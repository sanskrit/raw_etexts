---
title: 'Bhatti: Ravanavadha (Bhattikavya)'

---
## Intro
  
  
  
  
Bhatti: Ravanavadha (Bhattikavya)  
  
  
  
  
Bhatti: Ravanavadha (Bhattikavya)  
  
[Verse numbers of the Nirnaya Sagara edition (1887) added mechanically!]  
  
  
  
  


## पाठः
  
  
  
  
  
  
भ्क्_१  
भ्क्_१।१-१ अभून् नृपो विबुध-सखः परं-तपः श्रुताऽन्वितो दश-रथ इत्युदाहृतः,  
भ्क्_१।१-२ गुणैर् वरं भुवन-हितच्-छलेन यं सना-तनः पितरमुपागमत् स्वयम्।  
भ्क्_१।२-१ सोऽध्यैष्ट वेदांस्, त्रि-दशानयष्ट, पित् न्पारीत्, सममंस्त बन्धून्,  
भ्क्_१।२-२ व्यजेष्ट षड्-वर्गमरंस्त नीतौ, स-मूल-घातं न्यवधीदरींश् च।  
भ्क्_१।३-१ वसूनि तोयं घन-वद् व्यकारीत्, सहाऽऽसनं गोत्र-भिदाऽध्यवात्सीत्,  
भ्क्_१।३-२ न त्र्यम्बकादन्यमुपास्थिताऽसौ, यशांसि सर्वेषु-भृतां निरास्तत्।  
भ्क्_१।४-१ पुण्यो महा-ब्रह्म-समूह-जुष्टः सन्तर्पणो नाक-सदां वरेण्यः  
भ्क्_१।४-२ जज्वाल लोक-स्थितये स राजा यथाऽध्वरे वह्निरभिप्रणीतः।  
भ्क्_१।५-१ स पुण्य-कीर्तिः शत-मन्यु-कल्पो महेन्द्र-लोक-प्रतिमां समृद्ध्या  
भ्क्_१।५-२ अध्यास्त सर्वर्तु-सुखामयोध्या- मध्यासितां ब्रह्मभिरिद्ध-बोधैः।  
भ्क्_१।६-१ निर्माण-दक्षस्य समीहितेषु सीमेव पद्माऽऽसन-कौशलस्य  
भ्क्_१।६-२ ऊर्ध्व-स्फुरद्-रत्न-गभस्तिभिर् या स्थिताऽवहस्येव पुरं मघोनः।  
भ्क्_१।७-१ सद्-रत्न-मुक्ता-फल-वज्र-भाञ्जि विचित्र-धातूनि स-काननानि  
भ्क्_१।७-२ स्त्रीभिर् युतान्यप्सरसामिवौघैर् मेरोः शिरांसीव गृहाणि यस्याम्।  
भ्क्_१।८-१ अन्तर्-निविष्टोज्ज्वल-रत्न-भासो गवाक्ष-जालैरभिनिष्पतन्त्यः  
भ्क्_१।८-२ हिमाऽद्रि-टङ्कादिव भान्ति यस्यां गङ्गाऽम्बु-पात-प्रतिमा गृहेभ्यः  
भ्क्_१।९-१ धर्म्यासु कामाऽर्थ-यशस्-करीषु मतासु लोकेऽधिगतासु काले  
भ्क्_१।९-२ विद्यासु विद्वानिव सोऽभिरेमे पत्नीषु राजा तिसृषूत्तमासु।  
भ्क्_१।१०-१ पुत्रीयता तेन वराऽङ्गनाभि- रानायि विद्वान् क्रतुषु क्रियावान्  
भ्क्_१।१०-२ विपक्त्रिम-ज्ञान-गतिर् मनस्वी मान्यो मुनिः स्वां पुरमृष्य शृङ्गः  
भ्क्_१।११-१ ऐहिष्ट तं कारयितुं कृताऽऽत्मा क्रतुं नृपः पुत्र-फलं मुनीन्द्रम्,  
भ्क्_१।११-२ ज्ञानाऽऽशयस् तस्य ततो व्यतानीत् स कर्मठः कर्म सुताऽनुबन्धम्।  
भ्क्_१।१२-१ रक्षांसि वेदीं परितो निरास्थ- दङ्गान्ययाक्षीद्भितः प्रधानम्,  
भ्क्_१।१२-२ शेषाण्यहौषीत् सुत-सम्पदे च, वरं वरेण्यो नृपतेरमार्गीत्।  
भ्क्_१।१३-१ निष्टां गते दक्त्रिम-सभय-तोषे विहित्रिमे कर्मणि राज-पत्न्यः  
भ्क्_१।१३-२ प्राशुर् हुतोच्छिष्टमुदार-वंश्यास् तिस्रः प्रसोतुं चतुरः सु-पुत्रान्।  
भ्क्_१।१४-१ कौसल्ययाऽसावि सुखेन रामः प्राक्, केकयी-तो भरतस् ततोऽभूत्,  
भ्क्_१।१४-२ प्रासोष्ट शत्रु-घ्नमुदार-चेष्ट- मेका सुमित्रा सह लक्ष्मणेन।  
भ्क्_१।१५-१ आर्चीद् द्वि-जातीन् परमाऽर्थ-विन्दा- नुदेजयान् भूत-गणान् न्यषेधीत्,  
भ्क्_१।१५-२ विद्वानुपानेष्ट च तान् स्व-काले यतिर् वशिष्टो यमिनां वरिष्ठः।  
भ्क्_१।१६-१ वेदोऽङ्गवांस्तौरखिलोऽध्यगायि शस्त्राण्युपायंसत जित्वराणि,  
भ्क्_१।१६-२ ते भिन्न-वृत्तीन्यपि मानसानि समं जनानां गुणिनोऽध्यवात्सुः,  
भ्क्_१।१७-१ ततो-भ्यगाद् गाधि-सुतः क्षितीन्द्रं रक्षोभिरभ्याहत-कर्म-वृत्तिः  
भ्क्_१।१७-२ रामं वरीतुं परिरक्षणा-र्थं, राजाऽऽजिहत् तं मधुपर्क-पाणिः।  
भ्क्_१।१८-१ ऐषीः पुनर्-जन्म-जयाय यत् त्वं, रूपाऽऽदि-बोधान् न्यवृतच् च यत् ते,  
भ्क्_१।१८-२ तत्त्वान्यबुद्धाः प्रतिनूनि येन, ध्यानं नृपस् तच्छिवमित्यवादीत्।  
भ्क्_१।१९-१ आख्यन् मुनिस् तस्य शिवं समाधेर्, विघ्नन्ति रक्षांसि वने क्रतूंश्च,  
भ्क्_१।१९-२ तानि द्विषद्-वीर्य-निराकरिष्णुस् तृणेढु रामः सह लक्ष्मणेन।  
भ्क्_१।२०-१ स शुश्रुवांस्तद्-वचनं मुमोह राजाऽसहिष्णुः सुत-विप्रयोगम्,  
भ्क्_१।२०-२ अहंयुनाऽथ क्षिति-पः शुभंयु- रूचे वचस् तापस-कुञ्जरेण।  
भ्क्_१।२१-१ मया त्वमाप्थाः शरणं भयेषु, वयं त्वयाऽप्याप्स्महि धर्म-वृद्ध्यै,  
भ्क्_१।२१-२ क्षत्रं द्विज-त्वं च परस्पराऽर्थं, शङ्कां कृथा मा, प्रहिणु-स्व-सूनुम्।  
भ्क्_१।२२-१ घानिष्यते तेन महान् विपक्षः, स्थायिष्यते येन रणे पुरस्तात्,  
भ्क्_१।२२-२ मा मां महाऽऽत्मन् परिभूर्-योग्ये न मद्-विधो न्यस्यति भारमग्र्यम्।  
भ्क्_१।२३-१ क्रुध्यन् कुलं धक्ष्यति विप्र-वह्निर्, यास्यन् सुतस् तप्स्यति मां स-मन्युम्,  
भ्क्_१।२३-२ इत्थं नृपः पूर्वमवालुलोचे, ततोऽनुजज्ञे गमनं सुतस्य।  
भ्क्_१।२४-१ आशीर्भिरभ्यर्च्य मुनिः क्षितीन्द्रं प्रीतः प्रतस्थे पुनराश्रमाय,  
भ्क्_१।२४-२ तं पृष्ठ-तः प्रष्ठमियाय नम्रो हिंस्रेषु-दीप्ताऽऽप्त-धनुः कुमारः।  
भ्क्_१।२५-१ प्रयास्यतः पुण्य-वनाय जिष्णो- रामस्य रोचिष्णु-मुखस्य घृष्णुः  
भ्क्_१।२५-२ त्रै-मातुरः कृत्स्न-जिताऽस्त्र-शस्त्रः सध्र्यङ् रतः श्रेयसि लक्ष्मणोऽभूत्।  
भ्क्_१।२६-१ इषु-मति रघु-सिंहे दन्दशूकाञ् जिघांसौ धनुररिभिर-सह्यं मुष्टि-पीडं दधाने  
भ्क्_१।२६-२ व्रजति, पुर-तरुण्यो बद्ध-चित्राऽङ्गुलित्रे कथमपि गुरु-शोकान् मा रुदन् माङ्गलिक्यः  
भ्क्_१।२७-१ अथ जगदुरनीचै-राशिषस् तस्य विप्रास्, तुमुल-कल-निनादं तूर्यमाजघ्नुरन्ये,  
भ्क्_१।२७-२ अभिमत-फल-शंसी चारु पुस्फोर बाहुस्, तरुषु चुकुवुरुच्चैः पक्षिणश् चाऽनुकूलाः।  
  
भ्क्_२  
भ्क्_२।१-१ वनस्पतीनां सरसां नदीनां तेजस्विनां कान्तिभृतां दिशां च  
भ्क्_२।१-२ निर्याय तस्याः स पुरः समन्ता च्छ्रियं दधानां शरदं ददर्श।  
भ्क्_२।२-१ तरङ्ग-सङ्गाच् चपलैः पलाशैर् ज्वाला-श्रियं साऽतिशयां दधन्ति  
भ्क्_२।२-२ स-धूम-दीप्ताऽग्नि-रुचीनि रेजुस् ताम्रोत्पलान्याकुल-षट्-पदानि।  
भ्क्_२।३-१ बिम्बाऽऽगतैस् तीर-वनैः समृद्धिं निजां विलोक्याऽपहृतां पयोभिः  
भ्क्_२।३-२ कूलानि साऽऽमर्षतयेव तेनुः सरोज-लक्ष्मीं स्थल-पद्म-हासैः।  
भ्क्_२।४-१ निशा-तुषारैर् नयनाऽम्बु-कल्पैः पत्रा-ऽन्त-पर्यागलदच्छ-बिन्दुः  
भ्क्_२।४-२ उपारुरोदेव नदत्-पतङ्गः कुमुद्वतीं तीर-तरुर् दिनाऽऽदौ।  
भ्क्_२।५-१ वनानि तोयानि च नेत्र-कल्पैः पुष्पैः सरोजैश् च निलीन-भृङ्गैः  
भ्क्_२।५-२ परस्परां विस्मयवन्ति लक्ष्मी- मालोकयाञ्चक्रुरिवाऽऽदरेण।  
भ्क्_२।६-१ प्रभात-वाताहऽऽति-कम्पिताऽऽकृतिः कुमुद्वती-रेणु-पिशङ्ग-विग्रहम्  
भ्क्_२।६-२ निरास भृङ्गं कुपितेव पद्मिनी, न मानिनी संसहते ऽन्य-सङ्गमम्।  
भ्क्_२।७-१ दत्ताऽवधानं मधु-लेहि-गीतौ प्रशान्त-चेष्टं हरिणं जिघांसुः  
भ्क्_२।७-२ आकर्णयन्नुत्सुक-हंस-नादान् लक्ष्ये समाधिं न दधे मृगावित्।  
भ्क्_२।८-१ गिरेर् नितम्बे मरुता विभिन्नं तोयाऽवशेषेण हिमाऽऽभमभ्रम्  
भ्क्_२।८-२ सरिन्-मुखाऽभ्युच्चयमादधानं शैलाऽधिपस्याऽनुचकार लक्ष्मीम्।  
भ्क्_२।९-१ गर्जन् हरिः साऽम्भसि शैल-कुञ्जे प्रतिध्वनीनात्म-कृतान् निशम्य  
भ्क्_२।९-२ क्रमं बबन्ध क्रमितुं स-कोपः प्रतर्कयन्नन्य-मृगेन्द्र-नादान्।  
भ्क्_२।१०-१ अदृक्षता ऽम्भांसि नवोत्पलानि, रुतानि चा ऽश्रोषत षट्-पदानाम्,  
भ्क्_२।१०-२ आघ्रायि वान् गन्ध-वहः सु-गन्धस् तेनाऽरविन्द-व्यतिषङ्ग-वांश् च।  
भ्क्_२।११-१ लताऽनुपातं कुसुमान्यगृह्णात् स, नद्यवस्कन्दमुपास्पृशच् च,  
भ्क्_२।११-२ कुतूहलाच्, चारु-शिलोपवेशं काकुत्स्थ ईषत् स्मयमान आस्त।  
भ्क्_२।१२-१ तिग्मांशु-रश्मिच्-छुरितान्य-दूरात् प्राञ्चि प्रभाते सलिलान्यपश्यत्  
भ्क्_२।१२-२ गभस्ति-धाराभिरिव द्रुतानि तेजांसि भानोर् भुवि सम्भृतानि।  
भ्क्_२।१३-१ दिग्-व्यापिनीर् लोचन-लोभनीया मृजाऽन्वयाः स्नेहमिव स्रवन्तीः  
भ्क्_२।१३-२ ऋज्वाऽऽयताः शस्य-विशेष-पङ्क्तीस् तुतोष पश्यन् वितृणाऽन्तरालाः।  
भ्क्_२।१४-१ वियोग-दुःखाऽनुभवाऽनभिज्ञैः काले नृपांऽशं विहितं ददद्भिः  
भ्क्_२।१४-२ आहार्य-शोभा-रहितैरमायै- रैक्षिष्ट पुम्भिः प्रचितान् स गोष्ठान्  
भ्क्_२।१५-१ स्त्री-भूषणं चेष्टितम-प्रगल्भं चारूण्य-वक्राण्यपि वीक्षितानि  
भ्क्_२।१५-२ ऋजूंश्च विश्वास-कृतः स्वभावान् गोपाऽङ्गनानां मुमुदे विलोक्य।  
भ्क्_२।१६-१ विवृत्त-पार्श्वं रुचिराऽङ्गहारं समुद्वहच्-चारु-नितम्ब-रम्यम्  
भ्क्_२।१६-२ आमन्द्र-मन्थ-ध्वनि-दत्त-तालं गोपाऽङ्गना-नृत्यमनन्दयत् तम्।  
भ्क्_२।१७-१ विचित्रमुच्चैः प्लवमानमारात् कुतूहलं त्रस्नु ततान तस्य  
भ्क्_२।१७-२ मेघाऽत्ययोपात्त-वनोपशोभं कदम्बकं वातमजं मृगाणाम्।  
भ्क्_२।१८-१ सिताऽरविन्द-प्रचयेषु च लीनाः संसक्त-पेणेषु च सैकतेषु  
भ्क्_२।१८-२ कुन्दाऽवदाताः कलहंस-मालाः प्रतीयीरे श्रोत्र-सुखैर् निनादैः।  
भ्क्_२।१९-१ न तज् जलं, यन् न सु-चारु-पङ्कजं, न पङ्कजं तद्, यद-लीन-षट्-पदम्,  
भ्क्_२।१९-२ न षट्-पदोऽसौ, न जुगुञ्ज यः कलं; न गुञ्जितं तन्, न जहार यन् मनः।  
भ्क्_२।२०-१ तं यायजूकाः सह भिक्षु-मुख्यैस् तपः-कृशाः शान्त्युदकुम्भ-हस्ताः,  
भ्क्_२।२०-२ यायावराः पुष्प-फलेन चा ऽन्ये प्राणर्चुरर्च्या जगदर्चनीयम्।  
भ्क्_२।२१-१ विद्यामथैनं विजयां जयां च रक्षो-गणं क्षिप्नुम-विक्षताऽऽत्मा  
भ्क्_२।२१-२ अध्यापिपद् गाधि-सुतो यथावन् निघातयिष्यन् युधि यातुधानान्।  
भ्क्_२।२२-१ आयोधने स्थायुकमस्त्रजात- ममोघमभ्यर्ण-महाऽऽहवाय  
भ्क्_२।२२-२ ददौ वधाय क्षणदाŌचराणां तस्मै मुनिः श्रेयसि जागरूकः  
भ्क्_२।२३-१ तं विप्र-दर्शं कृत-घात-यत्ना यान्तं वने रात्रिŌचरी डुढौके,  
भ्क्_२।२३-२ जिघांसु-वेदं धृत-भासुराऽस्त्रम् तां ताडकाऽऽख्यां निजघान रामः।  
भ्क्_२।२४-१ अथा ऽऽलुलोके हुत-धूम-केतु- शिखाऽञ्जन-स्निग्ध-समृद्ध-शाखम्  
भ्क्_२।२४-२ तपोŌवनं प्राध्ययनाऽभिभूत- समुच्चरच्-चारु-पतक्त्रि-शिञ्जम्।  
भ्क्_२।२५-१ क्षुद्रान् न जक्षुर् हरिणान् मृगेन्द्रा, विशश्वसे पक्षि-गणैः समन्तात्,  
भ्क्_२।२५-२ नन्नम्यमानाः फल-दित्सयेव चकाशिरे तत्र लता विलोलाः।  
भ्क्_२।२६-१ अपूपुजन् विष्टर-पाद्य-माल्यै- रातिथ्य-निष्णा वन-वासि-मुख्याः,  
भ्क्_२।२६-२ प्रत्यग्रहीष्टां मधुपर्क-मिश्रं तावासनाऽऽदि क्षिति-पालŌपुत्रौ।  
भ्क्_२।२७-१ दैत्याऽभिभूतस्य युवामवोढं मग्नस्य दोर्भिर् भुवनस्य भारम्,  
भ्क्_२।२७-२ हवींषि सम्प्रत्यपि रक्षतं, तौ तपोŌधनैरित्थमभाषिषाताम्।  
भ्क्_२।२८-१ तान् प्रत्यवादीदथ राघ्वोऽपि--, यथेप्सितं प्रस्तुत कर्म धर्म्यम्,  
भ्क्_२।२८-२ तपो-मरुद्धिर् भवतां शराऽग्निः सन्धुक्ष्यतां नोऽरि-समिन्धनेषु।  
भ्क्_२।२९-१ प्रतुष्टुवुः कर्म ततः प्रक्wxल्क़्क़्प्तैस् ते यज्ञियैर् द्रव्य-गणैर् यथावत्,  
भ्क्_२।२९-२ दक्षिण्य-दिष्टं कृतमार्त्विजीनैस् तद् यातुधानैश् चिचिते प्रसर्पत्।  
भ्क्_२।३०-१ आपिङ्ग-रूक्षोर्ध्व-शिरस्य-बालैः शिराल-जङ्घैर् गिरि-कूट-दघ्नैः  
भ्क्_२।३०-२ ततः क्षपाऽटैः पृथु-पिङ्गलाऽक्षैः खं प्रावृषेण्यैरिव चाऽऽनशेऽब्दैः।  
भ्क्_२।३१-१ अधिŌज्य-चापः स्थिर-बाहु-मुष्टि- रुदञ्चिताऽक्षोऽञ्चित-दक्षिणोरुः  
भ्क्_२।३१-२ तान् लक्ष्मणः सन्नत-वाम-जङ्घो जघान शुद्धेषुर-मन्द-कर्षी।  
भ्क्_२।३२-१ गाधेय-दिष्टं विŌरसं रसन्तं रामो ऽपि मायाŌचणमस्त्रŌचुञ्चुः  
भ्क्_२।३२-२ स्थास्नुं रणे स्मेर-मुखो जगाद मारीचमुच्चैर् वचनं महाऽर्थम्।  
भ्क्_२।३३-१ आत्मंŌभरिस् त्वम्पिशितैर् नराणां फलेŌग्रहीन् हंसि वनस्Ōपतीनाम्,  
भ्क्_२।३३-२ शौवस्तिकŌत्वं विभवा न येषां व्रजन्ति, तेषां दयसे न कस्मात्।  
भ्क्_२।३४-१ अद्मो द्विजान्, देवयजीन् निहन्मः, कुर्मः पुरं प्रेत-नराऽधिवासम्,  
भ्क्_२।३४-२ धर्मो ह्ययं दाशरथे ! निजो नो, नैवाऽध्यकारिष्महि वेद-वृत्ते।  
भ्क्_२।३५-१ धर्मोऽस्ति सत्यं तव राक्षसाऽय- मन्यो व्यतिस्ते तु ममाऽपि धर्मः,  
भ्क्_२।३५-२ ब्रह्म-द्विषस् ते प्रणिहन्मि येन, राजन्य-वृत्तिर् धृत-कार्मुकेषुः।  
भ्क्_२।३६-१ इत्थं-प्रवादं युधि सम्प्रहारं प्रचक्रतू राम-निशा-विहारौ,  
भ्क्_२।३६-२ तृणाय मत्वा रघु-नन्दनो ऽथ बाणेन रक्षः प्रधनान् निरास्थत्।  
भ्क्_२।३७-१ जग्मुः प्रसादं द्विज-मानसानि, द्यौर् वर्षुका पुष्प-चयं बभूव,  
भ्क्_२।३७-२ निर्-व्याजमिज्या ववृते। वचश् च भूयो बभाषे मुनिना कुमारःŌ  
भ्क्_२।३८-१ महीय्यमाना भवता ऽतिमात्रं सुराऽध्वरे घस्मर-जित्वरेण  
भ्क्_२।३८-२ दिवोऽपि वज्राऽऽयुध-भूषणाया ह्रिणीयते वीर-वती न भूमिः।  
भ्क्_२।३९-१ बलिर् बबन्धे, जलधिर् ममन्थे, जह्रेऽमृतं, दैत्य-कुलं विजिग्यो,  
भ्क्_२।३९-२ कल्पाऽन्त-दुःस्था वसुधा तथोहे येनैष भारोऽति-गुरुर् न तस्य।  
भ्क्_२।४०-१ इति ब्रुवाणो मधुरं हितं च तमाञ्जिहन् मैथिल-यज्ञ-भूमिम्  
भ्क्_२।४०-२ रामं मुनिः प्रीत-मना मखाऽन्ते यशांसि राज्ञां निजिघृक्षयिष्यन्।  
भ्क्_२।४१-१ एतौ स्म मित्रा-वरुणौ किमेतौ, किमश्विनौ सोम-रसं पिपासू,  
भ्क्_२।४१-२ जनं समस्तं जनकाऽऽश्रम-स्थं रूपेण तावौजिहतां नृ-सिंहौ।  
भ्क्_२।४२-१ अजिग्रहत् तं जनको धनुस् तद् "येनाऽर्दिदद् दैत्य-पुरं पिनाकी",  
भ्क्_२।४२-२ जिज्ञासमानो बलमस्य बाह्वोर्। हसन्नभाङ्क्ष्वीद् रघु-नन्दनस् तत्।  
भ्क्_२।४३-१ ततो नदी-ष्णान् पथिकान् गिरि-ज्ञा- नाह्वायकान् भूमि-पतेरयोध्याम्  
भ्क्_२।४३-२ दित्सुः सुतां योध-हरैस् तुरङ्गैर् व्यसर्जयन् मैथिल-मर्त्य-मुख्यः।  
भ्क्_२।४४-१ क्षिप्रं ततो ऽध्वन्य-तुरङ्ग-यायी यविष्ठ-वद् वृद्ध-तमो ऽपि राजा  
भ्क्_२।४४-२ आख्यायकेभ्यः श्रुत-सूनु-वृत्ति- र-ग्लान-यानो मिथिलामगच्छत्।  
भ्क्_२।४५-१ वृन्दिष्ठमार्चीद् वसुधा-धिपानां तं प्रेष्ठमेतं गुरु-वद् गरिष्ठम्  
भ्क्_२।४५-२ सदृङ्-महान्तं सुकृताऽधिवासं बंहिष्ठ-कीर्तिं यशसा वरिष्ठम्।  
भ्क्_२।४६-१ त्रि-वर्ग-पारीणमसौ भवन्त- मध्यासयन्नासनमेकमिन्द्रः  
भ्क्_२।४६-२ विवेक-दृश्व-त्वमगात् सुराणां, तं मैथिलो वाक्यमिदं बभाषे।  
भ्क्_२।४७-१ हिरण्मयी साल-लतेव जङ्गमा च्युता दिवः स्थास्नुरिवाऽचिर-प्रभा  
भ्क्_२।४७-२ शशाङ्कं-कान्तेरधिदेवताऽऽकृतिः सुता ददे तस्य सुताय मैथिली।  
भ्क्_२।४८-१ लब्धा ततो विश्वजनीन-वृत्तिस्- तामात्मनीनामुदवोढ रामः  
भ्क्_२।४८-२ सद्-रत्न-मुक्ता-फल-भर्म-शोभां सम्बंहयन्तीम् रघु-वर्ग्य-लक्ष्मीम्।  
भ्क्_२।४९-१ सु-प्रातमासादित-सम्मदं तद् वन्दारुभिः संस्तुतमभ्ययोध्यम्  
भ्क्_२।४९-२ अश्वीय-राजन्यक-हास्तिकाऽऽढ्य- मगात् स-राजं बलमध्वनीनम्।  
भ्क्_२।५०-१ विशङ्कटो वक्षसि बाण-पाणिः सम्पन्न-ताल-द्वयसः पुरस्तात्  
भ्क्_२।५०-२ भीष्मो धनुष्मानुपजान्वरत्नि- रैति स्म रामः पथि जामदग्न्यः।  
भ्क्_२।५१-१ उच्चैरसौ राघवमाह्वतेदं धनुः स-बाणं कुरु, साऽतियासीः।  
भ्क्_२।५१-२ पराक्रम-ज्ञः प्रिय-सन्ततिस् तं नम्रः क्षितीन्द्रो ऽनुनिनीषुरूचे।  
भ्क्_२।५२-१ अनेक-शो निर्जित-राजकस् त्वं, पित् नतार्प्सीर् नृप-रक्त-तोयैः,  
भ्क्_२।५२-२ सङ्क्षिप्य संरम्भम-सदू-विपक्षं, का ऽऽस्था ऽर्भके ऽस्मिंस्तव राम ! रामे।  
भ्क्_२।५३-१ अजीगणद् दशरथं न वाक्यं यदा स दर्पेण, तदा कुमारः  
भ्क्_२।५३-२ धनुर् व्यकार्क्षीद् गुरु-बाण-गर्भं, लोकानलावीद् विजितांश्च तस्य।  
भ्क्_२।५४-१ जिते नृपाऽरौ, सुमनीभवन्ति शब्दायमानान्य-शनैर्-शङ्कम्  
भ्क्_२।५४-२ वृद्धस्य राज्ञो ऽनुमते बलानि जगाहिरे ऽनेक-मुखानि मार्गान्।  
भ्क्_२।५५-१ अथ पुरु-जव-योगान् नेदयद् दूर-संस्थं दवयदति-रयेण प्राप्तमुर्वी-विभागम्  
भ्क्_२।५५-२ क्लम-रहितमचेतन् नीरजीकारित-क्ष्मां, बलमुपहित-शोभां तूर्णमायादयोध्याम्।  
  
  
भ्क्_३  
भ्क्_३।१-१ वधेन सङ्ख्ये पिशिताऽशनानां क्षत्राऽन्तकस्या ऽभिभवेन चैव  
भ्क्_३।१-२ आढ्यम्भविष्णुर् यशसा कुमारः प्रियम्भविष्णुर् न स यस्य नाऽऽसीत्।  
भ्क्_३।२-१ ततः सुचेतीकृत-पौर-भृत्यो "राज्ये ऽभिषेक्ष्ये सुतमित्य-नीचैः  
भ्क्_३।२-२ आघोषयन् भूमि-पतिः समस्तं भूयोऽपि लोकं सुमनीचकार।  
भ्क्_३।३-१ आदिक्षदादीप्त-कृशानु-कल्पं सिंहासनं तस्य स-पाद-पीठम्  
भ्क्_३।३-२ सन्तप्त-चामीकर-वल्गु-वज्रं विभाग-विन्यस्त-महार्घ-रत्नम्।  
भ्क्_३।४-१ प्रास्थापयत् पूग-कृतान् स्व-पोषं पृष्टान् प्रयत्नाद् दृढ-गात्र-बन्धान्  
भ्क्_३।४-२ स-भर्म-कुम्भान् पुरुषान् समन्तात् पत्काषिणस् तीर्थ-जलाऽर्थमाशु।  
भ्क्_३।५-१ उक्षान् प्रचक्रुर् नगरस्य मार्गान्, ध्वजान् बबन्धुर्, मुमुचुः ख-धूपान्,  
भ्क्_३।५-२ दिशश्च पुष्पैश्चकरुर् विचित्रै- रर्थेषु राज्ञा निपुणा नियुक्ताः  
भ्क्_३।६-१ मातामहाऽऽवासमुपेयिवांसं मोहाद-पृष्ट्वा भरतं तदानीम्  
भ्क्_३।६-२ तत् केकयी सोढुम-शक्नुवाना ववार रामस्य वन-प्रयाणम्।  
भ्क्_३।७-१ कर्णे-जपैराहित-राज्य-लोभा स्त्रैणेन नीता विकृतिं लघिम्ना  
भ्क्_३।७-२ राम-प्रवासे व्यमृशन् न दोषं जनाऽपवादं स-नरेन्द्र-मृत्युम्  
भ्क्_३।८-१ वसूनि देशांश्च निवर्तयिष्यन् रामं नृपः सङ्गिरमाण एव  
भ्क्_३।८-२ तया ऽवजज्ञे, भरताऽभिशेको विषाद-शङ्कुश्च मतौ निचख्ने।  
भ्क्_३।९-१ ततः प्रविव्राजयिषुः कुमार- मादिक्षदस्या ऽभिगमं वनाय  
भ्क्_३।९-२ सौमित्रि-सीताऽनुचरस्य राजा सुमन्त्र-नेत्रेण रथेन शोचन्।  
भ्क्_३।१०-१ केचिन् निनिन्दुर् नृपम-प्रशान्तं, विचुक्रुशुः केचन साऽस्रमुच्चैः,  
भ्क्_३।१०-२ ऊचुस् तथा ऽन्ये भरतस्य मायां, धिक् केकयीमित्यपरो जगाद।  
भ्क्_३।११-१ "गतो वनं श्वो भवितेति रामः," शोकेन देहे जनता ऽतिमात्रम्,  
भ्क्_३।११-२ धीरास् तु तत्र च्युत-मन्यवो ऽन्ये दधुः कुमाराऽनुगमे मनांसि।  
भ्क्_३।१२-१ प्रस्थास्यमानावुपसेदुषस् तौ शोशुच्यमानानिदमूचतुस् तान्,  
भ्क्_३।१२-२ "किं शोचतेहा ऽभ्युदये बता ऽस्मान् नियोग-लाभेन पितुः कृताऽर्थान्,  
भ्क्_३।१३-१ असृष्ट यो, यश्च भयेष्वरक्षीद्, यः सर्वदा ऽस्मानपुषत् स्व-पोषम्,  
भ्क्_३।१३-२ महोपकारस्य किमस्ति तस्य तुच्छेन यानेन वनस्य मोक्षः,  
भ्क्_३।१४-१ विद्युत्-प्रणाशं स वरं प्रनष्टो, यद्वोर्ध्व-शोषं तृण-वद् विशुष्कः,  
भ्क्_३।१४-२ अर्थे दुरापे किमुत प्रवासे न शासने ऽवास्थित यो गुरूणाम्।  
भ्क्_३।१५-१ पौरा ! निवर्तध्वमिति न्यगादीत्, "तातस्य शोकाऽपनुदा भवेत,  
भ्क्_३।१५-२ मा दर्शताऽन्यं भरतं च मत्तो," निवर्तयेत्याह रथं स्म सूतम्  
भ्क्_३।१६-१ ज्ञात्वेङ्गितैर् गत्वरतां जनाना- मेकां शयित्वा रजनीं स-पौरः  
भ्क्_३।१६-२ रक्षन् वने-वास-कृताद् भयात् तान् प्रातश् छलेना ऽपजगाम रामः  
भ्क्_३।१७-१ अस्राक्षुरस्रं करुणं रुवन्तो, मुहुर्मुहुर् न्यश्वसिषुः कपोष्णम्,  
भ्क्_३।१७-२ हा राम ! हा कष्टमिति ब्रुन्वतः पराङ्-मुखैस् ते न्यवृतन् मनोभिः  
भ्क्_३।१८-१ सूतो ऽपि गङ्गा-सलिलैः पवित्वा सहाऽऽश्वमात्मानमनल्प-मन्युः  
भ्क्_३।१८-२ स-सीतयो राघवयोरधीयन् श्वसन् कदुष्णं पुरमाविवेश।  
भ्क्_३।१९-१ प्रतीय सा पूर् ददृशे जनेन द्यौर् भानु-शीतांशु-विनाकृतेव  
भ्क्_३।१९-२ राजन्य-नक्षत्र-समन्विता ऽपि शोकाऽन्धकार-क्षत-सर्व-चेष्टा।  
भ्क्_३।२०-१ विलोक्य रामेण विना सुमन्त्र- मच्योष्ट सत्वान् नृ-पतिश् च्युताऽऽशः  
भ्क्_३।२०-२ मधूनि नैषीद् व्यलिपन् न गन्धैर्, मनो-रमे न व्यवसिष्ट वस्त्रे।  
भ्क्_३।२१-१ आसिष्ट नैकत्र शुचा, व्यरंसीत् कृताऽकृतेभ्यः क्षिति-पाल-भाग्-भ्यः,  
भ्क्_३।२१-२ स चन्दनोशीर-मृणाल-दिग्धः शोका-ग्निना ऽगाद् द्यु-निवास-भूयम्।  
भ्क्_३।२२-१ विचुक्रुशुर् भूमि-पतेर् महिष्यः, केशांल् लुलुञ्चुः, स्व-वपूंषि जघ्नुः,  
भ्क्_३।२२-२ विभूषणान्युन्मुमुचुः, क्षमाया पेतुर्, बभञ्जुर् वलयानि चैव।  
भ्क्_३।२३-१ ताः सान्त्वयन्ती भरत-प्रतीक्षा तं बन्धु-ता न्यक्षिपदाशु तैले,  
भ्क्_३।२३-२ दूतांश्च राजाऽऽत्मजमानिनीषून् प्रास्थापयन् मन्त्रि-मतेन यूनः।  
भ्क्_३।२४-१ "सुप्तो नभस्तः पतितं निरीक्षां- चक्रे विवस्वन्तमधः स्फुरन्तम्,"  
भ्क्_३।२४-२ आख्यद् वसन् मातृ-कुले सखिभ्यः पश्यन् प्रमादं भरतो ऽपि राज्ञः।  
भ्क्_३।२५-१ अशिश्रवन्नात्ययिकं तमेत्य दूता यदा ऽर्थं प्रयियासयन्तः,  
भ्क्_३।२५-२ आंहिष्ट जाताऽञ्जिहिषस् तदा ऽसा- वुत्कण्ठमानो भरतो गुरूणाम्।  
भ्क्_३।२६-१ बन्धूनशाङ्किष्ट समाकुलुत्वा- दासेदुषः स्नेह-वशादपायम्,  
भ्क्_३।२६-२ गोमायु-सारङ्ग-गणाश् च सम्यङ् ना ऽयासिषुर्, भीममरासिषुश्च।  
भ्क्_३।२७-१ स प्रोषिवानेत्य पुरं प्रवेक्ष्यन् शुश्राव घोषं न जनौघ-जन्यम्,  
भ्क्_३।२७-२ आकर्णयामास न वेद-नादान्, न चोपलेभे वणिजां पणाऽयान्।  
भ्क्_३।२८-१ चक्रन्दुरुच्चैर् नृ-पतिं समेत्य तं मातरो ऽभ्यर्णमुपागताऽस्राः,  
भ्क्_३।२८-२ पुरोहिताऽमात्य-मुखाश् च योधा विवृद्ध-मन्यु-प्रतिपूर्ण-मन्या।  
भ्क्_३।२९-१ दिदृक्षमाणः परितः स-सीतं रामं यदा नैक्षत लक्ष्मणं च,  
भ्क्_३।२९-२ रोरुद्यमानः स तदाऽभ्यपृच्छद्, यथावदाख्यन्नथ वृत्तमस्मै।  
भ्क्_३।३०-१ आबद्ध-भीम-भ्रुकुटी-विभङ्गः शेश्वीयमानाऽरुण-रौद्र-नेत्रः  
भ्क्_३।३०-२ उच्चैरुपालब्ध स केकयीं च, शोके मुहुश् चाविरतं न्यमाङ्क्षीत्।  
भ्क्_३।३१-१ नृपाऽऽत्मजौ चिक्लिशतुः स-सीतौ, ममार राजा, वि-धवा भवत्यः,  
भ्क्_३।३१-२ शोच्या वयं, भूर-नृपा, लघुत्वं केकय्युपज्ञं बत बह्वनर्थम्।  
भ्क्_३।३२-१ नैतन् मतं मत्कमिति ब्रुवाणः सहस्र-शो ऽसौ शपथानशप्यत्  
भ्क्_३।३२-२ उद्वाश्यमानः पितरं स-रामं लुठ्यन् स-शोको भुवि रोरुदा-वान्।  
भ्क्_३।३३-१ तं सुस्थयन्तः सचिवा नरेन्द्रं दिधक्षयन्तः समुदूहुरारात्  
भ्क्_३।३३-२ अन्त्याऽऽहुतिं हावयितुं स-विप्राश् चिचीषयन्तोऽध्वर-पात्र-जातम्।  
भ्क्_३।३४-१ उदक्षिपन् पट्ट-दुकूल-केतू- नवादयन् वेणु-मृदङ्ग-कांस्यम्,  
भ्क्_३।३४-२ कम्बूंश् च तारानधमन् समन्तात्, तथाऽऽनयन् कुङ्कुम-चन्दनानि।  
भ्क्_३।३५-१ श्रोत्राऽक्षि-नासा-वदनं स-रुक्मं कृत्वाऽजिने प्राक्-शिरसं निधाय  
भ्क्_३।३५-२ सञ्चित्य पात्राणि यथा-विधान- मृत्विग् जुहाव ज्वलितं चिताऽग्निम्  
भ्क्_३।३६-१ कृतेषु पिण्डोदक-सञ्चयेषु, हित्वाऽभिषेकं प्रकृतं प्रजाभिः  
भ्क्_३।३६-२ प्रत्यानिनीषुर् विनयेन रामं प्रायादरण्यं भरतः स-पौरः।  
भ्क्_३।३७-१ शीघ्रायमाणैः ककुभोऽश्नुवानैर् जनैर-पन्थानमुपेत्य सृप्तैः  
भ्क्_३।३७-२ शोकाद-भूषैरपि भूश् चकासा- ञ्चकार नागेन्द्र-रथाऽश्व-मिश्रैः।  
भ्क्_३।३८-१ उच्चिक्यिरे पुष्प-फलं वनानि, सस्नुः पित् न् पिप्रियुरापगासु,  
भ्क्_३।३८-२ आरेटुरित्वा पुलिनान्यशङ्कं, छायां समाश्रित्य विशश्रमुश्च।  
भ्क्_३।३९-१ सम्प्राप्य तीरं तमसाऽऽपगाया गङ्गाऽम्बु-सम्पर्क-विशुद्धि-भाजः  
भ्क्_३।३९-२ विगाहितुं यामुनमब्मु पुण्यं ययुर् निरुद्ध-श्रमवृत्तयस् ते।  
भ्क्_३।४०-१ ईयुर् भरद्वाज-मुनेर् निकेतं, यस्मिन् विशश्राम समेत्य रामः  
भ्क्_३।४०-२ च्युताऽशनायः फलवद्-विभूत्या व्य्स्यन्नुदन्यां शिशिरैः पयोभिः।  
भ्क्_३।४१-१ वाचं-यमान् स्थण्डिल-शायिनश् च युयुक्षमाणाननिशं मुमुक्षून्  
भ्क्_३।४१-२ अध्यापयन्तं विनयात् प्रणेमुः पद्गा भरद्वाज-मुनिः स-शिष्यं।  
भ्क्_३।४२-१ आतिथ्यमेभ्यः परिनिर्विवप्सोः कल्प-द्रुमा योग-बलेन फेलुः,  
भ्क्_३।४२-२ धाम-प्रथिम्नो म्रदिमाऽन्वितानि वासांसि च द्राघिम-वन्त्युदूहुः  
भ्क्_३।४३-१ आज्ञां प्रतीषुर्, विनयादुपास्थुर्, जगुः सरागं, ननृतुः स-हावम्,  
भ्क्_३।४३-२ स-विभ्रमं नेमुरुदारमुचुस् तिलोत्तमाऽऽद्या वनिताश्च तस्मिन्।  
भ्क्_३।४४-१ वस्त्राऽन्न-पानं शयनं च नाना कृत्वाऽवकाशे रुचि-सम्प्रक्wxल्क़्क़्प्तम्  
भ्क्_३।४४-२ तान् प्रीति-मानाह मुनिस् ततः स्म "निवध्वमाध्वं, पिबताऽत्त शेध्वम्।  
भ्क्_३।४५-१ ते भुक्तवन्तः सु-सुखं वसित्वा वासांस्युषित्वा रजनीं प्रभाते  
भ्क्_३।४५-२ द्रुतं समध्वा रथ-वाजि-नागैर् मन्दाकिनीं रम्य-वनां समीयुः।  
भ्क्_३।४६-१ वैखानसेभ्यः श्रुत-राम-वार्तास् ततो विशिञ्जान-पतक्त्रि-सङ्घम्  
भ्क्_३।४६-२ अभ्रं-लिहाऽग्रं रवि-मार्ग-भङ्गम् आनंहिरे ऽद्रिं प्रति चित्र-कूटम्।  
भ्क्_३।४७-१ दृष्ट्वोर्णुवानान् ककुभो बलौघान् वितत्य शार्ङ्गं कवचं पिनह्य  
भ्क्_३।४७-२ तस्थौ सिसङ्ग्रामयिषुः शितेषुः सौमित्रिरक्षि-भ्रुवमुज्जिहानः  
भ्क्_३।४८-१ शुक्लोत्तरासङ्ग-भृतो वि-शस्त्रान् पादैः शनैरापततः प्र-मन्यून्  
भ्क्_३।४८-२ औहिष्ट तान् वीत-विरुद्ध-बुद्धीन् विवन्दिषून् दाशरथिः स्व-वर्ग्यान्  
भ्क्_३।४९-१ स-मूल-काषं चकषू रुदन्तो रामाऽन्तिकं बृंहित-मन्यु-वेगाः  
भ्क्_३।४९-२ आवेदयन्तः क्षिति-पालमुच्चैः- कारं मृतं राम-वियोग-शोकात्  
भ्क्_३।५०-१ चिरं रुदित्वा करुणं स-शब्दं गोत्राऽभिधायं सरितं समेत्य  
भ्क्_३।५०-२ मध्ये-जलाद् राघव-लक्ष्मणाभ्यां प्रत्तं जलं द्व्यञ्जलमन्तिकेऽपाम्।  
भ्क्_३।५१-१ "अरण्य-याने सु-करे पिता मा प्रायुङ्क्त, राज्ये बत दुष्-करे त्वाम्,  
भ्क्_३।५१-२ मा गाः शुचं वीर !, भरं वहा ऽमुम्," आभाषि रामेण वचः कनीयान्।  
भ्क्_३।५२-१ "कृती श्रुती वृद्ध-मतेषु धीमांस् त्वं पैतृकं चेद् वचनं न कुर्याः,  
भ्क्_३।५२-२ विच्छिद्यमाने ऽपि कुले परस्य पुंसः कथं स्यादिह पुत्र-काम्या।  
भ्क्_३।५३-१ अस्माकमुक्तं बहु मन्यसे चेद्, यदीशिषे त्वं न मयि स्थिते च,  
भ्क्_३।५३-२ जिह्रेष्य-तिष्ठन् यदि तात-वाक्ये, जहीहि शङ्कां, व्रज, शाधि पृथ्वीम्।"  
भ्क्_३।५४-१ "वृद्धौरसां राज्य-धुरां प्रवोढुं कथं कनीयानहमुत्सहेय,  
भ्क्_३।५४-२ मा मां प्रयुक्थाः कुल-कीर्ति-लोपे," प्राह स्म रामं भरतोऽपि धर्य्मम्।  
भ्क्_३।५५-१ "ऊर्जस्-वलं हस्ति-तुरङ्गमेतद्, अमूनि रत्नानि च राज-भाञ्जि,  
भ्क्_३।५५-२ राजन्यकं चैतदहं क्षितीन्द्रस् त्वयि स्थिते स्यामिति शान्तमैतत्।"  
भ्क्_३।५६-१ इति निगदितवन्तं राघवस् तं जगादŌ "व्रज भरत ! गृहीत्वा पादुके त्वं मदीये,  
भ्क्_३।५६-२ च्युत-निखिल-विशङ्कः पूज्यमानो जनौघैः सकल-भुवन-राज्यं कारया ऽस्मन्-मतेन"  
  
भ्क्_४  
भ्क्_४।१-१ निवृत्ते भरते धी-मानत्रे रामस् तपो-वनम्  
भ्क्_४।१-२ प्रपेदे, पूजितस् तस्मिन् दण्डकारण्यमीयिवान्।  
भ्क्_४।२-१ अटाट्यमानो ऽरण्यानीं स-सीतः सह-लक्ष्मणः  
भ्क्_४।२-२ बलाद् बुभुक्षुणोत्क्षिप्य जह्रे भीमेन रक्षसा।  
भ्क्_४।३-१ अवाक्-शिरसमुत्-पादं कृतान्तेना ऽपि दुर्-दमम्  
भ्क्_४।३-२ भङ्क्त्वा भुजौ विराधाऽऽख्यं तं तौ भुवि निचख्नतुः।  
भ्क्_४।४-१ आंहिषातां रघु-व्याघ्रौ शरभङ्गाऽऽश्रमं ततः  
भ्क्_४।४-२ अध्यासितं श्रिया ब्राह्म्या शरण्यं शरणैषिणाम्।  
भ्क्_४।५-१ पुरो रामस्य जुहवाञ्चकार ज्वलने वपुः  
भ्क्_४।५-२ शरभङ्गः प्रदिश्याऽऽरात् सुतीक्ष्ण-मुनिः-केतनम्  
भ्क्_४।६-१ "यूयं समैष्यथेत्यस्मिŌ न्नासिष्महि वयं वने,  
भ्क्_४।६-२ दृष्टाः स्थ, स्वस्ति वो, यामः स्व-पुण्य-विजितां गतिम्"  
भ्क्_४।७-१ तस्मिन् कृशानु-साद्-भूते सुतीक्ष्ण-मुनि-सन्निधौ  
भ्क्_४।७-२ उवास पर्ण-शालायां भ्रमन्ननिशमाऽऽश्रमान्,  
भ्क्_४।८-१ वनेषु वासतेयेषु निवसन् पर्ण-संस्तरः  
भ्क्_४।८-२ शय्योत्थायं मृगान् विध्यन्नातिथेयो विचक्रमे  
भ्क्_४।९-१ ऋग्-यजुषमधीयानान् सामान्यांश्च समर्चयन्  
भ्क्_४।९-२ बुभुजे देव-सात्-कृत्वा शूल्यमुख्यं च हेम-वान्।  
भ्क्_४।१०-१ वसानस् तन्त्रक-निभे सर्वाङ्गीणे तरु-त्वचौ  
भ्क्_४।१०-२ काण्डीरः खाड्गकः शार्ङ्गी रक्षन् विप्रांस्तनुत्र-वान्  
भ्क्_४।११-१ हित्वाऽऽशितङ्गवीनानि फलैर् येष्वाशितम्भवम्,  
भ्क्_४।११-२ तेष्वसौ दन्दशूकाऽरिर् वनेश्वानभ्र निर्-भयः।  
भ्क्_४।१२-१ व्रातीन-व्याल-दीप्राऽस्त्रः सुत्वनः परिपूजयन्  
भ्क्_४।१२-२ पर्षद्वलान् महा-ब्रह्मैराट नैकटिकाऽऽश्रमान्।  
भ्क्_४।१३-१ परेद्यव्यद्य पूर्वेद्युरन्येद्युश् चाऽपि चिन्तयन्  
भ्क्_४।१३-२ वृद्धि-क्षयौ मुनीन्द्राणां प्रियं-भावुक-तामगात्।  
भ्क्_४।१४-१ आ-तिष्ठद्-गु जपन् सन्ध्या प्रक्रान्तामायतीगवम्  
भ्क्_४।१४-२ प्रातस्तरां पतत्रिभ्यः प्रबुद्धः प्रणमन् रविम्।  
भ्क्_४।१५-१ ददृशे पर्ण-शालायां राक्षस्या ऽभीकया ऽथ सः,  
भ्क्_४।१५-२ भार्योढं तमवज्ञाय तस्थे सौमित्रयेऽसकौ।  
भ्क्_४।१६-१ दधाना वलि-भं मध्यं कर्ण-जाह-विलोचना  
भ्क्_४।१६-२ वाक-त्वचेनाऽति-सर्वेण चन्द्र-लेखेव पक्षतौ  
भ्क्_४।१७-१ सु-पाद् द्वि-रद्-नासोरूर् मृदु-पाणि-तलाऽङ्गुलिः  
भ्क्_४।१७-२ प्रथिमानं दधानेन जघनेन घनेन सा  
भ्क्_४।१८-१ उन्-नसं दधती वक्त्रं शुद्ध-दल्-लोल-कुण्डलम्  
भ्क्_४।१८-२ कुर्वाणा पश्यतः शंयून् स्रग्विणी सु-हसाऽऽनना  
भ्क्_४।१९-१ प्राप्य चञ्चूर्यमाणा पतीयन्ती रघूत्तमम्  
भ्क्_४।१९-२ अनुका प्रार्थयाञ्चक्रे प्रिया-कर्तुं प्रियं-वदा।  
भ्क्_४।२०-१ "सौमित्रे ! मामुपायंस्थाः कम्रामिच्छुर् वशं-वदाम्  
भ्क्_४।२०-२ त्वद्-भोगीनां सह-चरीम-शङ्कः पुरुषाऽऽयुषम्।"  
भ्क्_४।२१-१ तामुवाच स-"गौष्ठीने वने स्त्री-पुंस-भीषणे  
भ्क्_४।२१-२ अ-सूर्यं-पश्य-रूपा त्वं किम-भीरुररार्यसे।  
भ्क्_४।२२-१ मानुषानभिलष्यन्ती रोचिष्णुर् दिव्य-धर्मिणी  
भ्क्_४।२२-२ त्वमप्सरायमाणेह स्व-तन्त्रा कथमञ्चसि।  
भ्क्_४।२३-१ उग्रं-पश्याऽऽकुलो ऽरण्ये शालीन-त्व-विवर्जिता  
भ्क्_४।२३-२ कामुक-प्रार्थना-पट्वी पतिवत्नी कथं न वा।  
भ्क्_४।२४-१ राघवं पर्ण-शालायामिच्छा ऽनुरहसं पतिम्,  
भ्क्_४।२४-२ यः स्वामी मम कान्ता-वानौपकर्णिक-लोचनः  
भ्क्_४।२५-१ वपुश् चान्दनिकं यस्य, कार्णवेष्टकिकं मुखम्,  
भ्क्_४।२५-२ सङ्ग्रामे सर्व-कर्मीणौ पाणी यस्यौपजानुकौ।  
भ्क्_४।२६-१ बद्धो दुर्-बल-रक्षाऽर्थमसिर् येनोपनीविकः,  
भ्क्_४।२६-२ यश् चापमाश्मन-प्रख्यं सेषुं धत्तेऽन्य-दुर्-वहम्।  
भ्क्_४।२७-१ जेता यज्ञ-द्रुहां सङ्ख्ये धर्म-सन्तान-सूर् वने  
भ्क्_४।२७-२ प्राप्य दार-गवानां यः मुनीनाम-भयं सदा"  
भ्क्_४।२८-१ ततो वावृत्यमाना ऽसौ राम-शालां न्यविक्षत,  
भ्क्_४।२८-२ "मामुपायंस्त रामे"ति वदन्ती साऽऽदरं वचः  
भ्क्_४।२९-१ "अ-स्त्रीको ऽसावहं स्त्री-मान्, स पुष्यति-तरां तव  
भ्क्_४।२९-२ पतिर्"इत्यब्रवीद् रामस्Ō"तमेव व्रज, मा मुचः।"  
भ्क्_४।३०-१ लक्ष्मणं ऽसा वृषस्यन्ती महोक्षं गौरिवा ऽगमत्  
भ्क्_४।३०-२ मन्मथाऽऽयुध-सम्पात-व्यथ्यमान-मतिः पुनः।  
भ्क्_४।३१-१ तस्याः सासद्यमानाया लोलूया-वान् रघूत्तमः  
भ्क्_४।३१-२ असिं कौक्षेयमुद्यम्य चकाराऽप-नसं मुखम्।  
भ्क्_४।३२-१ "अहं शूर्प-णखा नाम्ना नूनं ना ऽज्ञायिषि त्वया,  
भ्क्_४।३२-२ दण्डो ऽयं क्षेत्रियो येन मय्यपाती"ति सा ऽब्रवीत्।  
भ्क्_४।३३-१ पर्यशाप्सीद् दिवि-ष्ठा ऽसौ सन्दर्श्य भय-दं वपुः  
भ्क्_४।३३-२ अपिस्फवच् च बन्धूनां निनङ्क्षुर् विक्रमं मुहुः  
भ्क्_४।३४-१ खर-दूषणयोर् भ्रात्रोः पर्यदेविष्ट सा पुरः,  
भ्क्_४।३४-२ विजिग्राहयिषू रामं दण्डकारण्य-वासिनोः  
भ्क्_४।३५-१ "कृते सौभागिनेयस्य भरतस्य विवासितौ  
भ्क्_४।३५-२ पित्रा दौर्भागिनेयौ यौ, पश्यतं चेष्टितं तयोः।  
भ्क्_४।३६-१ मम रावण-नाथाया भगिन्या युवयोः पुनः  
भ्क्_४।३६-२ अयं तापसकाद् ध्वंसः, क्षमध्वं, यदि वः क्षमम्।  
भ्क्_४।३७-१ अ-संस्कृत्रिम-संव्यानावनुप्त्रिम-फलाशिनौ  
भ्क्_४।३७-२ अ-भृत्रिम-परीवारौ पर्यभूतां तथापि माम्।"  
भ्क्_४।३८-१ "श्वःश्रेयसमवाप्तासि" भ्रातृभ्यां प्रत्यभाणि साŌ  
भ्क्_४।३८-२ प्राणिवस् तव मानाऽर्थं, व्रजाऽऽश्वसिहि, मा रुदः।  
भ्क्_४।३९-१ जक्षिमो ऽनपराधेऽपि नरान् नक्तं-दिवं वयम्,  
भ्क्_४।३९-२ कुतस्-त्यं भीरु ! यत् तेभ्यो द्रुह्यद्भ्यो ऽपि क्षमामहे।"  
भ्क्_४।४०-१ तौ चतुर्दश-साहस्रबलौ निर्ययतुस् ततः  
भ्क्_४।४०-२ पारश्वधिक-धानुष्क-शाक्तिक-प्रासिकाऽन्वितौ।  
भ्क्_४।४१-१ अथ सम्पततो भीमान् विशिखै राम-लक्ष्मणौ  
भ्क्_४।४१-२ बहु-मूर्ध्नो द्वि-मूर्धांश्च त्रि-मूर्धाश् चा ऽहतां मृधे।  
भ्क्_४।४२-१ तैर् वृक्ण-रुग्ण-सम्भुग्न-क्षुण्ण-भिन्न-विपन्न-कैः।  
भ्क्_४।४२-२ निमग्नोद्विग्न-संह्रीणैः पप्रे दीनैश् च मेदिनी।  
भ्क्_४।४३-१ के-चिद् वेपथुमासेदुरन्ये दवथुमुत्तमम्,  
भ्क्_४।४३-२ स-रक्तं वमथुं केचिद्, भ्राजथुं न च के-चन।  
भ्क्_४।४४-१ मृगयुमिव मृगो ऽथ दक्षिणेर्मा, दिशमिव दाह-वतीं मरावुदन्यन्,  
भ्क्_४।४४-२ रघु-तनयमुपाययौ त्रि-मूर्धो, विशभृदिवोग्र-मुखं पतत्रि-राजम्,  
भ्क्_४।४५-१ शित-विशिख-निकृत्तकृत्स्न-वक्त्रः क्षिति-भृदिव क्षिति-कम्प-कीर्ण-शृङ्गः  
भ्क्_४।४५-२ भयमुपनिदधे स राक्षसानाम् अ-खिल-कुल-क्षय-पूर्व-लिङ्ग-तुल्यः।  
  
  
भ्क्_५  
भ्क्_५।१-१ निराकरिष्णू वर्तिष्णू वर्धिष्णू परतो रणम्  
भ्क्_५।१-२ उत्पतिष्णू सहिष्णू च चेरतुः खर-दूषणौ।  
भ्क्_५।२-१ तौ खड्ग-मुसल-प्रास-चक्र-बाण-गदा-करौ  
भ्क्_५।२-२ अकार्ष्टामायुध-च्छायं रजः-सन्तमसे रणे।  
भ्क्_५।३-१ अथ तीक्ष्णाऽऽयसैर् बानैरधि-मर्म रघूत्तमौ  
भ्क्_५।३-२ व्याधं व्याधम-मूढौ तौ यम-साच्-चक्रतुर् द्विषौ।  
भ्क्_५।४-१ हत-बन्धुर् जगामा ऽसौ ततः शूर्प-णखा वनात्  
भ्क्_५।४-२ पारे-समुद्रं लङ्कायां वसन्तं रावणां पतिम्।  
भ्क्_५।५-१ सम्प्राप्य राक्षस-सभं चक्रन्द क्रोध-विह्वला,  
भ्क्_५।५-२ नाम-ग्राममरोदीत् सा भ्रातरौ रावणाऽन्तिके।  
भ्क्_५।६-१ "दण्डकानध्यवात्तां यौ वीर ! रक्षः-प्रकाण्डकौ,  
भ्क्_५।६-२ नृभ्यां सङ्ख्येऽकृशातां तौ स-भृत्यौ भूमि-वर्ध्नौ।  
भ्क्_५।७-१ विग्रहस् तव शक्रेण बृहस्पति-पुरोधसा  
भ्क्_५।७-२ सार्धं कुमार-सेनान्या, शून्यश् चाऽसीति को नयः  
भ्क्_५।८-१ यद्यहं नाथ ! ना ऽयास्यं वि-नासा हत-बान्धवा,  
भ्क्_५।८-२ ना ऽज्ञास्यस् त्वमिदं सर्वं प्रमाद्यंश् चार-दुर्-बलः।  
भ्क्_५।९-१ करिष्यमाणं विज्ञेयं कार्यं, किं नु कृतं परैः,  
भ्क्_५।९-२ अपकारे कृते ऽप्यज्ञो विजिगीषुर् न वा भवान्।  
भ्क्_५।१०-१ वृतस् त्वं पात्रे-समितैः खट्वाऽऽरूढः प्रमाद-वान्  
भ्क्_५।१०-२ पान-शौण्डः श्रियं नेता ना ऽत्यन्तीन-त्वमुन्मनाः  
भ्क्_५।११-१ अध्वरेष्वग्निचित्वत्सु सोमसुत्वत आश्रमान्  
भ्क्_५।११-२ अत्तुं महेन्द्रियं भागमेति दुश्च्यवनो ऽधुना,  
भ्क्_५।१२-१ आमिक्षीयं दधि-क्षीरं पुरोडाश्यं तथौषधम्  
भ्क्_५।१२-२ हविर् हैयङ्गवीनं च नाऽप्युपघ्नन्ति राक्षसाः  
भ्क्_५।१३-१ युव-जानिर् धनुश्-पाणिर् भूमि-ष्ठः ख-विचारिणः  
भ्क्_५।१३-२ रामो यज्ञ-द्रुहो हन्ति काल-कल्प-शिलीमुखः  
भ्क्_५।१४-१ मांसान्योष्ठाऽवलोप्यानि साधनीयानि देवताः  
भ्क्_५।१४-२ अश्नन्ति, रामाद् रक्षांसि बिभ्यश्रुवते दिशः  
भ्क्_५।१५-१ कुरु बुद्धिं कुशाऽग्रियामनुकामीन-तां त्यज,  
भ्क्_५।१५-२ लक्ष्मीं परम्परीणां त्वं पुत्र-पौत्रीण-तां नय।  
भ्क्_५।१६-१ सहाय-वन्त उद्युक्ता बहवो निपुणाश् च याम्  
भ्क्_५।१६-२ श्रियमाशासते, लोलां तां हस्ते-कृत्य मा श्वसीः  
भ्क्_५।१७-१ लक्ष्मीः पुं-योगमाशंसुः कुलटेव कुतूहलात्  
भ्क्_५।१७-२ अन्तिके ऽपि स्थिता पत्युश् छलेनाऽन्यं निरीक्षते।  
भ्क्_५।१८-१ योषिद्-वृन्दारिका तस्य दयिता हंस-गामिनी  
भ्क्_५।१८-२ दूर्वा-काण्डमिव श्यामा न्यग्रोध-परिमण्डला।  
भ्क्_५।१९-१ नाऽऽस्यं पश्यति यस् तस्या, निंस्ते दन्त-च्छदं न वा,  
भ्क्_५।१९-२ संशृणोति न चोक्तानि, मिथ्याऽऽसौ निहितेन्द्रियः।  
भ्क्_५।२०-१ सारो ऽसाविन्द्रियाऽर्थानां, यस्या ऽसौ तस्य नन्दथुः,  
भ्क्_५।२०-२ तल्पे कान्ताऽन्तरैः सार्धं मन्ये ऽहं धिङ् निमज्जथुम्।  
भ्क्_५।२१-१ न तं पश्यामि, यस्या ऽसौ भवेन् नोदेजया मतेः  
भ्क्_५।२१-२ त्रैलोक्येनाऽपि विन्दस् त्वं तां क्रीत्वा सुकृती भव।  
भ्क्_५।२२-१ नैवेन्द्राणी, न रुद्राणी, न मानवी न रोहिणी,  
भ्क्_५।२२-२ वरुणानी न, ना ऽग्नायी तस्याः सीमन्तिनी समा।"  
भ्क्_५।२३-१ प्रत्यूचे राक्षसेन्द्रस् ताम्Ō "आश्वसिहि, बिभेषि किम्,  
भ्क्_५।२३-२ त्यज नक्तञ्चरि ! क्षोभं, वाचाटे ! रावणो ह्यहम्।  
भ्क्_५।२४-१ मामुपास्त दिदृक्षा-वान् याष्टीक-व्याहतो हरिः  
भ्क्_५।२४-२ आज्ञा-लाभोन्मुखो दूरात् काक्षेणा ऽनादरेक्षितः  
भ्क्_५।२५-१ विरुग्णो-दग्र-घाराऽग्नः कुलिशो मम वक्षसि  
भ्क्_५।२५-२ अ-भिन्नं शत-धा ऽऽत्मानं मन्यते बलिनं बली।  
भ्क्_५।२६-१ कृत्वा लङ्काद्रुमाऽऽलानमहमैरावतं गजम्  
भ्क्_५।२६-२ बन्धने ऽनुपयोगि-त्वान् नतं तृण-वदत्यजम्।  
भ्क्_५।२७-१ आहोपुरुषिकां पश्य मम, सद्-रत्न-कान्ति-भिः  
भ्क्_५।२७-२ ध्वस्ताऽन्धकारे ऽपि पुरे पूर्णेन्दोः सन्निधिः सदा।  
भ्क्_५।२८-१ हृत-रत्नश् च्युतोद्योगो रक्षोभ्यः कर-दो दिवि  
भ्क्_५।२८-२ पूतक्रतायीमभ्येति स-त्रपः किं न गोत्र-भित्।  
भ्क्_५।२९-१ अ-तुल्य-महसा सार्धं रामेण मम विग्रहः  
भ्क्_५।२९-२ त्रपा-करस्, तथाप्येष यतिष्ये तद्-विनिग्रहे।"  
भ्क्_५।३०-१ उत्पत्य खं दश-ग्रीवो मनो-यायी शिताऽस्त्र-भृत्  
भ्क्_५।३०-२ समुद्र-सविधाऽऽवासं मारीचं प्रति चक्रमे।  
भ्क्_५।३१-१ सम्पत्य तत्-सनीडे-सौ तं वृत्तान्तमषिष्रवत्,  
भ्क्_५।३१-२ त्रस्नुनाऽथ श्रुताऽर्थेन तेनाऽगादि दशाऽऽननः।  
भ्क्_५।३२-१ "अन्तर्धत्स्व रघु-व्याघ्रात् तस्मात् त्वं राक्षसेश्वर !,  
भ्क्_५।३२-२ यो रण्ने दुरुपस्थानो हस्त-रोधं दधद् धनुः,  
भ्क्_५।३३-१ भवन्तं कार्तवीर्यो यो हीन-सन्धिमचीकरत्,  
भ्क्_५।३३-२ जिगाय तस्य हन्तारं स रामः सार्वलौकिकम्।  
भ्क्_५।३४-१ यमाऽऽस्य-दृश्वरी तस्य ताडका वेत्ति विक्रमम्।  
भ्क्_५।३४-२ शूरं-मन्यो रणाच् चाऽहं निरस्तः सिंह-नर्दिना।  
भ्क्_५।३५-१ न त्वं तेना ऽन्वभाविष्ठा, ना ऽन्वभावि त्वया ऽप्यसौ,  
भ्क्_५।३५-२ अनुभूतो मया चा ऽसौ, तेन चा ऽन्वभविष्यहम्,  
भ्क्_५।३६-१ अध्यङ् शस्त्र-भृतां रामो, न्यञ्चस् तं प्राप्य मद्-विधाः,  
भ्क्_५।३६-२ स कन्या-शुल्कमभनङ् मिथिलायां मखे धनुः  
भ्क्_५।३७-१ सं-वित्तः सह-युध्वानौ तच्-छक्तिं खर-दूषणौ,  
भ्क्_५।३७-२ यज्वानश् च स-सुत्वानो, यानगोपीन् मखेषु सः।  
भ्क्_५।३८-१ सुख-जातः सुरा-पीतो नृ-जग्धो माल्य-धारयः  
भ्क्_५।३८-२ अधि-लङ्कं स्त्रियो दीव्य, मा ऽऽरब्धा बलि-विग्रहम्।"  
भ्क्_५।३९-१ तम्भीतं-कारमाक्रुश्य रावणः प्रत्यभाषतŌ  
भ्क्_५।३९-२ "यात-यामं विजितवान् स रामं यदि, किं ततः  
भ्क्_५।४०-१ अघानि ताडका तेन लज्जा-भय-विभूषणा,  
भ्क्_५।४०-२ स्त्री-जने यदि तच् छ्लाघ्यं, धिग् लोकं क्षुद्र-मानसम्।  
भ्क्_५।४१-१ यद् गेहे-नर्दिनमसौ शरैर् भीरुमभाययत्  
भ्क्_५।४१-२ कु-ब्रह्म-यज्ञ-के रामो भवन्तं, पौरुषं न तत्।  
भ्क्_५।४२-१ चिर-कालोषितं जीर्णं कीट-निष्कुषितं धनुः  
भ्क्_५।४२-२ किं चित्रं यदि रामेण भग्नं क्षत्रिय-काऽन्तिके।  
भ्क्_५।४३-१ वन-तापस-के वीरौ विपक्षे गलिताऽऽदरौ  
भ्क्_५।४३-२ किं चित्रं यदि साऽवज्ञौ मम्रतुः खर-दूषणौ।  
भ्क्_५।४४-१ त्वं च भीरुः सु-दुर्बुद्धे ! नित्यं शरण-काम्यसि,  
भ्क्_५।४४-२ गुणांश् चाऽपह्नुषेऽस्माकं, स्तौषि शत्रूंश् च नः सदा।  
भ्क्_५।४५-१ शीर्षच्-छेद्यमतोऽहं त्वा करोमि क्षिति-वर्धनम्,  
भ्क्_५।४५-२ कारयिष्यामि वा कृत्यं विजिघृक्षुर् वनौकसौ।  
भ्क्_५।४६-१ तमुद्यत-निषाताऽसिं प्रत्युवाच जिजीविषुः  
भ्क्_५।४६-२ मारीचो ऽनुनयंस् त्रासाद् "अभ्यमित्र्यो भवामि ते।  
भ्क्_५।४७-१ हरामि राम-सौमित्री मृगो भूत्वा मृग-द्युवौ,  
भ्क्_५।४७-२ उद्योगमभ्यमित्रीणो यथेष्टं त्वं च सं-तनु।"  
भ्क्_५।४८-१ ततश् चित्रीयमाणो ऽसौ हेम-रत्न-मयो मृगः  
भ्क्_५।४८-२ यथामुखीनः सीतायाः पुप्लुवे बहु लोभयन्।  
भ्क्_५।४९-१ तेना ऽदुद्यूषयद् रामं मृगेण मृग-लोचना  
भ्क्_५।४९-२ मैथिली विपुलोरस्कं प्रावुवूर्षुर् मृगाऽजिनम्।  
भ्क्_५।५०-१ योग-क्षेम-करं कृत्वा सीताया लक्ष्मणं ततः  
भ्क्_५।५०-२ मृगस्याऽनुपदी रामो जगाम गज-विक्रमः  
भ्क्_५।५१-१ स्थायं स्थायं क्वचिद् यान्तं क्रान्त्वा क्रान्त्वा स्थितं क्वचित्  
भ्क्_५।५१-२ वीक्षमाणो मृगं रामश् चित्र-वृत्तिं विसिष्मिये।  
भ्क्_५।५२-१ चिरं क्लिशित्वा मर्मा-विद् रामो विलुभित-प्लवम्  
भ्क्_५।५२-२ शब्दायमानमव्यात्सीत् भय-दं क्षणदा-चरम्।  
भ्क्_५।५३-१ श्रुत्वा विस्फूर्जथु-प्रख्यं निनादं परिदेविनी  
भ्क्_५।५३-२ मत्वा कष्ट-श्रितं रामं सौमित्रिं गन्तुमैजिहत्।  
भ्क्_५।५४-१ "एष प्रावृषि-जाऽम्भो-द- नादी भ्राता विरौति ते,  
भ्क्_५।५४-२ ज्ञातेयं कुरु सौमित्रे ! भयात् त्रायस्व राघवम्।"  
भ्क्_५।५५-१ "राम-सङ्घुषितं नैतन्, मृगस्यैव विवञ्चिषोः  
भ्क्_५।५५-२ राम-स्वनित-सङ्काशः स्वान्", इत्यवदत् स ताम्।  
भ्क्_५।५६-१ "आप्यान-स्कन्ध-कण्ठांऽसं रुषितं सहितुं रणे  
भ्क्_५।५६-२ प्रोर्णुवन्तं दिशो बाणैः काकुत्स्थं भीरु ! कः क्षमः  
भ्क्_५।५७-१ देहं बिभ्नक्षुर-स्त्राऽग्नौ मृगः प्राणैर् दिदेविषन्  
भ्क्_५।५७-२ ज्या-घृष्ट-कठिनाऽङ्गुष्ठं राममायान् मुमूर्षया।  
भ्क्_५।५८-१ शत्रून् भीषयमाणं तं रामं विस्मापयेत कः,  
भ्क्_५।५८-२ मा स्म भैषीस्, त्वया ऽद्यैव कृताऽर्थो द्रक्ष्यते पतिः"  
भ्क्_५।५९-१ "यायास् त्वमिति कामो मे, गन्तुमुत्सहसे न च,  
भ्क्_५।५९-२ इच्छुः कामयितुं त्वं माम्", इत्यसौ जगदे तया।  
भ्क्_५।६०-१ मृषोद्यं प्रवदन्तीं तां सत्य-वद्यो रघूत्तमः  
भ्क्_५।६०-२ निरगात् "शत्रु-हस्तं त्वं यास्यसी"ति शपन् वशी।  
भ्क्_५।६१-१ गते तस्मिन्, जल-शुचिः शुद्ध-दन् रावणः शिखी  
भ्क्_५।६१-२ जञ्जपूको ऽक्ष-माला-वान् धारयो मृदलाबुनः  
भ्क्_५।६२-१ कमण्डलु-कपालेन शिरसा च मृजा-वता  
भ्क्_५।६२-२ संवस्त्र्य लाक्षिके वस्त्रे मात्राः सम्भाण्ड्य दण्ड-वान्  
भ्क्_५।६३-१ अधीयन्नात्म-विद् विद्यां धारयन् मस्करि-व्रतम्  
भ्क्_५।६३-२ वदन् बह्वङ्गुलि-स्फोटं भ्रू-क्षेपं च विलोकयन्  
भ्क्_५।६४-१ सन्दिदर्शयिषुः साम निजुह्नूषुः क्षपाट-ताम्  
भ्क्_५।६४-२ चङ्क्रमा-वान् समागत्य सीतामूचेŌ"सुखाभव।"  
भ्क्_५।६५-१ सायं-तनीं तिथि-प्रण्यः पङ्कजानां दिवा-तनीम्  
भ्क्_५।६५-२ कान्तिं कान्त्या सदा-तन्या ह्रेपयन्ती शुचि-स्मिता।  
भ्क्_५।६६-१ का त्वमेकाकिनी भीरु ! निरन्वय-जने वने,  
भ्क्_५।६६-२ क्षुध्यन्तो ऽप्यघसन् व्यालास् त्वाम-पालां कथं न वा।  
भ्क्_५।६७-१ हृदयं-गम-मूर्तिस् त्वं सुभगं-भावुकं वनम्  
भ्क्_५।६७-२ कुर्वाणा भीममप्येतद् वदा ऽभ्यैः केन हेतुना।  
भ्क्_५।६८-१ सुकृतं प्रिय-कारी त्वं कं हरस्युपतिष्ठसे,  
भ्क्_५।६८-२ पुण्य-कृच् चाटु-कारस् ते किङ्करः सुरतेषु कः।  
भ्क्_५।६९-१ परि-पर्युदधे रूपमा-द्यु-लोकाच् च दुर्-लभम्।  
भ्क्_५।६९-२ भावत्कं दृष्टवत्स्वेतदस्मास्वधि सु-जीवितम्।  
भ्क्_५।७०-१ आपीत-मधुका भृङ्गैः सुदिवेवाऽरविन्दिनी  
भ्क्_५।७०-२ सत्-परिमल-लक्ष्मीका ना ऽ-पुंस्काऽसीति मे मतिः।  
भ्क्_५।७१-१ मिथ्यैव श्रीः श्रियं-मन्या, श्रीमन्-मन्यो मृषा हरिः,  
भ्क्_५।७१-२ साक्षात्-कृत्याऽभिमन्येऽहं त्वां हरन्तीं श्रियं श्रियः  
भ्क्_५।७२-१ नोदकण्ठिष्यता ऽत्यर्थं, त्वामैक्षिष्यत चेत् स्मरः,  
भ्क्_५।७२-२ खेलायन्ननिशं नापि सजूः-कृत्य रतिं वसेत्,  
भ्क्_५।७३-१ वल्गूयन्तीं विलोक्य त्वां स्त्री न मन्तूयतीह का,  
भ्क्_५।७३-२ कान्तिं नाऽभिमनायेत को वा स्थाणु-समो ऽपि ते।  
भ्क्_५।७४-१ दुःखायते जनः सर्वाह्, स एवैकः सुखायते,  
भ्क्_५।७४-२ यस्योत्सुकायमाना त्वं न प्रतीपायसेऽन्तिके।  
भ्क्_५।७५-१ कः। पण्डितायमानस् त्वा- मादायाऽऽमिष-सन्निभाम्  
भ्क्_५।७५-२ त्रस्यन् वैरायमाणेभ्यः शून्यमन्ववसद् वनम्।"  
भ्क्_५।७६-१ ओजायमाना तस्या ऽर्ध्यं प्रणीय जनकाऽऽत्मजा  
भ्क्_५।७६-२ उवाच दशमूर्धानं साऽऽदरा गद्गदं वचः  
भ्क्_५।७७-१ "महा-कुलीन ऐक्ष्वाके वंशे दाशरथिर् मम  
भ्क्_५।७७-२ पितुः प्रियं-करो भर्ता क्षेमं-कारस् तपस्विनाम्।  
भ्क्_५।७८-१ निहन्ता वैर-काराणां सतां बहु-करः सदा  
भ्क्_५।७८-२ पारश्वधिक-रामस्य शक्तेरन्त-करो रणे  
भ्क्_५।७९-१ अध्वरेष्विष्टिनां पाता पूर्ती कर्मसु सर्वदा  
भ्क्_५।७९-२ पितुर् नियोगाद् राज-त्वं हित्वा योऽभ्यागमद् वनम्  
भ्क्_५।८०-१ पितत्रि-क्रोष्टु-जुष्टानि रक्षांसि भय-दे वने  
भ्क्_५।८०-२ यस्य बाण-निकृत्तानि श्रेणी-भूतानि शेरते।  
भ्क्_५।८१-१ दीव्यमानं शितान् बाणानस्यमानं महा-गदाः  
भ्क्_५।८१-२ निघ्नानं शात्रवान् रामं कथं त्वं नाऽवगच्छसि।  
भ्क्_५।८२-१ भ्रातरि न्यस्य यातो मां मृगाविन् मृगयामसौ,  
भ्क्_५।८२-२ एषितुं प्रेषितो यातो मया तस्या ऽनु-जो वनम्  
भ्क्_५।८३-१ अथा ऽऽयस्यन् कषायाऽक्षः स्यन्न-स्वेद-कणोल्बणः  
भ्क्_५।८३-२ सन्दर्षिताऽऽन्तराकूतस् तामवादीद् दशाननः,  
भ्क्_५।८४-१ "कृते कानिष्ठिनेयस्य ज्यैष्ठिनेयं विवासितम्  
भ्क्_५।८४-२ को नग्न-मुषित-प्रख्यं बहु मन्येत राघवम्।  
भ्क्_५।८५-१ राक्षसान् बटु-यज्ञेषु पिण्डी-शूरान् निरस्तवान्  
भ्क्_५।८५-२ यद्यसौ कूप-माण्डूकि ! तवैतावति कः स्मयः  
भ्क्_५।८६-१ मत्-पराक्रम-सङ्क्षिप्त-राज्य-भोग-परिच्छदः  
भ्क्_५।८६-२ युक्तं ममैव किं वक्तुं दरिद्राति यथा हरिः  
भ्क्_५।८७-१ निर्-लङ्को विमदः स्वामी धनानां हृत-पुष्पकः  
भ्क्_५।८७-२ अध्यास्ते ऽन्तर्-गिरं यस्मात्, कस् तन् ना ऽवैति कारणम्।  
भ्क्_५।८८-१ भिन्न-नौक इव ध्यायन् मत्-तो बिभ्यद् यमः स्वयम्  
भ्क्_५।८८-२ कृष्णि-मानं दधानेन मुखेना ऽऽस्ते निरुद्यतिः  
भ्क्_५।८९-१ समुद्रोपत्यका हैमी पर्वताऽधित्यका पुरी  
भ्क्_५।८९-२ रत्न-पारायणं नाम्ना लङ्केति मम मैथिलि !  
भ्क्_५।९०-१ आवासे सिक्त-सम्मृष्टे गन्धैस् त्वं लिप्त-वासिता  
भ्क्_५।९०-२ आर्पितोरु-सुगन्धि-स्रक् तस्यां वस मया सह।  
भ्क्_५।९१-१ सङ्गच्छ पौंस्नि ! स्त्रैणं मां युवानं तरुणी शुभे !  
भ्क्_५।९१-२ राघवः प्रोष्य-पापीयान्, जहीहि तम-किं-चनम्।  
भ्क्_५।९२-१ अश्नीत-पिबतीयन्ती प्रसिता स्मर-कर्मणि  
भ्क्_५।९२-२ वशे-कृत्य दश-ग्रीवं मोदस्व वर-मन्दिरे।  
भ्क्_५।९३-१ मा स्म भूर् ग्राहिणी भीरु ! गन्तुमुत्साहिनी भव,  
भ्क्_५।९३-२ उद्भासिनी च भूत्वा मे वक्षःसम्मार्दिनी भव।"  
भ्क्_५।९४-१ तां प्रातिकूलिकीं मत्वा जिहीर्षुर् भीम-विग्रहः  
भ्क्_५।९४-२ बाहूपपीडमाश्लिष्य जगाहे द्यां निशा-चरः  
भ्क्_५।९५-१ त्रस्यन्तीं तां समादाय यतो रात्रिं-चराऽऽलयम्  
भ्क्_५।९५-२ तूष्णीं-भूय भयादासाञ्चक्रिरे मृगपक्षिणः  
भ्क्_५।९६-१ उच्चै रारस्यमानां तां कृपणां राम-लक्ष्मणौ  
भ्क्_५।९६-२ जटायुः प्राप पक्षीन्द्रः परुषं रावणं वदन्।  
इति प्रकीर्ण-काण्डः प्रथमः समाप्तः   
  
अतः परमधिकार-काण्डम्  
भ्क्_५।९७-१ "द्विषन् ! वने-चराऽग्र्याणां त्वमादाय-चरो वने  
भ्क्_५।९७-२ अग्रे-सरो जघन्यानां मा भूः पूर्व-सरो मम।  
भ्क्_५।९८-१ यशस्-कर-समाचारं ख्यातं भूवि दया-करम्  
भ्क्_५।९८-२ पितुर्वाक्य-करं रामं धिक् त्वां दुन्वन्तम-त्रपम्  
भ्क्_५।९९-१ अहमन्त-करो नूनं ध्वान्तस्येव दिवा-करः  
भ्क्_५।९९-२ तव राक्षस ! रामस्य नेयः कर्म-करोपमः  
भ्क्_५।१००-१ सतामरुष्-करं पक्षी वैर-कारं नराऽशिनम्  
भ्क्_५।१००-२ हन्तुं कलह-कारोऽसौ शब्द-कारः पपात खम्।   
  
अतः परं प्रकीर्णकाः  
भ्क्_५।१०१-१ धुन्वन् सर्व-पथीनं खे वितानं पक्षयोरसौ  
भ्क्_५।१०१-२ मांस-शोणित-सन्दर्शं तुण्ड-घातमयुध्यत।  
भ्क्_५।१०२-१ न बिभाय, न जिह्राय, न चक्लाम, न विव्यथे  
भ्क्_५।१०२-२ आघ्नानो विध्यमानो वा रणान् निववृते न च।  
भ्क्_५।१०३-१ पिशाच-मुख-धौरेयं स-च्छत्र-कवचं रथम्  
भ्क्_५।१०३-२ युधि कद्-रथ-वद् भीमम्बभञ्ज ध्वज-शालिनम्  
  
अतः परं आमधिकारः  
भ्क्_५।१०४-१ सन्त्रासयाञ्चकाराऽरिं, सुरान् पिप्राय पश्यतः,  
भ्क्_५।१०४-२ स त्याजयाञ्चकाराऽरिं सीतां विंशति-बाहुना।  
भ्क्_५।१०५-१ अ-सीतो रावणः कासाञ्चक्रे शस्त्रैर् निराकुलः,  
भ्क्_५।१०५-२ भूयस् तं भेदिकाञ्चक्रे नख-तुण्डाऽऽयुधः ख-गः।  
भ्क्_५।१०६-१ हन्तुं क्रोध-वशादीहाञ्चक्राते तौ परस्पसम्,  
भ्क्_५।१०६-२ न वा पलायाञ्चक्रे विर् दयाञ्चक्रे न राक्षसः।  
भ्क्_५।१०७-१ उपासाञ्चक्रिरे द्रष्टुं देव-गन्धर्व-किन्नराः,  
भ्क्_५।१०७-२ छलेन पक्षौ लोलूयाञ्चक्रे क्रव्यात् पतत्रिणः  
भ्क्_५।१०८-१ प्रलुठितमवनौ विलोक्य कृत्तं दश-वदनः ख-चरोत्तमं प्रहृष्यन्  
भ्क्_५।१०८-२ रथ-वरमधिरुह्य भीम-धुर्यं स्व-पुरमगात् परिगृह्य राम-कान्ताम्।  
  
  
भ्क्_६  
भ्क्_६।१-१ ओषाञ्चकार कामाऽग्निर् दशा-वक्त्रमहर्-निशम्।  
भ्क्_६।१-२ विदाञ्चकार वैदेहीं रामादन्य-निरुत्सुकाम्।  
भ्क्_६।२-१ प्रजागराञ्चकारारेरीहास्वनिशमादरात्,  
भ्क्_६।२-२ प्रबिभयाञ्चकारा ऽसौ काकुत्स्थादभिशङ्कितः।  
भ्क्_६।३-१ न जिह्रयाञ्चकारा ऽथ सीतामभ्यर्थ तर्जितः।  
भ्क्_६।३-२ नाप्यूर्जां बिभरामास वैदेह्यां प्रसितो भृशम्।  
भ्क्_६।४-१ विदाङ्कुर्वन्तु रामस्य वृत्तमित्यवदत् स्वकान्,  
भ्क्_६।४-२ रक्षांसि रक्षितुं सीतामाशिषच् च प्रयत्नवान्।   
  
अथ प्रकीर्णकाःŌ  
भ्क्_६।५-१ रामो ऽपि हत-मारीचो निवर्त्स्यन् खर-नादिनः  
भ्क्_६।५-२ क्रोष्टून् समशृणोत् क्रूरान् रसतो ऽशुभ-शंसिनः  
भ्क्_६।६-१ आशङ्कमानो वैदेहीं खादितां निहतां मृताम्  
भ्क्_६।६-२ स शत्रु-घ्नस्य सोदर्यं दूरादायान्तमैक्षत।  
भ्क्_६।७-१ सीतां सौमित्रिणा त्यक्तां सध्रीचीं त्रस्नुमेकिकां  
भ्क्_६।७-२ विज्ञाया ऽमंस्त काकुत्स्थःŌ"क्षये क्षेमं सŌदुर्लभम्।"   
  
अतः परं दुहादिःŌ  
भ्क्_६।८-१ सोऽपृच्छल् लक्ष्मणं सीतां याचमानः शिवं सुरान्,  
भ्क्_६।८-२ रामं यथास्थितं सर्वं ब्राता ब्रूते स्म विह्वलः  
भ्क्_६।९-१ सन्दृश्य शरणं शून्यं भिक्षमाणो वनं प्रियाम्  
भ्क्_६।९-२ प्राणान् दुहन्निवा ऽऽत्मानं शोकं चित्तमवारुधत्।  
भ्क्_६।१०-१ "गता स्यादवचिन्वाना कुसुमान्याश्रम-द्रुमान्।  
भ्क्_६।१०-२ आ यत्र तापसान् धर्मं सुतीक्ष्णः शास्ति, तत्र सा।   
  
अतः परं प्रकीर्णकाःŌ  
भ्क्_६।११-१ आः, कष्टं, बत, ही-चित्रं, हूं, मातर्, दैवतानि धिक्,  
भ्क्_६।११-२ हा पितः !, क्वा ऽसि हे सु-भ्रु !," बह्वेवं विललाप सः,  
भ्क्_६।१२-१ इहा ऽऽसिष्ठा ऽशयिष्टेह सा, स-खेलमितो ऽगमत्,  
भ्क्_६।१२-२ अग्लासीत् संस्मरन्नित्थं मैथिल्या भरताऽग्रजः।  
भ्क्_६।१३-१ "इदं नक्तं-तनं दाम पौष्पमेतद् दिवा-तनम्,  
भ्क्_६।१३-२ शुचेवोद्बध्य शाखायां प्रग्लायति तया विना,  
भ्क्_६।१४-१ ऐक्षिष्महि मुहुः सुप्तां यां मृता ऽऽशङ्कया वयम्,  
भ्क्_६।१४-२ अ-काले दुर्मरमहो, यज् जीवामस् तया विना,  
भ्क्_६।१५-१ अ-क्षेमः परिहासो ऽयं। परीक्षां मा कृथा मम,  
भ्क्_६।१५-२ मत्तो मा ऽन्तिर्धथाः सीते ! मा रंस्था जीवितेन नः,  
  
अतः परं सिजधिकारःŌ  
भ्क्_६।१६-१ अहं न्यवधिषं भीमं राक्षसं क्रूर विक्रमम्,  
भ्क्_६।१६-२ मा घुक्षः पत्युरात्मानं, मा न श्लिक्षः प्रियं प्रिये।  
भ्क्_६।१७-१ मा स्म द्राक्षीर् मृषा दोषं, भक्तं मा मातिचिक्लिशः,  
भ्क्_६।१७-२ शैलं न्यशिश्रियद् वामा, नदीं, नु प्रत्यदुद्रुवत्।  
भ्क्_६।१८-१ ऐ वाचं देहि। धैर्यं नस् तव हेतोरसुस्रुवत्।  
भ्क्_६।१८-२ त्वं नो मतिमिवा ऽघासीर् नष्टा, प्राणानिवाऽदधः।  
भ्क्_६।१९-१ रुदतो ऽशिश्वयच् चक्षुŌ रास्यं हेतोस् तवा ऽश्वयीत्,  
भ्क्_६।१९-२ म्रिये ऽहं, मां निरास्थश् चेन्, मा न वोचश् चिकीर्षितम्।  
भ्क्_६।२०-१ लक्ष्मणा ऽऽचक्ष्व, यद्याख्यत् सा किञ्चित् कोप-कारणम्,  
भ्क्_६।२०-२ दोषे प्रतिसमाधानŌ मज्ञाते क्रियतां कथम्।  
भ्क्_६।२१-१ इह सा व्यलिपद् गन्धैः, स्नान्तीहाऽभ्यषिचज् जलैः,  
भ्क्_६।२१-२ इहा ऽहं द्रष्टुमाह्वं तां," स्मरन्नेवं मुमोह सः  
भ्क्_६।२२-१ तस्या ऽलिपत शोकाऽग्निः स्वान्तं काष्ठमिव ज्वलन्,  
भ्क्_६।२२-२ अलिप्तेवा ऽनिलः शीतो वने तं, न त्वजिह्लदत्।  
भ्क्_६।२३-१ स्नानभ्यषिचता ऽम्भो ऽसौ रुदन् दयितया विना  
भ्क्_६।२३-२ तथा ऽभ्यषिक्त वारीणि पितृभ्यः शोक-मूर्च्छितः  
भ्क्_६।२४-१ तथा ऽऽ र्तो ऽपि क्रियां धर्म्यां स काले ना ऽमुचत् क्वचित्,  
भ्क्_६।२४-२ महतां हि क्रिया नित्या छिद्रे नैवा ऽवसीदति।  
भ्क्_६।२५-१ आह्वास्त स मुहुः शूरान्, मुहुराह्वत राक्षसान्,  
भ्क्_६।२५-२ "एत सीताद्रुहः सङ्ख्ये, प्रत्यर्तयत राघवम्,  
भ्क्_६।२६-१ स्व-पोषमपुषद् युष्मान् या पक्षि-मृग-शावकाः !  
भ्क्_६।२६-२ अद्युतच् चेन्दुना सार्धं, तां प्रब्रूत, गता यतः।"  
भ्क्_६।२७-१ गिरिमन्वसृपद् रामो लिप्सुर् जनक-सम्भवाम्,  
भ्क्_६।२७-२ तस्मिन्नायोधनं वृत्तं लक्ष्मणायाऽशिषन् महत्Ō  
भ्क्_६।२८-१ "सीतां जिघांसू सौमित्रे ! राक्षसावारतां ध्रुवम्,  
भ्क्_६।२८-२ इदं शोणितमभ्यग्रं सप्रहारे ऽच्युतत् तयोः।  
भ्क्_६।२९-१ इदं कवचमच्योतीत्, साऽश्वो ऽयं चूर्णीतो रथः,  
भ्क्_६।२९-२ एह्यमुं गिरिमन्वेष्टुमवगाहावहे द्रुतम्  
भ्क्_६।३०-१ मन्युर् मन्ये ममा ऽस्तम्भीद्, विषादो ऽस्तभदुद्यतिम्,  
भ्क्_६।३०-२ अजारीदिव च प्रज्ञा, बलं शोकात् तथाजरत्।  
भ्क्_६।३१-१ गृध्रस्येहाश्वतां पक्षौ कृतौ, वीक्षस्व लक्ष्मण !  
भ्क्_६।३१-२ जिघत्सोर् नूनमापादि ध्वंसो ऽयं तां निशा-चरात्।"  
भ्क्_६।३२-१ क्रुद्धो ऽदीपि रघु-व्याघ्रो, रक्त-नेत्रो ऽजनि क्षणात्,  
भ्क्_६।३२-२ उबोधि दुःस्थं त्रैलोक्यं, दीप्तैरापूरि भानु-वत्।  
भ्क्_६।३३-१ अताय्यस्योत्तमं सत्वमप्यायि कृत-कृत्य-वत्,  
भ्क्_६।३३-२ उपाचायिष्ट सामर्थ्यं तस्य संरम्भिणो महत्।  
भ्क्_६।३४-१ अदोहीव विषादो ऽस्य, समरुद्धेव विक्रमः,  
भ्क्_६।३४-२ समभावि च कोपेन, न्यश्वसीच् चाऽऽयतं मुहुः।  
भ्क्_६।३५-१ अथा ऽऽलम्ब्य धनू रामो जगर्ज गज-विक्रमः,  
भ्क्_६।३५-२ "रुणध्मि सवितुर् मार्गं, भिनद्मि कुल-पर्वतान्।  
भ्क्_६।३६-१ रिणच्मि जलधेस् तोयं, विविनच्मि दिवः सुरान्,  
भ्क्_६।३६-२ क्षुणद्मि सर्पान् पाताले, छिनद्मि क्षणदा-चरान्।  
भ्क्_६।३७-१ यमं युनज्मि कालेन समिन्धानो ऽस्त्र-कौशलम्,  
भ्क्_६।३७-२ शुष्क-पेषं पिनष्म्युर्वीमखिन्दानः स्व-तेजसा  
भ्क्_६।३८-१ भूतिं तृणद्मि यक्षाणां, हिनस्मीन्द्रस्य विक्रमम्,  
भ्क्_६।३८-२ भनज्मि सर्व-मर्यादास्, तनच्मि व्योम विस्तृतम्  
भ्क्_६।३९-१ न तृणेह्मीति लोको ऽयं मां विन्ते निष्-पराक्रम्,"  
भ्क्_६।३९-२ एवं वदन् दाशरथिरपृणग् धनुशा शरं।  
भ्क्_६।४०-१ न्यवर्तयत् सुमित्रा-भूस् तं चिकीर्षुं जगत्-क्षयम्,  
भ्क्_६।४०-२ ऐक्षेतामाश्रमादाराद् गिरिकल्पं पतत्रिणम्  
भ्क्_६।४१-१ तं सीता-घातिनं मत्वा हन्तुं रामो ऽभ्यधावत,  
भ्क्_६।४१-२ "मा वधिष्ठा जटायुं मां सीतां रामा ऽहमैक्षिषि।"  
भ्क्_६।४२-१ उपास्थितैवमुक्ते तं सखायं राघवः पितुः,  
भ्क्_६।४२-२ पप्रच्छ जानकी-वार्तां सङ्ग्रामं च पतत्रिणम्।  
  
ततो रावणमाख्याय द्विषन्तं पततां वरः  
भ्क्_६।४३-१ व्रण-वेदनया ग्लायन् ममार गिरि-कन्दरे,  
भ्क्_६।४३-२ तस्याग्न्यम्बु-क्रियां कृत्वा प्रतस्थाते पुनर् वनम्।  
भ्क्_६।४४-१ सत्वानजस्रं घोरेण बलाऽपकर्षमश्नता  
भ्क्_६।४४-२ क्षुध्यता जगृहाते तौ रक्षसा दीर्घ-बाहुना।  
भ्क्_६।४५-१ भुजौ चकृततुस् तस्य निस्त्रिंशाभ्यां रघूत्त्मौ,  
भ्क्_६।४५-२ स छिन्न-बाहुरपतद् विह्वलो ह्वलयन् भुवम्।  
इति प्रकीर्णकाः  
  
  
अथ कृत्याऽधिकारःŌ  
भ्क्_६।४६-१ प्रष्टव्यं पृच्छतस् तस्य कथनीयमवीवचत्  
भ्क्_६।४६-२ आत्मानं वन-वासं च जेयं चा ऽरिं रघूत्तमः  
भ्क्_६।४७-१ "लभ्या कथं नु वैदेही, शक्यो द्रष्टुं कथं रिपुः,  
भ्क्_६।४७-२ सह्यः कथं वियोगश् च, गद्यमेतत् त्वया मम।"  
भ्क्_६।४८-१ "अहं राम ! श्रियः पुत्रो मद्य-पीत इव भ्रमन्,  
भ्क्_६।४८-२ पाप-चर्यो मुनेः शापाज् जात" इत्यवदत् स तम्।  
भ्क्_६।४९-१ "प्रयातस् तव यम्यत्वं शस्त्र-पूतो ब्रवीमि ते,  
भ्क्_६।४९-२ रावणेन हृता सीता लङ्कां नीता सुरारिणा।  
भ्क्_६।५०-१ ऋष्यमूके ऽनवद्यो ऽस्ति पण्य-भ्रातृ-वधः कपिः  
भ्क्_६।५०-२ सुग्रीवो नाम, वर्यो ऽसौ भवता चारु-विक्रमः।  
भ्क्_६।५१-१ तेन वह्येन हन्तासि त्वमर्यं पुरुषाऽशिनाम्  
भ्क्_६।५१-२ राक्षसं क्रूर-कर्माणं शक्राऽरिं दूर-वासिनम्।  
भ्क्_६।५२-१ आस्ते स्मरन् स कान्ताया हृताया वालिना कपिः  
भ्क्_६।५२-२ वृषो यथोपसर्याया गोष्ठे गोर् दण्ड-ताडितः।  
भ्क्_६।५३-१ तेन सङ्गतमार्येण रामा ऽजर्यं कुरु द्रुतम्।  
भ्क्_६।५३-२ लङ्कां प्राप्य ततः पापं दश-ग्रीवं हनिष्यसि।  
भ्क्_६।५४-१ अनृतोद्यं न तत्रास्ति, सत्य-वद्यं ब्रवीम्यहम्।  
भ्क्_६।५४-२ मित्र-भूयं गतस् तस्य रिपु-हत्यां करिष्यसि।  
भ्क्_६।५५-१ आदृत्यस् तेन वृत्येन स्तुत्यो जुष्येण सङ्गतः  
भ्क्_६।५५-२ इत्यः शिष्येण गुरुवद् गृध्यमर्थमवाप्स्यसि।  
भ्क्_६।५६-१ नाऽखेयः सागरो ऽप्यन्यस् तस्य सद्-भृत्य-शालिनः,  
भ्क्_६।५६-२ मन्युस् तस्य त्वया मार्ग्यो, मृज्यः शोकश् च तेन ते।"  
भ्क्_६।५७-१ स राजसूयŌयाजीव तेजसा सूर्य-सन्निभः  
भ्क्_६।५७-२ अ-मृषोद्यं वदन् रुच्यो जगाहे द्यां निशा-चरः  
भ्क्_६।५८-१ अ-कृष्ट-पच्याः पश्यन्तौ ततो दाशरथी लताः  
भ्क्_६।५८-२ रत्नाऽन्न-पान-कुप्यानामाटतुर् नष्टसंस्मृती।  
भ्क्_६।५९-१ समुत्तरन्ताव-व्यथ्यौ नदान् भिद्योद्ध्य-सन्निभान्  
भ्क्_६।५९-२ सिध्य-तारामिव ख्यातां शबरीमापतुर् वने।  
भ्क्_६।६०-१ वसानां वल्कले शूद्धे विपूयैः कृत-मेखलाम्  
भ्क्_६।६०-२ क्षामामञ्जन-पिण्डाऽऽभा दण्दिनीमजिना ऽऽस्तराम्  
भ्क्_६।६१-१ प्रगृह्य-पद-वत् साध्वीं स्पष्ट-रूपाम-विक्रियाम्  
भ्क्_६।६१-२ अ-गृह्यां वीत-काम-त्वाद् देव-गृह्याम-निन्दिताम्  
भ्क्_६।६२-१ धर्म-कृत्य-रतां नित्यम-कृष्य-फल-भोजनाम्  
भ्क्_६।६२-२ दृष्ट्वा ताममुचद् रामो युग्याऽऽयात इव श्रमम्।  
भ्क्_६।६३-१ स तामूचे ऽथ-"कच्चित् त्वममावास्या-समन्वये  
भ्क्_६।६३-२ पित् णां कुरुषे कार्यम-पाक्यैः स्वादुभिः फलैः  
भ्क्_६।६४-१ अवश्य-पाव्यं पवसे कच्चित् त्वं देव-भाग्घ्विः,  
भ्क्_६।६४-२ आसाव्यमध्वरे सोमं द्विजैः कच्चिन् नमस्यसि।  
भ्क्_६।६५-१ आचाम्यं सन्ध्ययोः कच्चित् सत्यक् ते न प्रहीयते,  
भ्क्_६।६५-२ कच्चिदग्निमिवा ऽऽनाय्यं काले सम्मन्यसे ऽतिथिम्।  
भ्क्_६।६६-१ न प्रणाय्यो जनः कच्चिन् निकाय्यं ते ऽधितिष्ठति  
भ्क्_६।६६-२ देव-कार्य-विघाताय धर्मद्रोही महोदये !  
भ्क्_६।६७-१ कुण्ड-पाय्य-वतां कच्चिदग्निचित्या-वतां तथा  
भ्क्_६।६७-२ कथाभी रमसे नित्यमुपचाय्य-वतां शुभे !   
  
अथ प्रकीर्णकाःŌ  
भ्क्_६।६८-१ वर्धते ते तपो भीरु ! व्यजेष्ठा विघ्न-नायकान्,  
भ्क्_६।६८-२ अजैषीः कामŌसम्मोहौ, सम्प्राप्था विनयेन वा।  
भ्क्_६।६९-१ ना ऽऽयस्यसि तपस्यन्ती, गुरून् सम्यगतूतुषः  
भ्क्_६।६९-२ यमान् नोदविजिष्ठास् त्वं, निजाय तपसे ऽतुषः"  
भ्क्_६।७०-१ अथाऽर्ध्यं मधुपर्काऽऽद्यमुपनीया ऽऽदरादसौ  
भ्क्_६।७०-२ अर्चयित्वा फलैरर्च्यौ सर्वत्रा ऽऽख्यदनामयम्।   
  
अतः परं कृदधिकारःŌ  
भ्क्_६।७१-१ "सख्यस्य तव सुग्रीवः कारकः कपि-नन्दनः,  
भ्क्_६।७१-२ द्रुतं द्रष्टासि मैथिल्पाः," सैवमुक्त्वा तिरो ऽभवत्।  
भ्क्_६।७२-१ नन्दनानि मुनीन्द्राणां रमणानि वनौकसाम्  
भ्क्_६।७२-२ वनानि भेजतुर् वीरौ ततः पाम्पानि राघवौ।  
भ्क्_६।७३-१ "भृङ्गाऽऽली-कोकिल-क्रुङ्भिर् वाशनैः पश्य लक्ष्मण !  
भ्क्_६।७३-२ रोचनैर् भूषितां पम्पा- मस्माकं हृदयाविधम्  
भ्क्_६।७४-१ परिभावीणि ताराणां पश्य मन्थीनि चेतसाम्  
भ्क्_६।७४-२ उद्भासीनि जले-जानि दुन्वन्त्य्-अदयितं जनम्  
भ्क्_६।७५-१ सर्वत्र दयिताऽधीनं सु-व्यक्तं रामणीयकम्  
भ्क्_६।७५-२ येन जातं प्रियाऽपाये कद्-वदं हंस-कोकिलम्।  
भ्क्_६।७६-१ पक्षिभिर् वितृदैर् यूना शाखिभिः कुसुमोत्किरैः  
भ्क्_६।७६-२ अ-ज्ञो यो, यस्य वा ना ऽस्ति प्रियः, प्रग्लो भवेन् न सः।  
भ्क्_६।७७-१ ध्वनीनामुद्धमैरेभिर् मधूनामुद्धयैर् भृशम्  
भ्क्_६।७७-२ आजिघ्रैः पुष्प-गन्धानां पतगैर् ग्लपिता वयम्।  
भ्क्_६।७८-१ धारयैः कुसुमोर्मीणां पारयैर् बाधितुं जनान्  
भ्क्_६।७८-२ शाखिभिर् हा हता भूयो हृदयानामुदेजयैः  
भ्क्_६।७९-१ ददैर् दुःखस्य मादृग्भ्यो धायैरामोदमुत्तमम्  
भ्क्_६।७९-२ लिम्पैरिव तनोर् वातैश् चेतयः स्याज् ज्वलो न कः।  
भ्क्_६।८०-१ अवश्याय-कणाऽऽस्रावाश् चारु-मुक्ता-फल-त्विषः  
भ्क्_६।८०-२ कुर्वन्ति चित्त-संस्रावं चलत्-पर्णाऽग्र-सम्भृताः  
भ्क्_६।८१-१ अवसायो भविष्यामि दुःखस्या ऽस्य कदा न्वहम्,  
भ्क्_६।८१-२ न जीवस्या ऽवहारो मां करोति सुखिनं यमः  
भ्क्_६।८२-१ दह्ये ऽहं मधुनो लेहैर् दावैरुग्रैर् यथा गिरिः,  
भ्क्_६।८२-२ नायः कोऽत्र स, येन स्यां बता ऽहं विगत-ज्वरः  
भ्क्_६।८३-१ समाविष्टं ग्रहेणेव ग्राहेणेवा ऽऽत्तमर्णवे  
भ्क्_६।८३-२ दृष्ट्वा गृहान् स्मरस्येव वनाऽन्तान् मम मानसम्  
भ्क्_६।८४-१ वाताऽऽहति-चलच्-छाखा नर्तका इव शाखिनः  
भ्क्_६।८४-२ दुःसहा ही परिक्षिप्ताः क्वणद्भिरलि-गाथकैः।  
भ्क्_६।८५-१ एक-हायन-सारङ्ग-गती रघु-कुलोत्तमौ  
भ्क्_६।८५-२ लवकौ शत्रु-शक्तीनामृष्यमूकमगच्छताम्।  
भ्क्_६।८६-१ तौ वालि-प्रणिधी मत्वा सुग्रीवो ऽचिन्तयत् कपिः,  
भ्क्_६।८६-२ "बन्धुना विगृहीतोऽहं भूयासं जीवकः कथम्।"  
भ्क्_६।८७-१ स शत्रु-लावौ मन्वानो राघवौ मलयं गिरिम्  
भ्क्_६।८७-२ जगाम स-परीवारो व्योम-मायमिवोत्थितम्।  
भ्क्_६।८८-१ शर्म-दं मारुतिं दूतं विषम-स्थः कपि-द्विपम्  
भ्क्_६।८८-२ शोकाऽपनुदम-व्यग्रं प्रायुङ्क्त कपि-कुञ्जरः।  
भ्क्_६।८९-१ विश्वास-प्रद-वेषो ऽसौ पथि-प्रज्ञः समाहितः  
भ्क्_६।८९-२ चित्त-सङ्ख्यो जिगीषूणामुत्पपात नभस्-तलम्  
भ्क्_६।९०-१ सुरा-पैरिव घूर्णद्भिः शाखिभिः पवनाऽऽहतैः  
भ्क्_६।९०-२ ऋष्यमूकमगाद् भृङ्गैः प्रगीतं साम-गैरिव।  
भ्क्_६।९१-१ तं मनो-हरमागत्य गिरिं वर्म-हरौ कपिः  
भ्क्_६।९१-२ वीरौ सुखा ऽऽहरो ऽवोचद् भिक्षुर् भिक्षार्ह-विग्रहः।  
भ्क्_६।९२-१ "बलिनावमूमद्रीन्द्रं युवां स्तम्बे-रमाविव  
भ्क्_६।९२-२ आचक्षाथां मिथः कस्माच्छङ्करेणा ऽपि दुर्गमम्  
भ्क्_६।९३-१ व्याप्तं गुहा-शयैः क्रूरैः क्रव्याद्भिः स-निशाचरैः  
भ्क्_६।९३-२ तुङ्ग-शैल-तरु-छन्नं मानुषाणाम-गोचरम्।  
भ्क्_६।९४-१ सत्वमेजय-सिंहाऽऽढ्यान् स्तनं-धाय-सम-त्विषौ  
भ्क्_६।९४-२ कथं नाडिन्धमान् मार्गानागतौ विषमोपलान्।  
भ्क्_६।९५-१ अत्तीर्णौ वा कथं भीमाः सरितः कूलमुद्वहाः,,  
भ्क्_६।९५-२ आसादितौ कथं ब्रूतं न गजैः कूलमुद्रुजैः।  
भ्क्_६।९६-१ रामो ऽवोचद्धनूमन्तम् "आवामभ्रं-लिहं गिरिम्  
भ्क्_६।९६-२ ऐव विद्वन्! पितुः कामात् पान्तावल्पं-पचान् मुनीन्।  
भ्क्_६।९७-१ अ-मितं-पचमीशानं सर्व-भोगीणमुत्तमम्  
भ्क्_६।९७-२ आवयोः पितरं विद्धि ख्यातं दशर्थं भुवि।  
भ्क्_६।९८-१ छलेन दयिता ऽरण्याद् रक्षसा ऽरुं-तुदेन नः  
भ्क्_६।९८-२ अ-सूर्यं-पश्यया मूर्त्या हृता, तां मृगयावहे।"  
भ्क्_६।९९-१ प्रत्यूचे मारुति रामम् Ō "अस्ति वालीति वानरः"  
भ्क्_६।९९-२ शमयेदपि सङ्ग्रामे यो ललाटं-तपं रविम्।  
भ्क्_६।१००-१ उग्रं-पश्येन सुग्रीवस् तेन भ्राता निराकृतः,  
भ्क्_६।१००-२ तस्य मित्रीयतो दूतः सम्प्राप्तो ऽस्मि वशं-वदः  
भ्क्_६।१०१-१ प्रियं-वदो ऽपि नैवा ऽहं ब्रुवे मिथ्या परं-तप !,  
भ्क्_६।१०१-२ सख्या तेन दश-ग्रीवं निहन्तासि द्विषं-तपम्।  
भ्क्_६।१०२-१ वाचं-यमोऽहमनृते सत्यमेतद् ब्रवीमि ते,  
भ्क्_६।१०२-२ एहि, सर्वं-सहं मित्रं सुग्रीवं कुरु वानरम्।"  
भ्क्_६।१०३-१ सर्वं-कष-यशः-शाखं राम-कल्प-तरुं कपिः  
भ्क्_६।१०३-२ आदायाऽ भ्रं-कषं प्रायान् मलयं फल-शालिनम्।  
भ्क्_६।१०४-१ मेघं-करमिवायान्तमृतुं रामं क्लमान्विताः  
भ्क्_६।१०४-२ दृष्ट्वा मेने नसुग्रीवो वालि-भानुं भयं-करम्।  
भ्क्_६।१०५-१ उपाŌग्न्यकुरुतां सख्यमन्योन्यस्य प्रियं-करौ,  
भ्क्_६।१०५-२ क्षेमं-कराणि कार्याणि पर्यालोचयतां ततः।  
भ्क्_६।१०६-१ आशितं-भवमुत्क्रुष्टं वल्गितं शयितं स्थितम्  
भ्क्_६।१०६-२ बह्वमन्यत काकुत्स्थः कपीनां स्वेच्छया कृतम्  
भ्क्_६।१०७-१ ततो बलिं-दम-प्रख्यं कपि-विश्वं-भराऽधिपम्  
भ्क्_६।१०७-२ सुग्रीवः प्राब्रवीद् रामं वालिनो युधि विक्रमम्  
भ्क्_६।१०८-१ "वसुं-धरायां कृत्स्नायां नाऽस्ति वालि-समो बली,  
भ्क्_६।१०८-२ हृदयं-गममेतत् त्वां ब्रवीमि, न पराभवम्।  
भ्क्_६।१०९-१ दूर-गैरन्त-गैर् बाणैर् भवानत्यन्त-गः श्रियः  
भ्क्_६।१०९-२ अपि सङ्क्रन्दनस्य स्यात् क्रुद्धः, किमुत वालिनः  
भ्क्_६।११०-१ वरेण तु मुनेर् वाली सञ्जातो दस्युहो रणे  
भ्क्_६।११०-२ अ-वार्य-प्रसरः प्रातरुद्यन्निव तमोऽपहः  
भ्क्_६।१११-१ अतिप्रियत्वान् न हि मे कातरं प्रतिपद्यते  
भ्क्_६।१११-२ चेतो वालि-वधं राम ! क्लेशापहमुपस्थितम्।  
भ्क्_६।११२-१ शीर्ष-घातिनमायातमरीणां त्वां विलोकयन्  
भ्क्_६।११२-२ पतिघ्नी-लक्ष्मणोपतां मन्येऽहं वालिनः श्रियम्।  
भ्क्_६।११३-१ शत्रुघ्नान् युधि हस्तिघ्नो गिरीन् क्षिप्यन्न-कृत्रिमान्  
भ्क्_६।११३-२ शिल्पिभिः पाणिघैः क्रुद्धस् त्वया जय्यो ऽभ्युपाय-वान्।  
भ्क्_६।११४-१ आढ्यं-करण-विक्रान्तो महिषस्य सुरद्विषः  
भ्क्_६।११४-२ प्रियं-करणमिन्द्रस्य दुष्करं कृतवान् वधम्।  
भ्क्_६।११५-१ प्रियंŌभावुकतां यातस् तं क्षिपन् योजनं मृतम्  
भ्क्_६।११५-२ स्वर्गे प्रियं-भविष्णुश् च क्र्त्स्नं शक्तो ऽप्यबाधयन्",  
भ्क्_६।११६-१ जिज्ञासोः शक्तिमस्त्राणां रामो न्यून-धियः कपेः  
भ्क्_६।११६-२ अभीनत् प्रतिपत्त्यर्थं सप्त व्योम स्पृशस् तरून्।  
भ्क्_६।११७-१ ततो वालि-पशौ वध्ये राम-र्त्विग्-जित-साध्वसः  
भ्क्_६।११७-२ अभ्यभून् निलयं भ्रातुः सुग्रीवो निनदन् दधृक्।  
भ्क्_६।११८-१ गुहाया निरगाद् वाली सिंहो मृगमिव द्युवन्  
भ्क्_६।११८-२ भ्रातरं युङ् भियः सङ्ख्ये घोषेणा ऽऽपूरयन् दिशः  
भ्क्_६।११९-१ व्यायच्छमानयोर् मूढो भेदे सदृशयोस् तयोः  
भ्क्_६।११९-२ बाणमुद्यतमायंसीदिक्ष्वाकु-कुल-नन्दनः।  
भ्क्_६।१२०-१ ऋष्यमूकमगात् क्लन्तः कपिर् मृग-सदृग् द्रुतम्  
भ्क्_६।१२०-२ किष्किन्धाऽद्रिसदाऽऽत्यर्थं निष्पिष्टः कोष्णमुच्छ्वसन्।  
भ्क्_६।१२१-१ कृत्वा वालि-द्रुहं रामो मालया स-विशेषणम्।  
भ्क्_६।१२१-२ अङ्गद-स्वं पुनर् हन्तुं कपिघ्नाऽऽह्वाययद् रणे।  
भ्क्_६।१२२-१ तयोर् वानर-सेनान्योः सम्प्रहारे तनुच्छिदम्  
भ्क्_६।१२२-२ वालिनो दूर-भाग् रामो बाणं प्राणाऽदमत्यजत्  
भ्क्_६।१२३-१ वालिनं पतितं दृष्ट्वा वानरा रिपु-घातिनम्  
भ्क्_६।१२३-२ बान्धवाऽऽक्रोशिनो भेजुरनाथाः ककुभो दश  
भ्क्_६।१२४-१ धिग् दाशरथिमित्यूचुर् मुनयो वन-वर्तिनः।  
भ्क्_६।१२४-२ उपेयुर् मधु-पायिन्यः क्रोशन्त्यस् तं कपि-स्त्रियः।  
भ्क्_६।१२५-१ राममुच्चैरुपालब्ध शूर-मानी कपि-प्रभुः  
भ्क्_६।१२५-२ व्रण-वेदनया ग्लायन्साधुं-मन्यम-साधुवत्।  
भ्क्_६।१२६-१ "मृषा ऽसि त्वं हविर्-याजी राघव ! छद्म-तापसः  
भ्क्_६।१२६-२ अन्य-व्यासक्त-घातित्वाद् ब्रह्मघ्नां पाप-सम्मितः।  
भ्क्_६।१२७-१ पाप-कृत् सुकृतां मध्ये राज्ञः पुण्यकृतः सुतः  
भ्क्_६।१२७-२ मामपापं दुराचार ! किं निहत्या ऽभिधास्यसि।  
भ्क्_६।१२८-१ अग्नि-चित् सोम-सुद् राजा रथ-चक्र-चिदाऽऽदिषु  
भ्क्_६।१२८-२ अनलेष्विष्टवान् कस्मान् न त्वया ऽपेक्षितः पिता।  
भ्क्_६।१२९-१ मांस-विक्रयिणः कर्म व्याधस्या ऽपि विगर्हितम्  
भ्क्_६।१२९-२ मां घ्नता भवता ऽकारि निःषङ्कं पाप-दृष्वना।  
भ्क्_६।१३०-१ बुद्धिपूर्वं ध्रुवन् न त्वा राज-कृत्वा पिता खलम्  
भ्क्_६।१३०-२ सहयुध्वानमन्येन यो ऽहिनो मामनागसम्  
भ्क्_६।१३१-१ पञ्च पञ्चनखा भक्ष्या ये प्रोक्ताः कृत-जैर् द्विजैः,  
भ्क्_६।१३१-२ कौशल्या-ज ! शशाऽऽदीनां तेषां नैको ऽप्यहं कपिः।  
भ्क्_६।१३२-१ कथं दुष्ठुः स्वयं धर्मे प्रजास् त्वं पालयिष्यसि,  
भ्क्_६।१३२-२ आत्माऽनुजस्य जिह्रेषि सौमित्रेस् त्वं कथं न वा।  
भ्क्_६।१३३-१ मन्ये किं-जमहं घ्नन्तं त्वाम-क्षत्त्रिय-जे रणे  
भ्क्_६।१३३-२ लक्ष्मणा ऽधिज ! दुर्वृत्त ! प्रयुक्तमनुजेन नः"।  
भ्क्_६।१३४-१ प्रत्यूचे वालिनं रामोŌ"ना ऽकृतं कृतवानहम्  
भ्क्_६।१३४-२ यज्वभिः सुत्वभिः पूवैर् जरद्भिश् च कपीष्वर !  
भ्क्_६।१३५-१ ते हि जालैर् गले पाशैस् तिरश्चामुपसेदुषाम्  
भ्क्_६।१३५-२ ऊषुषां पर-दारैश् च सार्धं निधनमैषिषुः।  
भ्क्_६।१३६-१ अहं तु षुष्रुवान्Ōभ्रात्रा स्त्रियं भुक्तां कनीयसा  
भ्क्_६।१३६-२ उपेयिवाननूचानैर् निन्दितस्-त्वं लता-मृग !  
भ्क्_६।१३७-१ अन्वनैषीत् ततो वाली त्रपा-वानिव राघवम्।  
भ्क्_६।१३७-२ न्यक्षिपच् चाऽङ्गदं यत्नात् काकुत्स्थे तनयं प्रियं  
भ्क्_६।१३८-१ म्रियमाणः स सुग्रीवं प्रोचे सद्-भावमागतःŌ  
भ्क्_६।१३८-२ "सम्भाविष्याव एकस्यामभिजानासि मातरि।  
भ्क्_६।१३९-१ अवसाव नगेन्द्रेषु, यत् पास्यावो मधूनि च,  
भ्क्_६।१३९-२ अभिजानीहि तत् सर्वं, बन्धूनां समयो ह्ययम्।  
भ्क्_६।१४०-१ दैवं न विदधे नूनं युगपत् सुखमावयोः,  
भ्क्_६।१४०-२ शश्वद् बहूव तद् दुःस्थं यतो न" इतिहा ऽकरोत्।  
भ्क्_६।१४१-१ ददौ स दयितां भ्रात्रे मालां चाऽग्र्यां हिरण्मयीम्,  
भ्क्_६।१४१-२ राज्यं सन्दिश्य भोगाम्श् च ममार व्रण-पीडितः  
भ्क्_६।१४२-१ तस्य निर्वर्त्य कर्तव्यं सुग्रीवो राघवाऽऽज्ञया  
भ्क्_६।१४२-२ किष्किन्धाऽद्रि-गुहां गन्तुं मनः प्रणिदधे द्रुतम्  
भ्क्_६।१४३-१ नाम-ग्राहं कपिभिरशनैः स्तूयमानः समन्ता- दन्वग्-भावं रघु-वृषभयोर् वानरेन्द्रो विराजन्  
भ्क्_६।१४३-२ अभ्यर्णे ऽम्भः-पतन-समये पर्णलीभूत-सानुं किष्किन्धाद्रिं न्यविशत मधु-क्षीब-गुञ्जद्-द्विरेफम्।  
  
भ्क्_७  
भ्क्_७।१-१ ततः कर्ता वनाऽऽकम्पं ववौ वर्षा-प्रभञ्जनः,  
भ्क्_७।१-२ नभः पूरयितारश् च समुन्नेमुः पयो-धराः।  
भ्क्_७।२-१ तर्पणं प्रजनिष्णूनां षस्यानाम-मलं पयः  
भ्क्_७।२-२ रोचिष्णवः स-विस्फूर्जा मुमुचुर् भिन्न-वद् घनाः  
भ्क्_७।३-१ निराकरिष्णवो भानुं दिवं वर्तिष्णवो ऽभितः  
भ्क्_७।३-२ अलङ्करिष्णवो भान्तस् तडित्वन्तश् चरिष्णवः  
भ्क्_७।४-१ तान् विलोक्या ऽसहिष्णुः सन् विललान्पोन्मदिष्णु-वत्  
भ्क्_७।४-२ वसन् माल्यवति ग्लास्नू रामो जिष्णुर-धृष्णु-वत्  
भ्क्_७।५-१ "भ्रमी कदम्ब-सम्भिन्नः पवनः शमिनामपि  
भ्क्_७।५-२ क्लमि-त्वं कुरुतेऽत्यर्थं मेघ-शीकर-शीतलः।  
भ्क्_७।६-१ सञ्ज्वारिणेव मनसा ध्वान्तमायासिना मया  
भ्क्_७।६-२ द्रोहि खद्योत-सम्पर्कि नयनाऽमोषि दुःसहम्।  
भ्क्_७।७-१ कुर्वन्ति परिसारिण्यो विद्युतः परिदेविनम्  
भ्क्_७।७-२ अभ्याघातिभिरामिश्राश् चातकैः परिराटिभिः।  
भ्क्_७।८-१ संसर्गी परिदाहीव शीतो ऽप्याभाति शीकरः,  
भ्क्_७।८-२ सोढुमाक्रीडिनो ऽशक्याः शिखिनः परिवादिनः।  
भ्क्_७।९-१ एता देवानुरोधिन्यो द्वेषिण्य इव रागिणम्  
भ्क्_७।९-२ पीडयन्ति जनं धाराः पतन्त्यो ऽनपकारिणम्।  
भ्क्_७।१०-१ कूर्याद् योगिनमप्येष स्फूर्जा-वान् परिमोहिनम्  
भ्क्_७।१०-२ त्यागिनं सुख-दुःखस्य परिक्षेप्यम्भसामृतुः।  
भ्क्_७।११-१ विकत्थी याचते प्रत्तम-विश्रम्भी मुहुर् जलम्  
भ्क्_७।११-२ पर्जन्यं चातकः पक्षी निकृन्तन्निव मानसम्।  
भ्क्_७।१२-१ प्रलापिनो भविष्यन्ति कदा न्वेते ऽपलाषिणः।"  
भ्क्_७।१२-२ प्रमाथिनो वियुक्तानां हिंसकाः पाप-दर्दुराः।  
भ्क्_७।१३-१ निन्दको रजनिम्मन्यं दिवसं क्लेशको निशाम्  
भ्क्_७।१३-२ प्रावृष्यनैषीत् काकुत्स्थः कथञ्चित् परिदेवकः  
भ्क्_७।१४-१ अथोपशरदे ऽपश्यत् क्रौञ्चानां चेष्टनैः कुलैः  
भ्क्_७।१४-२ उत्कण्ठा-वर्धनैः शुभ्रं रवणैरम्बरं ततम्।  
भ्क्_७।१५-१ विलोक्य द्योतनं चन्द्रं लक्ष्मणं शोचनो ऽवदत्Ō  
भ्क्_७।१५-२ "पश्य दन्द्रमणान् हंसानरविन्दŌसमुत्सुकान्।  
भ्क्_७।१६-१ कपिश् चङ्क्रमणो ऽद्यापि ना ऽसौ भवति गर्धनः,  
भ्क्_७।१६-२ कुर्वन्ति कोपनं तारा मण्डना गगनस्य माम्।  
भ्क्_७।१७-१ ना ऽवैत्याप्यायितारं किं कमलानि रविं कपिः  
भ्क्_७।१७-२ दीपितारं दिनाऽऽरम्भे निरस्त-ध्वान्त-सञ्चयम्।  
भ्क्_७।१८-१ अतीते वर्षुके काले, प्रमत्तः स्थायुको गृहे  
भ्क्_७।१८-२ गामुको ध्रुवमध्वानं सुग्रीवो वालिना गतम्।  
भ्क्_७।१९-१ जल्पाकीभिः सहा ऽऽसीनः स्त्रीभिः प्रजविना त्वया  
भ्क्_७।१९-२ गत्वा लक्ष्मण ! वक्तव्यो जयिना निष्ठुरं वचः  
भ्क्_७।२०-१ शैले विश्रयिणं क्षिप्रमनादरिणमभ्यमी  
भ्क्_७।२०-२ न्यायं परिभवी ब्रूहि पापम-व्यथिनं कपिम्।  
भ्क्_७।२१-१ स्पृहयालुं कपिं स्त्रीभ्यो निद्रालुम-दयालु-वत्  
भ्क्_७।२१-२ श्रद्धालुं भ्रामरं धारुं सद्रुमद्रौ वद द्रुतम्।"  
भ्क्_७।२२-१ सृमरो भङ्गुर-प्रज्ञो गृहीत्वा भासुरं धनुः  
भ्क्_७।२२-२ विदुरो जित्वरः प्राप लक्ष्मणो गत्वरान् कपीन्।  
भ्क्_७।२३-१ तं जागरूकः कार्येषु दन्दशूक-रिपुं कपिः  
भ्क्_७।२३-२ अ-कम्प्रं मारुतिर् दीप्रं नम्रः प्रावेशयद् गुहाम्  
भ्क्_७।२४-१ कम्राभिरावृतः स्त्रीभिराशंसुः क्षेममात्मनः  
भ्क्_७।२४-२ इच्छुः प्रसादं प्रणयन् सुग्रीवः प्रावदन् नृपम्।  
भ्क्_७।२५-१ "अहं स्वप्नक् प्रसादेन तव वन्दारुभिः सह  
भ्क्_७।२५-२ अ-भीरुरवसं स्त्रीभिर् भासुराभिरीहेश्वरः।  
भ्क्_७।२६-१ विद्यन्-नाशं रवेर् भासं विभ्राजं शश-लाञ्छनम्  
भ्क्_७।२६-२ राम-प्रत्तेषु भोगेषु नाहमज्ञासिषं रतः  
भ्क्_७।२७-१ एष शोक-च्छिदो वीरान् प्रभो ! सम्प्रति वानरान्  
भ्क्_७।२७-२ धरा-शैल-समुद्राणामन्त-गान् प्रहिणोम्यहम्।  
  
अथ निरधिकारकृत्Ō  
भ्क्_७।२८-१ राघवस्य ततः कार्यं कारुर् वानर-पुङ्गवः  
भ्क्_७।२८-२ सर्व-वानर-सेनानामाश्वागमनमादिशत्।  
भ्क्_७।२९-१ "वयमद्यैव गच्छामो रामं द्रष्टुं त्वराऽन्विताः  
भ्क्_७।२९-२ कारका मित्र-कार्याणि सीता-लाभाय", सो ऽब्रवीत्।"  
भ्क्_७।३०-१ ततः कपीनां सङ्घाता हर्षाद् राघव-भूतये  
भ्क्_७।३०-२ पूरयन्तः समाजग्मुर् भय-दाया दिशो दश।  
भ्क्_७।३१-१ सुग्रीवाऽन्तिकमासेदुः सादयिष्याम इत्यरिम्  
भ्क्_७।३१-२ करिष्यन्त इवाऽकस्माद् भुवनं निर्-दशाननम्।  
भ्क्_७।३२-१ कर्ता ऽस्मि कार्यमायातैरेभिरित्यवगम्य सः  
भ्क्_७।३२-२ काकुत्स्थ-पादप-च्छायां सीत-स्पर्शामुपागमत्।  
भ्क्_७।३३-१ कार्यं सार-निभं दृष्ट्वा वानराणां समागमम्  
भ्क्_७।३३-२ अवैन् नाशं दशाऽऽस्यस्य निर्वृत्तमिव राघवः।  
भ्क्_७।३४-१ ततः कपि-समाहारमेऽकनिश्चायमागतम्  
भ्क्_७।३४-२ उपाध्यायऽइवाऽऽयामं सुग्रीवोऽध्यापिपद् दिशाम्  
भ्क्_७।३५-१ स-जलाऽम्भो-द-संरावं हनु-मन्तं सहाऽङ्गदम्  
भ्क्_७।३५-२ जाम्बवं नील-सहितं चारु-सन्द्रावमब्रवीत्Ō  
भ्क्_७।३६-१ "यात यूयं यम-श्रायं दिशं नायेन दिक्षणाम्  
भ्क्_७।३६-२ विक्षावस् तोय-विश्रावं तर्जयन्तो महोदधेः  
भ्क्_७।३७-१ उन्नायानधिगच्छन्तः प्रद्रावैर् वसुधा-भृताम्  
भ्क्_७।३७-२ वनाऽभिलावान् कुर्वन्तः स्वेच्छया चारु-विक्रमाः  
भ्क्_७।३८-१ सदोद्गार-सुगन्धीनां फलानामलमाशिताः  
भ्क्_७।३८-२ उत्कारेषु च धान्यानामनभीष्ट-परिग्रहाः  
भ्क्_७।३९-१ संस्तावमिव शृण्वन्तश् छन्दोगानां महाध्वरे  
भ्क्_७।३९-२ शिञ्जितं मधु-लेहानां पुष्प-प्रस्तार-शायिनाम्  
भ्क्_७।४०-१ आलोचयन्तो विस्तारमम्भसां दक्षिणोदधेः  
भ्क्_७।४०-२ स्वादयन्तः फल-रसं मुष्टि-सङ्ग्राह-पीडितम्।  
भ्क्_७।४१-१ न्याय्यं यद् यत्र, तत् कार्यं पर्यायेणा ऽविरोधिभिः,  
भ्क्_७।४१-२ निशोपशायः कर्तव्यः फलोच्चायश् च संहतैः  
भ्क्_७।४२-१ सीता रक्षो-निकायेषु स्तोक-कायैश् छलेन च  
भ्क्_७।४२-२ मृग्या शत्रु-निकायानां व्यावहासीमनाश्रितैः  
भ्क्_७।४३-१ सांराविणं न कर्तव्यं, यावन् नाऽऽयाति दर्शनम्,  
भ्क्_७।४३-२ सन्दृष्टायां तु वैदेह्यां निग्राहो वोऽर्थवानरेः।  
भ्क्_७।४४-१ प्रग्राहैरिव पात्राणामन्वेष्या मैथिली कृतैः  
भ्क्_७।४४-२ ज्ञातव्या चेङ्गितैर् ध्यायन्ती राघवाऽऽगमम्।  
भ्क्_७।४५-१ वेदि-वत् स-परिग्राहा यज्ञयैः संस्कृता द्विजैः  
भ्क्_७।४५-२ दृश्या मास-तमागह्नः प्राग-निन्दित-वेश-भृत्  
भ्क्_७।४६-१ नीवार-फल-मूलाऽशानृषीनप्यतिशेरते  
भ्क्_७।४६-२ यस्य गुणा निरुद्द्रावास् तां द्रुतं यात, पश्यत।  
भ्क्_७।४७-१ उच्छ्राय-वान् घनाऽऽरावो वानरं जलदाऽरवम्  
भ्क्_७।४७-२ दूराऽऽप्लावं हनू-मन्तं रामः प्रोचे गजाऽऽप्लवः  
भ्क्_७।४८-१ "अवग्राहे यथा वृष्टिं प्रार्थयन्ते कृषीवलाः,  
भ्क्_७।४८-२ प्रर्थयध्वं तथा सीतां, यात सुग्रीव-शासनम्  
भ्क्_७।४९-१ वणिक् प्रग्राह-वान् यद्वत् काले चरति सिद्धये,  
भ्क्_७।४९-२ देशाऽपेक्षास् तथा यूयं याता ऽऽदायाऽङ्गुलीयकम्।"  
भ्क्_७।५०-१ अभिज्ञानं गृहीत्वा ते समुत्पेतुर् नभस्-तलम्  
भ्क्_७।५०-२ वाजिनः स्यन्दने भानोर् विमुक्त-प्रग्रहा इव।  
भ्क्_७।५१-१ उदक् शतवलिं कोट्या, सुषेणं पक्षिमां तथा  
भ्क्_७।५१-२ दिशं प्रास्थापयद् राजा वानराणां कृत-त्वरः  
भ्क्_७।५२-१ प्राचीं तावद्भिर-व्यग्रः कपिभिर् विनतो ययौ  
भ्क्_७।५२-२ अ-प्रग्राहैरिवाऽऽदित्यो वाजिभिर्-दूर-पातिभिः।  
भ्क्_७।५३-१ ययुर् विन्ध्यं शरन्-मेघैः प्रावारैः प्रवरैरिव  
भ्क्_७।५३-२ प्रच्छन्नं मारुति-प्रष्ठाः सीतां द्रष्टुं प्लवङ्गमाः  
भ्क्_७।५४-१ परिभावं मृगेन्द्राणां कुर्वन्तो नग-मूर्धसु  
भ्क्_७।५४-२ विन्ध्ये तिग्मांशु-मार्गस्य चेरुः परिभवोपमे।  
भ्क्_७।५५-१ भ्रेमुः शिलोच्चयांस् तुङ्गानुत्तेरुरतरान् नदान्  
भ्क्_७।५५-२ आशंसवो लवं शत्रोः सीतायाश् च विनिश्चयम्  
भ्क्_७।५६-१ आदरेण गमं चक्रुर् विषमेस्वप्य-सङ्घसाः  
भ्क्_७।५६-२ व्याप्नुवन्तो दिशो ऽन्यादान् कुर्वन्तः स-व्यधान् हरीन्।  
भ्क्_७।५७-१ सञ्चेरुः स-हसाः केचिद,-स्वनाः केचिदाटिषुः  
भ्क्_७।५७-२ संयाम-वन्तो यति-वन्, निगदानपरे ऽमुचन्।  
भ्क्_७।५८-१ अथ क्लमाद-निःक्वाणा नराः क्षीण-पणा इव  
भ्क्_७।५८-२ अ-मदाः सेदुरेकस्मिन् नितम्बे निखिला गिरेः।  
भ्क्_७।५९-१ ततः स-सम्मदास् तत्र निरैक्षन्त पतत्रिणः  
भ्क्_७।५९-२ गुहा-द्वारेण निर्यातः समजेन पशूनिव।  
भ्क्_७।६०-१ वीनामुपसरं दृष्ट्वा ते ऽन्योन्यापहवा गुहाम्  
भ्क्_७।६०-२ प्राविशन्नाहव-प्रज्ञा आहावमुपलिप्सवः।  
भ्क्_७।६१-१ कुर्वन्तो हवमाप्तानां पिपासा-वध-काङ्क्षिणः  
भ्क्_७।६१-२ द्वारं तमो-घन-प्रख्यं गुहायाः प्राविशन् द्रुतम्।  
भ्क्_७।६२-१ तस्मिन्नन्तर्घणे ऽपश्यन् प्रघाणे सौध-सद्मनः।  
भ्क्_७।६२-२ लौहोद्घन-घन-स्कन्धा ललिताऽपघनां स्त्रियम्  
भ्क्_७।६३-१ सा स्तम्बघ्न-पद-न्यासान् विघनेन्दु-सम-द्युतिः  
भ्क्_७।६३-२ परिघोरु-भुजानाह हसन्ती स्वागतं कपीन्।  
भ्क्_७।६४-१ पिप्राया ऽद्रि-गुहोपघ्नानुद्घान् सङ्घसमागतान्  
भ्क्_७।६४-२ फलैर् नाना-रसैश् चित्रैः स्वादु-शीतैश्-च वारिभिः  
भ्क्_७।६५-१ निघाऽनिघ-तरु-च्छन्ने तस्मिंस् ते लब्ध्रिमैः फलैः  
भ्क्_७।६५-२ तृप्तास् तां भ्राजथु-मतीं पप्रच्छुः-"कस्य पूरियम्।"  
भ्क्_७।६६-१ "रक्ष्णं करोषि कस्मात् त्वं, यत्नेना ऽऽख्यायतां शुभे !  
भ्क्_७।६६-२ स्वप्ने निधि-वदाभाति तव सन्दर्शनं हि नः।  
भ्क्_७।६७-१ ततो जलधि-गम्भीरान् वानरान् प्रत्यवाच साŌ  
भ्क्_७।६७-२ "इयं दानव-राजस्य पूः सृष्टिर् विश्वकर्मणः  
भ्क्_७।६८-१ जिहतश् च स्थितिं भिन्दन् दानवोऽसौ जल-द्विषा,  
भ्क्_७।६८-२ दुहिता मेरुसावर्णेरहं नाम्ना स्वयं-प्रभा।  
भ्क्_७।६९-१ जूतिमिच्छथ चेत् तूर्णं, कीर्तिं वा पातुमात्मनः  
भ्क्_७।६९-२ करोमि वा बहिर्-यूतीन्, पिधध्वं पाणिभिर्दृशः"  
भ्क्_७।७०-१ प्रज्या-यती निरुद्धाऽक्षान् विद्येवाऽनुष्ठित-क्रियान्  
भ्क्_७।७०-२ निरचिक्रमदिच्छा-तो वानरांश् चङ्क्रमा-वतः।  
भ्क्_७।७१-१ निष्क्रम्य शिक्षया तस्यास् त्रपा-वन्तो रसा-तलात्  
भ्क्_७।७१-२ ज्ञात्वा मासुमतिक्रान्तं व्यथामवललम्बिरे।  
भ्क्_७।७२-१ चिन्ता-वन्तः कथां चक्रुरुपधा-भेद-भीरवः  
भ्क्_७।७२-२ "अ-कृत्वा नृ-पतेः कार्यं पूजां लप्स्यामहे कथम्।  
भ्क्_७।७३-१ प्रायोपासनया शान्तिं मन्वानो वालि-सम्भवः  
भ्क्_७।७३-२ युक्त्वा योगं स्थितः शैले विवृण्वंश्चित्त-वेदनाम्  
भ्क्_७।७४-१ प्रस्कन्दिकामिव प्राप्तो ध्यात्वा ब्रूते स्म जाम्बवान्  
भ्क्_७।७४-२ "धिक् शालभञ्जिका-प्रख्यान् विशयान् कल्पना-रुचीन्,  
भ्क्_७।७५-१ यां कारिं राज-पुत्रो, ऽयमनुतिष्ठति, तां क्रियाम्  
भ्क्_७।७५-२ अहमप्यनुतिष्ठामि" सो ऽप्युक्त्वैवमुपाविशत्।  
भ्क्_७।७६-१ उवाच मारुतिर् वृद्धे सन्न्यासिन्यत्र वानरात्  
भ्क्_७।७६-२ "अहं पर्यायŌसम्प्राप्तां कुर्वे प्रायोपवेशिकाम्  
भ्क्_७।७७-१ अ-भावे भवतां यो ऽस्मिन् जीवेत्, तस्याऽस्त्व-जीवनिः,"  
भ्क्_७।७७-२ इत्युक्त्वा सर्व एवा ऽस्थुर् बद्ध्वा योगाऽऽसनानि ते।  
भ्क्_७।७८-१ अ-क्लेश्यमसिना ऽग्न्यन्तं कबन्ध-वधमभ्यधुः,  
भ्क्_७।७८-२ धिङ् नः प्रपतनं घोरं क्लेदाऽन्तत्वम-नाथ-वत्।  
भ्क्_७।७९-१ ततो मन्द-गतः पक्षी तेषां प्रायोपवेशनम्  
भ्क्_७।७९-२ अशनीयमिवाशंसुर् महानायाद-शोभनः  
भ्क्_७।८०-१ देह-व्रश्चन-तुण्डाऽग्रं तं विलोक्या ऽशुभाऽऽकरम्  
भ्क्_७।८०-२ पाप-गोचरमात्मानमशोचन् वानरा मुहुः  
भ्क्_७।८१-१ "जटायुः पुण्य-कृत् पक्षी दण्डकारण्य-सञ्चरः  
भ्क्_७।८१-२ कृत्वा राघव-कार्यं यः स्वराऽऽरूढो ऽग्नि-संस्कृतः  
भ्क्_७।८२-१ नरकस्या ऽवतारो ऽयं प्रत्यक्षो ऽस्माकमागतः,  
भ्क्_७।८२-२ अ-चेष्टा यदिहा ऽन्यायादनेना ऽत्स्यामहे वयं  
भ्क्_७।८३-१ हृदयोदङ्क-संस्थानं कृतान्ताऽऽनाय-सन्निभम्  
भ्क्_७।८३-२ शरीराऽऽखन-तुण्डाऽग्रं प्राप्या-ऽमुं शर्म दुर्लभम्।  
भ्क्_७।८४-१ ईषदाढ्यङ्करो ऽप्येष न परत्रा ऽशुभ-क्रिया,  
भ्क्_७।८४-२ अस्मानत्तुमितो ऽभ्येति परिग्लानो बुभुक्षया।"  
भ्क्_७।८५-१ सम्प्राप्य वानरान् पक्षी जगाद मधुरं वचःŌ  
भ्क्_७।८५-२ "के यूयं दुरुपस्थाने मनसा ऽप्यद्रि-मूर्धनि।   
अथ प्रकीर्णकाः  
भ्क्_७।८६-१ आत्मनः परिदेवध्वे कुर्वन्तो राम-सङ्कथाम्,  
भ्क्_७।८६-२ समानोदर्यमस्माकं जटायुं च स्थुथा ऽऽदरात्।  
भ्क्_७।८७-१ शङ्का-धवित्र-वचनं प्रत्यूचुर् वानराः खगम्Ō  
भ्क्_७।८७-२ "वयं शत्रु-लवित्रेषोर् दूता रामस्य भू-पतेः।  
भ्क्_७।८८-१ केना ऽपि दौष्कुलेयेन कुल्यां माहाकुलीं प्रियाम्  
भ्क्_७।८८-२ हृतां माहाकुलीनस्य तस्य लिप्सामहे वयम्।  
भ्क्_७।८९-१ त्रिंशत्तममहर् यातं मत्वा प्रत्यागमाऽवधिम्  
भ्क्_७।८९-२ अ-कृताऽर्था विशीदन्तः पर-लोकमुपास्महे।  
भ्क्_७।९०-१ म्रियामहे, न गच्छामः कौशल्यायनि-वल्लभाम्  
भ्क्_७।९०-२ उपलम्भ्याम-पश्यन्तः कौमारीं पततां वर !"  
भ्क्_७।९१-१ जगाद वानरान् पक्षी-"नाध्यगीढ्वं ध्रुवं स्मृतिम्  
भ्क्_७।९१-२ यूयं सङ्कुटियुं यस्मात् काले ऽस्मिन्नध्यवस्यथ।  
भ्क्_७।९२-१ नाऽयमुद्विजितुं कालः स्वामि-कार्याद् भवादृशाम्  
भ्क्_७।९२-२ हृत-भार्ये च्युते राज्याद् रामो पर्युत्सुके भृशम्।  
भ्क्_७।९३-१ यत्नं प्रोर्णवितुं तूर्णं दिशं कुरुत दक्षिणाम्,  
भ्क्_७।९३-२ प्रोर्णुवित्रीं दिवस् तत्र पुरीं द्रक्ष्यथ काञ्चनीम्।  
भ्क्_७।९४-१ लङ्कां नाम्ना गिरेर् मूर्ध्नि राक्षसेन्द्रेण पालिताम्  
भ्क्_७।९४-२ निर्जित्य शक्रमानीता ददृशुर् यां सुर-स्त्रियः  
भ्क्_७।९५-१ बभूव या ऽधिशैलेन्द्रं मृदित्वेवेन्द्र-गोचरम्  
भ्क्_७।९५-२ कुषित्वा जगतां सारं सैका शङ्के कृता भुवि।  
भ्क्_७।९६-१ अ-मृडित्वा सहस्राऽक्षं क्लिशित्वा कौशलैर् निजैः  
भ्क्_७।९६-२ उदित्वा ऽलं चिरं यत्नात् सैका धात्रा विनिर्मिता।  
भ्क्_७।९७-१ मुषित्वा धन-दं पापो यां गृहीत्वा ऽऽवसद् द्विषन्,  
भ्क्_७।९७-२ तां रुदित्वेव शक्रेण यात लङ्कामुपेक्षिताम्।  
भ्क्_७।९८-१ विदित्वा शक्तिमात्मीयां रावणं विजिघृक्षवः  
भ्क्_७।९८-२ उक्तं पिपृच्छिषूणां वो मा स्म भूत सुषुप्सवः।  
भ्क्_७।९९-१ ना ऽविविदिषुम्भ्येति सम्पद् रुरुदिषुं नरम्,  
भ्क्_७।९९-२ किं मुमुषिषु-वद् यात द्विषो ना ऽपचिकीर्षया।  
भ्क्_७।१००-१ बुभुत्सवो द्रुतं सीतां भुत्सीध्वं, प्रब्रवीमि वः,  
भ्क्_७।१००-२ मा च भुद्ध्वं मृषोक्तं नः, कृषीढ्वं स्वामिने हितं  
भ्क्_७।१०१-१ समगध्वं पुरः शत्रोर्, मोदयध्वं रघूत्तमम्,  
भ्क्_७।१०१-२ नोपायध्वं भयं, सीतां नोपायंस्त दशाननः।  
भ्क्_७।१०२-१ ततः प्रास्थिषता ऽद्रीन्द्रं महेन्द्रं वानरा द्रुतम्  
भ्क्_७।१०२-२ सर्वे किलकिलायन्तो, धैर्यं चाऽऽधिषता ऽधिकम्।  
भ्क्_७।१०३-१ निकुञ्जे तस्य वर्तित्वा रम्ये प्रक्ष्वेदिताः परम्  
भ्क्_७।१०३-२ मणि-रत्नाऽधिशयितं प्रत्युदैक्षन्त तोय-धिम्  
भ्क्_७।१०४-१ अ-मर्षितमिव घ्नन्तं तटाऽद्रीन् मलिलोर्मिभिः  
भ्क्_७।१०४-२ श्रिया समग्रं द्युतितं मदेनेव प्रलोठितम्  
भ्क्_७।१०५-१ पूतं शीतैर् नभस्वद्भिर् ग्रन्थित्वेव स्थितं रुचः  
भ्क्_७।१०५-२ गुम्फित्वेव निरस्यन्तं तरङ्गान् सर्वतो मुहुः  
भ्क्_७।१०६-१ वञ्चित्वा ऽप्यम्बरं दूरं स्वस्मिंस् तिष्ठन्तमात्मनि  
भ्क्_७।१०६-२ तृषित्वेवा ऽनिशं स्वादु पिबन्तं सरितां पयः  
भ्क्_७।१०७-१ द्युतित्वा शशिना नक्तं रश्मिभिः परिवर्धितम्  
भ्क्_७।१०७-२ मेरोर् जेतुमिवा ऽऽभोगमुच्चैर् दिद्योतिषुं मुहुः।  
भ्क्_७।१०८-१ विलोक्य सलिलोच्चयानधि-समुद्रमभ्रंलिहान् भ्रमन्-मकर भीषणं समधिगम्य चा ऽधः पयः  
भ्क्_७।१०८-२ गमाऽऽगम-सहं द्रुतं कपि-वृषाः परिप्रैषयन् गजेन्द्र-गुरु-विक्रमं तरु-मृगोत्तमं मारुतिम्।  
  
भ्क्_८  
भ्क्_८।१-१ आगाधत ततो व्योम हनूमानुरु-विग्रहः,  
भ्क्_८।१-२ अत्यशेरत तद्-वेगं न सुपर्णाऽर्क-मारुताः  
भ्क्_८।२-१ अभायत यथाऽर्केण सुप्रातेन शरन्-मुखे,  
भ्क्_८।२-२ गम्यमानं न तेनाऽऽसीदगतं क्रामता पुरः।  
भ्क्_८।३-१ वियति व्यत्यतन्वातां मूर्ती हरि-पयोनिधी,  
भ्क्_८।३-२ व्यत्यैतां चोत्तमं मार्गमर्केन्द्रेन्दु-निषेवितम्।  
भ्क्_८।४-१ व्यतिजिग्ये समुद्रोऽपि न धैर्यं तस्य गच्छतः  
भ्क्_८।४-२ व्यत्यगच्छन् न च गतं प्रचण्डोऽपि प्रभञ्जनः।  
भ्क्_८।५-१ व्यतिघ्नन्तीं व्यतिघ्नन्तां राक्षसीं पवनाऽऽत्मजः  
भ्क्_८।५-२ जघानाऽऽविश्य वदनं निर्यात् भित्त्वोदरं द्रुतम्  
भ्क्_८।६-१ अन्योन्यं स्म व्यतियुतः शब्दान् शब्दैस् तु भीषणान्  
भ्क्_८।६-२ उदन्वांश् चानिलोद्धूतो म्रियमाणा च राक्षसी।  
भ्क्_८।७-१ न्यविक्षत महा-ग्राह-सङ्कुलं मकराऽऽलयम्  
भ्क्_८।७-२ सैका बहूनां कुर्वाणा नक्राणां स्वाऽऽशितम्भवम्  
भ्क्_८।८-१ कृतेनोपकृतं वायोः परिक्रीणानमुत्थितम्  
भ्क्_८।८-२ पित्रा संरक्षितं शक्रात् स मैनाकाऽद्रिमैक्षत।  
भ्क्_८।९-१ खं पराजयमानोऽसावुन्नत्य पवनाऽत्मजम्  
भ्क्_८।९-२ जगादाऽद्रिर् "विजेषीष्ठा मयि विश्रम्य वैरिणम्।  
भ्क्_८।१०-१ फलान्यादत्स्व चित्राणि, परिक्रीडस्व सानुषु,  
भ्क्_८।१०-२ साध्वनुक्रीडमानानि पश्य वृन्दानि पक्षिणाम्।  
भ्क्_८।११-१ क्षणं भद्राऽवतिष्ठस्व, ततः प्रस्थास्यसे पुनः  
भ्क्_८।११-२ न तत् संस्थास्यते कार्यं दक्षेणोरीकृतं त्वया।  
भ्क्_८।१२-१ त्वयि नस् तिष्ठते प्रीतिस् तुभ्यं तिष्ठामहे वयम्,  
भ्क्_८।१२-२ उत्तिष्ठमानं मित्राऽर्थे कस् त्वां न बहु मन्यते।  
भ्क्_८।१३-१ ये सूर्यमुपतिष्ठन्ते मन्त्रैः सन्ध्या-त्रयं द्विजाः,  
भ्क्_८।१३-२ रक्षोभिस् तापितास् तेऽपि सिद्धिं द्यायन्ति तेऽधुना।  
भ्क्_८।१४-१ अ-व्यग्रमुपतिष्ठस्व वीर ! वायोरहं सुहृत्,  
भ्क्_८।१४-२ रविर् वितपतेऽत्यर्थमाश्वस्य मयि गम्यताम्।  
भ्क्_८।१५-१ तीव्रमुत्तपमानो ऽयम-शक्यः सोढुमातपः,  
भ्क्_८।१५-२ आघ्नान इव सन्दीप्तैरलातैः सर्वतो मुहुः।  
भ्क्_८।१६-१ संशृणुष्व कपे ! मत्कैः सङ्गच्छस्व वनैः शुभैः,  
भ्क्_८।१६-२ समारन्त ममा ऽभीष्टाः सङ्कल्पास् त्वय्युपागते।  
भ्क्_८।१७-१ के न संविद्रते, वायोर् मैनाकाऽद्रिर् यथा सखा,  
भ्क्_८।१७-२ यत्नादुपाह्वये प्रतीतः, संह्वयस्व विवक्षितम्।  
भ्क्_८।१८-१ द्यामिवावयमानं तमवोचद् भूधरं कपिः  
भ्क्_८।१८-२ उपकुर्वन्तमत्यर्थं प्रकुर्वाणोऽनुजीवि-वत्।  
भ्क्_८।१९-१ "कुल-भार्यां प्रकुर्वाणमहं द्रष्टुं दशाननम्  
भ्क्_८।१९-२ यामि त्वरा-वान् शैलेन्द्र !, मा कस्यचिदुपस्कृथाः।  
भ्क्_८।२०-१ योऽपचक्रे वनात् सीतामधिचक्रे न यं हरिः,  
भ्क्_८।२०-२ विकुर्वाणः स्वरानद्य बलं तस्य निहन्म्यहम्।  
भ्क्_८।२१-१ विकुर्वे नगरे तस्य पापस्या ऽद्य रघु-द्विषः,  
भ्क्_८।२१-२ विनेष्ये वा प्रियान् प्राणानुदानेष्येऽथवा यशः।  
भ्क्_८।२२-१ विनेष्ये क्रोधमथवा क्रममाणोऽरि-संसदि"  
भ्क्_८।२२-२ इत्युक्त्वा खे पराक्रंस्त तूर्णं सूनुर् नभस्वतः।  
भ्क्_८।२३-१ परीक्षितुमुपाक्रंस्त राक्षसी तस्य विक्रमम्  
भ्क्_८।२३-२ दिवमाक्रममाणेव केतु-तारा भय-प्रदा।  
भ्क्_८।२४-१ जले विक्रममाणाया हनूमान् शत-योजनम्  
भ्क्_८।२४-२ आस्यं प्रविश्य निरयादणूभूया ऽप्रचेतितः।  
भ्क्_८।२५-१ द्रष्टुं प्रक्रममाणो ऽसौ सीतामम्भोनिधेस् तटम्,  
भ्क्_८।२५-२ उपाक्रंस्ता ऽऽकुलं घोरैः क्रममाणैर् निशाचरैः  
भ्क्_८।२६-१ आत्मानमपजानानः शश-मात्रो ऽनयद् दिनम्,  
भ्क्_८।२६-२ ज्ञास्ये रात्राविति प्राज्ञः प्रत्यज्ञास्त क्रिया-पटुः।  
भ्क्_८।२७-१ सञ्जानानान् परिधरन् रावणाऽनुचरान् बहून्  
भ्क्_८।२७-२ लङ्कां समाविशद् रात्रौ वदमानोऽरि-दुर्गमाम्।  
भ्क्_८।२८-१ किञ्चिन् नोपावदिष्टा ऽसौ, केनचिद् व्यवदिष्ट न,  
भ्क्_८।२८-२ शृण्वन् सम्प्रवदमानाद् रावणस्य गुणान् जनात्।  
भ्क्_८।२९-१ जल्पितोत्क्रुष्ट-सङ्गीत-प्रनृत्त-स्मित-वल्गितैः  
भ्क्_८।२९-२ घोषस्यान्ववदिष्टेव लङ्का पुता-क्रतोः पुरः  
भ्क्_८।३०-१ ऐद् विप्रवदमानैस् तां संयुक्तां ब्रह्म-राक्षसैः  
भ्क्_८।३०-२ तथाऽवगिरमाणैश् च पिशाचैर् माम्स-शोणितम्।  
भ्क्_८।३१-१ यथा-स्वं सङ्गिरन्ते स्म गोष्ठीषु स्वामिनो गुणान्,  
भ्क्_८।३१-२ पान-शौण्डाः पथः क्षीबा वृन्दैरुदचरन्त च।  
भ्क्_८।३२-१ यानैः समचरन्ता ऽन्ये कुञ्जराऽश्व-रथाऽऽदिभिः,  
भ्क्_८।३२-२ सम्प्रायच्छन्त बन्दीभिरन्ये पुष्प-फलं शुभम्।  
भ्क्_८।३३-१ कोपात् काश्चित् प्रियैः प्रत्तमुपायंसत नाऽऽसवम्,  
भ्क्_८।३३-२ प्रेम जिज्ञासमानाभ्यस् ताभ्योऽऽशप्सत कामिनः  
भ्क्_८।३४-१ प्रादिदृक्षत नो नृत्यं, ना ऽशुश्रूषत गायनान्  
भ्क्_८।३४-२ रामं सुस्मूर्षमाणोऽसौ कपिर् विरह-दुःखितम्।  
भ्क्_८।३५-१ अनुजिज्ञासतेवाऽथ लङ्का-दर्षनमिन्दुना  
भ्क्_८।३५-२ तमोऽपहविमुक्तांऽशु पूर्वस्यां दिश्युदैयत।  
भ्क्_८।३६-१ आशुश्रूषन् स मैथिल्या वार्तां हर्म्येषु रक्षसाम्  
भ्क्_८।३६-२ शीयमानऽन्धकारेषु समचारीद-शङ्कितः।  
भ्क्_८।३७-१ शत-साहस्रमारक्षं मध्यगं रक्षसां कपिः  
भ्क्_८।३७-२ ददर्श, यं कृतान्तोऽपि म्रियेताऽऽसाद्य भीषणम्,  
भ्क्_८।३८-१ अध्यासिसिषमाणे ऽथ वियन्-मध्यं निशा-करे  
भ्क्_८।३८-२ कासाञ्चक्रे पुरी सौघैरतीवोद्भासिभिः सितैः  
भ्क्_८।३९-१ इन्दुं चषक-सङ्क्रान्तमुपायुङ्क्त यथाऽमृतम्,  
भ्क्_८।३९-२ पयुञ्जानः प्रिया वाचः समाजाऽनुरतो जनः  
भ्क्_८।४०-१ सङ्क्ष्णुवान इवोत्कण्ठामुपाभुङ्क्त सुरामलम्  
भ्क्_८।४०-२ ज्योत्स्नायां विगलन्-मानस् तरुणो रक्षसां गणः  
भ्क्_८।४१-१ मध्वपाययत स्वच्छं सोत्पलं दयिताऽन्तिके  
भ्क्_८।४१-२ आत्मानं सुरताऽऽभोग-विश्रम्भोत्पादनं मुहुः  
भ्क्_८।४२-१ अभीषयन्त ये शक्रं राक्षसा रण-पण्डिताः  
भ्क्_८।४२-२ अविस्मापयमानस् तान् कपिरोटीद् गृहाद् गृहम्,  
भ्क्_८।४३-१ सीतां दिदृक्षुः प्रच्छन्नः सो ऽगर्धयत राक्षसान्,  
भ्क्_८।४३-२ अवञ्चयत मायाश् च स्व-मायाभिर् नरद्विषाम्,  
भ्क्_८।४४-१ अपलापयमानस्य शत्रूंस् तस्याऽभवन् मतिः  
भ्क्_८।४४-२ "मिथ्या कारयते चारैर् घोषणां राक्षसाऽधिपः"  
भ्क्_८।४५-१ गूहमानः स्व-माहात्म्यमटित्वा मन्त्रि-संसदः  
भ्क्_८।४५-२ नृभ्यो ऽपवदमानस्य रावणस्य गृहं ययौ,  
भ्क्_८।४६-१ दिशो द्योतयमानाभिर् दिव्य-नारीभिराकुलम्  
भ्क्_८।४६-२ श्रियमायच्छमानाभिरुत्तमाभिरनुत्तमाम्  
भ्क्_८।४७-१ नित्यमुद्यच्छमानाभिः स्मरसम्भोग-कर्मसु  
भ्क्_८।४७-२ जानानाभिरलं लीला-किल किञ्चित-विभ्रमान्  
भ्क्_८।४८-१ स्वं कर्म कारयन्नास्ते निश्चिन्तो या झष-ध्वजः,  
भ्क्_८।४८-२ स्वार्थं कारयमाणाभिर् यूनो मद-विमोहितान्  
भ्क्_८।४९-१ कान्तिं स्वां वहमानाभिर् यजन्तीभिः स्व-विग्रहान्  
भ्क्_८।४९-२ नेत्रैरिव पिबन्तीभिः पश्यतां चित्त-संहतीः  
भ्क्_८।५०-१ ता हनूमान् पराकुर्वन्नगमत् पुष्पकं प्रति  
भ्क्_८।५०-२ विमानं मन्दरस्याद्रेरनुकुर्वदिव श्रियम्।  
भ्क्_८।५१-१ तस्मिन् कैलास-सङ्काशां शिरः-शृङ्गं भज-द्रुमम्  
भ्क्_८।५१-२ अभिक्षिपन्तमैक्षिष्ट रावणं पर्वत-श्रियम्  
भ्क्_८।५२-१ प्रवहन्तं सदामोदं सुप्तं परिजनाऽन्वितम्  
भ्क्_८।५२-२ मघोने परिमृष्यन्तमारभन्तं परं स्मरे  
भ्क्_८।५३-१ व्यरमत् प्रधनाद् यस्मात् परित्रस्तः सहस्र-दृक्,  
भ्क्_८।५३-२ क्षणं पर्यरमत् तस्य दर्शनान् मारुताऽऽत्मजः।  
भ्क्_८।५४-१ उपारंसीच् च सम्पश्यन् वानरस् तं चिकीर्षितात्  
भ्क्_८।५४-२ रम्यं मेरुमिवाऽऽधूत-काननं श्वसनोर्मिभिः  
भ्क्_८।५५-१ दृष्ट्वा दयितया साकं रहीभूतं दशाननम्  
भ्क्_८।५५-२ ना ऽत्र सीतेत्युपारंस्त दुर्मना वायु-सम्भवः।  
भ्क्_८।५६-१ ततः प्राकारमारोहत् क्षपाटानविबोधयन्,  
भ्क्_८।५६-२ नाऽयोधयत् समर्थोऽपि सीता-दर्शन-लालसः।  
भ्क्_८।५७-१ अध्यासीद्, "राघवस्या ऽहं नाशयेयं कथं शुचम्,  
भ्क्_८।५७-२ वैदेह्या जनयेयं वा कथमानन्दमुत्तमम्।  
भ्क्_८।५८-१ दृष्ट्वा राघव-कान्तां तां द्रावयिष्यामि राक्षसान्,  
भ्क्_८।५८-२ तस्या हि दर्शनात् पूर्वं विक्रमः कार्य-नाश-कृत्।  
भ्क्_८।५९-१ चिन्तयन्नित्थमुत्तुङ्गैः प्रावयन्तीं दिवं वनैः  
भ्क्_८।५९-२ अशोक-वनिकामारादपश्यत् स्तबकाऽऽचिताम्।  
भ्क्_८।६०-१ तां प्राविशत् कपि-व्याघ्रस् तरून-चलयन् शनैः  
भ्क्_८।६०-२ अ-त्रासयन् वन-शयान् सुप्तान् शाखासु पक्षिणः।  
भ्क्_८।६१-१ अवाद् वायुः शनैर् यस्यां लतां नर्तयमान-वत्  
भ्क्_८।६१-२ नाऽऽयासयन्त सन्त्रस्ता ऋतवोऽन्योन्य-सम्पदः।  
भ्क्_८।६२-१ ज्योत्स्ना ऽमृतं शशी वस्यां वापीर् विकसितोत्पलाः  
भ्क्_८।६२-२ अपाययत सम्पूर्णः सदा दश-मुखाऽऽज्ञया।  
भ्क्_८।६३-१ प्रादमयन्त पुष्पेषुं यस्यां बन्द्यः समाहृताः  
भ्क्_८।६३-२ परिमोहयमाणाभी राक्षसीभिः समावृताः।  
भ्क्_८।६४-१ यस्यां वासयते सीतां केवलं स्म रिपुः स्मरात्  
भ्क्_८।६४-२ न त्वरोचयता ऽऽत्मानं चतुरो वृद्धि-मानपि  
भ्क्_८।६५-१ मन्दायमान-गमनो हरितायत्-तरुं कपिः,  
भ्क्_८।६५-२ द्रुमैः शकशकायद्भिर् मारुतेना ऽऽट सर्वतः।  
भ्क्_८।६६-१ अस्यन्दन्निन्दु-मणयतो, व्यरुचन् कुमुदाऽऽकराः,  
भ्क्_८।६६-२ अलोठिषत वातेन प्रकीर्णः स्तबकोच्चयाः।  
भ्क्_८।६७-१ सीताऽन्तिके विवृत्सन्तं वर्त्स्यत्-सिद्धिं प्लवङ्गमम्  
भ्क्_८।६७-२ पतत्रिणः शुभा मन्द्रमानुवानास् त्वजिह्लदन्।  
भ्क्_८।६८-१ वर्तिष्यमाणमात्मानं सीता पत्युरिवा ऽन्तिके  
भ्क्_८।६८-२ उदपश्यत् तदा तथ्यैर् निमित्तैरिष्ट-दर्शनैः।  
भ्क्_८।६९-१ "निरवर्त्स्यन् न चेद् वार्ता सीताया, वितथैव नः  
भ्क्_८।६९-२ अकल्प्स्यदुद्यतिः सर्वा", हनूमानित्यचिन्तयत्।  
इत्यात्मनेपदाधिकारः  
  
  
भ्क्_८।७०-१ वृक्षाद् वृक्षं परिक्रामन् रावणाद् बिभ्यतीं भृशम्  
भ्क्_८।७०-२ शत्रोस् त्राणम-पश्यन्तीम-दृश्यो जनकाऽऽत्मजाम्  
भ्क्_८।७१-१ तां पराजयमानां स प्रीते रक्ष्यां दशाऽऽननात्  
भ्क्_८।७१-२ अन्तर्दधानां रक्षोभ्यो मलिनां म्लान-मूर्धजाम्  
भ्क्_८।७२-१ रामादधीत-सन्देशो वायोर् जातश् च्युत-स्मिताम्  
भ्क्_८।७२-२ प्रभवन्तीमिवादित्यादपश्यत् कपि-कुञ्जरः।  
भ्क्_८।७३-१ रोचमानः कु-दृष्टिभ्यो रक्षोभ्यः प्रत्तवान् श्रियम्  
भ्क्_८।७३-२ श्लाघमानः पर-स्त्रीभ्यस् तत्रऽऽगाद् राक्षसाऽधिपः।  
भ्क्_८।७४-१ अशप्त निह्नुवानो ऽसौ सीतायौ स्मर-मोहितः,  
भ्क्_८।७४-२ धारयान्निव चैतस्यै वसूनि प्रत्यपद्यत।  
भ्क्_८।७५-१ तस्यै स्पृहयमाणो ऽसौ बहु प्रियमभाषत,  
भ्क्_८।७५-२ सानुनीतिश् च सीतायै न ऽक्रुध्यन्, नाप्यसूयत।  
भ्क्_८।७६-१ "सङ्क्रुध्यसि मृशा किं त्वं दिदृक्षुं मां मृगेक्षणे !,  
भ्क्_८।७६-२ ईक्षितव्यं पर-स्त्रीभ्यः स्व-धर्मो रक्षसामयम्।  
भ्क्_८।७७-१ शृण्वद्भ्यः प्रतिशृण्वन्ति मध्यमा भीरु ! नोत्तमाः,  
भ्क्_८।७७-२ गृणद्भ्यो ऽनुगृणन्त्यन्ये ऽकृताऽर्था, नैव मद्-विधाः।  
भ्क्_८।७८-१ इच्छ स्नेहेन दीव्यन्ती विषयान् भुवनेश्वरम्,  
भ्क्_८।७८-२ सम्भोगाय परिक्रीतः कर्तास्मि तव ना ऽप्रियम्।  
भ्क्_८।७९-१ आस्स्व साकं मया सौधे, माऽधिष्ठा निर्-जनं वनम्  
भ्क्_८।७९-२ मा ऽधिवात्सीर् भुवं, शय्यामधिशेष्व स्मरोत्सुका।  
भ्क्_८।८०-१ अभिन्यविक्षथास् त्वं मे यथैवाऽव्याहता मनः,  
भ्क्_८।८०-२ तवाऽप्यध्यावसन्तं मां मा रौत्सीर् हृदयं तथा।  
भ्क्_८।८१-१ मा ऽवमंस्था नामस्यन्तम्-कार्य-ज्ञे ! जगत्-पतिम्,  
भ्क्_८।८१-२ सन्दृष्टे मयि काकुत्स्थम-धन्यं कामयेत ? का।  
भ्क्_८।८२-१ यः पयो दोग्धि पाषाणं, स रामाद् भूतिमाप्नुयात्,  
भ्क्_८।८२-२ रावणं गमय प्रीतिं बोधयन्तं हिताऽहितं।  
भ्क्_८।८३-१ प्रीतो ऽहं भोजयिष्यामि भवतीं भुवन-त्रयम्,  
भ्क्_८।८३-२ किं विलापयसेऽत्यर्थं, पार्श्वे शायय रावणम्।  
भ्क्_८।८४-१ आज्ञां कारय रक्षोभिर्, मा प्रियाण्युपहारय,  
भ्क्_८।८४-२ कः शक्रेण कृतं नेच्छेदधिमुर्धानमञ्जलिम्।  
इति कारकाधिकारः   
  
भ्क्_८।८५-१ वचनं रक्षसां पत्युरनु क्रुद्धा पति-प्रिया  
भ्क्_८।८५-२ पापाऽनुवासितं सीता रावणं प्राब्रवीद् वचः  
भ्क्_८।८६-१ "न भवाननु रामं चेदुप शूरेषु वा, ततः  
भ्क्_८।८६-२ अपवाह्य च्छलाद् वीरौ किमर्थं मामिहा ऽहरः,  
भ्क्_८।८७-१ "उप-शूरं न ते वृत्तं कथं रात्रिञ्चराऽधम !  
भ्क्_८।८७-२ यत् सम्प्रत्यपलोकेभ्यो लङ्कायां वसतिर् भयात्  
भ्क्_८।८८-१ आ राम-दर्शनात् पाप ! विद्योतस्व स्त्रियः प्रति  
भ्क्_८।८८-२ सद्-वृत्ताननु दुर्-वृत्तः परस्त्रीं जात-मन्मथः  
भ्क्_८।८९-१ अभि द्योतिष्यते रामो भवन्तम-चिरादिह,  
भ्क्_८।८९-२ उद्गूर्ण-बाणः सङ्ग्रामे यो नारायणतः प्रति।  
भ्क्_८।९०-१ कुतो ऽधियास्यसि क्रूर ! निहतस् तेन पत्रिभिः  
भ्क्_८।९०-२ न सूक्तं भवता ऽत्युग्रमतिरामं मदोद्धत !  
भ्क्_८।९१-१ परिशेषं न नामा ऽपि स्थापयिष्यति ते विभुः,  
भ्क्_८।९१-२ अपि स्थाणुं जयेद् रामो, भवतो ग्रहणं कियत्।  
भ्क्_८।९२-१ अपि स्तूह्यपिसेधा ऽस्मांस् तथ्यमुक्तं नराऽशन् !,  
भ्क्_८।९२-२ अपि सिञ्चेः कृशानौ त्वं दर्पं, मय्यपि यो ऽभिकः।  
भ्क्_८।९३-१ अधिरामे पराक्रान्तमधिकर्ता स ते क्षयम्,"  
भ्क्_८।९३-२ इत्युक्त्वा मैथिली तूष्णीमासाञ्चक्रे दशाननम्।  
भ्क्_८।९४-१ ततः खड्गं समुद्यम्य रावणः क्रूर-विग्रहः  
भ्क्_८।९४-२ वैदेहीमन्तरा क्रुद्धः क्षणमूचे विनिश्वसन्।  
भ्क्_८।९५-१ "चिरेणा ऽनुगुणं प्रोक्ता प्रतिपत्ति-पराङ्मुखी  
भ्क्_८।९५-२ न मासे प्रतिपत्तासे मां चेन्, मर्तासि मैथिलि !"  
भ्क्_८।९६-१ प्रायुङ्क्त राक्षसीर् भीमा मन्दिराय प्रतिव्रजन्  
भ्क्_८।९६-२ "भयानि दत्त सीतायै सर्वा यूयं कृते मम।"  
भ्क्_८।९७-१ गते तस्मिन् समाजग्मुर् भयाय प्रति मैथिलीम्  
भ्क्_८।९७-२ राक्षस्यो, रावण-प्रीत्यै क्रूरं चोचुरलं मुहुः  
भ्क्_८।९८-१ "रावणाय नमस्कुयाः, स्यात् सीते ! स्वस्ति ते ध्रुवम्  
भ्क्_८।९८-२ अन्यथा प्रातराशाय कुर्याम त्वामलं वयम्।  
भ्क्_८।९९-१ तृणाय मत्वा ताः सर्वा वदन्तीस् त्रिजटा ऽवदत्  
भ्क्_८।९९-२ "आत्मानं हत दुर्वृत्ताः ! स्व-मांसैः कुरुता ऽशनम्।  
भ्क्_८।१००-१ अद्य सीता मया दृष्टा सूर्यं चन्द्रमसा सह  
भ्क्_८।१००-२ स्वप्ने स्पृशन्ती मध्येन तनुः श्यामा सुलोचना।  
भ्क्_८।१०१-१ तास् तया तर्जिताः सर्वा मुखैर् भीमा यथाऽऽगतम्  
भ्क्_८।१०१-२ ययुः सुषुप्सवस् तल्पं भीमैर् वचन-कर्मभिः  
भ्क्_८।१०२-१ गतासु तासु मैथिल्या सञ्जानानो ऽनिलाऽऽत्मजः  
भ्क्_८।१०२-२ आयातेन दशाऽऽस्यस्य संस्थितो ऽन्तर्हितश् चिरम्  
भ्क्_८।१०३-१ ऋणाद् बद्ध इवान्मुक्तो वियोगेन क्रतु-द्विषः  
भ्क्_८।१०३-२ हेतोर् बोधस्य मैथिल्याः प्रास्तावीद् राम-सङ्कथाम्।  
भ्क्_८।१०४-१ तं दृष्ट्वा ऽचिन्तयत् सीता-"हेतोः कस्यैष रावणः  
भ्क्_८।१०४-२ अवरुह्य तरोरारादैति वानर-विग्रहः  
भ्क्_८।१०५-१ पूर्वस्मादन्य-वद् भाति भावाद् दाशरथिं स्तूवन्,  
भ्क्_८।१०५-२ ऋते क्रौर्यात् समायातो मां विश्वासयितुं नु किम् ?  
भ्क्_८।१०६-१ इतरो रावणादेष राघवाऽनुचरो यदि,  
भ्क्_८।१०६-२ स-फलानि निमित्तानि प्राक् प्रभातात् ततो मम।  
भ्क्_८।१०७-१ उत्तराहि वसन् रामः समुद्राद् रक्षसां पुरम्  
भ्क्_८।१०७-२ अवैल् लवण-तोयस्य स्थितां दक्षिणतः कथम्।  
भ्क्_८।१०८-१ दण्डकान् दक्षिणेना ऽहं सरितो ऽद्रीन् वनानि च  
भ्क्_८।१०८-२ अतिक्रम्या ऽम्बुधिं चैव पुंसामगममाहृता।  
भ्क्_८।१०९-१ पृथङ् नभस्वतश् चण्डाद् वैनतेयेन वा विना  
भ्क्_८।१०९-२ गन्तुमुत्सहते नेह कश्चित् किमुत वानरः।  
भ्क्_८।११०-१ इति चिन्ता-वतीं कृच्छ्रात् समासाद्य कपि-द्विपः  
भ्क्_८।११०-२ मुक्तां स्तोकेन रक्षोभिः प्रोचेŌ"ऽहं राम-किङ्करः  
भ्क्_८।१११-१ विप्रकृष्टं महेन्द्रस्य न दूरं विन्ध्य-पर्वतात्  
भ्क्_८।१११-२ ना ऽनभ्याशे समुद्रस्य तव माल्यवति प्रियः।  
भ्क्_८।११२-१ अ-सम्प्राप्ते दश-ग्रीवे प्रविष्टो ऽहमिदं वनम्  
भ्क्_८।११२-२ तस्मिन् प्रतिगते द्रष्टुं त्वामुपाक्रंस्यचेतितः  
भ्क्_८।११३-१ तस्मिन् वदति रुष्टो ऽपि ना ऽकार्षं देवि ! विक्रमम्  
भ्क्_८।११३-२ अ-विनाशाय कार्यस्य विचिन्वानः परापरम्।  
भ्क्_८।११४-१ वानरेषु कपिः स्वामी नरेष्वधिपतेः सखा  
भ्क्_८।११४-२ जातो रामस्य सुग्रीवस् ततो दूतो ऽहमागतः  
भ्क्_८।११५-१ ईश्वरस्य निशाटानां विलोक्य निखिलां पुरीम्  
भ्क्_८।११५-२ कुशलो ऽन्वेषणस्याऽहमायुक्तो दूत-कर्मणि  
भ्क्_८।११६-१ दर्शनीय-तमाः पश्यन् स्त्रीषु दिव्यास्वपि स्त्रियः  
भ्क्_८।११६-२ प्राप्तो व्याल-तमान् व्यस्यन् भूजङ्गेभ्यो ऽपि राक्षसान्  
भ्क्_८।११७-१ भवत्यामुत्सुको रामः प्रसितः सङ्गमेन ते  
भ्क्_८।११७-२ मघासु कृत-निर्वापः पितृभ्यो मां व्यसर्जयत्।  
भ्क्_८।११८-१ अयं मैथिल्यभिज्ञानं काकुत्स्थस्या ऽङ्गुलीयकः  
भ्क्_८।११८-२ भवत्या स्मरता ऽत्यर्थमर्पितः सादरं मम।  
भ्क्_८।११९-१ रामस्य दयमानो ऽसावध्येति तव लक्ष्मणः,  
भ्क्_८।११९-२ उपास्कृषातां राजेन्द्रावागमस्येह, मा त्रसीः।  
भ्क्_८।१२०-१ रावणस्येह रोक्ष्यन्ति कपयो भीम-विक्रमाः,  
भ्क्_८।१२०-२ धृत्या नाथस्व वैदेहि !, मन्योरुज्जासयाऽऽत्मनः।  
भ्क्_८।१२१-१ राक्षसानां मयि गते रामः प्रणिहनिष्यति  
भ्क्_८।१२१-२ प्राणानामपणिष्टाऽयं रावणस् त्वामिहानयन्।  
भ्क्_८।१२२-१ अदेवीद् बन्धु-भोगानां, प्रादेवीदात्म-सम्पदम्,  
भ्क्_८।१२२-२ शत-कृत्वस् तवैकस्याः स्मरत्यह्नो रघूत्तमः।  
भ्क्_८।१२३-१ तवोपशायिका यावद् राक्षस्यश् चेतयन्ति न,  
भ्क्_८।१२३-२ प्रतिसन्दिश्यतां तावद् भर्तुः शार्ङ्गस्य मैथिलि !  
भ्क्_८।१२४-१ पुरः प्रवेशमाश्चर्यं बुद्ध्वा शाखा-मृगेण सा  
भ्क्_८।१२४-२ चूडा-माणिमभिज्ञानं ददौ रामस्य सम्मतम्।  
भ्क्_८।१२५-१ रामस्य शयितं भुक्तं जल्पितं हसितं स्थितम्  
भ्क्_८।१२५-२ प्रक्रान्तं च मुहुः पृष्ट्वा हनूमन्तं व्यसर्जयत्।  
भ्क्_८।१२६-१ असौ दधदभिज्ञानं चिकीर्षुः कर्म दारुणम्  
भ्क्_८।१२६-२ गामुको ऽप्यन्तिकं भर्तुर् मनसा ऽचिन्तयत् क्षणम्।  
भ्क्_८।१२७-१ "कृत्वा कर्म यथाऽऽदिष्टं पूर्व-कार्याऽविरोधि यः  
भ्क्_८।१२७-२ करोत्यभ्यधिकं कृत्यं, तमाहुर् दूतमुत्तमम्।  
भ्क्_८।१२८-१ वैदेहीं दृष्टवान् कर्म कृत्वा ऽन्यैरपि दुष्करम्  
भ्क्_८।१२८-२ यशो यास्याम्युपादाता वार्तामाख्यायकः प्रभोः।  
भ्क्_८।१२९-१ राक्षसेन्द्रस्य संरक्ष्यं मया लव्यमिदं वनम्,"  
भ्क्_८।१२९-२ इति सञ्चित्य सदृशं नन्दनस्या ऽभवक् कपिः।  
भ्क्_८।१३०-१ राघवाभ्यां शिवं, दूतस् तयोरहमिति ब्रुवन्  
भ्क्_८।१३०-२ हितो भनज्मि रामस्य, कः किं ब्रूते ऽत्र राक्षसः,  
भ्क्_८।१३१-१ विलुलित-पुष्प-रेणु-कपिशं प्रशान्त-कलिका-पलाश-कुसुमं कुसुम-निपात-विचित्र-वसुधं स-शब्द-निपतद् द्रुमोत्क-शकुनम्  
भ्क्_८।१३१-२ शकुन-निनाद-नादि-ककुब् विलोल-विपलायमान-हरिणं हरिण-विलोचनाऽधिवसतिं बभञ्ज पवनाऽऽत्मजो रिपु-वनम्।  
  
भ्क्_९  
भ्क्_९।१-१ द्रु-भङ्ग-ध्वनि-संविग्नाः कुवद्-पक्षि-कुला ऽऽकुलाः  
भ्क्_९।१-२ अकार्षुः क्षणदा-चर्यो रावणस्य निवेदनम्।  
भ्क्_९।२-१ "यदताप्सीच् छनैर् भानुर्, यत्राऽवासीन् मितं मरुत्  
भ्क्_९।२-२ यदाप्यानं हिमोस्रेण, भनक्त्युपवनं कपिः।"  
भ्क्_९।३-१ ततो ऽशीति-सहस्राणि किङ्कराणां समादिशत्  
भ्क्_९।३-२ इन्द्रजित्-सूर् विनाशाय मारुतेः क्रोध-मूर्च्छितः।  
भ्क्_९।४-१ शक्त्यृष्टि-परिघ-प्रास-गदा-मुद्गर-पाणयः  
भ्क्_९।४-२ व्यश्नुवाना दिशः प्रापुर् वनं दृष्टि-विषोपमाः  
भ्क्_९।५-१ दध्वान मेघ-वद् भीममादाय परिघं कपिः  
भ्क्_९।५-२ नेदुर् दीप्तायुधास् तेऽपि तडित्वन्त इवाऽम्बुदाः।  
भ्क्_९।६-१ कपिना ऽम्भोधि-धीरेण समगंसत राक्षसाः  
भ्क्_९।६-२ वर्षासूद्धत-तोयौघाः समुद्रेणेव सिन्धवः।  
भ्क्_९।७-१ लाङ्गूलमुद्धतं धुन्वन्नुद्वहन् परिघं गुरुम्  
भ्क्_९।७-२ तस्थौ तोरणमारुह्य, पूर्वं न प्रजहार सः।  
भ्क्_९।८-१ अक्षारिषुः शराम्भांसि तस्मिन् रक्षः-पयोधराः,  
भ्क्_९।८-२ न चा ऽह्वालीन्, न चाऽव्राजीत् त्रासं कपि-महीधरः  
भ्क्_९।९-१ अवादीत् तिष्ठतेत्युच्चैः, प्रादेवीत् परिघं कपिः  
भ्क्_९।९-२ तथा, यथा रणे प्राणान् बहूनामग्रहीद् द्विषाम्।  
भ्क्_९।१०-१ व्रणैरवमिषू रक्तं, देहैः प्राऋनाविषुर् भुवम्,  
भ्क्_९।१०-२ दिशः प्रौर्णाविषुश् चाऽन्ये यातुधाना भवद्-भियः  
भ्क्_९।११-१ अरासिषुश् च्युतोत्साहा भिन्न-देहाः प्रियाऽसवः  
भ्क्_९।११-२ कपेरत्रासिषुर् नादान् मृगाः सिंह-ध्वनेरिव  
इति सिचिवृद्ध्यधिकारः   
  
भ्क्_९।१२-१ मायानामीश्वरास् ते ऽपि शस्त्र-हस्ता रथैः कपिम्  
भ्क्_९।१२-२ प्रत्याववृतिरे हन्तुं हन्तव्या मारुतेः पुनः  
भ्क्_९।१३-१ तांश् चेतव्यान् क्षितौ श्रित्वा वानरस् तोरणं युतान्  
भ्क्_९।१३-२ जघानाऽऽधूय परिघं विजिघृक्षून् समागतान्।  
भ्क्_९।१४-१ सञ्जुघुक्षव आयूंषि ततः प्रतिरुरूषवः  
भ्क्_९।१४-२ रावणाऽन्तिकमाजग्मुर् हत-शेषा निशा-चराः  
भ्क्_९।१५-१ "एकेन बहवः शूराः साऽऽविष्काराः प्रमत्त-वत्  
भ्क्_९।१५-२ वैमुख्यं चकृमे" त्युच्चैरूचुर् दश-मुखाऽन्तिके।  
भ्क्_९।१६-१ मांसोपभोग-संशूनानुद्विग्नांस् तानवेत्य सः  
भ्क्_९।१६-२ उद्वृत्ता-नयनो मित्रान् मन्त्रिणः स्वान् व्यसर्जयत्  
भ्क्_९।१७-१ प्रमेदिताः स-पुत्रास् ते सु-स्वान्ता बाढ-विक्रमाः  
भ्क्_९।१७-२ अ-म्लिष्ट-नादा निरगुः फाण्टचित्राऽस्त्र-पाणयः  
भ्क्_९।१८-१ तान् दृष्ट्वा ऽतिदृढान् धृष्टान् प्राप्तान् परिवृढाऽऽज्ञया  
भ्क्_९।१८-२ कष्टं विनर्दतः क्रूरान् शस्त्र-घुष्ट-करान् कपिः  
भ्क्_९।१९-१ अ-व्यर्णो गिरि-कूटाभानभ्यर्णानार्दिदद् द्रुतम्  
भ्क्_९।१९-२ वृत्त-शस्त्रान् महाऽरम्भ्यान्-दान्तांस् त्रिदशैरपि  
भ्क्_९।२०-१ दमिताऽरिः प्रशान्तौजा नादाऽऽपूरित-दिङ्मुखः  
भ्क्_९।२०-२ जघान रुषितो रुष्टांस् त्वरितस् तूर्णमागतान्।  
भ्क्_९।२१-१ तेषां निहन्यमानानां सङ्घुष्टैः कर्ण-भेदिभिः  
भ्क्_९।२१-२ अभूदभ्यमित-त्रासमास्वान्ताऽशेष-दिग् जगत्।  
भ्क्_९।२२-१ भय-संहृष्ट-रोमाणस् ततस् ते ऽपचित-द्विषः  
भ्क्_९।२२-२ क्षणेन क्षीण-विक्रान्ताः कपिना ऽनेषत क्षयम्  
भ्क्_९।२३-१ हत्वा रक्षांसि लवितुमक्रमीन् मारुतिः पुनः  
भ्क्_९।२३-२ अशोकवनिकामेव निगृहीताऽरि-शासनः।  
भ्क्_९।२४-१ आवरीतुमिवा ऽऽकाशं वरितुं वीनिवोत्थितम्  
भ्क्_९।२४-२ वनं प्रभञ्जन-सुतो ना ऽदयिष्ट विनाशयन्।  
भ्क्_९।२५-१ वरिषीष्ट शिवं क्षिप्यन् मैथिल्याः कल्प-शाखिनः,  
भ्क्_९।२५-२ प्रावारिषुरिव क्षोणीं क्षिप्ता वृक्षाः समन्ततः।  
भ्क्_९।२६-१ संवुवूर्षुः स्वमाकूतमाज्ञां विवरिषुर् द्रुतम्  
भ्क्_९।२६-२ अवरिष्टाक्षम-क्षम्यं कपिं हन्तुं दषाननः  
भ्क्_९।२७-१ ऊचे-"संवरिषीष्ठास् त्वं गच्छ शत्रोः पराक्रमम्,  
भ्क्_९।२७-२ ध्वृषीष्ठा युधि मायाभिः स्वरिता शत्रु-सम्मुखम्  
भ्क्_९।२८-१ द्रुतं संस्वरिषीष्ठास् त्वं निर्-भयः प्रधनोत्तमे"  
भ्क्_९।२८-२ स मायानामगात् सोता कपेर् विधवितुं द्युतिम्  
भ्क्_९।२९-१ विगाढा ऽरं वनस्या ऽसौ शत्रूणां गाहिता कपिः  
भ्क्_९।२९-२ अक्षं रधितुमारेभे रद्धा लङ्काऽनिवासिनाम्।  
भ्क्_९।३०-१ निष्कोषितव्यान् निष्कोष्टुं प्राणान् दशमुखाऽऽत्मजात्  
भ्क्_९।३०-२ आदाय परिघं तस्थौ वनान् निष्कुषित-द्रुमः  
भ्क्_९।३१-१ एष्टारमेषिता सङ्ख्ये सोढारं सहिता भृशम्  
भ्क्_९।३१-२ रेष्टारं रेषितं व्यास्यद् रोष्टा ऽक्षः शस्त्र-संहतीः  
भ्क्_९।३२-१ शस्त्रैर् दिदेविषुं सङ्ख्ये दुद्यूषुः परिघं कपिः  
भ्क्_९।३२-२ अर्दिधिषुर् यशः कीर्तिमीर्त्सुं वृक्षैरताडयत्।  
भ्क्_९।३३-१ भूयस् तं धिप्सुमाहूय राज-पुत्रं दिदम्भिषुः  
भ्क्_९।३३-२ अहंस् ततः स मूर्च्छा-वान् संशिश्रीषुरभूद् ध्वजम्  
भ्क्_९।३४-१ आश्वस्या ऽक्षः क्षणाल् लोकान् बिभ्रक्षुरिव तेजसा  
भ्क्_९।३४-२ रुषा बिभ्रज्जिषु-प्रख्यं कपिं बाणैरवाकिरत्।  
भ्क्_९।३५-१ संयुयूषुं दिशो बाणैरक्षं यियविषुर् द्रुमैः  
भ्क्_९।३५-२ कपिर् मायामिवा ऽकार्षीद् दर्शयन् विक्रमं रणे।  
भ्क्_९।३६-१ वानरं प्रोर्णुनविषुः शस्त्रैरक्षो विदिद्युते,  
भ्क्_९।३६-२ तं प्रोर्णुनूषुरुपलैः स-वृक्षैराबभौ कपिः,  
भ्क्_९।३७-१ स्वां जिज्ञापयिषू शक्तिं बुभूर्षू नु जगन्ति किम्  
भ्क्_९।३७-२ शस्त्रैरित्यकृषातां तौ पश्यतां बुद्धिमाहवे।  
भ्क्_९।३८-१ मायाभिः सु-चिरं क्लिष्ट्वा राक्षसो ऽक्लिशित-क्रियम्  
भ्क्_९।३८-२ सम्प्राप्य वानरं भूमौ पपात परिघाऽऽहतः।  
भ्क्_९।३९-१ पवितो ऽनुगुणैर् वातैः शीतैः पूत्वा पयो-निधौ  
भ्क्_९।३९-२ बभञ्जाऽध्युषितं भुयः क्षुधित्वा पत्रिभिर् वनम्  
भ्क्_९।४०-१ उच्चैरञ्चित-लाङ्गूलः शिरो ऽञ्चित्वेव संवहन्  
भ्क्_९।४०-२ दधद् विलुभितं वातैः केशरं वह्नि-पिङ्गलम्  
भ्क्_९।४१-१ जरित्वेव जवेना ऽन्ये निपेतुस् तस्य शाखिनः,  
भ्क्_९।४१-२ व्रश्चित्वा विवशानन्यान् बलेना ऽपातयत् तरून्।  
भ्क्_९।४२-१ दमित्वाऽप्यरि-सङ्घातानश्रान्त्वा कपि-केशरी  
भ्क्_९।४२-२ वनं चचार कर्तिष्यन् नर्त्स्यन्निव निरङ्कुशः।  
भ्क्_९।४३-१ पारं जिगमिषन् सो ऽथ पुनरावर्त्स्यतां द्विषाम्  
भ्क्_९।४३-२ मत्त-द्विरद-वद् रेमे वने लङ्का-निवासिनाम्।  
भ्क्_९।४४-१ "यद्यकल्प्स्यदभिप्रायो योद्धुं रक्षः-पतेः स्वयम्,  
भ्क्_९।४४-२ तमप्यकर्त्स्यमद्या ऽहं" वदन्नित्यचरत् कपिः।  
भ्क्_९।४५-१ "हते तस्मिन् प्रियं श्रुत्वा कल्प्ता प्रीतिं परां प्रभुः,  
भ्क्_९।४५-२ तोषो ऽद्यैव च सीतायाः परश् चेतसि कल्प्स्यति।"  
भ्क्_९।४६-१ आहूय रावणो ऽवोचदथेन्द्रजितमन्तिकात्  
भ्क्_९।४६-२ "वने मत्त इव क्रुद्धो गजेन्द्रः प्रधनेष्वटन्  
भ्क्_९।४७-१ ययाथ त्वं द्विषामन्तं, भूयो यातासि चा ऽसकृत्  
भ्क्_९।४७-२ शशक्थ जेतुं त्वं देवान्, मायाः सस्मर्थ संयति।  
भ्क्_९।४८-१ त्वं ससर्जिथ शस्त्राणि, दद्रष्ठा ऽरींश् च दुःसहान्,  
भ्क्_९।४८-२ शस्त्रैरादिथ शस्त्राणि त्वमेव महतामपि।  
भ्क्_९।४९-१ स त्वं हनिष्यन् दुर्-बुद्धिं कपिं व्रज ममा ऽऽज्ञया,  
भ्क्_९।४९-२ मा ना ऽञ्जी राक्षसीर् मायाः, प्रस्तावीर् मा न विक्रमम्।  
भ्क्_९।५०-१ मा न सावीर् महाऽस्त्राणि, मा न धावीररिं रणे,  
भ्क्_९।५०-२ वानरं मा न संयंसीर्, व्रज तूर्णमशङ्कितः।"  
भ्क्_९।५१-१ अनंसीच् चरणौ तस्य मन्दिरादिन्द्रजिद् व्रजन्,  
भ्क्_९।५१-२ अवाप्य चाऽऽशिषस् तस्मादायासीत् प्रीतिमुत्तमाम्  
भ्क्_९।५२-१ गते तस्मिन्नुपारंसीत् संरम्भाद् रक्षसां पतिः  
भ्क्_९।५२-२ इन्द्रजिद् विक्रमाऽभिज्ञो मन्वानो वानरं जितम्।  
भ्क्_९।५३-१ संसिस्मयिषमाणो ऽगान् मायां व्यञ्जिजिषुर् द्विषः  
भ्क्_९।५३-२ जगत् पिपविषुर् वायुः कल्पान्त इव दुर्धरः  
भ्क्_९।५४-१ लोकानाशिशिषोस् तुल्यः कृतान्तस्य विपर्यये  
भ्क्_९।५४-२ वने चिकरिषोर् वृक्षान् बलं जिगरिषुः कपेः  
भ्क्_९।५५-१ रोदिति स्मेव चा ऽऽयाति तस्मिन् पक्षि-गणः शुचा  
भ्क्_९।५५-२ मुक्त-कण्ठं हतान् वृक्षान् बन्धून् बन्धोरिवा ऽऽगमे  
भ्क्_९।५६-१ आश्वसीदिव चा ऽऽयाति तद् वेग-पवनाऽऽहतम्  
भ्क्_९।५६-२ विचित्र-स्तबकोद्भासि वनं लुलित-पल्लवम्  
भ्क्_९।५७-१ "न प्राणिषि दुराचार !, मायानामीशिषे न च।  
भ्क्_९।५७-२ नेडिषे यदि काकुत्स्थं" तमूचे वानरो वचः  
इतीडधिकारः  
  
भ्क्_९।५८-१ स-सैन्यश् छादयन् सङ्ख्ये प्रावर्तिष्ट तमिन्द्रिजित्  
भ्क्_९।५८-२ शरैः क्षुरप्रैर् मायाभिः शतशः सर्वतो मुहुः  
भ्क्_९।५९-१ वानरः कुल-शैलाऽऽभः प्रसह्या ऽऽयुध-शीकरम्  
भ्क्_९।५९-२ रक्षस्-पाशान् यशस्-काम्यंस् तमस्-कल्पानदुद्रुवत्।  
भ्क्_९।६०-१ धनुष्-पाशŌभृतः सङ्ख्ये ज्योतिष्-कल्पोरु-केशरः  
भ्क्_९।६०-२ दुधाव निर् नमस्-कारान् राक्षसेन्द्र-पुरस्-कृतान्।  
भ्क्_९।६१-१ स्वामिनो निष्-क्रयं गन्तुमाविष्-कृत-बलः कपिः  
भ्क्_९।६१-२ रराज समरे शत्रून् घ्नन् दुष्-कृत-बहिष्-कृतः।  
भ्क्_९।६२-१ चतुष्-काष्ठं क्षिपन् वृक्षान् तिरस्-कुर्वन्नरीन् रणे  
भ्क्_९।६२-२ तिरस्-कृत-दिगाभोगो ददृशो बहुधा भ्रमन्।  
भ्क्_९।६३-१ द्विष्-कुर्वतां चतुष्-कुर्वन्नभिघातं नरैर् द्विषाम्  
भ्क्_९।६३-२ बहिष्-करिष्यन् सङ्ग्रामाद् रिपून् ज्वलन-पिङ्गलः  
भ्क्_९।६४-१ ज्योतिष्-कुर्वन्निवैको ऽसावाटीत् सङ्ख्ये परार्ध्य-वत्,  
भ्क्_९।६४-२ तमरायुष्-करं प्राप शक्र-शत्रुर् धनुष्-करः।  
भ्क्_९।६५-१ अस्यन्नरुष्-करान् बाणान् ज्योतिष्-कर-सम-द्युतिः  
भ्क्_९।६५-२ यशस्-करो-यशस्-कामं कपिं बाणैर्ताडयत्।  
भ्क्_९।६६-१ चकारा ऽधस्-पदं ना ऽसौ चरन् वियति मारुतिः  
भ्क्_९।६६-२ मर्मा-विद्भिस् तमस्-काण्डैर् विध्यमानोऽप्यनेकधा  
इति सत्वाधिकारः  
  
भ्क्_९।६७-१ पुरुहूत-द्विषो धूर्षु युक्तान् यानस्य वाजिनः  
भ्क्_९।६७-२ आयूंषि त्वक्षु निर्भिद्य प्राभञ्जनिरमोचयत्।  
भ्क्_९।६८-१ सुषुपुस् ते यदा भूमौ, रावणिः सारथिं तदा  
भ्क्_९।६८-२ आहर्तुमन्यानशिषत् प्रोषित-त्रास-कर्कशः।  
भ्क्_९।६९-१ प्रतुष्टूषुः पुनर् युद्धमासिषञ्जयिषुर् भयम्  
भ्क्_९।६९-२ आतस्थौ रथमात्मीयानुत्सिसाहयिषन्निव।  
भ्क्_९।७०-१ बलान्यभिषिषिक्षन्तं तरुभिः कपि-वारिदम्  
भ्क्_९।७०-२ विजिगीषुः पुनश् चक्रे व्यूहं दुर्-जयमिन्द्रजित्।  
भ्क्_९।७१-१ अभिष्यन्तः कपिं क्रोधादभ्यषिञ्चन्निवा ऽऽत्मनः  
भ्क्_९।७१-२ सम्प्रहार-समुद्भूतै रक्तैः कोष्णैररुश्-च्युतैः।  
भ्क्_९।७२-१ सङ्ग्रामे तानधिष्ठास्यन् निषद्य पुर-तोरणम्  
भ्क्_९।७२-२ अविषीदन्नवष्टब्धान् व्यष्टभ्नान् नर-विष्वणान्  
भ्क्_९।७३-१ विषह्य राक्षसाः क्रुद्धाः शस्त्र-जालमवाकिरन्,  
भ्क्_९।७३-२ यन् न व्यषहतेन्द्रो ऽपि; कपिः पर्यषहिष्ट तत्।  
भ्क्_९।७४-१ विष्यन्दमान-रुधिरो रक्त-विस्यन्द-पाटलान्  
भ्क्_९।७४-२ विष्कन्त् न् परिघेणा ऽहन्नविस्कन्ता कपिर् द्विषः।  
भ्क्_९।७५-१ मेघ-नादः परिस्कन्दन् परिष्कन्दन्तमाश्वरिम्  
भ्क्_९।७५-२ अबध्नादपरिस्कन्दं ब्रह्म-पाशेन विस्फुरन्।  
भ्क्_९।७६-१ विस्फुलद्भिर् गृहीतो ऽसौ निष्फुलः पुरुषाऽशनैः  
भ्क्_९।७६-२ विष्कम्भितुं समर्थो ऽपि नाऽचलद् ब्रह्म-गौरवात्।  
भ्क्_९।७७-१ कृषीढ्वं भर्तुरानन्दं, मा न प्रोढ्वं द्रुतं वियत्  
भ्क्_९।७७-२ वानरं नेतुमित्युच्चैरिन्द्र-जित् प्रावदत् स्वकान्।  
भ्क्_९।७८-१ "गतमङ्गुलि-षङ्गं त्वां भीरु-ष्ठानादिहा ऽऽगतम्  
भ्क्_९।७८-२ खादिष्याम" इति प्रोचुर् नयन्तो मारुतिं द्विषः।  
भ्क्_९।७९-१ "अग्निष्टोमादि-संस्थेषु ज्योतिष्टोमाऽऽदिषु द्विजान्  
भ्क्_९।७९-२ यो ऽरक्षीत्, तस्य दूतो ऽयं मानुषस्येति चाऽवदन्।  
भ्क्_९।८०-१ "नासां मातृ-ष्वसेय्याश् च रावणस्य लुलाव यः,  
भ्क्_९।८०-२ मातुः स्वसुश् च तनयान् खराऽऽदीन् विजघान यः  
भ्क्_९।८१-१ प्रादुःषन्ति न सन्त्रासा यस्य रक्षः-समागमे,  
भ्क्_९।८१-२ तस्य क्षत्रिय-दुःषूतेरयं प्रणिधिरागतः।  
भ्क्_९।८२-१ दृष्ट्वा सु-षुप्तं राजेन्द्रं पापो ऽयं विषमाऽशयः  
भ्क्_९।८२-२ चार-कर्मणि निष्णातः प्रविष्टः प्रमदा-वनम्।  
भ्क्_९।८३-१ सुप्रतिष्णात-सूत्राणा कपिष्ठल-सम-त्विषाम्  
भ्क्_९।८३-२ स्थितां वृत्ते द्विजातीनां रात्रावैक्षत मैथिलीम्  
भ्क्_९।८४-१ सर्व-नारी-गुणैः प्रष्ठां विष्टर-स्थां गवि-ष्ठिराम्  
भ्क्_९।८४-२ शयानां कु-ष्ठले तारां दिवि-ष्ठामिव निर्-मलाम्  
भ्क्_९।८५-१ सु-षाम्नीं सर्व-तेजस्सु तन्वीं ज्योतिष्टमां शुभाम्  
भ्क्_९।८५-२ निष्टपन्तीमिवा ऽऽत्मानं ज्योतिःसात्-कुर्वतीं वनम्  
भ्क्_९।८६-१ मधुसाद्-भूत-किञ्जल्क-पिञ्जर-भ्रमराऽऽकुलाम्  
भ्क्_९।८६-२ उल्लसत्-कुसुमां पुण्यां हेम-रत्न-लतामिव  
भ्क्_९।८७-१ विलोचनाऽम्बु मुञ्चन्तीं-कुर्वाणां परि-सेसिचाम्  
भ्क्_९।८७-२ हृदयस्येव शोकाऽग्नि-सन्तप्तस्योत्तम-व्रताम्  
भ्क्_९।८८-१ दृष्ट्वा तामभनग् वृक्षान् द्विषो घ्नन् परिसेधतः  
भ्क्_९।८८-२ परितस् तान् विचिक्षेप क्रुद्धः स्वयमिवा ऽनिलः  
भ्क्_९।८९-१ अ-प्रतिस्तब्ध-विक्रान्तम-निस्तब्धो महाऽऽहवे,  
भ्क्_९।८९-२ विसोढवन्तमस्त्राणि व्यतस्तम्भद् घन-ध्वनिः"  
भ्क्_९।९०-१ ते विज्ञाया ऽभिसोष्यनतं रक्तै रक्षांसि स-व्यथाः  
भ्क्_९।९०-२ अन्यैरप्यायतं नेहुर् वरत्रा-शृङ्खलाऽऽदिभिः  
भ्क्_९।९१-१ विषसादेन्द्रजिद् बुद्ध्वा बन्धे बन्धाऽन्तरक्रियाम्  
भ्क्_९।९१-२ दिव्य-बन्धो विषहते ना ऽपरं बन्धनं यतः  
इति षत्वाधिकारः  
  
भ्क्_९।९२-१ मुष्णन्तमिव तेजांसि विस्तीर्णोरस्-स्थलं पुरः  
भ्क्_९।९२-२ उपसेदुर् दश-ग्रीवं गृहीत्वा राक्षसाः कपिम्।  
भ्क्_९।९३-१ बहुधा भिन्न-मर्माणो भीमाः खरणसाऽऽदयः  
भ्क्_९।९३-२ अग्रे-वणं वर्तमाने प्रतीच्यां चन्द्र-मण्डले  
भ्क्_९।९४-१ "निर्वणं कृतमुद्यानमनेना ऽऽम्रवणाऽऽदिभिः  
भ्क्_९।९४-२ देवदारु-वनामिश्रै" रित्यूचुर् वानर-द्विषः।  
भ्क्_९।९५-१ उपास्थिषत सम्प्रीताः पूर्वाह्णे रोष-वाहणम्  
भ्क्_९।९५-२ राक्षसाः कपिमादाय पतिं रुधिर-पायिणाम्।  
भ्क्_९।९६-१ सुरा-पाण-परिक्षीबं रिपु-दर्प-हरोदयम्  
भ्क्_९।९६-२ पर-स्त्री-वाहिनं प्रायुः साऽऽविष्कारं सुरा-पिणः।  
भ्क्_९।९७-१ सङ्घर्ष-योगिणः पदौ प्रणेमुस् त्रिदश-द्विषः  
भ्क्_९।९७-२ प्रहिण्वन्तो हनूमन्तं प्रमीणन्तं द्विषन्-मतीः।  
भ्क्_९।९८-१ "प्रवपाणि शिरो भूमौ वानरस्य वनच्छिदः"  
भ्क्_९।९८-२ आमन्त्रयत सङ्क्रुद्धः समितिं रक्षसां पतिः  
भ्क्_९।९९-१ प्रण्यगादीत् प्रणिघ्नन्तं घनः प्रणिनदन्निव  
भ्क्_९।९९-२ ततः प्रणिहितः स्वाऽर्थे राक्षसेन्द्रं विभीषणः।  
भ्क्_९।१००-१ "प्रणिशाम्य दशा-ग्रीव !, प्रणियातुमलं रुषम्,  
भ्क्_९।१००-२ प्रणिजानीहि, हन्यन्ते दूता दोषे न सत्यपि।"  
भ्क्_९।१०१-१ प्राणयन्तमरिं प्रोचे राक्षसेन्द्रो विभीषणम्  
भ्क्_९।१०१-२ "प्राणिणिषुर् न पापो ऽयं, यो ऽभाङ्क्षीत् प्रमदा-वनम्।  
भ्क्_९।१०२-१ प्राघानिषत रक्षांसि येना ऽऽप्तानि वने मम,  
भ्क्_९।१०२-२ न प्रहण्मः कथं पापं वद पूर्वाऽपकारिणम्।  
भ्क्_९।१०३-१ वेश्माऽन्तर्-हणनं कोपान् मम शत्रोः करिष्यतः  
भ्क्_९।१०३-२ मा कार्षीरऽन्तरयणं, प्रयाणाऽर्हमवेह्यमुम्।  
भ्क्_९।१०४-१ प्रहीण-जीवितं कुर्युर् ये न शत्रुमुपस्थितम्  
भ्क्_९।१०४-२ न्याय्याया अपि ते लक्ष्म्याः कुर्वन्त्याशु प्रहापणम्  
भ्क्_९।१०५-१ कः कृत्वा रावणाऽऽमर्ष-प्रकोपणमवद्य-धीः  
भ्क्_९।१०५-२ शक्तो जगति शाक्रो ऽपि कर्तुमायुः-प्रगोपणम्।  
भ्क्_९।१०६-१ वनाऽन्त-प्रेङ्खणः पापः फलानां परिणिंसकः  
भ्क्_९।१०६-२ प्रणिक्षिष्यति नो भूयः प्रणिन्द्या ऽस्मान् मधून्ययम्  
भ्क्_९।१०७-१ हरेः प्रगमनं ना ऽस्ति, न प्रभानं हिम-द्रुहः,  
भ्क्_९।१०७-२ ना ऽति-प्रवेपनं वायोर् मया गोपायिते वने।  
भ्क्_९।१०८-१ दुष्पानः पुनरेतेन कपिना भृङ्ग-सम्भृतः  
भ्क्_९।१०८-२ प्रनष्ट-विनयेना ऽग्र्यः स्वादुः पुष्पाऽऽसवो वने"  
भ्क्_९।१०९-१ रोष-भीम-मुखेनैवं क्षुभ्नतोक्ते, प्लवङ्गमः  
भ्क्_९।१०९-२ प्रोचे साऽऽनुनयं वाक्यं रावणं स्वाऽर्थ-सिद्धये  
इति णत्वाऽधिकारः  
  
भ्क्_९।११०-१ "दूतमेकं कपिं बद्धमानीतं वेश्म पश्यतः  
भ्क्_९।११०-२ लोक-त्रय-पतेः क्रोधः कथं तृण-लघुस् तव।  
भ्क्_९।१११-१ अग्न्याहित-जन-प्रह्वे विजिगीषा-पराङ्मुखे।  
भ्क्_९।१११-२ कस्माद् वा नीति-निष्णस्य संरम्भस् तव तापसे।  
भ्क्_९।११२-१ न सर्व-रात्र-कल्यान्यः स्त्रियो वा रत्न-भूमयः  
भ्क्_९।११२-२ यं विनिर्जित्य लभ्यन्ते, कः कुर्यात् तेन विग्रहम्।  
भ्क्_९।११३-१ सङ्गच्छ राम-सुग्रीवौ भुवनस्य समृद्धये  
भ्क्_९।११३-२ रत्न-पूर्णाविवा ऽम्भोधी हिमवान् पूर्व-पश्चिमौ।  
भ्क्_९।११४-१ सुहृदौ राम-सुग्रीवौ, किङ्कराः कपि-यूथ-पाः,  
भ्क्_९।११४-२ पर-दाराऽर्पणेनैव-लभ्यन्ते, मुञ्च मैथिलीम्।  
भ्क्_९।११५-१ धर्मं प्रत्यर्पयन् सीतामर्थं रामेण मित्रताम्  
भ्क्_९।११५-२ कामं विश्वास-वासेन सीतां दत्त्वा ऽऽप्नुहि त्रयम्।  
भ्क्_९।११६-१ विराध-ताडका-वालि-कबन्ध-खर-दूषणैः  
भ्क्_९।११६-२ न च न ज्ञापितो यादृड् मारीचेना ऽपि ते रिपुः  
भ्क्_९।११७-१ खराऽऽदि-निधनं चा ऽपि मा मंस्था वैर-कारणम्,  
भ्क्_९।११७-२ आत्मानं रक्षितुं यस्मात् कृतं तन् न जिगीषया"।  
भ्क्_९।११८-१ ततः क्रोधाऽनिलाऽऽपात- कम्प्राऽऽस्याऽम्भोज-संहतिः  
भ्क्_९।११८-२ महा-ह्रद इव क्षुभ्यन् कपिमाह स्म रावणः।  
भ्क्_९।११९-१ "हत-राक्षस-योधस्य विरुग्णोद्यान-शाखिनः  
भ्क्_९।११९-२ दूतोऽस्मीति ब्रुवाणस्य किं ? दूत-सदृशं तव।  
भ्क्_९।१२०-१ पङ्गु-बाल-स्त्रियो निघ्नन् कबन्ध खर-ताडकाः  
भ्क्_९।१२०-२ तपस्वी यदि काकुत्स्थः, कीदृक् ? कथय पातकी।  
भ्क्_९।१२१-१ अभिमान-फलं जानन् महत्त्वं कथमुक्तवान्  
भ्क्_९।१२१-२ रत्नाऽऽदि-लाभ-शून्य-त्वान् निष्फलं राम-विग्रहम्  
भ्क्_९।१२२-१ पर-स्त्री-भोग-हरणं धर्म एव नराऽशिनाम्,  
भ्क्_९।१२२-२ मुखमस्तीत्यभाषिष्ठाः, का ? मेसाऽऽशङ्कता त्वयि।  
भ्क्_९।१२३-१ ब्रूहि दूर-विभिन्नानामृद्धि-शील-क्रियाऽन्वयैः।  
भ्क्_९।१२३-२ हनूमन् ! कीदृशं ? सख्यं नर-वानर-रक्षसाम्।  
भ्क्_९।१२४-१ एको द्वाभ्यां विराधस् तु जिताभ्याम-विवक्षितः  
भ्क्_९।१२४-२ हतश् छलेन मूढोऽयं, तेना ऽपि तव कः ? स्मयः  
भ्क्_९।१२५-१ मन्-नियोगाच् च मारीचः पलायन-परायणः  
भ्क्_९।१२५-२ युयुत्सा-रहितो रामं ममारा ऽपहरन् वने।  
भ्क्_९।१२६-१ निजघाना ऽन्य-संसक्तं सत्यं रामो लता-मृगम्  
भ्क्_९।१२६-२ त्वमेव ब्रूहि सञ्चिन्त्य, युक्तं तन् महतां यदि।  
भ्क्_९।१२७-१ पुंसा भक्ष्येण बन्धूनामात्मानं रक्षितुं वधः  
भ्क्_९।१२७-२ क्षमिष्यते दशाऽऽस्येन, क्व-त्येयं तव दुर्-मतिः।"  
भ्क्_९।१२८-१ कपिर् जगाद-"दूतो ऽहमुपायं तव दर्शने  
भ्क्_९।१२८-२ द्रुम-राक्षस-विध्वंसमकार्षं बुद्धि-पूर्वकम्।  
भ्क्_९।१२९-१ आ-त्रिकूटमकार्षुर् ये त्वत्-का निर्-जङ्गमं जगत्,  
भ्क्_९।१२९-२ दशग्रीव ! कथं ब्रूषे ? तान-वध्याम् मही-पतेः।  
भ्क्_९।१३०-१ अभिमान-फलं प्रोक्तं यत् त्वया राम-विग्रहे,  
भ्क्_९।१३०-२ विनेशुस् तेन शत-शः कुलान्यसुर-रक्षसाम्।  
भ्क्_९।१३१-१ यत् स्व-धर्मम-धर्मं त्वं दुर्-बलं प्रत्यपद्यथाः  
भ्क्_९।१३१-२ रिपौ रामे च निः-शङ्को, नैतत् क्षेमङ्करं चिरम्  
भ्क्_९।१३२-१  अन्वयाऽऽदि-विभिन्नानां यथा सख्यमनीप्सितम्  
भ्क्_९।१३२-२ नैषीर्, विरोधमप्येवं सार्धं पुरुष-वानरैः।  
भ्क्_९।१३३-१ विराधं तपसां विघ्नं जघान विजितो यदि  
भ्क्_९।१३३-२ वरो धनुर्-भृतां रामः, स कथं न विवक्षितः ?  
भ्क्_९।१३४-१ प्रणश्यन्नपि ना ऽशक्नोदत्येतुं बाण-गोचरम्  
भ्क्_९।१३४-२ त्वयैवोक्तं महा-मायो मारीचो राम-हस्तिनः।  
भ्क्_९।१३५-१ अन्याऽऽसक्तस्य यद् वीर्यं न त्वं स्मरसि वालिनः  
भ्क्_९।१३५-२ मूर्च्छा-वान् नमतः सन्ध्यां ध्रुवं तद् बाहु-पीडितः।  
भ्क्_९।१३६-१ अ-सद्-बन्धु-विधोपज्ञं विमुञ्च बलि-विग्रहम्,  
भ्क्_९।१३६-२ सीतामर्पय नन्तव्ये कोश-दण्डाऽऽत्म-भूमिभिः।"  
भ्क्_९।१३७-१ स्फुट-परुषम-सह्यमित्थमुच्चैः सदसि मरुत्-तनयेन भाष्यमाणः  
भ्क्_९।१३७-२ परिजनमभितो विलोक्य दाहं दश-वदनः प्रदिदेश वानरस्य।  
  
भ्क्_१०  
भ्क्_१०।१-१ अथ स वल्क-दुकूल-कुथाऽऽदिभिः परिगतो ज्वलदुद्धत-वालधिः  
भ्क्_१०।१-२ उदपतद् दिवमाकुल-लोचनैर् नृ-रिपुभिः स-भ्यैरभिवीक्षितः।  
भ्क्_१०।२-१ रण-पण्डितो ऽग्र्य-विबुधाऽरि-पुरे कलहं स राम-महितः कृतवान्,  
भ्क्_१०।२-२ ज्वलदग्नि रावण-गृहं च बलात् बलहंस्-रामम-हितः कृतवान्।   
  
पादाऽन्त-यमकम्Ō  
भ्क्_१०।३-१ निखिला ऽभवन् न स-हसा सहसा ज्वलनेन पूः प्रभवता भवता  
भ्क्_१०।३-२ वनिता-जनेन वियता वियता त्रि-पुराऽपदं नगमिता गमिता।   
पदाऽऽदि-यमकम्Ō  
भ्क्_१०।४-१ सरसां स-रसां परिमुच्य तनुं पततां पततां ककुभो बहुशः  
भ्क्_१०।४-२ स-कलैः सकलैः परितः करुणै- रुदितै रुदितैरिव खं निचितम्।   
पाद-मध्य-यमकम्Ō  
भ्क्_१०।५-१ न च काञ्चन काञ्चन-सद्म-चितिं न कपिः शिखिना शिखिना समयौत्,  
भ्क्_१०।५-२ न च न द्रवता द्रवता परितो हिम-हान-कृता न कृता क्व च न।   
चक्रवाल-यमकम्Ō  
भ्क्_१०।६-१ अवसितं हसितं प्रसितं, मुदा विलसितं ह्रसितं स्मर-भासितम्,  
भ्क्_१०।६-२ न स-मदाः प्रमदा हत-सम्मदाः, पुर-हितं विहितं न समीहितम्।   
समुद्र-यमकम्Ō  
भ्क्_१०।७-१ समिद्ध-शरणा दीप्ता देहे लङ्का मतेश्वरा  
भ्क्_१०।७-२ समिद्-ध-शरणाऽऽदीप्-ता देहेऽलं-काम-तेश्वरा   
काञ्ची-यमकम्Ō  
भ्क्_१०।८-१ पिशिताऽशिनामनु-दशं स्फुटतां स्फुटतां जगाम परिविह्वल-ता,  
भ्क्_१०।८-२ हलता जनेन बहुधा चरितं चरितं महत्त्व-रहितं महता।  
भ्क्_१०।९-१ न गजा नग-जा दयिता दयिता, वि-गतं विगतं, ललितं ललितम्,  
भ्क्_१०।९-२ प्रमदा प्र-मदा ऽऽम-हता, महता- म-रणं मरणं समयात् समयात्।   
भ्क्_१०।१०-१ न वानरैः पराक्रान्तां महद्भिर् भीम-विक्रमैः  
भ्क्_१०।१०-२ न वा नरैः पराक्रान्तां ददहा नगरीं कपिः।   
भ्क्_१०।११-१ द्रुतं द्रुतं वह्नि-समागतं गतं महीमहीन-द्युति-रोचितं चितम्  
भ्क्_१०।११-२ समं समन्तादप-गोपुरं पुरं परैः परैरप्यनिराकृतं कृतम्  
भ्क्_१०।१२-१ नश्यन्ति ददर्श वृन्दानि कपीन्द्रः  
भ्क्_१०।१२-२ हारीण्या-बलानां हारीण्या-बलानाम्।   
भ्क्_१०।१३-१ नारीणामपनुनुदुर् न देह-खेदान् ना ऽऽरीणाऽमल-सलिला हिरण्य-वाप्यः,  
भ्क्_१०।१३-२ ना ऽऽरीणामनल-परीत-पत्र-पुष्पान् ना ऽरीणामभवदुपेत्य शर्म वृक्षान्।  
भ्क्_१०।१४-१ अथ लुलित-पतत्रि-मालं रुग्णाऽसन-बाण-केशर-तमालम्  
भ्क्_१०।१४-२ स वनं विविक्त-मालं सीतां द्रष्टुं जगामाऽलम्।  
भ्क्_१०।१५-१ घन-गिरीन्द्र-विलङ्घन-शालिना वन-गता वन-ज-द्युति-लोचना  
भ्क्_१०।१५-२ जन-मता ददृशे जनकाऽऽत्मजा तरु-मृगेण तरु-स्थल-शायिनी   
वि-पथ-यमकम्Ō  
भ्क्_१०।१६-१ कान्ता महमाना दुःखं च्युत-भूषा  
भ्क्_१०।१६-२ रामस्य वियुक्ता कान्ता सह-माना।   
मध्या-ऽन्त-यमकम्Ō  
भ्क्_१०।१७-१ मितमवददुदारं तां हनूमान् मुदा ऽरं रघु-वृषभ-सकाशं यामि देवि ! प्रकाशम्  
भ्क्_१०।१७-२ तव विदित-विषादो दृष्ट-कृत्स्नाऽऽमिषादः श्रियमनिशमवन्तं पर्वतं माल्यवन्तम्।   
गर्भ-यमकम्Ō  
भ्क्_१०।१८-१ उदपतद् वियद-प्रगमः परैŌ रुचितमुन्नति-मत्-पृथु-सत्त्व-वत्  
भ्क्_१०।१८-२ रुचित-मुन् नति-मत् पृथु-सत्त्व-वत् प्रतिविधाय वणुर् भय-दं द्विषाम्।   
सर्व-यमकम्Ō  
भ्क्_१०।१९-१ बभौ मरुत्वान् वि-कृतः स-मुद्रो, बभौ मरुत्वान् विकृतः स-मुद्रः,  
भ्क्_१०।१९-२ बभौ मरुत्वान् विकृतः समुद्रो, बभौ मरुत्वान् विकृतः स मुद्रः।   
महा-यमकम्Ō  
भ्क्_१०।२०-१ अभियाता वरं तुङ्गं भू-भृतं रुचिरं पुरः कर्कशं प्रथितं धाम स-सत्वं पुष्करेक्षणम्।  
भ्क्_१०।२०-२ अभिया ऽताऽऽवरं तुङ्गं भू-भृतं रुचिरं पुरः कर्कशं प्रस्थितं धाम स-सत्वं पुष्करे क्षणम्।   
आद्यन्त-यमकम्Ō  
भ्क्_१०।२१-१ चित्रं चित्रमिवा ऽऽयातो विचित्रं तस्य भू-भृतम्  
भ्क्_१०।२१-२ हरयो वेगमासाद्य सन्त्रस्ता मुमुहुर् मुहुः।   
आदि-दीपकम्Ō  
भ्क्_१०।२२-१ गच्छन् स वारीण्यकिरत् पायोधेः, कूल-स्थितांस् तानि-तरूनधुन्वन्,  
भ्क्_१०।२२-२ पुष्पाऽऽस्तरांस् ते ऽङ्ग-सूखानतन्वन्, तान् किन्नरा मन्मथिनो ऽध्यतिष्ठन्।   
अन्त-दीपकम्Ō  
भ्क्_१०।२३-१ स गिरिं तरु-खण्ड-मण्डितं समवाप्य त्वरया लता-मृगः  
भ्क्_१०।२३-२ स्मित-दर्शित-कार्य-निश्चयः कपि-सैन्यैर् मुदितैरमण्डयत्।   
मध्य-दीपकम्Ō  
भ्क्_१०।२४-१ गरुडाऽनिल-तिग्म-रश्मयः पततां यधपि सम्मता जवे,  
भ्क्_१०।२४-२ अ-चिरेण कृताऽर्थमागतं तममन्यन्त तथाप्यतीव ते।   
रूपकम्Ō  
भ्क्_१०।२५-१ व्रण-कन्दर-लीन-शस्त्र-सर्पः पृथु-वक्षः-स्थल-कर्कशोरु-भित्तिः  
भ्क्_१०।२५-२ च्युत-शोणित-बद्ध-धातु-रागः  शुशुभे वानर-भू-धरस् तदा ऽसौ।  
अस्यैव भेदा अपरे चत्वारः एतद् विशिष्टोपमा-युक्तं रूपकम्Ō  
भ्क्_१०।२६-१ चल-पिङ्ग-केशर-हिरण्य-लताः स्थुट-नेत्र-पङ्क्ति-मणि-संहतयः  
भ्क्_१०।२६-२ कलधैत-सानव इवा ऽथ गिरेः कपयो बहूः पवन-जाऽऽगमने।   
एतच्छेषाऽर्थाऽन्ववसितमवतंसकम्Ō  
भ्क्_१०।२७-१ कपि-तोय-निधीन् प्लवङ्गमेन्दुर् मदयित्वा मधुरेण दर्शनेन  
भ्क्_१०।२७-२ वचनाऽमृत-दीधितीर् वितन्व- न्नकृता ऽऽनन्द-परीत-नेत्र-वारीन्।  
अर्ध-रूपकम्Ō  
भ्क्_१०।२८-१ परिखेदित-विन्ध्य-वीरुधः परिपीताऽमल-निर्झराऽम्भसः  
भ्क्_१०।२८-२ दुधुवुर् मधु-काननं ततः कपि-नागा मुदिताऽङ्गदाऽऽज्ञया।   
एतदन्वर्थोपमा-युक्तं ललामकम्Ō  
भ्क्_१०।२९-१ विटपि-मृग-विषाद-ध्वान्त-नुद् वानराऽर्कः प्रिय-वचनम-युखैर् बोधिताऽर्थाऽरविन्दः,  
भ्क्_१०।२९-२ उदय-गिरिमिवा ऽद्रिं सम्प्रमुच्या ऽभ्यगात् खं नृप-हृदय-गुहा-खं घ्नन् प्र-मोहाऽन्धकारम्।   
इवोपमाŌ  
भ्क्_१०।३०-१ रघु-तनयमगात् तपो-वन-खं विधृत-जटाऽजिन-वल्कलं हनूमान्  
भ्क्_१०।३०-२ परमिव पुरुषं नरेण युक्तं सम-शम-वेश-समाधिना ऽनुजेन,   
यथोपमाŌ  
भ्क्_१०।३१-१ कर-पुट-निहितं दधत् स रत्नं परिविरलाऽङ्गुलि निर्गताऽल्प-दीप्ति  
भ्क्_१०।३१-२ तनु-कपिल-घन-स्थितं यथेन्दुं नृपमनमत् परिभुग्न-जानु-मूर्धा।   
सहोपमाŌ  
भ्क्_१०।३२-१ रुचिरोन्नत-रत्न-गौरवः परिपूर्णा-ऽमृत-रश्मि-मण्डलः  
भ्क्_१०।३२-२ समदृश्यत जीविताऽऽशया सह रामेण वधू-शिरो-मणिः।   
तद्धितोपमाŌ  
भ्क्_१०।३३-१ अवसन्न-रुचिं वनाऽऽगतं तमनाऽऽमृष्टरजो-विधूसरम्  
भ्क्_१०।३३-२ समपश्यदपेत-मैथिलिं दधतं गौरव-मात्रमात्म-वत्।   
लुप्तोपमाŌ  
भ्क्_१०।३४-१ सामर्थ्य-सम्पादित-वाञ्छिताऽर्थश् चिन्ता-मणिः स्यान् न कथं हनूमान्,  
भ्क्_१०।३४-२ स-लक्ष्मणो भूमि-पतिस् तदानीं शाखा-मृगाऽनीक-पतिश् च मेने।   
समोपमाŌ  
भ्क्_१०।३५-१ "युश्मान-चेतन् क्षय-वायु-कल्पान् सीता-स्फुलिङ्गं परिगृह्य जाल्मः  
भ्क्_१०।३५-२ लङ्का-वनं सिंह-समो ऽधिशेते मर्तुं द्विषन्नित्यवदद्धनूमान्   
अर्थाऽन्तर-न्यासःŌ  
भ्क्_१०।३६-१ "अहृत धनेश्वरस्य युधि यः समेत-मायो धनं, तमहमितो विलोक्य विबुधैः कृतोत्तमाऽऽयोधनम्  
भ्क्_१०।३६-२ विभव-मदेन निह्नुत-ह्रिया ऽतिमात्र-सम्पन्नकं, व्यथयति सत्-पथादधिगता ऽथवेह सम्पन् न कम्।   
आक्षेपःŌ  
भ्क्_१०।३७-१ ऋद्धि-मान् राक्षसो मूढश्, चित्रं नाऽसौ यद्दुधतः,  
भ्क्_१०।३७-२ को वा हेतुरनार्याणां धर्म्ये वर्त्मनि वर्तितुम्।   
आक्षेप एवŌ  
भ्क्_१०।३८-१ तस्या ऽधिवासे तनुरुत्सुका ऽसौ दृष्टा मया राम-पतिः प्र-मन्युः,  
भ्क्_१०।३८-२ कार्यस्य सारो ऽयमुदीरितो वः, प्रोक्तेन शेषेण किमुद्धतेन।   
व्यतिरेकःŌ  
भ्क्_१०।३९-१ समतां शशि-लेखयोपयाया- दवदाता प्र-तनुः क्षयेण सीता,  
भ्क्_१०।३९-२ यदि नाम कलङ्क इन्दु-लेखा- मतिवृत्तो लघयेन् न चा ऽपि भावी।   
विभावनाŌ  
भ्क्_१०।४०-१ अ-परीक्षित-कारिणा गृहीतां त्वमनासेवित-वृद्ध-पण्डितेन  
भ्क्_१०।४०-२ अ-विरोधित-निष्ठुरेण साध्वीं दयितां त्रातुमलं घटस्व राजन् !"   
समासोक्तिःŌ  
भ्क्_१०।४१-१ स च विह्वल-सत्त्व-सङ्कुलः परिशुष्यन्नभवन् महा-ह्रदः  
भ्क्_१०।४१-२ परितः परिताप-मूर्च्छितः, पतितं चा ऽम्बु निरभ्रमीप्सितम्।   
अतिशयोक्तिःŌ  
भ्क्_१०।४२-१ अथ लक्ष्मण-तुल्य-रूप-वेशं गमनाऽऽदेश-विनिर्गताऽग्र-हस्तम्  
भ्क्_१०।४२-२ कपयो ऽनुययुः समेत्य रामं नत-सुग्रीव-गृहीत-साऽऽदराज्ञम्।   
यथा-सङ्ख्यम्Ō  
भ्क्_१०।४३-१ कपि-पृष्ठ-गतौ ततो नरेन्द्रौ। कपयश् च ज्वलिताऽग्नि-पिङ्गलाऽक्षाः  
भ्क्_१०।४३-२ मुमुचुः, प्रययुर्, द्रुतं समीयुर्, वसुधां, व्योम, महीधरं महेन्द्रम्   
उत्प्रेक्षाŌ  
भ्क्_१०।४४-१ स्थितमिव परिरक्षितुं समन्ता- दुदधि-जलौघ-परिप्लवाद् धरित्रीम्  
भ्क्_१०।४४-२ गगन-तल-वसुन्ध्राऽन्तराले जल-निधिवेग-सहं प्रसार्य देहम्   
वार्ताŌ  
भ्क्_१०।४५-१ विष-धर-निलये निविष्ट-मूलं शिखर-शतैः परिमृष्ट-देव-लोकम्  
भ्क्_१०।४५-२ घन-विपुल-नितम्ब-पूरिताशं फल-कुसुमाऽऽचित-वृक्ष-रम्य-कुञ्जम्   
प्रेयःŌ  
भ्क्_१०।४६-१ मधु-कर-विरुतैः प्रियाध्वनीनां सरसि-रुहैर् दयिताऽऽस्य-हास्य-लक्ष्म्याः  
भ्क्_१०।४६-२ स्फुटमनुहरमाणमादधानं पुरुष-पतेः सहसा परम्प्रमोदम्   
रसवत्Ō  
भ्क्_१०।४७-१ ग्रह-मणि-रसनं दिवो नितम्बं विपुलमनुत्तम-लब्ध-कान्ति-योगम्  
भ्क्_१०।४७-२ च्युत-घन-वसनं मनोऽभिरामं शिखर-करैर् मदनादिव स्पृशन्तम्   
ऊर्जस्वी-  
भ्क्_१०।४८-१ प्रचपलम-गुरुं भराऽसहिष्णुं जनमसमानमनूर्जितं विवर्ज्य  
भ्क्_१०।४८-२ कृत-वसतिमिवाऽर्णवोपकण्ठे स्थिरम-तुलोन्नतिमूढ-तुङ्ग-मेघम्।   
पर्यायोक्तिःŌ  
भ्क्_१०।४९-१ स्फठिक-मणि-गृहैः स-रत्न-दीपैः प्रतरुण-किन्नर-गीत-निस्वनैश् च  
भ्क्_१०।४९-२ अमर-पुर-मतिं सुराऽङ्गनानां दधतम-दुःखमनल्प-कल्प-वृक्षम्।   
समाहितम्Ō  
भ्क्_१०।५०-१ अथ ददृशुरुदीर्ण-धूम-धूम्रां दिशमुदधि-व्यवधिं समेत-सीताम्  
भ्क्_१०।५०-२ सह-रघुतनयाः प्लवङ्ग-सेनाः पवन-सुताऽङ्गुलि-दर्शितामुदक्षाः।   
उदारम्Ō  
भ्क्_१०।५१-१ जल-निधिमगमन् महेन्द्र-कुञ्जात् प्रचय-तिरोहित-तिग्म-रश्मि-भासः  
भ्क्_१०।५१-२ सलिल-समुदयैर् महा-तरङ्गैर् भुवन-भर-क्षममप्य-भिन्न-वेलम्   
उदारमेवŌ  
भ्क्_१०।५२-१ पृथु-गुरु-मणि-शुक्ति-गर्भ-भासा ग्लपित-रसा-तल-सम्भृताऽन्धकारम्  
भ्क्_१०।५२-२ उपहत-रवि-रश्मि-वृत्तिमुच्चैः प्रलघु-परिप्लवमान-वज्र-जालैः   
उदारमेवŌ  
भ्क्_१०।५३-१ समुपचित-जलं विवर्धमानै- र-मल-सरित्-सलिलैर् विभावरीषु  
भ्क्_१०।५३-२ स्फुटमवगमयन्तमूढ-वारीन् शश-धर-रत्न-मयान् महेन्द्र-सानून्   
  
श्लिष्टम्Ō  
भ्क्_१०।५४-१ भुवन-भर-सहान-लङ्घ्य-धाम्नः पुरु-रुचि-रत्न-भृतो गुरूरु-देहान्  
भ्क्_१०।५४-२ श्रम-विधुर-विलीन-कूर्म-नक्रान् दधतमुदूढ-भुवो गिरीनहींश् च   
श्लिष्टमेवŌ  
भ्क्_१०।५५-१ प्रददृशुरुरु-मुक्त-शीकरौघान् विमल-मणि-द्युति-सम्भृतेन्द्र-चापान्  
भ्क्_१०।५५-२ जल-मुच इव धीर-मन्द्र-घोषान् क्षिति-परिताप-हृतो महा-तरङ्गान्   
हेतु-श्लिष्टम्Ō  
भ्क्_१०।५६-१ विद्रुम-मणि-कृत-भूषा मुक्ता-फल-निकर-रञ्जिताऽऽत्मानः  
भ्क्_१०।५६-२ बभुरुदक-नाग-भग्ना वेला-तट-शिखरिणो यत्र,   
अपह्नुतिःŌ  
भ्क्_१०।५७-१ भृत-निखिल-रसा-तलः स-रत्नः शिखरि-समोर्मि-तिरोहिताऽन्तरीक्षः  
भ्क्_१०।५७-२ कुत इह परमाऽर्थतो जलौघो जल-निधिमीयुरतः समेत्य मायाम्   
विशेषोक्तिःŌ  
भ्क्_१०।५८-१ शशि-रहितमपि प्रभूत-कान्तिं विबुध-हृत-श्रियमप्य-नष्ट-शोभम्  
भ्क्_१०।५८-२ मथितमपि सुरैर् दिवं जलौघैः समभिभवन्तम-विक्षत-प्रभावम्   
व्याज-स्तुतिःŌ  
भ्क्_१०।५९-१ क्षिति-कुल-गिरि-शेष-दिग्-गजेन्द्रान् सलिल-गतामिव नावमुद्वहन्तम्  
भ्क्_१०।५९-२ धृत-विधुर-धरं महा-वराहं गिरि-गुरु-पोत्रमपीहितैर् जयन्तम्   
उपमा-रूपकम्Ō  
भ्क्_१०।६०-१ गिरि-परिगत-चञ्चलाऽऽपगाऽन्तं जल-निवहं दधतं मनोऽभिरामम्  
भ्क्_१०।६०-२ गलितमिव भुवो विलोक्य रामं धरणि-धर-स्तन-शुक्ल-चीन-पट्टम्।   
तुल्ययोगिताŌ  
भ्क्_१०।६१-१ अ-परिमित-महाऽद्भुतैर् विचित्रश् च्युत-मलिनः शुचिभिर् महान-लङ्घ्यैः  
भ्क्_१०।६१-२ तरु-मृग-पति-लक्ष्मण-क्षितीन्द्रैः समधिगतो जलधिः परं बभासे।   
निदर्शनम्Ō  
भ्क्_१०।६२-१ न भवति महिमा विना विपत्ते- रवगमयन्निव पश्यतः पयोधिः  
भ्क्_१०।६२-२ अ-विरतमभवत् क्षणे क्षणे ऽसौ शिखरि-पृथु-प्रथित-प्रशान्त-वीचिः।   
विरोधःŌ  
भ्क्_१०।६३-१ मृदुभिरपि बिभेद पुष्प-बाणैश् चलशिशिरैरपि मारुतैर् ददाह  
भ्क्_१०।६३-२ रघु-तनयमनर्थ-पण्डितो ऽसौ, न च मदनः क्षतमाततान्, ना ऽर्चिः   
उपमेयोपमा  
भ्क्_१०।६४-१ अथ मृदु-मलिन-प्रभौ दिनाऽन्ते जलधि-समीप-गतावतीत-लोकौ  
भ्क्_१०।६४-२ अनुकृतिमितरेतरस्य मूर्त्योर् दिन-कर-राघव-नन्दनावकार्ष्टाम्।   
सहोक्तिःŌ  
भ्क्_१०।६५-१ अपहरदिव सर्वतो विनोदान् दयित-गतं दधदेकधा समाधिम्  
भ्क्_१०।६५-२ घन-रुचि ववृधे ततो ऽन्धकारं सह रघु-नन्दन-मन्मथोदयेन।   
परिवृत्तिःŌ  
भ्क्_१०।६६-१ अधि-जलधि तमः क्षिपन् हिमांशुः परिददृशे ऽथ दृशां कृताऽवकाशः  
भ्क्_१०।६६-२ विदधदिव जगत् पुनः प्रलीनम्। भवति महान् हि पराऽर्थ एव सर्वः।   
स-सन्देहःŌ  
भ्क्_१०।६७-१ अशनिरयमसौ, कुतो निरभ्रे। शित-शर-वर्षम-सत् तदप्य-शार्ङ्गम्।  
भ्क्_१०।६७-२ इति मदन-वशो मुहुः शशाऽङ्के रघु-तनयो, न च निश्चिकाय चन्द्रम्।   
अनन्वयःŌ  
भ्क्_१०।६८-१ कुमुद-वन-चयेषु कीर्ण-रश्मिः क्षत-तिमिरेशु च दिग्-वधू-मुखेषु  
भ्क्_१०।६८-२ वियति च विललास तद्-वदिन्दुर्, विलसति चन्द्रमसो न यद्-वदन्यः।   
उत्प्रेक्षाऽऽवयवःŌ  
भ्क्_१०।६९-१ शरणमिव गतं तमो निकुञ्जे विटपि-निराकृत-चन्द्र-रश्म्यरातौ  
भ्क्_१०।६९-२ पृथु-विषम-शिलाऽन्तराल-संस्थं स-जल-घन-द्युति भीत-वत् ससाद।   
संसृष्टिःŌ  
भ्क्_१०।७०-१ अथ नयन-मनो-हरो ऽभिरामः स्मर इव चित्त-भवो ऽप्य-वाम-शीलः  
भ्क्_१०।७०-२ रघु-सुतमनुजो जगाद वाचं स-जल-घन-स्तनयित्नु-तुल्य-घोषःŌ   
आशीःŌ  
भ्क्_१०।७१-१ "पति-वध-परिलुप्त-लोल-केशीर् नयन-जलाऽपहृताऽञ्जनौष्ठ-रागाः  
भ्क्_१०।७१-२ कुरु रिपु-वनिता, जहीहि शोकं, क्व च शरणं जगतां भवान्, क्व मोहः   
हेतुःŌ  
भ्क्_१०।७२-१ अधिगत-महिमा मनुश्य-लोके वत सुतरामवसीदति प्रमादी,  
भ्क्_१०।७२-२ गज-पतिरुरु-शैल-शृङ्ग-वर्ष्मा गुरुरवमज्जति पङ्क-भाङ्, न दारु।   
निपुणम्Ō  
भ्क्_१०।७३-१ बोद्धव्यं किमिव हि, यत् त्वया न बुद्धं, किं वा ते निमिषितमप्य-बुद्धि-पूर्वम्,  
भ्क्_१०।७३-२ लब्धाऽऽत्मा तव सुकृतैरनिष्ट-शङ्की स्नेहौघो घटयति मां तथापि वक्तुम्।"  
भ्क्_१०।७४-१ सौमित्रेरिति वचनं निशम्य रामो जृम्भा-वान् भुज-युगलं विभज्य निद्रान्  
भ्क्_१०।७४-२ अध्यष्ठाच् छिशयिषया प्रवाल-तल्पं रक्षायै प्रति-दिशमादिशन् प्लवङ्गान्।  
  
  
भ्क्_११  
भ्क्_११।१-१ अथा ऽस्तमासेदुषि मन्द-कान्तौ पुण्य-क्षयेणेव निधौ कलानाम्  
भ्क्_११।१-२ समाललम्बे रिपु-मित्र-कल्पैः पद्मैः प्रहासः कुमुदैर् विषादः  
भ्क्_११।२-१ दूरं समारुह्य दिवः पतन्तं भृगोरिवेन्दुं विहितोपकारम्  
भ्क्_११।२-२ बद्धा ऽनुरागो ऽनुपपात तूर्णं तारा-गणः सम्भृत-शुभ्र-कीर्तिः।  
भ्क्_११।३-१ क्व ते कटाक्षाः, क्व विलासवन्ति प्रोक्तानि वा तानि ममेति मत्वा  
भ्क्_११।३-२ लङ्काऽङ्गनानामवबोध-काले लुलामनारुह्य गतो ऽस्तमिन्दुः।  
भ्क्_११।४-१ मानेन तल्पेष्व-यथा-मुखीना मिथ्या-प्रसुप्तैर् गमित-त्रियामाः  
भ्क्_११।४-२ स्त्रीभिर् निशाऽतिक्रम-विह्वलाभिर् दृष्टे ऽपि दोषे पतयो ऽनुनीताः।  
भ्क्_११।५-१ ईर्श्या-विरुग्णाः स्थिर-बद्ध-मूला निरस्त-निःशेष-शुभ-प्रतानाः  
भ्क्_११।५-२ आप्यायिता नेत्र-जल-प्रसेकैः प्रेम-द्रुमाः संरुरुहुः प्रियाणाम्।  
भ्क्_११।६-१ ततः समाशङ्कित-विप्रयोगः पुनर्-नवीभूत-रसो ऽवितृष्णः  
भ्क्_११।६-२ स्मरस्य सन्तं पुनरुक्त-भावं ना ऽऽवर्तमानस्य विवेद लोकः।  
भ्क्_११।७-१ वृत्तौ प्रकाशं हृदये कृतायां सुखेन सर्वेन्द्रिय-सम्भवेन  
भ्क्_११।७-२ सङ्कोचमेवा ऽसहमानमस्था- द-शक्त-वद् वञ्चित-मानि चक्षुः  
भ्क्_११।८-१ पीने भटस्योरसि वीक्ष्य भुग्नांस् तनु-त्वचः पाणि-रुहान् सु-मध्या  
भ्क्_११।८-२ इच्छा-विभङ्गाऽऽकुल-मानसत्वाद् भर्त्रे नखेभ्यश् च चिरं जुजूरे।  
भ्क्_११।९-१ स्रस्ताऽङ्ग-चेष्टो विनिमीलिताऽक्षः स्वेदाऽम्बु-रोमोद्गम-गम्य-जीवः  
भ्क्_११।९-२ अ-शेष-नष्ट-प्रतिभा-पटुत्वो गाढोपगूढो दयितैर् जनो ऽभूत्।  
भ्क्_११।१०-१ तमः, प्रसुप्तं मरणं, सुखं नु, मूर्च्छा नु, माया नु मनोभवस्य,  
भ्क्_११।१०-२ किं तत् कथं वेत्युपलब्ध-सञ्ज्ञा विकल्पयन्तो ऽपि न सम्प्रतीयुः।  
भ्क्_११।११-१ वक्षः स्तनाभ्यां, सुखमाननेन गात्राणि गात्रैर् घटयन्न-मन्दम्  
भ्क्_११।११-२ स्मराऽतुरो नैव तुतोष लोकः, पर्याप्तता प्रेम्णि कुतो विरुद्धा।  
भ्क्_११।१२-१ स्रस्ताऽङ्ग-यष्टिः परिरभ्यमाणा सन्दृश्यमानाऽप्युपसंहृताऽक्षी  
भ्क्_११।१२-२ अनूढमाना शयने नवोढा परोपकारैक-रसैव तस्थौ।  
भ्क्_११।१३-१ आलिङ्गितायाः सहसा त्रपा-वांस् त्रासाऽभिलाषाऽनुगतो रताऽऽदौ  
भ्क्_११।१३-२ विश्वासिताया रमणेन वध्वा विमर्द-रम्यो-मदनो बभूव।  
भ्क्_११।१४-१ सामोन्मुखेना ऽऽच्छुरिता प्रियेण दत्ते ऽथ काचित् पुलकेन भेदे  
भ्क्_११।१४-२ अन्तः-प्रकोपाऽपगमाद् विलोला वशीकृता केवल-विक्रमेण।  
भ्क्_११।१५-१ गुरुर् दधाना परुष-त्वमन्या कान्ता ऽपि कान्तेन्दु-कराऽभिमृष्टा  
भ्क्_११।१५-२ प्रह्लादिता चन्द्र-शिलेव तूर्णं क्षोभात् स्रवत्-स्वेदजला बभूव।  
भ्क्_११।१६-१ शशाङ्क-नाथाऽपगमेन धूम्रां मूर्च्छा-परीतामिव निर्-विवेकाम्  
भ्क्_११।१६-२ ततः सखीव प्रथिताऽनुरागा प्राबोधयत् द्यां मधुराऽरुणश्रीः  
भ्क्_११।१७-१ अ-वीत-तृष्णो ऽथ परस्परेण क्षणादिवाऽऽयात-निशाऽवसानः  
भ्क्_११।१७-२ दुःखेन लोकः परवानिवा ऽगात् समुत्सुकः स्वप्न-निकेतनेभ्यः  
भ्क्_११।१८-१ अर्धोत्थिताऽऽलिङ्गित-सन्निमग्नो रुद्धः पुनर् यान् गमने ऽनभीप्सुः  
भ्क्_११।१८-२ व्याजेन निर्याय पुनर् निवृत्तस् त्यक्ताऽन्य-कार्यः स्थित एव कश्चित्।  
भ्क्_११।१९-१ तालेन सम्पादित-साम्य-शोभं शुभाऽवधानं स्वर-बद्ध-रागम्  
भ्क्_११।१९-२ पदैर् गताऽर्थं नृप-मन्दिरेषु प्रातर् जगुर् मङ्गल-वत् तरुण्यः।  
भ्क्_११।२०-१ दुरुत्तरे पङ्क इवा ऽन्धकारे मग्नं जगत् सन्तत-रश्मि-रज्जुः  
भ्क्_११।२०-२ प्रनष्ट-मूर्ति-प्रविभागमुद्यन् प्रत्युज्जहारेव ततो विवस्वान्।  
भ्क्_११।२१-१ पीतौष्ठ-रागाणि हृताऽञ्जनानि भास्वन्ति लोलैरलकैर् मुखानि  
भ्क्_११।२१-२ प्रातः कृताऽर्थानि यथा विरेजुस् तथा न पूर्वेद्युरलङ्कृतानि।  
भ्क्_११।२२-१ प्रजागराऽऽताम्र-विलोचनाऽन्ता निरञ्जनाऽलक्तक-पत्र-लेखाः  
भ्क्_११।२२-२ तुल्या इवा ऽऽसन् परिखेद-तन्व्यो वास-च्युताः सेवित-मन्मथाभिः  
भ्क्_११।२३-१ आबद्ध-नेत्राऽञ्जन-पङ्क-लेशस् ताम्बूल-रागं बहुलं दधानः  
भ्क्_११।२३-२ चकार कान्तो ऽप्यधरो ऽङ्गनानां सहोषितानां पतिभिर् लघुत्वम्।  
भ्क्_११।२४-१ चक्षूंषि कान्तान्यपि साऽञ्जनानि ताम्बूल-रक्तं च स-रागमोष्ठम्  
भ्क्_११।२४-२ कुर्वन् स-वासं च सु-गन्धि वक्त्रं चक्रे जनः केवल-पक्ष-पातम्।  
भ्क्_११।२५-१ क्षतैरसञ्चेतित-दन्त-लब्धैः सम्भोग-काले ऽवगतैः प्रभाते  
भ्क्_११।२५-२ अ-शङ्कता ऽन्योन्य-कृतं व्यलीकं वियोग-बाह्यो ऽपि जनो ऽतिरागात्  
भ्क्_११।२६-१ नेत्रेषुभिः संयुत-पक्ष्म-पत्रैः कर्णाऽन्त-कृष्टैरुरु-केश-शूलाः  
भ्क्_११।२६-२ स्तनोरु-चक्रास् तत-कर्ण-पाशाः स्त्री-योद्ध-मुख्या जयिनो विचेरुः  
भ्क्_११।२७-१ पयो-धरांश् चन्दन-पङ्क-दिग्धान् वासांसि चा ऽमृष्ट-मृजानि दृष्ट्वा  
भ्क्_११।२७-२ स्त्रीणां स-पत्न्यो जहृषुः प्रभाते मन्दायमानाऽनुशयैर् मनोभिः  
भ्क्_११।२८-१ स्मराऽऽतुरे चेतसि लब्ध-जन्मा रराज लोलोऽपि गुणाऽपहार्यः  
भ्क्_११।२८-२ कुतूहलान् नेत्र-गवाक्ष-संस्थः पश्यन्निवा ऽन्योन्य-मुखानि रागः  
भ्क्_११।२९-१ गते ऽतिभूमिं प्रणये प्रयुक्ता- न-बुद्धि-पूर्वं परिलुप्तसञ्ज्ञः  
भ्क्_११।२९-२ आत्माऽनुभूतानपि नोपचारान् स्मराऽऽतुरः संस्मरति स्म लोकः  
भ्क्_११।३०-१ वस्त्रैरनत्युल्बण-रम्य-वर्णैर् विलेपनैः सौरभ-लक्ष्मणीयैः  
भ्क्_११।३०-२ आस्यैश् च लोकः परितोष-कान्तै- रसूचयल् लब्ध-पदं रहस्यम्।  
भ्क्_११।३१-१ प्रातस्तरां चन्दन-लिप्त-गात्राः प्रच्छाद्य हस्तैरधरान् वदन्तः  
भ्क्_११।३१-२ शाम्यन्-निमेषाः सुतरां युवानः प्रकाशयन्ति स्म निगूहनीयम्।  
भ्क्_११।३२-१ साम्नैव लोके विजिते ऽपि वामे ! किमुद्यतं भ्रू-धनुर्-प्रसह्यम्,  
भ्क्_११।३२-२ हन्तुं क्षमो वा वद लोचनेषुर् दिग्धो विषेणेव किमञ्जनेन।  
भ्क्_११।३३-१ दन्तच्छदे प्रज्वलिताऽग्नि-कल्पे ताम्बूल-रागस् तृण-भार-तुल्यः  
भ्क्_११।३३-२ न्यस्तः किमित्यूचुरुपेत-भावा गोष्ठीषु नारीस् तरुणीर् युवानः।  
भ्क्_११।३४-१ सुखाऽवगाहानि युतानि लक्ष्म्या शुचीनि सन्ताप-हराण्युरूणि  
भ्क्_११।३४-२ प्रबुद्ध-नारी-मुख-पङ्क-जानि प्रातः सरांसीव गृहाणि रेजुः।  
भ्क्_११।३५-१ सम्मृष्ट-सिक्ताऽर्चित-चारु-पुष्पै- रामोद-वद्-द्रव्य-सुगन्ध-भागैः  
भ्क्_११।३५-२ लक्ष्मीर् विजिग्ये भवनैः स-भृङ्गैः सेव्यस्य देवैरपि नन्दनस्य।  
भ्क्_११।३६-१ अक्ष्णोः पतन् नील-सरो-ज-लोभाद् भृङ्गः करेणा ऽल्प-धिया निरस्तः  
भ्क्_११।३६-२ ददंश ताम्राऽम्बु-रुहाऽभिसन्धिस् त्र्णाऽऽतुरः पाणि-तले ऽपि धृष्णुः।   
भ्क्_११।३७-१ विलोल-तां चक्षुषि हस्त-वेपथुं भ्रुवोर् विभङ्गं स्तन-युग्म-वल्गितम्  
भ्क्_११।३७-२ विभूषणानां क्वणितं च षट्-पदो गुरुर् यथा नृत्य-विधौ समादधे।  
भ्क्_११।३८-१ अथा ऽनुकूलान् कुल-धर्म-सम्पदो विधाय वेशान् सु-दिवः पुरी-जनः।  
भ्क्_११।३८-२ प्रबोध-काले शात-मन्यु-विद्विषः प्रचक्रमे राज-निकेतनं प्रति।  
भ्क्_११।३९-१ शैलेन्द्र-शृङ्गेभ्य इव प्रवृत्ता वेगाज् जलौघाः पुर-मन्दिरेभ्यः  
भ्क्_११।३९-२ आपूर्य रथ्याः सरितो जनौघा राजाऽङ्गनाऽम्भोधिमपूरयन्त।  
भ्क्_११।४०-१ प्रबोध-कालात् त्रिदशेन्द्र-शत्रोः प्रागूर्ध्व-शोषं परिशुष्यमाणाः  
भ्क्_११।४०-२ हीना महान्तश् च सम-त्वमीयुर् द्वास-स्थैरवज्ञा-पुरुषाऽक्षि-दृष्ताः।  
भ्क्_११।४१-१ गुरूरु-चञ्चत्-कर-कर्ण-जिह्वै- रवज्ञया ऽग्राऽङ्गुलि-सङ्गृहीतैः  
भ्क्_११।४१-२ रक्षाम्स्यनायास-हृतैरुपास्थुः कपोल-लीनाऽलि-कुलैर् गजेन्द्रैः।  
भ्क्_११।४२-१ निकृत्त-मत्त-द्विप-कुम्भ-मांसैः सम्पृक्त-मुक्तैर् हरयोऽग्र-पादैः  
भ्क्_११।४२-२ आनिन्यिरे श्रेणिकृतास् तथा ऽन्यैः परस्परं वालधि-सन्निबद्धाः  
भ्क्_११।४३-१ उपेक्षिता देव-गणैस् त्रसद्भिर् निषा-चरैर् वीत-भयैर् निकृत्ताः  
भ्क्_११।४३-२ तस्मिन्नदृश्यन्त सुर-द्रुमाणां स-जाल-पुष्प-स्तबकाः प्रकीर्णाः।  
भ्क्_११।४४-१ निराकरिष्णुर् द्विज-कुञ्जराणां तृणीकृताऽशेष-गुणोऽति-मोहात्  
भ्क्_११।४४-२ पापाऽशयानभ्युदयाऽर्थमार्चीत् प्राग् ब्रह्म-रक्षः-प्रवरान् दशाऽऽस्यः  
भ्क्_११।४५-१ मायाविभिस् त्रास-करैर् जनाना- माप्तैरुपादान-परैरुपेतः  
भ्क्_११।४५-२ सतां विघातैक-रसैरविक्षत् सदः परिक्षोभित-भूमि-भागम्।  
भ्क्_११।४६-१ विघृत-निशित-शस्त्रैस् तद् युतं यातुधानै- रुरु-जठर-मुखीभिः सङ्कुलं राक्षसीभिः  
भ्क्_११।४६-२ श्वगणि-शत-विकीर्णं वागुरा-वन् मृगीभिर् वनमिव स-भयाभिर् देव-बन्दीभिरासीत्।  
भ्क्_११।४७-१ जलद इव तडित्वान् प्राज्य-रत्न-प्रभाभिः प्रति-ककुभमुदस्यन् निस्वनं धीर-मन्द्रम्  
भ्क्_११।४७-२ शिखरमिव सुमेरोरासनं हैममुच्चैर् विविध-मणि-विचित्रं प्रोन्नतं सो ऽध्यतिष्थत्  
  
  
भ्क्_१२  
भ्क्_१२।१-१ ततो वि-निद्रं कृत-देवताऽर्चं दृष्ट्यैव चित्त-प्रशमं किरन्तम्  
भ्क्_१२।१-२ आविष्कृताऽङ्ग-प्रतिकर्म-रम्यं विभीषणं वाचमुवाच माता  
भ्क्_१२।२-१ "प्रबाधमानस्य जगन्ति धीमंस् ! त्वं सोदरस्याऽतिमदोद्धतस्य  
भ्क्_१२।२-२ आनन्दनो नाक-सदां प्रशान्तिं तूर्णं विषस्याऽमृत-वत् कुरुष्व।  
भ्क्_१२।३-१ कुर्यास् तथा, येन जहाति सीतां विषाद-नीहार-परीत-मूर्तिम्  
भ्क्_१२।३-२ स्थितां क्षितौ शान्त-शिखा-प्रतानां तारामिव त्रास-करीं जनस्य।  
भ्क्_१२।४-१ यावन् न सन्त्रासित-देव-सङ्घः पिण्डो विषस्येव हरेण भीष्मः  
भ्क्_१२।४-२ सङ्ग्रस्यते ऽसौ पुरुषाऽधिपेन, द्रुतं कुलाऽऽनन्द ! यतस्व तावत्।  
भ्क्_१२।५-१ हता जनस्थान सदो निकायाः, कृता जितोत्खात-भट-द्रुमा पूः,  
भ्क्_१२।५-२ सदांसि दग्धानि, विधेयमस्मिन् यद् बन्धुना, तद् घटयस्व तस्मिन्।"  
भ्क्_१२।६-१ चिकीर्षिते पूर्व-तरं स तस्मिन्, क्षेमं-करे ऽर्थे मुहुरीर्यमाणः  
भ्क्_१२।६-२ मात्रा ऽतिमात्रं शुभयैव बुद्ध्या चिरं सुधीरभ्यधिकं समाधात्।  
भ्क्_१२।७-१ दौवारिकाऽभ्याहत-शक्र-दूतं सोपायनोपस्थित-लोक-पालम्  
भ्क्_१२।७-२ साऽऽशङ्क-भीष्माऽऽप्त-विशन्-निशाटं द्वारं ययौ रावण-मन्द्रिरस्य।  
भ्क्_१२।८-१ दूरात् प्रतीहार-नतः स वार्तां पृच्छन्ननावेदित-सम्प्रविष्टः  
भ्क्_१२।८-२ स-गौरवं दत्त-पथो निशाटै- रैक्षिष्ट शैलाऽग्रमिवेन्द्रशत्रुम्  
भ्क्_१२।९-१ कृशानु-वर्ष्मण्यधिरूढमुच्चैः सिंहासने सङ्क्षय-मेघ-भीमम्  
भ्क्_१२।९-२ निसर्ग-तीक्ष्णं नयन-स्फुलिङ्गं युगान्त-वह्नेरिव धूम-राशिम्  
भ्क्_१२।१०-१ प्रीत्या ऽपि दत्तेक्षण-सन्निपातं भयं भूजङ्गाऽधिप-वद् दधानम्  
भ्क्_१२।१०-२ तमः-समूहाऽऽकृतिमप्यशेषा- नूर्जा जयन्तं प्रथित-प्रकाशान्।  
भ्क्_१२।११-१ तं रत्न-दायं जित-मृत्यु-लोका रात्रिं-चराः कान्ति-भृतो ऽन्वसर्पन्  
भ्क्_१२।११-२ प्रमुक्त-मुक्ता-फलमम्बु-वाहं सञ्जात-तृष्णा इव देव-मुख्याः।  
भ्क्_१२।१२-१ स किङ्करैः कल्पितमिङ्गित-ज्ञैः सम्बाधकं पूर्व-समागतानाम्  
भ्क्_१२।१२-२ सिंहासनोपाश्रित-चारु-बाहु- रध्यास्त पीठं विहित-प्रणामः।  
भ्क्_१२।१३-१ ततो दशाऽऽस्यः क्षुभिताऽहि-कल्पं दीप्राऽङ्गुलीयोपलमूढ-रत्नम्  
भ्क्_१२।१३-२ अनेक-चञ्चन्-नख-कान्ति-जिह्वं प्रसार्य पाणिं समितिं बभाषे  
भ्क्_१२।१४-१ "शक्तैः सुहृद्भिः परिदृष्ट-कार्यै- राम्नातिभिर् नीतिषु बुद्धि-मद्भिः  
भ्क्_१२।१४-२ युष्मद्-विधैः सार्धमुपाय-विद्भिः सध्यन्ति कार्याणि सु-मन्त्रितानि।  
भ्क्_१२।१५-१ उपेक्षिते वालि-खराऽऽदि-नाशे, दग्धे पुरे, ऽक्षे निहते स-भृत्ये,  
भ्क्_१२।१५-२ सैन्ये द्विषां सागरमुत्तितीर्षा- व-नन्तरं ब्रूत, यदत्र युक्तम्।"  
भ्क्_१२।१६-१ भुजांऽस-वक्षः-स्थल-कार्मुकाऽसीन् गदाश् च शूलानि च यातुधानाः  
भ्क्_१२।१६-२ परामृशन्तः प्रथिताऽभिमानाः प्रोचुः प्रहस्त-प्रमुखा दशाऽऽस्यम्।  
भ्क्_१२।१७-१ "अ-खण्ड्य-मानं परिखण्ड्य शक्रं त्वं पण्डितं-मन्यमुदीर्ण-दण्डः  
भ्क्_१२।१७-२ नराऽऽभियोगं नृ-भुजां प्रधान ! मन्त्रोन्मुखः किं नयसे गुरुत्वम्।  
भ्क्_१२।१८-१ निर्यत्-स्फुलिङ्गाऽऽकुल-धूम-राशिं किं ब्रूहि भूमौ पिनषाम भानुम्,  
भ्क्_१२।१८-२ आ दन्त-निष्पीडित-पीतमिन्दुं ष्ठीवाम शुष्केक्षु-लताऽस्थि-कल्पम्।  
भ्क्_१२।१९-१ स-राघवैः किं बत वानरैस् तैर् यैः प्रातराशो ऽपि न कस्यचिन् नः  
भ्क्_१२।१९-२ स-स्थाणु-कैलास-धार ऽभिधत्स्व, किं द्यौरधो ऽस्तु, क्षितिरन्तरीक्षे।  
भ्क्_१२।२०-१ चापल्य-युक्तस्य हरेः कृशानुः समेधितो वालधि-भाक् त्वदीयैः  
भ्क्_१२।२०-२ शस्त्रेण वध्यस्य गलन्नधाक्षीद् राजन् ! प्रमादेन निजेन लङ्काम्।"  
भ्क्_१२।२१-१ अथा ऽञ्चितोरस्कमुदीर्ण-दृष्टिः कृत्वा विवक्षा-प्रवणं शरीरम्  
भ्क्_१२।२१-२ विवृत्त-पाणिर् विहितोत्तराऽर्थं विभीषणो ऽभाषत यातुधानान्।  
भ्क्_१२।२२-१ "युद्धाय राज्णा सुभृतैर् भवद्भिः सम्भावनायाः सदृशं यदुक्तम्,  
भ्क्_१२।२२-२ तत् प्राण-पण्यैर् वचनीयमेव, प्रज्ञा तु मन्त्रे ऽधिकृता, न शौर्यम्।  
भ्क्_१२।२३-१ यच् चापि यत्ना-ऽऽदृत-मन्त्र-वृत्तिर् गुरु-त्वमायाति नराऽभियोगः  
भ्क्_१२।२३-२ वशीकृतेन्द्रस्य, कृतोत्तरो ऽस्मिन् विध्वंसिताऽशेष-पुरो हनूमान्।  
भ्क्_१२।२४-१ अग्निः प्रमादेन ददाह लङ्कां वध्यस्य देहे स्वयमेधितश् चेत्,  
भ्क्_१२।२४-२ विमृश्य तद् देव-धिया ऽभिधत्त ब्रह्माऽस्त्र-बन्धोऽपि यदि प्रमादः  
भ्क्_१२।२५-१ जगन्त्यमेयाऽद्भुत-भाव-भाञ्जि, जिताऽभिमानाश् च जना विचित्राः,  
भ्क्_१२।२५-२ कार्ये तु यत्नं कुरुत प्रकृष्टं, मा नीति-गर्भान् सु-धियो ऽवमन्ध्वम्।  
भ्क्_१२।२६-१ वृद्धि-क्षय-स्थान-गतामजस्रं वृत्तिं जिगीषुः प्रसमीक्षमाणः  
भ्क्_१२।२६-२ घटेत सन्ध्याऽऽदिषु यो गुणेषु, लक्ष्मीर् न तं मुञ्चति चञ्चला ऽपि।  
भ्क्_१२।२७-१ उपेक्षणीयैव परस्य वृद्धिः प्रनष्ट-नीतेरजितेन्द्रयस्य  
भ्क्_१२।२७-२ मदाऽऽदि-युक्तस्य विराग-हेतुः, स-मूल-घातं विनिहन्ति या ऽन्ते।  
भ्क्_१२।२८-१ जनाऽनुरागेण युतो ऽवसादः फलाऽनुबन्धः सुधिया ऽऽत्मनो ऽपि  
भ्क्_१२।२८-२ उपेक्षणीयो ऽभ्युपगम्य सन्धिं कामाऽऽदि-षड्-वर्ग-जिता ऽधिपेन।  
भ्क्_१२।२९-१ यदा विगृह्णन् न च सन्दधानो वृद्धिं क्षयं चा ऽनुगुणं प्रपश्येत्,  
भ्क्_१२।२९-२ आसीत राजा ऽवसर-प्रतीक्षस् तदा प्रयासं वितथं न कुर्यात्।  
भ्क्_१२।३०-१ सन्धौ स्थितो वा जनयेत् स्व-वृद्धिं हन्यात् परं वोपनिषत्प्रयोगैः  
भ्क्_१२।३०-२ आश्रावयेदस्य जनं परैर् वा विग्राह्य कुर्यादवहीन-सन्धिम्।  
भ्क्_१२।३१-१ सन्दर्शित-स्नेह-गुणः स्व-शत्रून् विद्वेषयन् मण्डलमस्य भिन्द्यात्  
भ्क्_१२।३१-२ इत्येवमादि प्रविधाय सन्धिर् वृद्धेर् विधेयो ऽधिगमाभ्युपायः।  
भ्क्_१२।३२-१ मत्वा सहिष्णूनपरोपजप्यान् स्वकानधिष्ठाय जलाऽन्त-दुर्गान्  
भ्क्_१२।३२-२ द्रुमाऽद्रि-दुर्लङ्घ्य-जलाप्रधृष्यान् वर्धेत राजा रिपु-विग्रहेण।  
भ्क्_१२।३३-१ शक्नोति यो न द्विषतो निहन्तुं, विहन्यते ना ऽप्य-बलैर् द्विषद्भिः,  
भ्क्_१२।३३-२ स श्वा-वराहं कलहं विदध्या- दासीत दुर्गाऽऽदि विवर्धयंश् च।  
भ्क्_१२।३४-१ प्रयाण-मात्रेण परे प्रसाद्ये वर्तेत यानेन कृताऽभिरक्षः,  
भ्क्_१२।३४-२ अ-शक्नुवन् कर्तुमरेर् विघातं स्व-कर्म-रक्षां च परं ष्रयेत।  
भ्क्_१२।३५-१ एकेन सन्धिः, कलहो ऽपरेण कार्यो ऽभितो वा प्रसमीक्ष्य वृद्धिम्,  
भ्क्_१२।३५-२ एवं प्रयुञ्जीत जिगीषुरेता नीतीर् विजानन्नहिताऽऽत्म-सारम्।  
भ्क्_१२।३६-१ त्वया तु लोके जनितो विरागः, प्रकोपितं मण्डलमिन्द्र-मुख्यम्,  
भ्क्_१२।३६-२ रामे तु राजन्, विपरीतमेतत् पश्यामि, तेना ऽभ्यधिकं विपक्षम्।  
भ्क्_१२।३७-१ एकेन वाली निहतः शरेण सुहृत्-तमस् ते, रचितश् च राजा  
भ्क्_१२।३७-२ यदैव सुग्रीव-कपिः परेण, तदैव कार्यं भवतो विनष्टम्।  
भ्क्_१२।३८-१ प्राकार-मात्राऽऽवरणः प्रभावः खराऽऽदिभिर् यो निहतैस् तवाऽभूत्,  
भ्क्_१२।३८-२ लङ्काप्रदाहाऽक्ष-वध-द्रु-भङ्गैः क्लाम्यत्यसावप्यधुना ऽतिमात्रम्।  
भ्क्_१२।३९-१ षड्वर्ग-वश्यः परिमूढ-बन्धु- रुच्छिन्न-मित्रो विगुणैरुपेतः  
भ्क्_१२।३९-२ मा पाद-युद्धं द्वि-रदेन कार्षीर् नम क्षितीन्द्रं प्रणतोपभोग्यम्।  
भ्क्_१२।४०-१ रामो ऽपि दाराऽऽहरणेन तप्तो, वयं हतैर् बन्धुभिरात्म-तुल्यैः,  
भ्क्_१२।४०-२ तप्तस्य तप्तेन यथा ऽऽयसो नः सन्धिः परेणा ऽस्तु, विमुञ्च सीताम्।  
भ्क्_१२।४१-१ सन्धुक्षितं मण्डल-चण्ड-वातै- रमर्ष-तीक्ष्णं क्षिति-पाल-तेजः  
भ्क्_१२।४१-२ सामाऽम्भसा शान्तिमुपैतु राजन् ! प्रसीद, जीवाम स-बन्धु-भृत्याः।  
भ्क्_१२।४२-१ अ-पक्व-कुम्भाविव भङ्ग-भाजौ राजन्नियातां मरणं समानौ,  
भ्क्_१२।४२-२ वीर्ये स्थितः किन्तु कृताऽनुरागो रामो भवंश् चोत्तम-भूरि-वैरी।  
भ्क्_१२।४३-१ दण्डेन कोशेन च मन्यसे चेत् प्रकृष्टमात्मानमरेस् तथापि  
भ्क्_१२।४३-२ रिक्तस्य पूर्णेन वृथा विनाशः पूर्णस्य भङ्गे बहु हीयते तु।  
भ्क्_१२।४४-१ क्लिष्टाऽऽत्म-भृत्यः परिमृग्य-सम्पन् मानी यतेता ऽपि स-संशये ऽर्थे,  
भ्क्_१२।४४-२ सन्देहमारोहति यः कृताऽर्थो, नूनं रतिं तस्य करोति न श्रीः।  
भ्क्_१२।४५-१ शक्यान्य-दोषाणि महा-फलानि समारभेतोपनयन् समाप्तिम्  
भ्क्_१२।४५-२ कर्माणि राजा विहिताऽनुरागो, विपर्यये स्याद् वितथः प्रयासः।  
भ्क्_१२।४६-१ जेतुं न शक्यो नृ-पतिः सु-नीतिर् दोषः क्षयाऽऽदिः कलहे ध्रुवश्, च  
भ्क्_१२।४६-२ फलं न किञ्चिन् न शुभा समाप्तिः, कृताऽनुरागं भूवि सन्त्यजा ऽरिम्।  
भ्क्_१२।४७-१ त्वन्-मित्र-नाशो, निज-मित्र-लाभः, समेत-सैन्यः स च मित्र-कृच्छ्रे  
भ्क्_१२।४७-२ भोग्यो वशः पश्य शरेण शत्रोः प्रसाधितो वालि-वधे न को ऽर्थः  
भ्क्_१२।४८-१ लोभाद् भयाद् वा ऽभिगतः कपीन्द्रो न राघवं, येन भवेद् विभेद्यः,  
भ्क्_१२।४८-२ स्थितः सतां वर्त्मनि लब्ध-राज्यः प्रति-प्रियं सो ऽभ्यगमच् चिकीर्षुः।  
भ्क्_१२।४९-१ फलाशिनो निर्झर-कुञ्ज-भाजो दिव्याऽङ्गनाऽनङ्गरसाऽनभिज्ञाः  
भ्क्_१२।४९-२ न्यग्-जातयो रत्न-वरैरलभ्या मुख्याः कपीनामपि नोपजप्याः।  
भ्क्_१२।५०-१ कृताऽभिषेको युवराज-राज्ये सुग्रीव-राजेन सुताऽविशेषम्  
भ्क्_१२।५०-२ तारा-विधेयेन कथं विकारं तारा-सुतो यास्यति राक्षसाऽर्थम्।  
भ्क्_१२।५१-१ पश्यामि रामादधिकं समं वा ना ऽन्यं, विरोधे यमुपाश्रयेम,  
भ्क्_१२।५१-२ दत्त्वा वरं साऽनुशयः स्वयम्भू- रिन्द्राऽऽदयः पूर्व-तरं विरुद्धाः।  
भ्क्_१२।५२-१ दुर्गाऽऽश्रितानां बहुना ऽपि राजन् ! कालेन पार्ष्णिग्रहणाऽऽदि-हेतुः  
भ्क्_१२।५२-२ दुर्गोपरोधं न च कुर्वतो ऽस्ति शत्रोश् चिरेणा ऽपि दशाऽऽस्य ! हानिः  
भ्क्_१२।५३-१ शस्त्रं तरूर्वी-धरमम्बु पानं वृत्तिः फलैर्, नो गज-वाजि-नार्यः  
भ्क्_१२।५३-२ राष्ट्रं न पश्चान्, न जनोऽभिरक्ष्यः, किं दुःस्थमाचक्ष्व भवेत् परेषाम्।  
भ्क्_१२।५४-१ सन्धानमेवा ऽस्तु परेण तस्मान्, नाऽन्यो ऽभ्युपायो ऽस्ति निरूप्यमाणः,  
भ्क्_१२।५४-२ नूनं वि-सन्धौ त्वयि सर्वमेतन् नेष्यन्ति नाशं कपयो ऽचिरेण।"  
भ्क्_१२।५५-१ विभीषणोक्तं बहु मन्यमानः प्रोन्नम्य देहं परिणाम-नम्रम्  
भ्क्_१२।५५-२ स्खलद्-वलिर् वार्धक-कम्प्र-मूर्धा मातामहो रावणमित्युवाच।  
भ्क्_१२।५६-१ "एकः पदातिः पुरुषो धनुष्मान् यो ऽनेक-मायानि वियद्-गतानि  
भ्क्_१२।५६-२ रक्षः-सहस्राणि चतुर्दशा ऽऽर्दीत्, का तत्र वो मानुष-मात्र-शङ्का।  
भ्क्_१२।५७-१ ब्रह्मर्षिभिर् नूनमयं स-देवैः सन्तापितौ रात्रिचर-क्षयाय  
भ्क्_१२।५७-२ नराऽऽकृतिर् वानर-सैन्यशाली जगत्य-जय्यो विहितो ऽभ्युपायः।  
भ्क्_१२।५८-१ वज्राऽभिघातैर-विरुग्ण-मूर्तेः फेणैर् जलानामसुरस्य मूर्ध्नः  
भ्क्_१२।५८-२ चकार भेदं मृदुभिर् महेन्द्रो यथा, तथैतत् किमपीति बोध्यम्।  
भ्क्_१२।५९-१ क्व स्त्री-विषह्याः करजाः, क्व वक्षो दैत्यस्य शैलेन्द्र-शिला-विशालम्,  
भ्क्_१२।५९-२ सम्पश्यतैतद् द्युसदां सुनीतं, बिभेद तैस् तन् नर-सिंह-मूर्तिः।  
भ्क्_१२।६०-१ प्रमाद-वांस् त्वं क्षत-धर्म-वर्त्मा गतो मुनीनामपि शत्रु-भावम्,  
भ्क्_१२।६०-२ कुलस्य शान्तिं बहु मन्यसे चेत् कुरुष्व राजेन्द्र ! विभीषणोक्तम्।"  
भ्क्_१२।६१-१ घोषेण तेन प्रतिलब्ध-सञ्ज्ञो निद्राऽऽविलाऽक्षः ष्रुत-कार्य-सारः  
भ्क्_१२।६१-२ स्फुरद्-घनः साऽम्बुरिवा ऽन्तरीक्षे वाक्यं ततो ऽभाषत कुम्भकर्णः  
भ्क्_१२।६२-१ "क्रिया-समारम्भ-गतो ऽभ्युपायो, नृ-द्रव्य-सम्पत् सह-देश-कला,  
भ्क्_१२।६२-२ विपत्-प्रतीकार-युता ऽर्थ-सिद्धिर् मन्त्राऽङ्गमेतानि वदन्ति पञ्च।  
भ्क्_१२।६३-१ न निश्चिताऽर्थं समयं च देशं क्रियाऽभ्युपायाऽऽदिषु यो ऽतियायात्,  
भ्क्_१२।६३-२ स प्राप्नुयान् मन्त्र-फलं न मानी काले विपन्ने क्षणदा-चरेन्द्र !  
भ्क्_१२।६४-१ औष्ण्यं त्यजेन् मध्य-गतो ऽपि भानुः, शैत्यं निशायामथवा हि-मांशुः  
भ्क्_१२।६४-२ अनर्थ-मूलं भुवनाऽवमानी मन्ये न मानं पिशिताशि-नाथ !  
भ्क्_१२।६५-१ तथा ऽपि वक्तुं प्रसभं यतन्ते यन् मद्-विधाः सिद्धिमभीप्सवस् त्वाम्  
भ्क्_१२।६५-२ विलोम-चेष्टं विहिताऽवहासाः परैर् हि तत् स्नेह-मयैस् तमोभिः  
भ्क्_१२।६६-१ क्रूराः क्रियाः, ग्राम्य-सुखेषु सङ्गः, पुण्यस्य यः सङ्क्षय-हेतुरुक्तः,  
भ्क्_१२।६६-२ निषेवितो ऽसौ भवता ऽतिमात्रं फलत्य-वल्गु ध्रुवमेव राजन् !  
भ्क्_१२।६७-१ दत्तं न किं, के विषया न भुक्ताः, स्थितो ऽस्मि वा कं परिभूय नोच्चैः,  
भ्क्_१२।६७-२ इत्थं कृताऽर्थस्य मम ध्रुवं स्यान् मुत्युस् त्वदर्थे यदि, किं न लब्धम्।  
भ्क्_१२।६८-१ किं दुर्नयैस् त्वय्युदितैर् मृषाऽर्थैर् वीर्येण वक्ता ऽस्मि रणे समाधिम्।"  
भ्क्_१२।६८-२ तस्मिन् प्रसुप्ते पुनरित्थमुक्त्वा विभीषणो ऽभाषत राक्षसेन्द्रम्।  
भ्क्_१२।६९-१ "निमित्त-शून्यैः स्थगिता रजोभिर् दिशो, मरुद्भिर् विकृतैर् विलोलैः  
भ्क्_१२।६९-२ स्वभाव-हीनैर् मृग-पक्षि-घोषैः क्रन्दन्ति भर्तारमिवा ऽभिपन्नम्  
भ्क्_१२।७०-१ उत्पात-जं छिद्रमसौ विवस्वान् व्यादाय वक्त्राऽऽकृति लोक-भीष्मम्  
भ्क्_१२।७०-२ अत्तुं जनान् धूसर-रश्मि-राशिः सिंहो यथा कीर्ण-सटो ऽभ्युदेति।  
भ्क्_१२।७१-१ मार्गं गतो गोत्र-गुरुर् भृगूणा- मगस्तिना ऽध्यासित-विन्ध्य-शृङ्गम्,  
भ्क्_१२।७१-२ सन्दृश्यते शक्र-पुरोहितो ऽह्नि, क्ष्मां कम्पयन्त्यो निपतन्ति चोल्काः  
भ्क्_१२।७२-१ मांसं हतानामिव राक्षसाना- माशंसवः क्रूर-गिरो रुवन्तः  
भ्क्_१२।७२-२ क्रव्याऽशिनो दीप्त-कृशानु-वक्त्रा भ्राम्यन्त्य-भीताः परितः पुरं नः  
भ्क्_१२।७३-१ पयो घटोध्नीरपि गा दुहन्ति मन्दं वि-वर्णं वि-रसं च गोपाः,  
भ्क्_१२।७३-२ हव्येषु कीटोपजनः स-केशो न दीप्यते ऽग्निः सु-समिन्धनो ऽपि।  
भ्क्_१२।७४-१ तस्मात् कुरु त्वं प्रतिकारमस्मिन् स्नेहान् मया रावण ! भाष्यमाणः,  
भ्क्_१२।७४-२ वदन्ति दुःखं ह्यनुजीवि-वृत्ते स्थिताः पदस्थं परिणाम-पथ्यम्।  
भ्क्_१२।७५-१ विरुग्ण-सङ्कीर्ण-विपन्न-भिन्नैः पक्षुण्ण-संह्रीण-शिताऽस्त्र-वृक्णैः  
भ्क्_१२।७५-२ यावन् नराऽशैर् न रिपुः शवऽशान् सन्तर्पयत्यानम तावदस्मै।"  
भ्क्_१२।७६-१ भ्रू-भङ्गमाधाय विहाय धैर्यं विभीषणं भीषण-रूक्ष-चक्षुः  
भ्क्_१२।७६-२ गिरं जगादोग्र-पदामुदग्रः स्वं स्फावयन् शक्र-रिपुः प्रभावम्।  
भ्क्_१२।७७-१ "शिला तरिष्यत्युदके न पर्णं, ध्वान्तं रवेः स्यन्त्स्यति, वह्निरिन्दोः,  
भ्क्_१२।७७-२ जेता परो ऽहं युधि जेष्यमाणस् तुल्यानि मन्यस्व पुलस्त्य-नप्तः !  
भ्क्_१२।७८-१ अ-निर्वृतं भूतिषु गूढ-वैरं सत्कार-काले ऽपि कृता ऽभ्यसूयम्  
भ्क्_१२।७८-२ विभिन्न-कर्माऽऽशय-वाक् कुले नो मा ज्ञाति-चेलं, भुवि कस्यचिद् भूत्  
भ्क्_१२।७९-१ इच्छन्त्यभीक्ष्णं क्षयमात्मनो ऽपि न ज्ञातयस् तुल्य-कुलस्य लक्ष्मीम्  
भ्क्_१२।७९-२ नमन्ति शत्रून्, न च बन्धु-वृद्धिं सन्तप्यमानैर् हृदयैः सहन्ते।  
भ्क्_१२।८०-१ त्वयाऽद्य लङ्काऽभिभवे ऽति-हर्षाद् दुष्टो ऽति-मात्रं विवृतो ऽन्तरात्मा,  
भ्क्_१२।८०-२ धिक् त्वां, मृषा ते मयि दुस्थ-बुद्धिर्" वदन्निदं तस्य ददौ स पार्ष्णिम्।  
भ्क्_१२।८१-१ ततः स कोपं क्षमया निग्र्ह्णन्, धैर्येण मन्युं, विनयेन गर्वम्,  
भ्क्_१२।८१-२ मोहं धियोत्साह-वशादशक्तिं, समं चतुर्भिः सचिवैरुदस्थात्।  
भ्क्_१२।८२-१ उवाच चैनं क्षणदा-चरेन्द्रंŌ "सुखं महा-राज ! विना मया ऽऽस्स्व।  
भ्क्_१२।८२-२ मूर्खाऽऽतुरः पथ्य-कटूननश्नन् यत् साऽऽमयोऽऽसौ, भिषजां न दोषः  
भ्क्_१२।८३-१ करोति वैरं स्फुटमुच्यमानः, प्रतुष्यति श्रोत्र-सुखैर-पथ्यैः  
भ्क्_१२।८३-२ विवेक-शून्यः प्रभुरात्म-मानी, महाननर्थः सुहृदां बता ऽयम्।  
भ्क्_१२।८४-१ क्रीडन् भुजङ्गेन गृहाऽनुपातं कश्चिद् यथा जीवति संशय-स्थः,  
भ्क्_१२।८४-२ संसेवमानो नृ-पतिं प्र-मूढं तथैव यज् जीवति, सो ऽस्य लाभः।  
भ्क्_१२।८५-१ दत्तः स्व-दोषैर् भवता प्रहारः पादेन धर्म्ये पथि मे स्थितस्य,  
भ्क्_१२।८५-२ स चिन्तनीयः सह मन्त्रि-मुख्यैः कस्या ऽऽवयोर् लाघवमादधातु।  
भ्क्_१२।८६-१ इति वचनमसौ रजनि-चर-पतिं बहु-गुणमसकृत् प्रसभमभिदधत्  
भ्क्_१२।८६-२ निरगमद-भयः पुरुष-रिपु-पुरान् नर-पति-चरणौ नवितुमरि-नुतौ।  
भ्क्_१२।८७-१ अथ तमुपगतं विदित-सुचरितं पवन-सुत-गिरा गिरि-गुरु-हृदयः  
भ्क्_१२।८७-२ नृ-पतिरमदयन् मुदित-परिजनं स्व-पुर-पति-करैः सलिल-समुदयैः।  
  
भ्क्_१३  
भ्क्_१३।१-१ चारु-समीरण-रमणे हरिण-कलङ्क-किरणाऽऽवली-स-विलासा  
भ्क्_१३।१-२ आबद्ध-राम-मोहा वेला-मूले विभावरी परिहीणा।  
भ्क्_१३।२-१ बद्धो वासर-सङ्गे भीमो रामेण लवण-सलिलाऽऽवासे  
भ्क्_१३।२-२ सहसा संरम्भ-रसो दूराऽऽरूढ-रवि-मण्डल-समो लोले।  
भ्क्_१३।३-१ गाढ-गुरु-पुङ्ख-पीडा- स-धूम-सलिलाऽरि-सम्भव-महा-बाणे  
भ्क्_१३।३-२ आरुढा सन्देहं रामे स-मही-धार मही स-फणि-सभा।  
भ्क्_१३।४-१ घोर-जल-दन्ति-सङ्कुल- मट्ट-महापङ्क-काहल-जलाऽऽवासम्  
भ्क्_१३।४-२ आरीणं लवण-जलं समिद्ध-फल-बाण-विद्धि-घोर-फणि-वरम्  
भ्क्_१३।५-१ स-भयं परिहरमाणो महाऽहि-सञ्चार-भासुरं सलिल-गणम्  
भ्क्_१३।५-२ आरूढो लवण-जलो जल-तीरं हरि-बलाऽऽगम-विलोल-गुहम्  
भ्क्_१३।६-१ चञ्चल-तरु-हरिण-गणं बहु-कुसुमाऽऽबन्ध-बद्ध-रामाऽऽवासम्  
भ्क्_१३।६-२ हरि-पल्लव-तरु-जालं तुङ्गोरु-समिद्ध-तरु-वर-हिम-च्छायम्  
भ्क्_१३।७-१ वर-वारनं सलिल-भरेण गिरि-मही-मण्डल-संवर-वारणम्  
भ्क्_१३।७-२ वसुधार्यं तुङ्ग-तरङ्ग-सङ्ग-परिहीण-लोल-वसुधा-रयम्  
कुलकम् एतानि सप्त सङ्कीर्णानि   
भ्क्_१३।८-१ प्रणिपत्य ततो वचनं जगाद हितमायतो पतिर् वारीणाम्  
भ्क्_१३।८-२ गङ्गाऽवलम्बि-बाहू रामं बहलोरु-हरि-तमाल-च्छायम्।   
पूर्वाऽर्धं निरवद्यम्  
भ्क्_१३।९-१ "तुङ्गा गिरि-वर-देहा, अ-गमं सलिलं, समीरणो रस-हारी,  
भ्क्_१३।९-२ अ-हिमो रवि-किरण-गणो, माया संसार-कारणं ते परमा।  
भ्क्_१३।१०-१ आयास-सम्भवारुण ! संहर संहार-हिम-हर-सम-च्छायम्  
भ्क्_१३।१०-२ बाणं, वारि-समूहं सङ्गच्छ पुराण-चारु-देहाऽऽवासम्।  
भ्क्_१३।११-१ अ-सुलभ-हरि-सञ्चारं जल-मूलं बहल-पङ्क-रुद्धाऽऽयामम्  
भ्क्_१३।११-२ भण किं जल-परिहीणं सु-गमं तिमि-कम्बु-वारि-वारण-भीमम्।  
भ्क्_१३।१२-१ गन्तुं लङ्का-तीरं बद्ध-महासलिल-सञ्चरेण स-हेलम्  
भ्क्_१३।१२-२ तरु-हरिणा गिरि-जालं वहन्तु गिरि-भार-संसहा गुरु-देहम्।  
भ्क्_१३।१३-१ हर-हास-रुद्ध-विगमं पर-कण्ठ-गणं महाऽऽहव-समारम्भे  
भ्क्_१३।१३-२ छिन्दन्तु राम-बाणा गम्भीरे मे जले महा-गिरि-बद्धे।  
भ्क्_१३।१४-१ गच्छन्तु चारु-हासा वीर-रसाऽऽबन्ध-रुद्ध-भय-सम्बन्धम्  
भ्क्_१३।१४-२ हन्तुं बहु-बाहु-बलं हरि-करिणो गिरि-वरोरु-देहं सहसा।  
एतानि षट् सङ्कीर्णानि   
भ्क्_१३।१५-१ जिगमिषया संयुक्ता बहूव कपि-वाहिनी मते दाशरथेः  
भ्क्_१३।१५-२ बुद्ध-जलाऽऽलय-चित्ता गिरि-हरणाऽऽरम्भ-सम्भव-समालोला।  
पूर्वाऽर्धं निरवद्यम्  
भ्क्_१३।१६-१ गुरु-गिरि-वर-हरण-सहं संहार-हिमारि-पिङ्गलं राम-बलम्  
भ्क्_१३।१६-२ आरूढं सहसा खं वरुणाऽऽलय-विमल-सलिल-गण-गम्भीरम्  
भ्क्_१३।१७-१ अवगाढं गिरि-जालं तुङ्ग-महा-भित्ति-रुद्ध-सुर-सञ्चारम्  
भ्क्_१३।१७-२ अ-भयहरि-रास-भीमं करि-परिमल-चारु-बहल-कन्दर-सलिलम्।  
भ्क्_१३।१८-१ अलि-गण-विलोल-कुसुमं स-कमल-जल-मत्त-कुरर-कारण्डव-गणम्  
भ्क्_१३।१८-२ फणि-सङ्कुल-भीम-गुहं करि-दन्त-समूढ-स-रस-वसुधा-खण्डम्  
भ्क्_१३।१९-१ अरविन्द-रेणु-पिञ्जर- सारस-रव-हारि-विमल-बहु-चारु-जलम्  
भ्क्_१३।१९-२ रवि-मणि-सम्भव-हिम-हर- समागमाऽऽबद्ध-बहुल-सुर-तरु-धूपम्  
भ्क्_१३।२०-१ हरि-रव-विलोल-वारण- गम्भीराऽऽबद्ध-स-रस-पुरु-संरावम्  
भ्क्_१३।२०-२ घोणा-सङ्गम-पङ्काऽऽ- विल-सुबल-भर-महोरु-वराहम्।  
एतानि पञ्च सङ्कीर्नानि   
भ्क्_१३।२१-१ उच्चख्नुः परिरब्धान् कपि-सङ्घा बाहुभिस् ततो भूमि-भृतः  
भ्क्_१३।२१-२ निष्पष्ट-शेष-मूर्ध्नः शृङ्ग-विकीर्णोष्ण-रश्मि-नक्षत्र-गणान्।  
सर्वं निरवद्यम्   
भ्क्_१३।२२-१ तुङ्ग-महा-गिरि-सुभरा बाहु-समारुद्ध-भिदुर-टङ्का बहुधा  
भ्क्_१३।२२-२ लवण-जल-बन्ध-कामा आरूढा अम्बरं महा-परिणाहम्  
भ्क्_१३।२३-१ बहु-धवल-वारि-वाहं विमलाऽऽयस-महाऽसि-देह-च्छायम्  
भ्क्_१३।२३-२ बद्ध-विहङ्गम-मालं हिम-गिरिमिव मत्त-कुरर-रव-सम्बद्धम्  
भ्क्_१३।२४-१ चारु-कलहंस्-सङ्कुल- स-चण्ड-सञ्चार-सारसाऽऽबद्ध-रवम्  
भ्क्_१३।२४-२ स-कुसुम-कण-गन्ध-वहं समयाऽऽगम-वारि-सङ्ग-विमलाऽऽयामम्।  
भ्क्_१३।२५-१ सहसा ते तरु-हरिणा गिरि-सुभरा लवण-सलिल-बन्धाऽऽरम्भे  
भ्क्_१३।२५-२ तीर-गिरिमारूढा रामाऽऽगम-रुद्ध-स-भय-रिपु-सञ्चारम्।  
एतानि चत्वारि सङ्कीर्णानि   
भ्क्_१३।२६-१ ततः प्राणीताः कपि-यूथ-मुख्यैर् न्यस्ताः कृशानोस् तनयेन सम्यक्  
भ्क्_१३।२६-२ अ-कम्प्र-ब्राध्नाऽग्र-नितम्ब-भागा महाऽर्णवं भूमि-भृतो ऽवगाढाः  
निराख्यातं निरवद्यं च   
भ्क्_१३।२७-१ तेने ऽद्रि-बन्ध्यो, ववृधे पयोधिस्, तुतोष रामो, मुमुदे कपीन्द्रः,  
भ्क्_१३।२७-२ तत्रास शत्रुर्, ददृशे सुवेलः, प्रापे जलान्तो, जुहृषुः प्लवङ्गाः।  
एकान्तराख्यातं निरवद्यं च   
भ्क्_१३।२८-१ भ्रेमुर्, ववल्गुर्, ननृतुर्, जजक्षुर्, जुगुः, समुत्पुप्लुविरे, निषेदुः,  
भ्क्_१३।२८-२ आस्फोटयाञ्चक्रुरभिप्रणेदू, रेजुर्, ननन्दुर्, विययुः, समीयुः।  
आख्यात-माला   
भ्क्_१३।२९-१ गिरि-पङ्क-चारु-देहं कक्कोल-लवङ्ग-बध-सुरभि-परिमलम्  
भ्क्_१३।२९-२ बहु-बहलोरु-तरङ्गं परिसरसारूढमुद्धरं लवण-जलम्।  
भ्क्_१३।३०-१ लोलं कूलाऽभिगमे खे तुङ्गा-मल-निबद्ध-पुरु-परिणाहम्  
भ्क्_१३।३०-२ सुर-गङ्गा-भरण-सहं गिरि-बन्ध-वरेण लवण-सलिलं रुद्धम्।  
भ्क्_१३।३१-१ आरूढं च सुवेलं तरु-मालाऽऽबन्ध-हारि-गिरि-वर-जालम्  
भ्क्_१३।३१-२ रावण-चित्त-भयङ्कर- मापिङ्गल-लोल-केसरं राम-बलम्  
भ्क्_१३।३२-१ लङ्काऽऽलय-तुमुलाऽऽरव- सुभर-गभीरोरु-कुञ्ज-कन्दर-विवरम्  
भ्क्_१३।३२-२ वीणा-रव-रस-सङ्गम- सुर-गण-सङ्कुल-महा-तमाल-च्छायम्  
भ्क्_१३।३३-१ स-रस-बहु-पल्लवाऽऽविल- केसर-हिन्ताल-बद्ध-बहल-च्छायम्  
भ्क्_१३।३३-२ ऐरावण-मद-परिमल- गन्धवहाऽऽबद्ध-दन्ति-संरम्भ-रसम्  
भ्क्_१३।३४-१ तुङ्ग-तरु-च्छाया-रुह- कोमल-हरि-हारि-लोल-पल्लव-जालम्  
भ्क्_१३।३४-२ हरिण-भयङ्कर-स-कुसुम- दाव-सम-च्छवि-विलोल-दाडिम-कुञ्जम्  
भ्क्_१३।३५-१ कल-हरि-कण्ठ-विरावं सलिल-महा-बन्ध-सङ्कुल-महा-सालम्  
भ्क्_१३।३५-२ चल-किसलय-सम्बद्धं मणि-जालं सलिल-कण-मयं-विवहन्तम्  
भ्क्_१३।३६-१ तुङ्ग-मणि-किरण-जालं गिरि-जल-सङ्घट्ट-बद्ध-गम्भीर-रवम्  
भ्क्_१३।३६-२ चारु-गुहा-विवर-सभं सुर-पुर-समममर-चारण-सुसंरावम्  
भ्क्_१३।३७-१ विमल-महा-मणि-टङ्कं सिन्दूर-कलङ्क-पिञ्जर-सहा-भित्तिम्  
भ्क्_१३।३७-२ वीर-हरि-दन्ति-सङ्गम- भय-रुद्ध-विभावरी-विहार-समीहम्  
भ्क्_१३।३८-१ स-महा-फणि-भीम-बिलं भूरि-विहङ्गम-तुमुलोरु-घोर-विरावम्  
भ्क्_१३।३८-२ वारण-वराह-हरि-वर- गो-गण-सारङ्ग-सङ्कुल-महा-सालम्  
भ्क्_१३।३९-१ चल-किसलय-स-विलासं चारु-मही-कमल-रेणु-पिञ्जर-वसुधम्  
भ्क्_१३।३९-२ स-कुसुम-केसर-बाणं लवङ्ग-तरु-तरुण-वल्लरी-वर-हासम्  
भ्क्_१३।४०-१ अ-मल-मणि-हेम-टङ्कं तुङ्ग-महा-भित्ति-रुद्ध-रुरु-पङ्क-गमम्  
भ्क्_१३।४०-२ अमराऽऽरूढ-परिसर मेरुमिवा ऽऽविल-स-रस-मन्दार-तरुम्  
भ्क्_१३।४१-१ फल-भर-मन्थर-तरु-वर- म-विदूर-विरूढ-हारि-कुसुमाऽऽपीडम्  
भ्क्_१३।४१-२ हरिण-कलङ्क-मणि-सम्भव- बहु-वारि-भर-सुगम्भीर-गुहम्।  
भ्क्_१३।४२-१ जल-काम-दन्ति-सङ्कुल- स-हेम-रस-चारु-धवल-कन्दर-देहम्  
भ्क्_१३।४२-२ अङ्कुर-तोह-सम-च्छवि- रुरु-गण-संलीढ-तरल-हरि-मणि-किरणम्  
भ्क्_१३।४३-१ गाढ-समीरण-सुसहं भीम-रवोत्तुङ्ग-वारि-धर-सङ्घट्टम्  
भ्क्_१३।४३-२ धवल-जल-वाह-माला- सम्बन्धाऽऽबद्ध-हिम-धरा-धर-लीलम्।  
भ्क्_१३।४४-१ लवण-जल-बन्ध-स-रसं तरु-फल-सम्पत्ति-रुद्ध-देहाऽऽयासम्  
भ्क्_१३।४४-२ लङ्का-तोरण-वारण- मारूढं समर-लालसं-राम-बलम्।  
भ्क्_१३।४५-१ गुरु-पणव-वेणु-गुञ्जा- भेरी-पेलोरु-झल्लरी-भीम-रवम्  
भ्क्_१३।४५-२ ढक्का-घण्टा-तुमुलं सन्नद्धं पर-बलं रणाऽऽयास-सहम्  
भ्क्_१३।४६-१ आरूढ-बाण-घोरं वि-मलाऽऽयस-जाल-गूढ-पीवर-देहम्  
भ्क्_१३।४६-२ चञ्चल-तुरङ्ग-वारण- सङ्घट्टाऽऽबद्ध-चारु-परिणाह-गुणम्  
भ्क्_१३।४७-१ असि-तोमर-कुन्त-महा- पट्टिश-भल्ल-वर-बाण-गुरु-पुरु-मुसलम्  
भ्क्_१३।४७-२ वीर-रसाऽलङ्कारं गुरु-सञ्चार-हय-दन्ति-स-मही-कम्पम्  
भ्क्_१३।४८-१ ते रामेण स-रभसं परितरला हरि-गणा रण-समारम्भे  
भ्क्_१३।४८-२ रुद्धा लङ्का-परिसर- भू-धर-परिभङ्ग-लालसा धीर-रवम्।  
भ्क्_१३।४९-१ युग्मकम्Ō जल-तीर-तुङ्ग-तरु-वर- कन्गर-गिरि-भित्ति-कुञ्ज-विवराऽऽवासम्  
भ्क्_१३।४९-२ भीमं तरु-हरिण-बलं सु-समिद्ध-हिमारि-किरण-माला-लोलम्।  
भ्क्_१३।५०-१ रावण-बलमवगन्तुं जल-भर-गुरु-सलिल-वाह-गण-सम-च्छायम्  
भ्क्_१३।५०-२ अट्ट-तरु-मञ्च-मन्द्रिर- तोरण-माला-सभासु समारूढम्।  
  
भ्क्_१४  
भ्क्_१४।१-१ ततो दशाऽऽस्यः स्मर-विह्वलाऽऽत्मा चार-प्रकाशीकृत-शत्रु-शक्तिः  
भ्क्_१४।१-२ विमोह्य माया-मय-राम-मूर्ध्ना सीतामनीकं प्रजिघाय योद्धुम्।  
भ्क्_१४।२-१ कम्बूनथ समादध्मुः, कोणैर् भेर्यो निजघ्निरे,  
भ्क्_१४।२-२ वेणून् पुपूरिरे, गुञ्जा जुगुञ्जुः कर-घट्टिताः  
भ्क्_१४।३-१ वादयाञ्चक्रिरे ढक्काः, पणवा दध्वनुर् हताः,  
भ्क्_१४।३-२ काहलाः पूरयाञ्चक्रुः, पूर्णाः पेरश् च सस्वनुः  
भ्क्_१४।४-१ मृदङ्गा धीरमास्वेनुर्, हतैर् स्वेने च गोमुखैः  
भ्क्_१४।४-२ घण्टाः शिशिञ्जिरे दीर्घं, जह्रादे पटहैर् भृशम्।  
भ्क्_१४।५-१ हया जिहेषिरे हर्षाद्, गम्भीरं जगजुर् गजाः,  
भ्क्_१४।५-२ सन्त्रस्ताः करभा रेटुश्, चुकुवुः पत्ति-पङ्क्तयः  
भ्क्_१४।६-१ तुरङ्गा-पुस्फुटुर् भीताः, पुस्फुरुर् वृषभाः परम्  
भ्क्_१४।६-२ नार्यश् चुक्षुभिरे मम्लुर् मुमुहुः शुशुचुः पतीन्।  
भ्क्_१४।७-१ जगर्जुर्, जहृषुः, शुरा रेजुस् तुष्टुविरे परैः,  
भ्क्_१४।७-२ बबन्धुरङ्गुलि-त्राणि, सन्नेहुः परिनिर्ययुः।  
भ्क्_१४।८-१ धनूष्यारोपयाञ्चक्रुरारुरुहू रथाऽऽदिषु,  
भ्क्_१४।८-२ असीनुद्ववृहुर् दीप्तान्, गुर्वीरुच्चिक्षिपुर् गदाः  
भ्क्_१४।९-१ शूलानि भ्रमयाञ्चक्रुर्, बाणानाददिरे शुभान्,  
भ्क्_१४।९-२ भ्रेमुश्, चुकुर्दिरे, रेसुर् ववल्गुश् च पदातयः  
भ्क्_१४।१०-१ अमुत्पेतुः कशा-घातै, रश्म्याकर्षैर् ममङ्गिरे  
भ्क्_१४।१०-२ अश्वाः, प्रदुद्रुवुर् मोक्षे रक्तं निजगरुः श्रमे।  
भ्क्_१४।११-१ गजानां प्रददुः शारीन्, कम्बलान् परितस्तरुः,  
भ्क्_१४।११-२ तेनुः कक्षां, ध्वजांश् चैव समुच्छिश्रियुरुच्छिखान्।  
भ्क्_१४।१२-१ विशिश्वासयिषाञ्चक्रुरालिलिङ्गुश् च योषितः,  
भ्क्_१४।१२-२ आजघ्नुर् मूर्ध्नि बालांश् च चुचुम्बुश् च सुत-प्रियाः।  
भ्क्_१४।१३-१ गम्भीर-वेदिनः सञ्ज्ञा गजा जगृहुरक्षताः,  
भ्क्_१४।१३-२ ववृधे शुशुभे चैषां मदो, हृष्टैश् च पुप्लुवे।  
भ्क्_१४।१४-१ मृगाः प्रदक्षिणं सस्रुः, शिवाः सम्यग् ववाशिरे,  
भ्क्_१४।१४-२ अ-वामैः पुस्फुरे देहैः, प्रसेदे चित्त-वृत्तिभिः।  
भ्क्_१४।१५-१ प्राज्यमाञ्जिहिषाञ्चक्रे प्रहस्तो रावणाऽऽज्ञया  
भ्क्_१४।१५-२ द्वारं ररङ्घतुर् याम्य्ं महापार्श्व-महोदरौ।  
भ्क्_१४।१६-१ प्रययाविन्द्र-जित् प्रत्यगियाय स्वयमुत्तरम्।  
भ्क्_१४।१६-२ सहध्यासिसिषाञ्चक्रे विरूपाऽक्षः पुरोदरम्।  
भ्क्_१४।१७-१ शुश्राव रामस् तत् सर्वं, प्रतस्थे च स-सैनिकः  
भ्क्_१४।१७-२ विस्फारयाञ्चकाराऽस्त्रं बबन्धाऽथ च बाणधी।  
भ्क्_१४।१८-१ ईक्षाञ्चक्रे ऽथ सौमित्रिमनुजज्ञे बलानि च,  
भ्क्_१४।१८-२ नमश्चकार देवेभ्यः पर्ण-तल्पं मुमोच च।  
भ्क्_१४।१९-१ चकासाञ्चक्रुरुत्तस्थुर्, नेदुरानशिरे दिशः  
भ्क्_१४।१९-२ वानरा, भूधरान्, रेधुर्, बभञ्जुश्, च ततस् तरून्।  
भ्क्_१४।२०-१ ददाल भूर्, नभो रक्तं गोष्पदप्रं ववर्ष च,  
भ्क्_१४।२०-२ मृगाः प्रससृपुर् वामं, खगाश् चुकुविरेऽशुभम्।  
भ्क्_१४।२१-१ उल्का ददृशिरे दीप्ता, रुरुवुश् चाऽशिवं शिवाः,  
भ्क्_१४।२१-२ चक्ष्माये च मही, रामः शशङ्के चाऽशुभाऽगमम्।  
भ्क्_१४।२२-१ रावणः शुश्रुवान् शत्रून् राक्षसानभ्युपेयुषः,  
भ्क्_१४।२२-२ स्वयं युयुत्सयाञ्चक्रे प्राकाराऽग्रे निषेदिवान्।  
भ्क्_१४।२३-१ निरासू राक्षसा बाणान्, प्रजहुः शूल-पट्टिशान्  
भ्क्_१४।२३-२ असींश् च वाहयाञ्चक्रुः पाशैश् चाऽऽचकृषुस् ततैः  
भ्क्_१४।२४-१ भल्लैश् च बिभिदुस् तीक्ष्णैर् विविधुस् तोमरैस् तथा।  
भ्क्_१४।२४-२ गदाभिश् चूर्णयाञ्चक्रुः, शितैश् चक्रैश् च चिच्छिदुः।  
भ्क्_१४।२५-१ वानरा मुष्टिभिर् जघ्नुर् ददंशुर् दशनैस् तथा,  
भ्क्_१४।२५-२ निरासुश् च गिरींस् तुङ्गान्, द्रुमान् विचकरुस् तथा।  
भ्क्_१४।२६-१ लाङ्गूलैर् लोठयाञ्चक्रुस्, तलैर्, निन्युश् च सङ्क्षयम्,  
भ्क्_१४।२६-२ नखैश् चकृततुः, क्रुद्धाः पिपिषुश् च क्षितौ बलात्।  
भ्क्_१४।२७-१ सम्बभूवुः कबन्धानि, प्रोहुः शोणित-तोय-गाः,  
भ्क्_१४।२७-२ तेरुर् भटाऽऽस्य-पद्मानि, ध्वजैः फेणैरिवाऽऽबभे,  
भ्क्_१४।२८-१ रक्त-पङ्के गजाः सेदुर्, न प्रचक्रमिरे रथाः,  
भ्क्_१४।२८-२ निममज्जुस् तुरङ्गाश् च, गन्तुं नोत्सेहिरे भटाः।  
भ्क्_१४।२९-१ कोट्या कोट्या पुर-द्वारमेकैकं रुरुघे द्विषाम्,  
भ्क्_१४।२९-२ षट्-त्रिंशद्धरि-कोट्यश् च निवव्रुर् वानराऽऽधिपम्,  
भ्क्_१४।३०-१ तस्तनुर्, जह्वलुर्, मम्लुर्, जग्लुर्, लुलुठिरे क्षताः,  
भ्क्_१४।३०-२ मुमूर्च्छुर्, ववमू रक्तं, ततृषुश् चोभये भटाः  
भ्क्_१४।३१-१ सम्पातिना प्रजङ्घस् तु युयुधे, ऽसौ द्रुमाहतः  
भ्क्_१४।३१-२ चकम्पे, तीव चुक्रोश, जीवनाशं ननाश च।  
भ्क्_१४।३२-१ उच्चख्नाते नलेना ऽऽजौ स्फुरत्-प्रतपनाऽक्षिणी,  
भ्क्_१४।३२-२ जम्बुमाली जहौ प्राणान् ग्राव्णा मारुतिना हतः।  
भ्क्_१४।३३-१ मित्रिघ्नस्य प्रचुक्षोद गदया ऽङ्गं विभीषणः।  
भ्क्_१४।३३-२ सुग्रीवः प्रघसं नेभे, बहून् रामस् ततर्द च।  
भ्क्_१४।३४-१ वज्रमुष्टेर् विशिश्लेष मैन्देना ऽभिहतं शिरः,  
भ्क्_१४।३४-२ नीलश् चकर्त चक्रेण निकुम्भस्य शिरः स्फुरत्।  
भ्क्_१४।३५-१ विरूपाक्षो जहे प्राणैस् तृढः सौमित्रि-पत्रिभिः,  
भ्क्_१४।३५-२ प्रमोचयाञ्चकाराऽसून् द्विविदस् त्वशनि-प्रभम्।  
भ्क्_१४।३६-१ गदा शत्रु-जिता जिघ्ये, तां प्रतीयेष वालि-जः  
भ्क्_१४।३६-२ रथं ममन्थ स-हयं शाखिना ऽस्य ततो ऽङ्गदः।  
भ्क्_१४।३७-१ तत् कर्म वालि-पुत्रस्य दृष्ट्वा विश्वं विसिष्मिये,  
भ्क्_१४।३७-२ सन्त्रेसू राक्षसाः सर्वे, बहु मेने च राघवः।  
भ्क्_१४।३८-१ सुग्रीवो मुमुदे, देवाः साध्वित्यूचुः सŌविस्मयाः,  
भ्क्_१४।३८-२ विभीषणो ऽभितुष्टाव, प्रशशंसुः प्लवङ्गमाः।  
भ्क्_१४।३९-१ ही चित्रं लक्ष्मणेनोदे, रावणिश् च तिरोदधे  
भ्क्_१४।३९-२ विचकार ततो रामः शरान्, सन्तत्रसुर् द्विषः  
भ्क्_१४।४०-१ विभिन्ना जुघुरुर् घोरं, जक्षुः क्रव्याऽशिनो हतान्,  
भ्क्_१४।४०-२ चुष्च्योत व्रणिनां रक्तं, छिन्नाश् चेलुः क्षणं भुजाः  
भ्क्_१४।४१-१ कृत्तैरपि दृढ-क्रोधो वीर-वक्त्रैर् न तत्यजे,  
भ्क्_१४।४१-२ पलायाञ्चक्रिरे शेषा, जिह्रियुः शूर-मानिनः।  
भ्क्_१४।४२-१ राघवो न दयाञ्चक्रे, दधुर् धैर्यं न केचन,  
भ्क्_१४।४२-२ मम्रे पतङ्गवद् वीरैर् हाहेति च विचुक्रुशे।  
भ्क्_१४।४३-१ तिरोबभूवे सूर्येण, प्रापे च निशया ऽऽस्पदम्,  
भ्क्_१४।४३-२ जग्रसे काल-रात्रीव वानरान् राक्षसाम्श् च सा।  
भ्क्_१४।४४-१ चुकोपेन्द्रजिदत्युग्रं सर्पाऽस्त्रं चा ऽऽजुहाव, सः  
भ्क्_१४।४४-२ आजुहुवे तिरोभूतः परानीकं, जहास च।  
भ्क्_१४।४५-१ बबाधे च बलं कृत्स्नं, निजग्राह च सायकैः  
भ्क्_१४।४५-२ उत्ससर्ज शरांस्, तेऽस्य सर्प-साच् च प्रपेदिरे।  
भ्क्_१४।४६-१ आचिचाय स तैः सेनामाचिकाय च राघवौ,  
भ्क्_१४।४६-२ बभाण च, "न मे मायां जिगायेन्द्रोऽपि, किं नृभिः"।  
भ्क्_१४।४७-१ आचिक्याते च भूयो ऽपि राघवौ तेन पन्नगैः  
भ्क्_१४।४७-२ तौ मुमुहतुरुद्विग्नौ, वसुधायां च पेततुः  
भ्क्_१४।४८-१ ततो रामेति चक्रन्दुस्, त्रेसुः परिदिदेविरे  
भ्क्_१४।४८-२ निशश्वसुश् च सेनान्यः, प्रोचुर् धिगिति चाऽऽत्मनः।  
भ्क्_१४।४९-१ मन्युं शेकुर् न ते रोद्धुं, ना ऽस्रं संरुरुधुः पतत्,  
भ्क्_१४।४९-२ विविदुर् नेन्द्रजिन्-मार्गं, परीयुश् च प्लवङ्गमाः।  
भ्क्_१४।५०-१ दधावा ऽद्भिस् ततश् चक्षुः सुग्रीवस्य विभीषणः  
भ्क्_१४।५०-२ विदाञ्चकार धौताऽक्षः स रिपुं खे, ननर्द च।  
भ्क्_१४।५१-१ उज्जुगूरे ततः शैलं हन्तुमिन्द्रजितं कपिः  
भ्क्_१४।५१-२ विहाय रावणिस् तस्मादानंहे चा ऽन्तिकं पितुः।  
भ्क्_१४।५२-१ आचचक्षे च वृत्तान्तं, प्रजहर्ष च रावनः  
भ्क्_१४।५२-२ गाढं चोपजुगूहैनं, शिरस्युपशिशिङ्घ च।  
भ्क्_१४।५३-१ ध्वजानुद्दुधुवुस् तुङ्गान्, मांसं चेमुर्, जगुः, पपुः,  
भ्क्_१४।५३-२ कामयाञ्चक्रिरे कान्तास्, ततस् तुष्टा निशाचराः।  
भ्क्_१४।५४-१ दर्शयाञ्चक्रिरे रामं सीतां राज्ञश् च शासनात्,  
भ्क्_१४।५४-२ तस्या मिमीलतुर् नेत्रे, लुलुठे पुष्पकोदरे।  
भ्क्_१४।५५-१ प्राणा दध्वंसिरे, गात्रं तस्तम्भे च प्रिये हते,  
भ्क्_१४।५५-२ उच्छश्वास चिराद् दीना, रुरोदा ऽसौ ररास च।  
भ्क्_१४।५६-१ "लौह-बन्धैर् बबन्धे नु, वज्रेण किं विनिर्ममे  
भ्क्_१४।५६-२ मनो मे, न विना रामाद् यत् पुस्फोट सहस्र-धा।  
भ्क्_१४।५७-१ उत्तेरिथ समुद्रं त्वं मदर्थे, ऽरीन् जिहिंसिथ,  
भ्क्_१४।५७-२ ममर्थ चाऽतिघोरां मां धिग् जीवित-लघूकृताम्।  
भ्क्_१४।५८-१ न जिजीवा ऽसुखी तातः प्राणता रहितस् त्वया,  
भ्क्_१४।५८-२ मृतेऽपि त्वयि जीवन्त्या किं मया ऽणकभार्यया।"  
भ्क्_१४।५९-१ सा जुगुप्सान् प्रचक्रे ऽसून्, जगर्हे लक्षणानि च  
भ्क्_१४।५९-२ देहभाञ्जि, ततः केशान् लुलुञ्च, लुलुठे मुहुः।  
भ्क्_१४।६०-१ जग्लौ, दध्यौ, वितस्तान, क्षणं प्राण न, विव्यथे,  
भ्क्_१४।६०-२ दैवं निनिन्द, चक्रन्द, देहे चा ऽतीव मन्युना।  
भ्क्_१४।६१-१ आश्वासयाञ्चकारा ऽथ त्रिजटा तां, निनाय च।  
भ्क्_१४।६१-२ ततः प्रजागराञ्चक्रुर् वानराः स-विभीषणाः  
भ्क्_१४।६२-१ चिचेत रागस् तत् कृच्छ्रमोषाञ्चक्रे शुचा ऽथ सः,  
भ्क्_१४।६२-२ मन्युश् चा ऽस्य समापिप्ये, विरुराव च लक्ष्मणम्।  
भ्क्_१४।६३-१ समीहे मर्तुमानर्चे तेन वाचा ऽखिलं बलम्,  
भ्क्_१४।६३-२ आपपृच्छे च सुग्रीवं स्वं देशं विससर्ज च।  
भ्क्_१४।६४-१ आदिदेश स किष्किन्धां राघवौ नेतुमङ्गदम्,  
भ्क्_१४।६४-२ प्रतिजज्ञे स्वयं चैव सुग्रीवो रक्षसा वधम्।  
भ्क्_१४।६५-१ "नागाऽस्त्रमिदमेतस्य विपक्षस् तार्क्ष्य-संस्मृतिः"  
भ्क्_१४।६५-२ विभीषणादिति श्रुत्वा तं निदध्यौ रघूत्तमः।  
भ्क्_१४।६६-१ ततो विजघटे शैलैरुद्वेलं पुप्लुवे ऽम्बुधिः  
भ्क्_१४।६६-२ वृक्षेभ्यश् चुच्युते पुष्पैर्, विरेजुर् भासुरा दिशः  
भ्क्_१४।६७-१ जगाहिरे ऽम्बुधिं नागा, ववौ वायुर् मनो-रमः  
भ्क्_१४।६७-२ तेजांसि शंशमाञ्चक्रुः, शर-बन्धा विशिश्लिषुः।  
भ्क्_१४।६८-१ भ्रेजिरे ऽक्षत-वद् योधा, लेभे सञ्ज्ञां च लक्ष्मणः,  
भ्क्_१४।६८-२ विभीषणो ऽपि बभ्राजे, गरुत्मान् प्राप चा ऽन्तिकम्  
भ्क्_१४।६९-१ सम्पस्पर्शा ऽथ काकुत्स्थौ, जज्ञाते तौ गत-व्यथौ  
भ्क्_१४।६९-२ तयोरात्मानमाचख्यौ, ययौ चा ऽथ यथा-गतम्।  
भ्क्_१४।७०-१ स्वेनुस्, तित्विषुरुद्येमुरच्चख्नुः पर्वतांस् तरून्,  
भ्क्_१४।७०-२ वानरा दद्रमुश् चा ऽथ सङ्ग्रामं चाऽऽशशाशिरे।  
भ्क्_१४।७१-१ डुढौकिरे पुनर् लङ्कां, बुबुधे तान् दशाननः  
भ्क्_१४।७१-२ जीवतश् च विवेदा ऽरीन्, बभ्रंशे ऽसौ धृतेस् ततः।  
भ्क्_१४।७२-१ सस्रंसे शर-बन्धेन दिव्येनेति बुबुन्द सः,  
भ्क्_१४।७२-२ बभाजा ऽथ परं मोहमूहाञ्चक्रे जयं न च।  
भ्क्_१४।७३-१ घूम्राक्षो ऽथ प्रतिष्ठासाञ्चक्रे रावण-सम्मतः  
भ्क्_१४।७३-२ सिंहाऽऽस्यैर् युयुजे तस्य वृकाऽऽस्यैश् च रथः खगैः।  
भ्क्_१४।७४-१ त्वक्-त्रैः संविव्ययुर् देहान्, वाहनान्यधिशिश्यिरे,  
भ्क्_१४।७४-२ आनर्जुर् नृ-भुजोऽस्त्राणि, ववञ्चुश् चाऽऽहव-क्षितिम्।  
भ्क्_१४।७५-१ अध्युवास रथं, तेये पुराच्, चुक्षाव चा ऽशुभम्,  
भ्क्_१४।७५-२ संश्रावयाञ्चकारा ऽऽख्यां धूम्राक्षस् तत्वरे तथा।  
भ्क्_१४।७६-१ निलिल्ये मूर्ध्नि गृध्रोऽस्य, क्रूरा ध्वाङ्क्षा विवाशिरे,  
भ्क्_१४।७६-२ शिशीके शोणितं व्योम, चचाल क्ष्मा-तलं तथा।  
भ्क्_१४।७७-१ ततः प्रजघटे युद्धं, शस्त्राण्यासुः परस्परम्,  
भ्क्_१४।७७-२ वव्रश्चुराजुघूर्णुश्, च स्येमुश्, चुकूर्दिरे तथा।  
भ्क्_१४।७८-१ रुरुजुर्, भ्रेजिरे, फेणुर्, बहुधा हरि-राक्षसाः,  
भ्क्_१४।७८-२ वीरा न बिभयाञ्चक्रुर्, भीषयाञ्चक्रिरे परान्।  
भ्क्_१४।७९-१ रत्तं प्रचुश्चुतुः क्षण्णाः, शिश्वियुर् बाण-विक्षताः,  
भ्क्_१४।७९-२ अस्यतां शुशुवुर् बाणान् भुजाः साऽङ्गुष्ठ-मुष्टयः।  
भ्क्_१४।८०-१ रणे चिक्रीड धूम्राक्षस्, तं ततर्जाऽनिलाऽऽत्मजः,  
भ्क्_१४।८०-२ आददे च शिलां, साऽश्वं पिपेषा ऽस्य रथं तया।  
भ्क्_१४।८१-१ पपात राक्षसो भूमौ, रराट च भयङ्करम्,  
भ्क्_१४।८१-२ तुतोद गदया चाऽरिं, तं दुध्रावा ऽद्रिणा कपिः।  
भ्क्_१४।८२-१ अकम्पनस् ततो योद्धुं चकमे रावणाऽज्ञया,  
भ्क्_१४।८२-२ स रथेना ऽभिदुद्राव, जुघुरे चाऽतिभैरवम्।  
भ्क्_१४।८३-१ पस्पन्दे तस्य वामाऽक्षि, सस्यमुश् चाऽशिवाः खगाः,  
भ्क्_१४।८३-२ तान् वव्राजा ऽवमत्या ऽसौ, बभासे च रणे शरैः।  
भ्क्_१४।८४-१ खमूयुर्, वसुधामूवुः सायका रज्जु-वत् तताः  
भ्क्_१४।८४-२ तस्माद् बलैरपत्रेपे, पुप्रोथा ऽस्मै न कश्चन।  
भ्क्_१४।८५-१ स भस्म-साच् चकाराऽरीन्, दुदाव च कृतान्त-वत्,  
भ्क्_१४।८५-२ चुक्रोध मारुतिस्, ताल- मुच्चख्ने च महा-शिखम्।  
भ्क्_१४।८६-१ यमाया ऽकम्पनं तेन निरुवाप महा-पशुम्,  
भ्क्_१४।८६-२ बभ्रज्ज निहते तस्मिन् शोको रावणमग्निवत्।  
भ्क्_१४।८७-१ स बिभ्रेष, प्रचुक्षोद, दन्तैरोष्ठं चखाद च,  
भ्क्_१४।८७-२ प्रगोपायाञ्चकारा ऽऽशु यत्नेन परितः पुरम्।  
भ्क्_१४।८८-१ प्रहस्तमर्थयाञ्चक्रे योद्धुमद्भुत-विक्रमम्।  
भ्क्_१४।८८-२ "किं विचारेण, रजेन्द्र ! युद्धाऽर्था वयमित्य्सौ"  
भ्क्_१४।८९-१ चक्वाणा ऽशङ्कितो योद्धुमुत्सेहे च महा-रथः,  
भ्क्_१४।८९-२ निर्येमिरे ऽस्य योद्धारश्, चक्wxल्क़्क़्पे चाऽश्व-कुञ्जरम्।  
भ्क्_१४।९०-१ युयुजुः स्यन्दनानश्वैरीजुर् देवान् पुरोहिताः  
भ्क्_१४।९०-२ आनर्चुर् ब्राह्मणान् सम्यगाशिषश् चाऽऽशशंसिरे।  
भ्क्_१४।९१-१ ऊहिरे मूर्ध्नि सिद्धार्था, गावश् चा ऽऽलेभिरे भटैः,  
भ्क्_१४।९१-२ प्रचुक्ष्णुवुर् महा ऽस्त्राणि, जिज्ञासाञ्चक्रिरे हयान्।  
भ्क्_१४।९२-१ ललुः खड्गान्, ममार्जुश् च, ममृजुश् च परश्वधान्  
भ्क्_१४।९२-२ "अलञ्चक्रे, समालेभे ववसे, बुभुजे, पपे,  
भ्क्_१४।९३-१ जहसे च क्षणं, यानैर् निर्जग्मे योद्धृभिस् ततः  
भ्क्_१४।९३-२ विप्रान् प्रहस्त आनर्च, जुहाव च विभावसुम्।  
भ्क्_१४।९४-१ संवर्गयाञ्चकारा ऽऽप्तान्, चन्दनेन लिलेप च,  
भ्क्_१४।९४-२ चचाम मधु मार्द्वीकं, त्वक्-त्रं चाऽऽचकचे वरम्।  
भ्क्_१४।९५-१ उष्णीषं मुमुचे चारु, रथं, च जुजुषे शुभम्,  
भ्क्_१४।९५-२ आललम्बे महाऽस्त्राणि, गन्तुं प्रववृते ततः।  
भ्क्_१४।९६-१ आजघ्नुस् तूर्य-जातानि, तुष्टुवुश् चा ऽनुजीविनः,  
भ्क्_१४।९६-२ रजः प्रववृधे घोरं, घोषश् च व्यानशे दिशः।  
भ्क्_१४।९७-१ तं यान्तं दुद्रुवुर् गृध्राः, क्रव्यादश् च सिषेविरे  
भ्क्_१४।९७-२ आववुर् वायवो घोराः, खादुल्काश् च प्रचक्षरुः।  
भ्क्_१४।९८-१ सस्यन्दे शोणितं व्योम, रणाऽङ्गानि प्रजज्वलुः,  
भ्क्_१४।९८-२ रथाः प्रचस्खलुः साऽश्वा, न, ररंहाऽ-श्वकुञ्जरम्।  
भ्क्_१४।९९-१ प्रतोदा जगलुर्, वाममानञ्चुर् यज्ञिया मृगाः  
भ्क्_१४।९९-२ ददाल भूः, पुपूरे द्यौः, कपीनामपि निःस्वनैः  
भ्क्_१४।१००-१ मिमेह रक्तं हस्त्यश्वं, राक्षसाश् च नितिष्ठिवुः,  
भ्क्_१४।१००-२ ततः शुशुभतुः सेने, निर्-दयं च प्रजह्रतुः  
भ्क्_१४।१०१-१ दिद्विशुर्, दुद्युवुश्, चच्छुश्, चक्लमुः, सुषुपुर्, हताः  
भ्क्_१४।१०१-२ चखादिरे चखादुश् च, विलेपुश् च रणे भटाः  
भ्क्_१४।१०२-१ प्रहस्तस्य पुरो-मात्यान् जिहिंसुर्, दधृषुस् तथा  
भ्क्_१४।१०२-२ वानराः, कर्म सेनानी रक्षसां चक्षमे ने तत्।  
भ्क्_१४।१०३-१ ऊर्णुनाव स शस्त्रौघैर् वानराणामनीकिनीम्,  
भ्क्_१४।१०३-२ शशास च बहून्, योधान्, जीवितेन विवेच च,  
भ्क्_१४।१०४-१ आससञ्ज भयं तेषां, दिद्युते च यथा रविः,  
भ्क्_१४।१०४-२ नाऽऽययास, द्विषद्-देहैर् जगाहे च दिशो दश।  
भ्क्_१४।१०५-१ केचित् सञ्चुकुटुर् भीता, लेजिरे ऽन्ये पराजिताः,  
भ्क्_१४।१०५-२ सङ्ग्रामाद् बभ्रशुः केचिद् ययाचुश् चा ऽपरे ऽभयम्।  
भ्क्_१४।१०६-१ एवं विजिग्ये तां सेनां प्रहस्तो, ऽतिददर्प च,  
भ्क्_१४।१०६-२ शशाम न च सङ्क्रुद्धो, निर्जुगोप निशाचरान्।  
भ्क्_१४।१०७-१ चुक्रुधे तत्र नीलेन, तरुश् चोच्चिक्षिपे महान्,  
भ्क्_१४।१०७-२ प्रहस्तो ऽभिहतस् तेन बाणान् विससृजे बहून्,  
भ्क्_१४।१०८-१ सेहे कपी, रथाऽश्वांश् च रिपोस् ततर्ह शाखिना,  
भ्क्_१४।१०८-२ धरित्रीं मुसली तेये प्रहस्तश्, चिखिदे न च,  
भ्क्_१४।१०९-१ सन्दुधुक्षे तयोः कोपः, पस्फाये शस्त्र-लाघवम्,  
भ्क्_१४।१०९-२ नुनोद शाखिनं नील, आवव्रे मुसली तरुम्,  
भ्क्_१४।११०-१ वियत्यानभ्रतुर्, भूमौ मण्डलानि विचेरतुः,  
भ्क्_१४।११०-२ प्रदुद्रुवतुरन्योन्यं वीरौ, शश्रमतुर् न च ,  
भ्क्_१४।१११-१ समीरयाञ्चकारा ऽथ राक्षसस्य कपिः शिलाम्,  
भ्क्_१४।१११-२ क्षतस् तया ममारा ऽसावाशिश्राय च भू-तलम्।  
भ्क्_१४।११२-१ तुतुषुर् वानराः सर्वे, नेशुश् चित्रा निशा-चराः,  
भ्क्_१४।११२-२ जेरुराशा दशास्यस्य, सैन्यं नीलं नुनाव च,  
भ्क्_१४।११३-१ यदा न फेलुः क्षणदा-चराणां मनोरथा राम-बलाऽभियोगे,  
भ्क्_१४।११३-२ लङ्कां तदा भेजुरुदीर्ण-दैन्या, व्याचख्युरुच्चैश् च हतं प्रहस्तम्,  
  
  
भ्क्_१५  
भ्क्_१५।१-१ राक्षसेन्द्रस् ततो ऽभैषीदैक्षिष्ट परितः पुरम्,  
भ्क्_१५।१-२ प्रातिष्ठिपच् च बोधाऽर्थं कुम्भकर्णस्य राक्षसान्,  
भ्क्_१५।२-१ ते ऽभ्यगुर् भवनं तस्य, सुप्तं चैक्षिषता ऽथ तम्,  
भ्क्_१५।२-२ व्याहार्षुस् तुमुलान् शब्दान्, दण्डैश् चा ऽवधिषुर् द्रुतम्  
भ्क्_१५।३-१ केशानलुञ्चिषुस्, तस्य गजान् गात्रेष्वचिक्रमन्,  
भ्क्_१५।३-२ शीतैरभ्यषिचंस् तोयैरलातैश् चाऽप्यदम्भिषुः।  
भ्क्_१५।४-१ नखैरकर्तिषुस् तीक्ष्णैरदाङ्क्षुर् दशनैस् तथा,  
भ्क्_१५।४-२ शितैरतौत्सुः शूलैश् च, भेरीश् चाऽवीवदन् शुभाः।  
भ्क्_१५।५-१ स तान् ना ऽजीगणत् सर्वा- निच्छया ऽबुद्ध च स्वयम्,  
भ्क्_१५।५-२ अबूबुधत कस्मान् मा- मप्राक्षीच् च निशा-चरान्।  
भ्क्_१५।६-१ ते ऽभाषिषत "राजा त्वां दिदृक्षुः क्षणदा-चर !"  
भ्क्_१५।६-२ सोऽस्नासीद्, व्यलिपन्, मांसमप्सासीद्, वारुणीमपात्  
भ्क्_१५।७-१ न्यवसिष्ट ततो द्रष्टुं रावणं, प्रावृतत् गृहात्।  
भ्क्_१५।७-२ राजा यान्तं तमद्राक्षीदुदस्थाच् चेषदासनात्।  
भ्क्_१५।८-१ अतुषत्, पीठमासन्ने निरदिक्षच् च काञ्चनम्।  
भ्क्_१५।८-२ अस्मेष्ट कुम्भकर्णोऽल्पमुपाविक्षदथा ऽन्तिके।  
भ्क्_१५।९-१ अवादीन् "मां किमित्याह्वो" राज्ञा च प्रत्यवादि सः  
भ्क्_१५।९-२ "माज्ञासीस् त्वं सुखी, रामो यदकार्षीत् स रक्षसाम्।  
भ्क्_१५।१०-१ उदतारीदुदन्वन्तं, पुरं नः परितो ऽरुधत्,  
भ्क्_१५।१०-२ व्यद्योतिष्ट रणे शस्त्रैरनैषीद् राक्षसान् क्षयम्।  
भ्क्_१५।११-१ न प्रावोचमहं किञ्चित् प्रियं, यावदजीविषम्,  
भ्क्_१५।११-२ बन्धुस् त्वमर्चितः स्नेहान् माद्विषो न वधीर् मम  
भ्क्_१५।१२-१ वीर्यं मा न ददर्शस् त्वं, मा न त्रास्थाः क्षतां पुरम्,  
भ्क्_१५।१२-२ तवा ऽद्राक्ष्म वयं वीर्यं, त्वमजैषीः पुरा सुरान्"  
भ्क्_१५।१३-१ अवोचत् कुम्भकर्णस् तं, "वयं मन्त्रेऽभ्यधाम यत्  
भ्क्_१५।१३-२ न त्वं सर्वं तदश्रौषीः, फलं तस्येदमागमत्।  
भ्क्_१५।१४-१ प्राज्ञ-वाक्यान्यवामंस्था, मूर्ख-वाक्येष्ववाऽस्थिथाः  
भ्क्_१५।१४-२ अध्यगीष्ठाश् च शास्त्राणि, प्रत्यपत्था हितं न च  
भ्क्_१५।१५-१ मूर्खास् त्वामववञ्चन्त, ये विग्रहमचीकरन्,  
भ्क्_१५।१५-२ अभाणीन् माल्यवान् युक्तमक्षंस्थास् त्वं न तन् मदात्  
भ्क्_१५।१६-१ राघवस्या ऽमुषः कान्तामाप्तैरुक्तो न चाऽर्पिपः,  
भ्क्_१५।१६-२ मा नाऽनुभूः स्वकान् दोषान्, मा मुहो मा रुषोऽधुना।  
भ्क्_१५।१७-१ तस्याऽप्यत्यक्रमीत् कालो, यत् तदाऽहमवादिषम्  
भ्क्_१५।१७-२ अघानिषत रक्षासि परैः, कोशांस् त्वमव्ययीः  
भ्क्_१५।१८-१ सन्धान-कारणं तेजो न्यगभूत् ते, कृथास् तथा,  
भ्क्_१५।१८-२ यत् त्वं वैराणि कोशं च सह-दण्डमजिग्लपः।"  
भ्क्_१५।१९-१ अक्रुधच् चाऽभ्यधाद् वाक्यं कुम्भकर्णं दशाननः  
भ्क्_१५।१९-२ "किं त्वं मामजुगुप्सिष्ठा, नैदिधः स्व-पराक्रमम्।  
भ्क्_१५।२०-१ मोज्जिग्रहः सु-नीतानि, मा स्म क्रंस्था न संयुगे,  
भ्क्_१५।२०-२ मोपालब्धाह् कृतैर् दोषैर् मा न वाक्षीर् हितं परम्।"  
भ्क्_१५।२१-१ कुम्भकर्णस् ततो ऽगर्जीद्, भटांश् चा ऽन्यान् न्यवीवृतत्।  
भ्क्_१५।२१-२ उपायंस्त महाऽस्त्राणि, निरगाच् च द्रुतं पुरः।  
भ्क्_१५।२२-१ मूर्ध्ना दिवमिवा ऽलेखीत्, खं व्यापद् वपुषोरुणा,  
भ्क्_१५।२२-२ पादाभ्यां क्ष्मामिवा ऽभैस्तीत्, दृष्ट्या ऽधाक्षीदिव द्विशः  
भ्क्_१५।२३-१ दग्ध-शैल इवा ऽभासीत्, प्राक्रंस्त क्षय-मेघ-वत्,  
भ्क्_१५।२३-२ प्राचकम्पदुदन्वन्तं, राक्षसानप्यतित्रसत्।  
भ्क्_१५।२४-१ स-पक्षो ऽद्रिरिवा ऽचालीन्, न्यश्वसीत् कल्प-वायु-वत्,  
भ्क्_१५।२४-२ अभार्षीद् ध्वनिना लोका- नभ्राजिष्ट क्षयाऽग्नि-वत्।  
भ्क्_१५।२५-१ अनंसीद् भूर् भरेणा ऽस्य, रंहसा शाखिनो ऽलुठन्,  
भ्क्_१५।२५-२ सिंहाः प्रादुद्रुवन् भीताः, प्राक्षुभन् कुल-पर्वताः  
भ्क्_१५।२६-१ उत्पाताः प्रावृतंस् तस्य, द्यौरशीकिष्ट शोणितम्,  
भ्क्_१५।२६-२ वायवोऽवासिषुर् भीमाः, क्रूराश् चाऽकुषत द्विजाः।  
भ्क्_१५।२७-१ अस्पन्दिष्टा ऽक्षि वामं च, घोराश् चा ऽराटिषुः शिवाः,  
भ्क्_१५।२७-२ न्यपप्तन् मुसले गृध्रा, दीप्तया ऽपाति चोल्कया।  
भ्क्_१५।२८-१ आंहिष्ट तान-सम्मान्य दर्पात् स प्रधन-क्षितिम्,  
भ्क्_१५।२८-२ ततोऽनर्दीदनन्दीच् च, शत्रूनाह्वास्त चाऽऽहवे।  
भ्क्_१५।२९-१ प्राशीन्, न चा ऽतृपत् क्रूरः, क्षुच् चाऽस्याऽवृधदश्नतः,  
भ्क्_१५।२९-२ अधाद् वसामधासीच् च रुधिरं वन-वासिनाम्।  
भ्क्_१५।३०-१ माम्सेना ऽस्या ऽश्वतां कुक्षी, जठरं चा ऽप्यशिश्वियत्,  
भ्क्_१५।३०-२ बहूनामग्लुचत् प्राणा- नग्लोचीच् च रणे यशः।  
भ्क्_१५।३१-१ सामर्थ्यं चा ऽपि सो ऽस्तम्भीद् विक्रमं चाऽस्य ना ऽस्तभन्,  
भ्क्_१५।३१-२ शाखिनः केचिदध्यष्ठुर् न्यमाङ्क्षुरपरे ऽम्बु-धौ।  
भ्क्_१५।३२-१ अन्ये त्वलङ्घिषुः, शैलान्, गुहास्वन्ये न्यलेषत,  
भ्क्_१५।३२-२ केचिदासिषत स्तब्धा, भयात् केचिदघूर्णिषुः।  
भ्क्_१५।३३-१ उदतारिषुरम्भो-धिं वानराः सेतुना ऽपरे,  
भ्क्_१५।३३-२ अलज्जिष्टाऽङ्गदस् तत्र, प्रत्यवास्थित चोर्जितम्।  
भ्क्_१५।३४-१ सत्त्वं समदुधुक्षच् च वानराणामयुद्ध च,  
भ्क्_१५।३४-२ ततः शैलानुदक्षैप्सुरुदगूरिषत द्रुमान्।  
भ्क्_१५।३५-१ अनर्दिषुः कपि-व्याघ्राः, सम्यक् चा ऽयुत्सताऽऽहवे,  
भ्क्_१५।३५-२ तानमर्दीदखादीच् च, निरास्थच् च तलाऽऽहतान्,  
भ्क्_१५।३६-१ प्राचुचूर्णच् च पादाभ्यामबिभीषत च द्रुतम्,  
भ्क्_१५।३६-२ अतर्हीच् चैव शूलेन कुम्भकर्णः प्लवङ्गमान्।  
भ्क्_१५।३७-१ अतौत्सीद् गदया गाढमपिषच् चोपगूहनैः,  
भ्क्_१५।३७-२ जनुभ्यामदमीच् चाऽन्यान्, हस्त-वर्तमवीवृतत्,  
भ्क्_१५।३८-१ अदालिषुः शिला देहे, चूर्ण्यभूवन् महा-द्रुमाः,  
भ्क्_१५।३८-२ क्षिप्तास् तस्य न चा ऽचेतीत् तानसौ, ना ऽपि चा ऽक्षुभत्।  
भ्क्_१५।३९-१ अद्राष्टां तं रघु-व्याघ्रौ आख्यच् चैनं विभीषणः  
भ्क्_१५।३९-२ "एष व्यजेष्ट देवेन्द्रं, नाऽशङ्किष्ट विवस्वतः।  
भ्क्_१५।४०-१ यक्षेन्द्र-शक्तिमच्छासीन्, ना ऽप्रोथीदस्य कश्चन,  
भ्क्_१५।४०-२ कुम्भकर्णान् न भैष्टं मा युवामस्मान् नृपाऽऽत्मजौ।  
भ्क्_१५।४१-१ घ्नन्तं मोपेक्षिषाथां च, मा न कार्ष्टमिहाऽऽदरम्।,  
भ्क्_१५।४१-२ "अमुं मा न वधिष्टे"ति रामोऽवादीत् ततः कपीन्।  
भ्क्_१५।४२-१ ते व्यरासिषुराह्वन्त राक्षसं चा ऽप्यपिप्लवन्,  
भ्क्_१५।४२-२ अबभासन् स्वकाः शक्तीर्, द्रुम-शैलं व्यकारिषुः  
भ्क्_१५।४३-१ ते तं व्याशिषता ऽक्षौत्सुः पादैर्, दन्तैस् तथा ऽच्छिदन्।  
भ्क्_१५।४३-२ आर्जिजत् शरभो वृक्षं, नीलस् त्वा ऽऽदित पर्वतम्।  
भ्क्_१५।४४-१ ऋषभो ऽद्रीनुदक्षैप्सीत्, ते तैररिमतर्दिषुः।  
भ्क्_१५।४४-२ अस्फूर्जीद्, गिरि-शृङ्गं च व्यस्राक्षीद् गन्धमादनः,  
भ्क्_१५।४५-१ अकूर्दिष्ट, व्यकारीच् च गवाक्षो भू-धरान् बहून्।  
भ्क्_१५।४५-२ स तान् नाऽजीगणद् वीरः कुम्भकर्णोऽव्यथिष्ट न।  
भ्क्_१५।४६-१ अमन्थीच् च पराऽनीकमप्लोष्ट च निरङ्कुशः,  
भ्क्_१५।४६-२ निहन्तुं चाऽत्वरिष्टाऽरीनजक्षीच् चाऽङ्कमागतान्।  
भ्क्_१५।४७-१ व्यक्रुक्षद् वानराऽनीकं, सम्पलायिष्ट चाऽऽयति,  
भ्क्_१५।४७-२ हस्ताभ्यां नश्यदक्राक्षीद्, भीमे चोपाधिताऽऽनने।  
भ्क्_१५।४८-१ रक्तेना ऽचिक्लिदद् भूमिं, सैन्यैश् चा ऽतस्तरद्धतैः,  
भ्क्_१५।४८-२ ना ऽतार्प्सीद् भक्षयन् क्रूरो, ना ऽश्रमद् घ्नन् प्लवङ्गमान्,  
भ्क्_१५।४९-१ न योद्धुमशकन् केचिन्, ना ऽढौकिषत केचन,  
भ्क्_१५।४९-२ प्राणशन् नासिकाभ्यां च, वक्त्रेण च वनौकसः।  
भ्क्_१५।५०-१ उदरे चा ऽजरन्नन्ये तस्य पाताल-सन्निभे,  
भ्क्_१५।५०-२ आक्रन्दिषुः, सखीनाह्वन्, प्रपलायिषताऽस्विदन्।  
भ्क्_१५।५१-१ रक्तमश्च्योतिषुः क्षुण्णाः, क्षताश् च कपयोऽतृषन्,  
भ्क्_१५।५१-२ उपास्थायि नृपो भग्नैरसौ सुग्रीवमैजिहत्।  
भ्क्_१५।५२-१ योद्धुं सो प्यरुषच्छत्रोरैरिरच् च महा-द्रुमम्।  
भ्क्_१५।५२-२ तं प्राप्तं प्रासहिष्टाऽरिः, शक्तिं चोग्रामुदग्रहीत्।  
भ्क्_१५।५३-१ स तामबिभ्रमद् भीमां, वानरेन्द्रस्य चा ऽमुचत्।  
भ्क्_१५।५३-२ प्रापप्तन् मारुतिस् तत्र तां चा ऽलासीद् वियद्-गताम्।  
भ्क्_१५।५४-१ अशोभिष्टाऽचखण्डच् च शक्तिं वीरो, न चा ऽयसत्।  
भ्क्_१५।५४-२ लौह-भार-सहस्रेण निर्मिता निरकारि मे  
भ्क्_१५।५५-१ शक्तिरत्यकुपद् रक्षो, गिरिं चोदखनीद् गुरुम्,  
भ्क्_१५।५५-२ व्यसृष्ट तं कपी-न्द्रस्य, तेनाऽमूर्च्छीदसौ क्षतः।  
भ्क्_१५।५६-१ अलोठिष्ट च भू-पृष्ठे, शोणितं चा ऽप्यसुस्रुवत्,  
भ्क्_१५।५६-२ तमादायाऽपलायिष्ट, व्यरोचिष्ट च राक्षसः।  
भ्क्_१५।५७-१ अभैषुः कपयो, ऽन्वारत् कुम्भुकर्णं मरुत्-सुतः,  
भ्क्_१५।५७-२ शनैरबोधि सुग्रीवः, सोऽलुञ्चीत् कर्ण-नासिकम्  
भ्क्_१५।५८-१ राक्षसस्य, न चा ऽत्रासीत्, प्रनष्टुमयतिष्ट च।  
भ्क्_१५।५८-२ अक्रोधि कुम्भकर्णेन, पेष्टुमारम्भि च क्षितौ।  
भ्क्_१५।५९-१ सुग्रीवो ऽस्या ऽभ्रशद्धस्तात्, समगाहिष्ट चा ऽम्बरम्,  
भ्क्_१५।५९-२ तूर्णमन्वसृपद् राम- माननन्दच् च वानरान्।  
भ्क्_१५।६०-१ अतत्वरच् च तान् योद्धुमचिचेष्टच् च राघवौ।  
भ्क्_१५।६०-२ कुम्भकर्णो न्यवर्तिष्ट, रणेऽयुत्सन्त वानराः।  
भ्क्_१५।६१-१ अविवेष्टन् नृपाऽऽदेशादारुक्षंश् चाऽऽशु राक्षसम्  
भ्क्_१५।६१-२ तानधावीत् समारूढांस् ते ऽप्युस्रंसिषता ऽऽकुलाः।  
भ्क्_१५।६२-१ अग्रसिष्ट, व्यधाविष्ट, समाश्लिक्षच् च निर्-दयम्।  
भ्क्_१५।६२-२ ते चा ऽप्यघोरिषुर् घोरं, रक्तं चा ऽवमिषुर् मुखैः।  
भ्क्_१५।६३-१ स चाऽपि रुधिरैर् मत्तः स्वेषामप्यदयिष्ट न,  
भ्क्_१५।६३-२ अग्रहीच् चा ऽऽयुरन्येषामरुद्ध च पराक्रमम्।  
भ्क्_१५।६४-१ सन्त्रस्तानांअपाहारि सत्त्वं च वन-वासिनाम्,  
भ्क्_१५।६४-२ अच्छेदि लक्ष्मणेनाऽस्य किरीटं कवचं तथा।  
भ्क्_१५।६५-१ अभेदि च शरैर् देहः प्राशंसीत् तं निशा-चरः।  
भ्क्_१५।६५-२ अस्पर्धिष्ट च रामेण तेना ऽस्या ऽक्षिप्सतेषवः,  
भ्क्_१५।६६-१ यैरघानि खरो, वाली, मारीचो, दूषणस् तथा।  
भ्क्_१५।६६-२ अवामंस्त स तान् दर्पात्, प्रोदयंसीच् च मुद्गरम्।  
भ्क्_१५।६७-१ वायव्याऽस्त्रेण तं पाणिं रामो ऽच्छैत्सीत् सहाऽऽयुधम्,  
भ्क्_१५।६७-२ आदीपि तरु-हस्तो ऽसा- वधावीच् चा ऽरि-सम्मुखम्।  
भ्क्_१५।६८-१ स-वृक्षमच्छिदत् तस्य शक्राऽस्त्रेण करं नृपः,  
भ्क्_१५।६८-२ जङ्घे चा ऽशीशतद् बाणैरप्रासीदिषुभिर् मुखम्।  
भ्क्_१५।६९-१ ऐन्द्रेण हृदये ऽव्यात्सीत्, सो ऽध्यवात्सीच् च गां हतः।  
भ्क्_१५।६९-२ अपिक्षातां सहस्रे द्वे तद्-देहेन वनौकसाम्।  
भ्क्_१५।७०-१ अस्ताविषुः सुरा रामं, दिशः प्रापन् निशा-चराः,  
भ्क्_१५।७०-२ भूरकम्पिष्ट साऽद्रीन्द्रा, व्यचालीदम्भसां पतिः।  
भ्क्_१५।७१-१ हतं रक्षांसि राजानं कुम्भकर्णमशिश्रवन्,  
भ्क्_१५।७१-२ अरोदीद् रावणो ऽशोचीन्, मोहं चा ऽशिश्रियत् परम्।  
भ्क्_१५।७२-१ अपप्रथद् गुणान् भ्रातुरचिकीर्तच् च विक्रमम्,  
भ्क्_१५।७२-२ "क्रुद्धेन कुम्भकर्णेन ये ऽदिर्षिशत शत्रवः  
भ्क्_१५।७३-१ कथं न्वजीविषुस् ते च, स चा ऽमृत महा-बलः।"  
भ्क्_१५।७३-२ अयुयुत्सिषता ऽऽश्वास्य कुमारा रावणं ततः  
भ्क्_१५।७४-१ देवान्तको ऽतिकायश् च त्रिशिराः स नरान्तकः  
भ्क्_१५।७४-२ ते चांऽऽहिषत सङ्ग्रामं बलिनो रावणाऽऽत्मजाः।  
भ्क्_१५।७५-१ युद्धोन्मत्तं च मत्तं च राजा रक्षार्थमाञ्जिहत्  
भ्क्_१५।७५-२ सुतानां, निरगातां तौ राक्षसौ रण-पण्डितौ।  
भ्क्_१५।७६-१ तैरजेषत सैन्यानि, द्विषो ऽकारिषता ऽऽकुलाः  
भ्क्_१५।७६-२ पर्वतानिव ते भूमावचैषुर् वानरोत्तमान्।  
भ्क्_१५।७७-१ अङ्गदेन समं योद्धुमघटिष्ट नरान्तकः,  
भ्क्_१५।७७-२ प्रैषिषद् राक्षसः प्रासं, सो ऽस्फोटीदङ्गदोरसि।  
भ्क्_१५।७८-१ अश्वान् वालि-सुतो ऽहिंसीदतताडच् च मुष्टिना।  
भ्क्_१५।७८-२ रावणिश् चा ऽव्यथो योद्धुमारब्ध च महीं गतः।  
भ्क्_१५।७९-१ तस्या ऽहारिषत प्राणा मुष्टिना वालि-सूनुना।  
भ्क्_१५।७९-२ प्रादुद्रुवंस् ततः क्रुद्धाः सर्वे रावणयोऽङ्गदम्।  
भ्क्_१५।८०-१ ततो नील-हनूमन्तौ रावणीनववेष्टताम्,  
भ्क्_१५।८०-२ अकारिष्टां गिरींस् तुङ्गानरौत्सीत् त्रिशिराः शरैः  
भ्क्_१५।८१-१ परिघेणा ऽवधिष्टा ऽथ रणे देवान्तको बली,  
भ्क्_१५।८१-२ मुष्टिना ऽददरत् तस्य मूर्धानं मारुताऽऽत्मजः।  
भ्क्_१५।८२-१ अदीदिपत् ततो वीर्यं, नीलं चाऽपीपिडच् छरैः  
भ्क्_१५।८२-२ युद्धोन्मत्तस्, तु नीलेन गिरिणाऽनायि सङ्क्षयम्।  
भ्क्_१५।८३-१ अबभ्राजत् ततः शक्तिं त्रिशिराः पवनाऽऽत्मजे,  
भ्क्_१५।८३-२ हनूमता क्षतास् तस्य रणे ऽमृषत वाजिनः।  
भ्क्_१५।८४-१ अस्रसच् चाऽऽहतो मूर्ध्नि, खड्गं चा ऽजीहरद् द्विषा,  
भ्क्_१५।८४-२ प्राणानौज्झीच् च खड्गेन छिन्नैस् तेनैव मूर्धभिः।  
भ्क्_१५।८५-१ मत्तेना ऽमारि सम्प्राप्य शरभाऽस्तां महा-गदाम्,  
भ्क्_१५।८५-२ सहस्र-हरिणा ऽक्रीडीदतिकायस् ततो रणे।  
भ्क्_१५।८६-१ रथेना ऽविव्यथच् चाऽरीन्, व्यचारीच् च नि-रङ्कुशः,  
भ्क्_१५।८६-२ विभीषणेन सो ऽख्यायि राघवस्य महा-रथः।  
भ्क्_१५।८७-१ "अतस्तम्भदयं वज्रं, स्वयम्भुवमतूतुषत्,  
भ्क्_१५।८७-२ अशिक्षिष्ट महाऽस्त्राणि, रणे ऽरक्षीच् च राक्षसान्।  
भ्क्_१५।८८-१ अद्यगीष्टा ऽर्थ-शास्त्राणि, यमस्या ऽह्नोष्ट विक्रमम्,  
भ्क्_१५।८८-२ देवाऽऽहवेष्वदीपिष्ट, ना ऽजनिष्टा ऽस्य साध्वसम्।  
भ्क्_१५।८९-१ एष रावणिरापादि वानराणां भयङ्करः"  
भ्क्_१५।८९-२ आह्वता ऽथ स काकुत्स्थं धनुश् चा ऽपुस्फुरद् गुरु।  
भ्क्_१५।९०-१ सौमित्रिः सर्प-वत् सिंहमार्दिदत् तं महाऽऽहवे।  
भ्क्_१५।९०-२ तौ प्रावीवृततां जेतुं शर-जालान्यनेकशः।  
भ्क्_१५।९१-१ अच्छैत्तां च महाऽऽत्मानौ, चिरमश्रमतां न च,  
भ्क्_१५।९१-२ तथा तावास्थतां बाणानतानिष्टां तमो यथा।  
भ्क्_१५।९२-१ सौर्याऽऽग्नेये व्यकारिष्टामस्त्रे राक्षस-लक्ष्मणौ,  
भ्क्_१५।९२-२ ते चोपागमता नाशं समासाद्य परस्परम्  
भ्क्_१५।९३-१ अबिभ्रजत् ततः शस्त्रमैषीकं राक्षसो रणे,  
भ्क्_१५।९३-२ तदप्यध्वसदासाद्य माहेन्द्रं लक्ष्मणेरितम्।  
भ्क्_१५।९४-१ ततः सौमित्रिरस्मार्षीददेविष्ट च दुर्-जयम्  
भ्क्_१५।९४-२ ब्रह्माऽस्त्रं, तेन मूर्धानमदध्वंसन् नर-द्विषः।  
भ्क्_१५।९५-१ ततो ऽक्रन्दीद् दशग्रीवस् तमाशिश्वसदिन्द्रजित्,  
भ्क्_१५।९५-२ निरयासीच् च सङ्क्रुद्धः, प्रार्चिचच् च स्वयम्भुवम्।  
भ्क्_१५।९६-१ अहौषीत् कृष्णवर्त्मानं, समयष्टा ऽस्त्र-मण्डलम्,  
भ्क्_१५।९६-२ सो ऽलब्ध ब्रह्मणः शस्त्रं स्यन्दनं च जयाऽऽवहम्।  
भ्क्_१५।९७-१ तमध्यासिष्ट दीप्राऽग्रममोदिष्ट च रावणिः  
भ्क्_१५।९७-२ छन्न-रूपस् ततो ऽकर्तीद् देहान् रावण-विद्विषाम्।  
भ्क्_१५।९८-१ सप्त-षष्टिं प्लवङ्गानां कोटीर् बाणैरसूषुपत्।  
भ्क्_१५।९८-२ निशाऽन्ते रावणिः क्रुद्धो राघवौ च व्यमूमुहत्।  
भ्क्_१५।९९-१ अपिस्फवत् स्व-सामर्थ्यमगूहीत् सायकैर् दिशः,  
भ्क्_१५।९९-२ अघोरीच् च महा-घोरं, गत्वा, प्रैषीच् च रावणम्।  
भ्क्_१५।१००-१ विभीषणस् ततो ऽबोधि स-स्फुरौ राम-लक्ष्मणौ,  
भ्क्_१५।१००-२ अपारीत् स गृहीतोल्को हत-शेषान् प्लवङ्गमान्।  
भ्क्_१५।१०१-१ "मा शोचिष्ट, रघु-व्याघ्रौ नाऽमृषातामिति ब्रुवन्  
भ्क्_१५।१०१-२ अवाबुद्ध स नीलाऽऽदीन् निहतान् कपि-यूथ-पान्।  
भ्क्_१५।१०२-१ तत्रैषज् जाम्बवान् प्राणीदुदमीलीच् च लोचने,  
भ्क्_१५।१०२-२ पौलस्त्यं चाऽगदीत् "कच्चिदजीवीन् मारुताऽऽत्मजः।"  
भ्क्_१५।१०३-१ तस्य क्षेमे महा-राज ! ना ऽमृष्मह्यखिला वयम्।  
भ्क्_१५।१०३-२ पौलस्त्यो ऽशिश्रवत् तं च जीवन्तं पवनाऽऽत्मजम्।  
भ्क्_१५।१०४-१ आयिष्ट मारुतिस् तत्र, तौ चा ऽप्यहृषतां ततः,  
भ्क्_१५।१०४-२ प्राहैष्टां हिमवत्-पृष्ठे सर्वौषधि-गिरिं ततः  
भ्क्_१५।१०५-१ तौ हनूमन्तमानेतुमोषधीं मृत-जीविनीम्  
भ्क्_१५।१०५-२ सन्धान-करणीं चाऽन्यां वि-शल्य-करणीं तथा।  
भ्क्_१५।१०६-१ प्रोदपाति नभस् तेन, स च प्रापि महा-गिरिः,  
भ्क्_१५।१०६-२ यस्मिन्नज्वलिषू रात्रौ महौषध्यः सहस्र-शः  
भ्क्_१५।१०७-१ निरचायि यदा भेदो नौषधीनां हनू-मता,  
भ्क्_१५।१०७-२ सर्व एव समाहारि तदा शैलः महौषधिः।  
भ्क्_१५।१०८-१ प्राणिषुर् निहताः केचित्, केचित् तु प्रोदमीलिषुः  
भ्क्_१५।१०८-२ तमो ऽन्ये ऽहासिषुर् योधा, व्यजृम्भिषत चाऽपरे।  
भ्क्_१५।१०९-१ अजिघ्रपंस् तथैवाऽन्यानोषधीरालिपंस् तथा,  
भ्क्_१५।१०९-२ एवं तेऽचेतिषुः सर्वे, वीर्यं चाऽधिषताऽधिकम्।  
भ्क्_१५।११०-१ अजिह्लदत् स काकुत्स्थौ, शेषांश् चा ऽजीजिवत् कपीन्  
भ्क्_१५।११०-२ हनूमानथ ते लङ्का- मग्निना ऽदीदिपन् द्रुतम्।  
भ्क्_१५।१११-१ समनात्सीत् ततः सैन्यममार्जीद् भल्ल-तोमरम्,  
भ्क्_१५।१११-२ अमार्क्षीच् चा ऽसिपत्राऽऽदीनबभासत् परश्वधान्।  
भ्क्_१५।११२-१ कुम्भकर्ण-सुतौ तत्र समनद्धां महा-बलौ  
भ्क्_१५।११२-२ निकुम्भश् चैव कुम्भश् च, प्रापतां तौ प्लवङ्गमान्।  
भ्क्_१५।११३-१ अगोपिष्टां पुरीं लङ्कामगौप्तां रक्षसां बलम्,  
भ्क्_१५।११३-२ अत्याक्तामायुधाऽनीकमनैष्टां च क्षयं द्विषः।  
भ्क्_१५।११४-१ अकोकूयिष्ट तत् सैन्यं, प्रपलायिष्ट चाऽऽकुलम्,  
भ्क्_१५।११४-२ अच्युतच् च क्षतं रक्तं, हतं चा ऽध्यशयिष्ट गाम्।  
भ्क्_१५।११५-१ अङ्गदेना ऽहसातां तौ युध्यकम्पन-कम्पनौ,  
भ्क्_१५।११५-२ अभ्यार्दीद् वालिनः पुत्रं प्रजङ्घो ऽपि स-मत्सरः।  
भ्क्_१५।११६-१ तस्या ऽप्यबेभिदिष्टा ऽसौ मूर्धानं मुष्टिना ऽङ्गदः,  
भ्क्_१५।११६-२ अहार्षीच् च शिरः क्षिप्रं यूपाक्षस्य निराकुलः।  
भ्क्_१५।११७-१ शरीरं लोहिताक्षस्य न्यभाङ्क्षीद् द्विविदस् तदा,  
भ्क्_१५।११७-२ क्रुद्धः कुम्भस् ततो ऽभैत्सीन् मैन्दं स-द्विविदं शरैः  
भ्क्_१५।११८-१ आघूर्णिष्टां क्षतौ, क्ष्मां च तावाशिश्रियतामुभौ।  
भ्क्_१५।११८-२ मातुलौ विह्वलौ दृष्ट्वा कुम्भं वालि-सुतो नगैः  
भ्क्_१५।११९-१ प्रौर्णावीच्, छर-वर्षेण तानप्रौहीन् निशा-चरः।  
भ्क्_१५।११९-२ वानरानैजिहद् रामस्य तूर्णं रक्षितुमङ्गदम्।  
भ्क्_१५।१२०-१ द्रुतमत्रास्त सुग्रीवो भ्रातृव्यं षत्रु-सङ्कटात्,  
भ्क्_१५।१२०-२ मुष्टिना कौम्भकर्णिं च क्रुद्धः प्राणैरतित्यजत्।  
भ्क्_१५।१२१-१ निकुम्भो वानरेन्द्रस्य प्राहैषीत् परिघं ततः,  
भ्क्_१५।१२१-२ हनूमांश् चा ऽऽपतन्तं तमभाङ्क्षीद् भोगि-भीषणम्।  
भ्क्_१५।१२२-१ प्रौर्णुवीत् तेजसाऽरातिमरासीच् च भयङ्करम्,  
भ्क्_१५।१२२-२ ग्रीवां चा ऽस्य तथाक्राक्षीदजिजीवद् यथा न तम्।  
भ्क्_१५।१२३-१ समगतकपि-सैन्यं सम्मदेना ऽतिमात्रं, विटप-हरिण-नाथः सिद्धिमौहिष्ट नित्याम्,  
भ्क्_१५।१२३-२ नृ-पति-मतिररंस्त प्राप्त-कामेव हर्षात्, रजनि-चर-पतीनां सन्ततो ऽतायि शोकः।  
  
भ्क्_१६  
भ्क्_१६।१-१ ततः प्ररुदितो राजा रक्षसां हत-बान्धवः  
भ्क्_१६।१-२ "किं करिष्यामि राज्येन, सीतया किं करिष्यते  
भ्क्_१६।२-१ अतिकाये हते वीरे प्रोत्सहिष्ये न जीवितुम्।  
भ्क्_१६।२-२ ह्रेपयिष्यति कः शत्रून्, केन जायिष्यते यमः।  
भ्क्_१६।३-१ अतिकायाद् विना पाश्यं को वा छेत्स्यति वारुणम्,  
भ्क्_१६।३-२ रावणं मंस्यते को वा, स्वयम्भूः कस्य तोक्ष्यति।  
भ्क्_१६।४-१ श्लाघिष्ये केन, को बन्धून् नेष्यत्युन्नतिमुन्नतः,  
भ्क्_१६।४-२ कः प्रेष्यति पित् न् काले, कृत्वा कित्थष्यते न कः।  
भ्क्_१६।५-१ उद्यंस्यति हरिर् वज्रं, विचरिष्यति निर्-भयः,  
भ्क्_१६।५-२ भोक्ष्यते यज्ञ-भागांश् च शूर-मानं च वक्ष्यति।  
भ्क्_१६।६-१ रविस् तप्स्यति निः-शङ्कं, वास्यत्यनियतं मरुत्,  
भ्क्_१६।६-२ निर्वर्त्स्यत्यृतु-सङ्घातः, स्वेच्छयेन्दुरुदेष्यति।  
भ्क्_१६।७-१ तीव्रं स्यन्दिष्यते मेघैरुग्रं वर्तिष्यते यमः,  
भ्क्_१६।७-२ अतिकायस्य मरणे किं करिष्यन्ति नाऽन्यथा।  
भ्क्_१६।८-१ अन्मीलिष्यति चक्षुर् मे वृथा, यद् विनयाऽऽगतम्  
भ्क्_१६।८-२ आज्ञा-लाभोन्मुखं नम्रं न द्रक्ष्यति नरान्तकम्।  
भ्क्_१६।९-१ धिङ् मां, त्रिशिरसा ना ऽहं सन्दर्शिष्ये ऽद्य यत् पुनः,  
भ्क्_१६।९-२ घानिष्यन्ते द्विषः केन तस्मिन् पञ्चत्वमागते।  
भ्क्_१६।१०-१ शत्रुभिर् निहते मत्ते द्रक्ष्ये ऽहं संयुगे सुखम्,  
भ्क्_१६।१०-२ युद्धोन्मत्ताद् विना शत्रून् समास्कन्त्स्यति को रणे।  
भ्क्_१६।११-१ आह्वास्यते वि-शङ्को मां योत्स्यमानः शत-क्रतुः,  
भ्क्_१६।११-२ प्रकल्प्स्यति च तस्या ऽर्थो निकुम्बे दुर् हणे हते  
भ्क्_१६।१२-१ कल्पिष्यते हरेः प्रीतिर्, लङ्का चोपहनिष्यते,  
भ्क्_१६।१२-२ देवान्तक ! त्वया त्यक्तो रिपोर् यास्यामि वश्यताम्।  
भ्क्_१६।१३-१ मरिष्यामि, विजेष्ये वा, हताश् चेत् तनया मम,  
भ्क्_१६।१३-२ हनिष्यामि रिपूंस् तूर्णं, न जीविष्यामि दुःखितः  
भ्क्_१६।१४-१ स्मेष्यन्ते मुनयो, देवाः कथयिष्यन्ति चाऽनिशम्  
भ्क्_१६।१४-२ "दश-ग्रीवस्य दुर्-नीतेर् विनष्टं रक्षसां कुलम्।"  
भ्क्_१६।१५-१ केन सम्भावितं तातŌकुम्भकर्णस्य राघवः  
भ्क्_१६।१५-२ रणे कर्त्स्यति गात्राणि मर्माणि च वितर्त्स्यति।  
भ्क्_१६।१६-१ पतिष्यति क्षितौ भानुः, पृथिवी तोलयिष्यते।  
भ्क्_१६।१६-२ नभस्वान् भङ्क्ष्यते व्योम मुष्टिभिस् ताडयिष्यते।  
भ्क्_१६।१७-१ इन्द्रोः स्यन्दिष्यते वह्निः, समुच्चोक्ष्यति सागरः,  
भ्क्_१६।१७-२ जलं धक्ष्यति, तिग्मांशोः स्यन्त्यन्ति तमसां चयाः।  
भ्क्_१६।१८-१ कुम्भकर्णो रणे पुंसा क्रुद्धः परिभविष्यते  
भ्क्_१६।१८-२ सम्भावितानि नैतानि कदाचित् केनचिज् जने।  
भ्क्_१६।१९-१ कुम्भकर्णे हते लङ्का- मारोक्ष्यन्ति प्लवङ्गमाः,  
भ्क्_१६।१९-२ दङ्क्ष्यन्ति राक्षसान्, दृप्ता भङ्क्ष्यन्ति च ममा ऽऽश्रमान्।  
भ्क्_१६।२०-१ चर्त्स्यन्ति बाल-वृद्धांश् च, नर्त्स्यन्ति च मुदा युताः  
भ्क्_१६।२०-२ तेन राक्षस-मुख्येन विना तान् को निरोत्स्यति।  
भ्क्_१६।२१-१ अमर्षो मे परः, सीतां राघवः कामयिष्यते,  
भ्क्_१६।२१-२ च्युत-राज्यात् सुखं तस्मात् किं किला ऽसाववाप्स्यति।  
भ्क्_१६।२२-१ मारयिष्यामि वैदेहीं, खादयिश्यामि राक्षसैः,  
भ्क्_१६।२२-२ भूमौ वा निखनिष्यामि विध्वंसस्या ऽस्य कारणम्  
भ्क्_१६।२३-१ ना ऽनुरोत्स्ये जगल्-लक्ष्मीं, घटिष्ये जीवितुं न वा  
भ्क्_१६।२३-२ न रंस्ये विषयैः शून्ये भवने बान्धवैरहम्।  
भ्क्_१६।२४-१ मोदिष्ये कस्य सौख्ये ऽहं, को मे मोदिष्यते सुखे,  
भ्क्_१६।२४-२ आदेयाः किङ्कृते भोगाः कुम्भकऋण ! त्वया विना।  
भ्क्_१६।२५-१ याः सुहृत्सु विपन्नेषु मामुपैष्यन्ति सम्पदः,  
भ्क्_१६।२५-२ ताः किं मन्यु-क्षताऽऽभोगा न विपत्सु विपत्तयः।  
भ्क्_१६।२६-१ "विनङ्क्ष्यति पुरी क्षिप्रं, तूर्णमेष्यन्ति वानराः,  
भ्क्_१६।२६-२ अ-सन्धित्सोस् तवे"त्येतद् विभीषण-सुभाषितम्।  
भ्क्_१६।२७-१ "अर्थेन सम्भृता राज्ञा न भाषिष्यामहे वयम्,  
भ्क्_१६।२७-२ संयोत्स्यामह," इत्येतत् प्रहस्तेन च भाषितम्।  
भ्क्_१६।२८-१ मानुषो नाम पत्काषी राजानं पुरुषाऽशिनाम्  
भ्क्_१६।२८-२ योधयिष्यति सङ्ग्रामे दिव्याऽस्त्र-रथ-दुर्जयम्।  
भ्क्_१६।२९-१ सन्नत्स्याम्यथवा योद्धुं, न कोष्ये सत्त्व-हीन-वत्,  
भ्क्_१६।२९-२ अद्य तप्र्स्यन्ति मांसाऽदा, भूः पास्यत्यरि-शोणितम्।  
भ्क्_१६।३०-१ आकर्क्ष्यामि यशः, शत्रूनपनेष्यामि कर्मणा,  
भ्क्_१६।३०-२ अनुभाविष्यते शोको मैथिल्या ऽद्य पति-क्षयात्।  
भ्क्_१६।३१-१ मन्तूयिष्यति यक्षेन्द्रो, वल्गूयिष्यति नो यमः,  
भ्क्_१६।३१-२ ग्लास्यन्त्य-पति-पुत्राश् च वने वानर-योषितः।  
भ्क्_१६।३२-१ सुखं स्वप्स्यन्ति रक्षांसि, भ्रमिष्यन्ति च निर्भयम्,  
भ्क्_१६।३२-२ न विक्रोक्ष्यन्ति राक्षस्यो, नरांश् चा ऽत्स्यन्ति हर्षिताः।  
भ्क्_१६।३३-१ प्राङ् मुहूर्तात् प्रभातेऽहं भविष्यामि ध्रुवं सुखी  
भ्क्_१६।३३-२ आगामिनि, ततः काले यो द्वितीयः क्षणोऽपरः  
भ्क्_१६।३४-१ तत्र जेतुं गमिष्यामि त्रिदशेन्द्रं सहाऽमरम्,  
भ्क्_१६।३४-२ ततः परेण भूयो ऽपि लङ्कामेष्याम्यमत्सरः"  
भ्क्_१६।३५-१ तमेव-वादिनं मूढमिन्द्र्जित् समुपागतः  
भ्क्_१६।३५-२ "युयुत्सिष्ये ऽहमित्येवं वदन् रिपु-भयङ्करः।  
भ्क्_१६।३६-१ ना ऽभिज्ञा ते महाराज !, जेष्यावः शक्र-पालितम्  
भ्क्_१६।३६-२ दृप्त-देव-गुणाऽऽकीर्ण- मावां सह सुराऽऽलयम्,  
भ्क्_१६।३७-१ ना ऽभिज्ञा ते, स-यक्षेन्द्रं भङ्क्ष्यावो यद् यमं बलात्,  
भ्क्_१६।३७-२ रत्नानि चा ऽऽहरिष्यावः, प्राप्स्यावश् च पुरीमिमाम्।  
भ्क्_१६।३८-१ एष पेक्ष्याम्यरीन् भूयो, न शोचिष्यसि रावण !  
भ्क्_१६।३८-२ जगद् द्रक्ष्यसि नी-राममवगाहिष्यसे दिशः।  
भ्क्_१६।३९-१ सह-भृत्यः सुराऽऽवासे भयं भूयो विधास्यसि  
भ्क्_१६।३९-२ प्रणंस्यत्यद्य देवेन्द्रस् त्वां, वक्ष्यति स सन्नतिम्।  
भ्क्_१६।४०-१ भेष्यते मुनिभिस् त्वत्तस् त्वमधिष्ठास्यसि द्विषः,  
भ्क्_१६।४०-२ ज्ञास्ये ऽहमद्य सङ्ग्रामे समस्तैः शूर-मानिभिः।  
भ्क्_१६।४१-१ ज्ञायिष्यन्ते मया चा ऽद्य वीरं-मन्या द्विषद्-गणाः,  
भ्क्_१६।४१-२ गूहिष्यामि क्षितिं कृत्तै- रद्य गात्रैर् वनाकसाम्।  
भ्क्_१६।४२-१ आरोक्ष्यामि युगान्त-वारिद-घटा- सङ्घट्ट-धीर-ध्वनिं निर्यास्यन् रथमच्छ्रित-ध्वज-धनुः- खड्ग-प्रभा-भासुरम्।  
भ्क्_१६।४२-२ श्रोष्यस्यद्य विकीर्ण-वृक्ण-विमुख- व्यापन्न-शत्रौ रणे तृप्तांश् छोणित-शोण-भीषणमुखान् क्रव्याऽशिनः क्रोशतः।"  
  
भ्क्_१७  
भ्क्_१७।१-१ आशासत ततः शान्तिमस्नुरग्नीनहावयन्,  
भ्क्_१७।१-२ विप्रानवाचयन् योधाः, प्राक्कुर्वन् मङ्गलानि च।  
भ्क्_१७।२-१ अपूजयन् कुल-ज्येष्ठानुपागूहन्त बालकान्।  
भ्क्_१७।२-२ स्त्रीः समावर्धयन् साऽस्राः, कार्याणि प्रादिशंस् तथा।  
भ्क्_१७।३-१ आच्छादयन्, व्यलिम्पंश् च, प्राश्नन्नथ सुराऽऽमिषम्,  
भ्क्_१७।३-२ प्रापिबन् मधु-माध्वीकं भक्ष्यांश् चा ऽऽदन् यथेप्सितान्  
भ्क्_१७।४-१ न्यश्यन् शस्त्राण्यभीष्टानि, समनह्यंश् च वर्मभिः,  
भ्क्_१७।४-२ अध्यासत सु-यागानि, द्विषद्भ्यश् चा ऽशपंस् तथा।  
भ्क्_१७।५-१ अपूजयंश् चतुर्-वक्त्रं, विप्रानार्चंस् तथा ऽस्तुवन्,  
भ्क्_१७।५-२ समालिपत शक्राऽरिर् यानं चा ऽभ्यलषद् वरम्।  
भ्क्_१७।६-१ आमुञ्चद् वर्म रत्नाऽऽढ्यमबध्नात् खड्गमुज्ज्ल्वलम्,  
भ्क्_१७।६-२ अध्यास्त स्यन्दनं घोरं, प्रावर्तत ततः पुरः  
भ्क्_१७।७-१ आघ्नन् भेरीर् महा-स्वानाः, कम्बूंश् चा ऽप्यधमन् शुभान्,  
भ्क्_१७।७-२ अताडयन् मृदङ्गांश् च, पेराश् चा ऽपूरयन् कलाः।  
भ्क्_१७।८-१ अस्तुवन् बन्दिनः, शब्दानन्योन्यं चोदभावयन्,  
भ्क्_१७।८-२ अनदन् सिंहनादांश् च, प्राद्रेकत हय-द्विपम्।  
भ्क्_१७।९-१ अ-निमित्तान्यथा ऽपश्यन्नस्फुटद् रवि-मण्डलम्,  
भ्क्_१७।९-२ औक्षन् शोणितमम्भोदा, वायवोऽवान्सु-दुःसहाः।  
भ्क्_१७।१०-१ आर्च्छन् वामं मृगाः कृष्णाः, शस्त्राणां व्यस्मरन् भटाः,  
भ्क्_१७।१०-२ रक्तं न्यष्ठीवदक्लाम्य- दखिद्यद् वाजि-कुञ्जरम्।  
भ्क्_१७।११-१ न तानगणयन् सर्वानास्कन्दंश् च रिपून्, द्विषः  
भ्क्_१७।११-२ अच्छिन्दन्नसिभिस् तीक्ष्णैरभिन्दंस् तोमरैस् तथा  
भ्क्_१७।१२-१ न्यकृन्तंश् चक्र-धाराभिरतुदन् शक्तिभिर् दृढम्,  
भ्क्_१७।१२-२ भल्लैरविध्यन्नुग्राऽग्रैरतृंहंस् तोमरैरलम्।  
भ्क्_१७।१३-१ आस्यन् प्लवङ्गमा वृक्षानधुन्वन् भू-धरैर् भृशम्,  
भ्क्_१७।१३-२ अहिंसन् मुष्टिभिः क्रोघाददशन् दशनैरपि।  
भ्क्_१७।१४-१ प्रादुन्वन् जानुभिस् तूर्णमतुदंस् तल-कूर्परैः,  
भ्क्_१७।१४-२ प्राहिण्वन्नरि-मुक्तानि शस्त्राणि विविधानि च।  
भ्क्_१७।१५-१ अतृणेट् शक्र-जिच् छत्रूनभ्राम्यच् च समन्ततः,  
भ्क्_१७।१५-२ अध्वनच् च महा-घोरं, न च कञ्चन नाऽदुनोत्।  
भ्क्_१७।१६-१ नाऽजानन् सन्दधानं तं, धनुर् नैक्षन्त बिभ्रतम्  
भ्क्_१७।१६-२ नेषूनचेतन्नस्यन्तं, हतास् तेना ऽविदुर् द्विषः।  
भ्क्_१७।१७-१ अशृण्वन्नन्यतः शब्दं, प्रपलायन्त चा ऽन्यतः,  
भ्क्_१७।१७-२ आक्रन्दमन्यतोऽकुर्वंस् तेना ऽहन्यन्त चाऽन्यतः।  
भ्क्_१७।१८-१ प्रालोठन्त, व्यभिद्यन्त, परितो रक्तमस्रवन्,  
भ्क्_१७।१८-२ पर्यश्राम्यन्नतृप्यंश् च क्षतास् तेना ऽम्रियन्त च।  
भ्क्_१७।१९-१ सौमित्रिराकुलस् तस्मिन् ब्रह्माऽस्त्रं सर्व-रक्षसाम्  
भ्क्_१७।१९-२ निधनाया ऽऽजुहूषत् तं व्य्ष्टभ्नाद् रघु-नन्दनः।  
भ्क्_१७।२०-१ ततो माया-मयीं सीतां घ्नन् खड्गेन वियद्-गतः  
भ्क्_१७।२०-२ अदृश्यतेन्द्रजिद्, वाक्यमवदत् तं मरुत्-सुतः।  
भ्क्_१७।२१-१ "मा ऽपराध्नोदियं किञ्चिदभ्रश्यत् पत्युरन्तिकात्  
भ्क्_१७।२१-२ सीतां राक्षस ! मा स्मैनां निगृह्णाः पाप ! दुःखिताम्"  
भ्क्_१७।२२-१ "पीडा-करम-मित्राणां कर्तव्यमिति शक्रजित्  
भ्क्_१७।२२-२ अब्रवीत्, खड्ग-कृष्टश् च तस्या मूर्धानमच्छिनत्।  
भ्क्_१७।२३-१ "यत्-कृते ऽरीन् व्यगृह्णीम, समुद्रमतराम च,  
भ्क्_१७।२३-२ सा हते"ति वदन् राममुपातिष्ठन् मरुत्-सुतः।  
भ्क्_१७।२४-१ ततः प्रामुह्यतां वीरौ राघवावरुतां तथा,  
भ्क्_१७।२४-२ उष्णं च प्राणतां दीर्घमुच्चैर् व्याक्रोशतां तथा।  
भ्क्_१७।२५-१ तावभाषत पौलस्त्यो "मा स्म प्ररुदितं युवाम्,  
भ्क्_१७।२५-२ ध्रुवं स मोहयित्वाऽस्मान् पापोऽगच्छन्निकुम्भिलाम्।  
भ्क्_१७।२६-१ मा स्म तिष्ठत, तत्र-स्थो वध्यो ऽस्माव-हुताऽनलः,  
भ्क्_१७।२६-२ अस्त्रे ब्रह्म-शिरस्युग्रे स्यन्दने चा ऽनुपार्जिते।  
भ्क्_१७।२७-१ ब्रह्मा ऽदधाद् वधं तस्य तस्मिन् कर्मण्यसंस्थिते"  
भ्क्_१७।२७-२ प्रायच्छदाज्ञां सौमित्रेर् युथपानां च राघवः।  
भ्क्_१७।२८-१ तां प्रत्यैच्छन् सु-सम्प्रितास् ततस् ते स-विभीषणाः,  
भ्क्_१७।२८-२ निकुम्भिलां समभ्यायन्, न्यरुध्यन्त च राक्षसैः  
भ्क्_१७।२९-१ दिक्-पालैः कदनं तत्र सेने प्राकुरुतां महत्,  
भ्क्_१७।२९-२ ऐतां रक्षांसि निर्जित्य द्रुतं पौलस्त्य-लक्ष्मणौ,  
भ्क्_१७।३०-१ तत्रेन्द्रजितमैक्षेतां कृत-धिष्ण्यं समाहितम्।  
भ्क्_१७।३०-२ सो ऽजुहोत् कृष्णवर्त्मानमामनन् मन्त्रमुत्तमम्।  
भ्क्_१७।३१-१ अध्यायच् छक्रजिद् ब्रह्म, समाधेरचलन् न च।  
भ्क्_१७।३१-२ तमाह्वयत सौमित्रिरगर्जच् च भयङ्करम्।  
भ्क्_१७।३२-१ अकुप्यदिन्द्रजित् तत्र, पितृव्यं चाऽगदद् वचः  
भ्क्_१७।३२-२ "त्वमत्रा ऽजायथा, देह इहा ऽपुष्यत् सुराऽमिषैः,  
भ्क्_१७।३३-१ इहा ऽजीव, इहैव त्वं क्रूरमारभथाः कथम्,  
भ्क्_१७।३३-२ नाऽपश्यः पाणिमार्द्रं त्वं, बन्धु-त्वं नाऽप्यपैक्षथाः।  
भ्क्_१७।३४-१ अ-धर्मान् ना ऽत्रसः पाप ! लोक-वादान् न चा ऽबिभेः,  
भ्क्_१७।३४-२ धर्म-दुषण ! नूनं त्वं ना ऽजाना, ना ऽशृणोरिदम्।  
भ्क्_१७।३५-१ निराकृत्य यथा बन्धून् लघु-त्वं यात्य-संशयम्।"  
भ्क्_१७।३५-२ पितृव्येण ततो वाक्यमभ्यधीयत शक्रजित्  
भ्क्_१७।३६-१ "मिथ्या मा स्म व्यतिक्रामो, मच्छीलं मा न बध्यथाह्  
भ्क्_१७।३६-२ सत्यं समभवं वंशे पापानां रक्षसामहम्।  
भ्क्_१७।३७-१ न त्वजायत मे शीलं तादृक्, यादृक् पितुस् तव।  
भ्क्_१७।३७-२ क्षयाऽऽवहेषु दोषेषु वार्यमाणो मया ऽरमत्  
भ्क्_१७।३८-१ दश-ग्रीवं ऽहमेतस्मादत्यजं, न तु विद्विषन्।  
भ्क्_१७।३८-२ पर-स्वान्यार्जयन्, नारीरन्यदीयाः परामृशत्।  
भ्क्_१७।३९-१ व्यजिघृक्षत् सुरान् नित्यं, प्रामाद्यद् गुणिनां हिते,  
भ्क्_१७।३९-२ आशङ्कत सुहृद्-बन्धून-वृद्धान् बह्वमन्यत।  
भ्क्_१७।४०-१ दोषैररमतैभिस् ते पिता ऽत्यज्यत यैर् मया।  
भ्क्_१७।४०-२ ततो-रुष्यदनर्दच् च, द्वि-विंशतिभिरेव च  
भ्क्_१७।४१-१ शरैरताडयद् बन्धुं, पञ्च-विंशतिभिर् नृपम्  
भ्क्_१७।४१-२ रावणिस् तस्य सौमित्रिरमथ्नाच् चतुरो हयान्।  
भ्क्_१७।४२-१ सागरथिं चा ऽलुनाद् बाणैरभनक् स्यन्दनं तथा,  
भ्क्_१७।४२-२ सौमित्रिमकिरद् बाणैः परितो रावणिस् ततः।  
भ्क्_१७।४३-१ तावस्फावयतां शाक्तिं, बाणांश् चाऽकिरतां मुहुः।  
भ्क्_१७।४३-२ वारुणं लक्ष्मणोऽक्षिप्यदक्षिपद् रौद्रमिन्द्रजित्।  
भ्क्_१७।४४-१ ते परस्परमासाद्य शस्त्रे नाशमगच्छताम्,  
भ्क्_१७।४४-२ आसुरं राक्षसः शस्त्रं ततो घोरं व्यसर्जयत्,  
भ्क्_१७।४५-१ तस्मान् निरपतद् भूरि शिला-शूलेष्टि-मुद्गरम्।  
भ्क्_१७।४५-२ माहेश्वरेण सौमित्रिरस्तभ्नात् तत् सुदुर्जयम्।  
भ्क्_१७।४६-१ ततो रौद्र-समायुक्तं माहेन्द्रं लक्ष्मणोऽस्मरत्,  
भ्क्_१७।४६-२ तेनाऽऽगम्यत घोरेण, शिरश् चा ऽह्रियत द्विषः  
भ्क्_१७।४७-१ अतुष्यन्नमराः सर्वे, प्राहृष्यन् कपि-यूथपाः,  
भ्क्_१७।४७-२ पर्यष्वजत सौमित्रिं, मूर्ध्न्यजिघ्रच् च राघवः।  
भ्क्_१७।४८-१ अरोदीद् राक्षसाऽनीकमरोदन् नृ-भुजां पतिः,  
भ्क्_१७।४८-२ मैथिल्यै चा ऽशपद्धन्तुं तां प्राक्रमत चाऽऽतुरः।  
भ्क्_१७।४९-१ "अ-युक्तमिदम्" त्यन्ये तमाप्ताः प्रत्यवारयन्,  
भ्क्_१७।४९-२ न्यरुन्धंश् चा ऽस्य पन्थानं बन्धुता शुचमारुणत्।  
भ्क्_१७।५०-१ आस्फायता ऽस्य वीरत्वममर्षश् चा ऽप्यतायत  
भ्क्_१७।५०-२ रावणस्य ततः सैन्यं समस्तमयुयुत्सयत्।  
भ्क्_१७।५१-१ अग्नीनवरिवस्यंश् च ते, ऽनमस्यंश् च शङ्करम्,  
भ्क्_१७।५१-२ द्विजानप्रीणयन् शान्त्यै यातुधाना भवद्-भियः।  
भ्क्_१७।५२-१ परितः पर्यवाद् वायुराज्य-गन्धिर् मनो-रमः,  
भ्क्_१७।५२-२ अश्रूयत स पुण्याहः स्वस्ति-घोषः समुच्चरन्।  
भ्क्_१७।५३-१ योद्धारो ऽबिभरुः शान्त्यै साऽक्षतं वारि मूर्धभिः,  
भ्क्_१७।५३-२ रत्नानि चा ऽददुर् गाश् च, समवाञ्छन्नथाऽऽशिषः।  
भ्क्_१७।५४-१ अदिहंश् चन्दनैः शुभ्रैर्, विचित्रं समवस्त्रयन्,  
भ्क्_१७।५४-२ अधारयन् स्रजः कान्ता, वर्म चा ऽन्ये ऽदधुर् द्रुतम्।  
भ्क्_१७।५५-१ समक्ष्णुवत शस्त्राणि, प्रामृजन् खड्ग-संहतीः,  
भ्क्_१७।५५-२ गजाऽऽदीनि समारोहन्, प्रातिष्ठन्ता ऽऽथ सत्वराः  
भ्क्_१७।५६-१ अपूरयन् नभः शब्दो बल-संवर्त-सम्भवः  
भ्क्_१७।५६-२ अपूर्यन्त च दिग्-भागास् तुमुलैस् तूर्य-निस्वनैः।  
भ्क्_१७।५७-१ आसीद् द्वारेषु सङ्घट्टो रथाऽश्व-द्विपरक्षसाम्  
भ्क्_१७।५७-२ समहान-निमित्तैश् च समभूयत भीषणैः  
भ्क्_१७।५८-१ कपयो ऽबिभयुस् तस्मिन्नभञ्जंश् च महा-द्रुमान्  
भ्क्_१७।५८-२ प्रोदखायन् गिरींस् तूर्णमगृह्णंश् च महा-शिलाः।  
भ्क्_१७।५९-१ ततः समभवद् युद्धं प्राहरन् कपि-राक्षसाः,  
भ्क्_१७।५९-२ अन्योन्येना ऽभ्यभूयन्त, विमर्दमसहन्त च।  
भ्क्_१७।६०-१ प्रावर्धत रजो भौमं, तद् व्याश्नुत दिशो दश,  
भ्क्_१७।६०-२ पराऽऽत्मीय-विवेकं च प्रामुष्णात् कपि-रक्षसाम्।  
भ्क्_१७।६१-१ ततो ऽद्विषुर् निरालोके स्वेभ्यो ऽन्येभ्यश् च राक्षसाः।  
भ्क्_१७।६१-२ अद्विषन् वानराश् चैव वानरेभ्यो ऽपि निर्दयाः  
भ्क्_१७।६२-१ अघुरंस् ते महा-घोरमश्च्योतन्नथ शोणितम्,  
भ्क्_१७।६२-२ समपद्यत रक्तेन समन्तात् तेन कर्दमः।  
भ्क्_१७।६३-१ गम्भीराः प्रावहन् नद्यः, समजायन्त च ह्रदाः,  
भ्क्_१७।६३-२ वृद्धं च तद् रजो ऽशाम्यत्, समवेद्यन्त च द्विषः।  
भ्क्_१७।६४-१ ततो ऽचित्रीयता ऽस्त्रौघैर् धनुश् चा ऽधूनयन् महत्  
भ्क्_१७।६४-२ रामः, समीहितं तस्य नाऽचेतन् स्वे न चा ऽपरे।  
भ्क्_१७।६५-१ छिन्नानैक्षन्त भिन्नांश् च समन्ताद् राम-सायुकैः।  
भ्क्_१७।६५-२ क्रुष्टं हाहेति चा ऽशृण्वन् न च रामं न्यरूपयन्।  
भ्क्_१७।६६-१ अभिनच् छत्रु-सङ्घातानक्षुणद् वाजि-कुञ्जरम्,  
भ्क्_१७।६६-२ अपिनट् च रथाऽनीकं, न चा ऽज्ञायत सञ्चरन्।  
भ्क्_१७।६७-१ दश दन्ति-सहस्राणि रथिनां च महाऽऽत्मनाम्  
भ्क्_१७।६७-२ चतुर्दश सहस्राणि साऽऽरोहाणां च वाजिनाम्  
भ्क्_१७।६८-१ लक्षे च द्वे पदातीनां राघवेण धनुर्-भृता  
भ्क्_१७।६८-२ अनीयन्ताष्टमे भागे दिवसस्य परिक्षयम्।  
भ्क्_१७।६९-१ यम-लोकमिवाऽग्रथ्नाद्, रुद्राऽऽक्रीडमिवा ऽकरोत्,  
भ्क्_१७।६९-२ शैलैरिवा ऽचिनोद् भूमिं बृहद्भी राक्षसैर् हतैः।  
भ्क्_१७।७०-१ अस्तुवन् देव-गन्धर्वा, व्यस्मयन्त प्लवङ्गमाः  
भ्क्_१७।७०-२ कपीन्द्रेऽतन्यत प्रीतिः, पौलस्त्योऽमन्यताऽद्भुतम्।  
भ्क्_१७।७१-१ राक्षस्यः प्रारुदन्नुच्चैः, प्राजुगुप्सन्त रावणम्।  
भ्क्_१७।७१-२ अमुह्यद् बाल-वृद्धं च, समरौदितरो जनः।  
भ्क्_१७।७२-१ सर्वतश् चाऽभयं प्राप्नोन् नैच्छन् नृभ्यस् तु रावणः,  
भ्क्_१७।७२-२ फलं तस्येदमभ्यायाद् दुरुक्तस्येति चा ऽब्रुवन्।  
भ्क्_१७।७३-१ ततो ऽधावन् महा-घोरं रथमास्थाय रावणः,  
भ्क्_१७।७३-२ अक्ष्मायत मही, गृध्राः समारार्यन्त भीषणाः।  
भ्क्_१७।७४-१ मेघाः स-विद्युतो ऽवर्षंश् चेल-क्नोपं च शोणितम्,  
भ्क्_१७।७४-२ अवान् भीमा नभस्वन्तः, प्रारुवन्न-शिवाः शिवाः  
भ्क्_१७।७५-१ आटाट्यता ऽवमत्या ऽसौ दुर्निमित्तानि, संयुगे  
भ्क्_१७।७५-२ अधुनोद् धनुरस्त्रौघैः प्रौर्णोनूयत विद्विषः  
भ्क्_१७।७६-१ व्यनाशयंस् ततः शत्रून् सुग्रीवाऽस्ता महीभृतः,  
भ्क्_१७।७६-२ ततो व्यरसदग्लायदध्य्शेत मही-तलम्।  
भ्क्_१७।७७-१ आश्च्योतद् रुधिरं, तोयमलसच् चाऽति विह्वलम्,  
भ्क्_१७।७७-२ अशीयत नृ-मांसाऽदां बलं सुग्रीव-बाधितम्।  
भ्क्_१७।७८-१ विरूपाक्षस् ततो क्रीडत् सङ्ग्रामे मत्त-हस्तिना,  
भ्क्_१७।७८-२ मुष्टिनाऽदालयत् तस्य मूर्धानं वानराऽधिपः।  
भ्क्_१७।७९-१ अचूर्णयच् च यूपाक्षं शिलया तदनन्तरम्।  
भ्क्_१७।७९-२ सङ्क्रुद्धो मुष्टिनाऽतुभ्नादङ्गदोऽलं महोदरम्।  
भ्क्_१७।८०-१ ततो ऽकुष्णाद् दशग्रीवः क्रुद्धः प्राणान् वनौकसाम्,  
भ्क्_१७।८०-२ अगोपायच् च रक्षांसि दिशश् चा ऽरीनभाजयत्।  
भ्क्_१७।८१-१ आलोकयत् स काकुत्स्थमधृष्णोद्, घोरमध्वनत्,  
भ्क्_१७।८१-२ धनुरभ्रमयद् भीममभीषयत विद्विषः।  
भ्क्_१७।८२-१ आस्कन्दल् लक्ष्मणं बानैरत्यक्रामच् च तं द्रुतम्,  
भ्क्_१७।८२-२ राममभ्यद्रवज् जिष्णुरस्कुनाच् चेषु-वृष्टिभिः।  
भ्क्_१७।८३-१ अपौहद् बाण-वर्षं तद् भल्लै रामो निराकुलः,  
भ्क्_१७।८३-२ प्रत्यस्कुनोद् दष-ग्रीवं शरैराशी-विषोपमैः।  
भ्क्_१७।८४-१ मण्डलान्याटतां चित्रमच्छित्तां शस्त्र-संहतीः,  
भ्क्_१७।८४-२ जगद् विस्मापयेतां तौ, न च वीरावसीदताम्।  
भ्क्_१७।८५-१ व्योम प्राचिनुतां बाणैः, क्ष्मामक्ष्मापयतां गतैः,  
भ्क्_१७।८५-२ अभित्तां तूर्णमन्योन्यं शिक्षाश् चा ऽतनुतां मुहुः।  
भ्क्_१७।८६-१ समाधत्ता ऽऽसुरं शस्त्रं राक्षसः क्रूर-विक्रमः,  
भ्क्_१७।८६-२ तदक्षरन् महासर्पान् व्याघ्र-सिंहांश् च भीषणान्।  
भ्क्_१७।८७-१ न्यषेधत् पावकाऽस्त्रेण रामस् तद् राक्षसस् ततः  
भ्क्_१७।८७-२ अदीव्यद् रौद्रमत्युग्रं, मुसलाऽऽद्यगलत् ततः  
भ्क्_१७।८८-१ गान्धर्वेण न्यविद्यत् तत् क्षितीन्द्रो, ऽथ नराऽशनः  
भ्क्_१७।८८-२ सर्व-मर्मसु काकुत्स्थ- मौम्भत् तीक्ष्णैः शिलीमुखैः  
भ्क्_१७।८९-१ ततस् त्रिशिरसं तस्य प्रावृश्चल् लक्ष्मणो ध्वजम्,  
भ्क्_१७।८९-२ अमथ्नात् सारथिं चाऽऽशु, भूरिभिश् चा ऽतुदच्छरैः।  
भ्क्_१७।९०-१ अश्वान् विभीषनो ऽतुभ्नात् स्यन्दनं चाऽक्षिणोद् द्रुतम्,  
भ्क्_१७।९०-२ नाऽक्षुभ्नाद् राक्षसो, भ्रातुः शक्तिं चोदवृहद् गुरुम्।  
भ्क्_१७।९१-१ तामापतन्तीं सौमित्रिस् त्रिधाऽकृन्तच्छिलीमुखैः,  
भ्क्_१७।९१-२ अशब्दायन्त पश्यन्तस् ततः क्रुद्धो निशाचरः  
भ्क्_१७।९२-१ अष्ट-घण्टां महा-शक्तिमुदयच्छन् महत्तराम्,  
भ्क्_१७।९२-२ रामाऽनुजं तया ऽविध्यत्, स महीं व्यसुराश्रयत्।  
भ्क्_१७।९३-१ राघवस्याऽभृशायन्त सायकास्, तैरुपद्रुतः  
भ्क्_१७।९३-२ ततस् तूर्णं दशग्रीवो रण-क्ष्मा पर्यशेषयत्।  
भ्क्_१७।९४-१ स-स्फुरस्योदकर्षच् च सौमित्रेः शक्तिमग्र-जः,  
भ्क्_१७।९४-२ असिञ्चदोषधीस् ता याः समानीता हनूमता।  
भ्क्_१७।९५-१ उदजीवत् सुमित्रा-भूर् भ्राता ऽऽश्लिष्यत तमायतम्,  
भ्क्_१७।९५-२ सन्यङ् मूर्धन्युपाशिङ्घ- दपृच्छच् च निरामयम्  
भ्क्_१७।९६-१ ततः प्रोदसहन् सर्वे योद्धुमभ्यद्रवत् परान्,  
भ्क्_१७।९६-२ अकृच्छ्रायत च प्राप्तो रथेना ऽन्येन ऽरावणः।  
भ्क्_१७।९७-१ "भूमि-ष्ठस्या ऽसमं युद्धं रथ-स्थेने"ति मातलिः  
भ्क्_१७।९७-२ आहरद् रथमत्युग्रं स-शस्त्रं मघवा ऽऽज्ञया।  
भ्क्_१७।९८-१ सो ऽध्यष्ठीयत रामेण, शस्त्रं पाशुपतं ततः  
भ्क्_१७।९८-२ निरास्यत दशाऽऽस्यस्, तच्छक्राऽस्त्रेणाजयन् नृपः।  
भ्क्_१७।९९-१ ततः शत-महस्रेण रामः प्रौर्णोन् निशाचरम्  
भ्क्_१७।९९-२ बाणानामक्षिणोद् धुर्यान्, सारथिं चाऽदुनोद् द्रुतम्।  
भ्क्_१७।१००-१ अदृश्यन्ता ऽनिमित्तानि, प्राह्वलत् क्षिति-मण्डलम्,  
भ्क्_१७।१००-२ रावणः प्राहिणोच्छूलं, शक्तिं चैन्दीं मही-पतिः।  
भ्क्_१७।१०१-१ ताभ्यामन्योन्यमासाद्य समवाप्यत संशमः,  
भ्क्_१७।१०१-२ लक्षेण पत्रिणां वक्षः क्रुद्धो रामस्य राक्षसः  
भ्क्_१७।१०२-१ अस्तृणादधिकं रामस् ततो ऽदेवत सायकैः,  
भ्क्_१७।१०२-२ अक्लाम्यद्रावणस्, तस्य सूतो रथमनाशयत्।  
भ्क्_१७।१०३-१ राक्षसोऽतर्जयत् सूतं पुनश् चाऽढौकयद् रथम्,  
भ्क्_१७।१०३-२ निरास्येतामुभौबाणानुभौ धुर्यानविध्यताम्  
भ्क्_१७।१०४-१ उभावकृन्ततां केतूनाव्यथेतामुभौ न तौ  
भ्क्_१७।१०४-२ अदीप्येतामुभौ धृष्णू, प्रायुञ्जातां च नैपुणम्  
भ्क्_१७।१०५-१ उभौ मायां व्यतायेतां, वीरौ ना ऽश्राम्यतामुभौ  
भ्क्_१७।१०५-२ मण्डलानि विचित्राणि क्षिप्रमाक्रामतामुभौ  
भ्क्_१७।१०६-१ न चोभावप्यलक्ष्येतां, यन्तारावाहतामुभौ  
भ्क्_१७।१०६-२ स्यन्दनौ समपृच्येतामुभयोर् दीप्त-वाजिनौ।  
भ्क्_१७।१०७-१ ततो मायामयान् मूर्ध्नो राक्षसो ऽप्रथयद्रणे,  
भ्क्_१७।१०७-२ रामेणैकशतं तेषां प्रावृश्च्यत शिलीमुखैः।  
भ्क्_१७।१०८-१ समक्षुभ्नन्नुदन्वन्तः, प्राकम्पन्त महीभृतः,  
भ्क्_१७।१०८-२ सन्त्रासमबिभः शक्रुः, प्रैङ्खच्च, क्षुभिता क्षितिः।  
भ्क्_१७।१०९-१ ततो मातलिना शस्त्रमस्मर्यत महीपतेः  
भ्क्_१७।१०९-२ वधाय रावणस्योग्रं स्वयम्भूर् यदकल्पयत्।  
भ्क्_१७।११०-१ नभस्वान् यस्य वाजेषु, फले तिग्मांशु-पावकौ  
भ्क्_१७।११०-२ गुरुत्वं मेरु-सङ्काशं, देहः सूक्ष्मो वियन्मयः।  
भ्क्_१७।१११-१ राजितं गारुडैः पक्षैर् विश्वेषां घाम तेजसाम्  
भ्क्_१७।१११-२ स्मृतं तद् रावणं भित्त्वा सुघोरं भुव्यशाययत्।  
भ्क्_१७।११२-१ आबध्नन् कपि-वदनानि सम्प्रसादं, प्राशंसत् सुर-समितिर् नृपं जिता ऽरिम्,  
भ्क्_१७।११२-२ अन्येषां विगत-परिप्लवा दिगन्ताः, पौलस्त्योऽजुषत शुचं विपन्न-बन्धुः  
  
  
भ्क्_१८  
भ्क्_१८।१-१ व्यश्नुते स्म ततः शोको नाभि-सम्बन्ध-सम्भवः  
भ्क्_१८।१-२ विभीषणमसावुच्चै रोदिति स्म दशाऽऽननम्।  
भ्क्_१८।२-१ "भूमौ शेते दश-ग्रीवो महार्ह-शयनोचितः,  
भ्क्_१८।२-२ नेक्षते विह्वलं मां च, न मे वाचं प्रयच्छति।  
भ्क्_१८।३-१ विपाकोऽयं दश-ग्रीव ! सन्दृष्टो ऽनागतो मया।  
भ्क्_१८।३-२ त्वं तेनाऽभिहितः पथ्यं किं कोपं न नियच्छसि।  
भ्क्_१८।४-१ भजन्ति विपदस् तूर्णमतिक्रामन्ति सम्पदः  
भ्क्_१८।४-२ तान्, मदान् नाऽवतिष्ठन्ते ये मते न्यायवादिनाम्।  
भ्क्_१८।५-१ अ-पथ्यमायतौ लोभादामनन्त्यनुजीविनः  
भ्क्_१८।५-२ प्रियं, शृणोति यस् तेभ्यस्, तमृच्छन्ति न सम्पदः।  
भ्क्_१८।६-१ प्राज्ञास् तेजस्विनः सम्यक् पश्यन्ति च, वदन्ति च,  
भ्क्_१८।६-२ तेऽवज्ञाता महाराज ! क्लाम्यन्ति, विरमन्ति, च।  
भ्क्_१८।७-१ लेढि भेषज-वन् नित्यं यः पथ्यानि कटून्यपि,  
भ्क्_१८।७-२ तदर्थं सेवते चा ऽऽप्तान्, कदाचिन् न स सीदति।  
भ्क्_१८।८-१ सर्वस्य जायते मानः, स्व-हिताच् च प्रमाद्यति,  
भ्क्_१८।८-२ वृद्धौ भजति चा ऽपथ्यं नरो येन विनश्यति।  
भ्क्_१८।९-१ द्वेष्टि प्रायो गुणेभ्यो यन्, न च स्निह्यति कस्यचित्,  
भ्क्_१८।९-२ वैरायते महद्भिश् च शीयते वृद्धिमानपि।  
भ्क्_१८।१०-१ समाश्वसिमि केना ऽहं, कथं प्राणिमि दुर्-गतः  
भ्क्_१८।१०-२ लोक-त्रय-पतिर् भ्राता यस्य मे स्वपिति क्षितौ  
भ्क्_१८।११-१ अहो जागर्ति कृच्छ्रेषु दैवं, यद् बल-भिज्जितः  
भ्क्_१८।११-२ लुठ्यन्ति भूमौ क्लिद्यन्ति बान्धवा मे स्वपन्ति च।  
भ्क्_१८।१२-१ शिवाः कुष्णन्ति मांसानि, भूमिः पिबति शोणितम्,  
भ्क्_१८।१२-२ दशग्रीव-सनाभीनां समदन्त्यामिषं खगाः,  
भ्क्_१८।१३-१ येन पूत-क्रतोर् मूर्ध्नि स्थीयते स्म महाऽऽहवे,  
भ्क्_१८।१३-२ तस्याऽपीन्द्रजितो दैवाद् ध्वाङ्क्षैः शिरसि लीयते।  
भ्क्_१८।१४-१ स्वर्भानुर् भास्करं ग्रस्तं निष्टीवति कृताऽह्निकः,  
भ्क्_१८।१४-२ अभ्युपैति पुनर् भूतिं राम-ग्रस्तो न कश्चन।  
भ्क्_१८।१५-१ त्वमजानन्निदं राजन्नीडिषे स्म स्व-विक्रमम्,  
भ्क्_१८।१५-२ दातुं नेच्छसि सीतां स्म, विषयाणां च नेशिषे।  
भ्क्_१८।१६-१ मन्त्रे जातु वदन्त्यज्ञास्, त्वं तानप्यनुमन्यसे,  
भ्क्_१८।१६-२ कथं नाम भवांस् तत्र ना ऽवैति हितमात्मनः  
भ्क्_१८।१७-१ अ-पृष्टो नु ब्रवीति त्वां मन्त्रे मातामहो हितम्,  
भ्क्_१८।१७-२ "न करोमीतिपौलस्त्य ! तदा मोहात् त्वमुक्तवान्  
भ्क्_१८।१८-१ त्वं स्म वेत्थ महाराज ! यत् स्माऽऽह न विभीषनः।  
भ्क्_१८।१८-२ पुरा त्यजति यत् क्रुद्दो मां निराकृत्य संसदि।  
भ्क्_१८।१९-१ हविर् जक्षिति निःशङ्को मखेषु मधवानसौ,  
भ्क्_१८।१९-२ प्रवाति स्वेच्छया वायुरुद्गच्छति च भास्करः।  
भ्क्_१८।२०-१ धनानामीशते यक्षा, यमो दाम्यति राक्षसान्,  
भ्क्_१८।२०-२ तनोति वरुणः पाशमिन्दुनोदीयते ऽधुना।  
भ्क्_१८।२१-१ शाम्यत्यृतु-समाहारस्, तपस्यन्ति वनौकसः,  
भ्क्_१८।२१-२ नो नमस्यन्ति ते बन्धून्, वरिवस्यन्ति ना ऽमराः  
भ्क्_१८।२२-१ श्रीर् निष्कुष्यति लङ्कायां, विरज्यन्ति समृद्धयः,  
भ्क्_१८।२२-२ न वेद तन्, न यस्याऽस्ति मृते त्वयि विपर्ययः।  
भ्क्_१८।२३-१ शक्तिं संस्वजते शक्रो, गोपायति हरिः श्रियम्,  
भ्क्_१८।२३-२ देव-वन्द्यः प्रमोदन्ते, चित्रीयन्ते, घनोदयाः।  
भ्क्_१८।२४-१ बिभ्रत्यस्त्राणि साऽमर्षा रण-काम्यन्ति चा ऽमराः,  
भ्क्_१८।२४-२ चकासति च, मांसाऽदां तथारन्ध्रेषु जाग्रति।  
भ्क्_१८।२५-१ चञ्चूर्यते ऽभितो लङ्कामस्मांश् चा ऽप्यतिशेरते,  
भ्क्_१८।२५-२ भूमयन्ति स्व-सामर्थ्यं, कीर्तिं नः कनयन्ति च।  
भ्क्_१८।२६-१ दिशो व्यष्नुवते दृप्तास् त्वत्-कृतां जहति स्थितिम्,  
भ्क्_१८।२६-२ क्षोदयन्ति च नः क्षुद्रा, हसन्ति त्वां विपद्-गतम्।  
भ्क्_१८।२७-१ शमं शमं नभस्वन्तः पुनन्ति परितो जगत्,  
भ्क्_१८।२७-२ उज्जिहीषे महाराज ! त्वं प्रशान्तो न किं पुनः  
भ्क्_१८।२८-१ प्रोर्णोति शोकस् चित्तं मे, सत्वं संशाम्यतीव मे  
भ्क्_१८।२८-२ प्रमार्ष्टि दुःखमालोकं, मुञ्चाम्यूर्जं त्वया विना।  
भ्क्_१८।२९-१ केन संविद्रते-नाऽन्यस् त्वत्तो बान्धव-वत्सलः,  
भ्क्_१८।२९-२ विरौमि शून्ये, प्रोर्णौमि कथं मन्यु-समुद्भवम्।  
भ्क्_१८।३०-१ रोदिम्यनाथमात्मानं बन्धुना रहितस् त्वया,  
भ्क्_१८।३०-२ प्रमाणं नोपकाराणामवगच्छामि यस्य ते  
भ्क्_१८।३१-१ नेदानीं शक्र-यक्षेन्द्रौ बिभीतो, न दरिद्रितः,  
भ्क्_१८।३१-२ न गर्वं जहितो दृप्तौ, न क्लिश्नीतो दशाऽऽनन !  
भ्क्_१८।३२-१ त्वया ऽपि नाम रहिताः कार्याणि तनुमो वयम्,  
भ्क्_१८।३२-२ कुर्मश् च जीविते बुद्धिं, धिक् तृष्णां कृत-नाशिनीम्।  
भ्क्_१८।३३-१ तृणेह्मि देहमात्मीयं। त्वं वाचं न ददासि चेत्,  
भ्क्_१८।३३-२ द्राघयन्ति हि मे शोकं स्मर्यमाणा गुणास् तव।  
भ्क्_१८।३४-१ उन्मुच्य स्रजमात्मीयां मां स्रजयति को हसन्,  
भ्क्_१८।३४-२ नेदयत्यासनं को मे, को हि मे वदति प्रियम्।  
भ्क्_१८।३५-१ न गच्छामि पुरा लङ्का- मायुर् यावद् दधाम्यहम्,  
भ्क्_१८।३५-२ कदा भवति मे प्रीतिस्, त्वां पश्यामि न चेदहम्।  
भ्क्_१८।३६-१ ऊर्ध्वं म्रिये मुहूर्ताद्धि विह्वलः क्षत-बान्धवः,  
भ्क्_१८।३६-२ मन्त्रे स्म हितमाख्यामि, न करोमि तवा ऽप्रियम्।  
भ्क्_१८।३७-१ अन्तःपुराणि पौलस्त्यं पौराश् च भृश-दुःखिताः  
भ्क्_१८।३७-२ संश्रुत्य स्मा ऽभिधावन्ति हतं रामेण संयुगे।  
भ्क्_१८।३८-१ मूर्धजान् स्म विलुञ्चन्ति, क्रोशन्ति स्मा ऽतिविह्वलम्,  
भ्क्_१८।३८-२ अधीयन्त्युपकाराणां मुहुर् भर्तुः प्रमन्यु च।  
भ्क्_१८।३९-१ रावणस्य नमन्ति स्म पौराः सास्रा रुदन्ति च।"  
भ्क्_१८।३९-२ भाषते स्म ततो रामो वचः पौलस्त्यमाकुलम्Ō  
भ्क्_१८।४०-१ "दातुः स्थातुर् द्विषां मूर्ध्नि यष्टुस् तर्पयितुः पित् न्  
भ्क्_१८।४०-२ युद्धाऽभग्नाऽऽविपन्नस्य किं दशाऽऽस्यस्य शोचसि  
भ्क्_१८।४१-१ बोभवीति न सम्मोहो व्यसने स्म भवादृशाम्,  
भ्क्_१८।४१-२ किं न पश्यसि, सर्वो ऽयं जनस् त्वामवलम्बते।  
भ्क्_१८।४२-१ त्वमर्हसि भ्रातुरनन्तराणि कर्तुं, जनस्या ऽस्य च शोक-भङ्गम्,  
भ्क्_१८।४२-२ धुर्ये विपन्ने त्वयि राज्य-भारो मज्जत्यनूढः क्षणदा-चरेन्द्र !"  
  
भ्क्_१९  
भ्क्_१९।१-१ अप-मन्युस् ततो वाक्यं पौलस्त्यो राममुक्तवान्Ō  
भ्क्_१९।१-२ "अ-शोच्योऽपि व्रजन्नस्तं सनाभिर् दुनुयान् न किम्।  
भ्क्_१९।२-१ तं नो देवा विधेयासुर् येन रावण-वद् वयम्  
भ्क्_१९।२-२ सपत्नांश् च ऽधिजीयास्म, सङ्ग्रामे च मृषीमहि।  
भ्क्_१९।३-१ क्रियेरंश् च दशाऽऽस्येन यथा ऽन्येना ऽपि नः कुले  
भ्क्_१९।३-२ देवद्यञ्चो नराऽहारा न्यञ्चश्च द्विषतां गणाः।  
भ्क्_१९।४-१ स एव घारयेत् प्राणानीदृशे बन्धु-विप्लवे,  
भ्क्_१९।४-२ भवेदाश्वासको यस्य सुहृच्छक्तो भवादृशः।  
भ्क्_१९।५-१ म्रियेयोर्ध्वं मुहूर्ताद्धि, न स्यास् त्वं यदि मे गतिः,  
भ्क्_१९।५-२ आशंसा च हि नः, प्रेते जीवेम-दशमूर्धनि।  
भ्क्_१९।६-१ प्रकुर्याम वयं देशे गर्ह्यां तत्र कथं रतिम्,  
भ्क्_१९।६-२ यत्र विंशति-हस्तस्य न सोदर्यस्य सम्भवः।"  
भ्क्_१९।७-१ आमन्त्रयेत तान् प्रह्वान् मन्त्रिणोऽथ विभीषणःŌ  
भ्क्_१९।७-२ "गच्छेत त्वरितं लङ्कां, राज-वेश्म विशेत च।  
भ्क्_१९।८-१ आददीध्वं महाऽर्हाणि तत्र वासांसि स-त्वराः  
भ्क्_१९।८-२ उद्धुनीयात सत्-केतून्, निर्हरेताऽग्र्य-चन्दनम्।  
भ्क्_१९।९-१ मुञ्चेताऽऽकाश-धूपांश्च, ग्रथ्नीयात स्रजः शुभाः,  
भ्क्_१९।९-२ आनयेता ऽमितं दारु कर्पूराऽगुरु-कुङ्कुमम्।  
भ्क्_१९।१०-१ उह्येरन् यज्ञ पात्राणि, ह्रियेत च विभावसुः,  
भ्क्_१९।१०-२ भ्रियेत चाऽऽज्यमृत्विग्भिः, कल्प्येत च समित्-कुशम्।  
भ्क्_१९।११-१ स्नानीयैः स्नापयेताऽऽशु, रम्यैर् लिम्पेत वर्णकैः,  
भ्क्_१९।११-२ अलङ्कुर्यात रत्नैश्च रावणाऽर्हैर् दशाऽऽननम्।  
भ्क्_१९।१२-१ वासयेत सु-वासोभ्यां मेध्याभ्यां राक्षसाऽऽधिपम्,  
भ्क्_१९।१२-२ ऋत्विक् स्रग्विणमादध्यात् प्राङ्-मूर्धानं मृगाऽजिने।  
भ्क्_१९।१३-१ यज्ञ-पात्राणि गोत्रेषु चिनुयाच् च यथा-विधि,  
भ्क्_१९।१३-२ जुहुयाच् च हविर् वह्नौ, गायेयुः साम सामगाः।"  
भ्क्_१९।१४-१ गत्वा ऽथ ते पुरीं लङ्कां कृत्वा सर्वं यथोदितम्  
भ्क्_१९।१४-२ समीपेऽन्त्याऽऽहुतेः साऽस्राः प्रोक्तवन्तो विभीषणम्Ō  
भ्क्_१९।१५-१ "कृतं सर्वं यथोद्दिष्टं, कर्तुं वह्नि-जल-क्रियाम्  
भ्क्_१९।१५-२ प्रयतेथा महाराज ! सह सर्वैः स्व-बन्धुभिः।  
भ्क्_१९।१६-१ अज्ञा-वन् नोत्सहेथास् त्वं, धेया धीर-त्वम-च्युतम्,  
भ्क्_१९।१६-२ स्थेयाः कार्येषु बन्धूनां, हेयाः शोकोद्भवं तमः।  
भ्क्_१९।१७-१ नाऽवकल्प्यमिदं, ग्लायेद् यत् कृच्छ्रेषु भवानपि  
भ्क्_१९।१७-२ न पृथग्-जन-वज् जातु प्रमुह्येत् पण्डितो जनः।  
भ्क्_१९।१८-१ यच्च यत्र भवांस् तिष्ठेत्, तत्रा ऽन्यो रावणस्य न,  
भ्क्_१९।१८-२ यच्च यत्र भवान् सीदेन् महद्भिस् तद् विगर्हितम्।  
भ्क्_१९।१९-१ आश्चर्यं, यच्च यत्र त्वां प्रब्रूयाम वयं हितम्,  
भ्क्_१९।१९-२ अपि साक्षात् प्रशिष्यास् त्वं कृच्छ्रेष्विन्द्र-पुरोहितम्।  
भ्क्_१९।२०-१ कामो जनस्यŌ"जह्यास् त्वं प्रमादं नैरृताऽधिप !"  
भ्क्_१९।२०-२ उत द्विषोऽनुशोचेयुर् विप्लवे, किमु बान्धवाः।  
भ्क्_१९।२१-१ स भवान् भ्रातृ-वद् रक्षेद् यथावदखिलं जनम्,  
भ्क्_१९।२१-२ न भवान् सम्प्रमुह्येच् चेदाश्वस्युश् च निशाचराः,  
भ्क्_१९।२२-१ ततः स गतवान् कर्तुं भ्रातुरग्नि-जल-क्रियाम्।  
भ्क्_१९।२२-२ प्रोक्तवान् कृत-कर्तव्यं वचो रामोऽथ राक्षसम्।  
भ्क्_१९।२३-१ अम्भांसि रुक्म-कुम्भेन सिञ्चन् मूर्धि समाधिमान्Ō  
भ्क्_१९।२३-२ "त्वं राजा रक्षसां लङ्का- मवेक्षेथा विभीषन ?  
भ्क्_१९।२४-१ क्रुद्धाननुनयेः सम्यक्, धनैर्लुब्धानुपार्जयेः,  
भ्क्_१९।२४-२ मानिनो मानयेः काले, त्रस्तान् पौलस्त्य ! सान्त्वयेः।  
भ्क्_१९।२५-१ इच्छा मे परमा, नन्देः कथं त्वं वृत्र-शत्रु-वत्,  
भ्क्_१९।२५-२ इच्छेद्धि सुहृदं सर्वो वृद्धि-संस्थं यतः सुहृत्।  
भ्क्_१९।२६-१ वर्धिषीष्टाः स्वजातेषु, वध्यास् त्वं रिपु-संहतीः,  
भ्क्_१९।२६-२ भूयास् त्वं गुणिनां मान्यस्, तेषां स्थेया व्यवस्थितौ।  
भ्क्_१९।२७-१ धेयास् त्वं सुहृदां प्रीतिं, वन्दिषीष्ठा दिवौकसः,  
भ्क्_१९।२७-२ सोमं पेयाश् च, हेयाश् च हिंस्रा हानि-करीः क्रियाः  
भ्क्_१९।२८-१ अवसेयाश् च कार्याणि धर्मेण पुर-वासिनाम्,  
भ्क्_१९।२८-२ अनुरागं क्रिया राजन् ! सदा सर्व-गतं जने।  
भ्क्_१९।२९-१ घानिषीष्ट त्वया मन्युर्, ग्राहिषीष्ट समुन्नतिः,  
भ्क्_१९।२९-२ रक्षोभिर् दर्शिषीष्ठास् त्वं, द्रक्षीरन् भवता च ते।  
भ्क्_१९।३०-१ मन्युं वध्या भट-वध-कृतं बाल-वृद्धस्य राजन् !, शास्त्राऽभिज्ञाः सदसि सु-धियः सन्निधिं ते क्रियासुः,  
भ्क्_१९।३०-२ संरंसीष्ठाः सुर-मुनि-गते वर्त्मनि प्राज्य-धर्मे, सम्भुत्सीष्ठाः सु-नय-नयनैर् विद्विषामीहितानि।"  
  
  
भ्क्_२०  
भ्क्_२०।१-१ समुपेत्य ततः सीतामुक्तवान् पवनाऽऽत्मजःŌ  
भ्क्_२०।१-२ दिष्ट्या वर्धस्व वैदेहि ! हतस् त्रैलोक्य-कण्टकः  
भ्क्_२०।२-१ अनुजानीहि हन्यन्तां मयैताः क्षुद्र-मानसाः  
भ्क्_२०।२-२ रक्षिकास् तव राक्षस्यो, गृहाणैतासु मत्सरम्।  
भ्क्_२०।३-१ तृण्हानि दुराऽऽचारघोर-रूपाऽऽशय-क्रियाः,  
भ्क्_२०।३-२ हिंस्रा भवतु ते बुद्धिरेतास्, कुरु निष्ठुरम्।  
भ्क्_२०।४-१ पश्चिमं करवामैतत् प्रियं देवि ! वयं तव,"  
भ्क्_२०।४-२ ततः प्रोक्तवती सीता वानरं करुणाऽऽशया।  
भ्क्_२०।५-१ "उपशाम्यतु, ते बुद्धिः पिण्ड-निर्वेश-कारिषु  
भ्क्_२०।५-२ लघु-सत्वेषु, दोषोऽयं यत्-कृतो-निहतो ऽसकौ।  
भ्क्_२०।६-१ न हि प्रेष्य-वधं घोरं करवान्यस्तु ते मतिः,  
भ्क्_२०।६-२ एधि कार्य-करस् त्वं मे गत्वा प्रवद राघवम्।  
भ्क्_२०।७-१ "दिदृक्षुर् मैथिली राम ! पश्यतु त्वाऽविलम्बितम्"।  
भ्क्_२०।७-२ तथेति स प्रतिज्ञाय गत्वा राघवमुक्तवान्।  
भ्क्_२०।८-१ "उत्सुकाऽऽनीयतां देवी काकुत्स्थ-कुल-नन्दन !"  
भ्क्_२०।८-२ क्ष्मां लिखित्वा विनिश्वस्य स्वराऽऽलोक्य विभीषणम्  
भ्क्_२०।९-१ उक्तवान् राघवः-"सीतामानया ऽलङ्कृतामिति।"  
भ्क्_२०।९-२ गत्वा प्रणम्य तेनोक्ता मैथिली मधुरं वचः।  
भ्क्_२०।१०-१ "जहीहि शोकां वैदेहि ! प्रीतये धेहि मानसम्,  
भ्क्_२०।१०-२ रावणे जहिहि द्वेषां, जहाहि प्रमदा-वनम्।  
भ्क्_२०।११-१ स्नाह्यनुलिम्प धूपाय, निवस्स्वाऽऽविध्य च स्रजम्,  
भ्क्_२०।११-२ रत्नान्याऽऽमुञ्च, सन्दीप्ते हविर् जुहुधि पावके,  
भ्क्_२०।१२-१ अद्धि त्वं पञ्च-गव्यं च, छिन्धि संरोध-जं तमः,  
भ्क्_२०।१२-२ आरोह शिबिकां हैमीं, द्विषां जहि मनो-रथान्।  
भ्क्_२०।१३-१ तृणेढु त्वद्-वियोगोत्थां राजन्यानां पतिः शुचम्,  
भ्क्_२०।१३-२ भवतादधियुक्ता त्वमत ऊर्ध्वं स्व-वेश्मनि।  
भ्क्_२०।१४-१ दीक्षस्व सह रामेण त्वरितं तुरगाऽध्वरे,  
भ्क्_२०।१४-२ दृश्यस्व पत्या प्रीतेन प्रीत्या प्रेक्षस्व राघवम्।  
भ्क्_२०।१५-१ अयं नियोगः पत्युस् ते, कार्या नाऽत्र विचारणा,  
भ्क्_२०।१५-२ भूषया ऽङ्गं, प्रमाणं चेद्, रामं गन्तुं यतस्व च  
भ्क्_२०।१६-१ मुदा संयुहि काकुत्स्थं, स्वयं चा ऽऽप्नूहि सम्पदम्,  
भ्क्_२०।१६-२ उपेह्यूर्ध्वं मुहूर्तात् त्वं देवि ! राघव-सन्निधिम्।  
भ्क्_२०।१७-१ ऊर्ध्वं मुहूर्तादह्नो ऽङ्ग ! स्वामिनी स्म भव क्षितेः  
भ्क्_२०।१७-२ राज-पत्नी-नियोग-स्थमनुशाधि पुरी-जनम्।  
भ्क्_२०।१८-१ उत्तिष्ठस्व मते पत्युर्, यतस्वा ऽलङ्कृतौ तथा,  
भ्क्_२०।१८-२ प्रतिष्ठस्व च तं द्रष्टुं द्रष्टव्यं त्वं मही-पतिम्।"  
भ्क्_२०।१९-१ अनुष्ठाय यथाऽऽदिष्टं नियोगं जनकाऽऽत्मजा  
भ्क्_२०।१९-२ ममारूढवती यानं पट्टांऽशुक-वृताऽऽनना।  
भ्क्_२०।२०-१ लज्जाऽनता विसंयोग-दुःख-स्मरण-विह्वला  
भ्क्_२०।२०-२ साऽस्रा गत्वा ऽन्तिकं पत्युर् दीना रुदितवत्यसौ।  
भ्क्_२०।२१-१ प्राप्त-चारित्र्य-सन्देहस् ततस् तामुक्तवान् नृपः  
भ्क्_२०।२१-२ इच्छामे-"ना ऽऽददे सीते ! त्वामहं गम्यतामतः"।  
भ्क्_२०।२२-१ रावणाऽङ्क-परिश्लिष्टा त्वं हृल्-लेख-करी मम  
भ्क्_२०।२२-२ मतिं बधान सुग्रीवे , राक्षसेन्द्रं गृहाण वा।  
भ्क्_२०।२३-१ अशान भरताद् भोगान्, लक्ष्मणं प्रवृणीष्व वा,  
भ्क्_२०।२३-२ कामाद् वा याहि, मुच्यन्तामाशा राम-निबन्धनाः।  
भ्क्_२०।२४-१ क्व च ख्यातो रघोर् वंशः, क्व तं पर-गृहोषिता,  
भ्क्_२०।२४-२ अन्यस्मै हृदयं देहि, ना ऽनभीष्टे घटामहे।  
भ्क्_२०।२५-१ यथेष्टं चर वैदेहि !, पन्थानः सन्तु ते शिवाः,  
भ्क्_२०।२५-२ कामास् तेऽन्यत्र तायन्तां विशङ्कां त्यज मद्-गताम्।  
भ्क्_२०।२६-१ ततः प्रगदिता वाक्यं मैथिलाऽभिजना नृपम्Ō  
भ्क्_२०।२६-२ "स्त्रीसामान्येन सम्भूता शङ्का मयि विमुच्यताम्।  
भ्क्_२०।२७-१ दैवाद् बिभीहि काकुत्स्थ ! जिह्रीहि त्वं तथा जनात्,  
भ्क्_२०।२७-२ मिथ्या मामभिसङ्क्रुध्य- न्न-वशां शत्रुणा हृताम्।  
भ्क्_२०।२८-१ चेतसस् त्वयि वृत्तिर् मे, शरीरं रक्षसा हृतम्,  
भ्क्_२०।२८-२ विदाङ्कुर्वन्तु सम्यञ्चो देवाः सत्यमिदं वचः  
भ्क्_२०।२९-१ त्वं पुनीहि पुनीहीति पुनन् वायो ! जगत्Ōत्रयम्  
भ्क्_२०।२९-२ चरन् देहेषु भूतानां विद्धि मे बुद्धि-विप्लवम्।  
भ्क्_२०।३०-१ खमट, द्यामटा ऽटोर्वीमित्यटन्त्यो ऽति-पावनाः  
भ्क्_२०।३०-२ यूयमापो ! विजानीत मनो-वृत्तिं शुभां मम।  
भ्क्_२०।३१-१ जगन्ति धत्स्व धत्स्वेति दधती त्वं वसुन्धरे !  
भ्क्_२०।३१-२ अवेहि मम चारित्रं नक्तं-दिवम-विच्युतम्।  
भ्क्_२०।३२-१ रसान् संहर, दीप्यस्व, ध्वान्तं जहि, नभो भ्रम,  
भ्क्_२०।३२-२ इतीहमानस् तिग्मांऽशो ! वृत्तं ज्ञातुं घटस्व मे।  
भ्क्_२०।३३-१ स्वर्गे विद्यस्व, भुव्याऽऽस्व, भुजङ्ग-निलये भव,  
भ्क्_२०।३३-२ एवं वसन् ममा ऽऽकाश ! सम्बुध्यस्व कृताऽकृतम्।  
भ्क्_२०।३४-१ चितां कुरु च सौमित्रे ! व्यसनस्या ऽस्य भेषजम्,  
भ्क्_२०।३४-२ रामस् तुष्यतु मे वा ऽद्य, पापां प्लुष्णातु वा ऽनलः  
भ्क्_२०।३५-१ राघवस्य मतेना ऽथ लक्ष्मणेनाऽऽचितां चिताम्  
भ्क्_२०।३५-२ दृष्ट्वा प्रदक्षिणीकृत्य रामं प्रगदिता वचः  
भ्क्_२०।३६-१ प्रवपाणि वपुर् वह्नौ रासा ऽहं शाङ्किता त्वया,  
भ्क्_२०।३६-२ सर्वे विदन्तु शृण्वन्तु भवन्तः स प्लवङ्गमाः।  
भ्क्_२०।३७-१ मां दुष्टां ज्वलित-वपुः प्लुषाण वह्ने ! संरक्ष क्षत-मलिनां सुहृद् यथा वा,  
भ्क्_२०।३७-२ एषा ऽहं क्रतुषु वसोर् यथा ऽऽज्य-धारा त्वां प्राप्ता विधि-वदुदीर्ण-दीप्ति-मालम्।  
  
भ्क्_२१  
भ्क्_२१।१-१ समुत्क्षिप्य ततो वह्निर् मैथिलीं राममुक्तवान्  
भ्क्_२१।१-२ "काकुत्स्थ ! दयितां साध्वीं त्वमाशङ्किष्यथाः कथम्  
भ्क्_२१।२-१ ना भविष्यदियं शुद्धा यद्यपास्यमहं ततः  
भ्क्_२१।२-२ न चैनां, पक्षपातो मे धर्मादन्यत्र राघव !  
भ्क्_२१।३-१ अपि तत्र-रिपुः सीतां ना ऽर्थयिष्यत दुर्-मतिः,  
भ्क्_२१।३-२ क्रूरं जात्ववदिष्यच् च जात्वस्तोष्यच्छ्रियं स्वकाम्।  
भ्क्_२१।४-१ सङ्कल्पं ना ऽकरिष्यच् च तत्रेयं शुद्ध-मानसा,  
भ्क्_२१।४-२ सत्याऽमर्षमवाप्स्यस् त्वं रामः सीता-निबन्धनम्।  
भ्क्_२१।५-१ त्वया ऽद्रक्ष्यत किं ना ऽस्याः शीलं संवसता चिरम्,  
भ्क्_२१।५-२ अदर्शिष्यन्त वा चेष्टाः कालेन बधुना न किम्।  
भ्क्_२१।६-१ यावज्जिवमशोचिष्यो, ना ऽहास्यश् चेदिदं तमः,  
भ्क्_२१।६-२ भानुरप्यपतिष्यत् क्ष्मामक्षोभिष्यत चेदियम्।  
भ्क्_२१।७-१ समपत्स्यत राजेन्द्र ! स्त्रैणं यद्यत्र चापलम्,  
भ्क्_२१।७-२ लोक-पाला इहा ऽऽयास्यंस् ततो ना ऽमी कलि-द्रुहः।  
भ्क्_२१।८-१ आश्चर्यं यच्च यत्र स्त्री कृच्छ्रे ऽवर्त्स्यन् मते तव,  
भ्क्_२१।८-२ त्रासादस्यां विनष्टायां किं किमालप्स्यथाः फलम्।  
भ्क्_२१।९-१ यत्र यच्चा ऽमरिष्यत् स्त्री साध्वसाद् दोष-वर्जिता  
भ्क्_२१।९-२ तदसूया-रतौ लोके तस्या वाच्या ऽऽस्पदं मृषा।  
भ्क्_२१।१०-१ अमन्त्स्य भवान् यद्वद् तथैव च पिता तव  
भ्क्_२१।१०-२ ना ऽऽगमिष्यद् विमान-स्थः साक्षाद् दशरथो नृपः।  
भ्क्_२१।११-१ ना ऽकल्प्स्यत् सन्निधिं स्थानुः शूली वृषभ-वाहनः  
भ्क्_२१।११-२ अन्वभाविष्यता ऽन्येन मैथिली चेत् पतिव्रता।  
भ्क्_२१।१२-१ आनन्दयिष्यदागम्य कथं त्वामरविन्द-सत्  
भ्क्_२१।१२-२ राजेन्द्र ! विश्व-सूर् धाता चारित्र्ये सीतया क्षते।  
भ्क्_२१।१३-१ प्रणमन् ब्रह्मणा प्रोक्तो राजका ऽधिपतिस् ततः  
भ्क्_२१।१३-२ "ना, शोत्स्यन् मैथिली लोके, नाऽऽचरिष्यदिदं यदि।  
भ्क्_२१।१४-१ नाऽमोक्ष्याम वयं शङ्का- मिहाधास्यन् न चेद् भवान्,  
भ्क्_२१।१४-२ किं वा चित्रमिदं युक्तं, भवान् यदकरिष्यत।  
भ्क्_२१।१५-१ प्रावर्तिष्यन्त चेष्टाश् चेद्-याथातथ्य-वत् तव,  
भ्क्_२१।१५-२ अनुशास्ये त्वया लोके रामाऽवर्त्स्यंस्तरां ततः  
भ्क्_२१।१६-१ प्राणमन्तम् ततो राममुक्तवानिति शङ्करः  
भ्क्_२१।१६-२ "किं नारायणमात्मानं ना ऽभोत्स्यत भवानजम्।  
भ्क्_२१।१७-१ को न्यो ऽकर्त्स्यदिह प्राणान् दृप्तानां च सुर-द्विषाम्,  
भ्क्_२१।१७-२ को वा विश्वजनीनेषु कर्मसु प्राघटिष्यत  
भ्क्_२१।१८-१ दैत्य-क्षये महा-राज ! यच्च यत्रा ऽघटिष्यथाः  
भ्क्_२१।१८-२ समाप्तिं जातु तत्रापि किं ना ऽनेष्यस् त्वमीहितम्।  
भ्क्_२१।१९-१ तातं प्रसाद्य कैयेय्या भरताय प्रपीडितम्  
भ्क्_२१।१९-२ सहस्र-चक्षुषं रामो निनंसुः परिदृष्टवान्।  
भ्क्_२१।२०-१ प्रेता वरेण शक्रस्य प्राणन्तः कपयस् ततः  
भ्क्_२१।२०-२ सञ्जाताः फलिना ऽऽनम्र-रोचिष्णु-द्रुम-सद्रवः।  
भ्क्_२१।२१-१ भ्रमर कुला ऽऽकुलोल्बण-सुगन्धि-पुष्प-तरुस् तरुण-मधूक-सम्भव-पिशङ्गित-तुङ्ग-शिखः  
भ्क्_२१।२१-२ शिखर-शिला ऽन्तराल-परिक्wxल्क़्क़्प्त-जला ऽवसरः स-रस-फल-श्रियं स विततान सुवेल-गिरिः।  
भ्क्_२१।२२-१ संवाद्भिः स-कुसुम-रेणुभिः समीरै- रानम्रैर् बहु-फल-धारिभिर् वना ऽन्तैः  
भ्क्_२१।२२-२ श्च्योतद्भिर् मधु-पटलैश् च वानराणाम् आप्यानो रिपु-वध-सम्भवः प्रमोदः  
भ्क्_२१।२३-१ आयान्त्यः स्व-फल-भरेण भङ्गुरत्वं भृङ्गाऽऽली-निचय-चिता लतास् तरूणाम्  
भ्क्_२१।२३-२ सा ऽऽमोदाः क्षिति-तल-संस्थिताऽवलोप्या भोक्त् णां ष्रममदयं न नीतवत्यः।  
  
  
भ्क्_२२  
भ्क्_२२।१-१ ततो रामो हनूमन्तमुक्तवान् हृष्ट-मानसम्  
भ्क्_२२।१-२ "अयोध्यां श्वः प्रयातासि कपे ! भरत-पालिताम्।  
भ्क्_२२।२-१ गाधितासे नभो भूयः स्फुटन्-मेघ-घटाऽऽवलि,  
भ्क्_२२।२-२ ईक्षितासे ऽम्भसां पत्युः पयः शिशिर-शीकरम्।  
भ्क्_२२।३-१ सेवितासे प्लवङ्ग ! त्वं महेन्द्रा ऽद्रेरधित्यकाः  
भ्क्_२२।३-२ व्युत्क्रान्त-वर्त्मनो भानोः सह-ज्योत्स्ना-कुमुद्वतीः।  
भ्क्_२२।४-१ चन्दन-द्रुम-सञ्च्छन्ना निराकृत-हिम-श्रथाः  
भ्क्_२२।४-२ दर्शितारस् त्वया ताश् च मलयोपत्यकाः शुभाः।  
भ्क्_२२।५-१ प्रतन्व्यः कोमला विन्ध्ये सहितारः स्यदं न ते  
भ्क्_२२।५-२ लताः स्तबक-शालिन्यो मधुलेहि-कुलाऽऽकुलाः।  
भ्क्_२२।६-१ द्रष्टासि प्रीति-मानारात् सखिभिः सह सेविताम्  
भ्क्_२२।६-२ स-पक्षपातं किष्किन्धां पूर्व-क्रीडां स्मरन् मुहुः।  
भ्क्_२२।७-१ त्वया सन्दर्शितारौ ते माल्यवद्-दण्डका-वने,  
भ्क्_२२।७-२ उपद्रुतश् चिरं द्वन्द्वैर् ययोः क्लिशितवानहम्।  
भ्क्_२२।८-१ आप्तारौ भवता रम्यावाश्रमौ हरिणा ऽऽकुलौ  
भ्क्_२२।८-२ पुण्योदक-द्विजाऽऽकीर्णौ सुतीक्ष्ण-शरभङ्गयोः  
भ्क्_२२।९-१ अतिक्रान्ता त्वया रम्यं दुःखमत्रेस् तपो-वनम्,  
भ्क्_२२।९-२ पवित्र-चित्रकूटे ऽद्रौ त्वं स्थातासि कुतूहलात्।  
भ्क्_२२।१०-१ ततः परं भरद्वाजो भवता दर्शिता मुनिः,  
भ्क्_२२।१०-२ द्रष्टारश् च जनाः पुन्या यामुनाऽम्बुक्षतांऽहसः।  
भ्क्_२२।११-१ स्यन्त्वा स्यन्त्वा दिवः शम्भोर्- मूर्ध्नि स्कन्त्वा भुवं गताम्  
भ्क्_२२।११-२ गाहितासे ऽथ पुण्यस्य गङ्गां मूर्तिमिव द्रुताम्।  
भ्क्_२२।१२-१ तमसाया महा-नील-पाषाण-सदृश-त्विषः  
भ्क्_२२।१२-२ वना ऽन्तात् बहु मन्तासे नागराऽऽक्रीड-शाखिनः।  
भ्क्_२२।१३-१ नगर-स्त्री-स्तन-न्यस्त-धौत-कुङ्कुम-पिञ्जराम्  
भ्क्_२२।१३-२ विलोक्य सरयूं रम्यां गन्ता ऽयोध्या त्वया पुरी।  
भ्क्_२२।१४-१ आनन्दितारस् त्वां दृष्ट्वा प्रष्टारश् चावयोः शिवम्  
भ्क्_२२।१४-२ मातरः सह मैथिल्या, तोष्टा च भरतः परम्।  
भ्क्_२२।१५-१ आख्यातासि हतं शत्रुमभिषिक्तं विभीषणम्,  
भ्क्_२२।१५-२ सुग्रीवं चा ऽर्जितं मित्रं, सर्वांश् चाऽऽगामुकान् द्रुतम्  
भ्क्_२२।१६-१ गन्तारः परमां प्रीतिं पौराः ष्रुत्वा वचस् तव,  
भ्क्_२२।१६-२ ज्ञात्वैतत् सम्मुखीनश् च समेता भरतो ध्रुवम्।  
भ्क्_२२।१७-१ गते त्वयि पथा ऽनेन वयमप्यंहितास्महे,  
भ्क्_२२।१७-२ लब्धाहे ऽहं धृतिं प्राप्ते भूयो भवति सम्मुखे।  
भ्क्_२२।१८-१ गते तस्मिन् गृहीता ऽर्थे रामः सुग्रीव-राक्षसौ  
भ्क्_२२।१८-२ उक्तवान् श्वो ऽभिगन्तास्थो युवां सह मया पुरम्।  
भ्क्_२२।१९-१ द्रष्टास्थस् तत्र तिस्रो मे मात् स् तुष्टऽन्तराऽऽत्मनः  
भ्क्_२२।१९-२ आन्त्यन्तीनं सखि-त्वं च प्राप्तास्थो भरता ऽऽश्रयम्।  
भ्क्_२२।२०-१ नैवं विरह-दुःखेन वयं व्याघानितास्महे,  
भ्क्_२२।२०-२ श्रमो नुभविता नैवं भवद्भ्यां च वियोग-जः,  
भ्क्_२२।२१-१ एवं युवां मम प्रीत्यै कल्प्तास्थः कपि-राक्षसौ !  
भ्क्_२२।२१-२ गन्तुं प्रयतितासाथे प्रातः सह मया यदि।  
भ्क्_२२।२२-१ उत्कवन्तौ ततो रामं वचः पौलस्त्य-वानरौ  
भ्क्_२२।२२-२ अनुग्रहो ऽयं काकुत्स्थ ! गन्तास्वो यत् त्वया सह।  
भ्क्_२२।२३-१ अनुमन्तास्वहे नाऽऽवां भवन्तं विरहं त्वया  
भ्क्_२२।२३-२ अपि प्राप्य सुरेन्द्र-त्वं, किं नु प्रत्तं, त्वया ऽऽस्पदम्।  
भ्क्_२२।२४-१ ततः कथाभिः समतीत्य दोषा- मारुह्य सैन्यैः सह पुष्पकं ते  
भ्क्_२२।२४-२ सम्प्रस्थिता वेग-वशाद-गाधं प्रक्षोभयन्तः सलिलं पयोधेः।  
भ्क्_२२।२५-१ सेतुं, महेन्द्रं, मलयं स-विन्ध्यं, स-माल्यवन्तं गिरिमृष्यमूकम्,  
भ्क्_२२।२५-२ स-दण्डकाऽरण्य-वातीं च पम्पां रामः प्रियायाः कथयन् जगाम।  
भ्क्_२२।२६-१ एते ते मुनि-जन-मण्डिता दिगन्ताः, शैलोऽयं लुलित-वनः स चित्रकूटः,  
भ्क्_२२।२६-२ गङ्गेयं सु-तनु-! विशाल-तीर-रम्या, मैथिल्या रघु-तनयो दिशन् ननन्द।  
भ्क्_२२।२७-१ शिञ्जान-भ्रमर-कुलाऽऽकुलाऽग्र-पुष्पाः शीता-ऽम्भः-प्रविलय-सम्प्लवा ऽभिलीनाः  
भ्क्_२२।२७-२ एते ते सु-तनु ! पुरी-जनोपभोग्या दृश्यन्ते नयन-मनोरमा वना ऽन्ताः।  
भ्क्_२२।२८-१ स्थानं नः पूर्व-जानामियमधिकमसौ प्रेयसी पूरयोध्या, दूरादालोक्यते या हुत-विविध-हविः- प्रीणिता ऽशेष-देवा,  
भ्क्_२२।२८-२ सो ऽयं देशो, रुदन्तं पुर-जनमखिलं यत्र हित्वा प्रयातौ आवां सीते ! वना ऽन्तं सह धृत-धृतिना लक्ष्मणेन क्षपाऽन्ते।  
भ्क्_२२।२९-१ तूर्याणामथ निःस्वनेन सकलं लोकं समापूरयन् विक्रान्तैः करिणां गिरीन्द्र-सदृशां क्ष्मां कम्पयन् सर्वतः  
भ्क्_२२।२९-२ सा ऽऽनन्दा ऽश्रु-विलोचनः प्रकृतिभिः सार्धं सहा ऽन्तः पुरः सम्प्राप्तो भरतः स-मारुतिरलं नम्रः समं मातृभिः  
भ्क्_२२।३०-१ अथ स-सम्भ्रम-पौर-जना ऽऽवृतो भरत-पाणि-धृतोज्ज्वल-चामरः  
भ्क्_२२।३०-२ गुरु-जन-द्विज-बन्द्यभिनन्दितः प्रविशति स्म पुरं रघु-नन्दनः।  
भ्क्_२२।३१-१ प्रविधाय धृतिं परां जनानां युव-राजं भरतं ततोऽभिषिच्य  
भ्क्_२२।३१-२ जघटे तुरगाऽध्वरेण यष्टुं कृत-सम्भार-विधिः पतिः प्रजानाम्।  
भ्क्_२२।३२-१ इदमधिगत-मुक्ति-मार्ग-चित्रं विवदिषतां वदतां च सन्-निबन्धात्  
भ्क्_२२।३२-२ जनयति विजयं सदा जनानां युधि सुसमाहितमैश्वरं यथा ऽस्त्रम्।  
भ्क्_२२।३३-१ दीप-तुल्यः प्रबन्धो ऽयं शब्द-लक्षण-चक्षुषाम्  
भ्क्_२२।३३-२ हस्ता ऽमर्ष इवा ऽन्धानां भवेद् व्याकरणादृते।  
भ्क्_२२।३४-१ व्याख्या-गम्यमिदं काव्य- मुत्सवः सु-धियामलम्,  
भ्क्_२२।३४-२ हता दुर्-मेघसश् चा ऽस्मिन् विद्वत्-प्रिय-तया मया।  
भ्क्_२२।३५-१ काव्यमिदं विहितं मया वलभ्यां श्रीधरसेन-नेरन्द्र-पालितायाम्,  
भ्क्_२२।३५-२ कीर्तिरतो भवतान् नृपस्य, तस्य प्रेम-करः क्षिति-पो यतः प्रजानाम्।  
  
  
  
  
