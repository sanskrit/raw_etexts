---
title: 'Ksemendra: Bharatamanjari, 19'

---
## Intro
  
  
  
  
Ksemendra: Bharatamanjari, 19  
  
  
  
  
Ksemendra: Bharatamanjari  
19. Harivamsa  
  
  
Input by members of the Sansknet project  
(sansknet.ac.in)  
  
  
  
This GRETIL version has been converted from a custom Devanagari encoding.  
Therefore, many word boundaries are not marked by blanks.  
  
  
  
  
  


## पाठः
  
  
  
  
  
  
  
॥हरिवंशः॥  
  
नारायणं नमस्कृत्य नरं चैव नरोत्तमम्  ।  
देवीं सरस्वतीं व्यासं ततो जयमुदीरयेत्  ॥ भ्म्ज्_१९।१ ॥  
  
मुनिः पुनातु वो व्यासः सदा सन्निहिता सुखे  ।  
त्रिमार्गगा मधुमती यस्य शुद्धा सरस्वती  ॥ भ्म्ज्_१९।२ ॥  
  
शौनकेन पुनः पृष्टो नैमिषे लौमहर्षणिः  ।  
अभ्यधादद्भुतं भूमौ सम्भवं कैटभद्विषः  ॥ भ्म्ज्_१९।३ ॥  
  
आकर्ण्य भारतकथां प्रहृष्टो जनमेजयः  ।  
अपृच्छद्वैष्णवं वंशं वैशम्पायनमादरात्  ॥ भ्म्ज्_१९।४ ॥  
  
स पृष्टः पृषुवंशेन पार्थिवेन कथां हरेः  ।  
जगाद जगतां हेतुं प्रणम्य प्रयतः प्रभुम्  ॥ भ्म्ज्_१९।५ ॥  
  
अप एवासृजत्पूर्वं भगवान्विष्णुरव्ययः  ।  
तासु वीर्यं नराख्यासु येन नारायणः स्मृतः  ॥ भ्म्ज्_१९।६ ॥  
  
तदण्डमभवद्वैमं यस्मिञ्जातः प्रजापतिः  ।  
असृजन्मनुमुख्यांश्च कर्दमाद्यान्प्रजापतीन्  ॥ भ्म्ज्_१९।७ ॥  
  
दक्षं च सर्वभूतानि यस्य दौहित्रसन्ततिः  ।  
पृथक्पृथक्च राज्यानि सोमादिनामकल्पयत्  ॥ भ्म्ज्_१९।८ ॥  
  
कदाचिदत्रिवंशस्य सुतो ऽङ्गस्य प्रजापतेः  ।  
मृत्युपुत्र्यां सुनीथायां जातः स्थितिविलोपकृत्  ॥ भ्म्ज्_१९।९ ॥  
  
स्वर्वो नामाभवद्राजा किल्बिषात्कलुषाशयः  ।  
प्रजानां विधिवैमुख्यान्मूर्तिमानिव विप्लवः  ॥ भ्म्ज्_१९।१० ॥  
  
अनुनीतो ऽपि बहुशः स यदा नाभवद्वशी  ।  
तदा निगृह्यातिबलं मुनयस्तमपातयन्  ॥ भ्म्ज्_१९।११ ॥  
  
ममन्थुरस्य ते सव्यमूरुं क्रोधानलाकुलाः  ।  
ततः समुदभूत्स्वर्वो नरः कृष्णो भयाकुलः  ॥ भ्म्ज्_१९।१२ ॥  
  
निषीदेत्यत्रिणोक्तो ऽसौ निषादजनको ऽभवत्  ।  
ततो ममन्थुर्मुनयः पाणिं वेनस्य दक्षिणम्  ॥ भ्म्ज्_१९।१३ ॥  
  
ताम्राङ्गुलिदलात्पाणिकमलादुदभूत्ततः  ।  
पितामह इव श्रीमान्पृथुः पृथुललोचनः  ॥ भ्म्ज्_१९।१४ ॥  
  
धनुराजगवं तस्य विबिभौ हेमवर्षिणः  ।  
निजज्वालावली धाम दीप्तस्येव विभावसोः  ॥ भ्म्ज्_१९।१५ ॥  
  
तत्प्रसादाद्दिवं याते वेने वैन्यो ऽथ भूभुजाम्  ।  
आद्यो रत्नाकरैरेत्य रत्नौरभ्यर्चितः स्वयम्  ॥ भ्म्ज्_१९।१६ ॥  
  
जले शैले च तस्याभूदभग्नप्रणया गतिः  ।  
तं तुष्टुवुर्नवोत्पन्नाः सूतमागधबन्दिनः  ॥ भ्म्ज्_१९।१७ ॥  
  
प्रजानां वृत्तये भूमिस्तेनादिष्टा तरस्विना  ।  
भीता दुद्राव गौर्भूत्वा धन्वी तामाद्रवत्स च  ॥ भ्म्ज्_१९।१८ ॥  
  
सा लोकान्ब्रह्मलोकान्तानशेषान्विद्रुता जवात्  ।  
तमेवात्तायुधं पश्चादपश्यद्वलितानना  ॥ भ्म्ज्_१९।१९ ॥  
  
परित्राणमपश्यन्ती सा तमूचे कृताञ्जलिः  ।  
कोपं जहि महीपाल योषितं परिरक्ष माम्  ॥ भ्म्ज्_१९।२० ॥  
  
विना धरित्रीं तिष्ठन्ति प्रजानाथ कथं प्रजाः  ।  
इति श्रितिवचः श्रुत्वा वीतकोपो ऽब्रवीन्नृपः  ॥ भ्म्ज्_१९।२१ ॥  
  
प्रजावृत्तिनिमित्तो ऽयं समारम्भो मम त्वियि  ।  
बहूनां प्राणरक्षार्थमेकहिंसा प्रशस्यते  ॥ भ्म्ज्_१९।२२ ॥  
  
विस्तार्य स्वयमात्मानं धारयिष्याम्यहं प्रजाः  ।  
न चेद्वितर लोकानां वृत्तिं पुत्री च मे भव  ॥ भ्म्ज्_१९।२३ ॥  
  
इति क्षितिभुजादिष्टा जगाद जगती नता  ।  
अहं वृत्ति विधास्यामि प्रजानां त्वत्सुता सती  ॥ भ्म्ज्_१९।२४ ॥  
  
देशान्समीकुरु विभो शिलाकूटविशङ्कटान्  ।  
सर्वस्यापि भवत्येतद्यथा क्षीरं स्त्रुन्त माय  ॥ भ्म्ज्_१९।२५ ॥  
  
निशम्यैतत्पृथुयशाः पृथुः पृथुशिलोच्चयान्  ।  
पृथक्चक्रे धनुष्कोट्या सुस्पष्टा येन भूरभूत्  ॥ भ्म्ज्_१९।२६ ॥  
  
ततः सस्यानि पृथिवीं स्वनामाङ्कां दुदोह सः  ।  
मनुं स्वायम्भुवं वत्सं कृत्वा करपुटोदरे  ॥ भ्म्ज्_१९।२७ ॥  
  
श्रूयते मुनिभिर्दुग्धा तपो ब्रह्म च बूः पुरा  ।  
वत्सः सोमो गुरुर्देग्धा पात्रमासीच्च काञ्चनम्  ॥ भ्म्ज्_१९।२८ ॥  
  
रूप्यपात्रे च पितृभिर्दुग्धेयं वसुधा सुधाम्  ।  
यमं वत्सं समादाय तथा दोग्धारमन्तकम्  ॥ भ्म्ज्_१९।२९ ॥  
  
अलाबुपात्रे नागैश्च विषं दुग्धा बलप्रदम्  ।  
धृतराष्रं च दोग्धारं कृत्वा वत्सं च तक्षकम्  ॥ भ्म्ज्_१९।३० ॥  
  
असुरैरायसे पात्रे मायां दुग्धा वसुन्धरा  ।  
वत्सस्तदाभूत्प्रह्लादो दोग्धा च दनुजो मधुः  ॥ भ्म्ज्_१९।३१ ॥  
  
यक्षैरपि पुरा दुग्धा वत्सं कृत्वा धनेश्वरम्  ।  
अन्तर्धानकरं क्षीरमामपात्रे भयङ्करम्  ॥ भ्म्ज्_१९।३२ ॥  
  
रुधिरं राक्षसैर्दुग्धा वत्सकेन सुमालिना  ।  
पद्मपात्रे शुभान्गन्धान्दुग्धा गन्धर्वकिन्नरैः  ॥ भ्म्ज्_१९।३३ ॥  
  
पर्वतैर्मेरुमादाय दोग्धारं शैलभाजने  ।  
रत्नौषधिगणान्दुग्धा वत्सं कृत्वा हिमालयम्  ॥ भ्म्ज्_१९।३४ ॥  
  
वृक्षैः पालाशपात्रे च दुग्धा पुष्पं फलं ततः  ।  
दोग्धृत्वमगमत्सालस्तदा प्लक्षश्च वत्सताम्  ॥ भ्म्ज्_१९।३५ ॥  
  
सर्वदा सर्वदा भूमिरित्येवं शासनात्पृथोः  ।  
आदिराजस्य जयिनः कर्म यस्यैतदद्भुतम्  ॥ भ्म्ज्_१९।३६ ॥  
  
***** पृथिवीदोहः  ॥ १ ॥ *****  
  
  
श्रुत्वेति वैन्यचरितं विस्मितो जनमेजयः  ।  
मुनिं मन्वन्तरकथामपृच्छत्सो ऽप्यभाषत  ॥ भ्म्ज्_१९।३७ ॥  
  
स्वायम्भुवो मनुः पूर्वमभूत्सप्तर्षयस्तदा  ।  
मरीच्यत्रिपुलस्त्याद्या ॥॥॥॥  ॥ भ्म्ज्_१९।३८ ॥  
  
॥॥॥॥ ॥॥॥॥  ।  
॥॥॥॥ देवाश्च तुष्टिताभिधाः  ॥ भ्म्ज्_१९।३९ ॥  
  
औत्तमाख्यस्तृतीयो ऽभून्मनुः सप्तर्षयस्तदा  ।  
वसिष्ठपुत्रास्तस्यासन्नृभवश्च दिवौकसः  ॥ भ्म्ज्_१९।४० ॥  
  
तामसो ऽभून्मनुस्तुर्यो यस्य सप्तर्षयो ऽन्तरे  ।  
बभूवुः पृथुगार्ग्याद्याः सभ्याश्च त्रिदिवौकसः  ॥ भ्म्ज्_१९।४१ ॥  
  
रैवतः पञ्चमो ऽप्यासीन्मनुः सप्तर्षयस्तदा  ।  
वेदबाहुमुखाश्चासन्नभूतरजसः सुराः  ॥ भ्म्ज्_१९।४२ ॥  
  
चाक्षुषो ऽथ मनुः षष्ठो भृगुमुख्या यदन्तरे  ।  
अभवन्सप्त मुनयो लेखसञ्ज्ञास्तथामराः  ॥ भ्म्ज्_१९।४३ ॥  
  
एतेषु बहुपुत्रेषु षट्सु यातेषु साम्प्रतम्  ।  
वर्तते सप्तमः श्रीमानद्य वैवस्वतो मनुः  ॥ भ्म्ज्_१९।४४ ॥  
  
कश्यपो ऽत्रिर्वसिष्ठश्च भारद्वाजो ऽथ गौतमः  ।  
कौशिको जमदग्निश्च सप्तैते ऽद्य महर्षयः  ॥ भ्म्ज्_१९।४५ ॥  
  
साश्विरुद्राश्च मरुतो वस्वादित्याश्च देवताः  ।  
इक्ष्वाकुप्रमुखाश्चास्य मनोः पुत्रा महीभुजः  ॥ भ्म्ज्_१९।४६ ॥  
  
सावर्णो ऽथ मनुर्भावी तस्य सप्तर्षयो ऽन्तरे  ।  
रामव्यासकृपात्रेयद्रौणिगालवकाश्यपाः  ॥ भ्म्ज्_१९।४७ ॥  
  
चत्वारो मेरुसावर्णा भाविनो मनवः परे  ।  
तेषां नव नवाश्चान्ये ते ते सप्तर्षयः क्रमात्  ॥ भ्म्ज्_१९।४८ ॥  
  
रोच्यो नाम मनुः षष्ठो भौत्याख्यः सप्तमो मनुः  ।  
चतुर्दशैते मनवो येभ्यो मन्वन्तराः क्रमात्  ॥ भ्म्ज्_१९।४९ ॥  
  
चतुर्युगानां पूर्णानां साग्राणामेकसप्ततिः  ।  
मन्वन्तराणां प्रत्येकमेष सङ्ख्याकृतो ऽवधिः  ॥ भ्म्ज्_१९।५० ॥  
  
चतुर्दशसु यातेषु तेषु मन्वन्तरेष्वथ  ।  
कल्पक्षये जगद्विष्णोरन्तः सर्वं प्रलीयते  ॥ भ्म्ज्_१९।५१ ॥  
  
पुनश्च भवतीत्येवं चक्रवत्परिवर्तते  ।  
कल्पसङ्क्षयलक्षाणामनादिनिधना गतिः  ॥ भ्म्ज्_१९।५२ ॥  
  
साम्प्रतस्य मनोस्तावदस्मिन्वैवस्वते ऽन्तरे  ।  
हरिवंशप्रसङ्गेन श्रूयतामथ सम्भवः  ॥ भ्म्ज्_१९।५३ ॥  
  
***** मन्वन्तरवर्णनम्  ॥ २ ॥ *****  
  
  
आदित्यः कश्यपाज्जातो विवश्वान्महसां निधिः  ।  
उग्ररूपो ऽभवद्धोरदीप्तिसन्तानसञ्चयः  ॥ भ्म्ज्_१९।५४ ॥  
  
दिष्टया नायं मृतो ऽण्डस्थः प्रवृद्धेन स्वतेजसा  ।  
स्नेहादित्युदितः पित्रा मार्तण्ड इति विश्रुतः  ॥ भ्म्ज्_१९।५५ ॥  
  
सञ्ज्ञा नामाभवत्तस्य लावण्यनलिनी प्रिया  ।  
बहुकौतुकनिर्मातुः पुत्री त्वष्टुः प्रजापतेः  ॥ भ्म्ज्_१९।५६ ॥  
  
तस्यामजीजनत्पुत्रं श्राद्धदेवं मनुं रविः  ।  
यमं कन्यां च यमुनां यमलत्वात्कृताभिधौ  ॥ भ्म्ज्_१९।५७ ॥  
  
तीक्ष्णांशोरथ तद्रूपं विकृतं घोरतेजसः  ।  
न सेहे धृतिधैर्यापि सञ्ज्ञा कान्तिकुमुद्वती  ॥ भ्म्ज्_१९।५८ ॥  
  
तुल्यरूपां निजच्छायां मायायोगविनिर्मिताम्  ।  
सा धृत्वा स्वपतेर्गूढं जगाम जनकान्तिकम्  ॥ भ्म्ज्_१९।५९ ॥  
  
पत्युः समीपं गच्छेति निरस्ता तेन मानिना  ।  
लज्जिता वडवा भूत्वा प्रययावुत्तरान्कुरून्  ॥ भ्म्ज्_१९।६० ॥  
  
ततः सञ्ज्ञासवर्णायां सावर्णाख्यः परो मनुः  ।  
रवेरज्ञातवृत्तस्य च्छायायामभवत्सुतः  ॥ भ्म्ज्_१९।६१ ॥  
  
शनैश्चरो द्वितीयश्च स्नेहमभ्यधिकं तयोः  ।  
छाया चकार वात्सल्यान्न तथापरपुत्रयोः  ॥ भ्म्ज्_१९।६२ ॥  
  
क्षमी ज्येष्ठो मनुः सेहे तद्यमस्तु न चक्षमे  ।  
बाल्यात्तेनाहता दैवाद्बालेन जननी पुरा  ॥ भ्म्ज्_१९।६३ ॥  
  
सा तं शशाप कुपिता चरणास्ते पतन्त्विति  ।  
तच्छ्रुत्वा शङ्कितो भास्वान्कोपात्तां शप्तुमुद्यतः  ॥ भ्म्ज्_१९।६४ ॥  
  
गत्वा त्वष्टुर्गृहं तूर्मं सञ्ज्ञावृत्तान्तमभ्यधात्  ।  
तेजस्तवैतदत्युग्रं सञ्ज्ञा न सहते सती  ॥ भ्म्ज्_१९।६५ ॥  
  
प्रच्छन्नं तत्र वडवा वने चरति शाद्वलम्  ।  
इति त्वष्टुर्गिरा ज्ञात्वा तेनैवारोपितो भ्रमम्  ॥ भ्म्ज्_१९।६६ ॥  
  
अशातयन्निजं तेजो दयितादर्शनोत्सुकः  ।  
तेजसा तेन विदधे त्वष्टा चक्रं सुदर्शनम्  ॥ भ्म्ज्_१९।६७ ॥  
  
दैत्यान्धकारसंहारसहायं कैटभद्विषः  ।  
ततः कमलिनीकान्तः कान्तरूपो दिवाकरः  ॥ भ्म्ज्_१९।६८ ॥  
  
गत्वा ददर्श विपिने वडवारूपिणीं प्रियाम्  ।  
तत्र तेन विवेष्टन्ती ह्यक्रान्ता हयरूपिणा  ॥ भ्म्ज्_१९।६९ ॥  
  
परावृत्तमुखैवासीत्परसंस्पर्शशङ्कया  ।  
ततो विवस्वतो वीर्यं नासिकाथूत्कृतेन सा  ॥ भ्म्ज्_१९।७० ॥  
  
तत्ससर्ज यतो जातौ नासत्यावश्विनौ यमौ  ।  
अथ सञ्ज्ञा परिज्ञाय सौम्यं देवं दिवाकरम्  ॥ भ्म्ज्_१९।७१ ॥  
  
निजरूपवती प्रायाद्गृहं तदनुयायिनी  ।  
मनुः प्रजापतिससीत्पितॄणामधिपो यमः  ॥ भ्म्ज्_१९।७२ ॥  
  
त्रिदशानां च भिषजावश्विनौ यमुना सरित्  ।  
भावी प्रजापतिश्चान्यः सवर्णातनयो मनुः  ॥ भ्म्ज्_१९।७३ ॥  
  
ग्रहाणां सप्तमश्चासीन्मन्दचारी शनैश्वरः  ।  
इक्ष्वाकुशिबिशर्यातिनाभागाद्याः सुता मनोः  ॥ भ्म्ज्_१९।७४ ॥  
  
तेषु जातेषु पुत्रार्थी मित्त्रावरुणयोर्मनुः  ।  
इष्टिं चकार तत्रास्य सुताभूल्ललितद्युतिः  ॥ भ्म्ज्_१९।७५ ॥  
  
इडा नाम स्फुरद्रत्नभूषणोद्द्योतिताम्बरा  ।  
प्रणम्य पद्मवदना मनुं तच्छासनानुगा  ॥ भ्म्ज्_१९।७६ ॥  
  
मित्त्रावरुणयोर्वासं तदंशास्मीति सा ययौ  ।  
सदाचारोचिता ताभ्यां सा पुत्रीत्यभिनन्दिता  ॥ भ्म्ज्_१९।७७ ॥  
  
तद्वरं प्राप पुत्रस्त्वं भविष्यसि मनोरिति  ।  
ततः प्रतिनिवृत्ता सा व्रजन्ती गजगामिनी  ॥ भ्म्ज्_१९।७८ ॥  
  
दृष्ट्वा हरिणशावाक्षी बुधेन शशिसूनुना  ।  
तत्सङ्गमात्समासाद्य पुरूरवसमात्मजम्  ॥ भ्म्ज्_१९।७९ ॥  
  
स्त्रीरूपं सा समुत्सृज्य प्रद्युम्नाख्यो ऽभवन्नृपः  ।  
उत्कलो विनताश्वश्च गयश्चेति तदात्मजः  ॥ भ्म्ज्_१९।८० ॥  
  
इक्ष्वाकोस्तुमुपादो ऽभूत्ककुत्स्थस्तस्य चात्मजः  ।  
तद्वंशे कुवलाश्वो ऽभूदुत्तङ्कवचसा च यः  ॥ भ्म्ज्_१९।८१ ॥  
वालुकान्तर्गतं घोरं धुन्धुं नाम महासुरम्  ।  
जघान यस्य निःश्वासैः पृथिवी समदह्यत  ॥ भ्म्ज्_१९।८२ ॥  
  
कुवलाश्वस्य नृपतेर्जातस्त्वय्यारुणिः कुले  ।  
तेन सत्यव्रतो नाम पौरकन्यापहारतः  ॥ भ्म्ज्_१९।८३ ॥  
  
पुत्रः शप्तो ऽन्त्यजातिस्त्वमवाप्तो विजने ऽवसत्  ।  
अत्रान्तरे विना वर्षं कृच्छ्रे द्वादशवार्षिके  ॥ भ्म्ज्_१९।८४ ॥  
  
तत्याज ससुतां भार्यां विश्वामित्रो ऽम्बुधेस्तटे  ।  
सां मध्यमं गले बद्ध्वा विक्रेतुं प्रस्तुता सुतम्  ॥ भ्म्ज्_१९।८५ ॥  
  
सत्यव्रतेन कृपया वारिता वृत्तिदायिना  ।  
विश्वामित्रसुतश्चाभूद्गलबन्धः स गालवः  ॥ भ्म्ज्_१९।८६ ॥  
  
स त्यागाद्वारितः किं मे न पितेति पुरोहिते  ।  
सत्यव्रतो राजपुत्रो वसिष्ठे मन्युमानभूत्  ॥ भ्म्ज्_१९।८७ ॥  
  
कामधेनुं स तस्याथ चरन्तीं शापमोहितः  ।  
निहत्य गाधिपुत्राणामात्मनश्चाशनं व्यधात्  ॥ भ्म्ज्_१९।८८ ॥  
  
कोपकत्वात्पितुर्धेनुवधादप्रोक्षिताशनात्  ।  
शापशङ्कुत्रंय तस्य वशिष्ठः समपातयत्  ॥ भ्म्ज्_१९।८९ ॥  
  
तस्य त्रिशङ्कुसञ्ज्ञस्य विश्वामित्रः पितुः पदम्  ।  
दत्वाभूद्याजको येन सदेहस्त्रिदिवं ययौ  ॥ भ्म्ज्_१९।९० ॥  
  
तस्य पुत्रो हरिश्चन्द्रो राजसूये रराज यः  ।  
सगरस्तत्कुले राजा यत्सुतैः सागरः कृतः  ॥ भ्म्ज्_१९।९१ ॥  
  
मातुः सपत्नीदत्तेन जातः सह गरेण यः  ।  
प्रत्यन्तदेशाञ्जित्वासौ पितुः पूर्वापकारिणः  ॥ भ्म्ज्_१९।९२ ॥  
  
निःस्वाध्यायवषट्कारान्विदधे लक्षणाङ्कितान्  ।  
चकार मुण्डशिरसः काम्बोजान्वधरक्षणात्  ॥ भ्म्ज्_१९।९३ ॥  
  
शशकोर्धशिरोमुण्डान्मुक्तकेशांश्च पारतान्  ।  
पह्लवान्यवनाद्यांश्च श्मश्रुचिह्नानकल्पयत्  ॥ भ्म्ज्_१९।९४ ॥  
  
वंशे तस्य दिलीपो ऽभूत्तस्य सूनुर्भगीरथः  ।  
दुहितृत्वमगाद्यस्य भुवि भागीरथी नदी  ॥ भ्म्ज्_१९।९५ ॥  
  
कुले तस्याभवद्राजा रामो दशरथात्मजः  ।  
राजर्षिवंशा बहवो बभूवुस्तत्सुतात्कुशात्  ॥ भ्म्ज्_१९।९६ ॥  
  
इक्ष्वाकोरित्ययं वंशस्तद्भ्रातुस्तु मरिष्यतः  ।  
शका बभूवुस्तनया नाभागस्य सुतो ऽभवत्  ॥ भ्म्ज्_१९।९७ ॥  
  
अम्बरीषो महीपालो वृष्णेः पुत्राश्च वृष्णयः  ।  
रणधृष्टाः शिबेः पुत्राः शर्यातेरभवत्सुता  ॥ भ्म्ज्_१९।९८ ॥  
  
सुकन्या च्यवनेनोढा पुत्रश्चान्तभूपतिः  ।  
रवेती तस्य तनया स पुरा सहितस्तया  ॥ भ्म्ज्_१९।९९ ॥  
  
ब्रह्मलोकं ययौ श्रोतुं गान्धर्व ब्रह्मणो ऽन्तिके  ।  
ततो बहुयुगे काले व्यतीते क्षणलेशवत्  ॥ भ्म्ज्_१९।१०० ॥  
  
अपश्यत्स्वपुरीमेत्य द्वारकां वृष्णिभिर्वृताम्  ।  
अस्पृष्टां कालकलया ब्रह्मलोकनिवासतः  ॥ भ्म्ज्_१९।१०१ ॥  
  
प्रददौ बलभद्राय बालामेव स रेवतीम्  ।  
दत्त्वा च तनयां प्रायात्तपसे मेरुकन्दरम्  ॥ भ्म्ज्_१९।१०२ ॥  
  
इक्ष्वाकोरनुजः षष्ठो रिष्टाख्यस्तस्य चात्मजौ  ।  
वैश्यौ ब्राह्मणतां प्राप्तौ तपोयोगादकल्मषौ  ॥ भ्म्ज्_१९।१०३ ॥  
  
करूषः सप्तमो यस्तु कारुषास्तत्सुता नृपाः  ।  
पृथुकश्चाष्टमः शूद्रो बभूव गुरुगोवधात्  ॥ भ्म्ज्_१९।१०४ ॥  
  
एते बभूवुरिक्ष्वाकोर्भ्रातरो ऽष्टौ मनोः सुताः  ।  
इत्येते श्राद्धदेवस्य भुवि वंशधरा मनोः  ॥ भ्म्ज्_१९।१०५ ॥  
  
***** मनुवंशः  ॥ ३ ॥ *****  
  
  
पृष्टः श्राद्धप्रसङ्गेन पितृकल्पं महीभुजा  ।  
मुनिः प्राहावदद्भीष्मः प्रश्नान्ते यद्युधिष्ठिरम्  ॥ भ्म्ज्_१९।१०६ ॥  
  
पितरः पूजिताः श्राद्धे त्रिभिः पिण्डैस्त्रिपौरुषैः  ।  
देवतत्वेन पुष्णन्ति जन्तून्नानागतिष्वपि  ॥ भ्म्ज्_१९।१०७ ॥  
  
शन्तनोरुद्यते पिण्डे श्राद्धकाले मया पितुः  ।  
उत्तस्थौ कङ्कणोदारः करः कमलकोमलः  ॥ भ्म्ज्_१९।१०८ ॥  
  
तं विलोक्य मया पिण्डे कुशेष्वेव समर्पिते  ।  
शास्त्राक्रियानुवर्तित्वात्तत्तोषजनको मम  ॥ भ्म्ज्_१९।१०९ ॥  
  
स्वच्छन्दमरणं तस्मादवाप्याहं वरं वरम्  ।  
तेनोपदिष्टं तत्कालं मार्कण्डेयमुपस्थितम्  ॥ भ्म्ज्_१९।११० ॥  
  
अपृच्छं दैवतं श्राद्धं फलं च पितृयाजिनाम्  ।  
सो ऽब्रवीन्मेरुशिखरे मया पृषष्टस्तपस्यता  ॥ भ्म्ज्_१९।१११ ॥  
  
सनत्कुमारे भगवान्प्राहैतत्तेजसां निधिः  ।  
ब्रह्मा पुरा सुरान्दृष्ट्वा दृष्ट्वा तानात्मयाजिनः  ॥ भ्म्ज्_१९।११२ ॥  
  
कथं नैते यजन्ते मामिति शापादमोहयत्  ।  
ते नष्टसंविदः सर्वे प्रसाद्य कमलोद्भवम्  ॥ भ्म्ज्_१९।११३ ॥  
  
प्रायश्चित्तं निजान्पुत्रान्पप्रच्छुस्तस्य शासनात्  ।  
प्रायश्चित्तैस्ततः पूताः क्रियाज्ञानोपदेशतः  ॥ भ्म्ज्_१९।११४ ॥  
  
गुरुत्वात्स्वसुतैरुक्ता गम्यतां पुत्रका इति  ।  
त एते पितरः पूज्या देवानां तनया अपि  ॥ भ्म्ज्_१९।११५ ॥  
  
येषां श्राद्धं विना प्राहुस्त्रिदशा निष्फलाः क्रियाः  ।  
तद्विहीनेषु यागेषु फलमश्नन्ति राक्षसाः  ॥ भ्म्ज्_१९।११६ ॥  
  
अन्योन्यं पितरस्तस्माद्देवाः पितृगणा अपि  ।  
श्राद्धेनाप्यायते सोमः स पुष्णात्यखिलाः प्रजाः  ॥ भ्म्ज्_१९।११७ ॥  
  
श्राद्धेन पितरः प्रीता नॄणां पितृपितामहान्  ।  
आप्याययन्ति सर्वत्र तिर्यग्योनिगतानपि  ॥ भ्म्ज्_१९।११८ ॥  
  
चत्वारस्तद्गणा मूर्ता मूर्तिहीनास्त्रयो गणाः  ।  
सुधाभुजो योगजुषो वैराजा इति विश्रुताः  ॥ भ्म्ज्_१९।११९ ॥  
  
मेनाख्या मानसी तेषां कन्या हिमगिरेः प्रिया  ।  
मैनाको यत्सुतः श्रीमान्पिता क्रौञ्चमहागिरेः  ॥ भ्म्ज्_१९।१२० ॥  
  
मेनायास्तनयास्तिस्रो याश्चेरुर्दुश्चरं तपः  ।  
ज्येष्ठा तासामपार्णाख्या भवानी भववल्लभा  ॥ भ्म्ज्_१९।१२१ ॥  
  
उ मेति तपसो मात्रा वारिताभूदुमेति या  ।  
देवलस्यैकपर्णाख्या द्वितीयाभून्मुनेर्वधूः  ॥ भ्म्ज्_१९।१२२ ॥  
  
जैगीषव्यस्य भार्याभूत्तृतीयाप्येकपाटला  ।  
पुत्री मरीचिपुत्राणां पितॄणामपि मानसी  ॥ भ्म्ज्_१९।१२३ ॥  
  
अच्छोदाख्या वरसरित्प्रागच्छोदसरःस्नुता  ।  
अपरिज्ञाय पितरं साभिलाषा विलोक्य सा  ॥ भ्म्ज्_१९।१२४ ॥  
  
भ्रष्टा पपात तच्छापात्तत्प्रसादकृतावधिः  ।  
अष्टाविंशे द्वापरे सा सम्भूता मत्स्ययोनिजा  ॥ भ्म्ज्_१९।१२५ ॥  
  
असूत या सुतं व्यासं गन्धकाली पराशरात्  ।  
पुलस्त्यपुत्राः पितरो दिवि बर्हिषदः परे  ॥ भ्म्ज्_१९।१२६ ॥  
  
मानसी कन्यका तेषां पीवरी नाम योगिनी  ।  
जनयिष्यत्यपत्यानि यस्यां व्याससुतः शुकः  ॥ भ्म्ज्_१९।१२७ ॥  
  
पुत्रीं च कृत्वा जननीं ब्रह्मदत्तस्य भूपतेः  ।  
अमूर्ताः कर्मसन्न्यासादेते पितृगणास्त्रयः  ॥ भ्म्ज्_१९।१२८ ॥  
  
सोमदेवान्मानवादीन्पूजिता भावयन्ति ये  ।  
मूर्तास्तु सोमपा नाम पितरो ऽन्ये सुधाभुजः  ॥ भ्म्ज्_१९।१२९ ॥  
  
तेषां गौर्मानसी कन्या यजन्ते ब्राह्मणाश्च ताम्  ।  
अन्ये त्वङ्गिरसः पुत्राः पितरः श्रद्धवर्जिताः  ॥ भ्म्ज्_१९।१३० ॥  
  
यष्टारः क्षत्रियास्तेषां यशोदाख्या च कन्यका  ।  
सहस्रयाजिनो मात्रा दिलीपस्य महीपतेः  ॥ भ्म्ज्_१९।१३१ ॥  
  
आज्यपाः पितरः पुत्राः कश्यपस्य प्रजापतेः  ।  
यजन्ते तान्सदा वैश्या कन्या तेषां च मानसी  ॥ भ्म्ज्_१९।१३२ ॥  
  
विरजा नाम जननी ययातेः पृथिवीपतेः  ।  
सुकाला नाम पितरो वशिष्ठस्य मुनेः सुताः  ॥ भ्म्ज्_१९।१३३ ॥  
  
शूद्राणामेव ते पूज्यास्तत्पुत्री नर्मदा सरित्  ।  
कुरुकुत्सप्रिया यस्यास्त्रसद्दस्तुः सुतो नृपः  ॥ भ्म्ज्_१९।१३४ ॥  
  
एते पितृगणा मूर्ताश्चत्वारो वर्णदैवतम्  ।  
येषां युगे युगे पूजां श्राद्धदेवो ऽभ्यधान्मनुः  ॥ भ्म्ज्_१९।१३५ ॥  
  
राजतं राजताङ्कं वा यातं तेषां स्वधाभुजाम्  ।  
शस्त्रं श्राद्धे सोमवह्निमनुपूजापुरः सरे  ॥ भ्म्ज्_१९।१३६ ॥  
  
त एते पितरः पूज्याः क्रोधहीनाः प्रसादिनः  ।  
सङ्कल्पकल्पलतिका भक्तिर्येषां महाफला  ॥ भ्म्ज्_१९।१३७ ॥  
  
धर्मापचाराद्विभ्रष्टा ब्राह्मणाः पितृपूजया  ।  
यथा स्वपदमेष्यन्ति तत्सर्वं द्रक्ष्यसि क्रतौ  ॥ भ्म्ज्_१९।१३८ ॥  
  
श्राद्धभावं विजानीहि स्वयमित्यभिधाय सः  ।  
सनत्कुमारो दिव्यं मे चक्षुर्दुत्त्वा तिरोदधे  ॥ भ्म्ज्_१९।१३९ ॥  
  
ततो ऽपश्यं कुरुक्षेत्रे विप्रान्कालेन सप्त तान्  ।  
वाग्दुष्टः क्रोधनो हिंस्रः पिशुनः स्वस्टमः कविः  ॥ भ्म्ज्_१९।१४० ॥  
  
पितृवर्ती चेति नाम सदृशाकारसेविनः  ।  
अथ कौशिकदायादा गुरोर्गार्ग्यस्य ते पुरा  ॥ भ्म्ज्_१९।१४१ ॥  
  
प्रस्थिताः पथि गां मूढाः क्षुधार्ता हन्तुमुद्ययुः  ।  
यदा निवार्यमाणास्ते कविना स्वस्टमेन च  ॥ भ्म्ज्_१९।१४२ ॥  
  
न निवृत्तास्तदा कोपात्पितृवर्ती जगाद तान्  ।  
सर्वथैतदकार्यं वो गर्हितं सर्वजन्तुभिः  ॥ भ्म्ज्_१९।१४३ ॥  
  
श्राद्धपूर्वो ऽयमारम्भः क्रियतां यदि दुर्ग्रहः  ।  
एतदाकर्ण्य ते सर्वे तदुक्तं चक्रिरे विधिम्  ॥ भ्म्ज्_१९।१४४ ॥  
  
ततस्ते हिंसया काले शप्ताजायन्त लुब्धकाः  ।  
दशार्णेषु स्वकर्मस्थाः सत्यशीलपरायणाः  ॥ भ्म्ज्_१९।१४५ ॥  
  
जन्मान्तरे श्राद्धफलाल्लुप्ता तेषां न तु स्मृतिः  ।  
निर्वैरी निर्वृतिः क्षान्तो निर्मन्युर्वैधसः कृतिः  ॥ भ्म्ज्_१९।१४६ ॥  
  
मातृवर्ती च ते व्याधाः पितृसेवाकृतक्षणाः  ।  
धनूंषि पित्रोः पानीये विहाय व्यसवो ऽभवन्  ॥ भ्म्ज्_१९।१४७ ॥  
  
ततः फुल्ललतापुञ्जकुञ्जे कालाञ्जने गिरौ  ।  
त्रासायासविविग्नास्ते जाता जातिस्मरा मृगाः  ॥ भ्म्ज्_१९।१४८ ॥  
  
उन्मुखो नित्यचकितः स्तब्धवर्णः सुलोचनः  ।  
घस्मरः पिण्डितो नादी चेति चेष्टोचिताभिधाः  ॥ भ्म्ज्_१९।१४९ ॥  
  
ते ब्रह्मचारिणः क्षान्ताः पूर्वविद्याविवासिताः  ।  
विहारिणो मेरुतटी गत्वा प्राणान्पर्यत्यजन्  ॥ भ्म्ज्_१९।१५० ॥  
  
अद्यामि मेरुगामिन्यः कालाञ्जनतटोत्थिताः  ।  
तेषां कनकूटेषु दृश्यन्ते पादपङ्क्तयः  ॥ भ्म्ज्_१९।१५१ ॥  
  
ततः शुचिसरिद्द्वीपे लहरीधैतसैकते  ।  
बभूवुश्चक्रवाकास्ते तरुणा ब्रह्मचारिणः  ॥ भ्म्ज्_१९।१५२ ॥  
  
निर्ममो निःस्पृहः क्षान्तो निर्वैरो निष्प्रतिग्रहः  ।  
निर्वृतो निभृतश्चेति योगिनस्ते विहङ्गमाः  ॥ भ्म्ज्_१९।१५३ ॥  
  
जातास्तत्र च ते हंसास्तपोयोगपरायणाः  ।  
वालानिलाकुलोत्फुल्लकमलोत्पलमालिने  ॥ भ्म्ज्_१९।१५४ ॥  
  
सलिले विलसन्त्येते विभ्राजं नाम भूपतिम्  ।  
ददृशुः पद्मवदनावृन्दैर्जितसरोवरम्  ॥ भ्म्ज्_१९।१५५ ॥  
  
पातुं यदृच्छयायातं तीरोपान्तलतावने  ।  
शचीपतिमिवालोक्य तं कनीयान्विहङ्गमः  ॥ भ्म्ज्_१९।१५६ ॥  
  
तस्य राज्यस्पृहां चक्रे तदैश्वर्यहृताशयः  ।  
द्वौ चाभूतां खगौ तस्य स्पृहानुगतमानसौ  ॥ भ्म्ज्_१९।१५७ ॥  
  
ततः कालेन ते सर्वे सारसा व्यसवो ऽभवन्  ।  
वि(वै)भ्राजं तद्वनमभूत्सरश्च नृपसेवितम्  ॥ भ्म्ज्_१९।१५८ ॥  
  
विभ्राजस्याथ पुत्रो ऽभूदणुहो नाम भूपतिः  ।  
तस्मै वितॄणां दौहित्रीं पुत्रीं व्याससुतः शुकः  ॥ भ्म्ज्_१९।१५९ ॥  
  
कृत्वीं नाम ददौ दिव्ययोगिनामधिदेवताम्  ।  
तस्याः स हंसः पुत्रो ऽभूद्योगभ्रष्टो हतस्मृतिः  ॥ भ्म्ज्_१९।१६० ॥  
  
ब्रह्मदत्त इति ख्यातः काम्पिल्ये नगरे नृपः  ।  
पाञ्चालपु(क)ण्डरीकाख्यौ तस्यास्तां सचिवौ नृपौ  ॥ भ्म्ज्_१९।१६१ ॥  
  
हंसौ स्पृहाभ्रष्टयोगौ यौ तौ तदनुगाशयौ  ।  
जातिस्मरास्तु चत्वारो जाताः सब्रह्मचारिणः  ॥ भ्म्ज्_१९।१६२ ॥  
  
ब्रह्मदत्तस्य दयिता देवलस्यात्मजा मुनेः  ।  
बभूव सन्नतिर्नाम मानिनी मदिरावनिः  ॥ भ्म्ज्_१९।१६३ ॥  
  
स कदाचिल्लतालास्यव्यालोलपवने वने  ।  
सेव्यमानस्तया तन्त्र्या विजहार स्मरोपमः  ॥ भ्म्ज्_१९।१६४ ॥  
  
सर्वप्राणिरुतज्ञो ऽसौ तत्र प्रणयकोपतः  ।  
पिपीलकायाः शुश्राव भर्तुस्तां तां प्रसादनाम्  ॥ भ्म्ज्_१९।१६५ ॥  
  
स तच्छ्रुत्वा चलच्चारुकपोलफलको नृपः  ।  
जहास दयिताकण्ठे कुर्वन्मुक्तावलीमिव  ॥ भ्म्ज्_१९।१६६ ॥  
  
कस्मादकस्मान्मे नाथो हसतीति विलज्जिता  ।  
साभवत्पद्मवदना चन्द्रोदय इवाब्जिनी  ॥ भ्म्ज्_१९।१६७ ॥  
  
पिपीलकरुताश्चर्ये कथिते ऽपि महीभुजा  ।  
प्राणत्यागैकसङ्कल्पा तदसत्यममन्यत  ॥ भ्म्ज्_१९।१६८ ॥  
  
दयितादीर्घकोपेन विविग्नो वसुधाधिपः  ।  
निराहारव्रतो विष्णुं ददर्श प्रयताशयः  ॥ भ्म्ज्_१९।१६९ ॥  
कुशलं भविता प्रातस्तवेति हरिशासनात्  ।  
प्रभाते रथमारुह्य पुरं ससचिवो ऽविशत्  ॥ भ्म्ज्_१९।१७० ॥  
  
अत्रान्तरे तैश्चतुर्भिर्द्विजैर्जातिस्मरैः पिता  ।  
विसृष्टः श्रावय नृपं श्लोकमित्याजगाम तम्  ॥ भ्म्ज्_१९।१७१ ॥  
  
स समासाद्य भूपालं सचिवाभ्यां सह स्थितम्  ।  
इदमाश्रावयद्विप्रः किमप्युत्सुकमानसम्  ॥ भ्म्ज्_१९।१७२ ॥  
  
सप्त दाशा दशार्णेषु गिरौ कालाञ्जने मृगाः  ।  
चक्रवाका नदीद्वीपे हंसाः सरसि मानसे  ॥ भ्म्ज्_१९।१७३ ॥  
  
वयं ते ऽद्य कुरुक्षेत्रे जाता वेदविदो द्विजाः  ।  
गन्तारो दूरमध्वानं यूयं किमवसादिनः  ॥ भ्म्ज्_१९।१७४ ॥  
  
श्रुत्वैतत्स्मृतयोगात्मा निःस्पन्दकरणो नृपः  ।  
सचिवाभ्यां सह परं धाम तच्च समाययौ  ॥ भ्म्ज्_१९।१७५ ॥  
  
श्राद्धप्रभावादित्येतत्क्षपयित्वोग्रपातकम्  ।  
याताः कौशिकदायादा योगिनः परमं पदम्  ॥ भ्म्ज्_१९।१७६ ॥  
  
शान्तनोः शासनादेतन्मार्कण्डेयाच्छ्रुतं मया  ।  
ब्रह्मदत्तस्य पुत्रो ऽभूद्विश्वक्सेनो महीपतिः  ॥ भ्म्ज्_१९।१७७ ॥  
  
दण्डसेनः सुतस्तस्य भल्लाटश्च तदात्मजः  ।  
यः कर्णेन पुरा वीरो दिग्जये विनिपातितः  ॥ भ्म्ज्_१९।१७८ ॥  
  
भल्लाटस्याभवत्सूनुर्दुर्नयी जनमेजयः  ।  
उग्रायुधो ऽथ तत्पुत्रः पापाचारो निरङ्कुशः  ॥ भ्म्ज्_१९।१७९ ॥  
  
त्रिदिवं शन्तनौ याते हर्तुं सत्यवतीं बलात्  ।  
मनश्चकार दुर्वृत्तस्ततो यधि मया हतः  ॥ भ्म्ज्_१९।१८० ॥  
  
इति श्राद्धफलं भीष्मो बभाषे धर्मनन्दनम्  ।  
श्राद्धेनाप्यायते सोमो वृष्णयो यस्य वंशजाः  ॥ भ्म्ज्_१९।१८१ ॥  
  
***** पितृकल्पः  ॥ ४ ॥ *****  
  
  
अत्रिश्चचार भगवान्मौनी मुनिवरः पुरा  ।  
तपो वर्षसहस्राणि दिव्यानि त्रीणी निश्चलः  ॥ भ्म्ज्_१९।१८२ ॥  
  
तस्याथ निर्निमेषस्य शरीरं ब्रह्मचारिणः  ।  
अभूद्दिव्यामृतमयं कान्तं दुग्धोदधेरिव  ॥ भ्म्ज्_१९।१८३ ॥  
  
ततः सुस्राव नेत्राभ्यामत्रेस्तद्दशधा स्रुतम्  ।  
अमृतं दिक्षु दशसु प्रभासम्पूरिताम्बरम्  ॥ भ्म्ज्_१९।१८४ ॥  
  
वृतं तद्दशभिर्गर्भे दिग्भिर्यत्नेन दुःसहम्  ।  
सोमत्वमाप्तं सहसा पपात भुवि भास्वरम्  ॥ भ्म्ज्_१९।१८५ ॥  
  
तस्मिन्निपतिते तूर्णं कम्पिते भुवनत्रये  ।  
रथे वेदमये ब्रह्मा सहस्राश्वे तमादधे  ॥ भ्म्ज्_१९।१८६ ॥  
  
तं रथस्थं मुनिवरा देवास्त्रैलोक्यभावनम्  ।  
तुष्टुवुस्तेजसो वृद्धयो सर्वजिद्येन सो ऽभवत्  ॥ भ्म्ज्_१९।१८७ ॥  
  
वत्सराणां चकारासौ पूर्णं पद्मशतं तपः  ।  
उत्पन्नास्तेजसा तस्य दिव्यौषधिसुधागणाः  ॥ भ्म्ज्_१९।१८८ ॥  
  
राजा राज्याभिषिक्तो ऽथ ब्रह्मणा ब्राह्मणाधिपः  ।  
वल्लभो दक्षपुत्रीणां राजसूये रराज सः  ॥ भ्म्ज्_१९।१८९ ॥  
  
सुरसिद्धर्षिगन्धर्वसेव्यस्त्रिभुवनेश्वरः  ।  
लोकानविनयोत्सेकाश्चचार श्रीविशृङ्खलः  ॥ भ्म्ज्_१९।१९० ॥  
  
जहार तरसा सो ऽथ तारां नाम बृहस्पतेः  ।  
वल्लभां विभवोद्भूतभूतेनोद्भाव्यते न कः  ॥ भ्म्ज्_१९।१९१ ॥  
  
त्रिदशैर्बोध्यमानो ऽपि न स तत्याज तां यदा  ।  
तदा बृहस्पतेः पक्षं शुक्रो रुद्रस्तथाग्रहीत्  ॥ भ्म्ज्_१९।१९२ ॥  
  
ततः प्रवृत्ते समरे भैरवे तारकामये  ।  
देवानां रुद्रमुख्यानां वीरेण तुहिनात्विषा  ॥ भ्म्ज्_१९।१९३ ॥  
  
अस्त्रं ब्रह्मशिरः स्पृ(सृ)ष्टं यशश्छेदि दिवौकसाम्  ।  
अल्पावशेषामकरोद्भग्नध्वस्तहतां चमूम्  ॥ भ्म्ज्_१९।१९४ ॥  
  
त्रस्तैरथ सुरैरेत्य याचितः कमलोद्भवः  ।  
निर्वाय साम्ना समरं ददौ जायां बृहस्पतेः  ॥ भ्म्ज्_१९।१९५ ॥  
  
सगर्भामागातामूचे स तामीर्ष्याविषोल्बणः  ।  
न धार्यो ऽयं त्वया गर्भो मद्योनावित्यधोमुखीम्  ॥ भ्म्ज्_१९।१९६ ॥  
  
ततस्तत्याज सा गर्भमिषीकास्तम्भसंस्तरे  ।  
तेजसा जातमात्रो ऽसौ विबुधानजयद्बुधः  ॥ भ्म्ज्_१९।१९७ ॥  
  
पृष्टा ततो ऽयं कस्येति देवैर्नोवाच सा यदा  ।  
तदा पृष्टा विरिञ्चेन चन्द्रस्येत्यवदल्लघु  ॥ भ्म्ज्_१९।१९८ ॥  
  
स पुत्रः शशिनः श्रीमान्प्रतिकूलोदयो दिवि  ।  
शिशिरव्यजनो धीमान्बभौ विबुधनन्दनः  ॥ भ्म्ज्_१९।१९९ ॥  
  
अथ कालेन शीतांशुर्दक्षिणाक्षीणमण्डलः  ।  
परदारपरामर्षात्तप्तो ऽत्रिं शरणं ययौ  ॥ भ्म्ज्_१९।२०० ॥  
  
स तेन पुत्रवात्सल्यान्मन्त्रैः क्षपितकिल्बिषः  ।  
रराज यक्ष्मणा मुक्तः पुनर्युक्तो निजश्रिया  ॥ भ्म्ज्_१९।२०१ ॥  
  
***** सोमोत्पत्तिः  ॥ ५ ॥ *****  
  
  
इडायामथ पुत्रो ऽभूद्बुधस्य स पुरूरवाः  ।  
यस्याभूद्भूवनश्लाघ्या कान्ता कीर्तिरिवोर्वशी  ॥ भ्म्ज्_१९।२०२ ॥  
  
तस्य षट् तनयास्तस्यामभवंस्त्रिदशालये  ।  
आयुर्ज्येष्ठो नृपस्तेषां नहुषो ऽप्यायुषः सुतः  ॥ भ्म्ज्_१९।२०३ ॥  
  
रजिप्रभृतयस्तस्य चत्वारो ऽप्यनुजाः पुरा  ।  
देवासुररणे पूर्वं साहाय्ये वज्रपाणिना  ॥ भ्म्ज्_१९।२०४ ॥  
  
रजिर्वृतः स्वराज्येन पणेन नहुषानुजः  ।  
स हत्वा दितिजान्वीरान्सुरेन्द्रत्वं पणार्जितम्  ॥ भ्म्ज्_१९।२०५ ॥  
  
त्वत्पुत्रो ऽस्मीति शक्रेण धूर्तेनाभिहितो ऽत्यजत्  ।  
अथ कालेन जयिनो रजेः पुत्रा महौजसः  ॥ भ्म्ज्_१९।२०६ ॥  
  
राज्यं त्रिदशराजस्य जह्रुः पितृबलार्जितम्  ।  
हृतराज्यः स शक्रो ऽथ हृतभागः क्रतुष्वपि  ॥ भ्म्ज्_१९।२०७ ॥  
  
ययाचे बदरीमात्रं पुरोडाशं बृहस्पतिम्  ।  
तेन बालमुखाब्जेन याचितो नष्टचेतसा  ॥ भ्म्ज्_१९।२०८ ॥  
  
चकार रजिपुत्राणां मतिमोहं बृहस्पतिः  ।  
ततस्ते रागिणो मत्ता विभ्रष्टा न्यायवर्त्मनः  ॥ भ्म्ज्_१९।२०९ ॥  
  
संवृत्ता भृशमुत्सेकान्नष्टवीर्यपराक्रमाः  ।  
तेन तान्दुर्जयान्हत्वा वज्री स्वपदमाप्तवान्  ॥ भ्म्ज्_१९।२१० ॥  
  
शफरोत्फालचटुला दुर्वृत्तानां हि सम्पदः  ।  
नहृषस्याभवत्पुत्रो ययातिः पृथिवीपतिः  ॥ भ्म्ज्_१९।२११ ॥  
  
दिव्येन यो रथाग्र्येण षड्रात्रेणाजयज्जगत्  ।  
यो ऽसौ कालेन तद्वंशे शापान्नष्टो रथोत्तमः  ॥ भ्म्ज्_१९।२१२ ॥  
  
जरासन्धेन सम्प्राप्तो हृतो यो ऽप्यसुरारिणा  ।  
ययातेः शुक्रकन्यायां देवयान्यां बभूवतुः  ॥ भ्म्ज्_१९।२१३ ॥  
  
यदुश्चतुर्वसुश्चेति तनयौ सम्मतौ सताम्  ।  
वृषपर्वसुतायाश्च शर्मिष्ठायाः सुतास्त्रयः  ॥ भ्म्ज्_१९।२१४ ॥  
  
द्रुह्यानुपूरुनामानस्तस्यासन्वंशवर्धनाः  ।  
काले ऽथ विपुले याते ययातिः प्रवयाः सुतान्  ॥ भ्म्ज्_१९।२१५ ॥  
  
ययाचे यौवनं कामी जरया जगतीपतिः  ।  
मृत्युसिंहनखश्रेणीं सुखपद्महिमाहतिम्  ॥ भ्म्ज्_१९।२१६ ॥  
  
यदा कश्चिन्न जग्राह जरां पुरुस्तदाग्रहीत्  ।  
तस्माद्यौवनमासाद्य यदुमुख्यानथो परान्  ॥ भ्म्ज्_१९।२१७ ॥  
  
ययातिरशपद्वंश्या येनैषामनृपाः सदा  ।  
ततो दिदृक्षुः कामानां पारं तरुणविग्रहः  ॥ भ्म्ज्_१९।२१८ ॥  
  
विश्वस्य नाककामिन्या नन्दने विजहार सः  ।  
सुचिरं सेवमानो ऽपि राजा राजीवलोचनाम्  ॥ भ्म्ज्_१९।२१९ ॥  
  
यदा प्रवर्धमानेच्छः कामानां नान्तमाययौ  ।  
तदा राज्यं सुतस्यैव पुरोर्दत्वा जरां निजाम्  ॥ भ्म्ज्_१९।२२० ॥  
  
जग्राह जातवैराग्यो जगौ चेदं मुनिव्रतः  ।  
चित्रं भोगाभिलाषो ऽयं भोगाभ्यासेन वर्धते  ॥ भ्म्ज्_१९।२२१ ॥  
  
वेल्लत्कल्लोलजालेन सलिलेनेव वाडवः  ।  
बत विस्फारसंसारसरोरुहरजश्छटा  ॥ भ्म्ज्_१९।२२२ ॥  
  
प्रीतिः प्रतिनिशं मुग्धान्बध्नाति मधुपानिव  ।  
जीर्यतामप्यजीर्योर्(णो)ऽयं नश्यतामपि नश्वरः  ॥ भ्म्ज्_१९।२२३ ॥  
  
कामः कामवतामन्तर्घुणः क्षितिरुहामिव  ।  
निषिद्धो नियमेनापि धैर्येणाप्यवधीरितः  ॥ भ्म्ज्_१९।२२४ ॥  
  
रागो ज्वलत्यहो वस्त्रेणाच्छादित इवानिलः  ।  
इति सञ्चिन्त्य नियतो ययातिस्तपसा युतः  ॥ भ्म्ज्_१९।२२५ ॥  
  
कुलोचितेन विधिना यशःशेषत्वमाययौ  ।  
पूरोर्ययातिपुत्रस्य वशे सुविपुले क्षितौ  ॥ भ्म्ज्_१९।२२६ ॥  
  
प्रवर्तमाने बहुधा कालेनाभून्महीपतिः  ।  
दुष्यन्तो यस्य भरतः पुत्रो भारतवंशकृत्  ॥ भ्म्ज्_१९।२२७ ॥  
  
अवदाते कुले यस्य जातो ऽसि जनमेजयः  ।  
इत्येष पौरवो वंशः पूर्वमेव मयोदितः  ॥ भ्म्ज्_१९।२२८ ॥  
  
***** पूरुवंशः  ॥ ६ ॥ *****  
  
  
तुर्वसोस्तु महान्वंशो यस्मिञ्जातः करन्धमः  ।  
मरुत्तस्तत्सुतो यस्मै ददौ हेम महेश्वरः  ॥ भ्म्ज्_१९।२२९ ॥  
  
तस्यासन्विपुले वंशे पाण्ड्यचौलाः सकेरलाः  ।  
राजा मरुत्पतिर्नाम द्रुह्यवंशे त्वजायत  ॥ भ्म्ज्_१९।२३० ॥  
  
कृच्छ्रेण दीर्घसङ्ग्रामे यौवनाश्वेन यो हतः  ।  
गान्धारस्तत्सुतो यस्य वंशे जातास्तुरङ्गमाः  ॥ भ्म्ज्_१९।२३१ ॥  
  
अनोस्तु वंशे धर्माद्या जाताः प्रत्यन्तभूमिपाः  ।  
यदोस्तु प्रसृते वंशे कृतवीर्यात्मजो नृपः  ॥ भ्म्ज्_१९।२३२ ॥  
  
कार्तवीर्यार्जुनो जातः सहस्रभुजदुर्मदः  ।  
हेहयानर्तभोजाद्यस्तालजङ्घाश्च तत्कुले  ॥ भ्म्ज्_१९।२३३ ॥  
  
कालेन जातस्तद्वंशे वृषो वृषसुतो मधुः  ।  
वृषणस्तत्सुतो यस्य वंशे सागरवृष्णयः  ॥ भ्म्ज्_१९।२३४ ॥  
  
अन्धको ऽप्यन्वये तेषामभूदन्धकवंशकृत्  ।  
बहुशाखे च तद्वंशे जातो क्रूरः सहस्रदः  ॥ भ्म्ज्_१९।२३५ ॥  
  
तत्पितृव्यकुले काले शूरः श्रीमानजायत  ।  
वसुदेवः सुतस्तस्य बभूवानकदुन्दुभिः  ॥ भ्म्ज्_१९।२३६ ॥  
  
यस्मिञ्जाते दिवि महानभूद्दुन्दुभिनिःस्वनः  ।  
भ्रातास्य देवभागाख्यस्तथा देवश्रवाः परः  ॥ भ्म्ज्_१९।२३७ ॥  
  
अनाधृष्टिः कनवको वत्सः श्यामो ववृञ्ज सः  ।  
पृथुकीर्तिः पृथाख्या च श्रुतदेवी श्रुतश्रवाः  ॥ भ्म्ज्_१९।२३८ ॥  
  
राजाधिदेवी पञ्चैताः शूरपुत्र्यो ऽस्य चानुजाः  ।  
पृथुकीर्तिसुतो राजा दन्तवक्रो नृपात्मजः  ॥ भ्म्ज्_१९।२३९ ॥  
  
पृथासुता धर्मराजभीमसेनधनञ्जयाः  ।  
श्रुतश्रवायास्तनयः शिशुपालो महाबलः  ॥ भ्म्ज्_१९।२४० ॥  
  
दैत्यराजो ऽभवद्यो ऽसौ हिरण्यकशिपुः पुरा  ।  
पितृव्यवंशे शूरस्य शैनेयः सत्यको ऽभवत्  ॥ भ्म्ज्_१९।२४१ ॥  
  
सात्यकिस्तस्य तनयो युयुधानापराभिधः  ।  
उद्धवो विबुधाचार्यः शत्रुदेवमुखास्तथा  ॥ भ्म्ज्_१९।२४२ ॥  
  
शत्रुदेवस्य नैषादिरेकलव्यो ऽभवत्कुले  ।  
वत्सावते त्वपुत्राय वसुदेवः प्रतापवान्  ॥ भ्म्ज्_१९।२४३ ॥  
  
अद्भिर्ददौ सुतं वीरं शौरिः कौशिकमौरसम्  ।  
गण्डूषकायापुत्राय चारुदोष्णादिकान्हरिः  ॥ भ्म्ज्_१९।२४४ ॥  
  
द्वे भार्ये वसुदेवस्य रोहिणी देवकी तथा  ।  
रोहिणीतनयो रामः सारणो दुर्दमः सुभः  ॥ भ्म्ज्_१९।२४५ ॥  
  
शुभ्रपिण्डारदमनास्ते महावदनात्मजाः  ।  
अनुजा च सुभद्रैषा महिषी सव्यसाचिनः  ॥ भ्म्ज्_१९।२४६ ॥  
  
रामस्य निषधो नाम रेवत्यामभवत्सुतः  ।  
देवकीनन्दनः कृष्णो देवो दानवसूदनः  ॥ भ्म्ज्_१९।२४७ ॥  
  
वसुदेवस्य चान्यासु भार्यासु ह्यभवन्सुताः  ।  
भोजोपासङ्गविजया वृषदेवो गदस्तथा  ॥ भ्म्ज्_१९।२४८ ॥  
  
आशावहो लोमपादः कपिलो वर्धमानकः  ।  
पौण्ड्रो निषादनाथश्चेत्युग्रवीर्यपराक्रमाः  ॥ भ्म्ज्_१९।२४९ ॥  
  
अत्रान्तरे गार्ग्यमुनिर्धनु कालायसाशनः  ।  
चचार द्वादश समा ब्रह्मचारी परं तपः  ॥ भ्म्ज्_१९।२५० ॥  
  
त्रिगर्तराजसुतया परीक्षायै सविभ्रमम्  ।  
न चचालायसप्रख्यो ह्रियमाणशयो ऽपि यः  ॥ भ्म्ज्_१९।२५१ ॥  
  
स मन्युतप्तो गोपालकन्यायां रुद्रशासनात्  ।  
असृजत्कालयवनं कालं सर्वमहीभुजाम्  ॥ भ्म्ज्_१९।२५२ ॥  
  
रथे यस्य हया घोरा वृषपूर्वार्धविग्रहाः  ।  
गृहीतो यवनेन्द्रेण निष्पुत्रेण स पुत्रकः  ॥ भ्म्ज्_१९।२५३ ॥  
  
युद्धार्थी दर्पसम्मत्तः पप्रच्छ सुभटान्भुवि  ।  
नारदस्य गिरा ज्ञात्वा स वीरान्वृष्णियादवान्  ॥ भ्म्ज्_१९।२५४ ॥  
  
मथुरानिलयाञ्जेतुमक्षौहिण्या समाद्रवत्  ।  
ते कालयवनाक्रान्ता जरासन्धेन चार्दिताः  ॥ भ्म्ज्_१९।२५५ ॥  
वृष्णयो मथुरां त्यक्त्वा द्वारकां चक्रुरम्बुधौ  ।  
वंशस्कन्धेषु चान्येषु सम्भूता यादवाः परे  ॥ भ्म्ज्_१९।२५६ ॥  
  
सात्वतस्याभवद्दैवैरुद्गीतचरितः कुले  ।  
यज्वा देवावृधो राजा बभ्रुस्तस्यात्मजो ऽभवत्  ॥ भ्म्ज्_१९।२५७ ॥  
  
आपगायां सर्वर्णायां जातः कोटिसहस्रदः  ।  
सम्भूतास्तत्कुले वीरा भोजास्ते शान्तिकावताः  ॥ भ्म्ज्_१९।२५८ ॥  
  
अन्धकात्कुक्कुरो जातस्तद्वंश्यो ऽप्याहुको ऽभवत्  ।  
प्रणेता वृष्णिवंशानां राजा कृतयुगोचितः  ॥ भ्म्ज्_१९।२५९ ॥  
  
देवकश्चोग्रसेनश्च तत्सुतौ देवकस्य तु  ।  
देववत्प्रमुकाः पुत्रा देवक्याद्यश्च कन्यकाः  ॥ भ्म्ज्_१९।२६० ॥  
  
याः सप्त वसुदेवाय वितीर्णा वीरमातरः  ।  
उग्रसेनसुतः कंसो न्यग्रोधप्रमुखाग्रजः  ॥ भ्म्ज्_१९।२६१ ॥  
  
कंसा कंसवती तन्वी पाली कह्वा च कन्यकाः  ।  
विदूरथकुले भोजे बभूव हृदिकाभिधः  ॥ भ्म्ज्_१९।२६२ ॥  
  
कृतवर्ममुखास्तस्य शतधन्वादयः सुताः  ।  
क्रोष्टोर्वंशे प्रसेनो ऽभूत्सत्राजित्सेनजित्तथा  ।  
इत्येते बहवो वंशा विश्रुता यादवा यदोः  ॥ भ्म्ज्_१९।२६३ ॥  
  
***** यदुवंशः  ॥ ७ ॥ *****  
  
  
अब्धेस्तटे द्वारवत्यां निवेशे विषदं मणिम्  ।  
दिव्यं स्यमन्तकं नाम प्रसेनः किल लब्धवान्  ॥ भ्म्ज्_१९।२६४ ॥  
  
स मणिः कनकस्यन्दी व्यायिदुर्भिक्षनाशनः  ।  
शक्तेनाप्युत्सुकेनापि न हृतस्तस्य शौरिणा  ॥ भ्म्ज्_१९।२६५ ॥  
  
कालेन मृगयासक्तः प्रसेनो मणिभूषितः  ।  
सिंहेन निहतो युद्धे सहसा मणिहारिणा  ॥ भ्म्ज्_१९।२६६ ॥  
  
यान्तं जवेन तं सिंहमृक्षराजो ऽथ जाम्वान्  ।  
निहत्य मणिमादाय बलवान्बिलमाविशत्  ॥ भ्म्ज्_१९।२६७ ॥  
  
वृष्ण्यन्धकहतं दृष्ट्वा प्रसेनं विजने वने  ।  
मणिलोभात्कृतं सर्वं कृष्णेनेति शशङ्किरे  ॥ भ्म्ज्_१९।२६८ ॥  
  
विशुद्धभावः कृष्णो ऽपि तमन्वेष्टुं ययौ मणिम्  ।  
मिथ्याकलङ्कं यशसामपवादं सहेत कः  ॥ भ्म्ज्_१९।२६९ ॥  
  
सास्रं प्रसेनमालोक्य स सिंहेत विदारितम्  ।  
तस्याविदूरे सिंहं च ददर्श विनिपातितम्  ॥ भ्म्ज्_१९।२७० ॥  
  
मणेरलाभे विज्ञाय पदवीमृक्षशंसिनीम्  ।  
गुहां प्रविश्य गम्भीरं ददर्श विपुलं बिलम्  ॥ भ्म्ज्_१९।२७१ ॥  
  
तत्र धात्र्या स शुश्राव वचनं बालसान्त्वने  ।  
तवैवासौ मणिः पुत्र मा रोदीः सुकुमारक  ॥ भ्म्ज्_१९।२७२ ॥  
  
श्रुत्वेति ज्ञातवृत्तान्तो जाम्बवन्तं ददर्श सः  ।  
तेनाथ युयुधे कृष्णो दिवसानेकविंशतिम्  ॥ भ्म्ज्_१९।२७३ ॥  
  
दशग्रीवोग्रसङ्ग्रामशस्त्रोल्लिखितवक्षसम्  ।  
जाम्बवन्तं विजित्याथ दत्तां तेन सुतां हरिः  ॥ भ्म्ज्_१९।२७४ ॥  
  
बिम्बाधरां जाम्बवतीं लेभे तं च स्यमन्तकम्  ।  
ततो द्वारवतीमेत्य स्यमन्तकमुदारधीः  ॥ भ्म्ज्_१९।२७५ ॥  
  
स प्रसेनानुजायैव ददौ सत्त्रजिते मणिम्  ।  
सत्यभामामुखास्तिस्रः सत्राजिन्मुरवैरिणः  ॥ भ्म्ज्_१९।२७६ ॥  
  
प्रददौ कन्यकाः कामकुमुदाकारचन्द्रिकाः  ।  
सत्राजितं घातयित्वा भोजेन शतधन्वना  ॥ भ्म्ज्_१९।२७७ ॥  
  
अहरन्मणिमक्रूरो मिथः साहाय्यसंविदा  ।  
सत्यभामा स्वयं गत्वा हते पितरि दुःखिता  ॥ भ्म्ज्_१९।२७८ ॥  
  
जतुवेश्मनि दग्धेषु पार्थेषु धृतराष्ट्रजैः  ।  
शार्ङ्गधन्वानमासाद्य वारणावतवासिनम्  ॥ भ्म्ज्_१९।२७९ ॥  
  
हतं न्यवेदयत्साश्रुः पितरं शतधन्वना  ।  
ततस्तूर्णं समभ्येत्य द्वारकां गरुडध्वजः  ॥ भ्म्ज्_१९।२८० ॥  
  
रामेण सहिति गत्वा युयुधे शतधन्वना  ।  
चक्रे मणिप्रदस्यापि नाक्रूरो ऽस्य सहायताम्  ॥ भ्म्ज्_१९।२८१ ॥  
  
स्वार्थकाले व्यतीते हि धूर्ता नो कस्यचिन्निजाः  ।  
अधिरुह्याशु वडवां शतयोजनगामिनीम्  ॥ भ्म्ज्_१९।२८२ ॥  
  
विद्रुतं शतधन्वानं मिथिलाभिमुखं जवात्  ।  
जघान कैटभारातिर्नाससाद च तं मणिम्  ॥ भ्म्ज्_१९।२८३ ॥  
  
सो ऽपह्नुतो मणिरिति क्रुद्धो ऽस्मै लाङ्गली मृषा  ।  
न द्वारकां विशामीति मिथिलां विमुखो ययौ  ॥ भ्म्ज्_१९।२८४ ॥  
  
तत्र दुर्योधनस्तस्माद्गदाशिक्षामवाप्तवान्  ।  
ततः कृष्णानुगैरेत्य वृष्णिवीरैः प्रसादितः  ॥ भ्म्ज्_१९।२८५ ॥  
  
द्वारकामाययौ श्रीमाञ्जाततत्त्वो हलायुधः  ।  
अक्रूरो ऽपि मणिस्फीतो बहुयज्ञो बहुप्रदः  ॥ भ्म्ज्_१९।२८६ ॥  
  
सुखं निनाय षष्ट्यब्दीं दीक्षाकवचरक्षितः  ।  
व्यक्तिं याते मणौ किञ्चिद्भीते रामत्सकेशवात्  ॥ भ्म्ज्_१९।२८७ ॥  
  
अपयाते ततो ऽक्रूरे नावर्षत्पाकशासनः  ।  
ज्ञातिभेदभयात्पूर्वं कृष्णेनोपेक्षितश्चिरम्  ॥ भ्म्ज्_१९।२८८ ॥  
  
प्रसाद्य पनरानीतो दुर्भिक्षार्तैः सयादवैः  ।  
तस्मिन्दानपतौ प्राप्ते ववर्ष त्रिदिववेश्वरः  ॥ भ्म्ज्_१९।२८९ ॥  
  
कालेन याचितः साम्ना कृष्णेन स ददौ मणिम्  ।  
तस्मै स्वसारं चाक्रूरः प्रीतये चारुलोचनाम्  ॥ भ्म्ज्_१९।२९० ॥  
  
विनयार्जवतुष्टस्तं केशवो ऽपि मणिं ददौ  ।  
अक्रूरायैव महतां प्रणयान्तो हि दुर्ग्रहः  ॥ भ्म्ज्_१९।२९१ ॥  
  
***** स्यमन्तकालम्भः  ॥ ८ ॥ *****  
  
  
कुलावलीं यादवानां निशम्य जनमेजयः  ।  
विस्मितो जन्मना विष्णोर्वैशम्पायनमब्रवीत्  ॥ भ्म्ज्_१९।२९२ ॥  
  
अहो नु महदाश्चर्यमपूर्वं प्रतिभाति मे  ।  
कथं जगन्निवासो ऽभूच्चराचरगुरुर्नरः  ॥ भ्म्ज्_१९।२९३ ॥  
  
यत्कुक्षिकोटरे शेते कल्पान्ते भुवनावली  ।  
सकथं मानुषीगर्भं प्रपेदे भूतभावनः  ॥ भ्म्ज्_१९।२९४ ॥  
  
वैश्वरूप्यमिदं यस्य सर्वभूतान्तरात्मनः  ।  
इच्छामात्रसमुन्मेषदर्पणे प्रतिबिम्बितम्  ॥ भ्म्ज्_१९।२९५ ॥  
  
इति पृष्टः क्षितिभुजा जगाद मुदितो मुनिः  ।  
श्रूयतामद्भुतं जन्म विष्णोर्जन्मभयच्छिदः  ॥ भ्म्ज्_१९।२९६ ॥  
  
येन यज्ञवराहेण वेदयज्ञमयं वपुः  ।  
कृत्वोद्धृता वसुमती चतुरर्णवमेखला  ॥ भ्म्ज्_१९।२९७ ॥  
  
बभौ कुवलयश्यामा दंष्टाग्रे यस्य मेदिनी  ।  
बालशेवलवल्लीव लीना पल्वलकेलिषु  ॥ भ्म्ज्_१९।२९८ ॥  
  
येन केसरिणा शङ्खशुभ्राभिर्नखशुक्तिभिः  ।  
आयुषा सह निष्पीतं हिरण्यकशिपोर्यशः  ॥ भ्म्ज्_१९।२९९ ॥  
  
उरःस्थलास्थिनिर्घर्षान्नखक्रकचपञ्जरे  ।  
यस्य दैत्यवधे कोपः प्राप कल्पाग्निकेतुताम्  ॥ भ्म्ज्_१९।३०० ॥  
  
त्रैलोक्यक्रमणे यस्य विजयध्वजतां ययौ  ।  
पादो गङ्गाजलोल्लासव्यालोलधवलांशुकः  ॥ भ्म्ज्_१९।३०१ ॥  
  
खर्वः पूर्वमथ प्रांशुरप्रमेयस्ततो ऽभवत्  ।  
यश्च हर्षश्च देवानां मोहश्च त्रिदशद्विषाम्  ॥ भ्म्ज्_१९।३०२ ॥  
  
यस्य कुण्डलतां कर्णे रविर्नाभौ सरोजताम्  ।  
प्राप प्रवर्धमानस्य गुल्फे कटकरत्नताम्  ॥ भ्म्ज्_१९।३०३ ॥  
  
उच्चैर्विलोकयन्तीनां तद्वपुः सुरयोषिताम्  ।  
वलिविध्वंसभीत्येव नादृश्यत वलित्रयम्  ॥ भ्म्ज्_१९।३०४ ॥  
  
दत्तात्रेयावतारेण धर्माचारस्य मज्जतः  ।  
वेदानां च कृतं येन स्थित्यै हस्तावलम्बनम्  ॥ भ्म्ज्_१९।३०५ ॥  
  
जामदग्न्यवपुर्भूत्वा कार्तवीर्यस्य कर्मठम्  ।  
मृणालमण्डलीलावं दोःसहस्रं लुलाव यः  ॥ भ्म्ज्_१९।३०६ ॥  
  
यः कुठारे ऽस्थिनिष्पेषखण्डना दन्तमालिकाम्  ।  
क्षत्रियक्षयकालानां बभार गणनामिव  ॥ भ्म्ज्_१९।३०७ ॥  
  
यः पूर्वाङ्गवतीं चारुमध्यदेशां पयस्विनीम्  ।  
सपुण्ड्रकाननां प्रादात्सवत्सां कश्यपाय गाम्  ॥ भ्म्ज्_१९।३०८ ॥  
  
यो ऽभवद्भुवनाभोगभूषणं रघुनन्दनः  ।  
वीरः सुबाहमारीचघोरमेघमहानिलः  ॥ भ्म्ज्_१९।३०९ ॥  
  
भ्रान्तः सप्तसु लोकेषु सप्ताब्धिक्षोभसम्भृतः  ।  
सप्ततालभिदो यस्य धन्विनो धनुषध्वनिः  ॥ भ्म्ज्_१९।३१० ॥  
  
अद्यापि सेतुसङ्घट्टविस्फुटच्छुक्तिसम्पुटः  ।  
सुव्यक्तमुक्तादशनो वक्ति यस्याम्बुधिर्यशः  ॥ भ्म्ज्_१९।३११ ॥  
  
किरीटकोटिविश्रान्तं येन शुभ्रयश्ॐशुकैः  ।  
उन्मृष्टं लोकपालानामिन्द्रिजित्सैन्यजं रजः  ॥ भ्म्ज्_१९।३१२ ॥  
  
पतितोत्पतितैर्यस्य दशास्यवदनैर्मुहुः  ।  
बभूव कन्दुकामन्दविनोदानन्दविभ्रमः  ॥ भ्म्ज्_१९।३१३ ॥  
  
भुवो भारावताराय कृष्णो वृष्णिकुले ऽभवत्  ।  
शिशुपालादिभूपालकालः शकलितासुरः  ॥ भ्म्ज्_१९।३१४ ॥  
  
यद्वक्षसि ग्रावभिदः शृङ्गभङ्गपराभवः  ।  
असक्तिविषमोल्लेखैररिष्टस्याप्यसूच्यत  ॥ भ्म्ज्_१९।३१५ ॥  
  
चक्रे यश्चरणः शुभ्रैर्मूर्ध्नि कालियभोगिनः  ।  
नखकान्तिफणाचक्रैः शेषस्पर्धधिरोहणम्  ॥ भ्म्ज्_१९।३१६ ॥  
  
मूलास्थिच्छेदनिष्पेषजातज्वालाजटाजुषा  ।  
बाणबाहुवने यस्य चक्रेण क्रकचायितम्  ॥ भ्म्ज्_१९।३१७ ॥  
  
कर्की(ल्की) विष्णुयशा यश्च भविष्यति ययुगक्षये  ।  
सत्त्वधर्मलतोद्याननवसौरभमाधवः  ॥ भ्म्ज्_१९।३१८ ॥  
  
तस्याश्चर्यप्रभावस्य श्रूयतामिदमुज्ज्वलम्  ।  
चरितं पुण्यपीयूषैः किल्बिषक्षालनक्षमम्  ॥ भ्म्ज्_१९।३१९ ॥  
  
प्रभावं तस्य तत्त्वेन वक्तुं को नु प्रगल्भते  ।  
यत्र वाचस्पतिर्मूको दूरे भोगिपतेर्गिरः  ॥ भ्म्ज्_१९।३२० ॥  
  
***** प्रादुर्भावसङ्ग्रहः  ॥ ९ ॥ *****  
  
  
वृत्ते वृत्रवधे पूर्वं सङ्ग्रामे तारकामये  ।  
त्रिदशाः शरणं जग्मुर्विश्वक्सेनं जनार्दनम्  ॥ भ्म्ज्_१९।३२१ ॥  
  
दत्तं तेनाभयं तेषां विषमे दैत्यजे भये  ।  
संहता दानवाः सर्वे विविशुः समराङ्गनम्  ॥ भ्म्ज्_१९।३२२ ॥  
  
मयो मायानिधिस्तेषामग्रणीरुग्रविग्रहः  ।  
बभौ हैमं समारूढो रथमृक्षसहस्रगम्  ॥ भ्म्ज्_१९।३२३ ॥  
  
तारः क्रोशाधिकायाममायसं रथमास्थितः  ।  
युक्तं स्वरसहस्रेण धूमोत्थो ऽग्निरिवाबभौ  ॥ भ्म्ज्_१९।३२४ ॥  
  
हयग्रीवः समारुह्य रथं हयसहस्रगम्  ।  
मत्तुकुञ्जरयुक्तं च त्वष्टा मन्दरगौरवम्  ॥ भ्म्ज्_१९।३२५ ॥  
  
वीरा विरोचनाद्याश्च तस्थुः समरसम्मुखाः  ।  
कल्पान्तजलदब्यूहविपुलं तद्बलार्णवम्  ॥ भ्म्ज्_१९।३२६ ॥  
  
विष्णुना विहिताश्वासा वीक्ष्य देवाः समाद्रवन्  ।  
ऐरावणगतस्तेषां सहस्राक्षः पुरो बभौ  ॥ भ्म्ज्_१९।३२७ ॥  
  
इन्द्रायुधसहस्राणि दर्शयन्वज्ररश्मिभिः  ।  
यमस्तारमहाहारः श्यामो महिषवाहनः  ॥ भ्म्ज्_१९।३२८ ॥  
  
तस्थौ लम्बाम्बुदो नीलशैलो निर्झरवानिव  ।  
श्वेताश्वो मणिमालाङ्को वरुणस्तरणिप्रभः  ॥ भ्म्ज्_१९।३२९ ॥  
  
रथे रराज कैलासे रत्नकूट इवोद्गतः  ।  
हेमर्क्मा हेमरथो हेमाङ्गदाधरः  ॥ भ्म्ज्_१९।३३० ॥  
  
जहार धनदो मेरोः सूर्यातपजुषः श्रियम्  ।  
हिमरश्मिर्हिमशिलाशुभ्राश्वस्तुहिनायुधः  ॥ भ्म्ज्_१९।३३१ ॥  
  
तस्थौ जलदवाहश्च वायुरायुः शरीरिणाम्  ।  
देवश्च स्वयमभ्यायाद्भगवान्कैटभान्तकः  ॥ भ्म्ज्_१९।३३२ ॥  
  
दीप्तचक्रगदाशार्ङ्गनन्दनो गरुडध्वजः  ।  
चक्रं रराज तस्याजौ धाराबिम्बितदानवम्  ॥ भ्म्ज्_१९।३३३ ॥  
  
अन्तःप्रविष्टनिहतारातिव्रातमिवाभितः  ।  
प्रशान्ते ज्वलिते मेरुरिवास्य भुजगान्तकः  ॥ भ्म्ज्_१९।३३४ ॥  
  
बभासे भास्वरो वाहः प्रवाहः शत्रुतेजसाम्  ।  
तस्य दीप्ततरैः पक्षैर्बभूव पिहितं नभः  ॥ भ्म्ज्_१९।३३५ ॥  
  
अन्त्यैर्द्वादशभिः सूर्यैरिवैकघनतां गतैः  ।  
विरराज तदारूढो हरिः कौस्तुभभूषितः  ॥ भ्म्ज्_१९।३३६ ॥  
  
वडवानलसंयुक्तो मैनाक इव रत्नसूः  ।  
रुद्रादित्यमरुद्विश्वसाध्याश्विवसुचारणाः  ॥ भ्म्ज्_१९।३३७ ॥  
  
उद्ययुः क्षुब्धसैन्याब्धेः कल्लोला इव सङ्गताः  ।  
अथोद्धूताम्बुधिध्वानडजीकृतजगत्त्रयः  ॥ भ्म्ज्_१९।३३८ ॥  
  
ररास घोषगम्भीरः समराम्भदुन्दुभिः  ।  
पेतुः परस्परं तेषां देहे तेजस्विनां प्रभाः  ॥ भ्म्ज्_१९।३३९ ॥  
  
प्रवृत्ते समरे हेमनाराचनिचया इव  ।  
सुरासुरकरोत्सृष्टशस्त्रास्त्रनिकपोत्थिताः  ॥ भ्म्ज्_१९।३४० ॥  
  
ज्वालाश्चक्रुर्ध्वजाग्रेषु क्षणं पीतांशुकभ्रमम्  ।  
चेरुस्त्रिदशमातङ्गदन्तोल्लिखितकङ्कटाः  ॥ भ्म्ज्_१९।३४१ ॥  
  
जातधूमानला दैत्या मेघा इव सविद्युतः  ।  
तेषां वक्षस्तटे भुग्नदन्तास्ते दिव्यकुञ्जराः  ॥ भ्म्ज्_१९।३४२ ॥  
  
सिकतासेतुनिःसारानमन्यन्त कुलाचलान्  ।  
ततो दैत्यभुजोद्धूतशस्त्रनिर्विविरा दिवि  ॥ भ्म्ज्_१९।३४३ ॥  
  
बभूवुर्निश्चलाः क्षिप्रं चित्रन्यस्ता इवामराः  ।  
इयमत्यन्तदुर्वारा दैत्यमाया महीयसी  ॥ भ्म्ज्_१९।३४४ ॥  
  
यमो ऽवि नियमेनेव बद्धस्तन्निधनेषु यत्  ।  
वायुः पङ्गुरिव क्षिप्रमप्रकाश इवांशुमान्  ॥ भ्म्ज्_१९।३४५ ॥  
  
जयस्तु युधि दैत्येषु वह्निः शीत इवाभवत्  ।  
ततः सहस्रनयनो वज्रेणोन्म्य दैत्यजाम्  ॥ भ्म्ज्_१९।३४६ ॥  
  
मायां मयमुखान्वीरान्सुरैः पुनरयोधयत्  ।  
वज्रिवज्रनिकृत्तानां दैत्यानां पततां भुवि  ॥ भ्म्ज्_१९।३४७ ॥  
  
गुरुभिर्विग्रहैः प्रापुरैक्यं सप्तापि ते ऽब्धयः  ।  
ते गजेन्द्र इवालिप्ता दानवा दानवारिभिः  ॥ भ्म्ज्_१९।३४८ ॥  
  
तमोभिरावृताः पेतुः सुरेन्द्रेम विमोहिताः  ।  
बहुमायस्ततो मायां मयः समयवर्तिनीम्  ॥ भ्म्ज्_१९।३४९ ॥  
  
प्रमयायैव देवानामौर्वानलवतीं व्यधात्  ।  
ऊरुजस्तनयो वह्नेः सङ्कल्पाद्ब्रह्मचारिणः  ॥ भ्म्ज्_१९।३५० ॥  
  
लोकान्दिधक्षुः कालात्मा वार्भक्षो ब्रह्मणो वरात्  ।  
हिरण्यकशिपोः पूर्वमौर्वो भक्त्या वरप्रदः  ॥ भ्म्ज्_१९।३५१ ॥  
  
जज्वाल सुरेसनासु तस्मिन्समरसङ्कटे  ।  
और्वेण दह्यमानास्ते ज्वालाजटिलविग्रहाः  ॥ भ्म्ज्_१९।३५२ ॥  
  
एकीभूतान्यमन्यन्त तेजांसि च तमांसि च  ।  
विवशास्त्रिदशाः सर्वे तेनौर्वानलपर्वणा  ॥ भ्म्ज्_१९।३५३ ॥  
  
वरुणं शीतरश्मिं च त्राणमेव व्यचिन्तयन्  ।  
अथाखण्डलनिर्दिष्टश्चन्द्रमा वरुणाग्रगः  ॥ भ्म्ज्_१९।३५४ ॥  
  
क्षिपन्हिमशिलासङ्घानुद्ययौ युधि दानवान्  ।  
तुषारवारिपूरैस्ते भृशं ताभ्यां समाहताः  ॥ भ्म्ज्_१९।३५५ ॥  
  
निश्चेष्टा दानवाः प्रापुः काष्ठपाषाणतुल्यताम्  ।  
हिमस्य महती शक्तिः सा कापि दहनात्मिका  ॥ भ्म्ज्_१९।३५६ ॥  
  
यया दानवसङ्घानामस्थिभङ्गो महानभूत्  ।  
तुषाराशनिसञ्छन्ना दानवानामनीकिनी  ॥ भ्म्ज्_१९।३५७ ॥  
  
नासानिःश्वासविवरैर्निर्विभागमसूच्यत  ।  
मायाविनिमयं ज्ञात्वा मयः स्वजनसिद्धये  ॥ भ्म्ज्_१९।३५८ ॥  
  
असृजत्पार्वतीं मायां द्रुमशस्त्रशिलाघनाम्  ।  
द्रुमशैलनिरुद्धानां स्फुटितायुधवर्मणाम्  ॥ भ्म्ज्_१९।३५९ ॥  
  
मोहो जजृम्भे देवानामृते चक्रगदाधरम्  ।  
ततः क्षणात्तदादिष्टौ तदनु पाणितौजसा  ॥ भ्म्ज्_१९।३६० ॥  
  
समं विविशतुः सेनां दैत्यानामग्निमारुतौ  ।  
भस्मकूटावलीशेषान्कृत्वा द्रुमशिलोच्चयान्  ॥ भ्म्ज्_१९।३६१ ॥  
  
उद्धूतान्दिक्षु विक्षिप्य तौ रणाग्रे विचेरतुः  ।  
अनिलोल्लासितज्वालाज्वलितश्मश्रुभीषणः  ॥ भ्म्ज्_१९।३६२ ॥  
  
दैत्यानां दह्यमानानां धूमः काल इवोद्ययौ  ।  
मारुतस्याग्नितप्तस्य वह्नेतोद्यतस्य च  ॥ भ्म्ज्_१९।३६३ ॥  
  
अभूत्कूतान्तहुङ्कारघोरः कहकहारवः  ।  
विचटच्चर्मणामेषं छमच्छमिति मेदसाम्  ॥ भ्म्ज्_१९।३६४ ॥  
  
स्फुटस्स्थूलास्थिबन्धानां को ऽपि व्यतिकरो ऽभवत्  ।  
जयत्सु सुरसङ्घेषु भङ्गे दितिजमण्डले  ॥ भ्म्ज्_१९।३६५ ॥  
  
कालनेमिः समुत्तस्थौ त्रिजगद्ग्रसलालसः  ।  
जृम्भाविस्पष्टदंष्टाग्रैरुग्रवक्त्रैर्भृताम्बरः  ॥ भ्म्ज्_१९।३६६ ॥  
  
जगत्क्षयायेव रसादहम्पूर्विकयोत्थितैः  ।  
तस्याञ्जनशिलास्तम्भसम्भारैर्भुजमण्डलैः  ॥ भ्म्ज्_१९।३६७ ॥  
  
अभवन्ककुभो भीमबोगिभोगवृता इव  ।  
विटङ्कमुकुटप्राप्तघृष्टब्रह्माण्डकर्परे  ॥ भ्म्ज्_१९।३६८ ॥  
  
असृजद्धूमजालेन क्षयजीमूतडम्बरान्  ।  
शतवक्त्रस्य नेत्रेभ्यस्तस्य ज्वाला दिशो ययुः  ॥ भ्म्ज्_१९।३६९ ॥  
  
तच्छायया जगत्सर्वमदृश्यमभवत्क्षणात्  ।  
अघोरैः कालरजनीसङ्घैः सङ्घट्टितैरिव  ॥ भ्म्ज्_१९।३७० ॥  
  
तस्य विश्वक्षयाक्षेपदीक्षासमयमण्डलैः  ।  
दीप्तायुप्रभाचक्रैरालोकः ककुभामभूत्  ॥ भ्म्ज्_१९।३७१ ॥  
  
घट्टयन्सर्वतेजांसि सर्वभूतानि कम्पयन्  ।  
जहार जलदव्यूहान्कोपनिःश्वासमारुतैः  ॥ भ्म्ज्_१९।३७२ ॥  
  
उद्य्म्य पवनास्कन्धसङ्घट्टोद्धट्टनं भुजम्  ।  
अजीववत्स दितिजान्क्षुब्धाब्धिध्वानया गिरा  ॥ भ्म्ज्_१९।३७३ ॥  
  
उदायुधैः प्रमुदितैर्दानवैस्तत्पुरः सरैः  ।  
ततो युयुधिरे देवाः कालनेमिहतौजसः  ॥ भ्म्ज्_१९।३७४ ॥  
  
तस्मिन्समरसङ्घट्टे तुमुले प्राणहारिणि  ।  
व्यवर्धत महान्कायः करालः कालनेमिनः  ॥ भ्म्ज्_१९।३७५ ॥  
  
तद्वक्त्रकुहरोद्वान्तज्वालावलयिताः सुराः  ।  
तिर्यगूर्ध्वं प्रवृद्धैश्च तद्भुजैरभितो हताः  ॥ भ्म्ज्_१९।३७६ ॥  
  
तच्छस्त्रवृष्टिदलितास्तत्कराकृष्टमौलयः  ।  
पेतुर्भ्रष्टा विमानेभ्यः क्षीणपुण्या इव क्षितौ  ॥ भ्म्ज्_१९।३७७ ॥  
  
भग्ने वक्रमुखे शक्रे वरुणे करुणास्पदे  ।  
धनदे निधनापन्ने शशाङ्के ग्रासशङ्किते  ॥ भ्म्ज्_१९।३७८ ॥  
  
भग्नायुधध्वजच्छत्त्रा छिन्नस्यन्दनकुञ्जराः  ।  
निश्चेष्टास्त्रिदशास्तस्थुर्दिनदीपा इवाप्रभाः  ॥ भ्म्ज्_१९।३७९ ॥  
  
शीतस्य वह्ने का वार्ता तरणिस्तारदर्पणः  ।  
आस्था किं निश्चले वायौ किं यमेन हतौजसा  ॥ भ्म्ज्_१९।३८० ॥  
  
किमेते मुद्रिता रुद्रा वसवो व्यसवो नु किम्  ।  
इति ब्रुवाणा नादेन ननन्दुर्दितिनन्दनाः  ॥ भ्म्ज्_१९।३८१ ॥  
  
ततः सम्प्राप्तविजयः कालनेमिः क्षतामरः  ।  
लोकपालपदे तस्थौ विभज्यानेकधा वपुः  ॥ भ्म्ज्_१९।३८२ ॥  
  
जलं भूत्वाभवद्व्यापी वायुर्भूत्वा ववौ स्वयम्  ।  
सोमसूर्यतनुर्भूत्वा रात्र्यहानि चकार सः  ॥ भ्म्ज्_१९।३८३ ॥  
  
जग्राह सर्वलोकात्मा हव्यमग्निमुखः स्वयम्  ।  
सर्वदेवमयः सो ऽभूदिति विष्णुजिगीषया  ॥ भ्म्ज्_१९।३८४ ॥  
  
समस्तभुवनाधीशः सर्वदेवगणैर्युतः  ।  
वेदधर्मकृपासत्यैः श्रिया च न समाश्रितः  ॥ भ्म्ज्_१९।३८५ ॥  
  
स ददर्शाथ देवादिं देवं गरुडलाञ्छनम्  ।  
उपेक्षिताग्रसम्मर्दं रणकौतुकलीलया  ॥ भ्म्ज्_१९।३८६ ॥  
  
प्रभादामाभिरामेण कौस्तुभेन विभूषितम्  ।  
स्फुरदिन्द्रायुधोदारं स्निग्धश्याममिवाम्बुदम्  ॥ भ्म्ज्_१९।३८७ ॥  
  
भुजैर्विभ्राजितं रत्नकेयूरधृतिपल्लवैः  ।  
हारकान्तिसुधासिक्तैः पारिजातैरिवापरैः  ॥ भ्म्ज्_१९।३८८ ॥  
  
उह्यमानं सुपर्णेन सुवर्णच्छविहारिणा  ।  
मन्दरोद्धारभीतेन मूर्तेनेव सुमेरुणा  ॥ भ्म्ज्_१९।३८९ ॥  
  
दैत्यसंहारगणनाचिह्नहेमाङ्गदां गदाम्  ।  
धारयन्तं गिरीन्द्राणां गौरवैरिव निर्मिताम्  ॥ भ्म्ज्_१९।३९० ॥  
  
अरुणैरूरुयुगले रलसूर्यांशुभिर्वृतम्  ।  
मधुकैटभकण्ठासृक्छटाभिरिव चर्चितम्  ॥ भ्म्ज्_१९।३९१ ॥  
  
शङ्खकान्तिवितानेन रत्नमालातरङ्गिणा  ।  
क्षीरोदेनेव शयनायासत्रस्तेन सेवितम्  ॥ भ्म्ज्_१९।३९२ ॥  
  
राहुकण्ठाटवीछेदप्रोच्छलच्छोणितारुणैः  ।  
व्याप्तं चक्रप्रभाचक्रैः सूर्याशुभिरिवाम्बरम्  ॥ भ्म्ज्_१९।३९३ ॥  
  
अहो बतायमस्माकं शत्रुर्लोचनगोचरः  ।  
निरञ्जनदशां येन नीता दैत्यवधूदृशः  ॥ भ्म्ज्_१९।३९४ ॥  
  
घ्नता हिरण्यकशिपुं सुतारैर्नखराङ्कुरैः  ।  
हन्ता हतान्यनेनैव मुक्ताभानि यशांसि नः  ॥ भ्म्ज्_१९।३९५ ॥  
  
नृसिंहचरणाक्रान्तिरजोदिग्धां सभाभुवम्  ।  
हत्वेमं क्षालयाम्येष दैत्यहर्षाश्रुवारिभिः  ॥ भ्म्ज्_१९।३९६ ॥  
  
इति ब्रुवाणं सावज्ञं लीलास्मितसिताधरः  ।  
पातिना दर्पमधुना मत्तो ऽस्मीत्यभ्यधाद्विभुः  ॥ भ्म्ज्_१९।३९७ ॥  
  
घोराट्टहासविकटो दानवाधिपतिस्ततः  ।  
अपातयच्छस्त्रवृष्टिं देवोरसि भुजैर्घनैः  ॥ भ्म्ज्_१९।३९८ ॥  
  
अकम्प्यत सुपर्णो ऽपि गदया चण्डवेगया  ।  
देवोरसि भुजैर्येन निष्कम्पो ऽकम्पत क्षणम्  ॥ भ्म्ज्_१९।३९९ ॥  
  
विस्मितः कोपसंरम्बादथ विष्णुर्व्यवर्धत  ।  
सहस्रबाहुचरणः सहस्रवदनेक्षमः  ॥ भ्म्ज्_१९।४०० ॥  
  
स सुदर्शनमासाद्य विषदं भयदं द्विषाम्  ।  
पर्यन्ततेजःप्रसरैः किरत्काञ्चनावालुकम्  ॥ भ्म्ज्_१९।४०१ ॥  
  
दैत्यास्थिकूटकुण्ठाकं क्षुराग्रं वज्रमण्डलम्  ।  
चिक्षेप क्रकचक्रूरं दानवाननकानने  ॥ भ्म्ज्_१९।४०२ ॥  
  
तद्विष्णुभुजनिर्मुक्तं प्रतिमानं विवस्वतः  ।  
चकर्ताग्निशिखोद्गारं घोरं वक्त्रशतं द्विषः  ॥ भ्म्ज्_१९।४०३ ॥  
  
निकृत्तभुजवक्त्रोत्थसरद्रुधिरनिर्झरः  ।  
न पपात चिरं दैत्यो मन्युस्तब्ध इव स्थितः  ॥ भ्म्ज्_१९।४०४ ॥  
  
पक्षवातेन तार्क्ष्यस्य क्षुण्णक्ष्माधरमौलिना  ।  
सप्ताब्धयः समुत्पेतुस्तरङ्गालिङ्गिताम्बराः  ॥ भ्म्ज्_१९।४०५ ॥  
  
सर्वतः पाणिपादेन सर्वे सर्वत्र दानवाः  ।  
पीडिता विश्वरूपेण प्रययुः स्मृतिशेषताम्  ॥ भ्म्ज्_१९।४०६ ॥  
  
***** कालनेमिवधः  ॥ १० ॥ *****  
  
  
ततो निवृत्ते दुर्वृत्ते प्रवृत्ते धर्मकर्मणि  ।  
ब्रह्मप्रभृतिभिर्देवैः स्तूयमानो महर्षिभिः  ॥ भ्म्ज्_१९।४०७ ॥  
  
स्वपदे शक्रमादाय ब्रह्मसद्म ययौ हरिः  ।  
वन्दितस्त्रिजगद्वन्द्यैः सिद्धैः संविन्मयात्मभिः  ॥ भ्म्ज्_१९।४०८ ॥  
  
ततो निजाश्रमं गत्वा स्वप्रभोद्भासितं विभुः  ।  
भेजे ऽम्बुधौ योगानिद्रामदभ्राभ्रोत्तरच्छदे  ॥ भ्म्ज्_१९।४०९ ॥  
  
तं शेषशायिनं कृष्णं सहस्रवदनं शनैः  ।  
निद्रा सिषेवे मत्तालिमालेव कमलाकरम्  ॥ भ्म्ज्_१९।४१० ॥  
  
तस्य पीतांशुकोदारं सुप्तस्य विबभौ वपुः  ।  
नाभेब्रह्मसरोजोत्थरजः पुञ्जैरिवाचितम्  ॥ भ्म्ज्_१९।४११ ॥  
  
कलयन्नक्षसूत्रेण लौकिकीं कालकल्मषाम्  ।  
प्रजाः श्वासावलीसूत्रैः सञ्जहारोत्ससर्ज च  ॥ भ्म्ज्_१९।४१२ ॥  
  
तस्मिन्प्रसुप्ते विधिना दक्षैणायनकारिणा  ।  
निद्रापि निद्रयेवाभूत्तमःपटलमीलिता  ॥ भ्म्ज्_१९।४१३ ॥  
  
जृम्बालस्यविमोहाङ्का नृणां जीवार्थहारिणी  ।  
अदीर्घप्रलये सेयं पावनी विष्णुसङ्गमात्  ॥ भ्म्ज्_१९।४१४ ॥  
  
ततो वर्षसहस्रेषु यातेषु च कृते कते  ।  
त्रेतायां विनिवृत्तायां द्वापरे तनुतां गते  ॥ भ्म्ज्_१९।४१५ ॥  
  
कमलाकेलिकमलप्रान्तवातविबोधितम्  ।  
पितामहमुखा देवाः सहस्राक्षपुराःसराः  ॥ भ्म्ज्_१९।४१६ ॥  
  
एकीभूताः समभ्येत्य जगत्कार्यार्थमुद्यताः  ।  
तं तुष्टुवुर्मुनिगणाः फुल्लपद्मकराः क्षणम्  ॥ भ्म्ज्_१९।४१७ ॥  
  
योगनिद्रापदेशेन गर्भीकृतजगत्त्रये  ।  
त्वयि देव न जानीमः कर्त्वयं सुप्तसंविदा  ॥ भ्म्ज्_१९।४१८ ॥  
  
त्रैलोक्यकर्मणां मुद्रां निद्रां नेत्राब्जषट्पदीम्  ।  
त्यज भोगपरिम्लानामिव नीलोत्पलस्रजम्  ॥ भ्म्ज्_१९।४१९ ॥  
  
स्फारेण दक्षिणेनाक्ष्णा जन्मक्षेत्रेण भास्वतः  ।  
जगन्ति कमलानीव विकासय जगत्पते  ॥ भ्म्ज्_१९।४२० ॥  
  
सव्येनेन्दूदयानन्दविष्यन्दामृतवर्षिणा  ।  
भूतानि सर्वभूतात्मन्कुमुदानीव जीवय  ॥ भ्म्ज्_१९।४२१ ॥  
  
देव देवाः प्रतीक्षन्ते त्वत्प्रसादावलोकनम्  ।  
विज्ञप्तिः श्रूयतामेषा जगतां कार्यगौरवात्  ॥ भ्म्ज्_१९।४२२ ॥  
  
श्रुत्वेति देवर्षिवचो निद्राविषदलोचनः  ।  
पार्श्वे वलितहारार्धविश्रान्तिकृतमण्डलः  ॥ भ्म्ज्_१९।४२३ ॥  
  
आवृत्तकन्धरो देवानवदद्दशनांशुभिः  ।  
कुर्वन्वदनपद्मानां मृणालीकाण्डमण्डलम्  ॥ भ्म्ज्_१९।४२४ ॥  
  
किमयं लोकपालानां मन्त्रशंसी समागमः  ।  
अपि नाम न दैत्येन्द्रैः क्रान्तास्त्रिदशभूमयः  ॥ भ्म्ज्_१९।४२५ ॥  
  
फुल्लाब्जपुञ्जजयिनी किरणाङ्कुरकेसरा  ।  
इयं वो वदनच्छाया न शंसति पराभवम्  ॥ भ्म्ज्_१९।४२६ ॥  
  
अयं च स्वयमायातः पद्मजन्मा पितामहः  ।  
हितं च जगतां कार्यं नाल्पमेतद्भविष्यति  ॥ भ्म्ज्_१९।४२७ ॥  
  
सज्जो ऽहं भवतामर्थे कर्तव्यमधुनोच्यताम्  ।  
इति वादिनि देवेशे बभाषे चतुराननः  ॥ भ्म्ज्_१९।४२८ ॥  
  
सर्वं त्वमेव सर्वात्सञ्जानीषे कार्यमात्मना  ।  
प्रश्नाज्ञाः किन्तु भवतः परेण न विलङ्घ्यते  ॥ भ्म्ज्_१९।४२९ ॥  
  
सहस्रशीर्षः शेषो ऽयं वक्तुं जानाति ते स्तुतिम्  ।  
तवैव भारती देवी यदि वैषा सरस्वती  ॥ भ्म्ज्_१९।४३० ॥  
  
त्वच्चक्रक्रकरोत्कृत्तदैत्योग्रविषपादपे  ।  
धर्मस्यति जगत्यस्मिन्नभग्नप्रणयो रथः  ॥ भ्म्ज्_१९।४३१ ॥  
  
विवृद्धः सर्वभूपालाः सदाचारानुवर्तिनः  ।  
प्रभूतबलसम्भारैर्भारः किन्तु महान्क्षितेः  ॥ भ्म्ज्_१९।४३२ ॥  
  
सेयं महीयसी चिन्ता महीमञ्जनशङ्कया  ।  
सद्वृत्तानां नरेन्द्राणां क्षये यदयमुद्यमः  ॥ भ्म्ज्_१९।४३३ ॥  
  
प्रजापतेरिति वचः श्रुत्वा देवः प्रजाहितम्  ।  
तथेत्युक्त्वा ययौ सार्धं त्रिदशैरमरावतीम्  ॥ भ्म्ज्_१९।४३४ ॥  
  
तां कल्पपादपवतीं रत्नमन्दिरसुन्दराम्  ।  
प्रविश्य भेजे प्रोद्भूतरत्नस्तम्भप्रभां समभाम्  ॥ भ्म्ज्_१९।४३५ ॥  
  
चन्द्रकान्तासने तत्र क्षीरार्णव इवापरे  ।  
स्तिते विष्णौ सुराः प्रापुर्हेमरत्नासनान्यथ  ॥ भ्म्ज्_१९।४३६ ॥  
  
ब्रह्मवाक्यात्प्रतीहारे वेत्रपाणौ समीरणे  ।  
निवातसुप्तदुग्धाब्धिनिःशब्दमभवत्सदः  ॥ भ्म्ज्_१९।४३७ ॥  
  
ततस्तं सूचिताभिख्या स्वयं तामरसौकसा  ।  
पादपीठे पुरो विष्णोरुपविश्यानतानना  ॥ भ्म्ज्_१९।४३८ ॥  
  
श्यामा पद्मपलाशाक्षी हारांशुशबलस्तनी  ।  
नानारत्नप्रभाभङ्केन देवी रोहिणभूभृतः  ॥ भ्म्ज्_१९।४३९ ॥  
  
उवाचोर्वी मुखाम्भोजदिव्यगन्धाधिवासिनी  ।  
हरन्ती बालवल्लीनां भृङ्गभारकदर्थनाम्  ॥ भ्म्ज्_१९।४४० ॥  
  
देव त्वच्चरणाम्भोजमध्यविश्रान्तिलालिता  ।  
न कदाचन जाने ऽहं जगद्भारपरिश्रमम  ॥ भ्म्ज्_१९।४४१ ॥  
  
ललना क्व नु नामाहं क्व चेमे कुलभूधराः  ।  
तदेतत्त्वदवष्टम्भसम्भारस्य विदृम्भितम्  ॥ भ्म्ज्_१९।४४२ ॥  
  
मज्जन्ती सलिले पूर्वं नलिनीदललीलया  ।  
त्वयैवादिवराहेण दंष्ट्राग्रेणाहमुद्धृता  ॥ भ्म्ज्_१९।४४३ ॥  
  
जगत्येकार्णवे पूर्वं निर्मथ्य मधुकैटभौ  ।  
तन्मेदसा घनीभूता त्वयाहं मेदिनी कृता  ॥ भ्म्ज्_१९।४४४ ॥  
  
भार्गवेण कृते कोपादसकृत्क्षत्त्रसङ्क्षये  ।  
कालेन पुनरुद्भूता मनोर्वंशे नरेश्वराः  ॥ भ्म्ज्_१९।४४५ ॥  
  
तेषां सुभटसङ्घाते गजवाजिसमाकुले  ।  
वृद्ध्या निर्विवरीभूते भारेणास्मि निपीडिता  ॥ भ्म्ज्_१९।४४६ ॥  
  
क्रियतां तत्क्षयोपाये ऽप्यवधानलवः क्षणम्  ।  
शरण्यं त्रिदेशेशानां त्वामस्मि शरणं गता  ॥ भ्म्ज्_१९।४४७ ॥  
  
गुरुरग्निः सुवर्णस्य तिग्मांशुश्च गवां गुरुः  ।  
तारकाणां गुरुः सोमः सदा मम गुरुर्भवान्  ॥ भ्म्ज्_१९।४४८ ॥  
  
श्रुत्वेति पृथिवीवाक्यं विष्णुना तिर्यगीक्षितः  ।  
तत्समीहिततत्त्वज्ञो देवान्प्राह पितामहः  ॥ भ्म्ज्_१९।४४९ ॥  
  
अंशावतारः क्रियतां भवद्भिर्भूतये भुवः  ।  
एष विष्णुः क्षितौ साक्षादवतारे कृतक्षणः  ॥ भ्म्ज्_१९।४५० ॥  
  
पुरा जलनिधेस्तीरे कश्यपेन सह स्थितम्  ।  
मां गङ्गानुगतः श्रीमानाययौ भूषितो ऽम्बुधिः  ॥ भ्म्ज्_१९।४५१ ॥  
  
तेनाहं प्लावितो वार्भिर्दृप्तं तमवदं रुषा  ।  
भो राजवेश शान्तो ऽसीत्युरक्तमात्रो भवत्तनुः  ॥ भ्म्ज्_१९।४५२ ॥  
  
स जातः शन्तनुर्नाम मच्छापाद्वसुधाधिपः  ।  
वसूनां जननी गङ्गा तमेवानुगता प्रिया  ॥ भ्म्ज्_१९।४५३ ॥  
  
तद्वंशे पाण्डुरुत्पन्नो धृतराष्ट्रश्च भूमिपौ  ।  
धर्मानिलेन्द्राश्विभागाः पाण्डोरायान्ति पुत्रताम्  ॥ भ्म्ज्_१९।४५४ ॥  
  
केलरंशस्य पुत्रो ऽस्तु धृतराष्ट्रस्य सानुजः  ।  
अन्येषु राजवंशेषु भवन्तु च सुराः परे  ॥ भ्म्ज्_१९।४५५ ॥  
  
रुद्रश्च शिशिरांशुश्च गन्धर्वोरगाराक्षसाः  ।  
तेषां परस्परं घोरे वैरारणिमुद्भवे  ।  
रणानले क्षयं यातु घनं क्षितिपकाननम्  ॥ भ्म्ज्_१९।४५६ ॥  
  
तान्प्रजापतिरित्युक्त्वा विससर्ज वुसन्धराम्  ।  
तत्ॐऽशैस्तत्समादिष्टास्त्रिदशाः क्ष्मामवातरन्  ॥ भ्म्ज्_१९।४५७ ॥  
  
अत्रान्तरे हेररंशो भगवान्नारदो मुनिः  ।  
अभ्यायात्तेजसा कुर्वन्दिशः कनकपिङ्गलाः  ॥ भ्म्ज्_१९।४५८ ॥  
  
नादशक्तिं कुटिलतां भुवनोदरसङ्कटे  ।  
मूर्तामिव वहन्वीणां स्वरज्ञश्छन्दसां निधिः  ॥ भ्म्ज्_१९।४५९ ॥  
  
रहस्यभेत्ता जगतां कलिकेलिकुतूहली  ।  
आवर्जितजटाबन्धः स विष्णु प्रणतो ऽभ्यधात्  ॥ भ्म्ज्_१९।४६० ॥  
  
भगवन्भुवि भूपालवंशेषु त्रिदशेश्वराः  ।  
अवतीर्णा भवद्वाक्यात्कित्वेष विफलः श्रमः  ॥ भ्म्ज्_१९।४६१ ॥  
  
असतां तावदमराः समुद्धतमहोरगाः  ।  
तृष्णाञ्चने ऽपि का शक्तिस्त्वां विना परमेष्ठिनम्  ॥ भ्म्ज्_१९।४६२ ॥  
  
दानवा भुवि सम्भूता भवता ये हताः पुरा  ।  
अवतीर्य भवानेव तेषां मूलक्षये क्षमः  ॥ भ्म्ज्_१९।४६३ ॥  
  
लवणं दानवं हत्वा शत्रुघ्नो राघवानुजः  ।  
छित्त्वा मधुवनं चक्रे यां पुरीं मथुरां पुरा  ॥ भ्म्ज्_१९।४६४ ॥  
  
तस्यामद्य समुत्पन्नः कंसो यदुकुले नृपः  ।  
यो ऽसौ हतस्त्वया पूर्वं कालनेमिर्महासुरः  ॥ भ्म्ज्_१९।४६५ ॥  
  
हयग्रीवादयो ये च दैत्याः पूर्वं हरास्त्वया  ।  
ते केशिधेनुकारिष्टप्रलम्बाद्या भुवि स्थिताः  ॥ भ्म्ज्_१९।४६६ ॥  
  
तेषां वधाय भगवन्क्रियतां स्वयमुद्यमः  ।  
नारदेनेत्यभिहिते तथेत्यूचे जगत्पतिः  ॥ भ्म्ज्_१९।४६७ ॥  
  
जन्मधामोचितं पृष्टस्तेन ब्रह्मवदत्ततः  ।  
श्रूयतां भगवन्यस्ते धन्यः समुचितः पिता  ॥ भ्म्ज्_१९।४६८ ॥  
  
यज्ञार्थे याज्ञियां धेनुं पुरा पुत्रस्य कश्यपः  ।  
अदितिः सुरभिश्चास्य वल्लभे जगतीपतेः  ॥ भ्म्ज्_१९।४६९ ॥  
  
स यादवकुले जातो वसुदेवो महायशाः  ।  
देवकी रोहिणी चेति ते तस्य दयिते उभे  ॥ भ्म्ज्_१९।४७० ॥  
  
तस्य पुत्रत्वमासाद्य गोपक्रीडारसाकुलः  ।  
अत्यद्भुतानि कर्मणि दर्शयञ्जहि दानवान्  ॥ भ्म्ज्_१९।४७१ ॥  
  
धन्यः स जगतां वन्द्यः कस्य वा न स्पृहापदम्  ।  
यः श्रोष्यति तवाव्यक्तवर्णं तातेति जल्पतः  ॥ भ्म्ज्_१९।४७२ ॥  
  
इति पद्मोद्भवगिरा कृताभ्युपगमे हरौ  ।  
नारदः प्रययौ भेदी कौतुकेनार्जवेन च  ॥ भ्म्ज्_१९।४७३ ॥  
  
विचित्रभास्कराल्लोकलोकसञ्चरणव्रतः  ।  
स महीमेत्य मथुरां विवेश विषदां पुरीम्  ॥ भ्म्ज्_१९।४७४ ॥  
  
कौतुकानां कुलगृहं को ऽयं सकलसम्पदाम्  ।  
उद्यानं कल्पवल्लीनां वीक्ष्य तां विस्मितो ऽभवत्  ॥ भ्म्ज्_१९।४७५ ॥  
  
तत्र सिंहासनासीनां कंसं भीमं महीभुजाम्  ।  
प्रत्यग्रं तं ददर्शोग्रमुग्रसेनजमग्रजः  ॥ भ्म्ज्_१९।४७६ ॥  
  
तत्सभां पूजितस्तेन रत्नसिंहासनोज्ज्वलाम्  ।  
प्रविश्य क्षणमासीनस्तमूचे बलगर्वितम्  ॥ भ्म्ज्_१९।४७७ ॥  
  
लोकसञ्चारिणा कंस मया सुरसभान्तरे  ।  
श्रुतस्तव वधोपाये मन्त्रः सुचिरचिन्तितः  ॥ भ्म्ज्_१९।४७८ ॥  
  
पितुः स्वसुस्ते देवक्या यो गर्भो भविताष्टमः  ।  
सानुगस्य स ते मृत्युर्विहितः शङ्कितैः सुरैः  ॥ भ्म्ज्_१९।४७९ ॥  
  
इत्युदीर्य मुनौ याते श्वसन्कंसः सभास्थितः  ।  
जहास कान्तिं शत्रूणां दंष्ट्राभिस्तर्जयन्निवः  ॥ भ्म्ज्_१९।४८० ॥  
  
सो ऽवदत्सचिवानन्तःकोपे ऽप्यविकृताननः  ।  
असूययेव देवानां मुहुरालोकयन्नभः  ॥ भ्म्ज्_१९।४८१ ॥  
  
अहो नु भेदशीलेन मुनिना मूढचेतसा  ।  
नाकौकसामविषये कथितो मन्त्र एष नः  ॥ भ्म्ज्_१९।४८२ ॥  
  
नितरां प्रतिकूलो ऽहं देवानामधुना स्थितः  ।  
केशिमुख्याः क्षयायोर्व्यां विचरन्तु मदाशया  ॥ भ्म्ज्_१९।४८३ ॥  
  
प्रलम्बलेनुकारिष्टपूतनाकालियादयः  ।  
कुर्वन्ति यज्वनां लोके देवद्वेषात्पराभवम्  ॥ भ्म्ज्_१९।४८४ ॥  
  
देवकीगर्भनिधने तिष्ठन्त्ववहिताः सदा  ।  
आप्तवादेन नार्यस्तु पुरुषाश्च हिता मम  ॥ भ्म्ज्_१९।४८५ ॥  
  
इत्युक्तः सचिवान्कंसो निर्विकारो ऽभवद्बहिः  ।  
अन्तस्तु चिन्तासन्तापमुवाह विषदुःसहम्  ॥ भ्म्ज्_१९।४८६ ॥  
  
तस्मिन्नवसरे कृष्णो जगद्रक्षाकृतक्षणः  ।  
पातालमेत्य तान्गर्भानपश्यत्कालनेमिजान्  ॥ भ्म्ज्_१९।४८७ ॥  
  
तपसोग्रेण ते प्रापुः पुरा कमलजाद्वरात्  ।  
हिरण्यकशिपुश्चैतानशपह्ब्रह्मनिन्दकः  ॥ भ्म्ज्_१९।४८८ ॥  
  
मामनादृत्य युष्माभिर्यस्मादाराधितो विधिः  ।  
तस्मात्पूर्वं पितुर्वध्या यूयं गर्भान्मृता भुवि  ॥ भ्म्ज्_१९।४८९ ॥  
  
इति तच्छापविवशान्सलिलान्तरनिश्चलान्  ।  
तान्सुप्तान्वीक्ष्य भगवान्निद्रामूचे स्वरूपिणीम्  ॥ भ्म्ज्_१९।४९० ॥  
  
षट्सु गर्भेषु देवक्या जीवानेतान्क्षिप स्वयम्  ।  
भविष्यत्यन्तकस्तत्र तेषां कंसः स्वचिन्तया  ॥ भ्म्ज्_१९।४९१ ॥  
  
सप्तमो रोहिणीगर्भो त्याज्यो विनिमयेन तु  ।  
गर्भस्तदन्ते देवक्या भविष्याम्यहमष्टमः  ॥ भ्म्ज्_१९।४९२ ॥  
  
गोव्रजे नन्दगोपस्य यशोदाख्या कुटुम्बिनी  ।  
मज्जन्म समकालत्वं तद्गर्भे ऽवतर स्वयम्  ॥ भ्म्ज्_१९।४९३ ॥  
  
मासे ऽष्टमे नवम्यां तु कृष्णरात्र्यां मृगेक्षणे  ।  
व्यत्यासस्तत्र भविता तुल्ये जन्मन्यथावयोः  ॥ भ्म्ज्_१९।४९४ ॥  
  
ततस्त्वं कंसपुरुषैः शिलायामाहता भृशम्  ।  
गमिष्यसि दिवं देवि दिव्येन वपुषान्विता  ॥ भ्म्ज्_१९।४९५ ॥  
  
तत्र त्वं शक्रभगिनी भूत्वा पूज्या दिवौकसाम्  ।  
दुर्गा निसुम्भसुम्भघ्नी पदं विन्ध्ये करिष्यसि  ॥ भ्म्ज्_१९।४९६ ॥  
  
चन्द्रानना कृष्णतनुः सिंहवाहा शिखिध्वजा  ।  
व्यक्ताव्यक्ता परा शक्तिः कालरात्रिर्जया धृतिः  ॥ भ्म्ज्_१९।४९७ ॥  
  
ह्रीः श्रीर्माया मतिः पुष्टिर्देवानामधिदेवता  ।  
जननी व्यापिनी काली पार्वती धरणी प्रभा  ॥ भ्म्ज्_१९।४९८ ॥  
  
सर्वक्षयकरी घोरा शिवा पीयूषवर्षिणी  ।  
नवमी सन्निधिः सिद्धिदायिनी त्वं भविष्यसि  ॥ भ्म्ज्_१९।४९९ ॥  
  
इत्यादिश्य हरिर्निद्रामुन्निद्राम्बुरुहेक्षणः  ।  
तत्कार्यं मनसा ध्यात्वा स्वधाम भगवान्ययौ  ॥ भ्म्ज्_१९।५०० ॥  
  
अथ गर्भेषु देवक्याः षट्सु कंसस्य शासनात्  ।  
हतेषु तेषु क्रमशः किङ्करैः क्रूरकारिभिः  ॥ भ्म्ज्_१९।५०१ ॥  
  
सप्तमे ऽपि समाकृष्य नीते सङ्कर्षणाभिधे  ।  
विन्तस्तरोहिणीगर्भगेहे स्वजननीधिया  ॥ भ्म्ज्_१९।५०२ ॥  
  
अष्टमं जगतां नाथं गर्भमादत्त देवकी  ।  
येन प्रभातवेलेव साभूदासन्नभास्करा  ॥ भ्म्ज्_१९।५०३ ॥  
  
ततः पूर्णे ऽष्टमे मासि रात्र्यर्धे ऽभिजिता युते  ।  
असूत देवकी विष्णुं हुताशनमिवारणिः  ॥ भ्म्ज्_१९।५०४ ॥  
  
तस्मिन्नेव क्षणे कन्यां यशोदा विषदद्युतिम्  ।  
अजीजनत्प्रसन्नेषु लोकेष्वच्युतजन्मना  ॥ भ्म्ज्_१९।५०५ ॥  
  
कम्पिते भुवने देवगणे मङ्गलभाषिणि  ।  
पुष्पवर्षैः प्रकाशासु दिक्षु कीर्त्या हरेरिव  ॥ भ्म्ज्_१९।५०६ ॥  
  
निद्रया मोहिते रक्षिजने तत्प्रेरिताशयः  ।  
वसुदेवो रहश्चक्रे गर्भयोर्व्यत्ययं स्वयम्  ॥ भ्म्ज्_१९।५०७ ॥  
  
नन्दगोपगृहे पुत्रं विन्यस्यादाय तत्सुताम्  ।  
देवकीगर्भशयने तत्याज भयशङ्कितः  ॥ भ्म्ज्_१९।५०८ ॥  
  
ततः प्रबुद्धैः कन्येयं जातेत्यद्भुतवादिभिः  ।  
कंसाय दर्शिता गर्भसलिलार्द्रैव रक्षिभिः  ॥ भ्म्ज्_१९।५०९ ॥  
  
तच्छासनादाहताथ सा तैः पृथुशिलातले  ।  
दीप्तायुधानेकभुजा शिखेवाग्नेः स्वमाविशत्  ॥ भ्म्ज्_१९।५१० ॥  
  
हारनक्षत्रमालाङ्का शशाङ्करुचिरानना  ।  
भूतसम्मोहजननी रजनीव सविग्रहा  ॥ भ्म्ज्_१९।५११ ॥  
  
हंसरत्नप्रभादीप्तकुण्डलाभ्यां विराजिता  ।  
द्यौरिवास्तोदयासक्तशशिमार्ताण्डमण्डला  ॥ भ्म्ज्_१९।५१२ ॥  
  
मयूरबर्हाभरणा मायूरध्वजभूषिता  ।  
श्यामा सशक्रचापेव प्रावृट्पीनपयोधरा  ॥ भ्म्ज्_१९।५१३ ॥  
  
मुकुटेन त्रिशृङ्गेण नानारत्नाट्टहासिना  ।  
विभूषितकचाबन्धा रोहिणाद्रिवतीव भूः  ॥ भ्म्ज्_१९।५१४ ॥  
  
सा भूतसङ्घानुगता हसन्ती सखनं मुहुः  ।  
दारयन्ती तमः कंसं तर्जयन्ती समभ्यधात्  ॥ भ्म्ज्_१९।५१५ ॥  
  
कंस कंसान्तकाले ऽहं कृष्यमाणस्य वैरिणा  ।  
विदार्य जीवितं देहे पास्यामि तव शौणितम्  ॥ भ्म्ज्_१९।५१६ ॥  
  
इत्युक्त्वाभिमतं देशं ययौ कात्यायनी दिवः  ।  
चकम्पे विफलोद्योगलज्जितश्चोग्रसेनजः  ॥ भ्म्ज्_१९।५१७ ॥  
  
स गत्वा देवकीं मूर्ध्ना प्रणिपत्य प्रसाद्य च  ।  
गर्भाः कालेन ते मातः क्षपिता इत्यभाषत  ॥ भ्म्ज्_१९।५१८ ॥  
  
***** कृष्णोत्पत्तिः  ॥ ११ ॥ *****  
  
  
शङ्कितो वसुदेवस्तु रोहिणीसुतमत्यजत्  ।  
नन्दगोपगृहेष्वेव शीतांशुसुभगद्युतिम्  ॥ भ्म्ज्_१९।५१९ ॥  
  
न्यासीकृत्य यशोदायां ज्येष्ठं सङ्कर्षणं शिशुम्  ।  
गूढे च कृष्णवृत्तान्ते तच्चिन्तानिरतो ऽभवत्  ॥ भ्म्ज्_१९।५२० ॥  
  
प्रेरितो नन्दगोपस्तु तेन पुत्रहितैषिणा  ।  
त्यक्त्वा वृन्दावनं घोरं दैत्यकण्टकपन्नगैः  ॥ भ्म्ज्_१९।५२१ ॥  
  
गोवर्धनवनोपान्ते यमुनास्निग्धपादपे  ।  
वीतविघ्ने व्रजं चक्रे बहुभिर्गोकुलैर्वृतः  ॥ भ्म्ज्_१९।५२२ ॥  
  
गम्भीरमन्थनिर्घोषघनानन्दितचातके  ।  
पाकावर्तिघृतामोदसम्पूरितसमीरणे  ॥ भ्म्ज्_१९।५२३ ॥  
  
वनप्राप्यप्रतिच्छन्नवत्सहुङ्कारगोगणे  ।  
गोपालीकाकलीगीतनिश्चलाङ्गकुरङ्गके  ॥ भ्म्ज्_१९।५२४ ॥  
  
कालिन्दीतीरवानीरलतादोलायितार्भके  ।  
भ्रात्रा सहेन्दुशुभ्रेण कृष्णो मरकतद्युतिः  ॥ भ्म्ज्_१९।५२५ ॥  
  
व्यवर्धत वनोद्भेदः स गाङ्ग इव यामुनः  ।  
प्रसुप्तं शकटस्याधस्तृप्ते स्तन्येन निश्चलम्  ॥ भ्म्ज्_१९।५२६ ॥  
  
कदाचित्तं समुत्सृज्य यशोदा यमुनां ययौ  ।  
प्रबुद्धः सो ऽथ शनकैः पाणिपादं क्षिपन्मुहुः  ॥ भ्म्ज्_१९।५२७ ॥  
  
रुरोद दशनोद्द्योतैः क्षीरपूरैरिवाङ्कितः  ।  
चरणौ च प्रसार्योर्ध्वं जृम्भाविकसिताननः  ॥ भ्म्ज्_१९।५२८ ॥  
  
पादेनैकेन शकटं विपर्यस्तमधो व्यधात्  ।  
अत्रान्तरे सम्भ्येत्य यशोदा प्रस्नुतस्तनी  ॥ भ्म्ज्_१९।५२९ ॥  
  
शकटं भग्नमालोक्य चकम्पे सुतवत्सला  ।  
सा शिशुं स्वस्थमादायेत्यूचे नन्दो विशङ्कितः  ॥ भ्म्ज्_१९।५३० ॥  
  
केनेदं शकटं भग्नं विना मत्तवृषाहतीः  ।  
तेनेति पृष्टाः शिशवः कृष्णेनेति बभाषिरे  ॥ भ्म्ज्_१९।५३१ ॥  
  
***** शकटभङ्गः  ॥ १२ ॥ *****  
  
  
ततः कृष्णोत्सवे लोके सुप्ते निशि निशाचरी  ।  
आययौ पूतना नाम मायया प्रस्नुतस्तनी  ॥ भ्म्ज्_१९।५३२ ॥  
  
सा दधौ वदने तस्य शिशोर्निधनकाङ्क्षिणी  ।  
स्तनं प्राणैः सहास्याश्च तमाकृष्योच्चकर्त सः  ॥ भ्म्ज्_१९।५३३ ॥  
  
हतायां व्याघ्रघोषायां तस्यामभ्युत्थितो भयात्  ।  
सभार्यो नन्दगोपोओ ऽभून्मग्नोन्मग्न इवाम्बुधौ  ॥ भ्म्ज्_१९।५३४ ॥  
  
ततो विदितवृत्तान्तौ विस्मयानन्दनिर्भरौ  ।  
तौ दम्पती बहिः कंसभयान्नो कंसभयान्नो किञ्चिदूचतुः  ॥ भ्म्ज्_१९।५३५ ॥  
  
***** पूतनावधः  ॥ १३ ॥ *****  
  
  
शनकैश्चरणन्यासमक्रूरैः सगतागतैः  ।  
हर्षं ववर्ष बन्धूनां त्रैलोक्याक्रमणक्षमः  ॥ भ्म्ज्_१९।५३६ ॥  
  
कालेन वर्धमानौ तौ कृष्णसङ्कर्षणौ वने  ।  
पूर्यमाणौ मदेनेव पञ्चाननकिशोरकौ  ॥ भ्म्ज्_१९।५३७ ॥  
  
विरेजतुः शिशुक्रीडायां सुभूषितविग्रहौ  ।  
रक्ष्यमाणाविवालिङ्ग्य भुवो भारक्षयक्षमौ  ॥ भ्म्ज्_१९।५३८ ॥  
  
कान्तौ कमलपत्त्राक्षौ चलत्कुटिलकुन्तलौ  ।  
स्मितेन चक्रतुः कण्ठे सितमुक्तावलीरिव  ॥ भ्म्ज्_१९।५३९ ॥  
  
तुल्यलावण्यमाधुर्यधुर्यं वपुरभूत्तयोः  ।  
महतां संश्रये नूनमेककार्यविरोधिने  ॥ भ्म्ज्_१९।५४० ॥  
  
स्वेच्छागोपतनौ तत्र देवे त्रैलोक्यगोप्तरि  ।  
स्पृहा तत्सङ्गधन्येभ्यो गोपेभ्यो ऽबूद्दिवौकसाम्  ॥ भ्म्ज्_१९।५४१ ॥  
  
धर्तुं यदा यशोदा तं न शशाक महाजवम्  ।  
आबबन्धोदरे धीरा दाम्ना दामोदरं तदा  ॥ भ्म्ज्_१९।५४२ ॥  
  
तरसा स समाकृष्य दामबद्धमुलूखलम्  ।  
विचचार वने केलिचतुरो विगतश्रमः  ॥ भ्म्ज्_१९।५४३ ॥  
  
विस्मयं प्रययुर्गोपास्तस्योलूखलकर्षणात्  ।  
मन्दराधारधैर्ये ऽपि जगद्यस्मिन्न विस्मितम्  ॥ भ्म्ज्_१९।५४४ ॥  
  
विपुलौ यमुनातीरे संहातावर्जुनद्रुमौ  ।  
स प्राप्य तन्मध्यगतश्चकर्षोलूखलं बलात्  ॥ भ्म्ज्_१९।५४५ ॥  
  
तद्बलोन्मूलितौ वेगात्पेततुरथ तौ द्रुमौ  ।  
येनाभूत्क्षोभगम्भीरः संरम्भो यमुनाम्भसः  ॥ भ्म्ज्_१९।५४६ ॥  
  
गोपबालास्तदालोक्य भयस्मयतयाकुलाः  ।  
यशोदामूचिरे गत्वा सम्भ्रमाकुलितस्वराः  ॥ भ्म्ज्_१९।५४७ ॥  
  
अयि प्रमादशीले त्वं सुखसुप्तेन मोहिता  ।  
पूज्यौ तौ तव पुत्रस्य पतितावुपरि द्रुमौ  ॥ भ्म्ज्_१९।५४८ ॥  
  
देवान्महाभयान्मुक्तं गत्वा तं पश्य दारकम्  ।  
श्रुत्वेति स्वेदमग्नेव यशोदा कम्पिता ययौ  ॥ भ्म्ज्_१९।५४९ ॥  
  
सा विलोक्य तयोर्मध्ये महापादपयोः सुतम्  ।  
सन्त्रासं च प्रसादं च विस्मयं च ययौ क्रमात्  ॥ भ्म्ज्_१९।५५० ॥  
  
ततः सर्वे समभ्येत्य गोपवृद्धाः ससम्भ्रमम्  ।  
अवदन्केन घोषस्य दैवतौ(?) पातिताविमौ  ॥ भ्म्ज्_१९।५५१ ॥  
  
नाभवन्मेघनिर्घातो व्यभ्रे का विद्युतां कथा  ।  
नेह मत्तो द्विपः कस्मादकस्माद्द्रुमयोः क्षयः  ॥ भ्म्ज्_१९।५५२ ॥  
  
इति वादिनि गोपालमण्डले सुतमग्रहीत्  ।  
विमुच्य नन्दः सासूयं यशोदामवलोकयन्  ॥ भ्म्ज्_१९।५५३ ॥  
  
निन्दति स्ववधूं याते नन्दगोपे सहानुगे  ।  
गृहे गृहे भवत्को ऽपि द्रुमभङ्गकथास्मयः  ॥ भ्म्ज्_१९।५५४ ॥  
  
***** द्रुमनिपातः  ॥ १४ ॥ *****  
  
  
किञ्चिदुन्मुक्तबाल्यौ तावथ सङ्कर्षणाच्युतौ  ।  
नीलपीताम्बरौ काकपक्षाङ्कौ चेरतुर्वने  ॥ भ्म्ज्_१९।५५५ ॥  
  
उत्तंसकुसुमापीडैः फलविभ्रमकारिणौ  ।  
रक्षातिलकरत्नाग्राविव नागकुमारकौ  ॥ भ्म्ज्_१९।५५६ ॥  
  
मयूरपक्षाभरणप्रभापल्लवशालिनौ  ।  
लावण्यामृतनिष्यन्दौ पारिजातात्मजाविव  ॥ भ्म्ज्_१९।५५७ ॥  
  
ह्रस्ववेणुकलक्वाणस्वभावमधुरस्वनौ  ।  
प्रांशुशैलशिलासीनाविव किन्नरदारकौ  ॥ भ्म्ज्_१९।५५८ ॥  
  
उत्पतत्कन्दुकोदारगुलिकाचतुरभ्रमौ  ।  
विचित्रमाल्यललितौ विद्याधरसुताविव  ॥ भ्म्ज्_१९।५५९ ॥  
  
पाणौ दधानौ बाणाङ्ककेलिकोदण्डण्डिकाम्  ।  
पुनर्वनमिवायातौ वीरौ राघवलक्ष्मणौ  ॥ भ्म्ज्_१९।५६० ॥  
  
विहरन्तौ मदोदारौ तौ राजीवविलोचनौ  ।  
रेजतुः किञ्चिदासन्ननवयौवनविभ्रामौ  ॥ भ्म्ज्_१९।५६१ ॥  
  
चिरभोगपरिम्लानविरलौषधिपादपे  ।  
नारंस्त केशवस्तत्र नवकाननकौतुकी  ॥ भ्म्ज्_१९।५६२ ॥  
  
स कृत्वा व्रजसन्त्रासं गूढं मायामयैर्वृकैः  ।  
रन्तुं वृन्दावनोपान्तं कालिन्दीसुन्दरं ययौ  ॥ भ्म्ज्_१९।५६३ ॥  
  
निविष्टे गोकुले तत्र निर्भये सेव्यसंश्रये  ।  
नवकाननसम्भोगः को ऽपि गोपकुले ऽभवत्  ॥ भ्म्ज्_१९।५६४ ॥  
  
अदृश्यत ततः श्यामा नवोद्गतपयोधरा  ।  
वधूर्नवेव कृष्णस्य प्रावृड्विहितकौतुका  ॥ भ्म्ज्_१९।५६५ ॥  
  
नववारिधरैर्व्योम्नि चलत्कलभविभ्रमैः  ।  
वियोगिनीमनोजन्मवह्निधूमोद्गमायितम्  ॥ भ्म्ज्_१९।५६६ ॥  
  
जयिनः स्मरराजस्य वीजयन्व्यजनैरिव  ।  
ततो विरहिणीचिन्तानिःश्वासप्रसभो ऽनिलः  ॥ भ्म्ज्_१९।५६७ ॥  
  
भुवि कान्तास्मितसिता बभुः केतकसूचयः  ।  
मेघामर्दविशीर्णस्य शिशिरांशोः कला इव  ॥ भ्म्ज्_१९।५६८ ॥  
  
बलाकावलयाश्चेरुर्गुरुगर्जरता दिवि  ।  
मत्तमेघगजेन्द्राणां दन्तकान्तिचया इव  ॥ भ्म्ज्_१९।५६९ ॥  
  
घनानां शक्रचापेन वनानां शिखिताण्डवैः  ।  
परस्परप्रभापुञ्जस्पर्धेव समजायत  ॥ भ्म्ज्_१९।५७० ॥  
  
वर्षाक्षालितसच्छायतमालकदलीभराः  ।  
स्निग्धस्नातेव युवतिर्विरराज वसुन्धरा  ॥ भ्म्ज्_१९।५७१ ॥  
  
त्वङ्गत्तुरङ्गभ्रूभङ्गा फेनकूटाह्व(ट्ट)हासिनी  ।  
मत्तेव यौवनवती बभ्राम यमुनावने  ॥ भ्म्ज्_१९।५७२ ॥  
  
बभौ सौदामिनीदामकान्तिः कापि पयोमुचाम्  ।  
मेरुशेखरलग्नेव तप्तजाम्बूनदच्छटा  ॥ भ्म्ज्_१९।५७३ ॥  
  
नीलाभ्रचकिताः क्वापि राजहंसगणा ययुः  ।  
चिरं नष्टमिवान्वेष्टुं शशाङ्कं कुमुदाकराः  ॥ भ्म्ज्_१९।५७४ ॥  
  
तस्मिन्कदम्बकुटजामोदप्रमुद(?)निर्भरे  ।  
काले विरहिणां काले कृष्णं सङ्कर्षणो ऽब्रवीत्  ॥ भ्म्ज्_१९।५७५ ॥  
  
पूरितं परिसर्पद्भिर्बलाकाफेनहासिभिः  ।  
पश्य कृष्ण घनैर्व्योम यामुनैरिव वारिभिः  ॥ भ्म्ज्_१९।५७६ ॥  
  
तडित्पीताम्बरजुषां वनमालावलम्बिनाम्  ।  
विभाति वारिवाहानां तवेव श्यामलं वपुः  ॥ भ्म्ज्_१९।५७७ ॥  
  
इत्यग्रजवचः श्रुत्वा प्रणयाभरणं हरिः  ।  
ललास लीलाभरणो मधूराभरणे वने  ॥ भ्म्ज्_१९।५७८ ॥  
  
***** प्रावृड्वर्णनम्  ॥ १५ ॥ *****  
  
  
वर्षच्छेदप्रकाशे ऽथ नवीभूत इवाखिले  ।  
कदाचिद्विहरन्कृष्णः कानने भ्रातरं विना  ॥ भ्म्ज्_१९।५७९ ॥  
  
न्यग्रोधं प्राप विपुलं वृतो गोपकुमारकैः  ।  
प्रवृद्धभुजसम्भारैर्नभो मातुमिवोद्गतम्  ॥ भ्म्ज्_१९।५८० ॥  
  
विद्याधरसनाधानि त्रिदशाध्युषितानि च  ।  
कुलाद्रिशिखराणीव कौतुकाद्द्रष्टुमुत्थितम्  ॥ भ्म्ज्_१९।५८१ ॥  
  
सर्वाशापूरणोदारसच्छायं भूषणं भुवः  ।  
प्रासादं वन्देवीनां भाण्डीरं नाम पादपम्  ॥ भ्म्ज्_१९।५८२ ॥  
  
तं दृष्ट्वा स्निग्धमानन्दबन्धुं शौरिर्निरन्तरम्  ।  
हृष्टश्चचार तन्मूले गीतवाद्यविनोदकृत्  ॥ भ्म्ज्_१९।५८३ ॥  
  
ततो ददर्श कालिन्दीं जगद्द्विपमदच्छटाम्  ।  
त्वङ्गत्तरङ्गकुटिलां दीर्घवेणीमिवावनेः  ॥ भ्म्ज्_१९।५८४ ॥  
  
फेनबुद्बुदनक्षत्रमालां पुण्यजनोचिताम्  ।  
यातां तापिच्छसच्चायां द्रवतामिव शर्वरीम्  ॥ भ्म्ज्_१९।५८५ ॥  
  
विस्फारशफरोत्फालस्फुरत्स्फीतफणाङ्किताम्  ।  
सेनामिव भुजङ्गानां तरङ्गाभोगभङ्गुराम्  ॥ भ्म्ज्_१९।५८६ ॥  
  
उन्निद्रपद्मवदनां विकचोत्पललोचनाम्  ।  
चक्रवाककुचाभोगां श्यामां हंससितस्मिताम्  ॥ भ्म्ज्_१९।५८७ ॥  
  
चण्डांशुतापविगलन्मणिपर्वतकन्दराम्  ।  
सम्प्रवृत्तामिवावर्तस्फूर्जन्मरकतद्रवाम्  ॥ भ्म्ज्_१९।५८८ ॥  
  
क्वचित्सुप्तामिवास्पन्दां क्वचिन्मत्तामिवोद्धताम्  ।  
मूर्छितां विषवेगेन क्वचिद्दष्टामिवाहिना  ॥ भ्म्ज्_१९।५८९ ॥  
  
क्वचिद्भीतामिव च्छन्नां क्वचिद्व्याग्रमिवाकुलाम्  ।  
अमन्दविभ्रमालोलां क्वचिन्मानवतीमिव  ॥ भ्म्ज्_१९।५९० ॥  
  
मज्जद्गोपाङ्गनातुङ्गकुचकुम्भोन्नतोदकाम्  ।  
ननन्द कृष्णस्तां दृष्ट्वा तरुणीमिव हारिणीम्  ॥ भ्म्ज्_१९।५९१ ॥  
  
ततो ददर्श पातालतलगम्भीरभीषणम्  ।  
करालकालभ्रूभङ्गभङ्गुरोर्मिशताकुलम्  ॥ भ्म्ज्_१९।५९२ ॥  
  
तमोमलिनमत्युग्रमकारणभयप्रदम्  ।  
दूरात्परिहृतं सर्वैः खलं नरमिवेश्वरम्  ॥ भ्म्ज्_१९।५९३ ॥  
  
अद्यापि न जगद्ग्रस्तं मयेति ज्वलिताशयम्  ।  
धूमोद्गमायितैस्तोयैर्निःश्वसन्तमिवानिशम्  ॥ भ्म्ज्_१९।५९४ ॥  
  
व्याप्तमाशीर्विषैर्घोरैस्तीरकोटरशायिभिः  ।  
वीतचन्द्रार्कनक्षत्रं स्वमिवातङ्कदं ह्रदम्  ॥ भ्म्ज्_१९।५९५ ॥  
  
निक्षीक्ष्य दूराक्षोभ्यं क्षणं हरिरचिन्तयत्  ।  
अस्मिन्स कालियो नाम कालकूटोत्कटः फणी  ॥ भ्म्ज्_१९।५९६ ॥  
  
निवासत्यसिताकारः सर्वप्राणिभयङ्करः  ।  
येनेयं विषनिःश्वासैर्दूषिता यमुनातटी  ॥ भ्म्ज्_१९।५९७ ॥  
  
सो ऽयं मत्तो ऽतिदर्पेण मत्तो नाशमिहार्हति  ।  
सम्भवो ऽयं मम प्रायो विनाशाय दुरात्मनाम्  ॥ भ्म्ज्_१९।५९८ ॥  
  
विचिन्त्येति ह्रदोपान्ताकदम्बतरुपुत्रकम्  ।  
बद्धकक्ष्यः समारुह्य पपात नभसो ऽम्भसि  ॥ भ्म्ज्_१९।५९९ ॥  
  
गर्जता कृष्णमेघेन सा वेगमवपातिना  ।  
उद्ययौ क्षोभितां वारि विकरालोर्मिशेखरम्  ॥ भ्म्ज्_१९।६०० ॥  
  
दूरोत्पतितशैलाभकल्लोलविनिपातजः  ।  
तदभूद्धोरसङ्घट्टटाङ्कारो घट्टिताम्बरः  ॥ भ्म्ज्_१९।६०१ ॥  
  
ततः स दहनोद्गारविषफूल्कारभीषणः  ।  
पञ्चास्यो रक्तनयनः कालियः समदृश्यत  ॥ भ्म्ज्_१९।६०२ ॥  
  
अञ्जनाचलतुल्येन तस्य भोगेन सर्वतः  ।  
वर्धमानेन संरुद्धं जलं व्योम व्यगाहत  ॥ भ्म्ज्_१९।६०३ ॥  
  
तत्कोपज्वलनज्वालावलये क्षिप्रमम्भसाम्  ।  
अपरौर्वानलभ्रान्तिजनकः प्रलोयऽभवत्  ॥ भ्म्ज्_१९।६०४ ॥  
  
दन्तनिष्पेषजास्तस्य विषानलपरम्पराः  ।  
भस्मसात्सहसा तीरतरुमालां प्रचक्रिरे  ॥ भ्म्ज्_१९।६०५ ॥  
  
भोगेनावेष्ट्यमानो ऽथ कृष्णः कृष्णेन भोगिना  ।  
बभौ वलयितो वार्भिस्तमाल इव यामुनैः  ॥ भ्म्ज्_१९।६०६ ॥  
  
सानुगेनोरगेन्द्रेण गोविन्दं गोपदारकाः  ।  
दंष्ट्राकोटिविषोल्कभिर्व्याप्तं वीक्ष्य समन्ततः  ॥ भ्म्ज्_१९।६०७ ॥  
  
सन्त्रस्ता व्रजमभ्येत्य चक्रन्दुः स्रस्तकन्दुकाः  ।  
एष दामोदरो घोरे पतितः कालियाम्भसि  ॥ भ्म्ज्_१९।६०८ ॥  
  
वेष्टितः कालकल्पेन भोगिनाथ विषेत्कटम्  ।  
वचः श्रुत्वा ययुः सर्वे नन्दगोपमुखा ह्रदम्  ॥ भ्म्ज्_१९।६०९ ॥  
  
प्रत्यग्रायासनिःस्पन्दे सन्देहादोलिताशये  ।  
नन्दगोपे फणिव्याप्तपुत्रवक्त्रावलोकिनि  ॥ भ्म्ज्_१९।६१० ॥  
  
तारप्रलापमुखरे यशोदादुःस्वदारिते  ।  
स्त्रीजने ऽतीव सन्तप्ते प्याप्ते रागविषैरिव  ॥ भ्म्ज्_१९।६११ ॥  
  
तीरं सङ्कर्षणेनैत्य सञ्ज्ञयैव विबोधितः  ।  
भुजाभ्यां भीषणाभोगं भोगमास्फाल्य भोगिनः  ॥ भ्म्ज्_१९।६१२ ॥  
  
चरणाभ्यां समाक्रम्य हरिर्बन्धाद्विनिर्गतः  ।  
अवनाम्य फणाचक्रं सरत्नं ज्वलनोल्बणम्  ।  
आरुरोह शिरःस्फारं मध्यमं मधुसूदनः  ॥ भ्म्ज्_१९।६१३ ॥  
  
ततः स सर्वजगतां चराचरगुरुर्गुरुः  ।  
उन्ममर्द पदन्यासैर्नृत्यन्निव सविभ्रमम्  ॥ भ्म्ज्_१९।६१४ ॥  
  
स्रस्तदर्पो गलद्धैर्यः प्रोद्वान्तोग्रविषस्ततः  ।  
स कृष्णं रुधिरोद्गारगलिताक्षरमभ्यधात्  ॥ भ्म्ज्_१९।६१५ ॥  
  
भीतः संरक्षणीयो ऽहं नस्रः सर्वात्मना त्वया  ।  
अञ्जलिव्यञ्जनं दैन्यं जीवपुण्यमिदं मम  ॥ भ्म्ज्_१९।६१६ ॥  
  
दामोदरो निशम्यैतज्जगाद भुजगाधिपम्  ।  
ह्रदो ऽयमशिवाचार सेव्यो ऽस्तु भवता विना  ॥ भ्म्ज्_१९।६१७ ॥  
  
ततस्त्वमम्बुधिं गच्छ यदि वाञ्छसि जीवितम्  ।  
तत्र मत्पादमुद्रा ते तार्क्ष्यरक्षा भविष्यति  ॥ भ्म्ज्_१९।६१८ ॥  
  
इति तच्छासनाद्याते सानुगे भुजगे क्षणात्  ।  
ययुः कृष्णं प्रशंसन्तो गोपाः सानन्दविस्मयाः  ॥ भ्म्ज्_१९।६१९ ॥  
  
***** कालियसूदनम्  ॥ १६ ॥ *****  
  
  
ततो विविशतुः केलिकलौ हलधराच्युतौ  ।  
विशालतालहिन्तालतमालश्यामलं वनम्  ॥ भ्म्ज्_१९।६२० ॥  
  
पञ्चतालफलास्वादनन्दितोन्मदमानसौ  ।  
चेरतुस्तत्र तौ डिम्बक्रीडाडम्बरतत्परौ  ॥ भ्म्ज्_१९।६२१ ॥  
  
अथाययौ धेनुकाख्यो दैत्यस्तालवनाश्रयः  ।  
करालकेसरस्फारस्कन्धबन्धोद्धुरः खरः  ॥ भ्म्ज्_१९।६२२ ॥  
  
तस्यानुगैर्महाकायैर्गर्दभैरभितो वृतम्  ।  
उदभूत्तालगहनं व्याप्तं धूमोद्गतैरिव  ॥ भ्म्ज्_१९।६२३ ॥  
  
धेनुको ऽथ भृशं कोपाद्रुधिरारुणलोचनः  ।  
स्वुरैर्निर्दारयन्भूमिं रामकृष्णवधेप्सया  ॥ भ्म्ज्_१९।६२४ ॥  
  
आह्वानमिव दैत्यानां कुर्वन्पातालवासिनाम्  ।  
घट्टयन्निव हेषाभिर्वज्रोग्रदशनायुधः  ॥ भ्म्ज्_१९।६२५ ॥  
  
अभ्यधावत्समुद्भ्रान्तपुच्छः सङ्कर्षणं जवात्  ।  
वातावधूतैकशिखश्चन्द्रं मेघ इवाकुलः  ॥ भ्म्ज्_१९।६२६ ॥  
  
विदार् दशनैः सो ऽथ रौहिणेयमसम्भ्रमम्  ।  
बभूव पश्चिममुखः प्रहाराय पराङ्मुखः  ॥ भ्म्ज्_१९।६२७ ॥  
  
ताभ्यामेव समादाय तं खुराभ्यां प्रहारिणम्  ।  
चिक्षेप तालशिखरे फलार्थीव हलायुधः  ॥ भ्म्ज्_१९।६२८ ॥  
  
स भग्नोरुतरुस्कन्धस्रुट्यत्कठिनकीकसः  ।  
पपात निष्लारम्भः सह तालफलैर्भुवि  ॥ भ्म्ज्_१९।६२९ ॥  
  
सानुगे ऽथ हते तस्मिन्हते खरपराक्रमे  ।  
वीतविघ्नमभूत्सेव्यं तत्तालवनमायतम्  ॥ भ्म्ज्_१९।६३० ॥  
  
***** धेनुकवधः  ॥ १७ ॥ *****  
  
  
भूयो भाण्डीरविपिनं तौ गत्वा केलिशालिनौ  ।  
द्वन्द्वोपतनलीलाभिर्गोपपुत्रैर्विजह्रतुः  ॥ भ्म्ज्_१९।६३१ ॥  
  
अथ तावाययौ वन्यकुसुमोत्तंसभूषणः  ।  
गोपवेषच्छलच्चन्नः प्रलम्बो नाम दानवः  ॥ भ्म्ज्_१९।६३२ ॥  
  
क्रीडाभिराशयग्राही तोषयित्वा स तौ मुहुः  ।  
  
जहार स्कन्धमारूढं कदाचित्केशवाग्रजम्  ॥ भ्म्ज्_१९।६३३ ॥  
  
स तं हृत्वा द्रुततिर्निजरूपमदर्शयत्  ।  
तमःपटावृता येन भीत्येव ककुभो ऽभवन्  ॥ भ्म्ज्_१९।६३४ ॥  
  
तस्याञ्जनाद्रिशिखराकारे मूर्ध्नि परिस्फुरन्  ।  
दावानलशिखापुञ्जपिङ्गश्चूडामणिर्बभौ  ॥ भ्म्ज्_१९।६३५ ॥  
  
तस्याबभौ मुखोद्गीर्णा सधूमदहनावली  ।  
नीलपीता पताकेव दंष्ट्रातोरणलम्बिनी  ॥ भ्म्ज्_१९।६३६ ॥  
  
नीलशैलशिलाकूटविकटे रोहिणीसुतः  ।  
बभार दानवस्कन्धे शरदम्भोदविभ्रमम्  ॥ भ्म्ज्_१९।६३७ ॥  
  
ह्रियमामः स तेनाशु मानुषं भावमाश्रितः  ।  
सम्मितं केशवेनारात्पुराणं स्मारितो वपुः  ॥ भ्म्ज्_१९।६३८ ॥  
  
यत्तत्परतरं धाम वागीशं विश्वतोमुखम्  ।  
सर्वदेवमयं सत्यमनन्तमजमव्ययम्  ॥ भ्म्ज्_१९।६३९ ॥  
  
निजं विपुलामास्थाय बलं भूमिधृतिक्षमम्  ।  
जघान मुष्टिना मूर्ध्नि प्रलम्बं धेनुकान्तकः  ॥ भ्म्ज्_१९।६४० ॥  
  
मुष्टिपाताद्विघटितस्फुटल्लालाटकर्परम्  ।  
  
काये विवेश दैत्यस्य कीर्मरक्तच्छटं शिरः  ॥ भ्म्ज्_१९।६४१ ॥  
  
स्कन्धादवस्रुते रामे गिरिस्फारं कलेवरम्  ।  
निपपात प्रलम्बस्य लम्बमानभुजद्वयम्  ॥ भ्म्ज्_१९।६४२ ॥  
  
***** प्रलम्बवधः  ॥ १८ ॥ *****  
  
  
बलिना बलदेवेन प्रलम्बे विनिपातिते  ।  
प्रयाते वार्षिके तत्र शनैर्मासचतुष्टये  ॥ भ्म्ज्_१९।६४३ ॥  
  
प्रत्यासन्ने नवौत्सुक्यनिर्भरानन्ददायिनि  ।  
क्रतूत्सवे समारम्भो बभूव वनवासिनाम्  ॥ भ्म्ज्_१९।६४४ ॥  
  
ततः सप्तच्छदामोदमालिनीहंसनूपुरा  ।  
विषदेन्दुमुखी फुल्लनीलोत्पलविलोचना  ॥ भ्म्ज्_१९।६४५ ॥  
  
निमन्त्रितेव प्रमदा तस्मिन्व्रजमहोत्सवे  ।  
अदृश्यत सिताम्भोदभक्तिस्मेराम्बरा शरत्  ॥ भ्म्ज्_१९।६४६ ॥  
  
तत्र गोपगिरा ज्ञात्वा यागं कृष्णं मरुत्पतेः  ।  
ऊचे स्मितसितालोकैः पाञ्चजन्यमिवासृजन्  ॥ भ्म्ज्_१९।६४७ ॥  
  
अहो नु हास्यजननी मुग्धेयं भवतां मतिः  ।  
यागः शक्राय नार्हे ऽयं गोपा हि गिरिदैवताः  ॥ भ्म्ज्_१९।६४८ ॥  
  
इति तद्वचसा गोपैर्गिरियज्ञे प्रवर्तते  ।  
विहिता भक्ष्यगिरयो घृतक्षीरोरुनिर्झराः  ॥ भ्म्ज्_१९।६४९ ॥  
  
गोवर्धनगिरेर्यज्ञे तस्मिन्बह्वन्नसम्भृते  ।  
पायसैः सदधिच्छन्नैर्हिमच्छन्नेव भूरभूत्  ॥ भ्म्ज्_१९।६५० ॥  
  
मयूरपत्त्राभरणाः कुसमोत्तंसशेखराः  ।  
तस्मिन्यागे बभुर्गोपा गावश्च सुविभूषिताः  ॥ भ्म्ज्_१९।६५१ ॥  
  
गिरिमूर्धनि विश्वात्मा परेण गिरिवर्ष्मणा  ।  
वपुषा बुभुजे कृष्णस्तत्सर्वं तैर्निवेदितम्  ॥ भ्म्ज्_१९।६५२ ॥  
  
तत्प्रहर्षस्मितोदारं निजं दिव्यं महद्वपुः  ।  
प्रणनाम स्वयं कृष्णो गोपैः सह गिरिप्रभम्  ॥ भ्म्ज्_१९।६५३ ॥  
  
***** गिरियज्ञः  ॥ १९ ॥ *****  
  
  
वृत्ते महोत्सवे तस्मिञ्शतमन्युः क्रुधा ज्वलन्  ।  
आदिदेश व्रजोच्छित्त्यै घोरान्संवर्तकाम्बुदान्  ॥ भ्म्ज्_१९।६५४ ॥  
  
तेन ते प्रेरिताः क्षिप्रं नीलशैलशिलाघनाः  ।  
घनाश्चक्रुर्जगद्व्याप्तं कालरात्रिशतैरिव  ॥ भ्म्ज्_१९।६५५ ॥  
  
भिन्नाञ्जनघनच्छायैर्जीमूतैर्गर्जितोर्जितैः  ।  
ग्रस्ता इवोद्धतैः क्षिप्रं नादृश्यन्त दिशो दश  ॥ भ्म्ज्_१९।६५६ ॥  
  
ततः करिकराकारा स्तम्भसंरम्भविभ्रमाः  ।  
पेतुर्धराधरे धाराः परिहारा धृतेः परम्  ॥ भ्म्ज्_१९।६५७ ॥  
  
कालाट्टहासविकटा जलोद्गाराः प्रपातिनः  ।  
विरेजुः कालमेघानां गिरीणामिव निर्झराः  ॥ भ्म्ज्_१९।६५८ ॥  
  
सो ऽभवद्भीषणाभोगमेघसङ्घातनिर्मितः  ।  
उल्लसत्स्थूलकल्लोललोलः सलिलविप्लवः  ॥ भ्म्ज्_१९।६५९ ॥  
  
विद्युत्पिशङ्गकेशानां गर्जतां मेघरक्षसाम्  ।  
भयेनेव ययौ क्वापी जगती जलसंस्तुता  ॥ भ्म्ज्_१९।६६० ॥  
  
ते शक्राधिष्टिता घोरा दीप्ताशक्रायुधाङ्किताः  ।  
वर्षाशनिनिपातेन चक्रिरे कदनं गवाम्  ॥ भ्म्ज्_१९।६६१ ॥  
  
वर्त्मविन्यस्तनेत्राणां पतन्तीनामितस्ततः  ।  
त्रासशीतपरीतानां घोरस्तसामभूत्क्षयः  ॥ भ्म्ज्_१९।६६२ ॥  
  
अयं स प्रलयारम्भः पुष्करावर्तभीषणः  ।  
सम्प्राप्त इति भीतानां गोपानामभवद्भवः  ॥ भ्म्ज्_१९।६६३ ॥  
  
तद्दृष्ट्वा वैशसं घोरं नाशायोपस्थितं गवाम्  ।  
गोविन्दो जगतां गोप्ता रक्षां क्षणमचिन्तयत्  ॥ भ्म्ज्_१९।६६४ ॥  
  
इममुत्पाट्य शैलेन्द्रमहं गोवर्धनं बलात्  ।  
छत्त्रीकरोम्युपस्तानां संश्रयं विपुलं गवाम्  ॥ भ्म्ज्_१९।६६५ ॥  
  
इति ध्यात्वा धियं धीरो निदधे भूधरे दृशम्  ।  
उत्पाटनक्षणक्षान्त्यै फुल्लपद्मावलीमिव  ॥ भ्म्ज्_१९।६६६ ॥  
  
ततः सपदि विश्वात्मा बलेन महतान्वितः  ।  
उज्जहार गिरिं दोर्भ्यां स्फुटन्मूलशिखातलम्  ॥ भ्म्ज्_१९।६६७ ॥  
  
मूलावलम्बिनः क्षिप्रं पातालमिव निर्गताः  ।  
उद्धृतस्य गिरेः सर्पाः स्नायुजालतुलां ययुः  ॥ भ्म्ज्_१९।६६८ ॥  
  
सम्पीडितशिलापीडानिबडिकृतनिर्झरैः  ।  
बभुः पलितकल्लोलदुकूलवलिता दिशः  ॥ भ्म्ज्_१९।६६९ ॥  
  
हरितालरजःपुञ्जैः पवनावर्तनर्तितैः  ।  
बभौ तत्पातितैर्व्याप्तः कृष्णः पीतांशुकैरिव  ॥ भ्म्ज्_१९।६७० ॥  
  
व्याधूतास्तस्य पार्श्वेषु क्षणमुत्पततो घनाः  ।  
क्ष्माभृतः पक्षविक्षेपभ्रान्तिं चक्रुः स्वचारिणाम्  ॥ भ्म्ज्_१९।६७१ ॥  
  
तस्मिन्गोविन्ददोर्दण्डच्छत्त्रीभूते महीभृति  ।  
फुल्लमालावली स्रस्ता चक्रे स्रग्दामविभ्रमम्  ॥ भ्म्ज्_१९।६७२ ॥  
  
स्वचारिणो ऽद्य सुचिरादिमे ते गिरयो वयम्  ।  
जाता वज्रधर क्ष्माभृत्पक्षच्छेदमदं त्यज  ॥ भ्म्ज्_१९।६७३ ॥  
  
इति त्रासोत्पतन्तीनां विद्याधरमृगीदृशाम्  ।  
रशनानूपुरारावैः स जगादेव भूधरः  ॥ भ्म्ज्_१९।६७४ ॥  
  
पर्यस्तप्रसरस्तोभक्षुभ्यत्केसरिगर्जितैः  ।  
स घोरघनसङ्घातानतर्जयदिवोर्जितान्  ॥ भ्म्ज्_१९।६७५ ॥  
  
स समुन्मूलनायाससम्भ्रान्तद्विपयूथपैः  ।  
बभौ खे शेखरोल्लेखपातितैरिव वारिदैः  ॥ भ्म्ज्_१९।६७६ ॥  
  
घूर्णमानमहाशाखिकुसुमोत्कररेणुभिः  ।  
स रक्षामण्डलानीव धेनूनां विदधे मुहुः  ॥ भ्म्ज्_१९।६७७ ॥  
  
त्रासापतत्सिद्धवधूतारहारैस्तरङ्गिभिः  ।  
अधःस्थान्गगनस्थो ऽद्रिर्जहासेव महीधरान्  ॥ भ्म्ज्_१९।६७८ ॥  
  
तं दृष्ट्वा खेचराः प्राहुः किमयं गिरिरुत्थितः  ।  
यदि न प्रलयारम्भो यदि नाकालविप्लवः  ॥ भ्म्ज्_१९।६७९ ॥  
  
ततः कृष्णगिरा गोपाः शैलोत्पाटनभूगृहम्  ।  
विपुलं विविशुः शान्त्यै निखिलैः सह गोधनैः  ॥ भ्म्ज्_१९।६८० ॥  
  
निवाते निर्जले तस्मिन्सुविशाले गिरेस्तटे  ।  
तस्थुर्जगान्निवासेन गावो गोपाश्च रभिताः  ॥ भ्म्ज्_१९।६८१ ॥  
  
वृष्टिच्छन्ने प्रयाते ऽथ सप्तरात्रे मरुत्पतिः  ।  
जगाम विफलोद्योगलज्जितो जलदैः सह  ॥ भ्म्ज्_१९।६८२ ॥  
  
ततस्तं विपुलाभोगतुङ्गशृङ्गं गुरुं गिरिम्  ।  
न्यवेशयन्निजपदे लीलयैव जगद्गुरुः  ॥ भ्म्ज्_१९।६८३ ॥  
  
***** गोवर्धनोद्धरणम्  ॥ २० ॥ *****  
  
सप्तरात्रं धृते तस्मिन्गिरौ गरुडलक्ष्मणाः  ।  
तं द्रष्टुमाययौ साक्षात्सहस्राक्षो ऽतिविस्मितः  ॥ भ्म्ज्_१९।६८४ ॥  
  
जङ्गमादिव कैलासात्सो ऽवतीर्य सुरद्विपात्  ।  
गोवर्धनशिलासीनं ददर्श मधुसूदनम्  ॥ भ्म्ज्_१९।६८५ ॥  
  
अन्तर्हितेन तार्क्ष्येण पक्षैराच्छादितातपम्  ।  
असत्याकलितेनैव तेजसापूरिताम्बरम्  ॥ भ्म्ज्_१९।६८६ ॥  
  
मयूरकण्ठसच्छायं तप्तहेमप्रभांशुकम्  ।  
इन्द्रनीलगिरेः शृङ्गं तप्तं बालातपैरिव  ॥ भ्म्ज्_१९।६८७ ॥  
  
तं वीक्ष्य कमलाकान्तं गोपवेषधरं हरिम्  ।  
सहस्रनेत्रमात्मानं मनसा प्रशशंस सः  ॥ भ्म्ज्_१९।६८८ ॥  
  
मौलिकुण्डलकेयूरस्फाररत्नांशुसञ्चयैः  ।  
इन्द्रायुधसहस्राणि मुहुर्दिक्षु क्षिपन्निव  ॥ भ्म्ज्_१९।६८९ ॥  
  
अभ्येत्य केशवं शक्रो बभाषे प्रणयोचितम्  ।  
दन्तत्विषा दश दिशः सुधया पूरयन्निव  ॥ भ्म्ज्_१९।६९० ॥  
  
अतिदैवमिदं कर्म तव कृष्ण किमद्भुतम्  ।  
शक्तिरल्पीयसी यस्य समग्रजगतां गतिः  ॥ भ्म्ज्_१९।६९१ ॥  
  
सर्वलोकोपरि परं वर्तन्ते कामधेनवः  ।  
तासां त्रिदशपूज्यानां ब्रह्मणश्चास्मि शासनात्  ॥ भ्म्ज्_१९।६९२ ॥  
  
प्राप्तो ऽभिषेक्तुं गोविन्द राज्ये त्वामीप्सितं गवाम्  ।  
इत्युक्त्वा रत्नकुम्भेन मूर्ध्नि तस्य ददौ पयः  ॥ भ्म्ज्_१९।६९३ ॥  
  
उपेन्द्रमभिषिच्येन्द्रः प्रसाद्य च पुनः पुनः  ।  
पाल्यस्त्वया सखा बन्धुः स्वस्रेयो जनकस्य यः  ॥ भ्म्ज्_१९।६९४ ॥  
  
त्वया दैत्यच्छिदा कृष्ण केशिकंसवधे कृते  ।  
भवत्सहायः पृथिवीं स जेष्यति धनञ्जयः  ॥ भ्म्ज्_१९।६९५ ॥  
  
इति प्रणयिनो वाचं कृष्णः श्रुत्वा शचीपतेः  ।  
जानन्भारतवृत्तान्तं तथेति प्रत्यपद्यत  ॥ भ्म्ज्_१९।६९६ ॥  
  
एवं रहः समाभाष्य जम्भहासुरसूदनम्  ।  
ऐरावणकरालूनमेघेन नभसा ययौ  ॥ भ्म्ज्_१९।६९७ ॥  
  
***** गोविन्दाभिषेकः  ॥ २१ ॥ *****  
  
  
गोपवेषधरं गोपा देवं मत्वा तमद्भुतम्  ।  
मुद्रिता इव तच्छक्त्या मुग्धा नो किञ्चिदूचिरे  ॥ भ्म्ज्_१९।६९८ ॥  
  
ततस्तं पद्मपत्त्राक्षं निवृत्ताशेषशौशवम्  ।  
जना निर्भरतारुण्यलावण्यं नयनैः पपुः  ॥ भ्म्ज्_१९।६९९ ॥  
  
शरन्निशासु सम्पूर्णचन्द्रस्मितसितासु सः  ।  
हरिणीहारिनेत्राभिर्विजहार रतिप्रियः  ॥ भ्म्ज्_१९।७०० ॥  
  
स रागवृषयुद्धेषु नियुद्धेषु च कौतुकी  ।  
वीरशृङ्गाररभसः स बभूव मनोहरः  ॥ भ्म्ज्_१९।७०१ ॥  
  
छेकोक्तिषु कृताभ्यासा वेशकर्मसु सादराः  ।  
बभुस्ता विस्मितो लापा विभ्रमेषु कृतक्षणाः  ॥ भ्म्ज्_१९।७०२ ॥  
  
तल्लीलानुकृतौ यत्नस्तत्कथाश्रवणे रसः  ।  
तत्स्वैरभाषणे हर्षः को ऽप्यभूद्गोपयोषिताम्  ॥ भ्म्ज्_१९।७०३ ॥  
  
तासामकृतकस्मेरस्फुरिताधरपल्लवम्  ।  
मुग्धानां वदनं प्रीत्यै बभूवाभ्यधिकं हरेः  ॥ भ्म्ज्_१९।७०४ ॥  
  
यद्गुरूणामनायत्तायत्तास्त्यक्तगृहक्रियाः  ।  
द्वेषिण्यः स्वजने यच्च तत्कृष्णास्यविजृम्भितम्  ॥ भ्म्ज्_१९।७०५ ॥  
  
सलज्जा अपि मानिन्यः प्रकटस्मरविक्रियाः  ।  
तन्व्यो ऽपि तनुतां प्रापुस्तास्तदर्पितमानसाः  ॥ भ्म्ज्_१९।७०६ ॥  
  
कम्पस्वेदवती कस्मादकस्मात्सखि मूर्छिता  ।  
अपि कृष्णभुजङ्गेन न दष्टासि प्रमादिनी  ॥ भ्म्ज्_१९।७०७ ॥  
  
नायं तव गृहे मार्गो मार्गो ऽयं विजने वने  ।  
यमुनातीरवानीरवल्लरीकेलिवेश्मनः  ॥ भ्म्ज्_१९।७०८ ॥  
  
अमुष्मिन्कुसुमारामे कृष्णषट्चरणेन किम्  ।  
कृतव्रणा त्वमधरे येनासि विनतानना  ॥ भ्म्ज्_१९।७०९ ॥  
  
गायन्ति यदि कृष्णस्य चरितं गोपकन्यकाः  ।  
त्वं न स्मरसि किं मूढे स्रस्तं शीलमिवांशुकम्  ॥ भ्म्ज्_१९।७१० ॥  
  
दामोदरमतास्मीति मदान्धे किं न पस्यसि  ।  
स कान्ताशतसङ्केतसक्तो हि बहुवल्लभः  ॥ भ्म्ज्_१९।७११ ॥  
  
किं नु नाम स्तनौ तन्वि सोत्कम्पौ विनिगूहसे  ।  
पुलकाङ्ककपोलस्य वदनस्य करोषि किम्  ॥ भ्म्ज्_१९।७१२ ॥  
  
इयमिन्दीवरश्यामा श्यामा कुसुमहासिनी  ।  
कृष्णश्च गूढसञ्चारी चरस्येकाकिनी कथम्  ॥ भ्म्ज्_१९।७१३ ॥  
  
इति गोपाङ्गनाः सेर्ष्यं सम्भोगसुभगा मिथः  ।  
व्याहरन्ति स्म सासूयं स्वैरं स्मरशरातुराः  ॥ भ्म्ज्_१९।७१४ ॥  
  
कान्ताकररुहालूनबालवञ्जुलपल्लवम्  ।  
रतिशय्यारसे शैरेवर्बभूव विललं वनम्  ॥ भ्म्ज्_१९।७१५ ॥  
  
तस्य कान्ततरं कान्ताः समदाः सम्मदाकुलम्  ।  
वदनं वदनोदारा घूर्णमानेक्षणाः पपुः  ॥ भ्म्ज्_१९।७१६ ॥  
  
तासामभिसरन्तीनामवशं केशवं प्रति  ।  
पेतुः शशाङ्के सासूया दृशो दर्शनशङ्कया  ॥ भ्म्ज्_१९।७१७ ॥  
  
माधवे मधुरोदारसुन्दरीरतितत्परे  ।  
सफलं धन्यमात्मानं मन्ये मेने मनोभवः  ॥ भ्म्ज्_१९।७१८ ॥  
  
अहो नु जयिनी शक्तिः समरस्य स्मयकारिणी  ।  
प्रजापतिगुरौ यस्याः सम्पूर्णप्रणया गतिः  ॥ भ्म्ज्_१९।७१९ ॥  
  
***** गोपीसङ्क्रीडनम्  ॥ २२ ॥ *****  
  
  
ततः कदाचिल्ललनाकेलिशालिनि केशवे  ।  
अदृश्यत प्रदोषान्ते दैत्यो मत्तवृषाकृतिः  ॥ भ्म्ज्_१९।७२० ॥  
  
अरिष्टो दुष्टचरितस्तीक्ष्णशृङ्गो ऽरुणेक्षणः  ।  
पुञ्जीकृतः शशिकरैस्तमःकूट इवासितः  ॥ भ्म्ज्_१९।७२१ ॥  
  
भाययन्वृषभान्भीमो भेरीगम्भीरनिःस्वनः  ।  
नीलशैलशिलापीठकाठोरस्कन्धबन्धुरः  ॥ भ्म्ज्_१९।७२२ ॥  
  
प्रहाराभिमुखं कृष्णकुक्षिनिक्षिप्तचक्षुषः  ।  
तस्य शृङ्गयुगं लेभे कालतोरणतुल्यताम्  ॥ भ्म्ज्_१९।७२३ ॥  
  
प्रहारिणं मदोदग्रं जग्राहोग्रं तमच्युतः  ।  
खलं मूर्खं नवैश्वर्यं प्रियवादीव वञ्चकः  ॥ भ्म्ज्_१९।७२४ ॥  
  
गृहीतस्तेन बलिना बलदेवानुजेन सः  ।  
बभूवोद्भ्रान्तसावेगपुच्छोद्धुतरजःपटः  ॥ भ्म्ज्_१९।७२५ ॥  
  
तस्यान्दोलिवक्त्रस्य घोरहुङ्कारकारिणः  ।  
व्यालघ्ना सङ्खमालेव स्फारफेनावली गले  ॥ भ्म्ज्_१९।७२६ ॥  
  
ततः कण्ठं निपीड्यास्य धृत्वा मूर्ध्नि पदं जवात्  ।  
शृङ्गमेकं समुत्पाट्य जघान वदने हरिः  ॥ भ्म्ज्_१९।७२७ ॥  
  
स तीक्ष्णशृङ्गाभिहतः पपात भुवि दानवः  ।  
प्रस्त्यानरुधिरोद्गारविचलद्धर्घरारवः  ॥ भ्म्ज्_१९।७२८ ॥  
  
***** अरिष्टवधः  ॥ २३ ॥ *****  
  
  
अरिष्टे निहते तस्मिन्नरिष्टे त्रिदिवौकसाम्  ।  
प्रभावः पप्रथे शैरेर्मथुराधिपतेः पुरः  ॥ भ्म्ज्_१९।७२९ ॥  
  
स वृष्णिवृद्धान्विबुधान्वसुदेवपुरोगमम्  ।  
उग्रसेनं च पितरं दार्दिक्याक्रूरसात्यकान्  ॥ भ्म्ज्_१९।७३० ॥  
  
अचिन्त्यत्समानाय्य निश्चयं नयकोविदान्  ।  
निःशब्दजनसञ्चारे निशीथे व्यस्तसेवकः  ॥ भ्म्ज्_१९।७३१ ॥  
  
प्रदीपप्रतिबिम्बाङ्करत्नाभरणतेजसा  ।  
गूढचिन्तानलज्वालं बहिः प्रकटयन्निव  ॥ भ्म्ज्_१९।७३२ ॥  
  
सो ऽब्रवीत्क्षणमालोक्य वदनान्यभिमानिनाम्  ।  
दीर्घोच्छ्वासेन कथयन्नवं वैरिपराभवम्  ॥ भ्म्ज्_१९।७३३ ॥  
  
इयं प्रथितसाराणां विदुषां सत्वशालिनाम्  ।  
सूच्यते भवतामग्रे मानग्लानिकदर्थना  ॥ भ्म्ज्_१९।७३४ ॥  
  
प्रमादादवलेपाद्वा विस्मृतेनाल्पकेन नः  ।  
चूडामणिषु विन्यस्तं चरणप्रभवं रजः  ॥ भ्म्ज्_१९।७३५ ॥  
  
न सहन्ते सुरगुरोर्ये साम्यं गुरुकोविदाः  ।  
स्पर्धया बत लज्जन्ते युधि वज्रायुधेन ये  ॥ भ्म्ज्_१९।७३६ ॥  
  
ते यूयं यस्य सचिवः सचिवारोपितश्रियः  ।  
तस्य का नाम गणना गणनाथे ऽपि जायते  ॥ भ्म्ज्_१९।७३७ ॥  
  
अवज्ञोपेक्षितस्यायं विपाकः शत्रुजन्मनः  ।  
वयमप्यधुना येन याताश्चिन्ताविधेयताम्  ॥ भ्म्ज्_१९।७३८ ॥  
  
श्रूयते नन्दगोपस्य प्रवृद्धचरितः शिशुः  ।  
दैत्यानामपि यः शङ्के शङ्कतङ्कगुरुर्नवः  ॥ भ्म्ज्_१९।७३९ ॥  
  
विन्यस्य चरणं येन मूर्ध्नि कालियभिगिनः  ।  
स्वर्वीकृतानि शूराणां शिरांसि च यशांसि च  ॥ भ्म्ज्_१९।७४० ॥  
  
साग्रजेन हतास्तेन प्रलम्बारिष्टधेनुकाः  ।  
अवज्ञास्पदमेवाभूद्येषां शक्रो ऽपि सङ्गरे  ॥ भ्म्ज्_१९।७४१ ॥  
  
गिरिर्गोवर्धनो नाम सप्ताहं पाणिना धृतः  ।  
स्मयाय दुर्निमित्ताय नाशाय च न कस्य सः  ॥ भ्म्ज्_१९।७४२ ॥  
  
न जानीमः स किं तावद्भूतमत्यद्भुतं क्षितौ  ।  
समुद्भूतमधो येन नीयते नः पराक्रमः  ॥ भ्म्ज्_१९।७४३ ॥  
  
तस्मान्मनीषिभिर्वीरैर्भवद्भिश्चिन्त्यतमयम्  ।  
यशःकुसुमवल्लीनां परशुर्व्यसनोदयः  ॥ भ्म्ज्_१९।७४४ ॥  
  
उक्तं च नारदेनैतत्पुनरेत्य पुरा स्वयम्  ।  
वसुदेवसुतः कृष्णो नन्दगोपगृहे स्थितः  ॥ भ्म्ज्_१९।७४५ ॥  
  
नन्दगोपसुता चासौ शिलायामाहता त्वया  ।  
सा गत्वा विन्ध्यगहनं पुलिन्दशबरार्चिता  ॥ भ्म्ज्_१९।७४६ ॥  
  
निशुम्भशुम्भौ दितिजौ जघान घनविक्रमौ  ।  
विहितो वसुदेवेन गर्भयोर्व्यत्ययस्तयोः  ॥ भ्म्ज्_१९।७४७ ॥  
  
कृष्णः स ते भयस्थानमित्युक्त्वा नारदो ययौ  ।   
सो ऽयं बन्धुः कृतघ्नो मे वसुदेवः स्थितो ऽन्तिके  ॥ भ्म्ज्_१९।७४८ ॥  
  
येन नः क्षयसन्देहतुलामारोपितं यशः  ।  
नरकावर्तकलिला यस्य किल्बिषविप्रुषः  ॥ भ्म्ज्_१९।७४९ ॥  
  
स कृतघ्नो ऽधमः केन पातकेनोपमीयते  ।  
घोरहालाहलापूर्णः कुटिलो ऽयं मया स्वयम्  ॥ भ्म्ज्_१९।७५० ॥  
  
धृतः सर्पो निजगृहे येनाप्तः सत्कुले कलिः  ।  
मिथ्या धवलकूर्चो ऽयं बन्धुच्छद्मा जडो रिपुः  ॥ भ्म्ज्_१९।७५१ ॥  
  
वसुदेवः सदा जिह्मो वधार्हे ऽप्येष रक्षितः  ।  
सर्वाभिशङ्किता राज्ञां सुनयज्ञैरुदाहृता  ॥ भ्म्ज्_१९।७५२ ॥  
  
अतः सञ्चिन्त्यते डिम्बो न तु मे गणनास्पदम्  ।  
जगद्ग्रसगरिष्ठस्य सत्प्रतापहविर्भुजः  ॥ भ्म्ज्_१९।७५३ ॥  
  
अन्तेर न भवत्येव शिशुर्गोपपतङ्गकः  ।  
अथवा वर्तते साधुर्यद्यस्मान्प्रति साग्रजः  ॥ भ्म्ज्_१९।७५४ ॥  
  
का क्षतिर्भोगभागी मे बन्धुमध्ये भविष्यति  ।  
अक्रूरो मद्गिरा यातु व्रजं दानपतिः स्वयम्  ॥ भ्म्ज्_१९।७५५ ॥  
  
एतेन तौ समाहूतौ द्रष्टुमिच्छामि दारकौ  ।  
नन्दगोपप्रभृतयः करदा मम शासनात्  ॥ भ्म्ज्_१९।७५६ ॥  
  
धनुर्मखे समायान्तु प्रस्तुताधिकदायिनः  ।  
वीराणां हर्षजननौ कृष्णसङ्कर्षणौ च तौ  ॥ भ्म्ज्_१९।७५७ ॥  
  
मल्लाभ्यां युध्यमानौ मे रङ्गे प्रीततिं करिष्यतः  ।  
इति दिव्यदृशाक्रूरः श्रुत्वा कंसेन भाषितम्  ॥ भ्म्ज्_१९।७५८ ॥  
  
ययौ यादवशार्दूलः शौरिदर्सनलालसः  ।  
अक्रूरे गोव्रजं याते वृद्धास्ते वृष्णिपुङ्गवाः  ॥ भ्म्ज्_१९।७५९ ॥  
  
निन्दया वुसुदेवस्य क्रुद्धास्तस्थुरधोमुखाः  ।  
ततः पितामहः कंसं पितामह इवापरः  ॥ भ्म्ज्_१९।७६० ॥  
  
अभ्यधादन्धको ऽपीमान्दुर्जयः प्रतिबन्धकः  ।  
वन्ध्याः कुले ऽपि सततं मयन्ये धन्यतराः स्त्रियः  ॥ भ्म्ज्_१९।७६१ ॥  
  
न कुलघ्नः सुतो यासां कदाचिदपि जायते  ।  
न जातु वज्रजिह्वेषु तीक्ष्णेषु क्रूरकारिषु  ॥ भ्म्ज्_१९।७६२ ॥  
  
सुधालया तिष्ठति श्रीः कमलाङ्कुरकोमला  ।  
अहो नु शोच्यतां याताश्चिराद्यादववृष्णयः  ॥ भ्म्ज्_१९।७६३ ॥  
  
वृद्धावमानकृद्बालो येषां कंस त्वमग्रणीः  ।  
क एवं नाम जडधीरनुन्मत्तः प्रभाषते  ॥ भ्म्ज्_१९।७६४ ॥  
  
रक्षितो वसुदेवेन पित्रा पुत्रः किमप्यहो  ।  
नेह पुत्रात्प्रियतरं किञ्चिदस्ति शरीरिणाम्  ॥ भ्म्ज्_१९।७६५ ॥  
  
पुत्र स्वजनकं पृच्छ पुत्रस्नेहस्य गौरवम्  ।  
परलोकपरित्राणां पित्रा चेद्रक्षितः सुतः  ॥ भ्म्ज्_१९।७६६ ॥  
  
तस्यास्य वाच्यता केयं यूयं सर्वे ऽपि पुत्रिणः  ।  
वसुदेवात्मजो वीरः कृष्णः सङ्कर्षणानुजः  ॥ भ्म्ज्_१९।७६७ ॥  
  
बन्धुबुद्ध्या प्रणयिना सन्धेयः सर्वथा त्वया  ।  
हितं पथ्यं च मे मोहान्न करिष्यसि चेद्वचः  ॥ भ्म्ज्_१९।७६८ ॥  
  
तदैश्वर्यप्रभावो ऽद्य सम्पूर्णावधिरेष ते  ।  
दृश्यन्ते क्षयसंसिन्यो दुर्निमित्तपरम्पराः  ॥ भ्म्ज्_१९।७६९ ॥  
अन्यत्र कृष्णसन्धानात्तासु शान्तिर्न ते परा  ।  
इत्यन्धकवचः श्रुत्वा निःश्वसन्भ्रकुटीमुखः  ॥ भ्म्ज्_१९।७७० ॥  
  
निर्जगाम ततः कंसः पराङ्मुख इव श्रियः  ।  
नायमस्तीति वृद्धेषु भाषमाणेषु वृष्णिषु  ॥ भ्म्ज्_१९।७७१ ॥  
  
आदिदेशाशु श्वेताङ्गं कंसः केशितुरङ्गमम्  ।  
स कृष्णनिधनायोग्रः प्रेरितस्तेन दानवः  ॥ भ्म्ज्_१९।७७२ ॥  
  
जगाम गोव्रजं घोरसन्ध्यासृक्सम्प्लुते ऽहनि  ।  
स कोपाद्रुधिरेणेव पूरिताक्षः श्वसन्मुहुः  ॥ भ्म्ज्_१९।७७३ ॥  
  
उरःस्थलमिलत्प्रोथःकुञ्चितोरुशिरोधरः  ।  
वज्रसारस्वुराघातनिर्दारितशिलातलः  ॥ भ्म्ज्_१९।७७४ ॥  
  
विस्फारकेसरसटाकरालस्कन्धकन्धरः  ।  
घट्टयन्निव हेषाभिः पिबन्निव दिशो दश  ॥ भ्म्ज्_१९।७७५ ॥  
  
निर्मांसचर्वणास्वादप्रस्रवत्सृक्विशोणितः  ।  
कृतान्तचामराकारवलितोद्धूतवलधिः  ॥ भ्म्ज्_१९।७७६ ॥  
  
विवृत्ताननविस्पष्टनिर्यद्दन्तांशुमण्डलः  ।  
दिक्षु मानुषमांसादः क्षिपन्नस्थिचयानिव  ॥ भ्म्ज्_१९।७७७ ॥  
  
सो ऽभिदुद्राव वेगेन कृष्णमापाण्डुरच्छविः  ।  
पवनाप्रेरितस्फारः शरन्मेघ इवाचलम्  ॥ भ्म्ज्_१९।७७८ ॥  
  
समुत्क्षिप्ताग्रचरणं केशवः केशिनं पुरः  ।   
दृष्ट्वा निवार्यमाणो ऽपि गौपैः क्रोधात्तमाद्रवत्  ॥ भ्म्ज्_१९।७७९ ॥  
  
खुराभ्यां कृतशल्याभ्यां बलाद्वक्षसि ताडितः  ।  
घोरहेषारवोग्रेण तेन नाकम्पताच्युतः  ॥ भ्म्ज्_१९।७८० ॥  
  
केसराधूननोद्धूतरजसस्तस्य वल्गितैः  ।  
बभूवुः ककुभश्छन्ना धूमकेतुशतैरिव  ॥ भ्म्ज्_१९।७८१ ॥  
  
तस्य प्रहारतो वक्त्रकुहरे विवरे हरिः  ।  
दारुणे दारुणायेव द्विगुणं भुजमाददे  ॥ भ्म्ज्_१९।७८२ ॥  
  
केशिदन्तान्तरासक्तः स रराज हरेर्भुजः  ।  
फेनावलीपरिक्षिप्तः पारिजात इवार्णवे  ॥ भ्म्ज्_१९।७८३ ॥  
  
केशीशैलशिलास्तम्भदृढे दोष्णि मुरद्विषः  ।  
भग्नदन्तश्चिरं चक्रे वक्त्राञ्जनकदर्थनाः  ॥ भ्म्ज्_१९।७८४ ॥  
  
प्रस्रवत्सवेदसलिलः स्रोतः प्रोद्धान्तशोणितः  ।  
व्यावृत्तनयनः केशी निःश्वसन्निश्चलो ऽभवत्  ॥ भ्म्ज्_१९।७८५ ॥  
  
स्फारिते दोष्णि कृष्णेन गण्डकूटतटान्तरे  ।  
स्फुटस्थूलास्थिटाङ्कारं तद्वक्त्रमभवद्द्विधा  ॥ भ्म्ज्_१९।७८६ ॥  
  
स दामोदरदुर्वारदोर्दण्डदलिताकृतिः  ।  
पपात रुधिरोद्गारघोरस्तुरगदानवः  ॥ भ्म्ज्_१९।७८७ ॥  
  
***** केशिवधः  ॥ २४ ॥ *****  
  
  
हते केशिनि कंसस्य प्रिये सुहृदि दानवे  ।  
भुवनेष्वभवत्को ऽपि हर्षोत्साहमहोत्सवः  ॥ भ्म्ज्_१९।७८८ ॥  
  
अन्तर्हितो मुनिः प्रीत्या नारदः कृष्णमब्रवीत्  ।  
साधु माधव निःशल्यं त्वाया कृत्मिदं जगत्  ॥ भ्म्ज्_१९।७८९ ॥  
  
केशिनिर्दारणात्स्वयातः केशवस्त्वं भविष्यसि  ।  
इत्युक्त्वा प्रययौ हर्षान्नारदो ऽभिमतां दिशम्  ॥ भ्म्ज्_१९।७९० ॥  
  
प्रादुरासीत्ततः शौरेर्निमित्तनिचयः शुभः  ।  
बन्धुना पितृतुल्येन यः शंसति समागमम्  ॥ भ्म्ज्_१९।७९१ ॥  
  
मेरुपार्श्वान्तरं प्रायाद्दिनान्ते वासरेश्वरः  ।  
कृष्णकेशिवधाश्चर्यकथां वक्तुमिवादरात्  ॥ भ्म्ज्_१९।७९२ ॥  
  
ततः पीतांशुकोदारदामोदरमनोहरम्  ।  
बभूव सहजश्यामं सन्ध्यांशुशबलं नभः  ॥ भ्म्ज्_१९।७९३ ॥  
  
शनैः सङ्घट्टिताः श्यामास्तमोभिरभवद्दिशः  ।  
तारकांशुस्रुतक्षीरा गोपालैरिव धेनवः  ॥ भ्म्ज्_१९।७९४ ॥  
  
व्योमाब्धिपाञ्चजन्यो ऽथ निशानाथः समुद्ययौ  ।  
यामिनीकामिनीकेलिमण्डनो मणिदर्पणः  ॥ भ्म्ज्_१९।७९५ ॥  
  
शशाङ्ककरसारेण विहारेण सुरश्रियः  ।  
तमसः परिहारेण हारैणैव नभो बभौ  ॥ भ्म्ज्_१९।७९६ ॥  
  
नेत्रप्रेम्णि सुधासीम्नि सितिम्नि व्योम्नि गाढताम्  ।  
यशसीवाश्रिते शौरेर्निशाकरकरच्छलात्  ॥ भ्म्ज्_१९।७९७ ॥  
  
प्रहर्षयन्नीलकण्ठान्रथेन घननादिना  ।  
शेखरो वृष्णिवीराणामक्तूरः प्रत्यपद्यत  ॥ भ्म्ज्_१९।७९८ ॥  
  
नन्दगोपस्य सदनं स समासाद्य गोकुले  ।  
ददर्श शतपत्त्राक्षं कृष्णं केशिनिसूदनम्  ॥ भ्म्ज्_१९।७९९ ॥  
  
अयं स कैटभारातिर्भगवान्मधुसूदनः  ।  
भुवो भारावताराय जातो यादवनन्दनः  ॥ भ्म्ज्_१९।८०० ॥  
  
श्रीवत्सलक्षणो वक्षो बिभ्राणः कुस्तुभोचितम्  ।  
निःस्पन्दालिङ्गने योग्यं कमलाकुचकुम्भयोः  ॥ भ्म्ज्_१९।८०१ ॥  
  
मेघश्यामेन वपुषा नयनामृतवर्षिणा  ।  
धत्ते सौदामिनीदामरम्यं पीतांशुकद्वयम्  ॥ भ्म्ज्_१९।८०२ ॥  
  
अनेन नृत्यति मनःस्फारं प्रसरतो दृशौ  ।  
एतदालिङ्गनायेव भुजौ मे परिधावतः  ॥ भ्म्ज्_१९।८०३ ॥  
  
एहि माधव कृष्णेति व्याहरन्प्रीतिनिर्भरः  ।  
पूजितो नन्दगोपेन कृष्णेन च विवेश सः  ॥ भ्म्ज्_१९।८०४ ॥  
  
प्राप्तपूजासनः सो ऽथ ससङ्कर्षणमच्युतम्  ।  
उवाच पुण्डरीकाक्षमापिबन्निव चक्षुषा  ॥ भ्म्ज्_१९।८०५ ॥  
  
इयं ते धीरगम्भीरा हर्षपीयूषवर्षिणी  ।  
प्रयाति ना पुण्यवतां मूर्तिर्लोचनगोचरम्  ॥ भ्म्ज्_१९।८०६ ॥  
  
मोहात्त्वद्भक्तिविमुखस्त्वां दृष्ट्वा प्रातरागतम्  ।  
वाञ्छितः कृतकृत्यश्च भविता मथुरेश्वरः  ॥ भ्म्ज्_१९।८०७ ॥  
  
द्रष्टुमिच्छति कंसस्त्वां प्रातर्गन्तासि तत्पुरीम्  ।  
त्वद्वपुः पूर्णपूण्येन धन्याः पश्यन्तु यादवाः  ॥ भ्म्ज्_१९।८०८ ॥  
  
तत्र कंसस्य सम्भारधनाधाम्नि धनुर्महीम्  ।  
उपतिष्ठन्तु धनिनः सर्वे गोपाः करप्रदाः  ॥ भ्म्ज्_१९।८०९ ॥  
  
एतावदेव प्रचुरं ममागमनकारणम्  ।  
इदं तु बान्धवस्नोहाद्यत्किञ्चिदभिधीयते  ॥ भ्म्ज्_१९।८१० ॥  
  
वृद्धः स सुकृती तत्र पुत्र पुत्रवतां वरः  ।  
विलोक्य वसुदेवस्त्वां फलं प्राप्नोतु जन्मनः  ॥ भ्म्ज्_१९।८११ ॥  
  
त्वत्कृते सततं यस्य कंसवाक्यशराः स्वराः  ।  
त्वामवाप्नोतु माहात्म्यं रोहणाद्रिवसुन्धरा  ॥ भ्म्ज्_१९।८१२ ॥  
  
अपि कंसभयात्पुत्रैरसम्पीतपयोधरा  ।  
कृष्णेति नाम्ना सततं सीदति प्रस्नुस्तनी  ॥ भ्म्ज्_१९।८१३ ॥  
  
गूढचिन्ताविनिःश्वासधूसराधरपल्लवा  ।  
दूरीकृतसुतस्नेहवैक्लव्याप्तविपल्लवाम्  ॥ भ्म्ज्_१९।८१४ ॥  
  
रहितामिव रामेण कौसल्यां कुलमौलिना  ।  
दर्शनामृतवर्षेण निर्वापय समेत्य ताम्  ॥ भ्म्ज्_१९।८१५ ॥  
  
अहो तृष्णेव सहजाच्छायेव सहचारिणी  ।  
वासनेवापरिक्षीणा सर्वथा भवितव्यता  ॥ भ्म्ज्_१९।८१६ ॥  
  
विश्वोद्धरणदक्षस्य जगद्रक्षाशिखामणेः  ।  
तवापि जन्म सवुधाचिन्तया यत्प्रशुष्यति  ॥ भ्म्ज्_१९।८१७ ॥  
  
कंसनिर्भर्त्सनानम्रस्त्वां प्राप्य जनकश्चिरात्  ।  
वहतु त्रिजगत्पूज्य पुत्र मानोन्नतं शिरः  ॥ भ्म्ज्_१९।८१८ ॥  
  
***** अक्रूरसन्देशः  ॥ २५ ॥ *****  
  
  
इत्युक्ते दानपतिना स्नेहवात्सल्यशालिना  ।  
सर्वं करोमीति वदन्निर्विकाराननो ऽभवत्  ॥ भ्म्ज्_१९।८१९ ॥  
  
गन्तुं कृताभ्युपगमे कृष्णे गोपमृगीदृशाम्  ।  
चिन्तासन्तप्तनिःश्वासैरिवेन्दुर्म्लानतां ययौ  ॥ भ्म्ज्_१९।८२० ॥  
  
दुग्धा निशीथत्सेन ज्योत्स्ना पूरपयस्विनी  ।  
प्रातर्द्यैः सान्ध्यरागेण कपिला गौरिवाबभौ  ॥ भ्म्ज्_१९।८२१ ॥  
  
अथोदयाचलशिरोरत्नतामागते रवौ  ।  
उद्यत्प्रदीप्तचक्रस्य शोभां लेभे हरेर्नभः  ॥ भ्म्ज्_१९।८२२ ॥  
  
करोपनयसम्पूर्णैः शकटैरथ भूरिभिः  ।  
गन्तुमभ्युद्ययुर्गोपपतयः कंसशासनात्  ॥ भ्म्ज्_१९।८२३ ॥  
  
रथैः प्रययुरक्रूररौहिणेयाच्युतादयः  ।  
अर्घ्यमाना इवोत्तालगोपालीलोचनोत्पलैः  ॥ भ्म्ज्_१९।८२४ ॥  
  
अवाप्य यमुनातीरमक्रूरः कृष्णमब्रवीत्  ।  
अस्मिन्ह्रदे भोगिवृते कृष्ण शेषं फणीश्वरम्  ॥ भ्म्ज्_१९।८२५ ॥  
  
निमज्ज्य भगवन्मन्त्रैः पूजयाम्यमृताशनः  ।  
इत्युक्त्वा कृष्णनिक्षिप्तरथस्तत्र ममज्ज सः  ॥ भ्म्ज्_१९।८२६ ॥  
  
निमग्नः सो ऽथ पातालं दिव्यखस्तिकलाञ्छनम्  ।  
शेषं सहस्रमूर्धानं ददर्शासीनमीश्वरम्  ॥ भ्म्ज्_१९।८२७ ॥  
  
हेमाब्जमालाभरणं सर्वरत्नाभूषितम्  ।  
सहस्रशिखरस्फारतुषारगिरिविभ्रमम्  ॥ भ्म्ज्_१९।८२८ ॥  
  
आसेव्यमानं प्रणतैर्निखिलैः कुलभोगिभिः  ।  
नीलाम्बरं नालकेतुं हलिनं मुसलायुधम्  ॥ भ्म्ज्_१९।८२९ ॥  
  
उत्सङ्गे तस्य कृष्णं च शीतांशोरिव लाञ्छनम्  ।  
निषण्णं विस्मितो ऽपश्यञ्जपन्ब्रह्य सनातनम्  ॥ भ्म्ज्_१९।८३० ॥  
  
रौहिणेयाच्युतौ मत्वा तावेवोन्मज्जय सत्वरः  ।  
दृष्ट्वा रथस्थौ तावेव ममज्ज पुनरादरात्  ॥ भ्म्ज्_१९।८३१ ॥  
  
पुनस्तथैव तौ दृष्ट्वा समुन्मज्ज्यास्तसंशयः  ।  
त्वमेव सर्वमित्यूचे पृष्टः कृष्णेन सस्मितम्  ॥ भ्म्ज्_१९।८३२ ॥  
  
***** ह्रददर्शनम्  ॥ २६ ॥ *****  
  
  
दिनान्ते प्राप्य मथुरामक्रूरः स्वगृहान्तरे  ।  
स्वैरं जगाद गोविन्दं कंसदुर्नयशङ्कितः  ॥ भ्म्ज्_१९।८३३ ॥  
  
वसुदेवगृहं तात न गन्तव्यं त्वयाधुना  ।  
न च रामेण नितरां कंसादाप्नोति भर्त्सनाम्  ॥ भ्म्ज्_१९।८३४ ॥  
  
इत्युक्ते दानपतिना कृष्णः सस्मितमब्रवीत्  ।  
सत्यं तत्र न गच्छावः पश्यावः कौतुकात्पुरीम्  ॥ भ्म्ज्_१९।८३५ ॥  
  
इत्याभाष्य मदोदारौ रामकृष्णौ विचेरतुः  ।  
अवतीर्णौ विमानाभ्यां वीरौ विद्याधराविव  ॥ भ्म्ज्_१९।८३६ ॥  
  
तौ राजरजकं प्राप्य ययाचाते महाभुजौ  ।  
वासांसि रुचिराभांसि न ददावधमश्च सः  ॥ भ्म्ज्_१९।८३७ ॥  
  
क्रोधदर्पावलिप्तं तं रजकं क्रूरवादिनम्  ।  
हत्वा जहार वासांसि बलदेवानुजो बलात्  ॥ भ्म्ज्_१९।८३८ ॥  
  
स्वयं माल्योपनयनं मालाकारी वलीमती  ।  
श्रीपतेः श्रीप्रदं प्रादात्प्रीत्या प्रणयवादिनी  ॥ भ्म्ज्_१९।८३९ ॥  
  
क्रमेण लीलया कृष्णः सुस्पष्टावयवां क्षणात्  ।  
तां चक्रे यौवनोद्यानपूर्णलावण्यवल्लरीम्  ॥ भ्म्ज्_१९।८४० ॥  
  
ततः प्राप्यायुधागारं पूजितं दैत्यदानवैः  ।  
उत्साहार्हं शिलास्तम्भसारं ददृशतुर्धनुः  ॥ भ्म्ज्_१९।८४१ ॥  
  
दामोदरस्तदादाय दोर्भ्यामाकृष्य दुर्धरम्  ।  
बभञ्ज स्फारिटाङ्कारं मृणालीनाललीलया  ॥ भ्म्ज्_१९।८४२ ॥  
  
तेन शब्देन पवनस्कन्धसङ्घट्टकारिणा  ।  
ररास दारितेव द्यौश्चकम्पे च वसुन्धरा  ॥ भ्म्ज्_१९।८४३ ॥  
  
आयुधागारिको ऽप्याशु धनुर्भङ्गं न्यवेदयत्  ।  
कंसायाकम्पितमनाश्चक्रे दर्पात्स चाश्रुतम्  ॥ भ्म्ज्_१९।८४४ ॥  
  
भग्नं केनापि मल्लेन श्रुत्वा चापं नरेश्वरः  ।  
दिदेश सर्वमल्लानां युद्धप्रेक्षामहोत्सवम्  ॥ भ्म्ज्_१९।८४५ ॥  
  
स्वैरं ततः समाहूय मल्लौ चाणूरमौष्टिकौ  ।  
चिरसन्धारितौ चक्रे वधसज्जौ मुरद्विषः  ॥ भ्म्ज्_१९।८४६ ॥  
  
गजशालाधिपं कंसः सङ्ग्रामसचिवं रहः  ।  
ऊचे मोहे ऽपि सम्प्राप्तसुकृतः शौरिचिन्तया  ॥ भ्म्ज्_१९।८४७ ॥  
  
प्रातर्धनुर्महीरङ्गमागन्ता वसुदेवजः  ।  
साग्रजो दर्पसम्मत्तो मत्तः स वधर्महति  ॥ भ्म्ज्_१९।८४८ ॥  
  
रङ्गद्वारि त्वया चासौ निर्घाती व्यालकुञ्जरः  ।  
कार्यः कुवलयापीडः क्रोधात्तन्निधनोद्यतः  ॥ भ्म्ज्_१९।८४९ ॥  
  
हतपुत्रं करोम्येव वसुदेवं निरंशकम्  ।  
बन्धुच्छद्मप्रतिच्छन्नान्नृपांश्चान्धकयादवान्  ॥ भ्म्ज्_१९।८५० ॥  
  
पुरा ममार्तववती जननी नवकौतुकात्  ।  
प्रियासनादिकटके चचार कुसुमोज्ज्वले  ॥ भ्म्ज्_१९।८५१ ॥  
  
तत्र वालानिलोल्लासवेल्लिताशोकपल्लवे  ।  
स्फूर्जद्बकुलकिञ्जल्कपिञ्जरीकृतषट्पदे  ॥ भ्म्ज्_१९।८५२ ॥  
  
पुञ्जीकृतलताकुञ्जमञ्जुगुञ्जद्विहङ्गमे  ।  
रतिरागरसोदारस्मरसञ्जीवने वने  ॥ भ्म्ज्_१९।८५३ ॥  
  
ददर्श तां सौरपतिर्द्रुमिलो दानवेश्वरः  ।  
लतां स्तनस्तबकिनीं कामकल्पतरोरिव  ॥ भ्म्ज्_१९।८५४ ॥  
  
मयो योगीश्वरः सो ऽथ रूपं कृत्वा पितुर्मम  ।  
भेजे तां मन्मथाविष्टः सतीं प्रेमनिरर्गलाम्  ॥ भ्म्ज्_१९।८५५ ॥  
ततः सा वृत्तकर्तव्या शङ्किता वीक्ष्य दानवम्  ।  
पापं शशाप कुपिता दूषितास्मीति दुःखिता  ॥ भ्म्ज्_१९।८५६ ॥  
  
वधं प्राप्स्यसि दुर्वृत्त मद्भर्तृकुलजाद्युधि  ।  
अयं च मम गर्भे ऽद्य त्वया यस्तनयो धृतः  ॥ भ्म्ज्_१९।८५७ ॥  
  
इत्युक्त्वा शनकैः प्रायादिति मामाह नारदः  ।  
तस्मादहं दैत्यपतेर्द्रुमिलस्यात्मजो मतः  ॥ भ्म्ज्_१९।८५८ ॥  
  
सुतो ऽहं नोग्रसेनस्य यादवा मे न बान्धवाः  ।  
ते हिर् वे ममोच्छेद्याः कृष्णोत्साहप्रतीक्षिणः  ॥ भ्म्ज्_१९।८५९ ॥  
  
सन्दिश्येति महामात्यं सङ्कॢप्तमपे ऽहनि  ।  
सङ्गतप्रेक्षकं रङ्गं विवेश विषदांशुकः  ॥ भ्म्ज्_१९।८६० ॥  
  
वलभीतुङ्गरत्नांशुन्तरङ्गालिङ्गिताम्बरे  ।  
सङ्गतानन्तसामन्तसमागमनिरन्तेर  ॥ भ्म्ज्_१९।८६१ ॥  
  
भोजवृष्ण्यन्धकैस्तत्र वीरैः परिवृतो बभौ  ।  
हेमसिंहासनासीनः पीनांसः कंसभूपतिः  ॥ भ्म्ज्_१९।८६२ ॥  
  
मोलिकुण्डलकेयूररत्नांशुशबलद्युतिः  ।  
कान्ताभिश्चामरप्रान्तकम्पितोष्णीषपल्लवः  ॥ भ्म्ज्_१९।८६३ ॥  
  
नानादेशागतास्तस्य शासनादथ दुर्मदाः  ।  
समुत्पेतुर्महामल्ला भुजास्फालनशालिनः  ॥ भ्म्ज्_१९।८६४ ॥  
  
सङ्कर्षणाच्युतौ वीरौ नीलपीताम्बरौ ततः  ।  
सितासितघनच्छायौ रङ्गद्वारमवापतुः  ॥ भ्म्ज्_१९।८६५ ॥  
  
गात्रैः कुवालयापीडाकारिणं तत्र गौरवात्  ।  
पुनः कुवलयीपीडं सज्जं ददृशतुर्गजम्  ॥ भ्म्ज्_१९।८६६ ॥  
  
भोगीन्द्राभोगसम्भ्रान्तिकरं कज्जलमेचकम्  ।  
कालकूटच्छटाटोपनिर्दग्धमिव मन्दिरम्  ॥ भ्म्ज्_१९।८६७ ॥  
  
आधोरणेन दुर्वारदर्पप्रेरितमोजसा  ।  
तं युद्धसम्मुखं दृष्ट्वा दन्ताघातक्षताचलम्  ॥ भ्म्ज्_१९।८६८ ॥  
  
पुनः कुण्डलितोद्दण्डघोरशुण्डालमण्डलम्  ।  
त्रैलोक्यकवलीकारविकरालमिवान्तकम्  ॥ भ्म्ज्_१९।८६९ ॥  
  
मण्डलानि चरन्कृष्णः सव्यदक्षिणपार्शवयोः  ।  
स्वसहस्तालम्बनं कुर्वन्वेगेन तममोहयत्  ॥ भ्म्ज्_१९।८७० ॥  
  
आघताकुलितः सो ऽथ विवलत्पर्वताकृतिः  ।  
प्रवृद्दश्रमशूत्कारशीकरापुरिताम्बरः  ॥ भ्म्ज्_१९।८७१ ॥  
  
दन्ताभिघावैफल्याज्जानुभ्यामवनिं गतः  ।  
सहसोत्थाय गोविन्दं लघुचित्रपराक्रमम्  ॥ भ्म्ज्_१९।८७२ ॥  
  
चरन्तं करदन्ताग्रचरणाभ्यन्तरे ऽपि सः  ।  
न प्राप कृतयत्नो ऽपि भाग्यहीन इवोप्सितम्  ॥ भ्म्ज्_१९।८७३ ॥  
  
  
हरिर्ददत्सुकटकं दत्वास्य चरणं मुखे  ।  
सङ्ग्रामतोरणस्तम्भं पाणिभ्यां दन्तमग्रहीत्  ॥ भ्म्ज्_१९।८७४ ॥  
  
कंसश्रीनलिनीमूलमिवोत्पाट्य द्विपाननात्  ।  
तीक्ष्णाग्रं दन्तमुसलं तेनैव निजघान तम्  ॥ भ्म्ज्_१९।८७५ ॥  
  
निजदन्तप्रहारेण रक्तोद्गारी विदारितः  ।  
हस्ती स्रुतशकृन्मूत्रश्चचालाचलसन्निभः  ॥ भ्म्ज्_१९।८७६ ॥  
  
आकृष्टपृच्छो रामेण हतारोहः स शौरिणा  ।  
दन्तनिर्दारितकटः पपात विकटः क्षितौ  ॥ भ्म्ज्_१९।८७७ ॥  
  
***** कुवलयापीडवधः  ॥ २७ ॥ *****  
  
  
हत्वा कुवलयापीडं जगत्पीडाक्षयोद्यतः  ।  
रङ्गं विवेश गोविन्दः कामिनीकौतुकप्रदः  ॥ भ्म्ज्_१९।८७८ ॥  
  
गजरक्तच्छटाङ्कस्य लीलावल्गितवाससः  ।  
रूपं तस्य बभौ रङ्गे मेघस्येव सविद्युतः  ॥ भ्म्ज्_१९।८७९ ॥  
  
दन्तिदन्तः स शुशुभे करे कालियविद्विषः  ।  
अष्टमीशीतकिरणः प्रभादीप्त इवाम्बरे  ॥ भ्म्ज्_१९।८८० ॥  
  
ततः कंसाज्ञया मल्लो बलवानन्ध्रदेशजः  ।  
चाणूरः पर्वताकारस्तत्र कृष्णमयोधयत्  ॥ भ्म्ज्_१९।८८१ ॥  
  
तयोर्जानुभुजाबन्धैः प्रेरणाकर्षणाच्चनैः  ।  
पीडनास्फालनाघातैः पृथिवी समकम्पतः  ॥ भ्म्ज्_१९।८८२ ॥  
  
पुत्रः पीयूषवर्षीति हर्षबाष्पार्द्रचक्षुषा  ।  
सकम्पं वसुदेवेन मात्रा च जयसंश्रये  ॥ भ्म्ज्_१९।८८३ ॥  
  
श्रीकान्त इत्यप्सरोभिर्दैत्यच्छेदीति खेचरैः  ।  
बन्धुरित्यादराद्गोपैः प्रवीर इति यादवैः  ॥ भ्म्ज्_१९।८८४ ॥  
  
मल्लो वराको ऽस्य कियानिति सङ्कर्षणेन च  ।  
तरस्वी वीक्ष्यमाणो ऽसौ मल्लानां विस्मयं व्यधात्  ॥ भ्म्ज्_१९।८८५ ॥  
  
ततः कोपाकुलः कंसः कृष्णोत्साहविवर्धनम्  ।  
भुजमुद्यम्य विपुलं तूर्यस्वनमवारयत्  ॥ भ्म्ज्_१९।८८६ ॥  
  
उत्साहवाद्ये कंसेन कृष्णद्वेषान्निवारिते  ।  
देवदुन्दुभयो नेदुस्तारतूर्यरवैर्दिवि  ॥ भ्म्ज्_१९।८८७ ॥  
  
मल्लं कृष्ण जहीत्याशु सप्तर्षिभिरुदीरिते  ।  
पपातोद्द्योतिताकाशः कंसस्य मुकुटान्मणिः  ॥ भ्म्ज्_१९।८८८ ॥  
  
अथ दैत्यावतारस्य मल्लस्याद्भुतविक्रमः  ।  
मुष्टिप्रहारेण शिरश्चकार दलितेन्द्रियम्  ॥ भ्म्ज्_१९।८८९ ॥  
  
तस्य स्फुटल्ललाटस्य लोचने दीपसन्निभे  ।  
  
निपेततुः क्षितितले तारायुगलशोभने  ॥ भ्म्ज्_१९।८९० ॥  
  
ततो निपतिताशेषमल्ले मल्ले निपातिते  ।  
अभूत्क्षुब्धाब्धिगम्भीरो रङ्गक्षोभभवः स्वनः  ॥ भ्म्ज्_१९।८९१ ॥  
  
सङ्कर्षणो ऽपि जग्राह मल्लं मण्डलकोविदः  ।  
मौष्टिकं नाम विकटं तामराख्यं च केशवः  ॥ भ्म्ज्_१९।८९२ ॥  
  
जन्मावर्तं परिभ्राम्य तोमलं कालियान्तकः  ।  
पपात भुवि निष्पिष्य मौष्टिकं च हलायुधः  ॥ भ्म्ज्_१९।८९३ ॥  
  
हतेषु तेषु मल्लेषु शल्येषु त्रिदिवौकसाम्  ।  
विस्मिते यादवकुले लुलिते रङ्गमण्डले  ॥ भ्म्ज्_१९।८९४ ॥  
  
सुधासारैरिवासिक्ते वसुदेव वधूसखे  ।  
चुकोप भ्रुकुटीभीष्मः कंसः कम्पितमानसः  ॥ भ्म्ज्_१९।८९५ ॥  
  
सावेगैस्तस्य निःश्वासैरिव प्रलयतां गते  ।  
कोपाग्नौ सर्वभूतानां घोरमाविरभूद्भयम्  ॥ भ्म्ज्_१९।८९६ ॥  
  
तस्य गण्डतटे स्पष्टं खेदबिन्दुलता बभौ  ।  
लडत्कुण्डलसक्तेव बिम्बिता मौक्तिकावली  ॥ भ्म्ज्_१९।८९७ ॥  
  
भ्रूभङ्गेन निवार्यैव रङ्गकोलाहलस्वनम्  ।  
वेत्रिप्रोत्सारितजनो जगाद जगतीपतिः  ॥ भ्म्ज्_१९।८९८ ॥  
  
इयं सरलता जातु जाता सारक्षयाय नः  ।  
कथं प्रथितसाराणां मध्ये गोपः प्रदृश्यते  ॥ भ्म्ज्_१९।८९९ ॥  
  
जम्बुकेन हताः सिंहा यदि तत्क्रियते ऽत्र किम्  ।  
निष्कास्यन्तामितो गोपा नन्दगोपश्च बध्यताम्  ॥ भ्म्ज्_१९।९०० ॥  
  
बान्धवव्यसनश्चायं वसुदेवः कुलाधमः  ।  
निधीयतां क्षयमुखे स्वपक्षैः सह यादवैः  ॥ भ्म्ज्_१९।९०१ ॥  
  
उग्रसेनसुतस्येति शासनादुग्रविक्रमः  ।  
समुद्ययुर्यथादिष्टं कर्तुं तन्मतिवर्तिनः  ॥ भ्म्ज्_१९।९०२ ॥  
  
ततस्त्रासाकुलान्वीक्ष्य गोपान्गोप्ता दिवौकसाम्  ।  
देवीं च देवकीं पुत्रस्नेहवैक्लव्यविक्लवाम्  ॥ भ्म्ज्_१९।९०३ ॥  
  
हेमसंहासनोपान्तमभिपत्य त्रिविक्रमः  ।  
जग्राह लोलमाल्येषु कंसं केशेषु केशवः  ॥ भ्म्ज्_१९।९०४ ॥  
  
अग्रे दिग्भिरिव न्यस्तमवतीर्णमिवाम्बरात्  ।  
सहसा पतितं कृष्णं कंसः कालममन्यत  ॥ भ्म्ज्_१९।९०५ ॥  
  
कृष्णेनाकृष्यमाणेषु माल्यवत्सु महीपतेः  ।  
केशेषु विललापेव राजश्रीर्भङ्गशिञ्जितैः  ॥ भ्म्ज्_१९।९०६ ॥  
  
नाम्यमानाननः कंसः शौरिणा भारपीडिताम्  ।  
वधे निमित्ततां यातामालुलोके महीमिव  ॥ भ्म्ज्_१९।९०७ ॥  
  
वक्त्राम्बररविर्लक्ष्मीविहारमणिपर्वतः  ।  
मौलिस्तस्यापतत्स्रस्तमुक्तास्रुकणसन्ततिः  ॥ भ्म्ज्_१९।९०८ ॥  
  
तमाकृष्य स्फुटन्मुक्ताहारकेयूरकुण्डलम्  ।  
स्फारैश्वर्यादिव महाहेमसिंहासनाच्च्युतम्  ॥ भ्म्ज्_१९।९०९ ॥  
  
रक्तकुट्टिमनिर्घृष्टगात्रप्रस्रुतशोणितम्  ।  
उत्ससर्ज विशीर्णासुं कंसं दूरे हरिर्व्यसुम्  ।  
अजितं सर्वभूपालैरभग्नं वज्रिसङ्गरे  ॥ भ्म्ज्_१९।९१० ॥  
  
तं वीक्ष्य सर्वभूतानामवश्यं शौरिणा हतम्  ।  
रङ्गे समुदभूद्धोरः क्षणं हलहलारवः  ॥ भ्म्ज्_१९।९११ ॥  
  
***** कंसवधः  ॥ २८ ॥ *****  
  
  
तस्मिन्वीरकुलोत्तंसे हते कंसे मुरारिणा  ।  
कंसानुजं सुनामानं निजघान हलायुधः  ॥ भ्म्ज्_१९।९१२ ॥  
  
देवो ऽथ देवकीसूनुर्ववन्दे देववन्दितः  ।  
वसुदेवस्य पादाब्जो(ब्जे) मातुश्चानन्दनिर्भरः  ॥ भ्म्ज्_१९।९१३ ॥  
  
सहसा हतमाकर्ण्य कंसं कंसवधूजनः  ।  
अकाण्डवज्रपातेन निर्दारित इवाययौ  ॥ भ्म्ज्_१९।९१४ ॥  
  
तं पांसुरूषितं भूमौ सिंहाहतमिव द्विपम्  ।  
संवीक्ष्योन्मथितं वेगाद्वातेनेव महाद्रुमम्  ॥ भ्म्ज्_१९।९१५ ॥  
  
क्रोशन्त्यस्तारकरुणं छिन्नहारविबूषणाः  ।  
विवेष्टन्त्यः क्षितितले जगदुस्तुं मृगीदृशः  ॥ भ्म्ज्_१९।९१६ ॥  
  
हा नाथ ललनाकेलिकलनाकुसुमायुध  ।  
युधि प्रचण्डदोर्दण्डखण्डितारातिमण्डल  ॥ भ्म्ज्_१९।९१७ ॥  
  
कथं प्रियासु विमुखः प्रेमप्रणयभूमिषु  ।  
भूमिमालिङ्ग्य सुप्तो ऽसि भुभाभ्यां विस्मृतादरः  ॥ भ्म्ज्_१९।९१८ ॥  
  
जरासन्धितो वारिनाथरत्नापहारिणः  ।  
क्षतयक्षस्य ते वीरः वधः कथमनायुधः  ॥ भ्म्ज्_१९।९१९ ॥  
  
ऐरावणविषाणाग्रविषमोल्लिखितोरसः  ।  
वधे तवापि भूपाल कथं न क्षुभितं जगत्  ॥ भ्म्ज्_१९।९२० ॥  
  
अक्षौहिणीनां नाथस्य राजराजस्य ते कथम्  ।  
निजः परो वा सङ्ग्रामे नैको ऽपि निहतः पुरः  ॥ भ्म्ज्_१९।९२१ ॥  
  
उदञ्चय दृशं देव विलोकय वधूजनम्  ।  
इयं कृतकनिद्रा वा कोपः प्रणयिनीषु वा  ॥ भ्म्ज्_१९।९२२ ॥  
  
अयं निष्करुणः को ऽपि पुंसां पर्यन्तयात्रिकः  ।  
पन्थाः प्रतीक्ष्यते क्षिप्रं न यत्र दयितो जनः  ॥ भ्म्ज्_१९।९२३ ॥  
  
इत्यन्तःपुरनारीषु विलपन्तीषु कम्पिता  ।  
आययौ कंसजननी सहसा शोकविक्लवा  ॥ भ्म्ज्_१९।९२४ ॥  
  
उत्सङ्गे सा शिरः कृत्वा पुत्रस्य क्षितिशायिनः  ।  
बाष्पं दुर्धरमादाय शुशोचार्तप्रलापिनी  ॥ भ्म्ज्_१९।९२५ ॥  
  
अहो नु त्वां नृशंसेन पुत्र कालेन निघ्नता  ।  
छिन्नः पितुस्ते वृद्धस्य जलाञ्जलिमनोरथः  ॥ भ्म्ज्_१९।९२६ ॥  
  
एकाकी पांशुशयने महार्हशयनोचितः  ।  
कथं पृथग्जन इव स्थितो ऽसि पृथिवीपते  ॥ भ्म्ज्_१९।९२७ ॥  
  
ज्ञातिभ्यो दुःसहं पुंसां जायते नान्यतो भयम्  ।  
इति रक्षः सभासीनः सत्यमूचे दशाननः  ॥ भ्म्ज्_१९।९२८ ॥  
  
स्वभुजोपार्जिता येन बन्धुसाधारणीकृता  ।  
लक्ष्मीः स त्वं हतः पुत्र ज्ञातिना ज्ञातिवत्सलः  ॥ भ्म्ज्_१९।९२९ ॥  
  
इत्युक्त्वा नृपतिं वृद्धमुग्रसेनमुवाच सा  ।  
भर्तारं पुत्रशोकेन विषेणेवातिमूर्छितम्  ॥ भ्म्ज्_१९।९३० ॥  
  
अयं ते तनयो राजन्बान्धवैः परिवर्जितः  ।  
हतश्चौर इवैकाकी संस्कारं याचतां हरिम्  ॥ भ्म्ज्_१९।९३१ ॥  
  
राज्ये प्रवीरो भोजो ऽस्मिन्नथवा माधवो विभुः  ।  
इयं श्रीः सततं राजन्वीरवक्त्रावलोकिनी  ॥ भ्म्ज्_१९।९३२ ॥  
  
गच्छ विज्ञापय विभो कृष्णं यादवसंसदि  ।  
कंसो ऽयं पृथिवीपालस्त्यज्यतामैर्ध्वदैहिके  ॥ भ्म्ज्_१९।९३३ ॥  
  
कस्य नाम हते वैरं प्राणैः संशोधितागसि  ।  
त्यक्त्वा प्रयातः सर्वस्वं नोत्तिष्ठिति हतः पुनः  ॥ भ्म्ज्_१९।९३४ ॥  
  
उग्रसेनो निशम्येति सन्ध्यारक्तांशुमानिव  ।  
वसुदेवालयं प्रायाद्गले दष्ट इवाहिना  ॥ भ्म्ज्_१९।९३५ ॥  
  
स बन्धुसहितः कृष्णं ददर्शावनताननः  ।  
स्वबन्धुनिधनध्यानपश्चात्तापाकुलाशयम्  ॥ भ्म्ज्_१९।९३६ ॥  
  
तमब्रवीदुग्रसेनः क्रियतामुचितं त्वया  ।  
अपरिम्लानसद्वृत्तान्परिपालय यादवान्  ॥ भ्म्ज्_१९।९३७ ॥  
  
त्वदाज्ञया करोम्येष क्रियां कंसस्य पश्चिमाम्  ।  
दत्वा जलाञ्जलिं चास्य भवामि विपिने मुनिः  ॥ भ्म्ज्_१९।९३८ ॥  
  
प्राप्ते विधेर्नियोगेन वियोगे योगिनो नये  ।  
कानने कानने तेषां बाष्पमात्रोचिते प्रभा  ॥ भ्म्ज्_१९।९३९ ॥  
  
तच्छ्रुत्वोवाच कंसारिः सकत्यमेतत्कुलोचितम्  ।  
सदृशं तव भूपाल श्रुतस्य चरितस्य च  ॥ भ्म्ज्_१९।९४० ॥  
  
भवाभवपरिच्छेदरेखेयं भवितव्यता  ।  
जन्तोर्ललाटपाषाणलिखितेवाविनाशिनी  ॥ भ्म्ज्_१९।९४१ ॥  
मा कृथाः शोकमधुना वृत्ते ऽस्मिन्ननिवर्तिनि  ।  
काले कलितकालाग्रा न हि मुह्यन्ति धीधनाः  ॥ भ्म्ज्_१९।९४२ ॥  
  
सत्क्रियां भजतां कंसो राज्यं च भजतां भवान्  ।  
राज्यार्थिनो न हि वयं न कंसस्तत्कृते हतः  ॥ भ्म्ज्_१९।९४३ ॥  
  
जगत्कार्यकृते ऽस्मासु प्रसन्नं यदि ते मनः  ।  
तद्राज्यमपरित्याज्यं निजं निर्व्याजकारिणः  ॥ भ्म्ज्_१९।९४४ ॥  
  
इत्युक्त्वाधोमुखः कृष्णो यदुवंशविभूषणः  ।  
वृद्धमैश्वर्यविमुखं बलान्नृपपदे व्यधात्  ॥ भ्म्ज्_१९।९४५ ॥  
  
ततः कंसस्य राजार्हे सत्कार्ये बन्धुभिः कृते  ।  
उवास सानुजः कृष्णस्तत्र वृष्णिभिरर्चितः  ॥ भ्म्ज्_१९।९४६ ॥  
  
***** कं ससत्क्रिया  ॥ २९ ॥ *****  
  
  
ततः सन्दीपनेर्गत्वा कश्यपस्यान्तवासिनः  ।  
तौ गुरोर्व्रतसम्पन्नौ सर्वविद्याविधेर्गृहम्  ॥ भ्म्ज्_१९।९४७ ॥  
  
दिव्यास्त्रेषु सशब्देषु वेदेषु विदितात्मसु  ।  
निरवद्यासु विद्यासु कलास्वविकलासु च  ॥ भ्म्ज्_१९।९४८ ॥  
  
अवापतुः परं पारं प्रतिभामणिदर्पणौ  ।  
पूजयन्तौ शिवं साक्षात्तौ पर्वसु विसम्भ्रमम्  ॥ भ्म्ज्_१९।९४९ ॥  
  
उक्तस्ततो गुरुस्ताभ्यां दक्षिणा गृह्यतामिति  ।  
उवाच प्राप्तुमिच्छामि प्रभावाद्युवोयरहम्  ।  
पुत्रं प्रभासयात्रायां समुद्रे तिमिना हृतम्  ॥ भ्म्ज्_१९।९५० ॥  
  
गुरोरिति गिरा कृष्णः सङ्कर्षणमते स्थितः  ।  
गत्वा जलनिधिं घोरं ममज्ज महसां निधिः  ॥ भ्म्ज्_१९।९५१ ॥  
  
गुरोर्मम सुतः क्वासाविति वादिनमाशु तम्  ।  
कृताञ्जलिर्जलनिधिर्जगाद जगतां पतिम्  ॥ भ्म्ज्_१९।९५२ ॥  
  
इह पञ्चजनो नाम दैत्यो वसति दुःसहः  ।  
तिमिरूपेण तेनासौ हृतः सान्दीपनेः सुतः  ॥ भ्म्ज्_१९।९५३ ॥  
  
इत्यम्बुधिगिरा वीरो हत्वा पञ्चजनं हरिः  ।  
अवाप पाञ्चजन्याख्यं शङ्खं न तु गुरोः सुतम्  ॥ भ्म्ज्_१९।९५४ ॥  
  
ततो वैवस्वतं जित्वा गुरोः प्रेतपुरादपि  ।  
सशरीरं समादाय ददौ दामोदरः सुतम्  ॥ भ्म्ज्_१९।९५५ ॥  
  
मथुरामथ सम्प्राप्य कृतास्त्रः सर्वयादवान्  ।  
रामेण सार्धं विदधे विस्मयानन्दनिर्भरान्  ॥ भ्म्ज्_१९।९५६ ॥  
  
***** इष्वस्त्रशिक्षा  ॥ ३० ॥ *****  
  
  
अत्रान्तरे कंसवधार्मर्षदीप्तानलाकुलः  ।  
स्वसुते विधवे दृष्ट्वा दुःखितः कंसवल्लभे  ॥ भ्म्ज्_१९।९५७ ॥  
  
समभ्यायाज्जरासन्धो मगधाधिपतिर्बली  ।  
राज्यं यत्संश्रयात्कंसो बद्ध्वा पितरमाप्तवान्  ॥ भ्म्ज्_१९।९५८ ॥  
  
वीरास्तदनुगाश्चान्ये भूमिपालाः समाययुः  ।  
कारीषो दन्तवक्राख्यः शिशुपालश्च चेदिपः  ॥ भ्म्ज्_१९।९५९ ॥  
  
कलिङ्गः कौशिकः पौण्ड्रः क्राथो रुक्मी सभीष्मकः  ।  
अंशुमानाहृतः साल्ववेणुदारिसमुद्रगाः  ॥ भ्म्ज्_१९।९६० ॥  
  
त्रैगर्तः सुह्यसौवीरशैब्यपाण्ड्यविदेहपाः  ।  
काश्यकौसल्यगान्धारकाश्मीरयवनादयः  ॥ भ्म्ज्_१९।९६१ ॥  
  
दशार्मभगदत्ताद्यास्ते नृपा बलशालिनः  ।  
रुन्धाना मथुरां चक्रुर्जग्निर्विवरं गजैः  ॥ भ्म्ज्_१९।९६२ ॥  
  
तच्छत्त्रचामरस्फारफेनान्क्षितिपसागरान्  ।  
वीक्ष्य तान्समयं मेने प्राप्तं कालियसूदनः  ॥ भ्म्ज्_१९।९६३ ॥  
  
अक्षौहिणीनां विंशत्या मागधेन तरस्विना  ।  
मथुरायां निरुद्धायां निर्ययुर्वृष्णियादवाः  ॥ भ्म्ज्_१९।९६४ ॥  
  
ततः प्रवृत्ते समरे लाङ्गली मुसलायुधः  ।  
शार्ङ्गपाणिः स कंसारिर्वहन्कौमोदकी गदाम्  ॥ भ्म्ज्_१९।९६५ ॥  
  
तालतार्क्ष्यध्वजाग्राभ्यां रथाभ्यां हेमकङ्कटाम्  ।  
वीरौ विविशतुर्वैरिसेनां रणसमाकुलाम्  ॥ भ्म्ज्_१९।९६६ ॥  
  
तस्मिन्नाकृष्टदेहेषु पिष्टेषु मसुलेन च  ।  
रामेण कुञ्जरेन्द्रेषु निपतत्सु रथेषु च  ।  
वृष्णिभिर्युध्यमानेषु शौर्यशालिषु राजसु  ॥ भ्म्ज्_१९।९६७ ॥  
  
शब्देनाकृष्यमाणस्य शार्ङ्गस्य मुरवैरिणः  ।  
दैत्यातमनां नरेन्द्राणां हृदयानि चकम्पिरे  ॥ भ्म्ज्_१९।९६८ ॥  
  
जरासन्धशरासारैर्विरथौ रामकेशवौ  ।  
पद्भ्यां विचेरतुर्वीरौ कुर्वाणौ सुभटक्षयम्  ॥ भ्म्ज्_१९।९६९ ॥  
  
सङ्कर्षणेन गदया निष्पिष्टस्यन्दनो युधि  ।  
गदापाणिर्जरासन्धः स्वयं कोपात्तमाद्रवत्  ॥ भ्म्ज्_१९।९७० ॥  
  
तयोर्घोरगदायुद्धे सुशिक्षाबलशालिनोः  ।  
बभूव कौतुकायातसुरनिर्विवरं नभः  ॥ भ्म्ज्_१९।९७१ ॥  
  
तयोः प्राहरैः सावेगैर्गिरिसञ्चूर्णनोचितैः  ।  
धैर्यतुल्यानि गात्राणि दृढानि च चकम्पिरे  ॥ भ्म्ज्_१९।९७२ ॥  
  
ततः समुद्यते घोरे प्रहारे जीवहारिणि  ।  
जरासन्धाय रामेण प्रोच्चचार वचो दिवः  ॥ भ्म्ज्_१९।९७३ ॥  
  
अलं मिथ्याप्रयासेन युधि धेनुकसूदनः  ।  
नायं वध्यस्त्वया राजा प्राजातो ऽस्यान्तकः परः  ॥ भ्म्ज्_१९।९७४ ॥  
  
श्रुत्वैतद्विरते रामे याति चास्तं दिवाकरे  ।  
बलयोरवहारो ऽभुद्दारितोदारवीरयोः  ॥ भ्म्ज्_१९।९७५ ॥  
  
***** जरासन्धयुद्धम्  ॥ ३१ ॥ *****  
  
  
याते जिते जरासन्धेवीतविघ्नेषु वृष्णिषु  ।  
बालक्रीडाः स्मरन्रामः कदाचिद्गोव्रजं ययौ  ॥ भ्म्ज्_१९।९७६ ॥  
  
प्रहृष्टः पूजितस्तत्र गोपैर्गोविन्दपूर्वजः  ।  
विजहार वनान्तेषु कान्तेषु कुसुमश्रिया  ॥ भ्म्ज्_१९।९७७ ॥  
  
स कदम्बतरोर्मूले निषण्णः पुष्पहासिनः  ।  
विलोलपल्लवैस्तेन व्यजनैरिव वीजितः  ॥ भ्म्ज्_१९।९७८ ॥  
  
हृष्टः पानोत्सुकः शुभ्रः कदम्बोदरनिर्गताम्  ।  
पपौ कादम्बरीं दिव्यां पुष्पामृतमयीं सुराम्  ॥ भ्म्ज्_१९।९७९ ॥  
  
मदताम्रकपोलाग्रं सन्ध्यारुणशशिप्रभम्  ।  
शुशुभे वदनं तस्य लीलान्दोतकुण्डलम्  ॥ भ्म्ज्_१९।९८० ॥  
  
ततः कादम्बरी देवी दिव्याम्बरविभूषणा  ।  
कदम्बकेसरावाससङ्क्रान्तोदारसौरभा  ॥ भ्म्ज्_१९।९८१ ॥  
  
व्यालोलकमलाकारमदाघूर्णितलोचना  ।  
सिषेवे रूपिणी रामं रममाण्णं मनोरमम्  ॥ भ्म्ज्_१९।९८२ ॥  
  
कान्तामुखोपमानस्य कान्तिश्च तुहिनद्युतेः  ।  
प्रियाभिर्गीर्भिरभ्येत्य प्रहृष्टा तमतोषयत्  ॥ भ्म्ज्_१९।९८३ ॥  
  
श्रीश्च विग्रहिणी तस्मै ददौ हेमाम्बुजस्रजम्  ।  
कुण्डलं किरणोदारं हारं च हरिणेक्षणा  ॥ भ्म्ज्_१९।९८४ ॥  
  
नीलाम्बरः स विबभौ हेममालाविभूषितः  ।  
कैलास इव संसक्तविद्युद्द्योतिततोयदः  ॥ भ्म्ज्_१९।९८५ ॥  
  
रराजराजसस्तस्य हारस्तर्जिततारकः  ।  
दुग्धाब्धेरिव फेनैघश्चन्द्रस्येवामृतद्रवः  ॥ भ्म्ज्_१९।९८६ ॥  
  
ततः स मज्जनक्रीडाजातोत्कण्ठो मदालसः  ।  
एहीति दूराद्यमुनामुवाच स्स्वलिताक्षरम्  ॥ भ्म्ज्_१९।९८७ ॥  
  
सा तद्वाक्यमनादृश्य किञ्चिन्नोवाच निम्नगा  ।  
यदा तदा रुषा रामः समुत्थायादहे हलम्  ॥ भ्म्ज्_१९।९८८ ॥  
  
तां लोलनीलसलिलां हलाग्रेणाचकर्ष सः  ।  
संरम्भस्रस्तकबरीं मानिनीं कुपितामिव  ॥ भ्म्ज्_१९।९८९ ॥  
  
क्षोभाकुलितहंसालीमेखलामुखरा मुहुः  ।  
संलक्ष्य पुलकश्रेणी क्वचितस्रस्तजलांशुका  ॥ भ्म्ज्_१९।९९० ॥  
  
क्वचित्तरङ्गभ्रूभङ्गपरिवृत्तिपराङ्मुखी  ।  
छिन्नफेनावलीहाराकीर्णशीकरमौक्तिका  ॥ भ्म्ज्_१९।९९१ ॥  
  
क्विचित्सलिलकल्लोलदुकूलग्रहणाकुला  ।  
क्विचिद्वीचीकराच्छन्नचक्रवाकोन्नतस्तनी  ॥ भ्म्ज्_१९।९९२ ॥  
  
त्रासाकुलितवाचालविहङ्गवलया क्वचित्  ।  
आवर्तनर्तितोत्फुल्लनीलाब्जचकितेक्षणा  ॥ भ्म्ज्_१९।९९३ ॥  
  
क्वचिद्वारिकुहूत्कारसनिःश्वासप्रलापिनी  ।  
सावेगगमनायासविषस्खलिता क्वचित्  ॥ भ्म्ज्_१९।९९४ ॥  
  
हलेनाकृष्यमाणा सा समुद्भ्रान्ताभवन्नदी  ।  
मध्ये बृन्दावनं नीता ततः प्रत्यक्षरूपिणी  ॥ भ्म्ज्_१९।९९५ ॥  
  
उवाच रामं यमुना कम्पमाना कृताञ्जलिः  ।  
विस्रस्तवारिवसना कम्पण्याकुलगामिनी  ।  
फेनैर्मां प्रहसिष्यन्ति सरितः सागरान्तिके  ॥ भ्म्ज्_१९।९९६ ॥  
  
स्वरूपं प्राप्तुमिच्छामि प्रसन्ने त्वयि मानद  ।  
महात्मनां निकारे ऽपि माननीया हि योषितः  ॥ भ्म्ज्_१९।९९७ ॥  
  
इति प्रसादितो रामस्तया बालमृगीदृशा  ।  
विररामाद्भुताक्रान्तैर्चितो व्रजवासिभिः  ॥ भ्म्ज्_१९।९९८ ॥  
  
***** यमुनाकर्षणम्  ॥ ३२ ॥ *****  
  
  
ततः प्राप्तः स मथुरां पूजितः कालियद्विषा  ।  
दिव्यमालाम्बरः श्रीमान्यादवानन्दकृद्बभौ  ॥ भ्म्ज्_१९।९९९ ॥  
  
विचिन्त्याथ जरासन्धं गतं भग्नमनोरथम्  ।  
तं दुःसहमहानीकं पुनरागमनोत्सुकम्  ॥ भ्म्ज्_१९।१००० ॥  
  
अत्यल्पां मथुरां वीक्ष्य वर्धमानांश्च यादवान्  ।  
उग्रसेनादिभिर्वृद्धैरमन्त्र्यत केशवः  ॥ भ्म्ज्_१९।१००१ ॥  
  
सो ऽब्रवीदयमत्यन्तप्रणयोपचितः क्रमः  ।  
गुरूणां भवतामग्रे यदस्माभिरिहोच्यते  ॥ भ्म्ज्_१९।१००२ ॥  
  
इयं नयविदां कापि प्रख्याताभिमता मतिः  ।  
तिष्ठस्तु चिन्त्यते नीतिर्यद्वीरेषु महत्स्वपि  ॥ भ्म्ज्_१९।१००३ ॥  
  
जरासन्धेन नस्तावत्प्रजातो बलशालिना  ।  
निःसामसीमा वैराग्निरङ्गच्छेदसमुद्भवः  ॥ भ्म्ज्_१९।१००४ ॥  
  
विरक्ताः पृथिवीपालास्ते ते तदनुयायिनः  ।  
जरासन्धेन सहिता ये न जेयाः सुरैरपि  ॥ भ्म्ज्_१९।१००५ ॥  
  
स कालयवनो म्लेच्छदरच्चीनशकाग्रगः  ।  
तथा बलनिरोधेन पुरीं नः समपीडयत्  ॥ भ्म्ज्_१९।१००६ ॥  
  
स गार्ग्यस्योग्रतपसा सञ्जातस्त्रिजगज्जयी  ।  
अवध्यः सर्वभूतानां वराद्वीरः पिनाकिनः  ॥ भ्म्ज्_१९।१००७ ॥  
  
इयमस्मत्पुरीबन्धे तस्याश्वाकृदुद्भवा  ।  
सरिदश्वशकृत्सञ्ज्ञा लोके ख्याता प्रसर्पति  ॥ भ्म्ज्_१९।१००८ ॥  
  
क्रमेण विनिपातानां भयं ते महतां द्विषाम्  ।  
नगर्यां प्राप दुर्गायां कालदेशोदयेन न  ॥ भ्म्ज्_१९।१००९ ॥  
  
तस्माद्द्वारवतीं दुर्गां परिखाट्टलमालिनीम्  ।  
निवेशयितुमिच्छामि पश्चिमाब्धौ कुशस्थलीम्  ॥ भ्म्ज्_१९।१०१० ॥  
  
इत्युक्ते शौरिणा प्राहुस्तथेति यदुपुङ्गवाः  ।  
श्रद्धा हि हितवाक्येषु भाविकल्याणसम्पदाम्  ॥ भ्म्ज्_१९।१०११ ॥   
  
कृष्णसर्पः ततः कृष्णः कुम्भे प्रक्षिप्य मुद्रिते  ।  
प्राहिणोद्यवनेन्द्राय दुःसहो ऽस्मीत्युदाहरन्  ॥ भ्म्ज्_१९।१०१२ ॥  
  
तं दृष्ट्वा कालयवनः प्रहस्योग्रैः पिपीलकैः  ।  
भक्षितं प्रेषयामास सर्पं सेनाढ्यतां वदन्  ॥ भ्म्ज्_१९।१०१३ ॥  
  
ततः कृष्मेन सहिताः पुरीं जलधिमेखलाम्  ।  
प्रययुर्मथुरां त्यक्त्वा सर्वे यादववृष्णयः  ॥ भ्म्ज्_१९।१०१४ ॥  
  
ततः परिवृता वीरैर्भ्राजमाना सुरैरिव  ।  
पुरी कृष्णेन शुशुभे शक्रेणेवामरावती  ॥ भ्म्ज्_१९।१०१५ ॥  
  
ततः कदाचिदेकाकी पादचारी जनार्दनः  ।  
आक्रष्टुं कालयवनं प्रययौ नयकोविदः  ॥ भ्म्ज्_१९।१०१६ ॥  
  
गोविन्दमागतं दृष्ट्वा प्रहृष्टो यवनाधिपः  ।  
अभ्याद्रवन्महाकायः कालः काल इवोत्कटः  ॥ भ्म्ज्_१९।१०१७ ॥  
  
मनोजवं जगद्वैरी स जिघृक्षुर्जनार्दनम्  ।  
वेगाभिसारी विदधे कम्पक्षुभाकुला दिशः  ॥ भ्म्ज्_१९।१०१८ ॥  
  
स्वमायामिव गम्भीरां धीरो गिरिगुहां ततः  ।  
विवेश विपुलायामामचिन्त्यगतिरच्युतः  ॥ भ्म्ज्_१९।१०१९ ॥  
  
मान्धातुस्तनयस्तत्र मुचुकुन्दः क्षितीश्वरः  ।  
देवासुररणे कृत्वा शक्रस्य रिपुसङ्क्षयम्  ॥ भ्म्ज्_१९।१०२० ॥  
  
श्रान्तो निद्रां वरात्प्राप्य विदधे संविदं सुरैः  ।  
निद्राक्षयं मे यः कुर्यात्स गच्छेद्भस्मसादिति  ॥ भ्म्ज्_१९।१०२१ ॥  
  
सुचिरं रत्नपर्यङ्के शयानस्याथ तस्य सः  ।  
राज्ञो गुहायां गोविन्दः शीर्षन्ते समुपाविशत्  ॥ भ्म्ज्_१९।१०२२ ॥  
  
ततः प्रविश्य सावेगं कोपप्रज्वलितः श्वसन्  ।  
सुप्तं ददर्श राजर्षिं यवनः पर्वताकृतिम्  ॥ भ्म्ज्_१९।१०२३ ॥  
  
पिहिताननमालोक्य तं कालयवनः क्रुधा  ।  
कृष्मो ऽयमिति सञ्चिन्त्य पदा पस्पर्श भूमिपम्  ॥ भ्म्ज्_१९।१०२४ ॥  
  
सहसा प्रतिबुद्धो ऽथ मुचुकुन्दनृपः पदा  ।  
स्पृशन्तं दुःकहरुषा चक्षुषा भस्मसाद्व्यधात्  ॥ भ्म्ज्_१९।१०२५ ॥  
निर्दग्धे कालयवने परिवृत्ताननो नृपः  ।  
निद्राकषायनयनः पुण्डरीकाक्षमैक्षत  ॥ भ्म्ज्_१९।१०२६ ॥  
  
स दृष्ट्वा मन्दराकारः कृष्णमत्यल्पविग्रहम्  ।  
विपुलं कालसञ्ज्ञासीदतीतं जगतीपतिः  ॥ भ्म्ज्_१९।१०२७ ॥  
  
को भवानिति पृष्टो ऽथ मुचुकुन्देन केशवः  ।  
न्यवेदयत्स्ववृत्तान्तमभिवाद्य कृताञ्जलिः  ॥ भ्म्ज्_१९।१०२८ ॥  
  
युगत्रयं गतं ज्ञात्वा निद्रायाः पृथिवीपतिः  ।  
गुल्फप्रमाणा दृष्ट्वा च प्रजा ह्रस्वत्वमागताः  ।  
न चकार मतिं राज्ये विरसे विगतस्पृहः  ॥ भ्म्ज्_१९।१०२९ ॥  
  
समानेषु व्यतीतेषु शून्यासु प्रेमभूमिषु  ।  
जीर्णे जगति विच्छाये सजने का रतिः सताम्  ॥ भ्म्ज्_१९।१०३० ॥  
  
स गत्वा तपसे धीमान्कन्दरं हिमभूभृतः  ।  
आरुरोह नृपः स्वर्गं स्वारोहं पुण्यसम्पदाम्  ॥ भ्म्ज्_१९।१०३१ ॥  
  
***** कालयवनवधः  ॥ ३३ ॥ *****  
  
  
कृष्णो ऽथ द्वारकां गत्वा विहितां विश्वकर्मणा  ।  
हेमप्रतोलीप्राकारां रत्नगोपुरतोरणाम्  ॥ भ्म्ज्_१९।१०३२ ॥  
  
स्फारस्फटिकहर्म्यांशुमालारचितचन्द्रिकाम्  ।  
अमृतोद्गारिणीं क्षीरसागरादिव निर्मिताम्  ॥ भ्म्ज्_१९।१०३३ ॥  
  
मणिभित्तिषु सङ्क्रान्तकान्तावदनमालिकाम्  ।  
विजज्य बहुधात्मानं शशाङ्केनेव सेविताम्  ॥ भ्म्ज्_१९।१०३४ ॥  
  
विवेश विषदोद्द्योतां सानुगां सततो ऽसवाम्  ।  
स सैन्यधनमादाय निखिलं यवनार्जितम्  ॥ भ्म्ज्_१९।१०३५ ॥  
  
तस्यां पोरजनं सर्वं शङ्खो नाम निधीश्वरः  ।  
कृष्णस्य शासनात्तूर्णं हेमरत्नैरपूरयत्  ॥ भ्म्ज्_१९।१०३६ ॥  
  
विसृज्य पवनं साक्षात्त्रिदिवं देवकीसुतः  ।  
आनिनाय सुधर्माख्यां दिव्यां देवसभां विभुः  ॥ भ्म्ज्_१९।१०३७ ॥  
  
सा पुरी सुभटैर्गुप्ता वृष्णिसात्वतयादवैः  ।  
मेरोरिव गुहासिंहैः शुशुभे कान्तिनिर्भरा  ॥ भ्म्ज्_१९।१०३८ ॥  
  
दत्तेव काले विपुले समुद्रेण हरेर्गिरा  ।  
अनेकयोजनायामा पुरी साभूद्गरीयसी  ॥ भ्म्ज्_१९।१०३९ ॥  
  
अत्रान्तरे भीष्मकस्य दाक्षिणात्यस्य भूपतेः  ।  
शुश्राव रुक्मिणीं कृष्मः कन्यां रूपेम विश्रुताम्  ॥ भ्म्ज्_१९।१०४० ॥  
  
सापि शुश्राव कंसारिं कृष्णं कमललोचनम्  ।  
अभिलाषरसोदारं किमप्यासीन्मनस्तयोः  ॥ भ्म्ज्_१९।१०४१ ॥  
  
भीष्मकस्यात्मजो रुक्मी भुजशाली रणोत्कटः  ।  
वीरो बिभर्ति यः स्पर्धां भुवि भार्गवभीष्मयोः  ॥ भ्म्ज्_१९।१०४२ ॥  
  
अनुजां रुक्मिणीं दृप्तः स कृष्मेनार्थितां सदा  ।  
न ददौ कंसदासो ऽयमिति द्वेषादुदाहरन्  ॥ भ्म्ज्_१९।१०४३ ॥  
  
ततो जरासन्धगिरा शिशुपालाय भूभुजे  ।  
तां दातुमुद्ययौ पुत्रीं भीष्मकः पुत्रसम्मते  ॥ भ्म्ज्_१९।१०४४ ॥  
  
वसुदेवस्वसुः पुत्रः शिशुपालो ऽथ तत्पुरीम्  ।  
कृष्णादिभिर्वृष्णिवीरैर्वारयात्राभिमन्त्रितैः  ॥ भ्म्ज्_१९।१०४५ ॥  
  
दन्तवक्रजरासन्धमुख्यैश्च सह राजभिः  ।  
स विवाहोत्सवे प्रायाद्भीष्मकेनाभिपूजितः  ॥ भ्म्ज्_१९।१०४६ ॥  
  
इन्द्राणीपूजनव्यग्रां तत्र लोचनचन्द्रिकाम्  ।  
ददर्श रुक्मिणीं कृष्णः कृष्णशारायतेक्षणाम्  ॥ भ्म्ज्_१९।१०४७ ॥  
  
सुमुखीं कान्तिललितामाताम्राधरपल्लवाम्  ।  
लक्ष्मीमिव सहोत्पन्नां चन्द्रामृतसुरद्रुमैः  ॥ भ्म्ज्_१९।१०४८ ॥  
  
तीं वीक्ष्य पद्मवदनां मदनोद्यानमाधवीम्  ।  
माधवो मधुसंसिक्त इव क्षणमचिन्तयत्  ॥ भ्म्ज्_१९।१०४९ ॥  
  
इयं शुभ्रांशुकोत्फुल्लफेना कान्तितरङ्गिणी  ।  
हरहुङ्कारदग्धस्य जीवती पुष्पधन्वनः  ॥ भ्म्ज्_१९।१०५० ॥  
  
लज्जैव जलजस्पर्धा प्रभेयं शशिनः कुतः  ।  
उपमानं सुखस्यास्याः स्वमुखं दर्पणे यदि  ॥ भ्म्ज्_१९।१०५१ ॥  
  
चिन्तयन्निति वैकुण्ठः सोत्कण्ठं मन्मथाकुलः  ।  
जहार सम्मते भ्रातुः सहसा भीष्मकात्मजाम्  ॥ भ्म्ज्_१९।१०५२ ॥  
  
रथेन रथिना तेन हृतायां वातरंहसा  ।  
उदबूत्सुभटक्षोभगम्भीरो भूभुजां रवः  ॥ भ्म्ज्_१९।१०५३ ॥  
  
इयं कृष्णेन कृष्णेन कन्या कन्या हृता हृता  ।  
इति व्याहरतामेव राज्ञां मोह इवाभवत्  ॥ भ्म्ज्_१९।१०५४ ॥  
  
वृष्णीनां राममुख्यानां भारं विन्यस्य दुःसहम्  ।  
तार्क्ष्यकेतौ द्रुतं याते घोरं युद्धमवर्तत  ॥ भ्म्ज्_१९।१०५५ ॥  
  
रामसात्यकिहार्दिक्यगदाक्रूरविदूरथैः  ।  
वक्रदेवसुनक्षत्रसारणाद्यैश्च यादवैः  ॥ भ्म्ज्_१९।१०५६ ॥  
  
शिशुपालजरासन्धमुख्यानां भूभुजां रणे  ।  
अकालरजनीवाभूत्क्षणं निर्विवरैः शरैः  ॥ भ्म्ज्_१९।१०५७ ॥  
  
बलिना बलदेवेन वध्यमानेषु वैरिषु  ।  
शिशुपालेन चान्येषु सङ्क्षयः सैन्ययोरभूत्  ॥ भ्म्ज्_१९।१०५८ ॥  
  
अत्रान्तरे पुरो राज्ञां स्क्मी क्रोधाग्निना ज्वलन्  ।  
पितुश्चोवाच सन्नद्धः श्वसन्नाग इवाहतः  ॥ भ्म्ज्_१९।१०५९ ॥  
  
नाहत्वा मलिनाचारं कृष्णं दुर्नयकारिणम्  ।  
स्वपुरं समुपेष्यामि वीरव्रतपरिच्युतः  ॥ भ्म्ज्_१९।१०६० ॥  
  
इत्युक्त्वा रथमारुह्य वीरैरनुगतो नृपैः  ।  
जवोद्धूतपताकाग्रः स ययौ नादयन्दिशः  ॥ भ्म्ज्_१९।१०६१ ॥  
  
दूरादायान्तमालोक्य रथस्थो रुक्मिणीसखः  ।  
तस्थौ हरिः परावृत्य कर्णान्ताकृष्टकार्मुकः  ॥ भ्म्ज्_१९।१०६२ ॥  
  
ततः श्रेणीकृतैः क्षिप्रं घनैः कृष्णशिलीमुखैः  ।  
आच्छाद्यमाना विबभुर्भूपालकमलाकराः  ॥ भ्म्ज्_१९।१०६३ ॥  
  
शौरिरापूर्यमाणो ऽथ रुक्मिचापच्युतैः शरैः  ।  
हेमपुङ्खैरभूद्व्याप्तः सूर्यांशुभिरिवाचलः  ॥ भ्म्ज्_१९।१०६४ ॥  
  
अक्षयां क्षितिपैः क्षिप्तां दीप्तशस्त्रपरस्पराम्  ।  
भिन्दानः सायकैस्तूर्णं बभौ नृत्यन्निवाच्युतः  ॥ भ्म्ज्_१९।१०६५ ॥  
  
ततः कृष्णशरैः क्षिप्रं छिन्नच्छत्ररथध्वजाः  ।  
बभूवुः कृत्तकोदण्डास्ते खण्डितमनोरथाः  ॥ भ्म्ज्_१९।१०६६ ॥  
  
दिव्यास्त्रवर्षिणः शौरिश्छित्वा सर्वायुधान्यथ  ।  
रुक्मिणस्तीव्रनाराचैर्विव्याध हृदयं त्रिभिः  ॥ भ्म्ज्_१९।१०६७ ॥  
  
मूर्च्छिते पतिते तस्मिन्विद्रुते राजमण्डले  ।  
ररक्ष शौरिर्दयया रुक्मिणं रुक्मिणीगिरा  ॥ भ्म्ज्_१९।१०६८ ॥  
  
याते द्वारवतीं कृष्णे विनिवृत्तेषु वृष्णिषु  ।  
कुण्डिनाख्यं पुरं रुक्मी प्रविवेश न लज्जया  ॥ भ्म्ज्_१९।१०६९ ॥  
  
प्रतिज्ञया परित्यक्तपुरः स विदधे परम्  ।  
पुरं भोजकटं नाम मानभङ्गं विचिन्तयन्  ॥ भ्म्ज्_१९।१०७० ॥  
  
***** रुक्मिणीहरणम्  ॥ ३४ ॥ *****  
  
  
जयश्रियमिवादाय श्रियं मूर्त्यन्तरागतम्  ।  
भेजे विवाहविधिना रुक्मिणीं रुक्मिणीप्रियः  ॥ भ्म्ज्_१९।१०७१ ॥  
  
स तया पुण्डरीकाक्षः फुल्लोन्दीवचतक्षुषा  ।  
विजहार सुधासारपरिपूरितमानसः  ॥ भ्म्ज्_१९।१०७२ ॥  
  
तस्यमजीजनत्पुत्रान्दश त्रिदशसन्निभान्  ।  
प्रद्युम्नचारुदोष्णाद्यान्कन्यां चारुमतीं तथा  ॥ भ्म्ज्_१९।१०७३ ॥  
  
ततः प्राप प्रियाः प्रेमप्रणयोद्यानवल्लरीः  ।  
अन्या जगत्पतिः पत्नीर्मूर्ता इव दिशो दश  ॥ भ्म्ज्_१९।१०७४ ॥  
  
कालिन्दी सत्यभामा च सत्या जाम्बवती तथा  ।  
मित्रविन्दा सुशीला च लक्ष्मणा जालवासिनी  ॥ भ्म्ज्_१९।१०७५ ॥  
  
सुदन्ता रोहिणी चेति ताश्चन्द्रवदनाः सदा  ।  
श्यामाः श्यामा इव प्रीत्या भेजिरे शेषशायिनम्  ॥ भ्म्ज्_१९।१०७६ ॥  
  
स षोडशसहस्राणि दिव्यानां हरिणीदृशाम्  ।  
स्वैरं कन्दर्पलीलासु विश्वरूपं सिषेविरे  ॥ भ्म्ज्_१९।१०७७ ॥  
  
तासु विश्वसृजस्तस्य लक्षसङ्ख्यो ऽभवद्विभोः  ।  
पुत्रवर्गः सुरारातिक्षयक्षमपराक्रमः  ॥ भ्म्ज्_१९।१०७८ ॥  
  
नारायणीं चन्द्रसेनां वैदर्भीं कृष्णनन्दनः  ।  
लेभे स्वयंवरे कन्यां प्रद्युम्नश्चारुलोचनः  ॥ भ्म्ज्_१९।१०७९ ॥  
  
तेनाजनि सुतस्तस्यामनिरुद्धः स्मरद्युतिः  ।  
रूपं यस्यायताक्षीणां दृग्वशीकरणाञ्जनम्  ॥ भ्म्ज्_१९।१०८० ॥  
  
कालेन रुक्मिणः पौत्रीमनिरुद्धः सुलोचनाम्  ।  
प्राप्तुं ययौ रुक्मवतीं सह यादववृष्णिभिः  ॥ भ्म्ज्_१९।१०८१ ॥  
  
हलायुधप्रधानेषु तेषु तत्र स्थितेष्वथ  ।  
छद्मद्यूते मतिरभूद्दाक्षिणात्यमहीभुजाम्  ॥ भ्म्ज्_१९।१०८२ ॥  
  
ते सम्मन्त्र्य सभासीना रत्नासनजुषो नृपाः  ।  
कितवे चक्रुराह्वानं संहतास्ताललक्ष्मणः  ॥ भ्म्ज्_१९।१०८३ ॥  
  
तस्य तैः सम्प्रवृत्ते ऽथ द्यूते कलहदोहदे  ।  
पणेषु वर्तमानेषु मिथः कनककोटिभिः  ॥ भ्म्ज्_१९।१०८४ ॥  
  
क्षद्रैर्निकृत्यानिर्व्याजो राम एव जितो ऽसकृत्  ।  
तमुवाचाजितो रुक्मी विहस्याक्षान्प्रतोलयन्  ॥ भ्म्ज्_१९।१०८५ ॥  
  
अविद्यो दुर्बलश्चायमहो बहुधनो जितः  ।  
तच्छ्रुत्वा मन्युसन्तप्तः श्वसन्कृष्णाग्रजो ऽवदत्  ॥ भ्म्ज्_१९।१०८६ ॥  
  
दशकोटिसहस्राणि हिरण्यस्य पणो मम  ।  
इत्युक्तो हलिना रुक्मी न किञ्चित्प्रत्युवाच तम्  ॥ भ्म्ज्_१९।१०८७ ॥  
  
निपातितेष्वथाक्षेषु जितः कृष्णाग्रजेन सः  ।  
मौनकृन्न जितो ऽस्मीति जगाद व्याजमाश्रितः  ॥ भ्म्ज्_१९।१०८८ ॥  
  
तेनास्य जिह्ववचसा कुपिते मुसलायुधे  ।  
उच्चचार स्फुटा वाणी गगनादशरीरिणी  ॥ भ्म्ज्_१९।१०८९ ॥  
  
रामेण विजितो रुक्मी कृत्वाभ्युपगमो धिया  ।  
प्रमाणं हि मनोवृत्तिः सर्वकार्येषु देहिनाम्  ॥ भ्म्ज्_१९।१०९० ॥  
  
तच्छ्रुत्वा न जितो ऽस्मीति वादिनं पुनरेव तम्  ।  
अष्टापदेन सावेगमवधीन्मुसलायुधः  ॥ भ्म्ज्_१९।१०९१ ॥  
  
दन्तान्कलिङ्गराजस्य निपात्य समदो बलः  ।  
उत्पाट्य कलभस्तम्भमाद्रवत्क्रथकैशिकान्  ॥ भ्म्ज्_१९।१०९२ ॥  
  
कालानलद्विषस्तस्य त्रासाद्यातेषु राजसु  ।  
रुक्मिणि क्ष्माभृतां नाथे हते शक्रपराक्रमे  ॥ भ्म्ज्_१९।१०९३ ॥  
  
यातेषु वृष्णिवीरेषु शनैः सानुशयेष्विव  ।  
वृत्तं न्यवेदयत्सर्वमच्युतायाच्युताग्रजः  ॥ भ्म्ज्_१९।१०९४ ॥  
  
ततो विलापमुखरां रुक्मिणीं मधुसूदनः  ।  
परिसान्त्व्यानतमुखं किञ्चिन्नोचे हलायुधम्  ॥ भ्म्ज्_१९।१०९५ ॥  
  
***** रुक्मिवधः  ॥ ३५ ॥ *****  
  
  
एवं भार्गवतुल्यो ऽसाववध्यस्त्रिदशैरपि  ।  
हतः शेषावतारेण स रुक्मी तालकेतुना  ॥ भ्म्ज्_१९।१०९६ ॥  
  
साम्बो नाम कदाचित्तु जाम्बवत्यां हरेः सुतः  ।  
दुर्योधनसुतां हर्तुं प्रययौ हस्तिनापुरम्  ॥ भ्म्ज्_१९।१०९७ ॥  
  
कन्याहरणकोपेन तस्मिन्राजस्वयंवरे  ।  
संरुद्धो धार्तराष्ट्रेण मानिना माधवात्मजः  ॥ भ्म्ज्_१९।१०९८ ॥  
  
क्रुद्धो ऽथ तद्विमोक्षाय स्वयमेत्य हलायुध  ।  
पुरं कौरवराजस्य तरसा भङ्क्तुमुद्यतः  ॥ भ्म्ज्_१९।१०९९ ॥  
  
प्राकारवप्रे विदधे हलं गङ्गातटोन्मुखम्  ।  
चचाल येन निखिल सहसां हस्तिनापुरम्  ॥ भ्म्ज्_१९।११०० ॥  
  
पुरं सगोपुराट्टालं हलाकर्षणघूर्णितम्  ।  
गङ्गायामुद्यतं क्षेप्तुं ज्ञात्वा क्रुद्धं हलायुधम्  ॥ भ्म्ज्_१९।११०१ ॥  
  
दुर्योधनः स्वंय गत्वा प्रणिपत्य प्रसाद्य च  ।  
साम्बं मुक्त्वा गदायुद्धे प्रययौ तस्य शिष्यताम्  ॥ भ्म्ज्_१९।११०२ ॥  
  
इत्येवं बलदेवस्य बलमत्यद्भुतं विभोः  ।  
येन नागायुतप्राणो भीमो दोर्भ्यां पराजितः  ॥ भ्म्ज्_१९।११०३ ॥  
  
***** बलदेवमाहात्म्यम्  ॥ ३६ ॥ *****  
  
  
अत्रान्तरे भुवः सूनुर्नरको नाम दानवः  ।  
जहार सर्वरत्नानि स्त्रियश्च त्रिदिवौकसाम्  ॥ भ्म्ज्_१९।११०४ ॥  
  
अदितेः कुण्डलाहारी भयदीक्षां चकार यः  ।  
युधि सेहे न तं कश्चित्प्रवृद्धं लोककण्टकम्  ॥ भ्म्ज्_१९।११०५ ॥  
  
ततः कदाचिद्वैडूर्यस्तम्भभूरिप्रभां सभाम्  ।  
आसीने वृष्मिभिः सार्धं कृष्णे रत्नासनोज्ज्वलाम्  ॥ भ्म्ज्_१९।११०६ ॥  
  
अदृश्यत स्फुरत्तेजःपुञ्जैः पिञ्जरितं नभः  ।  
रविवाजिखुरक्षुण्णमेरुहेमरजःप्रभैः  ॥ भ्म्ज्_१९।११०७ ॥  
  
तन्मध्ये शनकैः श्रीमान्सुरेन्द्रः स्फुटमाबभौ  ।  
ऐरावणकराशीर्णव्योमगङ्गाम्बुनिर्झरः  ॥ भ्म्ज्_१९।११०८ ॥  
  
सो ऽवतीर्य दिवश्चन्द्रधवलच्छत्त्रचामरः  ।  
भूषणांशुवनैर्व्याप्तः शक्रचापचयैरिव  ॥ भ्म्ज्_१९।११०९ ॥  
  
सहसाभ्युत्थितैर्हर्षविस्मयादरशालिभिः  ।  
पूजितो वृष्मिभिः कृष्णबलदेवाह्वकादिभिः  ॥ भ्म्ज्_१९।१११० ॥  
  
अवतीर्य गजातूर्णमलङ्कृतमहासनः  ।  
प्रीत्या विलोकयन्विष्णुं सहस्राक्षः समभ्यधात्  ॥ भ्म्ज्_१९।११११ ॥  
  
अहो सुचरितश्लाघ्ना धन्या माधववृष्णयः  ।  
उदिते दृश्यसै यैस्त्वं रविः पद्माकरैरिव  ॥ भ्म्ज्_१९।१११२ ॥  
  
कर्तारं लोककार्याणां हर्तारं सुरविद्विषाम्  ।  
त्रैलोक्योपप्लवच्छित्त्यै त्वामहं समुपागतः  ॥ भ्म्ज्_१९।१११३ ॥  
  
जगन्ति जगतां नाथ नरको नाम भूमिजः  ।  
बाधते कामगं यस्य पुरं प्राग्ज्योतिषं दिवि  ॥ भ्म्ज्_१९।१११४ ॥  
  
देव्या दिवौकसां मातुरदितेर्दिव्यकुण्डले  ।  
जहार तरसा दीप्ते स महादित्यतेजसा  ॥ भ्म्ज्_१९।१११५ ॥  
  
दैत्या सुरहयग्रीवनिसुन्दाख्यास्तदाश्रयाः  ।  
क्षपयन्त्यक्षया भांसि महांसि च यशांसि नः  ॥ भ्म्ज्_१९।१११६ ॥  
  
तस्यान्धतमसस्येव निधने धरणीभुवः  ।  
क्षमस्त्वमेव प्रोच्चण्डचक्रसूर्योदयाचलः  ॥ भ्म्ज्_१९।१११७ ॥  
  
मनोरथ इवास्माकमयं त्वां पतगेश्वरः  ।  
प्रापयिष्यति यत्रासौ दैत्यः स्वपुरसंश्रयः  ॥ भ्म्ज्_१९।१११८ ॥  
  
इत्युक्त्वा विरते शक्रे तथेत्युक्ते मुरारिणा  ।  
विद्युत्पुञ्ज इवाकाशे गरुडः प्रत्यपद्यत  ॥ भ्म्ज्_१९।१११९ ॥  
  
चक्रायुधः समारुह्य सत्यभामासखः क्षणात्  ।  
ऐरावणं सुरेन्द्रश्च व्योममार्गेण जग्मतुः  ॥ भ्म्ज्_१९।११२० ॥  
  
नाकं नाकपतौ याते हरिः प्राग्ज्योतिषं पुरम्  ।  
व्रजन्पाशसहस्राणि षट् छित्त्वासुरमन्दिरे  ॥ भ्म्ज्_१९।११२१ ॥  
  
सभृत्यामात्यतनयं मुरं हत्वा सबान्धवम्  ।  
निसुन्दं च शिलासङ्घान्विदार्याशनिसंहातान्  ॥ भ्म्ज्_१९।११२२ ॥  
  
हयग्रीवं च यो वर्षसहस्रं युयुधे सुरैः  ।  
विरूपाक्षं च पाप्मानमलकायां सहानुगम्  ॥ भ्म्ज्_१९।११२३ ॥  
  
मध्ये लोहितगङ्गस्य तारं पञ्चकरं तथा  ।  
हत्वा प्राग्ज्योतिषपुरं समासाद्य मनोजवम्  ।  
अष्टौ लक्षाणि दैत्यानां निञ्जघान घनौजसाम्  ॥ भ्म्ज्_१९।११२४ ॥  
  
ततो युद्धमभूद्धोरं नरकेन(ण) मधुच्चिदः  ।  
भयदं सर्वभूतानां भुवनाकम्पनं महत्  ॥ भ्म्ज्_१९।११२५ ॥  
  
अथ क्रकचधारेण वज्रनाभेन भास्वता  ।  
चक्रे चक्रेण नरकं द्विधा चक्रायुधः क्रुधा  ॥ भ्म्ज्_१९।११२६ ॥  
  
विस्फारभूधराकारे पतिते भुवि भूमिजे  ।  
चक्रधारानलप्लुष्टे तस्मिन्सपुरमन्दिरे  ॥ भ्म्ज्_१९।११२७ ॥  
  
पुत्रशोकाकुला देवी छत्रं च प्रददौ मही  ।  
तत्प्रजापरिरक्षायै कुण्डले कैटभद्विषः  ॥ भ्म्ज्_१९।११२८ ॥  
  
***** नरकवधः  ॥ ३७ ॥ *****  
  
  
तस्याथ लुण्ठिताशेषसुरेन्द्रधनदश्रियः  ।  
रत्नसञ्चयमाहृत्य तत्पुरान्निर्ययौ हरिः  ॥ भ्म्ज्_१९।११२९ ॥  
  
नरकेण महच्छत्त्रं हृतं यत्पाथसां पतेः  ।  
धाराशतसहस्राङ्कं दाशार्हस्तज्जहार च  ॥ भ्म्ज्_१९।११३० ॥  
  
निरुद्धास्तेन गन्धर्वसुरकिन्नरकन्यकाः  ।  
रत्नशैले विनिहिता ददर्श मधुसूदनः  ॥ भ्म्ज्_१९।११३१ ॥  
  
गोविन्दददर्शनानन्दसुधास्यन्दतरङ्गिताः  ।  
मणिपर्वतमुत्पाद्य तार्क्ष्यकेतुर्निनाय ताः  ॥ भ्म्ज्_१९।११३२ ॥  
  
स दृष्ट्वा दिवि देवेशं पूजितस्तेन सादरम्  ।  
शच्या सम्मानितां सत्यभामामालोकयन्मुदा  ॥ भ्म्ज्_१९।११३३ ॥  
  
देवीं च देवजननीमदितिं दानवान्तकः  ।  
प्रणम्य सह शक्रेण दत्वास्यै दिव्यकुण्डले  ॥ भ्म्ज्_१९।११३४ ॥  
  
ददर्श नन्दनोत्तंसं सर्वकामप्रदं सदा  ।  
पारिजातं सुधाजातमभिजातमिवेश्वरम्  ॥ भ्म्ज्_१९।११३५ ॥  
  
तं दृष्ट्वा नयनानन्दबान्धवं माधवः स्वयम्  ।  
समुत्पाद्य जहाराशु तच्चामन्यत बृत्रहा  ॥ भ्म्ज्_१९।११३६ ॥  
  
सत्यभामासखः पारिजातयुक्तो व्रजन्दिवि  ।  
सुपर्णवाहनः सो ऽभून्मूर्तो रस इवाद्भुतः  ॥ भ्म्ज्_१९।११३७ ॥  
  
विद्याधरवधूवृन्दैर्विस्मयानन्दनिर्भरैः  ।  
मुहुः स कौतुकोत्कण्ठैः पीयमान इवेक्षणैः  ॥ भ्म्ज्_१९।११३८ ॥  
  
द्वारकां स समासाद्य विसृज्य विहगेश्वरम्  ।  
भूयो विचित्रसंस्कारैर्भूषितां शक्रशासनात्  ॥ भ्म्ज्_१९।११३९ ॥  
  
रत्नान्तःपुरसम्बाधामद्भुतां विश्वकर्मणा  ।  
लोलहेमलताजालैर्मणिकाञ्चनशेखरैः  ।  
भूधरैरभितो गुप्तां निर्झरोदारकन्दरैः  ॥ भ्म्ज्_१९।११४० ॥  
  
भूधरैरभितो पुरीं वीरः पूजितो वृष्मियादवैः  ।  
स्वसारं मध्यगां भ्रात्रोर्नुत्वा देवीं बलाधिकाम्  ॥ भ्म्ज्_१९।११४१ ॥  
  
चरितैर्विजयोदारैर्नारदेन स्तुतः स्वयम्  ।  
हरिणीहारिनेत्राभिर्विजहार हरिश्चिरम्  ॥ भ्म्ज्_१९।११४२ ॥  
  
***** पारिजातहरणम्  ॥ ३८ ॥ *****  
  
  
प्रद्युम्नो यस्तु रुक्मिण्यामजायत हरेः सुतः  ।  
दैत्येन शम्बराख्येन हृतो यः सूतिकालयात्  ॥ भ्म्ज्_१९।११४३ ॥  
  
यश्चोक्षुमति दैत्यस्य प्रवृद्धो नगरे शिशुः  ।  
प्रीत्याः शनैः कृतस्तेन सर्वमायास्त्रापारगः  ॥ भ्म्ज्_१९।११४४ ॥  
  
निजं हरणवृत्तान्तं ज्ञात्वा तद्वल्लभागिरा  ।  
समं समस्तमायाज्ञं हत्वाष्टम्भां महारणे  ॥ भ्म्ज्_१९।११४५ ॥  
  
तं कालशम्बरं घोरं साभिलाषां च तद्वधूम्  ।  
विहितप्रार्थनां कान्तः कान्तां मायावतीं जवात्  ॥ भ्म्ज्_१९।११४६ ॥  
  
हृत्वा गगनमार्गेण द्वारकामभिपत्य यः  ।  
ववन्दे निर्भरानन्दं जनकं रुक्मिणीसखम्  ॥ भ्म्ज्_१९।११४७ ॥  
  
स्मरवतारो यः श्रीमान्शम्बरस्य विमोहनः  ।  
स बभूव परं वीरः कार्ष्णिलोकेषु विश्रुतः  ।  
तत्तुल्याः साम्बमुख्याश्च विख्याता माधवात्मजाः  ॥ भ्म्ज्_१९।११४८ ॥  
  
***** शम्बरवधः  ॥ ३९ ॥ *****  
  
  
त्रिदशस्पृहणीयां तामाश्चर्यां भुवि दुर्लभाम्  ।  
सपुत्रस्य हरेर्भूपा विभूतिं द्रष्टुमाययुः  ॥ भ्म्ज्_१९।११४९ ॥  
  
दुर्योधनप्रधानास्ते नानादेश्या नराधिपाः  ।  
अक्षौहिणीभिर्वीराणामष्टादशभिरावृताः  ॥ भ्म्ज्_१९।११५० ॥  
  
गिरिं रैवतकं सर्वे परिवार्य सविस्मयाः  ।  
तस्थुर्विविक्तरम्यासु द्वारकोपान्तभूमिषु  ॥ भ्म्ज्_१९।११५१ ॥  
  
ततो निर्गत्य भगवन्सर्वैर्वृष्णिगणैः सह  ।  
यथाक्रमं हरिः सर्वान्पूजयंस्तान्क्षितीश्वरान्  ॥ भ्म्ज्_१९।११५२ ॥  
  
तेषु सिंहासनस्थेषु भेजे रत्नासनं महत्  ।  
धाम्नां निधिरिव श्रीमान्रोहणाचलशेखरम्  ॥ भ्म्ज्_१९।११५३ ॥  
  
राजाम्बुजवनोत्था श्रीर्बन्दिनूपुरराविणी  ।  
गोविन्दमालिङ्गेव च्छत्त्रचामरहासिनी  ॥ भ्म्ज्_१९।११५४ ॥  
  
तं भूपतिसभासीनं द्रष्टुमभ्येत्य नारदः  ।  
उवाच देव धन्यस्त्वमाश्चर्यं त्रिदिवौकसान्  ॥ भ्म्ज्_१९।११५५ ॥  
  
दक्षिणाभिः सहास्मीति प्रत्युक्ते तेन नारदे  ।  
किमेतादिति पप्रच्छ भूपालाः कौतुकाकुलाः  ॥ भ्म्ज्_१९।११५६ ॥  
  
कथ्यतामिति कृष्णेन सादरं प्रेरितो ऽवदत्  ।  
अहं त्रिषवणस्नायी कदाचिद्द्युनदीतटे  ।  
अवदं कूर्ममालोक्य धन्यो ऽस्मीत्यद्भुताकृतिम्  ॥ भ्म्ज्_१९।११५७ ॥  
  
सो ऽब्रवीदद्भुता गङ्गा धन्या वा(या)स्मद्विधैः श्रिता  ।  
धन्यासीति मया सापि पृष्टा मां प्रत्यभाषत  ॥ भ्म्ज्_१९।११५८ ॥  
  
धन्यो ऽब्धिरद्भुतततरः सर्वासां सरिता पतिः  ।  
पृष्टः सो ऽपि मया प्राह मत्तः क्षितिरियं वरा  ॥ भ्म्ज्_१९।११५९ ॥  
  
साप्युवाचाद्भुततरा भूधरा यैरहं धृता  ।  
जगदुस्ते ऽपि जगतां स्रष्टा पद्मोद्भवो ऽद्भुतः  ॥ भ्म्ज्_१९।११६० ॥  
  
पृष्टः सो ऽप्यवदद्वेदाः सर्वाश्चर्यमहत्तराः  ।  
दे ऽप्यूचुरद्भुता यज्ञा येषामर्थे वयं स्थिताः  ॥ भ्म्ज्_१९।११६१ ॥  
  
ते ऽप्यूचिरे मया पृष्टा गतिर्नो विष्णुरद्भुतः  ।  
सत्यः सनातनः पुण्यो यः सर्वहुतमश्नुते  ॥ भ्म्ज्_१९।११६२ ॥  
  
एतच्छ्रुत्वा मयाभ्येत्य कृष्णः पृष्टो ऽतिकौतुकात्  ।  
दक्षिणाभिः सहास्मीति विभुर्मामेतदुक्तवान्  ॥ भ्म्ज्_१९।११६३ ॥  
  
इत्युक्त्वा नारदे याते विस्मिते राजमण्डले  ।  
गते सम्प्राप्तसत्कारे विवेश स्वपुरं हरिः  ॥ भ्म्ज्_१९।११६४ ॥  
  
***** आश्चर्यपर्व  ॥ ४० ॥ *****  
  
  
कदाचिद्विपूले यज्ञे दीक्षितः केशवः स्वयम्  ।  
त्रायस्वेत्यर्थितो ऽभ्येत्य दुःखितेन द्विजन्मना  ॥ भ्म्ज्_१९।११६५ ॥  
  
ब्रूहि किं ते भयमिति ब्राह्मणः शौरिणोदितः  ।  
उवाच भाग्यहीनस्य जाता जाताः सुतास्त्रयः  ॥ भ्म्ज्_१९।११६६ ॥  
  
हृताः केनापि भूतेन चतुर्थं परिरक्ष मे  ।  
जायायाः सूतिकालो ऽयं ममेत्युक्ते द्विजन्मना  ।  
तद्रक्षायै ददौ विष्णुर्वृष्णिवीरैः सहार्जुनम्  ॥ भ्म्ज्_१९।११६७ ॥  
  
गाण्डीवधन्वा सम्प्राप्य ब्राह्मणावसथं क्षणात्  ।  
दिशो वृष्णिभिरावृत्य तस्थौ रक्षाकृतक्षणः  ॥ भ्म्ज्_१९।११६८ ॥  
  
ततोर्ऽधरात्रे सूतायां बाह्मण्यां दुर्निमित्तवान्  ।  
हृतो हृतः सुत इति प्रादुरासीज्जनस्वनः  ॥ भ्म्ज्_१९।११६९ ॥  
  
स्त्रीणामार्तस्वनं श्रुत्वा बालस्य करुमस्वनम्  ।  
पार्थसात्यकिमुख्यास्ते सायकैः स्वमपूरयन्  ॥ भ्म्ज्_१९।११७० ॥  
  
तेषु मोघश्रमेष्वेव धिक्कृतेषु द्विजन्मना  ।  
लज्जितेषु प्रयातेषु श्रुत्वा तद्वृत्तमच्युतः  ॥ भ्म्ज्_१९।११७१ ॥  
  
शैब्यसुग्रीवयुक्तेन रथेनार्जुनसारथिः  ।  
दत्तवर्त्मा समुद्रेण प्रतस्थे गरुडध्वजः  ॥ भ्म्ज्_१९।११७२ ॥  
  
स्तब्धतोयं समुत्तीर्य सागरं स मनोजवः  ।  
प्रणतैर्मेरुकैलासमुख्यैर्दत्तान्तरः पथि  ॥ भ्म्ज्_१९।११७३ ॥  
  
पुनश्चक्रेण तिमिरं समुत्पाट्य शिलाघनम्  ।  
आसाद्य विमलं व्योम तेजः पुरुषविग्रहम्  ॥ भ्म्ज्_१९।११७४ ॥  
  
अविच्छिन्नं जगद्व्यापि दृष्ट्वा त्यक्त्वा च तं रथम्  ।  
प्रविश्यार्कसहस्राभं मुहूर्तान्निर्ययौ हरिः  ॥ भ्म्ज्_१९।११७५ ॥  
  
तत एव समादाय ददौ पुत्रचतुष्टयम्  ।  
सहर्षविस्मयापूर्णहृदयाय द्विजन्मने  ॥ भ्म्ज्_१९।११७६ ॥  
  
द्वारकामथ सम्प्राप्तः कैटभारिः किरीटिना  ।  
पृष्टस्तदद्भूततरं प्रोवाचाश्चर्यसागरः  ॥ भ्म्ज्_१९।११७७ ॥  
  
ते शैलास्तच्च तिमिरं तेजस्तच्चातिभास्करम्  ।  
अहमेव जगज्जन्मस्थितिसंहारकारणम्  ॥ भ्म्ज्_१९।११७८ ॥  
  
तेजोमयेन ते तेन मत्समागमकाङ्क्षिणा  ।  
ब्राह्मणस्य हृताः पुत्रा वितीर्णाश्च महात्मना  ॥ भ्म्ज्_१९।११७९ ॥  
  
***** वासुदेवमाहात्म्यम्  ॥ ४१ ॥ *****  
  
  
अत्रान्तरे बडेः(लेः) सूनुर्बाणो नाम महासुरः  ।  
जहार सुरसङ्घानां तेजांसि च यशांसि च  ॥ भ्म्ज्_१९।११८० ॥  
  
ततः प्रसन्नो भगवान्भवो भक्तजनप्रियः  ।  
आस्थाने यस्य स गणः सभ्यतां सततं ययौ  ॥ भ्म्ज्_१९।११८१ ॥  
  
यः सहस्रभुजस्तम्भस्तम्भितामरविक्रमः  ।  
त्रिविक्रमस्याप्यनयत्प्राप्तं वामनतां यशः  ॥ भ्म्ज्_१९।११८२ ॥  
  
स वीरः समराकाङ्क्षी कदाचित्त्रिपुरान्तकम्  ।  
पप्रच्छ विजिताशेषः प्रणयावर्जिताञ्जलिः  ॥ भ्म्ज्_१९।११८३ ॥  
  
चिरविस्मृतसङ्ग्रामः प्रार्थये भगवन्युधि  ।  
अमीषां भुजदण्डानां रणकण्डूतिखण्डनम्  ॥ भ्म्ज्_१९।११८४ ॥  
  
तं विहस्याब्रवीद्देवः शूलपाणिर्भुजोचितः  ।  
भविता तव सङ्ग्रामः केतुभङ्गेन सूचितः  ॥ भ्म्ज्_१९।११८५ ॥  
  
श्रुत्वैतत्साहसं हर्षनिर्भरो भूरिविक्रमः  ।  
बाणः स्वभवनं गत्वा मन्त्रिणे तन्न्यवेदयत्  ॥ भ्म्ज्_१९।११८६ ॥  
  
तमुवाचाथ कुम्भाण्डो मन्त्री मतिमतां वरः  ।  
अहो नु फलशून्यो ऽयं राजन्युद्धादरस्तव  ॥ भ्म्ज्_१९।११८७ ॥  
  
त्रैलोक्यलक्ष्मीः सम्प्राप्ता जिताः सर्वे दिवौकसः  ।  
किं युद्धेन प्रवृद्धानामपि लोलौ जयाजयौ  ॥ भ्म्ज्_१९।११८८ ॥  
  
इति वादिनि कुम्भाण्डे बाणे च समरोत्सुके  ।  
ध्वजः पपात दैत्यश्रीक्रीडाशैल इवोच्छ्रितः  ॥ भ्म्ज्_१९।११८९ ॥  
  
केतौ निपतिते तस्मिन्दानवक्षयशंसिनि  ।  
घोरेषु दुर्निमित्तेषु प्रादुर्भूतेषु सर्वतः  ॥ भ्म्ज्_१९।११९० ॥  
  
प्रहर्षविवशे बाणे पानक्रीडाविलासिनि  ।  
नयचक्षुषि कुम्भाण्डे चिन्तासन्तापिताशये  ॥ भ्म्ज्_१९।११९१ ॥  
  
कदाचिद्बाणनगरे सर्वर्तुकुसुमे वने  ।  
विजहाराचलसुतासखश्चन्द्रर्धशेखरः  ॥ भ्म्ज्_१९।११९२ ॥  
  
गीतनृत्यकलालोलगन्धर्वाप्सरसां गणैः  ।  
सेव्यमानस्य सम्भोगविभ्रमः शुशुभे विभोः  ॥ भ्म्ज्_१९।११९३ ॥  
  
हासाय चित्रलेखाख्या तत्र देवविलासिनी  ।  
नाट्यं चकार विधिवत्सेवितुं पार्वतीपतिम्  ॥ भ्म्ज्_१९।११९४ ॥  
  
नर्मक्रीडाविनोदेन परिहासविडम्बनैः  ।  
अप्सरोविहितैस्तैस्तैर्जहास भववल्लभा  ॥ भ्म्ज्_१९।११९५ ॥  
  
तत्रोषा नाम बाणस्य कन्या कुवलयेक्षणा  ।  
ददर्श शिवयोः क्रीडाविलासममरोत्सवम्  ॥ भ्म्ज्_१९।११९६ ॥  
  
तां वीक्ष्य सादरां देवी बभाषे ललिताननाम्  ।  
उषे त्वमपि कान्तेन केलिसक्ता भविष्यसि  ॥ भ्म्ज्_१९।११९७ ॥  
  
वैशाखे हर्म्यसक्ताया द्वादश्यां निशि येन ते  ।  
भविता सङ्गमः स्वप्ने स ते प्राग्जातिवल्लभः  ॥ भ्म्ज्_१९।११९८ ॥  
  
इत्युक्ता बाणतनया भवान्या भक्तिशालिनी  ।  
जगामान्तःपुरं हर्षव्याकोशनयनोत्पला  ॥ भ्म्ज्_१९।११९९ ॥  
  
किमेतदिति पृष्टेव शिञ्जानमणिभूषणैः  ।  
तां सोत्कम्पकचन्यस्तहस्तां लज्जानताननाम्  ॥ भ्म्ज्_१९।१२०० ॥  
  
पप्रच्छ चित्रलेखाख्या कुम्भाण्डदुहितासखी  ।  
कुतस्ते भयमुत्पन्नं किं लतेव प्रकम्पसे  ॥ भ्म्ज्_१९।१२०१ ॥  
  
तनया ह्यसि बाणस्य जम्भारिभयकारिणः  ।  
इत्युषा सहसा सख्या पृष्टा तां प्रत्यभाषत  ॥ भ्म्ज्_१९।१२०२ ॥  
  
मुकेन्दौ लाञ्छनच्छायां कुर्वाणामञ्जनास्रुभिः  ।  
कथं नु दूषिता नाम पूज्यासि जनमानिनी  ॥ भ्म्ज्_१९।१२०३ ॥  
  
उत्सहे जीवितं जातु कलङ्कितकुला सती  ।  
इति प्रलापमुखरां सखीं तामवदन्मुदा  ॥ भ्म्ज्_१९।१२०४ ॥  
  
स्वप्नसङ्गेन दूष्यन्ते न मुग्धे कुलयोषितः  ।  
किं न स्मरसि यद्गौर्या सूचितं केलिकानने  ।  
स्वप्ने हृदयचौरस्ते भविता भीरु वल्लभः  ॥ भ्म्ज्_१९।१२०५ ॥  
  
इति संस्मारिता स्वैरं सहसा चित्रलेखया  ।  
प्रदध्यौ वलल्भं हर्षान्मनसामृतदीधितिम्  ॥ भ्म्ज्_१९।१२०६ ॥  
  
अभिलाषरसस्तस्या नवः को ऽपि व्यवर्धत  ।  
सहसा येन जज्वाल प्रबलो मन्मथानलः  ॥ भ्म्ज्_१९।१२०७ ॥  
  
तां वीक्ष्य सन्ततोच्छ्वासधूसराधरपल्लवाम्  ।  
लतामिवातपक्लान्तां चित्रलेखावदत्सखीम्  ॥ भ्म्ज्_१९।१२०८ ॥  
  
सखि को ऽयमनालेख्यचित्रत्रकौतुकविभ्रमः  ।  
स्वप्नदृष्टजने रागः स्वपुष्पोत्तंसशेखरः  ॥ भ्म्ज्_१९।१२०९ ॥  
  
दर्पणप्रतिमालाभस्तारकाचन्द्रयाचनम्  ।  
हेवाकः स्वप्नदृष्टे च बाले बालमनोरथः  ॥ भ्म्ज्_१९।१२१० ॥  
  
न जानीमः स कः क्वास्ते कथं वा केन लभ्यते  ।  
अवश्यमेव भविता स्वयं ते तत्समागमः  ॥ भ्म्ज्_१९।१२११ ॥  
  
अथवा सुरगन्धर्वकिन्नरोरगरक्षसाम्  ।  
वपूंषि भूमिपानां च त्रैलोक्यान्तरवर्तिनाम्  ॥ भ्म्ज्_१९।१२१२ ॥  
  
पटान्ते निर्विशेषाणि लिखित्वा सखि मायया  ।  
दर्शयामि तव क्षिप्रं ततो जानीहि वल्लभम्  ॥ भ्म्ज्_१९।१२१३ ॥  
  
इत्युक्त्वा सप्तरात्रेण लिखित्वा सकलान्पटे  ।  
अचित्रयच्चित्रलेखा सख्याः सर्वानुकारिणी  ॥ भ्म्ज्_१९।१२१४ ॥  
  
चित्रपट्टगतान्वीक्ष्य सुरभोगिनृमानुषान्  ।  
ददर्श वृष्णिवीराणां मध्ये गोविन्दसुन्दरम्  ॥ भ्म्ज्_१९।१२१५ ॥  
  
अनिरुद्धं तमालोक्य विस्मयानन्दनिर्भरा  ।  
उषा बभाषे कौमारव्रतचौरो ममैष सः  ॥ भ्म्ज्_१९।१२१६ ॥  
  
सखि प्राज्यभुजः कान्तः को ऽयं कमललोचनः  ।  
प्रसह्यापहृतं येन धैर्यं मे मनसा सह  ॥ भ्म्ज्_१९।१२१७ ॥  
  
चित्रलेखा निशम्यैतदुवाच रुचिरस्मिता  ।  
अयं सखि मुरारातेः कृष्णस्य तनयात्मजः  ॥ भ्म्ज्_१९।१२१८ ॥  
  
वीरो ऽनिरुद्धस्ते देव्यादिष्टो हृदयवल्लभः  ।  
स्वप्ने त्वां रतिमन्वेष्टुं नूनं कामो ऽयमागतः  ॥ भ्म्ज्_१९।१२१९ ॥  
  
विस्मितैर्विक्रमेणास्य सङ्ग्रामेषु सुरासुरैः  ।  
खर्वीक्रियन्ते सुभटाः सबान्धवमनोरथाः  ॥ भ्म्ज्_१९।१२२० ॥  
  
श्रुत्वैतन्मन्मथाविष्टा प्रतिमान्यस्तलोचना  ।  
उषावदद्विना कान्तं नाहं जीवितुमुत्सहे  ॥ भ्म्ज्_१९।१२२१ ॥  
  
यदि तेर्ऽथो मम प्राणैर्यदि ते ऽहं प्रिया सखी  ।  
तदनेन कुरु क्षिप्रं कान्तेन मम सङ्गमम्  ॥ भ्म्ज्_१९।१२२२ ॥  
  
इति ब्रुवाणामसकृच्चित्रलेखा जगाद ताम्  ।  
पितुस्ते शोणितपुरं यथा सुभटरक्षितम्  ॥ भ्म्ज्_१९।१२२३ ॥  
  
तथैव द्वारका वीरैर्वृष्णिबिः परिपालिता  ।  
आगम्या च परस्यापि विकटाट्टालमालिनी  ॥ भ्म्ज्_१९।१२२४ ॥  
  
ततः सखि कथं नाम वीरं ते जीवितेश्वरम्  ।  
प्रसह्याहर्तुमबलाजनो जातु प्रगल्भते  ॥ भ्म्ज्_१९।१२२५ ॥  
  
तथापि त्वत्प्रियायैषां गच्छामि गगने ऽग्रगा  ।  
सिद्धिस्तु देव्यैवादिष्टा त्वद्भाग्येषु सखि स्थिता  ॥ भ्म्ज्_१९।१२२६ ॥  
  
इत्युक्त्वा खं विवेशाशु सा रत्नाभरणांशुभिः  ।  
घनश्रीरिव कुर्वाणा शक्रचापचिता दिशः  ॥ भ्म्ज्_१९।१२२७ ॥  
  
मुहूर्ते बाणनगरात्तृतीये सा गता जवात्  ।  
क्षणेन द्वारकां प्राप कान्त्या कैलासहासिनीम्  ॥ भ्म्ज्_१९।१२२८ ॥  
  
तत्रोरुरत्नवललक्षीप्रभाप्रोद्भासिताम्बरम्  ।  
अनिरुद्धस्य भवनं विवेशालक्षिताकृतिः  ॥ भ्म्ज्_१९।१२२९ ॥  
  
तत्र बालमृगाक्षीभिः कान्ताभिः परिवारितम्  ।  
अनिरुद्धं मनोजन्मलीलाललितचेष्टितम्  ॥ भ्म्ज्_१९।१२३० ॥  
  
ददर्श स्निग्धललना कटाक्षशबलद्युतिम्  ।  
रतिकर्णोत्पलाघातलग्नच्छदमि वस्मरन्  ॥ भ्म्ज्_१९।१२३१ ॥  
  
अङ्गनालिङ्गनालीनस्तनपत्त्रलताङ्कितम्  ।  
धम्मिल्लकुसुमैर्व्याप्तं पारिजातमिवापरम्  ॥ भ्म्ज्_१९।१२३२ ॥  
  
तं वीक्ष्य विक्रमोदारं शृङ्गारललिताकृतिम्  ।  
अचिन्तयच्चित्रलेखा मुहूर्तं जातसाध्वसा  ॥ भ्म्ज्_१९।१२३३ ॥  
  
अहो बत महत्यस्मिन्नुद्याताहं ससंशये  ।  
कार्ये प्रियसखीप्रीत्या प्रेम्णि वा किं विचिन्त्यते  ॥ भ्म्ज्_१९।१२३४ ॥  
  
इति ध्यात्वा मुहुर्वीरा सा तमोविद्यया पुरः  ।  
आच्छाद्य स्त्रीगणं सर्वं प्र(प्रा)द्युम्न(म्नि)मनयत्क्षणात्  ॥ भ्म्ज्_१९।१२३५ ॥  
  
सङ्कल्पशक्तिरिव सा मायया क्षिप्रगामिनी  ।  
प्रविश्य शोणितपुरं हर्म्यस्थां प्रययौ सखीम्  ॥ भ्म्ज्_१९।१२३६ ॥  
  
उषापि वल्लभावाप्तिमनोरथशताकुला  ।  
सहसा दयितं वीक्ष्य सख्यातीतं विहायसा  ॥ भ्म्ज्_१९।१२३७ ॥  
  
पीयूषप्लावितेवाशु हर्षलज्जाभयाकुला  ।  
किं करोमीति सम्भ्रान्ता कम्पमाना लतेव सा  ॥ भ्म्ज्_१९।१२३८ ॥  
  
अनिर्वाच्यदशां याता शिञ्जानमणिभूषणा  ।  
प्रहृष्टा सा तमादाय दयितं गुह्यमन्दिरम्  ॥ भ्म्ज्_१९।१२३९ ॥  
  
विवेश जनसञ्चारभीता तरललोचना  ।  
स्रस्तया बाणभीत्येव त्यक्ता मेखलया स्वयम्  ॥ भ्म्ज्_१९।१२४० ॥  
  
तत्र सुस्फारमन्दारशेखरं लोलकुण्डलम्  ।  
तारतारावलीचारुहारं ताराधिपप्रभम्  ॥ भ्म्ज्_१९।१२४१ ॥  
  
शृङ्गारदीक्षागुरुणा तेन साङ्गस्मरत्विषा  ।  
उषा सस्मार सम्भोगसौभाग्यविभवं रतेः  ॥ भ्म्ज्_१९।१२४२ ॥  
  
शृङ्गारदीक्षागुरुणा तेन साङ्गस्मरत्विषा  ।  
उषा सस्मार सम्भोगासौभाग्यविभवं रतेः  ॥ भ्म्ज्_१९।१२४३ ॥  
  
अनिरुद्धो ऽपि तां प्राप्य वल्लभां भुवि दुर्लभाम्  ।  
मेने भाजनमात्मानं स्मरसाम्रज्यसम्पदाम्  ॥ भ्म्ज्_१९।१२४४ ॥  
  
रममाणस्तया गूढं तत्र प्रद्युम्नसम्भवः  ।  
लक्षणैर्बहुभिर्ज्ञातः कन्यान्तःपुररक्षिभिः  ॥ भ्म्ज्_१९।१२४५ ॥  
  
तनयादूषणरुषा निर्दिष्टा बलिसूनुना  ।  
बाणेन किङ्करा घोराः प्राद्युम्निं हन्तुमाययुः  ॥ भ्म्ज्_१९।१२४६ ॥  
  
दंष्ट्राविकटवक्त्रोग्रबद्धभ्रुकुटिभीषणान्  ।  
वीरो ऽनिरुद्धस्तान्दृष्ट्वा कृष्टघोरासिकार्मुकान्  ॥ भ्म्ज्_१९।१२४७ ॥  
  
उत्थाय समरारम्भनिःसंरम्भपराक्रमः  ।  
उत्थाय द्वारपरिघं मृगान्सिंह इवाद्रवत्  ॥ भ्म्ज्_१९।१२४८ ॥  
  
कान्ताकटाक्षदृष्टस्य तस् शौर्यनिधेर्वपुः  ।  
वीरशृङ्गाररभसं बभौ मन्मथरूपिणः  ॥ भ्म्ज्_१९।१२४९ ॥  
  
शस्त्रवृष्टिं तदुत्सृष्टां पुष्पमालामिवोरसा  ।  
आदाय दानवभटाञ्जघान घननिःस्वनः  ॥ भ्म्ज्_१९।१२५० ॥  
  
ते तत्प्रहाराभिहता भग्नभीषणविग्रहाः  ।  
हतशेषा ययुर्भीता यत्र बाणो रणोत्कटः  ॥ भ्म्ज्_१९।१२५१ ॥  
  
पुरन्दरपुरध्वंससाक्षिणां को ऽयमागतः  ।  
सम्भ्रमः कोपसम्मोहजनकः कातरोचितः  ॥ भ्म्ज्_१९।१२५२ ॥  
  
क्रियतामादर शौर्ये यशःकुसुममाधवे  ।  
त्रासो ऽयमभिमानाद्रिवज्रपातो हि दुःसहः  ॥ भ्म्ज्_१९।१२५३ ॥  
  
वचोभिरिति वीराणां ते बाणस्य च शासनात्  ।  
अनिरुद्धं सुमहता सैन्येन पुनराद्रवन्  ॥ भ्म्ज्_१९।१२५४ ॥  
  
आमुक्तहेमकवचैः प्रदीप्तविविधायुधैः  ।  
निशि दीप्तौषधिवनैर्गिरीन्द्रैरिव जङ्गमैः  ॥ भ्म्ज्_१९।१२५५ ॥  
  
युयुधे युधि संरब्धैश्चक्रायुधसुतात्मजः  ।  
सोत्कम्पकुचविन्यस्तहस्तामालोक्यन्प्रियाम्  ॥ भ्म्ज्_१९।१२५६ ॥  
  
आदाय तत्समुत्सृष्टं खड्गं चर्म च भास्वरम्  ।  
मण्डलानि चरन्वीरः स चकर्त रणे रिपून्  ॥ भ्म्ज्_१९।१२५७ ॥  
  
तेन कृत्तशिरःस्कन्धभुजजानुकरोदराः  ।  
पेतुर्महाघनाः कल्पवातेनोन्मथिता इव  ॥ भ्म्ज्_१९।१२५८ ॥  
  
विद्रुते दानवानीके भग्नस्यन्दनकुञ्जरे  ।  
निवर्तितबलाम्भोधिर्बाणः स्वयमदृश्यत  ॥ भ्म्ज्_१९।१२५९ ॥  
  
कुम्भाण्डाहितवल्गेन सहस्राश्वेन भास्वता  ।  
रथेन भीमनादेन सहस्राश्वेन भाश्वता  ।  
रथेन भीमनादेन युक्तस्त्रिदशमर्दिना  ॥ भ्म्ज्_१९।१२६० ॥  
  
दोःसहस्रसमुद्भ्रान्तदीप्तायुधवरोत्कटः  ।  
फणरत्नोग्रभुजगव्याप्तशृङ्ग इवाचलः  ॥ भ्म्ज्_१९।१२६१ ॥  
  
मुकुटेनार्कवर्णेन रत्नज्वालाजटाजुषा  ।  
तर्जयन्निव तेजांसि सितपट्टाट्टहासिना  ॥ भ्म्ज्_१९।१२६२ ॥  
  
मार्तण्डमण्डलोच्चण्डकुण्डलोदग्रवर्चसा  ।  
भ्रूभङ्गभीमवक्त्रेण सन्त्रासितजगत्त्रयः  ॥ भ्म्ज्_१९।१२६३ ॥  
  
निशाकरकरोदारतारहारतरङ्गितः  ।  
विस्फारनिर्झरोद्गार इव नीलधराधरः  ॥ भ्म्ज्_१९।१२६४ ॥  
  
उत्तप्तकाञ्चनच्छायश्मश्रुकेशविभूषणः  ।  
क्रोधनिर्घृष्टदन्ताग्रजातज्वाल इवादितः  ॥ भ्म्ज्_१९।१२६५ ॥  
  
गर्जन्तं तिष्ठ तिष्ठेति प्रलयाम्भोजनिःस्वनम्  ।  
तमापतन्तमालोक्य प्राद्युम्निर्न व्यकम्पत  ॥ भ्म्ज्_१९।१२६६ ॥  
  
बाणबाहुवनोन्मुक्तैर्बाणजालैर्निरन्तरैः  ।  
छादितोर्ऽक इवाम्भोदैर्निर्विभागैर्बभूव सः  ॥ भ्म्ज्_१९।१२६७ ॥  
  
तयोर्हरिहरण्याक्षरणस्मरणहेतुताम्  ।  
भुवनाकम्पनाकम्पमगमद्युद्धमुद्धतम्  ॥ भ्म्ज्_१९।१२६८ ॥  
  
अनिरुद्धो ऽथ खड्गेन बाणबाणपरम्पराम्  ।  
छित्त्वास्य लघुसञ्चारी चिच्छेद रथकूबरम्  ॥ भ्म्ज्_१९।१२६९ ॥  
  
ज्वालाकुलां ततः शक्तिं शोणपट्टङ्कितामिव  ।  
चिक्षेप दानवपतिस्तस्मै भोगिवधूमिव  ॥ भ्म्ज्_१९।१२७० ॥  
  
हस्तेन कालदंष्ट्राभां तामेवादाय धैर्यभूः  ।  
प्राहिणोद्दानवेन्द्राय दाशार्हे ऽद्भुतविक्रमः  ॥ भ्म्ज्_१९।१२७१ ॥  
  
बाणस्य भित्त्वा सा देहं विवेश धरणीतलम्  ।  
शक्त्या विदारितं दृष्ट्वा कुम्भाण्डो बाणमब्रवीत्  ॥ भ्म्ज्_१९।१२७२ ॥  
  
मायामाश्रित्य युध्यस्व दुर्जयो ऽयमुपेक्षितः  ।  
निःसंशयजयावाप्तिर्द्युते युद्धे च मायिनाम्  ॥ भ्म्ज्_१९।१२७३ ॥  
  
इति कुम्भाण्डवचसा बाणो मायां विमोहनीम्  ।  
आदाय तामसीं घोरां सहसान्तरधीयत  ॥ भ्म्ज्_१९।१२७४ ॥  
  
अदृश्यः स महाभागैर्बाणैर्भुजगविग्रहैः  ।  
नभोगतस्तं विदधे विष्टिताङ्गं विषोल्बणैः  ॥ भ्म्ज्_१९।१२७५ ॥  
  
रुफुरत्फणामणिज्वालाज्वलितैर्वेष्टितो ऽहिभिः  ।  
स बभौ शबलच्छायश्चन्दनद्रुमविभ्रमः  ॥ भ्म्ज्_१९।१२७६ ॥  
  
नागपाशनिरुद्धस्य धैर्यनिष्कम्पचेतसः  ।  
अनिरुद्धस्य विदधे वधे दैत्यपतिर्मतिम्  ॥ भ्म्ज्_१९।१२७७ ॥  
  
महाप्रभावः को ऽप्येष नाज्ञातो वधमर्हति  ।  
इति कुम्भाण्डवचसा विरराम बडेः(लेः) सुतः  ॥ भ्म्ज्_१९।१२७८ ॥  
  
अत्रान्तरे द्वारकायां तारमन्तःपुरोदरे  ।  
हृतो ऽनिरुद्धः केनापि प्रोच्चचारेति निःस्वनः  ॥ भ्म्ज्_१९।१२७९ ॥  
  
मुहुर्विमोहविवशास्तत्र त्रस्ता मृगीदृशः  ।  
अनिरुद्धस्य दयिताः शुशुचुः शोकविह्वलाः  ॥ भ्म्ज्_१९।१२८० ॥  
  
अथ वृष्णिप्रवीराणां कैटभारिसभान्तरे  ।  
भेरीनिनादहूतानां समाजः सुमहानभूत्  ॥ भ्म्ज्_१९।१२८१ ॥  
  
ततो निवातनिष्कम्पसप्तसागरसन्निभम्  ।  
ददृशुः साश्रुनेत्रास्ते चिन्तास्तिमितमच्युतम्  ॥ भ्म्ज्_१९।१२८२ ॥  
  
शोकमोहविषाक्रान्ते मूके यादवमण्डले  ।  
उवाच विपृथुर्धीमान्विष्णुं जिष्णुं सुरद्विषाम्  ॥ भ्म्ज्_१९।१२८३ ॥  
  
को ऽयं तवापि भगवन्भुवनाभयदायिनः  ।  
अचिन्त्यमहासश्चितासन्तापप्रसरो नवः  ॥ भ्म्ज्_१९।१२८४ ॥  
  
न हि नाम महाम्भोधिगम्भीरोदारचेतसाम्  ।  
भवन्ति सुखदुःखेषु हर्षशोकपरिप्लवाः  ॥ भ्म्ज्_१९।१२८५ ॥  
  
यदि देव त्वमप्येवं चिन्तासन्तापितो ऽच्युतः  ।  
तदिदानां निरालम्बा धैर्यस्य स्खलिता गतिः  ॥ भ्म्ज्_१९।१२८६ ॥  
  
त्रैलोक्यरक्षां निक्षिप्य त्वद्भुजे जम्भसूदनः  ।  
शेते शचीकुचाभोगसभोगानन्दनिर्वृतः  ॥ भ्म्ज्_१९।१२८७ ॥  
  
इति तेनोक्तमाकर्ण्य कृष्णो गम्भीरमन्थरम्  ।  
समादधे गिरं वैरियशोहंसकुलाम्बुदः  ॥ भ्म्ज्_१९।१२८८ ॥  
  
परावज्ञा निकारेण करोति हृदये पदम्  ।  
चिन्ताभीमानिनां सत्यमविद्येव शरीरिणाम्  ॥ भ्म्ज्_१९।१२८९ ॥  
  
अयं यदुकुलस्याद्य केनाप्युत्सिक्तचेतसा  ।  
पातितश्चरणो मूर्ध्नि रथ्यापङ्कपरिप्लुतः  ॥ भ्म्ज्_१९।१२९० ॥  
  
अनिरुद्धे हृते यातः पुरोमन्ये महीभुजाम्  ।  
उपहासकथामात्रपात्रतां नः पराक्रमः  ॥ भ्म्ज्_१९।१२९१ ॥  
  
अविज्ञातेन विहिते निकारे ऽस्मिन्विदारणे  ।  
किं कुर्मः कोपतुल्योग्रदण्डैर्गगनताडनम्  ॥ भ्म्ज्_१९।१२९२ ॥  
  
चाराश्चरन्तु सर्वत्र बाह्याभ्यन्तरचारिणः  ।  
आहुकस्याज्ञया तूर्णमनिरुद्धोपलब्धये  ॥ भ्म्ज्_१९।१२९३ ॥  
  
इत्युक्ते कंसरिपुणा देवर्षिस्तत्र नारदः  ।  
अदृश्यत निधिर्धाम्नां कलिकेलिविशारदः  ॥ भ्म्ज्_१९।१२९४ ॥  
  
स चिन्तास्तिमितं दृष्ट्वा जगन्नाथमचिन्तयत्  ।  
अहो नु बालशफरोत्फालेनाकुलितो ऽम्बुधिः  ॥ भ्म्ज्_१९।१२९५ ॥  
  
इत्याकलयतस्तस्य पाद्यासनपुरः सराम्  ।  
पूजां जनार्दनश्चक्रे पूजितः सो ऽप्यभाषत  ॥ भ्म्ज्_१९।१२९६ ॥  
  
अहो बत विमोहो वः प्रतिपक्षः पराक्रमे  ।  
लक्ष्यते येन जानीध्वमनिरुद्धस्य चेष्टितम्  ॥ भ्म्ज्_१९।१२९७ ॥  
  
अनिरुद्धस्य बाणेन बलिना बलिसूनुना  ।  
वृत्तः प्रवृत्तशस्त्रास्त्रभैरवः समरोत्सवः  ॥ भ्म्ज्_१९।१२९८ ॥  
  
कृष्ण पौत्रो ऽनिरुद्धस्ते हृतो दैत्येन्द्रकन्यया  ।  
मन्ये मुह्यति यां दृष्ट्वा स्मरो ऽपि स्मरपीडितः  ॥ भ्म्ज्_१९।१२९९ ॥  
  
सहस्रबाहोर्बाणस्य बलिसूनोः सुरद्विषः  ।  
उषा नामाम्बुजाक्षी सा लावण्यनलिनी सुता  ॥ भ्म्ज्_१९।१३०० ॥  
  
स स्वैरकामुकं पुत्र्या ज्ञात्वा हृदयनन्दनम्  ।  
दृष्ट्वा च दुर्जयं युद्धे बबन्ध फणिमण्डलैः  ॥ भ्म्ज्_१९।१३०१ ॥  
  
तदितः शोणितपुरं बाणस्य गगनाग्रगम्  ।  
गन्तव्यं भवता योद्धुं सामसाध्या न दानवाः  ॥ भ्म्ज्_१९।१३०२ ॥  
  
अमर्त्यभूमिर्दुर्लङ्घ्या तार्क्ष्यमारुह्य गम्यताम्  ।  
यस्यां त्रिदशहृद्बाणो बाणो नामाशनिर्द्विषाम्  ॥ भ्म्ज्_१९।१३०३ ॥  
  
उक्त्वेति याते देवर्षौ देवो ऽपि मधुसूदनः  ।  
हर्षविस्मयकोपानां तुल्यां प्राप विधेयताम्  ॥ भ्म्ज्_१९।१३०४ ॥  
  
ततः प्रदध्यौ भगवान्गरुडं गरुडध्वजः  ।  
स च ध्यातोर्ऽकलङ्क्षाभः सहसा प्रत्यदृश्यत  ॥ भ्म्ज्_१९।१३०५ ॥  
  
तमारुरोह विश्वात्मा हर्म्यारोहणलीलया  ।  
बलदेवसखः श्रीमान्रुक्मिणीतनयानुगः  ॥ भ्म्ज्_१९।१३०६ ॥  
  
स बभौ विषदश्यामः कौस्तुभाभरणो विभुः  ।  
मध्यावतीर्णसूर्यस्य नभसो ऽभिभवन्प्रभाम्  ॥ भ्म्ज्_१९।१३०७ ॥  
  
चतुर्भुजस्य विभभुस्तस्य प्राज्यभुजद्रुमाः  ।  
चक्रप्रभापल्लविताः पाञ्चजन्यांशुपुष्पिताः  ॥ भ्म्ज्_१९।१३०८ ॥  
  
व्रजन्स पवनोद्धूतपीताम्बरमनोहरः  ।  
तार्क्ष्यपक्षप्रबाचक्रैश्चक्रे हेमप्रभं नभः  ॥ भ्म्ज्_१९।१३०९ ॥  
  
सर्वाभरणरत्नोषु बिम्बितैः कौतुकागतैः  ।  
सिषेवे व्योमतटनीवर्तितोष्णीषपल्लवैः  ॥ भ्म्ज्_१९।१३१० ॥  
  
सुरविद्याधरवधूपाणिपद्मवनोज्झितैः  ।  
मन्दारवृन्दैरभवंस्तस्य स्रग्दामविभ्रमाः  ॥ भ्म्ज्_१९।१३११ ॥  
  
रुद्धो ऽनिरुद्धः समरे यदा वीरः सहोषया  ।  
भुजङ्गपाशैः स्वपुरे बाणेन बलशालिना  ॥ भ्म्ज्_१९।१३१२ ॥  
  
दुर्गसन्तारिणीं दुर्गां तदा स शरणं गतः  ।  
महेन्द्रोपेन्द्रभगिनीं दिव्यैस्तुष्टाव नामभिः  ॥ भ्म्ज्_१९।१३१३ ॥  
  
नौमि कंसासुरैश्वर्यतमःपटलचन्द्रिकाम्  ।  
पूर्णचन्द्राननां देवीं दुष्टसम्मोहनक्षमाम्  ॥ भ्म्ज्_१९।१३१४ ॥  
  
दीप्तशूलप्रभाजालभीषणां ललिताकृतिम्  ।  
वेल्लद्विषोल्बणव्यालामिव चन्दनवल्लरीम्  ॥ भ्म्ज्_१९।१३१५ ॥  
  
महिषन्यस्तचरणां श्यामां हारविभूषिताम्  ।  
सकालियह्रदां फेनहासिनीं यमुनामिव  ॥ भ्म्ज्_१९।१३१६ ॥  
  
पाणिसंसक्तभुजगाभोगनीलासिवल्लरीम्  ।  
एकपद्मोदरोद्गच्छदलिमालामिवाब्जिनीम्  ॥ भ्म्ज्_१९।१३१७ ॥  
  
मयूरपक्षाभरणैः शबलैर्मेचकप्रभैः  ।  
सेवितां प्रावृषमिव स्फुरदिन्द्रायुधैर्घनैः  ॥ भ्म्ज्_१९।१३१८ ॥  
  
करालकेशविस्फारशुद्धसञ्चारलालसाम्  ।  
हिमाद्रिशिखरोद्भूतां कालागुरुलतामिव  ॥ भ्म्ज्_१९।१३१९ ॥  
  
कवीन्द्रमानसावासराजहंसीं सरस्वतीम्  ।  
विचित्रमधुरोदारशब्दां चारुपदक्रमाम्  ॥ भ्म्ज्_१९।१३२० ॥  
  
संसारमरुसन्तापनिर्वापणसमुद्यताम्  ।  
संवित्समरसानन्दसुधास्यन्दतरङ्गिणीम्  ॥ भ्म्ज्_१९।१३२१ ॥  
  
रणसंरम्भसम्भारगम्भीरारम्भविभ्रमाम्  ।  
निशुम्भशुम्भारवष्टम्भभीतसम्भावितामराम्  ॥ भ्म्ज्_१९।१३२२ ॥  
  
सन्ध्यामवन्ध्यां विन्ध्याद्रिवासिनीं वासवानुजाम्  ।  
शशिखण्डशिखण्डाङ्कां मुण्डमण्डलमण्डिताम्  ॥ भ्म्ज्_१९।१३२३ ॥  
  
फुल्लोत्पलवनश्यामां फुल्लोत्पलविलोचनाम्  ।  
गम्भीरनाभिकुहरामिभकुम्भनिभस्तनीम्  ॥ भ्म्ज्_१९।१३२४ ॥  
  
धन्यां कात्यायनीं चण्डां चामुण्डां खण्डिताहिताम्  ।  
शर्वाणीं शर्वरीं शर्वां सिद्धगन्धर्वसेविताम्  ॥ भ्म्ज्_१९।१३२५ ॥  
  
कालसङ्कर्षिणीं घोरां त्रिजगद्ग्रामलालसाम्  ।  
कमलासनकङ्कालमालाकलितशेखराम्  ॥ भ्म्ज्_१९।१३२६ ॥  
  
शिवां शिवप्रदां शान्तां शिवकान्तां शताननाम्  ।  
त्रिनेत्रां सौम्यवदनां मदनारिमदप्रभाम्  ॥ भ्म्ज्_१९।१३२७ ॥  
  
स्फीतफेनसुधाम्भोधिदुकूलां रत्नमेखलाम्  ।  
कराकलितहेमाद्रिमातुलङ्गांशुपिङ्गलाम्  ॥ भ्म्ज्_१९।१३२८ ॥  
  
अक्षसूत्रकृतावृत्तनक्षत्रमणिमालिकाम्  ।  
पाणिसक्तसुधाम्भोधिपूर्णब्रह्माण्डकर्पराम्  ॥ भ्म्ज्_१९।१३२९ ॥  
  
संवित्प्रकाशविषदव्याकोशाकाशदर्पणाम्  ।  
शेषादिकुलभोगीन्द्रहारकेयूरकङ्कणाम्  ॥ भ्म्ज्_१९।१३३० ॥  
  
तारकामौक्तिकस्मेरशशिमार्तण्डमण्डलाम्  ।  
त्रिशृङ्गरत्नशैलेन्द्रविटङ्कमुकुटोज्ज्वलाम्  ॥ भ्म्ज्_१९।१३३१ ॥  
  
कल्लोललोस्वःसिन्धुधवलोष्णीषभूषिताम्  ।  
सेन्द्रायुधक्षयाम्भोदमायूरच्छत्त्रविभ्रमाम्  ॥ भ्म्ज्_१९।१३३२ ॥  
  
कन्दाग्रकुण्डलितनाभिमृणालदण्डहृत्पुण्डरीकनिबिडामृतपानशौण्डाम्  ।  
भृङ्गाङ्गनामिव सदोदितनादशक्तिसंवेद्यवेद्यजननीं जननीं प्रपद्ये  ॥ भ्म्ज्_१९।१३३३ ॥  
  
***** दुर्गास्तोत्रम्  ॥ ४२ ॥ *****  
  
  
इति स्तुता भगवती भक्त्या प्रद्युम्नसूनुना  ।  
सान्निध्यमकरोत्साक्षाद्दुर्ग दशभुजा पुरः  ॥ भ्म्ज्_१९।१३३४ ॥  
  
भुजङ्गपञ्जरं घोरं पाणिना कमलत्विषा  ।  
दुर्भेद्यं स्फोटयित्वास्य वज्रप्राकारसन्निभम्  ॥ भ्म्ज्_१९।१३३५ ॥  
  
निजतेजोभिरभितः स्फीतैरनुसृता मुहुः  ।  
आयूंषि दितिजेन्द्राणां कर्षन्तीवाविशन्नभः  ॥ भ्म्ज्_१९।१३३६ ॥  
  
अत्रान्तरे महावेगो भगवान्गरुडध्वजः  ।  
बाणस्य शोणितपुरं प्राप पावकरक्षितम्  ॥ भ्म्ज्_१९।१३३७ ॥  
  
अष्टबाहुरभूद्भीमविग्रहः कालियान्तकः  ।  
शङ्खचक्रगदापद्मशरशाङ्गोसिचर्मभृत्  ॥ भ्म्ज्_१९।१३३८ ॥  
  
सहस्रशिखरस्फारतुषारगिरिसन्निभः  ।  
सहस्रकायवदनो बभूव च हलायुधः  ॥ भ्म्ज्_१९।१३३९ ॥  
  
सनत्कुमारकल्पश्च प्रद्युम्नः समपद्यत  ।  
तेष्वेव पृथुरूपेषु पृथिवी समकम्पत  ॥ भ्म्ज्_१९।१३४० ॥  
  
तार्क्ष्यपक्षानिलाक्षेपक्षुम्भ(त्)स्तब्धाब्धिमण्डलः  ।  
उदभूज्जगतां को ऽपि प्रलयारम्भसम्भ्रमः  ॥ भ्म्ज्_१९।१३४१ ॥  
  
बभाषे विस्मयाविष्टस्ततः कृष्णं हलायुधः  ।  
कस्मादकस्मात्संवृत्ताः कनकद्युतयो वयम्  ॥ भ्म्ज्_१९।१३४२ ॥  
  
तमब्रवीत्तार्क्ष्यकेतुर्बाणस्य पुररक्षिता  ।  
अग्निराहवनीयो ऽत्र पुरो ऽस्मानुद्यतः क्रुधा  ॥ भ्म्ज्_१९।१३४३ ॥  
  
जगत्यकालसन्ध्येव तेजसास्य विभाव्यते  ।  
सुपर्णायत्तमधुना कार्यमेतद्भविष्यति  ॥ भ्म्ज्_१९।१३४४ ॥  
  
इत्युक्ते शौरिणा तार्क्ष्यः पक्षाक्षेपधुताम्बुधिः  ।  
गङ्गामादाय विदधे प्रशमं जातवेदसः  ॥ भ्म्ज्_१९।१३४५ ॥  
  
ततो विस्फारशिखराकारज्वालाजटाकुलाः  ।  
रुद्रस्यानुचरा घोरा वह्नयो ऽन्ये समुद्ययुः  ॥ भ्म्ज्_१९।१३४६ ॥  
  
तेषां मध्ये ऽङ्गिरा दीप्तशूलज्वालाविभूषणः  ।  
सुमेरुरिव मार्तण्डमण्डलाङ्कः समाबभौ  ॥ भ्म्ज्_१९।१३४७ ॥  
  
तस्यार्धचन्द्रेण हरिः प्रहर्तुः शूलमुत्कटम्  ।  
चिच्छेद स प्रयत्नस्य वामो विधिरिवेप्सितम्  ॥ भ्म्ज्_१९।१३४८ ॥  
  
स्थूलाकर्णेन निहतः स महास्त्रेण शौरिणा  ।  
पपात पातितरिपुर्निर्दग्धो ऽग्निरिवाग्निना  ॥ भ्म्ज्_१९।१३४९ ॥  
  
ततो भग्ने ऽग्निगहने बाणानीके ससम्भ्रमे  ।  
दध्मौ निजयशः शुद्धं पाञ्चजन्यं जनार्दनः  ॥ भ्म्ज्_१९।१३५० ॥  
  
तस्य शब्देन महता वातस्कन्धविमर्दिना  ।  
बभूव भुवनाभोगसङ्घट्टविषमः स्वनः  ॥ भ्म्ज्_१९।१३५१ ॥  
  
ततः प्रविश्य बाणस्य नगरं गरुडध्वजः  ।  
अवाप युद्धसन्नद्धक्षुब्धदैत्यमहार्णवम्  ॥ भ्म्ज्_१९।१३५२ ॥  
  
तदपारं हरिः सैन्यं पावकास्त्रशिलाशितैः  ।  
व्याप्तं चकार माञ्जिष्ठैर्बद्धैर्वध्यपटैरिव  ॥ भ्म्ज्_१९।१३५३ ॥  
  
ततस्तूर्णं रणरसादवतीर्य गरुत्मतः  ।  
विबुधारातिभिर्वीरो युयुधे लाङ्गलायुधः  ॥ भ्म्ज्_१९।१३५४ ॥  
  
शुद्धस्तमालमलिने स दैत्यसदने बभौ  ।  
ऐरावण इवादभ्रनीलाभ्रे नभसि भ्रमन्  ॥ भ्म्ज्_१९।१३५५ ॥  
  
सङ्कर्षणहलाकृष्टास्ततस्तन्मुसलाहले  ।  
निपेतुर्दानवाः सर्वे वज्रभिन्ना इवाचलाः  ॥ भ्म्ज्_१९।१३५६ ॥  
  
अवतीर्य सुपर्णाग्रात्प्रद्युम्नेन सहाच्युतः  ।  
जहार शरजालेन दैत्यजीवविहङ्गमान्  ॥ भ्म्ज्_१९।१३५७ ॥  
  
ते चण्डचञ्चुचरणैः पक्षाक्षेपैश्च पीडिताः  ।  
क्षपिताः पक्षिराजेन क्षणं शर्म न लेभिरे  ॥ भ्म्ज्_१९।१३५८ ॥  
  
ततो भस्मप्रहरणास्त्रिमुखस्त्रिशिखस्त्रिपात्  ।  
निद्राव्याघूर्णिताताम्रनेत्रो जृम्भालसः स्वयम्  ॥ भ्म्ज्_१९।१३५९ ॥  
  
शीतोद्धतैः खरतरैर्लोमभिर्मकरोपमः  ।  
भ्रमग्लानिपरिम्लानधूसरो ऽदृश्यत ज्वरः  ॥ भ्म्ज्_१९।१३६० ॥  
  
स रौहिणेयमाहूय चित्रमण्डलचारिणम्  ।  
कम्पमानतनुः कोपात्तत्क्षये विदधे मतिम्  ॥ भ्म्ज्_१९।१३६१ ॥  
  
चिक्षेप दुःसहं तस्मै भस्मापस्मारसन्निभः  ।  
वक्षोवलक्षं रामस्य येन व्याप्तमभूत्क्षणात्  ॥ भ्म्ज्_१९।१३६२ ॥  
  
तद्वक्षसः प्रदीप्तोत्थं भस्म मेरुतटे पतत्  ।  
ददाह पृथुटाङ्कारि शिखरं सहसा ज्वलत्  ॥ भ्म्ज्_१९।१३६३ ॥  
  
शेषेण दीप्तसर्वाङ्गो भस्मना विस्मृतस्मृतिः  ।  
स्खलद्गतिस्तालकेतुः परं क्षीब इवाबभौ  ॥ भ्म्ज्_१९।१३६४ ॥  
  
सो ऽब्रवीत्कृष्ण कृष्णाहं प्रदीप्तो न लभे धृतिम्  ।  
कुलालचक्रविभ्रान्तं पश्यामि निखिलं जगत्  ॥ भ्म्ज्_१९।१३६५ ॥  
  
इति ब्रुवाणमभ्येत्य शार्ङ्गधन्वा हलायुधम्  ।  
भस्मशान्त्यै पिरष्वज्य जग्राह ज्वरमोजसा  ॥ भ्म्ज्_१९।१३६६ ॥  
  
स तेन समरे घोरे समाक्रान्तः क्रुधा ज्वलन्  ।  
ज्वरश्चिक्षेपे मुष्टिभ्यां भस्म ज्वालाजटाकुलम्  ॥ भ्म्ज्_१९।१३६७ ॥  
  
क्षणं प्रदीप्तः कृष्णो ऽपि प्रशान्ताग्निश्च तत्क्षणात्  ।  
तुल्यं तेनाहतो दोर्भिस्त्रिभिर्नाकम्पताच्युतः  ॥ भ्म्ज्_१९।१३६८ ॥  
  
स कृष्णज्वरयोर्घोरः सङ्ग्रामो वज्रनिःस्वनः  ।  
बभूव सर्वभूतानां भयकृल्लोमहर्षणः  ॥ भ्म्ज्_१९।१३६९ ॥  
  
काञ्चनाभरणच्छाया बभूवुर्ज्रविग्रहे  ।  
विनिर्गता इव ज्वालाः कृष्णदोर्दण्डपीडनात्  ॥ भ्म्ज्_१९।१३७० ॥  
  
निपीड्य निबिडं दोर्भिः क्षितौ क्षिपत्तः स शौरिणा  ।  
अलक्षितो ऽविशत्क्षिप्रं तच्छरीरं समीरवत्  ॥ भ्म्ज्_१९।१३७१ ॥  
  
तेनाविष्टः श्वसञ्जृम्भाभ्रमनिद्रालसः स्खलन्  ।  
क्षणं बभूव भूतात्मा प्रोद्धूताद्भुतविप्लवः  ॥ भ्म्ज्_१९।१३७२ ॥  
  
अहो बताप्रतिहता वस्तुशक्तिर्गरीयसी  ।  
जगन्नाते ऽपि यद्भेजे ज्वरसंस्पर्शविक्रियाम्  ॥ भ्म्ज्_१९।१३७३ ॥  
  
सो ऽसृजद्वैष्णवं घोरं ज्वरं पूर्वज्वरापहम्  ।  
कृष्णस्तेन ज्वरेणाशु पुनः पूर्वो ऽभवज्ज्वरः  ॥ भ्म्ज्_१९।१३७४ ॥  
  
तं हन्तुमुद्यतो यावत्कालियारिः स्वयं क्रुधा  ।  
उच्चचार वचस्तावद्गगनाद्धोरनिःस्वनम्  ॥ भ्म्ज्_१९।१३७५ ॥  
  
संरक्ष्यो भगवन्नेष रुद्रस्यानुचरो ज्वरः  ।  
श्रुत्वेति विररामाशु तद्वधान्मधुसूदनः  ॥ भ्म्ज्_१९।१३७६ ॥  
  
कृताञ्जलिस्तमवदज्ज्वरो विष्णुज्वरार्दितः  ।  
निजं संहर विश्वेश ज्वरं मदनुकम्पया  ॥ भ्म्ज्_१९।१३७७ ॥  
  
माधवेन तु तद्वाक्यात्संहृते च निजे ज्वरे  ।  
प्रणनाम हरिं हर्षाज्ज्वरः शर्वपुरःसरः  ॥ भ्म्ज्_१९।१३७८ ॥  
  
किं ते प्रियं करोमीति वादिनं हृष्टमानसम्  ।  
तमब्रवीन्मधुरिपुः प्रसादमधुराक्षरम्  ॥ भ्म्ज्_१९।१३७९ ॥  
  
भुजायुधमिदं युद्धमावयोः प्रणिपत्य माम्  ।  
ये मन्मयाः संस्मरन्ति सन्तु ते विज्वरा नराः  ॥ भ्म्ज्_१९।१३८० ॥  
  
त्रिपाद्भूतिप्रहरणस्त्रिशिराः सास्रुलोचनः  ।  
ध्यातः प्रीतिसुखं दद्यात्त्वदाकारः शरीरिणाम्  ॥ भ्म्ज्_१९।१३८१ ॥  
  
नाद्यन्ताः कवयः पूर्वे शास्तारो ऽल्पमहात्तमाः  ।  
घ्नन्तु ज्वरांश्चानिरुद्धप्रद्युम्नबलकेशवाः  ॥ भ्म्ज्_१९।१३८२ ॥  
  
इत्युक्तः शौरिणा प्रीत्या तथेत्याह हरि ज्वरः  ।  
अभ्यधान्मौलिरत्नाग्रे प्रणयावर्जिताञ्जलिः  ॥ भ्म्ज्_१९।१३८३ ॥  
  
अहं हरेण त्रिपुरान्तकेन विनिर्मितः कालियसूदनेन  ।  
जितस्त्वाया दानवकाननाग्रे प्रसह्य युद्धे तव किं करोमि  ॥ भ्म्ज्_१९।१३८४ ॥  
  
इत्युक्त्वापसृते शर्वज्वरे पूर्वं रणाङ्गनात्  ।  
तार्क्ष्यमारुह्य युयुधे सात्मजः साग्रजो हरिः  ॥ भ्म्ज्_१९।१३८५ ॥  
  
विदारिताः कृष्णशरैः स्वामिसन्मानयन्त्रिताः  ।  
मानिनो दैत्यसुभटा न तस्थुर्न ययुः क्षणम्  ॥ भ्म्ज्_१९।१३८६ ॥  
  
ततो विघटितव्यूहा भग्नस्यन्दनकुञ्जराः  ।  
ययुस्त्यकत्वा रणं दैत्या दामोदरविदारिताः  ॥ भ्म्ज्_१९।१३८७ ॥  
  
विद्रावितास्ते हरिणा हरिणा हरिणा इव  ।  
नदीवेगा इव गताः प्रतीपं न समाययुः  ॥ भ्म्ज्_१९।१३८८ ॥  
  
प्राणैस्तृणाग्रलघुभिः कल्पापायस्थिरं यशः  ।  
विक्रीय किं गता यूयं मृत्युः सर्वत्र देहिनाम्  ॥ भ्म्ज्_१९।१३८९ ॥  
  
मानपर्वतवज्रेण कीर्तिवल्ली दवाग्निना  ।  
औचित्यचित्रधूमेन भयेनाभिहताः कथम्  ॥ भ्म्ज्_१९।१३९० ॥  
  
इति बाणेन बहुशः कुम्भाण्डेन च मानिना  ।  
निवार्यमाणा अपि ते जग्मुरेव दिशो दश  ॥ भ्म्ज्_१९।१३९१ ॥  
  
ततो रणाङ्गने रुद्रो भगवान्भगनेत्रहा  ।  
देवः पिनाकी सगुहः स्वयं योद्धुमथाययौ  ॥ भ्म्ज्_१९।१३९२ ॥  
  
तुषारनिकरस्मेरस्फारैर्गात्रांशुसञ्चयैः  ।  
कुर्वन्निव जगन्नाथो भूरिभूतिविभूषितम्  ॥ भ्म्ज्_१९।१३९३ ॥  
  
वलद्वलयकेयूरकुण्डलव्यालमण्डलैः  ।  
त्रिपुरानलधूमालीभङ्गैरिव तरङ्गितः  ॥ भ्म्ज्_१९।१३९४ ॥  
  
सृजन्कण्ठप्रभाचक्रैर्दिग्वधूनीलकञ्चुकैः  ।  
प्रलयारम्भसचिवान्पुष्करावर्तकानिव  ॥ भ्म्ज्_१९।१३९५ ॥  
  
गाढबन्धजटाजूटस्फुटच्चन्द्रकलाङ्कुरः  ।  
स्फूर्जत्फेनामरनदीरचितोष्णीषविभ्रमः  ॥ भ्म्ज्_१९।१३९६ ॥  
  
रथेन नन्दियुक्तेन सिंहयुक्तेन भास्वता  ।  
कोपपावकपुञ्जेन मूर्तेनेवावृताम्बरः  ॥ भ्म्ज्_१९।१३९७ ॥  
  
तारकावजयोदारकुमारानुगतं हरम्  ।  
हरिरालोक्य निष्कम्पः सज्जं चक्रे निजं धनुः  ॥ भ्म्ज्_१९।१३९८ ॥  
  
क्रुद्धस्य खण्डपरशोः समराडम्बरे स्वयम्  ।  
अभूदकाण्डप्रलयारम्भशङ्का शरीरिणाम्  ॥ भ्म्ज्_१९।१३९९ ॥  
  
ततः कनकनाचैर्भर्गः कृष्णमपूरयत्  ।  
तृतीयनयनोद्धूतभूरिवह्निशिखोपमैः  ॥ भ्म्ज्_१९।१४०० ॥  
  
उग्रैरुग्रभुजोत्सृष्टैर्वेगस्पष्टीकृतैर्वृतः  ।  
स तैस्तद्वलयव्यालैर्ज्याकृष्टित्रुटितैरिव  ॥ भ्म्ज्_१९।१४०१ ॥  
  
शरधारासहस्रोग्रं विस्फूर्जद्गर्जितोर्जितम्  ।  
मुमोच भद्रं रुद्राय पर्जन्यास्त्रं जनार्दनः  ॥ भ्म्ज्_१९।१४०२ ॥  
  
अस्त्रेण त्रिपुरारातिर्व्याप्तस्तेन प्रमाथिना  ।  
आग्नेयमस्त्रं विदधे वित्रासितजगत्त्रयम्  ॥ भ्म्ज्_१९।१४०३ ॥  
  
वह्निज्वालावलयितः साग्रजो गरुडध्वजः  ।  
हेमपञ्जरबद्धस्य भेजे केसरिणः श्रियम्  ॥ भ्म्ज्_१९।१४०४ ॥  
  
वारुणेन शमं नीते तस्मिन्नस्त्रे मुरारिणा  ।  
पैशाचरौद्राङ्गिरसैर्युयुधे ऽस्त्रैस्त्रिलोचनः  ॥ भ्म्ज्_१९।१४०५ ॥  
  
निवार्यास्त्राणि तान्याशु सौरवायव्यवासवैः  ।  
सन्दधे क्रोधविधुरस्त्रिपुरान्तकरं शरम्  ॥ भ्म्ज्_१९।१४०६ ॥  
  
चिराच्चापप्रणयितां तस्मिन्नीते ऽन्धकद्विषा  ।  
हरिर्विजृम्भमाणास्त्रं तं विजृम्भाकुलं व्यधात्  ॥ भ्म्ज्_१९।१४०७ ॥  
  
घोरघोषेण शार्ङ्गस्य पाञ्चजन्यस्य चासकृत्  ।  
जृम्भिते भैरवे भीमं भयं भूतानि लेभिरे  ॥ भ्म्ज्_१९।१४०८ ॥  
  
ततः कुम्भाण्डसूतेन रथेन पृथुरंहसा  ।  
प्रत्युद्ययौ रामकृष्णप्रद्युम्नान्कुपितो गुहः  ॥ भ्म्ज्_१९।१४०९ ॥  
  
अनिलानलपर्जन्यैरस्त्रैरभिहतः स तैः  ।  
दीप्तास्त्रजालैर्विदधे जगत्सङ्क्षोभविभ्रमम्  ॥ भ्म्ज्_१९।१४१० ॥  
  
षण्मुखो ऽपि बभौ हेमपुङ्खैस्तद्विविधैर्वृतः  ।  
जन्मक्षेत्रं शरवरं प्रीत्या पुनरिवाश्रितः  ॥ भ्म्ज्_१९।१४११ ॥  
  
अस्त्रं ब्रह्मशिरो रौद्रमसृजत्तारकान्तकः  ।  
ज्वालाभिज्वलिता यस्य शैलाः प्रापुः सुमेरुताम्  ॥ भ्म्ज्_१९।१४१२ ॥  
  
तस्मिन्विश्वक्षयाक्षेपदीक्षाविक्षोभिताखिले  ।  
अस्त्रानले प्रविसृते हरिश्चक्रं समादधे  ॥ भ्म्ज्_१९।१४१३ ॥  
  
तत्सर्वास्त्रहरं घोरं मार्तण्डोच्चण्डमण्डलम्  ।  
हरिदोर्दण्डसंसक्तं जहारास्त्रानलप्रभाम्  ॥ भ्म्ज्_१९।१४१४ ॥  
  
  
चक्रांशुक्रकचोत्कृत्ते तस्मिन्नस्त्रप्रभावने  ।  
प्रजग्राह गुहः शक्तिं क्रूरां क्रौञ्चाद्रिदारिणीम्  ॥ भ्म्ज्_१९।१४१५ ॥  
  
मृत्युदन्तावलीताररत्नराजिविराजिताम्  ।  
तारकासृक्कणाकारशोणपट्टविभूषिताम्  ॥ भ्म्ज्_१९।१४१६ ॥  
  
चिक्षेप कार्तिकेयस्तां घण्टापटलराविणीम्  ।  
क्रोशन्तीं त्रिजगद्ग्रासलालसां क्षुधितामिव  ॥ भ्म्ज्_१९।१४१७ ॥  
  
सा दीप्ताग्रप्रभाताभ्रभ्रूकेशश्मश्रुभीषणे  ।  
चक्रे व्योम महाकालवक्त्रे जिह्वाविजृम्भितम्  ॥ भ्म्ज्_१९।१४१८ ॥  
  
स्वस्ति स्वस्त्यच्युतायेति दिवि देवैरुदीरितम्  ।  
सा कृष्णाभिमुखी शक्तिर्वेगाद्विद्युदिवाबभौ  ॥ भ्म्ज्_१९।१४१९ ॥  
  
सा कृष्णहुङ्कारहता तस्मान्निष्फलतां ययौ  ।  
आशेव बद्धा मुग्धेन लब्धे कुटिलचेतसि  ॥ भ्म्ज्_१९।१४२० ॥  
  
ततश्चक्रायुधश्चक्रे कलयन्वलयं रुषः  ।  
  
गुहं वीक्ष्य कटाक्षेण तद्वधे विदधे मतिम्  ॥ भ्म्ज्_१९।१४२१ ॥  
  
निरम्बरा मुक्तकेशी श्यामा लोहितलोचना  ।  
तस्थौ कुमाररक्षायै मूर्ता शक्तिरिवाग्रतः  ॥ भ्म्ज्_१९।१४२२ ॥  
  
अपगच्छापगच्छेति सासूयं कालियाद्विषा  ।  
निवार्यमाणाप्यसकृत्ततो नापससार सा  ॥ भ्म्ज्_१९।१४२३ ॥  
  
अत्रान्तरे घनध्वानधीरगम्भीरनिःस्वनैः  ।  
तारतीररवैः सैन्यैर्बाणः स्वयमदृश्यत  ॥ भ्म्ज्_१९।१४२४ ॥  
  
स कौमारमयूरस्य शुशुभे पृष्ठमास्थितः  ।  
अञ्जनाद्रितटं नीलमेघसङ्घ इवोच्छ्रितः  ॥ भ्म्ज्_१९।१४२५ ॥  
  
सो ऽवदत्कृष्णमभ्येत्य बहुबाहुबलोर्जितः  ।  
प्रत्यासन्नविनाशो ऽद्य दीपवद्बत वर्धसे  ॥ भ्म्ज्_१९।१४२६ ॥  
  
हतो मया विदेशे ऽस्मिन्नविज्ञातः सुहृज्जनैः  ।  
ध्रुवं त्यक्ष्यसि कृच्छ्रेण जीवितं मृतबान्धवः  ॥ भ्म्ज्_१९।१४२७ ॥  
  
इति बाणेन गदिते गर्वाद्गरुडलाञ्छनः  ।  
कत्थनेनैव शूरो ऽसि नूनमित्याह सस्मितः  ॥ भ्म्ज्_१९।१४२८ ॥  
  
ततः शितशरासारैः पूरितः स मुरारिणा  ।  
असृजद्दोःसहस्रेण घोरायुधपरम्पराम्  ॥ भ्म्ज्_१९।१४२९ ॥  
  
तत्कृशानुकणाकारपूरपूरितमम्बरम्  ।  
विकीर्णस्वर्णचूर्णाया लेभे मणिभुवः प्रभाम्  ॥ भ्म्ज्_१९।१४३० ॥  
  
अस्त्रं हिरण्यकशिपोरथ बाणः समादधे  ।  
यद्भीत्येव दिशः क्वापि ययुः सन्तमसावृताः  ॥ भ्म्ज्_१९।१४३१ ॥  
  
तदुद्भूतास्त्रनिचयैः पूरिते गगनाङ्गने  ।  
वायोरपि गतिर्नाभूत्का कथा व्योमचारिणाम्  ॥ भ्म्ज्_१९।१४३२ ॥  
  
पर्जन्यास्त्रेण हरिणा तस्मिन्नस्त्रे निवारिते  ।  
बाणबाहुवनोत्सृष्टा शरवृष्टिः समुद्ययौ  ॥ भ्म्ज्_१९।१४३३ ॥  
  
बभर्तुर्बर्हिगरुडौ युद्धे चञ्चुनखायुधौ  ।  
मिश्रीभूताविव मुहुर्नीलशैलसुराचलौ  ॥ भ्म्ज्_१९।१४३४ ॥  
  
ततस्तार्क्ष्येण पक्षाग्रक्षेपविक्षेपकारिणा  ।  
आकृष्णाभिहतो मूर्ध्नि मयूरो ऽद्रिरिवापतत्  ॥ भ्म्ज्_१९।१४३५ ॥  
  
दैत्येन्द्रे निहते नन्दी प्रेरितस्त्रिपुरारिणा  ।  
रौद्रं रथं समादाय सज्जो ऽभूत्समरे पुनः  ॥ भ्म्ज्_१९।१४३६ ॥  
  
बाणस्तूर्णं समारुह्य मानी मन्युविषाकुलः  ।  
चकार ब्रह्मशिरसा महास्त्रेण जगत्क्षयम्  ॥ भ्म्ज्_१९।१४३७ ॥  
  
ततश्चक्रं सहस्रारं संहारं त्रिदशद्विषाम्  ।  
उद्यम्य ग्रस्तदैत्यास्त्रं हरिर्दैत्येन्द्रमाद्रवत्  ॥ भ्म्ज्_१९।१४३८ ॥  
  
पुनः सन्न्यस्तवसना काली कुवलयेक्षणा  ।  
पुरो बभूव रक्षार्थं बाणस्य प्राणसंशये  ॥ भ्म्ज्_१९।१४३९ ॥  
  
दृष्ट्वा तामवदत्कुष्णस्त्राणं वः कथमङ्गना  ।  
बाण संशयकालेषु नेदं वीरव्रतोचितम्  ॥ भ्म्ज्_१९।१४४० ॥  
  
इत्युक्त्वा मीलिताक्षस्तां परिवर्ज्याङ्गनां हरिः  ।  
उत्ससर्ज प्रभाचक्रदुष्प्रेक्षं चक्रमञ्जसा  ॥ भ्म्ज्_१९।१४४१ ॥  
  
तदलक्ष्यभ्रमोद्भ्रान्तं बाणबाहुवने मुहुः  ।  
चक्रं पूर्णानलापूरक्रूरं क्रकचतां ययौ  ॥ भ्म्ज्_१९।१४४२ ॥  
  
क्षणेन मूलनिर्लूनप्रभूतभुजापादपः  ।  
बभूव बाणः सावेगस्रवद्रुधिरनिर्झरः  ॥ भ्म्ज्_१९।१४४३ ॥  
  
कण्ठच्छेदोद्यतं दृष्ट्वा बाणस्य मधुसूदनम्  ।  
अभ्येत्य भगवान्भर्गः सगुहः प्रणतो ऽभ्यधात्  ॥ भ्म्ज्_१९।१४४४ ॥  
  
कृष्ण जाने जगज्जनमस्थितिसंहारकारणम्  ।  
त्वां तथाप्येष नः को ऽपि दैत्यपक्षपरिग्रहः  ॥ भ्म्ज्_१९।१४४५ ॥  
  
मद्भक्त एव भक्तस्ते संरक्ष्यस्ते महाश्रयः  ।  
अहमेव भवान्ब्रह्ममूर्तिस्त्रैगुण्यसङ्गतः  ॥ भ्म्ज्_१९।१४४६ ॥  
  
मदेकशरणस्तस्माद्रक्ष्यो बाणस्त्वयाधुना  ।  
उक्तो हरेणेति हरिस्तथेत्युक्त्वानुरक्षितम्  ॥ भ्म्ज्_१९।१४४७ ॥  
  
ततस्त्रिनेत्रमामन्त्र्य प्रयाते गरुडध्वजे  ।  
पश्चात्कृत्तभुजं बाणं नन्दी चिन्ताकुलो ऽभ्यधात्  ॥ भ्म्ज्_१९।१४४८ ॥  
  
अहो बत न जानीमः कियती भवितव्यता  ।  
बाणस्त्र्यक्षे सपक्षे ऽपि प्राप्तो जीवितसंशयम्  ॥ भ्म्ज्_१९।१४४९ ॥  
  
बाण च्छिन्नभुजो ऽप्यत्र नृत्येनाराधय प्रभुम्  ।  
भवं भवभयोच्छेदकोविदं वरदं सखे  ॥ भ्म्ज्_१९।१४५० ॥  
  
इत्युक्तो नन्दिना बाणश्चिरचारी पदक्रमैः  ।  
ननर्त भगवान्येन वरदो ऽस्याभवद्भवः  ॥ भ्म्ज्_१९।१४५१ ॥  
  
अमरो निर्व्यथः श्रीमाञ्जातः पूज्यभुजद्वयः  ।  
बाणो ऽभूदीश्वरवरान्महाकालो गणाग्रणीः  ॥ भ्म्ज्_१९।१४५२ ॥  
  
अन्तर्हिते ऽथ सगणे सहसा पार्वतीपतौ  ।  
बभूव शोणितपुरं शून्यं दैत्यजनोज्झितम्  ॥ भ्म्ज्_१९।१४५३ ॥  
  
उषासहायमादाय बाणान्तःपुरमन्दिरात्  ।  
अनिरुद्धं प्रमुदितः प्रययौ गरुडध्वजः  ॥ भ्म्ज्_१९।१४५४ ॥  
  
व्रजन्स तार्क्ष्यपक्षांशुपिशङ्गीकृतदिङ्मुखः  ।  
सस्मार सत्यभामाया वचनं चारुलोचनः  ॥ भ्म्ज्_१९।१४५५ ॥  
  
सन्ति दिव्यामृतक्षीरा दिव्या बाणस्य धेनवः  ।  
ता मदर्थं त्वया देव हर्तव्या इति सस्मितः  ॥ भ्म्ज्_१९।१४५६ ॥  
  
ता हर्तुमुद्ययौ यावच्चरन्तीर्जलधेस्तटे  ।  
तावत्ता विविशुः सर्वा जवेन वरुणालयम्  ॥ भ्म्ज्_१९।१४५७ ॥  
  
ततः सुपर्णपक्षोग्रवातसङ्क्षोभिते ऽम्बुधौ  ।  
घोरं रथसहस्रौघैरुद्ययौ वारुणं बलम्  ॥ भ्म्ज्_१९।१४५८ ॥  
  
मुरारिशरसम्भारदारिते च बलार्णवे  ।  
उदतिष्ठन्मणिच्छत्रः कुपितो वरुणः स्वयम्  ॥ भ्म्ज्_१९।१४५९ ॥  
  
दिव्यास्त्रवर्षी समरे वैष्णवास्त्रेण शौरिणा  ।  
निर्दह्यमानो वरुणः प्राञ्जलिस्तमभाषत  ॥ भ्म्ज्_१९।१४६० ॥  
  
मूर्तिराद्या तवैवाहं जगत्सर्गे जगत्पते  ।  
क्षन्तुमर्हसि मे देव जहि कोपं तमोमयम्  ॥ भ्म्ज्_१९।१४६१ ॥  
  
न्यासीकृतं गोधनं च बाणेन परिरक्ष मे  ।  
इत्युक्तस्तेन भगवान्प्रीतः प्रायाद्विहायसा  ॥ भ्म्ज्_१९।१४६२ ॥  
  
स्तूयमानः सुरगणैर्द्वारकोपान्तमेत्य सः  ।  
निक्षिप्य निजवक्त्रे च पाञ्चजन्यमपूरयत्  ॥ भ्म्ज्_१९।१४६३ ॥  
  
तस्य गम्भीरगोषेण सुस्निग्धघननादिना  ।  
हर्षोत्सवो ऽभवत्को ऽपि वृष्णिवीरशिखण्डिनाम्  ॥ भ्म्ज्_१९।१४६४ ॥  
  
प्रविश्य द्वारकां देवः पूजितः सर्वयादवैः  ।  
पश्चादवाप्तसत्कृत्यं विसृज्येन्द्रं सहानुगम्  ॥ भ्म्ज्_१९।१४६५ ॥  
  
गरुडं च प्रियतमाप्रणयप्रेमलालसः  ।  
विजहार सुरारातिर्निःशेषक्षयनिर्वृतिः  ॥ भ्म्ज्_१९।१४६६ ॥  
  
***** बाणयुद्धम्  ॥ ४३ ॥ *****  
  
  
वैशम्पायन इत्यूचे राजानं जनमेजयम्  ।  
इति तस्य वचः श्रुत्वा पुनः पप्रच्छ शौनकः  ॥ भ्म्ज्_१९।१४६७ ॥  
  
पूर्वे वंशाः श्रुताः सर्वे जनमेजयभूपतेः  ।  
सन्तानवंशमिच्छामि श्रोतुं सूत त्वयोदितम्  ॥ भ्म्ज्_१९।१४६८ ॥  
  
इति पृष्टो ऽब्रवीत्सूतो जनमेजयसम्भवौ  ।  
चन्द्रापीडो महीपालः सूर्यापीडश्च मक्तिभाक्  ॥ भ्म्ज्_१९।१४६९ ॥  
  
चन्द्रपीडसुतः सत्यकर्णो भ्रातृशताग्रजः  ।  
तत्पुत्रः श्वेतकर्णाख्यो महाप्रस्थानमाविशत्  ॥ भ्म्ज्_१९।१४७० ॥  
  
तं जाया मालिनी नाम सगर्भानुययौ सती  ।  
प्रतिजातस्तया त्यक्तः कुमारो गिरिकन्दरे  ॥ भ्म्ज्_१९।१४७१ ॥  
  
रुरोद तस्य कारुण्यात्प्रादुरासन्पयोमुचः  ।  
गृहीतो मुनिपुत्राभ्यां धृष्टपार्श्वद्वयो गिरौ  ॥ भ्म्ज्_१९।१४७२ ॥  
  
अजपार्श्व इति ख्यातः सो ऽभवद्यन्वनां वरः  ।  
तत्पुत्रपौत्रैर्विपुलैः पूरुवंशो विवर्धितः  ॥ भ्म्ज्_१९।१४७३ ॥  
  
ययातिप्रोक्तमप्यर्कग्रहहीना मही भवेत्  ।  
पूरुवंशविहीना तु न कदाचिद्भविष्यति  ॥ भ्म्ज्_१९।१४७४ ॥  
  
***** जनमेजयवंशः  ॥ ४४ ॥ *****  
  
  
भारते पूर्वपूजासु जनमेजयभूभुजा  ।  
श्रुत्वा दानविधिं पृष्टो व्यासशिष्यो ऽब्रवीत्पुनः  ॥ भ्म्ज्_१९।१४७५ ॥  
  
आदिपर्वणि विप्रेभ्यः प्रदद्यान्मधुपायसम्  ।  
अपूपमोदकैः कुर्यात्सभापर्वणि तर्पणम्  ॥ भ्म्ज्_१९।१४७६ ॥  
  
आरण्यके मूलफलैर्वैराटे वस्त्रमर्पयेत्  ।  
विचित्रभोज्यपानान्नं दद्यादुद्योगभीष्मयोः  ॥ भ्म्ज्_१९।१४७७ ॥  
  
द्रोणपर्वण्यायुधानि शुद्धान्नं कर्णपर्वणि  ।  
शल्यपर्वण्यपूपादिसमोदकगुडोदनम्  ॥ भ्म्ज्_१९।१४७८ ॥  
  
मुद्गमिश्रं गदायुद्धे स्त्रीपर्वणि विभूषणम्  ।  
घृतौदनमथैषू(षी)के हविष्यं शान्तिपर्वणि  ॥ भ्म्ज्_१९।१४७९ ॥  
  
अश्वमेधे यताकामं हविष्यं तद्वदाश्रमे  ।  
मौसले गन्धमाल्यादि प्रस्थानाख्ये उपानहौ  ॥ भ्म्ज्_१९।१४८० ॥  
  
स्वर्गपर्वणि भक्ष्यादि हरिवंशे तु पायसम्  ।  
भारतान्ते सरस्वत्याः पूजामादाय पुस्तके  ॥ भ्म्ज्_१९।१४८१ ॥  
  
हिरण्यदो ऽचिन्तहरिः सर्वयज्ञफलोचितः  ।  
पर्वपूजां निशम्येति पुनः पप्रच्छ शौनकः  ॥ भ्म्ज्_१९।१४८२ ॥  
  
***** पर्वपूजा  ॥ ४५ ॥ *****  
  
  
सर्वसत्रे निवृत्ते तु रक्षिते तक्षके तथा  ।  
ततः किमकरोत्सूत स राजा जनमेजयः  ॥ भ्म्ज्_१९।१४८३ ॥  
  
सूतो ऽवदत्ततो राजा विद्वन्मन्त्रिपुरोहितैः  ।  
चिन्तयित्वाश्वमेधाय पूर्णं सम्भारमादधे  ॥ भ्म्ज्_१९।१४८४ ॥  
  
अथाजगाम भगवान्दिव्यज्ञानमयो मुनिः  ।  
वेदविद्यानिधिः श्रीमान्व्यासः सत्यतपोनिधिः  ॥ भ्म्ज्_१९।१४८५ ॥  
  
तं महार्हासनासीनं पूजयित्वा नतो नृपः  ।  
पप्रच्छ भारतसुधाचर्वणानन्दनिर्भरः  ॥ भ्म्ज्_१९।१४८६ ॥  
  
भगवन्राजसूयेन कृतः क्षत्त्रक्षयो महान्  ।  
स कथं पाण्डुपुत्राणां भवता न निवारितः  ॥ भ्म्ज्_१९।१४८७ ॥  
  
पृष्टो नृपेणेत्यवदन्मुनिर्दन्तांशुभिर्दिशन्  ।  
मुखे सरस्वतीवासकमले केसरावलीम्  ॥ भ्म्ज्_१९।१४८८ ॥  
  
अवश्यभाविनि कथं तस्मिन्क्षत्त्रक्षये वयम्  ।  
प्रभवामो हितं कश्च मन्यते विधिचोदितः  ॥ भ्म्ज्_१९।१४८९ ॥  
  
इयं भवासक्तजन्तुयातायातानिलाहतिः  ।  
सर्वात्मना बलवती जृम्भते भवित्वयता  ॥ भ्म्ज्_१९।१४९० ॥  
  
शुभाशुभफलैः प्राप्तिः सहजाप्यग्रवर्तिनी  ।  
भ्रूलतेव ललाटस्था स्वदृशा केन दृश्यते  ॥ भ्म्ज्_१९।१४९१ ॥  
  
तेषां कालपरीतानां धीरभूद्दृढनिश्चया  ।  
सर्वङ्कषो हि भगवान्कालः कवलिताखिलः  ॥ भ्म्ज्_१९।१४९२ ॥  
  
देहिभर्दैवनिर्दिष्टं वचसा यदि लङ्घ्यते  ।  
तत्सत्त्रमप्यश्वमेधं मा कृथा विघ्नदो हि सः  ॥ भ्म्ज्_१९।१४९३ ॥  
  
श्रुत्वा शतक्रतुर्द्वैषात्तव क्रतुशतत्रयम्  ।  
पत्नी प्रविश्य यज्ञाश्वं रागान्धो धर्षयिष्यति  ॥ भ्म्ज्_१९।१४९४ ॥  
  
ततः प्रभृति लोके ऽस्मिन्प्रवृद्धे कलिकल्मषे  ।  
महायज्ञकथामात्रमपि दूरे भविष्यति  ॥ भ्म्ज्_१९।१४९५ ॥  
  
सेनानीः काश्यपिः कश्चिदौद्भिदः कलिगोचरे  ।  
अश्वमेधं कृती विप्रः पुनः प्रत्याहरिष्यति  ॥ भ्म्ज्_१९।१४९६ ॥  
  
इति श्रुत्वा विष्ण्णेन मुनिः पृष्टो महीभुजा  ।  
उवाच ज्ञाननयनः पर्यन्तयुगलक्षणम्  ॥ भ्म्ज्_१९।१४९७ ॥  
  
वर्णाश्रमाचारचर्चा विपरीता यतेप्सिता  ।  
भविष्यति यदा लोके तद्युगान्तस्य यौवनम्  ॥ भ्म्ज्_१९।१४९८ ॥  
  
शिथिलक्षणसौहार्दाः सत्यशीलविवर्जिताः  ।  
केशवेशा भविष्यन्ति निरुष्णीषाम्बरा नराः  ॥ भ्म्ज्_१९।१४९९ ॥  
  
दस्यवो राजचरिता राजाने दस्तुचेष्टिताः  ।  
करिष्यन्ति कलेः सर्वे साहाय्यं धर्मसङ्क्षये  ॥ भ्म्ज्_१९।१५०० ॥  
  
पक्वान्नविक्रयो लोके वेदविक्रयिणो द्विजाः  ।  
भविष्यन्ति युगे क्षीणे गृहीण्यो भगविक्रयाः  ॥ भ्म्ज्_१९।१५०१ ॥  
  
उपदेशकृतः शूद्रा ब्रह्मदीक्षाविधायिनः  ।  
भोःशब्देन भविष्यन्ति विप्रा अवमताः पुनः  ॥ भ्म्ज्_१९।१५०२ ॥  
  
मुण्डाः कषायवसना नानाव्रतविकारिणः  ।  
प्रतिग्रहान्ग्रहीष्यन्ति शूद्रा विद्रावितद्विजाः  ॥ भ्म्ज्_१९।१५०३ ॥  
  
रूपलावण्यमाधुर्ये परिक्षीणे सुभूषणे  ।  
केशालाङ्करणा नार्यो भविष्यन्ति गतत्रपाः  ॥ भ्म्ज्_१९।१५०४ ॥  
  
स्वशास्त्रपण्डिताः सर्वे निर्विवेका मुमुक्षवः  ।  
भविष्यन्ति कुले जाता निष्प्रयत्नफलेप्सवः  ॥ भ्म्ज्_१९।१५०५ ॥  
  
वञ्चना वञ्चनाज्ञानां तस्कराणां च तस्कराः  ।  
किमन्यत्प्रभविष्यन्ति राजानो दारहारिणः  ॥ भ्म्ज्_१९।१५०६ ॥  
  
बबुस्त्रीको ऽल्पपुरुषो हिमवत्पार्श्वसंश्रयः  ।  
लोकस्कन्धार्पितापत्यो हाहाभूतश्चरिष्यति  ॥ भ्म्ज्_१९।१५०७ ॥  
  
दम्भः शौचं वक्रमायाकृतित्वं हिंसाशौर्यं वृत्तिरन्योपघातः  ।  
तर्कः शास्त्रं नास्तिकत्वं च बोधः शौचाचारत्याग एवाशु मुक्तिः  ॥ भ्म्ज्_१९।१५०८ ॥  
  
इत्येवं कलिना लोके किल्बिषैराकुलीकृते  ।  
पुनः कालविपाकेन कृतधर्मः प्रवर्तते  ॥ भ्म्ज्_१९।१५०९ ॥  
  
***** भविष्यत्  ॥ ४६ ॥ *****  
  
  
ततस्तिरोहिते क्षिप्रं मुनौ ज्ञानदिवाकरे  ।  
अश्वमेधो नरपतेः क्रतुः श्रीमानवर्तत  ॥ भ्म्ज्_१९।१५१० ॥  
  
तस्मिन्यज्ञे प्रविश्याश्वं राजपत्नीं वपुष्टमाम्  ।  
अकामां कामवशतः शतक्रतुरधर्षयत्  ॥ भ्म्ज्_१९।१५११ ॥  
  
तदध्वर्युगिरा प्राप्तो राजा कोपविषोल्बणः  ।  
शशाप शक्रं यज्ञांशनिषेधेनाजितेन्द्रियम्  ॥ भ्म्ज्_१९।१५१२ ॥  
  
निरस्य सर्वान्सासूयं ब्राह्मणाद्विषयान्निजात्  ।  
प्रविश्याकम्पिततनुः पत्नीशालामभाषत  ॥ भ्म्ज्_१९।१५१३ ॥  
  
इयं निष्कास्यतां पङ्ककुल्या कुटिलचारिणी  ।  
किल्बिषालोलकल्लोलाकुलकूलावपातिनी  ॥ भ्म्ज्_१९।१५१४ ॥  
  
गृहे दूषिताचारित्रा नेयं मे स्थातुमर्हति  ।  
यशःपूर्णशशाङ्कस्य मेघमालायितं यया  ॥ भ्म्ज्_१९।१५१५ ॥  
  
स्वादु नाश्नन्ति सन्तप्ता न च रात्रिषु शेरते  ।  
शल्यं मर्मान्तरे येषां गृहे भार्या हि दूषिता  ॥ भ्म्ज्_१९।१५१६ ॥  
  
इति वादिनि भूपाले गन्धर्वाधिपतिः स्वयम्  ।  
विश्वावसुस्तमभ्येत्य सौहार्दादिदमब्रवीत्  ॥ भ्म्ज्_१९।१५१७ ॥  
  
राजन्रम्भा तव वधूरियं देवविलासिनी  ।  
वपुष्टमा सुरेन्द्रेण यज्ञे ऽस्मिन्धर्षिता सती  ॥ भ्म्ज्_१९।१५१८ ॥  
  
त्वत्प्रभावभयाद्विप्रभयाद्द्वेषान्मनोभवात्  ।  
दैवदिष्टश्च शक्रेण विघ्नस्ते विहितः क्रतौ  ॥ भ्म्ज्_१९।१५१९ ॥  
  
विप्रेभ्यो मा क्रुधः पत्नीं मा त्याक्षीः शुद्धमानसाम्  ।  
गुह्यस्पर्शो ह्यकामाया दृश्ययाङ्गस्पर्शसन्निभः  ॥ भ्म्ज्_१९।१५२० ॥  
  
जनजन्म महीरन्ध्रे पुरन्ध्रीणां स्वभावतः  ।  
अशुद्धं शुद्धिमाधत्ते ब्राह्मणान्मा मुधा वधीः  ॥ भ्म्ज्_१९।१५२१ ॥  
  
इति गन्धर्वराजेन बोधितो जनमेजयः  ।  
प्रशान्तकोपः सञ्चिन्त्य तथेति प्रत्यपद्यत  ॥ भ्म्ज्_१९।१५२२ ॥  
  
***** जनमेजययज्ञसमाप्तिः  ॥ ४७ ॥ *****  
  
  
निशम्य विष्णुचरितं वैशम्पायनकीर्तितम्  ।  
पुनः प्रपच्छ वाराहं प्रादुर्भावं महीपतिः  ॥ भ्म्ज्_१९।१५२३ ॥  
  
स पृष्टस्तेन विनयात्प्रणिपत्य हरिं मुनिः  ।  
विष्णोरानाययद्दिव्यं प्रभावं कल्मषापहम्  ॥ भ्म्ज्_१९।१५२४ ॥  
  
पूर्णे युगसहस्रान्ते निवृत्ते ब्रह्मवासरे  ।  
हिरण्यरेतास्त्रिशिराः स्वयं देवो वृषाकपिः  ॥ भ्म्ज्_१९।१५२५ ॥  
  
शिखाभिर्लोकमखिलं दग्ध्वा सगिरिसागरम्  ।  
एको नारायणः शेते गर्भीकृतजगत्त्रयः  ॥ भ्म्ज्_१९।१५२६ ॥  
  
स गर्भीकृतविश्वः प्राङ्मुमोचाण्डं हिरण्मयम्  ।  
ऊर्ध्वाधस्तेन तद्भिन्नं विवृतं दिक्षु चाष्टधा  ॥ भ्म्ज्_१९।१५२७ ॥  
  
बभूव त्रिजगत्क्षेत्रं भूतलान्तं खशेखरम्  ।  
गर्भं हिरण्यगर्भस्य यमाहुर्ब्रह्मवादिनः  ॥ भ्म्ज्_१९।१५२८ ॥  
  
स्वच्छं यत्सलिलं तत्र सुमेरुः काञ्चनाचलः  ।  
ममज्ज मेदिनी तस्मिन्गिरीन्द्रशतपीडिता  ॥ भ्म्ज्_१९।१५२९ ॥  
  
अशक्ता धर्तुमखिलं प्राणितं विष्णुतेजसा  ।  
वैकुण्ठं शरणं प्रायानमग्ना गौरिव मेदिनी  ॥ भ्म्ज्_१९।१५३० ॥  
  
ततो विश्वम्भरोद्धारधीरं वपुरकल्पयत्  ।  
वाराहं दुष्टसंहारि हरिर्गिरिमवोच्छ्रितम्  ॥ भ्म्ज्_१९।१५३१ ॥  
  
भिन्नाञ्जनचयच्छायं शुभदंष्ट्रांशुसञ्चयम्  ।  
नीलजीमूतसङ्घातादिव निर्यन्निशाकरम्  ॥ भ्म्ज्_१९।१५३२ ॥  
  
बभ्रुभ्रूश्मश्रुकेशेन वक्त्रणारञ्जिताम्बरम्  ।  
नीलाद्रिशिखरेणेव हेमराजिरजोजुषा  ॥ भ्म्ज्_१९।१५३३ ॥  
  
स पातालतलं तालतमालमलिनोदरम्  ।  
विवेश दंष्ट्राखण्डेन्दुखण्डितध्वान्तमण्डलः  ॥ भ्म्ज्_१९।१५३४ ॥  
  
मन्त्रात्मा वेद यज्ञाङ्गः स वराहो महाकृतिः  ।  
दंष्ट्राग्रेणोज्जहार क्ष्मां शेवाललतिकामिव  ॥ भ्म्ज्_१९।१५३५ ॥  
  
सा तस्य दंष्ट्रापर्यन्ते सक्ता कुवलयेक्षणा  ।  
बभौ लाञ्छनलेखेन श्यामशीतांशुमण्डले  ॥ भ्म्ज्_१९।१५३६ ॥  
  
जगन्निवासो वसुधामुद्धृत्य जगतः स्थितिम्  ।  
विदधे दिग्विभागेन भूधरांश्च न्यवेशयेत्  ॥ भ्म्ज्_१९।१५३७ ॥  
  
शङ्खचक्रगदाकारान्पर्वतान्विनिवेश्य सः  ।  
असृजत्पुरुषं वक्त्राद्देवमाद्यं प्रजापतिम्  ॥ भ्म्ज्_१९।१५३८ ॥  
  
किं करोमीति पुरतस्तस्मिन्वदति सादरम्  ।  
विभजात्मानमित्युक्त्वा विश्वयोनिस्तिरोदधे  ॥ भ्म्ज्_१९।१५३९ ॥  
ततश्चिन्तयतस्तस्य चिदाकाशसमुद्भवः  ।  
ओमित्युदचरन्नादः सम्पूरितजगत्त्रयः  ॥ भ्म्ज्_१९।१५४० ॥  
  
ततो ऽभवद्वषट्कारो महाव्याहृतयस्तथा  ।  
वेदमाता च सावित्री वेदैः सह सनातनैः  ॥ भ्म्ज्_१९।१५४१ ॥  
  
विशुद्धमानसावासराजहंसाः प्रजापतेः  ।  
अजायन्त जगद्वन्द्याः सप्त पूर्वे महर्षयः  ॥ भ्म्ज्_१९।१५४२ ॥  
  
दक्षस्तु दक्षिमाङ्गुष्ठादुदभूद्यः प्रजापतिः  ।  
तत्सुताः कन्यकाः प्रापुर्धर्मेन्दुमनुकश्यपाः  ॥ भ्म्ज्_१९।१५४३ ॥  
  
तासामयं विश्वसर्गः सन्तानः स सुरासुरः  ।  
असूत देवानदितिर्दितिर्दैत्यांश्च कश्यपात्  ॥ भ्म्ज्_१९।१५४४ ॥  
  
हिरण्याक्षं समाश्रित्य कदाचिद्दितिजेश्वरम्  ।  
सपक्षाः पर्वताश्चक्रुर्गत्या भुवनविप्लवम्  ॥ भ्म्ज्_१९।१५४५ ॥  
  
पक्षब्छेदोद्यते तेषां शक्रे तत्पक्षपातिना  ।  
हिरण्याक्षेण देवानां दारुणः सङ्गरो ऽभवत्  ॥ भ्म्ज्_१९।१५४६ ॥  
  
तस्मिन्महास्त्रविक्षेपभूतक्षोभविभीषणे  ।  
हिरण्याक्षो ऽजयद्देवान्भुवनाकम्पने रणे  ॥ भ्म्ज्_१९।१५४७ ॥  
  
सुरेषु ध्वस्तधैर्येषु वराहो गिरिविग्रहः  ।  
भगवान्स्वयमभ्येत्य तस्थौ दैत्यवधोत्सुकः  ।  
दध्मौ दंष्ट्राकरालेन शङ्खं वक्त्रेण चक्रभृत्  ॥ भ्म्ज्_१९।१५४८ ॥  
  
नादेन तस्य ब्रह्मण्डमण्डलावर्तकारिणा  ।  
ओङ्कारायितमुद्दर्पदैत्यक्षयमहाध्वरे  ॥ भ्म्ज्_१९।१५४९ ॥  
  
ततो ऽभ्येत्य हिरण्याक्षः क्षयदूतिकया द्विषाम्  ।  
शक्त्या वक्षसि देवेशं जघान घननिःस्वनः  ॥ भ्म्ज्_१९।१५५० ॥  
  
लीलया वीक्ष्य भगवान्दैत्यमद्भूतविक्रमम्  ।  
असृजद्वैरिसंहारं सहस्रारं सुदर्शनम्  ॥ भ्म्ज्_१९।१५५१ ॥  
  
कृतोत्तमाङ्गशृङ्गे ऽथ तेन दैत्यमहीभृति  ।  
पतिते भुवि विध्वस्ताः प्रययुर्दानवा दिशः  ॥ भ्म्ज्_१९।१५५२ ॥  
  
हिरण्याक्षे हते वीरे शेखरे त्रिदशद्विषाम्  ।  
धृता महावराहेण स्वपदं भेजिरे सुराः  ॥ भ्म्ज्_१९।१५५३ ॥  
  
दंष्ट्रानिर्भिन्नभिन्नञ्जनगिरिगहनस्फारदैत्यान्धकारश्चन्द्रार्कोदारतारापथरुचिरतरप्रस्पुरच्छङ्खचक्रः  ।  
पायान्नः शेषशीर्षाक्रमणसमुदितैर्व्याप्तकायः फणाग्रैः क्षुभ्यत्क्षीराब्धिफेनैरिव मणिशबलैर्मन्दराभो वराहः  ॥ भ्म्ज्_१९।१५५४ ॥  
  
***** वराहप्रादुर्भावः  ॥ ४८ ॥ *****  
  
  
पुरा कृतयुगे श्रीमान्काश्यपो दितिनन्दनः  ।  
चक्रे हिरण्यकशिपुः साग्रं वर्षायुतं तपः  ॥ भ्म्ज्_१९।१५५५ ॥  
  
अवध्यः सुरगन्धर्वकिन्नरोरगरक्षसाम्  ।  
आयुधानां च सर्वेषां सो ऽभवद्ब्रह्मणो वरात्  ॥ भ्म्ज्_१९।१५५६ ॥  
  
समं प्राप्तपदो दर्पादाक्रान्तभुवनत्रयः  ।  
वीरः सुराङ्गनाः सर्वाश्चक्रे प्रोषितभर्तृकाः  ॥ भ्म्ज्_१९।१५५७ ॥  
  
ततः सन्त्रस्तविध्वस्तास्तत्प्रतापाग्निनिष्प्रभाः  ।  
ब्रह्मवाक्यायुर्देवाः शरणं देवमच्युतम्  ॥ भ्म्ज्_१९।१५५८ ॥  
  
स दत्त्वा वरदस्तेषामभयं भूतभावनः  ।  
ओङ्कारानुगतं चक्रे नारसिंहं महद्वपुः  ॥ भ्म्ज्_१९।१५५९ ॥  
  
सो ऽभूज्ज्वलितहेमाद्रिप्रभासम्भारघस्मरः  ।  
सावेगचरणाक्रान्तिखर्वीकृतमहीधरः  ॥ भ्म्ज्_१९।१५६० ॥  
  
विद्रुमाग्राङ्गुराकारैश्चञ्चद्रोमाञ्चकञ्चुकैः  ।  
क्रूरक्रोधानलोद्भूतैर्विस्फुलिङ्गैरिवावृतः  ॥ भ्म्ज्_१९।१५६१ ॥  
  
प्रतापमन्दिरागारकनकस्तम्भसन्निभैः  ।  
शङ्खचक्रगदापद्मलाञ्छनैर्भूषितो भुजैः  ॥ भ्म्ज्_१९।१५६२ ॥  
  
कृतान्तद्विरदोदीर्णकर्णचामरविभ्रमैः  ।  
नखरांशुचयैः कुर्वन्साट्टहासमिवाम्बरम्  ॥ भ्म्ज्_१९।१५६३ ॥  
  
मेरुकूटोन्नतस्कन्धशिखरासक्तकेसरैः  ।  
घोरः करालकालाग्निजीवनव्यजनैरिव  ॥ भ्म्ज्_१९।१५६४ ॥  
  
जृम्भाविस्पष्टदंष्ट्रांशुपटलैरादिशन्मुहुः  ।  
चण्डांशुपुण्डरीकस्य विसिनीकाण्डमण्डलम्  ॥ भ्म्ज्_१९।१५६५ ॥  
  
दृप्तदैत्यशतोत्पातशंसिनीं रुधिरारुणाम्  ।  
अकालसन्ध्यां कुर्वाणः पिङ्गोग्रनयनातपैः  ॥ भ्म्ज्_१९।१५६६ ॥  
  
बभ्रुभ्रुभङ्गविकटं ललाटतटमुन्नतम्  ।  
अदभ्रमिव सन्ध्याभ्रं स्फुरत्तारतडिद्गणम्  ॥ भ्म्ज्_१९।१५६७ ॥  
  
स गत्वा दैतेयनिलयं प्रलयानलसन्निभः  ।  
ददर्शार्कसहस्राभां हिरण्यकशिपोः सभाम्  ॥ भ्म्ज्_१९।१५६८ ॥  
  
स्थितां जगत्त्रयीमूर्ध्नि हेममालामिवोज्ज्वलाम्  ।  
दिव्यरत्नफलोदारसर्वर्तुकुसुमद्रुमाम्  ॥ भ्म्ज्_१९।१५६९ ॥  
  
मणिकुट्टिमसङ्क्रान्तकान्तकान्तामुखाम्बुजाम्  ।  
तस्यां दैत्यपतिः श्रीमान्विरराजोर्जितद्युतिः  ॥ भ्म्ज्_१९।१५७० ॥  
  
पृथुरत्नासनोत्सङ्गे सहस्रांशुरिवोदये  ।  
शुशुभे हेमपद्मस्रग्विपुले तस्य वक्षसि  ॥ भ्म्ज्_१९।१५७१ ॥  
  
कल्पान्तसूर्यमालेव तटे कनकभूभृतः  ।  
निषिद्धा लोकपालानां स्थितिरत्रेति शासनम्  ॥ भ्म्ज्_१९।१५७२ ॥  
  
क्षणं दिक्षु लिलेखेव रत्नकुण्डलरश्मिभिः  ।  
विटङ्करत्नमुकुटोद्द्योतैरिन्द्रायुधप्रभैः  ॥ भ्म्ज्_१९।१५७३ ॥  
  
मुहुर्व्योममयूरस्य रत्नाभारमिवाकरोत्  ।  
सेवितः सिद्धगन्धर्वकिन्नराप्सरसां गणैः  ॥ भ्म्ज्_१९।१५७४ ॥  
  
विश्वैश्वर्याब्धिफेनौघं बभारोष्णीषमुज्ज्वलम्  ।  
तस्मिन्स्वर्गाङ्गानापाणिमन्दान्दोलितचामरैः  ।  
राजलक्ष्मीर्जहासेव तरङ्गितसितांशुके  ॥ भ्म्ज्_१९।१५७५ ॥  
  
अथादृश्यत दिग्दाहोद्गारदारुणमम्बरम्  ।  
केनापि॥॥॥॥क्षरत्क्षतजनिर्भरम्  ॥ भ्म्ज्_१९।१५७६ ॥  
  
प्रादुरासीत्ततः सिंहः श्रीमान्पुरुषविग्रहः  ।  
देवो देवारिदलनः कृशानुशतपिङ्गलः  ॥ भ्म्ज्_१९।१५७७ ॥  
  
तं वीक्ष्य हृदयोत्कम्पनवदीक्षाविधायिनम्  ।  
मिथोमुखानि दितिजा विस्मयार्ता व्यलोकयन्  ॥ भ्म्ज्_१९।१५७८ ॥  
  
को ऽयमित्याकुले क्षिप्रं दैत्यास्थानसभाङ्गणे  ।  
धीमानुवाच प्रह्लादो हिरण्यकशिपोः सुतः  ॥ भ्म्ज्_१९।१५७९ ॥  
  
सर्वदेवमयः को ऽपि देवो ऽयं महसां निधिः  ।  
येन नः स्थगितानीव चेतांसि च वचांसि च  ॥ भ्म्ज्_१९।१५८० ॥  
  
स एवायं हिरण्याक्षो येन नीतः प्रमाथिना  ।  
कालकापालिकोत्तलस्कन्धवल्कलकेतुताम्  ॥ भ्म्ज्_१९।१५८१ ॥  
  
इति ब्रुवाणे प्रह्लादे भ्रुकुटीकुटिलाननः  ।  
हिरण्यकशिपुर्दैत्यान्गृह्यतामित्यभाषत  ॥ भ्म्ज्_१९।१५८२ ॥  
  
विप्रचितिप्रभृतयस्ततस्ते दानवर्षभाः  ।  
प्रदीप्तकङ्कटा घोरास्तं सर्वे पर्यवारयन्  ॥ भ्म्ज्_१९।१५८३ ॥  
  
शस्त्रवृष्टिं तदुत्सृष्टां ज्वालाजालजटाकुलाम्  ।  
जग्राह निश्चलो देवः शोणपुष्पामिव स्रजम्  ॥ भ्म्ज्_१९।१५८४ ॥  
  
स स्वद्योतैरिव व्याप्तः शरैः शिखदिदारुणैः  ।  
दृङ्मात्रेणैव तांश्चक्रे वातक्षिप्ततृणोपमान्  ॥ भ्म्ज्_१९।१५८५ ॥  
  
नदत्प्रलयजीमूतनिःस्वनस्तान्विधूय सः  ।  
सभां बभञ्ज सञ्जातजनक्षोभविराविणीम्  ॥ भ्म्ज्_१९।१५८६ ॥  
  
दैत्यचक्रे ऽथ विध्वस्ते सहसा तस्य तेजसा  ।  
दष्टौष्ठः स्वयमुत्तस्थौ हिरण्यकशिपुः क्रुधा  ॥ भ्म्ज्_१९।१५८७ ॥  
  
स क्षिपन्नस्त्रसङ्घातं दण्डं चिक्षेप भीषणम्  ।  
कालचक्रं त्रिशूलं च कङ्कालं मुसलं तथा  ॥ भ्म्ज्_१९।१५८८ ॥  
  
ब्रह्मास्त्रमशनिं त्वाष्ट्रं शक्तिं पाशुपतं हलम्  ।  
कालमुद्गरमत्युग्रं कृतान्तास्त्रं सविग्रहम्  ॥ भ्म्ज्_१९।१५८९ ॥  
  
इत्येतैश्छाद्यमानो ऽपि न चकम्पे नृकेसरी  ।  
नानाप्राणिमुखैर्दैत्यैर्घोरामायामयैर्वृतः  ॥ भ्म्ज्_१९।१५९० ॥  
  
ततो हिरण्यकशिपुः क्रोधान्धः पृथुविग्रहः  ।  
चकार जगतां क्षोभं येन लोकाश्चकम्पिरे  ॥ भ्म्ज्_१९।१५९१ ॥  
  
सपत्तनपुरीद्वीपपुरीनगरशासना  ।  
मही चचाल तटिनी मालिनी शैलशालिनी  ॥ भ्म्ज्_१९।१५९२ ॥  
  
अथाकृष्य बालद्दैत्यं कृत्वोत्सङ्गे रणोत्कटम्  ।  
वक्षस्यदारयद्देवो वज्रोग्रनखरैः खरैः  ॥ भ्म्ज्_१९।१५९३ ॥  
  
दैत्यहृत्कमलोदीर्णा निर्ययुः शोणितच्छटाः  ।  
नखक्रकचनिष्पेषजातवह्निशिखा इव  ॥ भ्म्ज्_१९।१५९४ ॥  
  
हते दैत्येश्वरे वीरे प्रवरे दर्पशालिनाम्  ।  
देवा नृहरिनिर्दिष्टां निजां लक्ष्मीं प्रपेदिरे  ॥ भ्म्ज्_१९।१५९५ ॥  
  
स्तुतश्चतुर्मुखमुखैर्ध्येयो मोक्षपथार्थिनाम्  ।  
ततः क्षीरोदधेः कूलमुत्तरं प्रययौ हरिः  ॥ भ्म्ज्_१९।१५९६ ॥  
  
रक्तच्छटाछुरितदारुणदैत्यवश्रःसन्ध्याभ्ररन्ध्रविसृता नखशुक्तयस्ताः  ।  
देवस्य सिंहवपुषः सुरवैरिनारीवक्त्राब्जपुञ्जशिशिरांशुकला जयन्ति  ॥ भ्म्ज्_१९।१५९७ ॥  
  
***** नरसिंहप्रादुर्भावः  ॥ ४९ ॥ *****  
  
  
हिरण्यकशिपोः सूनुः प्रह्लादो दैत्यशेखरः  ।  
प्रल्हादस्य सुतो वीरः सुरवैरी विरोचनः  ॥ भ्म्ज्_१९।१५९८ ॥  
  
विरोचनस्य तन्यस्त्रैलोक्यविजयी बडिः(लिः)  ।  
धृतः शक्रपदे चक्रवर्ती दैत्यगणैः स्वयम्  ॥ भ्म्ज्_१९।१५९९ ॥  
  
प्रययौ त्रिदशाञ्जेतुं त्रिजगद्व्यापिभिर्बलैः  ।  
मत्तद्विपघटाघण्टाटाङ्कार्घट्टिताम्बरः  ॥ भ्म्ज्_१९।१६०० ॥  
  
रथैर्नगरनिस्फारैर्गिरिराजनिभैर्गजैः  ।  
वातवेगैश्च तुरगैस्तेन खं समपूर्यत  ॥ भ्म्ज्_१९।१६०१ ॥  
  
स्वर्भानुविन्दनमुचिप्रह्लादबलशम्बरैः  ।  
जम्भकुम्भोदरोग्राक्षतारकाक्षविरोचनैः  ॥ भ्म्ज्_१९।१६०२ ॥  
  
विप्रचित्तिहयग्रीवमयमुख्यैः सुरारिभिः  ।  
प्रदीप्तध्वजसन्नाहैः कोटीनां कोटिभिर्वृतः  ॥ भ्म्ज्_१९।१६०३ ॥  
  
चकार धवलोष्णीषच्छत्रचामरमण्डलैः  ।  
स्फारफेनावलीस्फीतदुग्धोदधिनिभं नभः  ॥ भ्म्ज्_१९।१६०४ ॥  
  
शक्रो ऽपि सह लोकेशैर्धृतस्त्रिदशकोटिभिः  ।  
चक्रे कुटिलदीप्तांशुमण्डलीकपिशा दिशः  ॥ भ्म्ज्_१९।१६०५ ॥  
  
अताड्यत ततश्चण्डस्त्रिदशासुरसैन्ययोः  ।  
प्रलयाम्बुधरध्वानधीरः समरदुन्दुभिः  ॥ भ्म्ज्_१९।१६०६ ॥  
  
अथ शस्त्रास्त्रसङ्घट्टज्वालाजटिलविग्रहाः  ।  
कोपानले खड्गयूपे रुधिराज्ये धनुःस्रुवे  ।  
तस्मिन्रणमहायज्ञे विबभौ दीक्षितो बलिः  ॥ भ्म्ज्_१९।१६०७ ॥  
  
इतः शक्रार्कदहनैर्बाणासुरमुखौरितः  ।  
शरान्धकारे विहिते घोरो ऽभूत्सैन्ययोः क्षयः  ॥ भ्म्ज्_१९।१६०८ ॥  
  
ततो दैत्यास्त्रनिस्त्रिंशदारितास्त्रिदशा दिशः  ।  
त्रस्ता ययुर्देहमात्रपरित्राणत्रपाकुलाः  ॥ भ्म्ज्_१९।१६०९ ॥  
  
भग्नचक्रे गते शक्रे दहने गहनैषणि  ।  
विरते मारुते युद्धाद्गृहीतप्रशमे यमे  ॥ भ्म्ज्_१९।१६१० ॥  
  
त्रैलोक्याधिपतिर्वीरः शशास त्रिदशान्बलिः  ।  
निःशेषभुवनाधीशमस्तकन्यस्तशासनः  ॥ भ्म्ज्_१९।१६११ ॥  
  
सुरराज्ये कथाशेषे प्राज्ये राज्ये सुरद्विषाम्  ।  
सुराश्चतुर्मुखगिरा त्राणां नारायणं ययुः  ॥ भ्म्ज्_१९।१६१२ ॥  
  
अव्यक्तरूपो भगवन्गीर्वाणैरर्थितो विभुः  ।  
विवेश योगाददितेर्गर्भं वार्षसहस्रिकम्  ॥ भ्म्ज्_१९।१६१३ ॥  
  
स काश्यपस्ततो विष्णुः श्यामो वामनविग्रहः  ।  
अजायत जगच्च्येष्ठो बालः श्रेष्ठो दिवौकसाम्  ॥ भ्म्ज्_१९।१६१४ ॥  
  
अत्रान्तरे बडि(लिर्)धीमानश्वमेधाय दीक्षितः  ।  
बभूव सर्वकामानां दाता कल्पद्रुमो ऽर्थिषु  ॥ भ्म्ज्_१९।१६१५ ॥  
  
तस्य यज्ञभुवं देवो बृहस्पतिसखः स्वयम्  ।  
गत्वा विवेश त्रिशिखः किरीटि छत्रदण्डवत्  ॥ भ्म्ज्_१९।१६१६ ॥  
  
श्यामं पद्मपलाशाक्षं चलत्कुटिलकुन्तलम्  ।  
तं लावण्यमयं वीक्षअय ययौ निश्चलतां बडिः(लिः)  ॥ भ्म्ज्_१९।१६१७ ॥   
  
दैत्येन्द्रं स समभ्येत्य महात्मा वामनाकृतिः  ।  
उवाच मधुरोदारगिरा वर्षन्निवामृतम्  ॥ भ्म्ज्_१९।१६१८ ॥  
  
महेन्द्रस्य कुबेरस्य चन्द्रस्य वरुमस्य च  ।  
ब्रह्मणश्चाभवद्यज्ञस्त्वत्क्रतुश्च विराजते  ॥ भ्म्ज्_१९।१६१९ ॥  
  
यज्ञानामश्वमेधो ऽयं वरस्त्वमिव देहिनाम्  ।  
श्रुत्वेति वामनवचः पूतात्मा बडि(लि)रभ्यधात्  ॥ भ्म्ज्_१९।१६२० ॥  
  
इदं ते दर्शनं साधो प्रीणाति मम मानसम्  ।  
श्रोत्रशुक्तिसुधाधारा वाणी ते कस्य न प्रिया  ॥ भ्म्ज्_१९।१६२१ ॥  
  
ददानि किं ते ऽभिमतं त्वादृशां हि महात्मनाम्  ।  
शरीरमपि नादेयं किं पुनर्बाह्मतश्चिरम्  ॥ भ्म्ज्_१९।१६२२ ॥  
  
इत्युक्ते बडि(लि)ना प्रीत्या प्रत्यभाषत वामनः  ।  
दन्तत्विषा मुहुः कुर्वन्क्षीरक्षालितमम्बरम्  ॥ भ्म्ज्_१९।१६२३ ॥  
  
पदत्रयं त्वया मह्यं गुर्वर्थं सम्प्रदीयताम्  ।  
अतः परं भवत्प्रीतिं बहु मन्ये प्रियंवद  ॥ भ्म्ज्_१९।१६२४ ॥  
  
श्रुत्वेति विस्मितमना बडिः(लिः) प्रोवाच सस्मितः  ।  
दाता बडि(लिर्)भवानर्थी त्रिपदी दीयतां कथम्  ॥ भ्म्ज्_१९।१६२५ ॥  
दयितं बहुमानं मे यथेष्टं गृह्यतां मुने  ।  
ससागरगिरीन्द्रापि स्वल्पा ते रत्नसूर्मही  ॥ भ्म्ज्_१९।१६२६ ॥  
  
इत्युच्छमाने ऽपि यदा ययाचे नाधिकं हरिः  ।  
हस्तोदकं तदा प्रादाद्बडि(लिर्)लज्जानताननः  ॥ भ्म्ज्_१९।१६२७ ॥  
  
ततः प्रववृधे देवः सर्वदेवमयो विभुः  ।  
व्याप पद्भ्यां वसुमतीं शिरसा च दिवं क्षणात्  ॥ भ्म्ज्_१९।१६२८ ॥  
  
तस्य प्रवर्धमानस्य त्रैलोक्याक्रान्तिकारिणः  ।  
ब्रह्मण्डमानदण्डो ऽभूदण्डपादो ऽन्तरिक्षगः  ॥ भ्म्ज्_१९।१६२९ ॥  
  
जगत्पर्याप्तमेतन्मे न सम्पूर्णे पदद्वये  ।  
इतीव कम्पविलुठद्गिरिशब्दैर्जगाद सः  ॥ भ्म्ज्_१९।१६३० ॥  
  
यः पूर्वमभवद्रत्नं मुकुटे प्राप्तमौक्तिके  ।  
वक्त्रे स्मितांशुचक्रं च शनैः शङ्खो ऽपि वक्षसि  ॥ भ्म्ज्_१९।१६३१ ॥  
  
व्योम्नि चन्द्रः स एवास्य परमाक्रन्तिकारिणः  ।  
ऊरुमाले जगामाशु स्रग्दाम सितपद्मताम्  ॥ भ्म्ज्_१९।१६३२ ॥  
  
ब्रह्मणा क्षालिते तस्य पादपद्मे इवाम्बुभिः  ।  
जाता हरजटाजूटमाला जगति जाह्नवी  ॥ भ्म्ज्_१९।१६३३ ॥  
  
इति त्रैलोक्यमात्क्रम्य हृत्वा दैत्यपतेः क्षणात्  ।  
सुतले नाम्नि पातालतले तस्यादिशत्स्थितिम्  ॥ भ्म्ज्_१९।१६३४ ॥  
  
अहो महोदधिस्फीतं सत्त्वं बलवतो बलेः  ।  
येन स्वकायबन्धेन दानशेषो विशोधितः  ॥ भ्म्ज्_१९।१६३५ ॥  
  
विस्मिताश्च प्रहृष्टाश्च लज्जिताः कम्पितास्तथा  ।  
बभूवुः सुरगन्धर्वसिद्धचारणकिन्नराः  ॥ भ्म्ज्_१९।१६३६ ॥  
  
हत्वा दितिजसङ्घातं बडे(लेर्)वृत्तिमकल्पयत्  ।  
अश्रद्धया हुतं दत्तं श्राद्धमश्रोत्रियं तथा  ॥ भ्म्ज्_१९।१६३७ ॥  
  
अमन्त्रमव्रतं यश्च यज्ञादिकमदक्षिणम्  ।  
विधिहीनं यदन्यच्च तदस्मै प्रददौ हरिः  ॥ भ्म्ज्_१९।१६३८ ॥  
  
ततो निजपदे देवान्यथास्थानं निवेश्य सः  ।  
आदिदेश सुरेन्द्रस्य श्रियं स्रजमिवोज्ज्वलाम्  ॥ भ्म्ज्_१९।१६३९ ॥  
  
इति ते चरितं पुण्यं देवस्य कमलापतेः  ।  
प्रादुर्भावप्रसङ्गेन कथितं किल्बिषापहम्  ॥ भ्म्ज्_१९।१६४० ॥  
  
त्रैलोक्याक्रान्तिलीलोदितचरणनखखच्छकान्तिप्रवाहैः कुर्वन्ब्रह्माण्डमूर्ध्नि प्रसृतसुरसरिद्वैजयन्तीविलासम्  ।  
प्रोद्भूतब्रह्मपद्मप्रतिमपरिसरन्नाभिलग्नार्कबिम्बं निःशेषातङ्कशान्त्यै भवतु भगवतो रूपमत्यद्भुतं नः  ॥ भ्म्ज्_१९।१६४१ ॥  
  
***** वामप्रादुर्भावः  ॥ ५० ॥ *****  
  
  
इति क्षेमेन्द्रविरचितायां भारतमञ्जर्यां परिपूर्णो हरिवंशः  ।  
काश्मीरिको गुणाधारः प्रकाशेन्द्राभिधो ऽभवत्  ।  
नानार्थिसार्थसङ्कल्पपूरणे कल्पपादपः  ॥ भ्म्ज्_१९।*१ ॥  
  
सम्पूर्णदानसन्तुष्टाः प्राहुस्तं ब्राह्मणाः सदा  ।  
इन्द्र एवासि किन्त्वेकः प्रकाशस्ते गुणो ऽधिकः  ॥ भ्म्ज्_१९।*२ ॥  
  
यस्य मेरोरिवोदाराः कल्याणपूर्णसम्पदः  ।  
अवारितमभूद्गेहे भोज्यसत्त्रं द्विजन्मनाम्  ॥ भ्म्ज्_१९।*३ ॥  
  
सूर्यग्रहे त्रिभिर्लक्षैर्दत्त्वा कृष्णाजिनत्रयम्  ।  
अल्पप्रदो ऽस्मीत्यभवत्क्षणं लज्जानताननः  ॥ भ्म्ज्_१९।*४ ॥  
  
स्वयम्भूशम्भुविजये यः प्रतिष्ठाप्य देवताः  ।  
दत्त्वा कोटिचतुर्भागं देवद्विजमठादिषु  ॥ भ्म्ज्_१९।*५ ॥  
  
पूजयित्वा स्वयं शर्वं प्रसरद्बाष्पनिर्झरः  ।  
गाढं दोर्भ्यां समालिङ्ग्य यस्तत्रैव व्यपद्यत  ॥ भ्म्ज्_१९।*६ ॥  
  
क्षेमेन्द्रनामा तनयस्तस्य विद्वत्सपर्यया  ।  
प्रयातः कविगोष्ठीषु नामग्रहणयोग्यताम्  ॥ भ्म्ज्_१९।*७ ॥  
  
आचार्यशेखरमणेर्विद्याविवृतिकारिणः  ।  
श्रुत्वाभिनवगुप्ताख्यात्साहित्यं बोधवारिधेः  ॥ भ्म्ज्_१९।*८ ॥  
  
श्रीमद्भागवताचार्यसोमपादब्जरेणुभिः  ।  
धन्यतां यः परां प्राप्तो नारायणपरायणः  ॥ भ्म्ज्_१९।*९ ॥  
  
कदाचिद्ब्राह्मणेनैत्य स रामयशसार्थितः  ।  
सङ्क्षिप्तां भारतकथां कुरुष्वेत्यार्यचेतसा  ॥ भ्म्ज्_१९।*१० ॥  
  
स तमूचे करोम्येव प्रागेतच्चरितं मम  ।  
हृष्टः सत्यवतीसूनुः स्वप्ने ज्ञाननिधिर्ददौ  ॥ भ्म्ज्_१९।*११ ॥  
  
तं नमस्कृत्य वरदं सज्जो ऽहं त्वत्समीहिते  ।  
इत्युक्त्वा स्वप्नदृष्टस्य मुनेस्तुष्टव तद्वपुः  ॥ भ्म्ज्_१९।*१२ ॥  
  
नमो ज्ञानानलशिखापुञजपिङ्गजटाभृते  ।  
कृष्णायाकृष्णमहसे कृष्णद्वैपायनाय ते  ॥ भ्म्ज्_१९।*१३ ॥  
  
नमस्तेजोमयश्मश्रुप्रभाशबलितत्विषे  ।  
वक्त्रवागीश्वरीपद्मरजसेवोदितश्रिये  ॥ भ्म्ज्_१९।*१४ ॥  
  
नमः सन्ध्यासमाधाननिष्पीतरवितेजसे  ।  
त्रैलोक्यतिमिरोच्छेददीपप्रतिमचक्षुषे  ॥ भ्म्ज्_१९।*१५ ॥  
  
नमः सहस्रशाखाय धर्मोपवनशाखिने  ।  
सत्त्वप्रतिष्ठापुष्पाय निर्वाणफलशालिने  ॥ भ्म्ज्_१९।*१६ ॥  
  
नमः कृष्णाजिनजुषे बोधनन्दनवासिने  ।  
व्याप्तायेवालिजालेन पुण्यसौरभलिप्सया  ॥ भ्म्ज्_१९।*१७ ॥  
  
नमः शशिकलाकारब्रह्मसूत्रांशुशोभिने  ।  
श्रिताय हंसकान्त्येव सम्पर्कार्कमलौकसः  ॥ भ्म्ज्_१९।*१८ ॥  
  
नमो विद्यानदीपूर्णशास्त्राब्धिसकलेन्दवे  ।  
पीयूषरससाराय कविव्यापारवेधसे  ॥ भ्म्ज्_१९।*१९ ॥  
  
नमःसत्यनिवासाय स्वविकाशविलासिने  ।  
व्यासाय धाम्ने तपसां संसारायासहारिणे  ॥ भ्म्ज्_१९।*२० ॥  
  
  
***** व्यासाष्टकस्तोत्रम्  ॥ ५१ ॥ *****  
  
  
इति व्यासाष्टकं कृत्वा महाभारतमञ्जरीम्  ।  
सचक्रे विबुधानन्दसुधास्यन्दतरङ्गिणीम्  ॥ भ्म्ज्_१९।*२१ ॥  
  
समाप्तेयं महाभारतमञ्जरी कृतिः कवेर्व्यासदासापनाम्नः प्रकाशेन्द्रसूनोः क्षेमेन्द्रस्य ॥  
  
अहो कविसरस्वत्या विचित्रेयं प्रसन्नता  ।  
सद्यो मलिनता वक्त्रे खलानां जायते यया  ॥ भ्म्ज्_१९।**१ ॥  
  
मद्वचोदर्पणतले महाभारतदिग्द्विपः  ।  
समस्तावयवो ऽप्येष मुष्टिमेय इवेक्ष्यते  ॥ भ्म्ज्_१९।**२ ॥  
  
रत्नोदारचतुःसमुद्ररशनां भुक्त्वा भुवं कौरवो भग्नोरुः पतितः स निष्परिजने जीवन्वृकैर्भक्षितः  ।  
गौपैर्विश्वजयी जितः स विजयः कक्षैः क्षिता वृष्णयस्तस्मात्सर्वमिदं विचार्य सुचिरं शान्त्यै मनो दीयताम्  ॥ भ्म्ज्_१९।**३ ॥  
  
फुल्लेन्दीवरसुन्दरद्युतिमुषः शौरेः शरीरत्विषः पायासुर्निजनाभिपङ्कजरजोलुब्धालिमालोपमाः  ।  
याः कुर्वन्ति शशाङ्कबिम्बविषदे लक्ष्मीमुखाब्जे मुहुः कस्तूरीरसपत्त्रभङ्गसुभगा लक्ष्मीमुखाब्जे मुहः कस्तूरीरसपत्त्रभङ्गसुभगा लक्ष्मीप्रभाविभ्रमम्  ॥ भ्म्ज्_१९।**४ ॥  
  
एष विष्णुकथातीर्थपुण्यवत्सलिलोक्षितः  ।  
प्राप्तः सामान्यजल्पो ऽपि क्षेमेन्द्रो ऽद्य कवीन्द्रताम्  ॥ भ्म्ज्_१९।**५ ॥  
  
॥ शुभं भूयत् ॥  
  
  
  
  
  
