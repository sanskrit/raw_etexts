---
title: 'Ksemendra: Bharatamanjari, 14'

---
## Intro
  
  
  
  
Ksemendra: Bharatamanjari, 14  
  
  
  
  
Ksemendra: Bharatamanjari  
14. Asvamedhikaparvan  
  
  
Input by members of the Sansknet project  
(sansknet.ac.in)  
  
  
  
This GRETIL version has been converted from a custom Devanagari encoding.  
Therefore, many word boundaries are not marked by blanks.  
  
  
  
  


## पाठः
  
  
  
  
  
  
॥आश्वमेधिकं पर्व॥  
  
  
नारायणं नमस्कृत्य नरं चैव नरोत्तमम्  ।  
देवीं सरस्वतीं व्यासं ततो जयमुदीरयेत्  ॥ भ्म्ज्_१४।१ ॥  
  
यशः शशाङ्कोशेषे ऽस्तं प्रयाते भीष्मभास्वति  ।  
पपात धर्मतनयः शोकम्लानमुखाम्बुजः  ॥ भ्म्ज्_१४।२ ॥  
  
मोहमूर्च्छाकुले तस्मिन्विषण्णे सह बान्धवैः  ।  
शुचं संस्तम्भ्य शनकैर्धृतराष्ट्रस्तमब्रवीत्  ॥ भ्म्ज्_१४।३ ॥  
  
उत्तिष्ठ पृथिवीपाल न धैर्यं हातुमर्हसि  ।  
संसारासारचरितं मुनिभ्यः श्रुतवानसि  ॥ भ्म्ज्_१४।४ ॥  
  
शोकस्यावसरो नायं स्वधर्मादच्युतस्य ते  ।  
पाहि सत्त्वसुधासिन्धो प्रजापतिरिव प्रजाः  ॥ भ्म्ज्_१४।५ ॥  
  
शोचितव्यो ममैवायं कालः समुचितो ऽधुना  ।  
विदुरस्य गिरो येन न श्रुताः सुनयोज्ज्वलाः  ॥ भ्म्ज्_१४।६ ॥  
  
इत्युक्ते धृतराष्ट्रेण कृष्णः क्ष्मापालमभ्यधात्  ।  
मा शुचः क्षत्रधर्मेण लब्धां भुङ्क्ष्व महीमिमाम्  ॥ भ्म्ज्_१४।७ ॥  
  
दुःखिभ्यो हि पलायन्ते धैर्यायत्ता विभूतयः  ।  
यजस्व विजयी राजन्पापशङ्कापनुत्तये  ॥ भ्म्ज्_१४।८ ॥  
  
अश्वमेधेन विधिना यातस्तद्योग्यतामसि  ।  
एतन्मुनिवचः श्रुत्वा यज्ञे बद्धमनोरथः  ॥ भ्म्ज्_१४।९ ॥  
  
धनमूलां क्रियं मत्वा राज्यकोशमचिन्तयत्  ।  
सो ऽथ सर्वान्समाहूय कोशाध्यक्षान्मखोत्सुकः  ॥ भ्म्ज्_१४।१० ॥  
  
तेभ्यः शुश्राव सर्वस्वं क्षयितं युधि कौरवैः  ।  
अश्वमेधे निराशं तं विज्ञाय द्रविणं विना  ॥ भ्म्ज्_१४।११ ॥  
  
उवाच करुणासिन्धुर्व्यासो निर्वापयन्निव  ।  
मरुत्तस्य क्षितिपतेर्यज्ञशेषं हिमाचले  ॥ भ्म्ज्_१४।१२ ॥  
  
काञ्चनं विद्यते भूरि यज्ञार्थं तदवाप्स्यसि  ।  
श्रुत्वैतत्पाण्डुपुत्रेण मरुत्तस्य महीपतेः  ॥ भ्म्ज्_१४।१३ ॥  
  
महायज्ञकथां पृष्टः प्रोवाच मुनिपुङ्गवः  ।  
महीयसि मनोर्वंशे महतां यशसां निधिः  ॥ भ्म्ज्_१४।१४ ॥  
  
करन्धमकुले श्रीमान्मरुत्तो ऽभून्महीपतिः  ।  
तमन्द्रः स्पर्धते नित्यं न स शक्नोति चेष्टितैः  ॥ भ्म्ज्_१४।१५ ॥  
  
यदा तदा मन्युतप्तो रहः प्राह बृहस्पतिम्  ।  
करन्धमो ऽभवद्याज्यस्त्वत्पितुः पृथिवीपतिः  ॥ भ्म्ज्_१४।१६ ॥  
  
क्रमात्तवापि तत्सूनुर्मरुत्तस्तद्गुणाधिकः  ।  
किन्तु तद्दर्पसङ्घर्षाद्भवन्तमहमर्थये  ॥ भ्म्ज्_१४।१७ ॥  
  
न याजकपदं तस्य गन्तव्यं भवताधुना  ।  
इत्यर्थितो मघवता तथेत्यूचे बृहस्पतिः  ॥ भ्म्ज्_१४।१८ ॥  
  
अद्यप्रभृति मर्त्यो मे न याज्य इति संविदा  ।  
अत्रान्तरे नरपतिर्मरुत्तो विपुलं क्रतुम्  ॥ भ्म्ज्_१४।१९ ॥  
  
आहर्तुं कृतसङ्कल्पो बृहस्पतिमुपाययौ  ।  
स तेनाभ्यर्थितो यत्नाद्याजको ऽस्तु भवानिति  ॥ भ्म्ज्_१४।२० ॥  
  
न चकाराभ्युपगमं शक्रप्रणययन्त्रितः  ।  
प्रत्याख्यातः स गुरुणा राजा लज्जानताननः  ॥ भ्म्ज्_१४।२१ ॥  
  
व्रजन्विनष्टसङ्कल्पो ददर्श पथि नारदम्  ।  
नारदो ऽपि तमालोक्य पृष्ट्वा श्रुत्वा च तत्कथाम्  ॥ भ्म्ज्_१४।२२ ॥  
  
उवाच त्यज सन्तापं मा राजन्विमना भव  ।  
संवर्ताख्यो निधिर्धाम्नामनुजो ऽस्ति बृहस्पतेः  ॥ भ्म्ज्_१४।२३ ॥  
  
स्वच्छन्दचारी योगीन्द्रो वाराणस्यां स वर्तते  ।  
संवर्तः स परिज्ञेयो व्रजेथाः शरणं तु तम्  ॥ भ्म्ज्_१४।२४ ॥  
  
निवेदितो ऽहं केनेति पृष्टस्तेन त्वमानतः  ।  
ब्रवीथा नारदो मह्यं त्वामिहस्थं न्यवेदयत्  ॥ भ्म्ज्_१४।२५ ॥  
  
कथयित्वा प्रहृष्टश्च ज्वलितं जातवेदसम्  ।  
इत्युक्त्वा प्रार्थयेथास्तं याजकं यज्वनां वरः  ॥ भ्म्ज्_१४।२६ ॥  
  
नारदेनेत्यभिहिते भूपालो हर्षनिर्भरः  ।  
तदुक्तं विदधे सर्वं गत्वा वारणसीं स्वयम्  ॥ भ्म्ज्_१४।२७ ॥  
  
सन्त्यक्तोन्मत्तरूपं स प्राप्य तं याजकं नृपः  ।  
चकार तदनुज्ञातस्तपो हिमगिरेस्तटे  ॥ भ्म्ज्_१४।२८ ॥  
  
तपसा यज्ञवित्तार्थी देवमाराध्य शङ्करम्  ।  
अनेकमेरुविपुलं लेभे हेम स पार्थिवः  ॥ भ्म्ज्_१४।२९ ॥  
  
हैमेषु सर्वभाण्डेषु रचितेष्वथ शिल्पिभिः  ।  
सम्पूर्णो यज्ञसम्भारः प्रावर्तत महीभुजः  ॥ भ्म्ज्_१४।३० ॥  
  
समृद्धिमतुलां तस्य यज्ञे ज्ञात्वा बृहस्पतिः  ।  
संवर्तकं याजकं च सन्तप्तस्तनुतां ययौ  ॥ भ्म्ज्_१४।३१ ॥  
  
स शोककारणं पृष्टः शक्रेण म्लानमानसः  ।  
मरुत्तयज्ञविभवं भ्रातृस्पर्धाकुलो ऽवदत्  ॥ भ्म्ज्_१४।३२ ॥  
  
ततः शतक्रतुस्तस्य प्रीत्ये गुरुवत्सलः  ।  
उवाच वह्निमाहूय मरुत्तं व्रज पार्थिवम्  ॥ भ्म्ज्_१४।३३ ॥  
  
गत्वा मद्वचसा वाच्यः स च राजा त्वया क्रतौ  ।  
यथा संवर्तकं त्यक्त्वा भवेद्याज्यो बृहस्पतेः  ॥ भ्म्ज्_१४।३४ ॥  
  
इत्युक्तः सुरराजेन गत्वा वह्निर्नराधिपम्  ।  
शक्रसन्देशमवदन्न च राजाभ्यमन्यत  ॥ भ्म्ज्_१४।३५ ॥  
  
ततः प्रतिनिवृत्तो ऽथ पुनर्गच्छेति वज्रिणा  ।  
प्रेरितः पावको ऽवादीत्संवर्तभयकम्पितः  ॥ भ्म्ज्_१४।३६ ॥  
  
स तत्र ब्रह्मचारी मामूचे संवर्तकः क्रुधा  ।  
तेजोराशिः शपेयं त्वां समेष्यसि पुनर्यदि  ॥ भ्म्ज्_१४।३७ ॥  
  
श्रुत्वैतत्कातरो ऽसीति तं जगाद पुरन्दरः  ।  
ज्वलनः प्रत्युवाचाथ तं कोपहविषा ज्वलन्  ॥ भ्म्ज्_१४।३८ ॥  
  
अहो नु ब्रह्मकोपाग्निरहल्यावल्लभस्य ते  ।  
प्रमादादथ कोपाद्वा मोहाद्वा शक्र विस्मृतः  ॥ भ्म्ज्_१४।३९ ॥  
  
स यदा च्यवनः कोपान्महादंष्ट्रं महासुरम्  ।  
असृजत्त्वद्वधायोग्रं तदा धैर्यं क्व ते गतम्  ॥ भ्म्ज्_१४।४० ॥  
  
दुःसहा ब्राह्मणरुषो निर्दहन्ति जगत्क्षणात्  ।  
उक्ते हुताशनेनेति न शक्तः किञ्चिदब्रवीत्  ॥ भ्म्ज्_१४।४१ ॥  
  
विसृष्टः पुनरिन्द्रेण गन्धर्वाधिपतिर्नृपम्  ।  
ऊचे गुरुं भजस्वेति न च राजा तमग्रहीत्  ॥ भ्म्ज्_१४।४२ ॥  
  
ततः क्रुद्धः स्वयं वज्री गर्जन्गम्भीरनिःस्वनः  ।  
यज्ञाङ्गनं नरपतेर्व्योम्ना मेघैर्वृतो ययौ  ॥ भ्म्ज्_१४।४३ ॥  
  
प्रभावेनाथ महता संवर्तस्योग्रतेजसः  ।  
शतमन्युसमुत्सृष्टं वज्रं मेघान्समाविशत्  ॥ भ्म्ज्_१४।४४ ॥  
  
तन्मन्त्रशक्त्या विवशः समाहूतो ऽथ वृत्रहा  ।  
आययौ सह भागार्हैस्त्रिदशैः सोमपीथिभिः  ॥ भ्म्ज्_१४।४५ ॥  
  
पूजितो ऽथ मरुत्तेन शान्तमन्युः शतक्रतुः  ।  
यज्ञक्रियापरिकरे परिचर्यापरो ऽभवत्  ॥ भ्म्ज्_१४।४६ ॥  
  
तदाज्ञया सुराः सर्वे यज्ञसम्भारकारिणः  ।  
बभूवुर्भूमिपालस्य निदेशवशगाश्चिरम्  ॥ भ्म्ज्_१४।४७ ॥  
  
एवं तस्येन्द्रजयिनो राज्ञः संवर्ततेजसा  ।  
निर्विघ्नः पूर्णतां प्राप यज्ञः कनकवर्षिणः  ॥ भ्म्ज्_१४।४८ ॥  
  
तच्छेषद्विणेन त्वं हयमेधमहामखम्  ।  
प्रयतः प्राप्नुहीत्युक्ताव विरराम मुनीश्वरः  ॥ भ्म्ज्_१४।४९ ॥  
  
***** संवर्तमरुत्तीयम्  ॥ १ ॥ *****  
  
कृष्णेनाश्वारस्यमानो ऽथ मुनिभिर्भ्रातृभिस्तथा  ।  
अश्वमेधधृतोद्योगो धृतिं लेभे युधिष्ठिरः  ॥ भ्म्ज्_१४।५० ॥  
  
द्रष्टुं ततः प्रजाकार्यं प्रवृत्ते धर्मनन्दने  ।  
अन्तर्दधे तमामन्त्र्य सर्वं तन्मुनिमण्डलम्  ॥ भ्म्ज्_१४।५१ ॥  
  
हेमरत्नलताकान्ते विकासिकनकाम्बुजे  ।  
अथ कृष्णौ सभोद्याने स्वैरं प्रीत्या विजह्वतुः  ॥ भ्म्ज्_१४।५२ ॥  
  
कथान्ते तत्र कंसारिं सुभद्रावल्लभो ऽवदत्  ।  
युद्धारम्भे त्वयोक्तं यत्सर्वं तन्मम विस्मृतम्  ॥ भ्म्ज्_१४।५३ ॥  
  
विसृष्टं परमार्थज्ञ ज्ञानं तत्पुनरुच्यताम्  ।  
इत्युक्तः पाण्डुपुत्रेण विषण्णः केशवो ऽब्रवीत्  ॥ भ्म्ज्_१४।५४ ॥  
  
अहो त्वयावधानेन न श्रुतं तदबुद्धिना  ।  
न शक्यते पुनर्वक्तुं तथापि श्रूयतामिदम्  ॥ भ्म्ज्_१४।५५ ॥  
  
ब्राह्मणेन पुरा कश्चिज्जीवन्मुक्तदशां श्रितः  ।  
सिद्धः पृष्टो ऽवदत्सर्वं विज्ञाय भवविभ्रमम्  ॥ भ्म्ज्_१४।५६ ॥  
  
अस्मिन्नसत्यसङ्घाते भूतानां पाञ्चभौतिके  ।  
गुणैर्निबद्धः पक्षीव जीवस्तिष्ठति पञ्जरे  ॥ भ्म्ज्_१४।५७ ॥  
  
अहङ्कारैकसाराणां देहिनां विस्मृतात्मनाम्  ।  
चक्रवत्परिवर्तन्ते सुखदुःखक्षयोदयाः  ॥ भ्म्ज्_१४।५८ ॥  
  
देहान्ते कर्मसंसर्गाज्जन्तवः शुभदुष्कृतैः  ।  
तारारूपा विमानानि भजन्ते नरकाणि वा  ॥ भ्म्ज्_१४।५९ ॥  
  
ततो भोगक्षये गर्भं जरायुपरिवेष्टितम्  ।  
शुक्ररूपो विशत्यात्मा योन्यां शोणितसम्प्लुतः  ॥ भ्म्ज्_१४।६० ॥  
  
निःश्वासाग्रैर्यथा वारि लीयते दर्पणोदरे  ।  
निर्धूतस्य यथा वह्नेरूष्मा व्योम्नि प्रसर्पति  ॥ भ्म्ज्_१४।६१ ॥  
  
यथा वा कुसुमामोदः प्रविशत्यन्तरे ऽनिले  ।  
रागः सङ्क्रान्तिमायाति सरन्ध्रे स्फटिके यथा  ॥ भ्म्ज्_१४।६२ ॥  
  
तथा दुर्लक्ष्यसञ्चारो गर्भमात्मा प्रधावति  ।  
बिभ्राणो वासनामन्तः शीतस्पर्शमिवानिलः  ॥ भ्म्ज्_१४।६३ ॥  
  
जातस्य जायते तस्य वर्धमानस्य वर्धते  ।  
तृष्णातन्तुर्भि(र्वि)सस्येव शुष्यतो न तु शुष्यति  ॥ भ्म्ज्_१४।६४ ॥  
  
विवेकाद्दुःखसंयोगाद्वैराग्यं गाढमाश्रितः  ।  
नाहमसस्मीति मन्त्रेण मुच्यते ब्रह्मदीक्षितः  ॥ भ्म्ज्_१४।६५ ॥  
  
पूर्वं भावेषु निर्वाणस्ततः कारणवृत्तिषु  ।  
निरालम्बदशामेत्य योगी ब्रह्मणि लीयते  ॥ भ्म्ज्_१४।६६ ॥  
  
सर्वतः पाणिचरणं सर्वव्यापिनमव्ययम्  ।  
आत्मानं स परिज्ञाय सत्यामेतां भवस्थितिम्  ॥ भ्म्ज्_१४।६७ ॥  
  
इत्युक्त्वा ब्राह्मणं सिद्धः सहसान्तरधीयत  ।  
इदमन्यच्च कौन्तेय श्रेयसे प्रयतः शृणु  ॥ भ्म्ज्_१४।६८ ॥  
  
उवाच ब्राह्मणी काचिद्भर्तारं विजने पुरा  ।  
गमिष्यामि गतिं साध्वी कामहं त्वत्परायणा  ॥ भ्म्ज्_१४।६९ ॥  
  
इति पृष्टस्तया विप्रस्तामुवाच स्मिताननः  ।  
अग्निर्वैश्वानरो नाम स्थितो ऽन्तः किल देहिनाम्  ॥ भ्म्ज्_१४।७० ॥  
  
इन्द्रियाणि मनोबुद्धिस्तस्य सप्तार्चिष स्मृताः  ।  
विषयाश्चास्य समिधो भोक्तारः सप्त चर्त्विजः  ।  
तस्मिन्हते सर्वमिदं जायते च पुनः पुनः  ॥ भ्म्ज्_१४।७१ ॥  
  
इन्द्रियाणीव मनसो मनस्तेषां च सर्वदा  ।  
परस्परोपकारेण प्रीयते देहसङ्गमे  ॥ भ्म्ज्_१४।७२ ॥  
  
मनोबुद्धिप्रभृतयः सप्तेन्द्रियमृगाः पुरा  ।  
अतर्केणैव निहता राज्ञा योगमयैः शरैः  ॥ भ्म्ज्_१४।७३ ॥  
  
जितेन्द्रियस्य नो किञ्चिदिदं तस्यैव चाखिलम्  ।  
विषया विषयस्येति जनको विप्रमभ्यदात्  ॥ भ्म्ज्_१४।७४ ॥  
  
तस्मादसक्तमनसा दृष्ट्वा सर्वमिदं मया  ।  
त्यक्तं परावरज्ञेन भवाविर्भावशान्तये  ॥ भ्म्ज्_१४।७५ ॥  
  
गतिस्तवापि कल्याणि मद्भावसदृशी सदा  ।  
ब्रह्मारणीसमुद्भूतं जानीहि ज्ञानपावकम्  ॥ भ्म्ज्_१४।७६ ॥  
  
एतत्पत्युर्वचः श्रुत्वा ब्राह्मणी तत्त्वदर्शिनी  ।  
क्षेत्रक्षेत्रज्ञविज्ञानं परं प्रावीण्यमाययौ  ॥ भ्म्ज्_१४।७७ ॥  
  
श्रुत्वैतदर्जुनः कृष्णं बभाषे विस्मयाकुलः  ।  
योगीन्द्रो ब्राह्मणः को ऽसौ क्वास्ते वा सा च तद्वधूः  ॥ भ्म्ज्_१४।७८ ॥  
  
इत्युक्तः कैटभारातिः पुनरूचे धनञ्जयम्  ।  
शिष्येण पृष्टः सर्वज्ञः पुरा गुरुरभाषत  ॥ भ्म्ज्_१४।७९ ॥  
  
बृहस्पतिप्रभृतिभिर्मुनीन्द्रैः सर्वदर्शिभिः  ।  
श्रुतेयं भवविच्छेदकथा प्रोक्ता स्वयम्भुवा  ॥ भ्म्ज्_१४।८० ॥  
  
गुणत्रयनिबद्धानां कर्मभेदविकारिणाम्  ।  
भावो ऽयं प्राणिनां शश्वदल्पो ऽप्यायात्यनल्पताम्  ॥ भ्म्ज्_१४।८१ ॥  
  
विचित्रः किल सर्गो ऽयमहङ्काराद्विनिर्गतः  ।  
तस्मिन्नेव लयं याति श्वभ्रे पुष्पचयो यथा  ॥ भ्म्ज्_१४।८२ ॥  
  
जन्मान्तरशताभ्यासादन्तरङ्गत्वमागतः  ।  
अहङ्कारः स मनसो लीलया केन भेद्यते  ॥ भ्म्ज्_१४।८३ ॥  
  
अविद्या तानवेनैव शनैः सन्न्यस्तकर्मणः  ।  
विकल्पद्वन्द्वविरतौ ज्ञानालोकः प्रजायते  ॥ भ्म्ज्_१४।८४ ॥  
  
ज्ञानाग्निना प्रवृद्धेन दग्ध्वा भवविषद्रुमम्  ।  
सर्वग्रन्थिविनिर्मुक्तः परमामृतमश्नुते  ॥ भ्म्ज्_१४।८५ ॥  
  
इति ब्रह्मोदितं ज्ञानं शिष्याय गुरुणा पुरा  ।  
नानानिदर्शनोपेतं कथितं भवशान्तये  ॥ भ्म्ज्_१४।८६ ॥  
  
अहमेव गुरुः पार्थ शिष्यश्च त्वं समो मम  ।  
इत्युक्त्वा ज्ञानसर्वस्वं विरराम जनार्दनः  ॥ भ्म्ज्_१४।८७ ॥  
  
***** अनुगीताः  ॥ २ ॥ *****  
  
ततो विहृत्य सुचिरं प्रीत्या कृष्णः किरीटिना  ।  
द्वारकागमने चक्रे मतिं बन्धुजनोत्सुकः  ॥ भ्म्ज्_१४।८८ ॥  
  
स गत्वा नृपमामन्त्र्य धृतराष्ट्रं च सानुगम्  ।  
आश्वास्य कृष्णां कुन्तीं च प्रणम्यादाय चानुजाम्  ॥ भ्म्ज्_१४।८९ ॥  
  
अश्वमेधे समेष्यामि पुनः कृत्वेति संविदम्  ।  
दारुकप्रेरितरथः प्रतस्थे गरुडध्वजः  ॥ भ्म्ज्_१४।९० ॥  
  
स व्रजन्सात्यकिसखस्तेजोरञ्जितदिङ्मुखः  ।  
उत्तङ्कं तपसां राशिमालुलोके मुनिः पथि  ॥ भ्म्ज्_१४।९१ ॥  
  
तं दृष्ट्वा सादरं शौरिः प्रणम्य रचिताञ्जलिः  ।  
कुशलं वीतवैराणां पप्रच्छाश्रमवासिनाम्  ॥ भ्म्ज्_१४।९२ ॥  
  
उत्तङ्को ऽपि हरिं दृष्ट्वा प्रीतिपूर्वमनामयम्  ।  
ऊचे कच्चित्त्वया साम्ना रक्षितं भारतं कुलम्  ॥ भ्म्ज्_१४।९३ ॥  
  
कच्चिद्दुर्योधनो राजा धर्मपुत्रश्च सानुगौ  ।  
स्थितौ विगतसङ्घर्षौ त्वद्बुद्ध्या पैत्रिके पदे  ॥ भ्म्ज्_१४।९४ ॥  
  
इत्युत्तङ्केन गोविन्दः पृष्टस्तं प्रत्यभाषत  ।  
भारतानां मुने यत्नः परः सन्धौ कृतो मया  ॥ भ्म्ज्_१४।९५ ॥  
  
हितमुक्तो ऽपि बहुशः कौरवो विदुरादिभिः  ।  
न जग्राह कृतान्तेन दैवेन च विमोहितः  ॥ भ्म्ज्_१४।९६ ॥  
  
निर्बन्धात्कुरुराजस्य राधेयमुनिवर्तिनः  ।  
निहताः पार्थिवाः सर्वे शेषाः पञ्चैव पाण्डवाः  ॥ भ्म्ज्_१४।९७ ॥  
  
एत्च्छ्रुत्वा मुनिः कोपाज्ज्वलितानलसन्निभः  ।  
तमूचे वक्रमनसा ते त्वयैव निपातिताः  ॥ भ्म्ज्_१४।९८ ॥  
  
शक्तेनापि त्वया कृष्ण यस्मात्पार्थहितैषिणा  ।  
उपेक्षितः क्षयो घोरस्तस्माच्छापं ददानि ते  ॥ भ्म्ज्_१४।९९ ॥  
  
उत्तङ्केनेत्यभिहिते बभाषे कैटभान्तकः  ।  
जानामि तेजसां राशिं त्वामुत्तङ्क तपोनिधिम्  ॥ भ्म्ज्_१४।१०० ॥  
  
किन्तु नार्हसि कोपेन तीव्रं कर्तुं तपोव्ययम्  ।  
तमो हि दुःसहं घोरं क्रोधो मृत्युः शरीरिणाम्  ॥ भ्म्ज्_१४।१०१ ॥  
  
नाद्यापि नष्टमोहो ऽसि ननु नाद्यापि पश्यसि  ।  
किं न जानासि मां सर्वं सर्वव्यापिनमव्ययम्  ॥ भ्म्ज्_१४।१०२ ॥  
  
सर्वदेवमयः कर्ता विश्वात्मा जगतामहम्  ।  
इत्युक्ते पुष्कराक्षेण शान्तकोपो ऽब्रवीन्मुनिः  ॥ भ्म्ज्_१४।१०३ ॥  
  
जाने त्वां किं तु तद्दिव्यं द्रष्टुमिच्छामि ते वपुः  ।  
इत्यर्थितो मुनीन्द्रेण विश्वाविष्कारलीलया  ॥ भ्म्ज्_१४।१०४ ॥  
  
शक्तिप्रकाशपरिपूरितसंविदग्रे रेखास्फुरद्द्रुहिणरुद्रमहेन्द्रचन्द्रम्  ।  
धामत्रयोत्तरमनश्वरमैश्वरं त द्दृष्ट्वा वपुर्मुनिवरो ऽभवदस्तमोहः  ॥ भ्म्ज्_१४।१०५ ॥  
  
ततः स्तोत्रैरुत्तङ्केन विष्णुर्भक्त्या नमस्कृतः  ।  
तद्गिरा स्ववपुः सौम्यं तदेव पुनराददे  ॥ भ्म्ज्_१४।१०६ ॥  
  
सन्निधि ते विधास्यामि सर्वतः स्मरणान्मुने  ।  
इत्युक्त्वा तं समामन्त्र्य प्रायाद्गरुडकेतनः  ॥ भ्म्ज्_१४।१०७ ॥  
  
ततः कदाचित्स मुनिर्जलार्थी मरुधन्वसु  ।  
चरन्ददर्श चण्डालं धनुष्पाणिं जलप्रदम्  ॥ भ्म्ज्_१४।१०८ ॥  
  
गृहाणेत्यसकृत्तेन प्रार्थितो ऽपि मुनिर्यदा  ।  
न जग्राहाशुचि जलमुत्तङ्को ऽन्तर्दधे तदा  ॥ भ्म्ज्_१४।१०९ ॥  
  
ततः समेत्य भगवान्स्वयं विष्णुस्तमब्रवीत्  ।  
मुने मद्वचसा शक्रः सुधां त्वां दातुमाययौ  ॥ भ्म्ज्_१४।११० ॥  
  
जलदो न स चाण्डालो मिथ्या शङ्का तवाभवत्  ।  
प्रत्याख्यातः स यन्मोहान्न तद्युक्तं त्वया कृतम्  ॥ भ्म्ज्_१४।१११ ॥  
  
अधुना मद्वरात्ते ऽस्तु सामृतैर्जलनिर्झरैः  ।  
पूरितेयं मरुमही निगद्येति ययौ हरिः  ॥ भ्म्ज्_१४।११२ ॥  
  
एवं महाप्रभावो ऽसावुत्तङ्को यशसां निधिः  ।  
दुर्लभं दर्शनं विष्णोः सानुग्रहमवाप्तवान्  ॥ भ्म्ज्_१४।११३ ॥  
  
आसाद्य परमं ज्ञानं यः पुरा गुरुसेवया  ।  
तद्दक्षिणार्थी प्रययौ राज्ञः पौषस्य मन्दिरम्  ॥ भ्म्ज्_१४।११४ ॥  
  
कुण्डले प्राप्य रुचिरे वितीर्णे पौषभार्यया  ।  
हृते च दृष्ट्वा नाशेन जीवितेशरसातलम्  ॥ भ्म्ज्_१४।११५ ॥  
  
जित्वा नागान्समासाद्य ते पुरा रत्नकुण्डले  ।  
यो ददौ गुरुभार्यायै कृतकृत्यो बभूव च  ॥ भ्म्ज्_१४।११६ ॥  
  
***** उत्तङ्कविश्वरूपदर्शनम्  ॥ ३ ॥ *****  
  
याते द्वारवतीं कृष्णे यादवानन्ददायिनि  ।  
युधिष्ठिरः सहामात्यो यज्ञकार्यमचिन्तयत्  ॥ भ्म्ज्_१४।११७ ॥  
  
स गत्वा सानुजः शैलं श्रीकण्ठदयितं शनैः  ।  
आराध्य तपसा रुद्रं देवदेवं पिनाकिनम्  ॥ भ्म्ज्_१४।११८ ॥  
  
उपहारेण विधिना मुहूर्ते शुभशंसिनि  ।  
अभ्यर्च्य गुह्यकाधीशं मणिभद्रं च सानुगम्  ॥ भ्म्ज्_१४।११९ ॥  
  
मुनिभिस्तर्पिते वह्नौ धौम्येन च पुरोधसा  ।  
लेभे पाणडुसुतः श्रीमान्मरुत्तनिहितं निधिम्  ॥ भ्म्ज्_१४।१२० ॥  
  
पृथुप्रमाणरूपाणि भास्वन्ति विविधानि च  ।  
हेमभाण्डसहस्राणि रत्नभारशतानि च  ॥ भ्म्ज्_१४।१२१ ॥  
  
उष्ट्राणां शकटानां च हयानां करिणां तथा  ।  
दशलक्षाणि तद्वित्तमनयद्धस्तिनापुरम्  ॥ भ्म्ज्_१४।१२२ ॥  
  
महिषाणां स्वराणां च पुरुषाणां गवां तथा  ।  
न बभूव तदा सङ्ख्या वहतां भूरि काञ्चनम्  ॥ भ्म्ज्_१४।१२३ ॥  
  
अक्षय्यं कोशमादाय प्राप्ते ऽथ स्वपुरं नृपे  ।  
सहितो वृष्णिभिः सर्वैराययौ मधुसूदनः  ॥ भ्म्ज्_१४।१२४ ॥  
  
एतस्मिन्नेव समये सौभद्रमहिषी सुतम्  ।  
द्रोणपुत्रास्त्रनिर्दग्धमसूत गतजीवितम्  ॥ भ्म्ज्_१४।१२५ ॥  
  
उत्तरायाः सुतो जातः स्त्रीणामित्युत्सवस्वनः  ।  
व्यसुर्व्यसुश्चेत्यभवत्स एव रोदनध्वनिः  ॥ भ्म्ज्_१४।१२६ ॥  
  
बालप्रवालकलिकाकोमलावयवे शिशौ  ।  
जाते निर्जीविते शोकान्मुमोह जननीजनः  ॥ भ्म्ज्_१४।१२७ ॥  
  
ततः कुन्ती सुभद्रा च समेत्य करुणानिधिम्  ।  
बाष्पसन्दिग्धया वाचा रुक्मिणीपतिमूचतुः  ॥ भ्म्ज्_१४।१२८ ॥  
  
स्वस्रेयस्य यशोमूर्तेरभिमन्योः प्रियस्य ते  ।  
बालस्य बालस्तनयो जातो ऽद्य गतजीवनः  ॥ भ्म्ज्_१४।१२९ ॥  
  
करुणार्द्रे निशम्यैतद्भगवान्भूतभावनः  ।  
विवेश सूतिकावेश्म शौरिः कलशभूषितम्  ॥ भ्म्ज्_१४।१३० ॥  
  
रत्नदीप्तांशुकपिशं दीप्तौषधिशताचितम्  ।  
मन्त्रैर्भिषग्भिः शिखिना शस्त्रैरस्त्रैश्च रक्षितम्  ॥ भ्म्ज्_१४।१३१ ॥  
  
अथोत्तरा प्राप्य सञ्ज्ञां शीतवारिभिरुक्षिता  ।  
तमङ्के शिशुमादाय विललाप हरेः पुरः  ॥ भ्म्ज्_१४।१३२ ॥  
  
ततो जलदगम्भीरघोषः शौरिरभाषत  ।  
दृशा पीयूषवर्षिण्या विलोक्य शनकैः शिशुम्  ॥ भ्म्ज्_१४।१३३ ॥  
  
सत्याद्द्विजेभ्यो धर्माच्च यथा नान्यत्प्रियं मम  ।  
तेन सत्येन बालो ऽयमस्त्रमुक्तो ऽद्य जीवतु  ॥ भ्म्ज्_१४।१३४ ॥  
  
माधवेनेत्यभिहिते लब्धजीवः स बालकः  ।  
सूर्यांशुभिरिव स्पृष्टो बभूवाम्बुजकोरकः  ॥ भ्म्ज्_१४।१३५ ॥  
  
ततः प्रवृत्ते विपुले सहसा नगरोत्सवे  ।  
नभश्चराणामप्यासीत्यसाधु साध्विति निःस्वनः  ॥ भ्म्ज्_१४।१३६ ॥  
  
परिक्षीणे कुरुलये यस्माज्जातो ऽयमर्भकः  ।  
तस्मात्परीक्षिन्नाम्नास्तु जगादेत्यथ केशवः  ॥ भ्म्ज्_१४।१३७ ॥  
  
***** पिरक्षिज्जन्म  ॥ ४ ॥ *****  
  
व्यासाज्ञया ततो राज्ञो यज्ञयोग्यो महाधनः  ।  
प्रावर्ततोरुरत्नाढ्यः सम्भारो बहुकौतुकः  ॥ भ्म्ज्_१४।१३८ ॥  
  
अथोत्सृज्य विधानेन कृष्णशारं तुरङ्गमम्  ।  
रक्षितं पाण्डुपुत्रेण स्वयं गाण्डीवधन्वना  ॥ भ्म्ज्_१४।१३९ ॥  
  
बभूव चैत्रशुक्लान्ते दीक्षितो धर्मनन्दनः  ।  
हेममालाधरो दण्डी मुण्डः कृष्णाजिनावृतः  ॥ भ्म्ज्_१४।१४० ॥  
  
ततस्त्रिगर्तविषयं प्राप्ते यज्ञतुरङ्गमे  ।  
राजपुत्रैरभूद्युद्धं तुमुलं सव्यसाचिनः  ॥ भ्म्ज्_१४।१४१ ॥  
  
युधिष्ठिराज्ञा तस्याभून्न हन्तव्या नृपा इति  ।  
तां स्मरन्नावधीद्भूपान्स विजिग्ये तु केवलम्  ॥ भ्म्ज्_१४।१४२ ॥  
  
प्राग्ज्योतिषेश्वरं वीरं भगदत्तात्मजं युधि  ।  
त्रिभिर्दिनैर्वज्रदत्तं जित्वा कुञ्जरयोधिन्म्  ॥ भ्म्ज्_१४।१४३ ॥  
  
सैन्धवैरकरोद्युद्धं सुचिरं क्रूरयोधिभिः  ।  
पादचारी रणे पार्थो रथकुञ्जरवर्तिभिः  ॥ भ्म्ज्_१४।१४४ ॥  
  
पौत्रं जयद्रथस्याथ शिशुमादाय दुःशला  ।  
सव्यसाचिनमासाद्य बभाषे साश्रुलोचना  ॥ भ्म्ज्_१४।१४५ ॥  
  
भ्रातस्त्वयि समायाते त्वन्नामैव निशम्य मे  ।  
पुत्रो जायद्रथिर्यातः पञ्चतां स्फटिताशयः  ॥ भ्म्ज्_१४।१४६ ॥  
  
तत्सुतो मम पौत्रो ऽयं स्वस्रयतनयस्तव  ।  
रक्ष्यः सर्वात्मनेत्युक्त्वा रुरोद धृतराष्ट्रजा  ॥ भ्म्ज्_१४।१४७ ॥  
  
विषण्णास्तां समाश्वास्य पार्थो बाष्पार्द्रलोचनः  ।  
निन्दन्निजां क्षत्त्रजातिं जगाम तुरगानुगः  ॥ भ्म्ज्_१४।१४८ ॥  
  
श्वेताश्वमश्वगोप्तारं मणिपूरपुरं ततः  ।  
प्राप्तं प्रत्युद्ययौ राजा तत्पुत्रो बभ्रुवाहनः  ॥ भ्म्ज्_१४।१४९ ॥  
  
पूजामादाय तनयं नम्रं दृष्ट्वा पुरः स्थितम्  ।  
युद्धार्थी शक्रतनयो नाभ्यनन्दत्कृताञ्जलिम्  ॥ भ्म्ज्_१४।१५० ॥  
  
दृष्ट्वा मां सायुधं प्राप्तं साम्ना प्रत्युद्यतो ऽसि किम्  ।  
धिक्त्वामक्षत्त्रियं भीरुमित्यूचे तं धनञ्जयः  ॥ भ्म्ज्_१४।१५१ ॥  
  
अत्रान्तरे महीं भित्त्वा समुत्थायोरगाङ्गना  ।  
भर्तुः पाण्डुसुतस्याग्रे बभाषे बभ्रुवाहनम्  ॥ भ्म्ज्_१४।१५२ ॥  
  
युद्धेन तुष्यति पिता तवायं सुभटप्रियः  ।  
वीरसन्तानसफला शौर्यश्रीरभिमानिनाम्  ॥ भ्म्ज्_१४।१५३ ॥  
  
इत्युक्तः स तया धन्वी रथं हेमहरिध्वजम्  ।  
आरुह्यामुक्तकवचः पितरं योद्धुमाययौ  ॥ भ्म्ज्_१४।१५४ ॥  
  
ततः शरशतैर्विद्धस्तेन श्रान्तो धनञ्जयः  ।  
आनन्दनिर्भरस्तस्य प्रशशंस पराक्रमम्  ॥ भ्म्ज्_१४।१५५ ॥  
  
गाण्डीवधन्वना मुक्तान्नाराचान्वज्रगौरवान्  ।  
अप्राप्तानेव चिच्छेद शरैश्चित्राङ्गदासुतः  ॥ भ्म्ज्_१४।१५६ ॥  
  
अथोन्ममाथ पुत्रस्य स्यन्दनं शक्रनन्दनः  ।  
हेमपत्त्रलताचित्रमुद्यानमिव मारुतः  ॥ भ्म्ज्_१४।१५७ ॥  
  
विलोक्य विरथं पुत्रं युध्यमानमसम्भ्रमम्  ।  
मन्दप्रयत्नशिथिलान्प्राहिणोद्विजयः शरान्  ॥ भ्म्ज्_१४।१५८ ॥  
  
अथ तीक्ष्णेन हृदये पत्त्रिणा बभ्रुवाहनः  ।  
वज्रेणेवाचलभिदा जघान श्वेतवाहनम्  ॥ भ्म्ज्_१४।१५९ ॥  
  
अवध्ये सर्वभूतानां पुत्रेण निहतेर्ऽजुने  ।  
नादो बभूव गगने हा हेति त्रिदिवौकसाम्  ॥ भ्म्ज्_१४।१६० ॥  
  
पितरं पतितं दृष्ट्वा शक्रकेतुमिव क्षितौ  ।  
मुमोह निन्दन्नात्मानं त्यक्तचापोर्ऽजुनात्मजः  ॥ भ्म्ज्_१४।१६१ ॥  
  
अथ चित्राङ्गदाभ्येत्य पुत्रेण निहतं पतिम्  ।  
विलोक्य शोकसम्पन्ना विललाप सुमध्यमा  ॥ भ्म्ज्_१४।१६२ ॥  
  
अहो बत चिरादेत्य जायाया मम मन्दिरम्  ।  
आर्यपुत्र त्वयातिथ्यं प्राप्तं पुत्राद्बलीयसः  ॥ भ्म्ज्_१४।१६३ ॥  
  
अहो नु हतभाग्याहं चिरविप्रोषितं पतिम्  ।  
त्वां प्राप्तं नयनानन्दं पश्यामि निहतं क्षितौ  ॥ भ्म्ज्_१४।१६४ ॥  
  
इत्युक्त्वा गाढमालिङ्ग्य सा पतिं बाष्पगद्गदा  ।  
उलूपी नागतनया भुवि चित्राङ्गदापतत्  ॥ भ्म्ज्_१४।१६५ ॥  
  
लब्धसञ्ज्ञो ऽथ शोकार्तः प्रलपन्बभ्रुवाहनः  ।  
शरीरत्यागनियमं चक्रे किल्बिषकूणितः  ॥ भ्म्ज्_१४।१६६ ॥  
  
ततः प्रदध्यौ मनसा नागी सञ्जीवनं मणिम्  ।  
स च ध्यातस्तया सत्या नागलोकात्समाययौ  ॥ भ्म्ज्_१४।१६७ ॥  
  
स्पृष्टो ऽथ हृदये तेन जीवितं प्राप्य फल्गुणः  ।  
चित्राङ्गदा च सहसा शोकं त्यक्त्वा ह्रियं ययौ  ॥ भ्म्ज्_१४।१६८ ॥  
  
ततो निवेद्य वृत्तान्तं जगाद भुजगात्मजा  ।  
उलूपी धैर्यलधिं सुप्तोत्थिचमिवार्जुनम्  ॥ भ्म्ज्_१४।१६९ ॥  
शापो भीष्मवधादेष दत्तस्ते वसुभिः पुरा  ।  
को ऽन्यथा त्वां रणे शक्तो जेतुं निर्जितधूर्जटिम्  ॥ भ्म्ज्_१४।१७० ॥  
  
मत्पिता मयि वात्सल्याच्छापिता वसवश्च ते  ।  
ऊचुस्त्वच्छापनिर्वाणं रत्नमेतन्महाप्रभम्  ॥ भ्म्ज्_१४।१७१ ॥  
  
श्रुत्वैतद्विस्मितः पार्थो नागीं चित्राङ्गदां तथा  ।  
परिसान्त्व्य शनैः पूजां जग्राह तनयार्पिताम्  ॥ भ्म्ज्_१४।१७२ ॥  
  
ततस्तं दयितं वीरः पुत्रमामन्त्र्य पाण्डवः  ।  
हयानुसारी बभ्राम वसुधामब्धिमेखलाम्  ॥ भ्म्ज्_१४।१७३ ॥  
  
स जित्वा मगधाधीशं जरासन्धात्मजात्मजम्  ।  
वङ्गान्पुण्ड्रान्किरातांश्च दाक्षिणात्यान्समागधान्  ॥ भ्म्ज्_१४।१७४ ॥  
  
गान्धारान्सौबलसुतान्राजपुत्रान्प्रहारिणः  ।  
आगन्तव्यं मखे राज्ञः सर्वैरित्यादिदेश तान्  ॥ भ्म्ज्_१४।१७५ ॥  
  
ततः प्रतिनिवृत्तेन तुरगेन सहार्जुनः  ।  
विवेश पूजितः पौरौर्विजयी हस्तिनापुरम्  ॥ भ्म्ज्_१४।१७६ ॥  
  
***** हयोत्सर्गः  ॥ ५ ॥ *****  
  
ततः प्रवृत्ते विधिवद्यज्ञे कनकवर्षिणः  ।  
राज्ञो मुनिजनाकीर्णे प्राप्तेष्वखिलराजसु  ॥ भ्म्ज्_१४।१७७ ॥  
  
जनन्या सह भूपाले सम्प्राप्ते बभ्रुवाहने  ।  
सादरं फल्गुणप्रीत्या पूजिते पाण्डुनन्दनैः  ॥ भ्म्ज्_१४।१७८ ॥  
  
निःशेषकल्मषप्लोषदिव्यदीक्षाकृतक्षणः  ।  
क्रियामहीनां विदधे स्वयं सत्यवतीसुतः  ॥ भ्म्ज्_१४।१७९ ॥  
  
हैमं तत्राभवत्सर्वमिष्टकाचयनादिकम्  ।  
यूपभाण्डघनस्थालीपर्यङ्कगृहतोरणम्  ॥ भ्म्ज्_१४।१८० ॥  
  
देवर्षिसिद्धगन्धर्वकिन्नरा मङ्गलं जगुः  ।  
कर्मान्तरेषु यज्ञस्य ननृतुश्चाप्सरोगणाः  ॥ भ्म्ज्_१४।१८१ ॥  
  
शमिते पशुसङ्घे च तुरगं ब्राह्मणोत्तमाः  ।  
आलभन्त यथाशास्त्रमुपसंरोध्य पार्षतीम्  ॥ भ्म्ज्_१४।१८२ ॥  
  
ततस्ते याजकास्तत्र वपामुद्धृत्य वाजिनः  ।  
श्रपयित्वा शुभं धूमं पाण्डवेभ्यो न्यवेदयन्  ॥ भ्म्ज्_१४।१८३ ॥  
  
ततः पूर्णे न विधिना व्यासाय पृथिवीपतिः  ।  
चतुःसमुद्ररसनां पृथिवीं दक्षिणां दधौ  ॥ भ्म्ज्_१४।१८४ ॥  
  
दत्त्वाथ हेमकोटीनां कोटिं तद्वचसा नृपः  ।  
ब्राह्मणेभ्यः पुनः क्षोणीं जग्राह मुनिनार्पिताम्  ॥ भ्म्ज्_१४।१८५ ॥  
  
पूजयित्वा नरेन्द्रेण मानार्हेष्वथ राजसु  ।  
विसृष्टेष्वभवत्को ऽपि ब्रह्मसङ्घमहोत्सवः  ॥ भ्म्ज्_१४।१८६ ॥  
  
बभूवुस्तत्र वाहिन्यो मधुनः क्षीरसर्पिषाम्  ।  
बभुश्च कुलशैलाभा भक्ष्या मोदकराशयः  ॥ भ्म्ज्_१४।१८७ ॥  
  
द्विजेभ्यो दीयमानेषु हेमरत्नेषु भूभुजा  ।  
शक्रायुधैरिव व्याप्ता दिशो दश चकाशिरे  ॥ भ्म्ज्_१४।१८८ ॥  
  
धृतराष्ट्रः सविदुरः सञ्जयः सुबलात्मजाः  ।  
तस्थुर्दैवतवत्तत्र पूज्यमाना महीभुजा  ॥ भ्म्ज्_१४।१८९ ॥  
  
***** यज्ञः  ॥ ६ ॥ *****  
  
अत्रान्तरे हेमचित्रपार्श्वो बिलमुखोद्गतः  ।  
नकुलो लघुसञ्चारो यज्ञभूमिमुपाययौ  ॥ भ्म्ज्_१४।१९० ॥  
  
स मनुष्यगिरा प्राह जनयञ्जनकौतुकम्  ।  
अहो नु सक्तृप्रस्थेन न तुल्यो ऽयं महामखः  ॥ भ्म्ज्_१४।१९१ ॥  
  
नूनं दानकणः शुद्धः कृशो ऽपि प्रथते नृणाम्  ।  
नूनं बहुद्रविणता मिथ्यैवोत्सवडम्बरः  ॥ भ्म्ज्_१४।१९२ ॥  
  
इति ब्रुवाणः पृष्टो ऽसौ विप्रैर्विस्मयनिर्भरैः  ।  
उवाच स्रक्तुप्रस्थस्य माहात्म्यं श्रूयतां द्विजाः  ॥ भ्म्ज्_१४।१९३ ॥  
  
शिलोच्छवृत्तिरभवत्कुरुक्षेत्रे पुरा द्विजः  ।  
विशुद्धसत्त्वद्रविणः कृशो बहुकुटुम्बकः  ॥ भ्म्ज्_१४।१९४ ॥  
  
घोरे कदाचिद्दुर्भिक्षे क्षीणवृत्तिश्चिरेण सः  ।  
कृच्छ्रात्क्षेत्रशतं भ्रान्त्वा सक्तुप्रस्थमवाप्तवान्  ॥ भ्म्ज्_१४।१९५ ॥  
  
बैश्वदेवेन विधिना स कृत्वावश्यकं गृहे  ।  
कलत्रसहितो भोक्तुं प्रस्थितो ऽपश्यदर्थिनम्  ॥ भ्म्ज्_१४।१९६ ॥  
  
क्षुत्परीतः क्षुधाक्रान्तं स तं दृष्ट्वातिथिं द्विजः  ।  
ददौ स्वमशनं तस्मै सन्तोषविषदाशयः  ॥ भ्म्ज्_१४।१९७ ॥  
  
तद्भुक्त्वा नाभवत्तस्य क्षुन्नवृत्तिर्यदार्थिनः  ।  
तद्भार्या तत्सुतश्चास्मै तत्स्नुषा च ददौ तदा  ॥ भ्म्ज्_१४।१९८ ॥  
  
सर्वेषां भोजनेनाथ तृप्तः सो ऽतिथिरब्रवीत्  ।  
धर्मस्तुष्टो ऽस्मि सत्त्वेन महती सिद्धिरस्तु वः  ॥ भ्म्ज्_१४।१९९ ॥  
  
इत्युक्त्वान्तर्हिते तस्मिन्विमानैस्तरणिप्रभैः  ।  
सशरीरा दिवं प्रापुः सर्वे ते श्लाघ्यवृत्तयः  ॥ भ्म्ज्_१४।२०० ॥  
  
अथाहं सक्तुगन्धेन समाहूतो बिलाश्रयः  ।  
तामुच्छिष्टभुवं प्राप्तो भुक्तवान्यत्र सो ऽतिथिः  ॥ भ्म्ज्_१४।२०१ ॥  
  
तत्पात्रसलिलस्पृष्टमेकं पार्श्वमिदं मम  ।  
लुठितं हेमरुचिरं जातं पुण्यैरिवाप्लुतम्  ॥ भ्म्ज्_१४।२०२ ॥  
  
द्वितीयपार्श्वचिन्ता मे कथं हैमं भवेदिति  ।  
बभूव सुचिरं तस्मात्प्राप्तो ऽहं वसुधाधिपम्  ॥ भ्म्ज्_१४।२०३ ॥  
  
द्विजलक्षसहस्राणामिह भोजनभूमिषु  ।  
भ्रान्तस्यापि न सञ्जातः को ऽपि कान्तो लवस्तनौ  ॥ भ्म्ज्_१४।२०४ ॥  
  
तस्मान्न सक्तुप्रस्थस्य समतामर्हति क्रतुः  ।  
इत्युक्त्वा नकुलः प्रायाच्चित्रकान्तिरदर्शनम्  ॥ भ्म्ज्_१४।२०५ ॥  
  
एवं यज्ञसहस्रेभ्यः श्रेयसी भावशुद्धता  ।  
मनसः किल वैमल्यं परं ब्रह्म प्रचक्षते  ॥ भ्म्ज्_१४।२०६ ॥  
  
अगस्त्यस्य पुरा सत्रे विप्रा द्वादशवार्षिके  ।  
शशंसुर्भाविनीं घोरामनावृष्टिं परस्परम्  ॥ भ्म्ज्_१४।२०७ ॥  
  
ततो ऽगस्त्यः परित्यज्य द्रव्ययज्ञं महामतिः  ।  
चकार स्तब्धमनसा ध्यानयज्ञं तपोनिधिः  ॥ भ्म्ज्_१४।२०८ ॥  
  
स एव वसुसम्पन्नः सर्ववित्कृतसन्निधिः  ।  
क्रतुर्बभूव येनेन्द्रो ववर्षानन्दनिर्भरः  ॥ भ्म्ज्_१४।२०९ ॥  
  
श्रेयान्सत्त्वविशुद्धस्य पाण्डवस्याभवत्क्रतुः  ।  
किं तु स्वकार्यान्नकुलस्तत्र चक्रे विमाननाम्  ॥ भ्म्ज्_१४।२१० ॥  
  
जिज्ञासुर्जमदग्निं प्राक्स्वयं क्रोधः श्वविग्रहः  ।  
पस्पर्श जिह्वया श्राद्धे धृतं हि पिठिरे पयः  ॥ भ्म्ज्_१४।२११ ॥  
  
क्रोधो ऽयमिति विज्ञाय मुनिस्तं ज्ञानलोचनः  ।  
न शशाप ततो भीतः क्रोधः कम्पाकुलो ऽभवत्  ॥ भ्म्ज्_१४।२१२ ॥  
  
ततस्ते पितरः क्रुद्धा येषां श्राद्धे धृतं पयः  ।  
अशपन्सुचिरं येन क्रोधो नकुलतां ययौ  ॥ भ्म्ज्_१४।२१३ ॥  
  
अवमानकथां कृत्वा स्वयं यौधिष्ठिरे क्रतौ  ।  
शापक्षयं प्राप्स्यसीति तैरेवास्य कृतो ऽवधिः  ॥ भ्म्ज्_१४।२१४ ॥  
  
***** नकुलोपाख्यानम्  ॥ ७ ॥ *****  
  
  
इति सकलनरेन्द्रैर्वन्द्यमानस्य राज्ञो द्विजजनपरिपुष्टः सत्त्वपुष्पप्रकारः  ।  
शुभफलनिचयाद्यो यज्ञसम्भारमूलश्चरिततरुरुदारः सत्यशाखो रराज  ॥ भ्म्ज्_१४।२१५ ॥  
  
इति श्रीक्षेमेन्द्रविरचितायां भारतमञ्जर्यामाश्वमेधिकं पर्व  
  
  
  
  
  
