---
title: 'Jnanasrimitra: Vrttamalastuti, plain text version'

---
## Intro

Jnanasrimitra: Vrttamalastuti, plain text version   

Jnanasrimitra: Vrttamalastuti  
Based on M. Hahn: "The Sanskrit Text of Jñānaśrīmitra's Vṛttamālāstuti",  
in: Bauddhasāhityastabakāvalī : Essays and Studies on Buddhist Sanskrit Literature Dedicated to Claus Vogel by Colleagues, Students, and Friends,  
ed. by Dragomir Dimitrov, Michael Hahn and Roland Steiner.  
Marburg 2008 (Indica et Tibetica 36), pp. 93-170.  

Input by Michael Hahn  

PLAIN TEXT VERSION  

ITALIC for names of metres/technical terms  

## पाठः

॥ वृत्तमालास्तुतिः ॥  
वृत्तं समम् अर्धसमं विषमं चेत्य् आमनन्ति वागीशः  ।  
त्रिविधं परार्थविधये समासतो व्यासतो ऽनन्तम्  ॥ ज्व्म्स्_१ ॥  
  
प्रतिनियताकृतिरूढं वरमुनिभिर् यत्र नाम सङ्गीतम्  ।  
छन्दः पदं च परमं स्फुरति यथाविविधविन्यासैः  ॥ ज्व्म्स्_२ ॥  
  
प्रतिरूपदर्शनाद् अपि शक्याः सकलक्रमेण गुरुलघवः  ।  
विगणयितुं धीमद्भिः किम् अपरम् अत्रानुयोगेन  ॥ ज्व्म्स्_३ ॥  
  
प्रभवतु विभ्रमहतये विचिन्त्यमानं तद् आदराद् भवताम्  ।  
सुकृतिमुखाभिजनानां वाचां निजम् एकम् आभरणम्  ॥ ज्व्म्स्_४ ॥  
  
॥ प्रस्तावना ॥  
धी-गी[ः]- ।  
श्री-णाम्  ॥ ज्व्म्स्_५ ॥  
  
निजै-कभूः  ।  
विभा-ति या  ॥ ज्व्म्स्_६ ॥  
  
तद्गुणा-शंसिभिः  ।  
सेव्यते चानिशम्  ॥ ज्व्म्स्_७ ॥  
  
समाश्रय-स्खलन्मलैः  ।  
सुरासुरा-दिषूद्गतैः  ॥ ज्व्म्स्_८ ॥  
  
नैकभवीया-भ्यासविवृद्धम्  ।  
बोधविशेषं साधु दधानैः  ॥ ज्व्म्स्_९ ॥  
  
गीता गायत्रीव च्छन्दःस्व् आद्या सद्भिः  ।  
वृत्तं भावि श्रेयो यस्यां सद् वा वैश्वम्  ॥ ज्व्म्स्_१० ॥  
  
नीलोत्पलपाणेर् लीलानिलयस्य  ।  
शास्तुर् जयतीयं मूर्तिस् तनुमध्या  ॥ ज्व्म्स्_११ ॥  
  
प्रसीद भगवन् विलोकय मनाक्  ।  
जडं जनम् इमं त्वदेकशरणम्  ॥ ज्व्म्स्_१२ ॥  
  
जाज्वलीति शासनं त्वां समेत्य सौगतम्  ।  
सूर्यधाम दुःसहं सातिरेकम् उष्णि हि  ॥ ज्व्म्स्_१३ ॥  
  
दधत्य् अपि निकामं कुमारललितानि  ।  
तनुस् तव जिनानां कुमार ललितैव  ॥ ज्व्म्स्_१४ ॥  
  
जायते जनराशेर् याम् अनुस्मरतो ऽपि  ।  
निर्धुताधरभावम् ऊर्ध्वगामि च रूपम्  ॥ ज्व्म्स्_१५ ॥  
  
यद्गुणस्तुतिविस्तराद् अस्तसङ्गम् अनुष्टुभि  ।  
धीरम् एकम् उदीरयन्त्य् उत्तमं पदम् उद्गताः  ॥ ज्व्म्स्_१६ ॥  
  
घोरमोहतामसाव-रुद्धबुद्धिलोचनस्य  ।  
रत्नयष्टिदीपिकेव या समान्य् अभूज् जनस्य  ॥ ज्व्म्स्_१७ ॥  
  
जगत्त्रयातिशायिनीं मुनीन्द्रसम्पदं प्रति  ।  
स्फुरन्त्य् अशेषनायक प्रमाणिकापि सैव नः  ॥ ज्व्म्स्_१८ ॥  
  
तीव्रक्लेशप्लोषध्वंस-प्रौढे वंशे सम्बुद्धानाम्  ।  
धत्ते भूषां भातीयं ते ऽम्भोदे यद्वद् विद्युन्माला  ॥ ज्व्म्स्_१९ ॥  
  
केतनदण्डं दधतो ऽध्यापयितुं नीतिम् इव  ।  
सद्गुरुलीला भवतो भाति जगन्माणवकम्  ॥ ज्व्म्स्_२० ॥  
  
त्रिजगतो निजगतिं प्रथयतः पृथुधियः  ।  
करतलं तव चलत्-किसलयं तुलयति  ॥ ज्व्म्स्_२१ ॥  
  
साधिगमं समकालं तत्त्वरसेषु विधत्ते  ।  
विश्वम् अधीश्वर चित्रं चित्रपदा तव वाणी  ॥ ज्व्म्स्_२२ ॥  
  
बृहत्यां विभूत्यां त एके पदन्यासम् आसादयन्ति  ।  
क्षणं यत्र ते लब्धलक्ष्यः कटक्षो ऽपि विश्रान्तिम् एति  ॥ ज्व्म्स्_२३ ॥  
  
त्वद्दृशैव परिमलनाद् भव्यताम् इयम् उपगता  ।  
भाति भूमिर् इव जनता सन्तताहितहलमुखी  ॥ ज्व्म्स्_२४ ॥  
  
वरद सा हि सञ्जन्यते परिणतिस् तयास्यां यतः  ।  
वचनबीजम् उप्तं त्वया फलति शान्तिरूपं फलम्  ॥ ज्व्म्स्_२५ ॥  
  
कलयितुम् इह कः शक्तस् तव खलु चरितानीश  ।  
सतमसि समये तोये भुजगशिशुसृतानीव  ॥ ज्व्म्स्_२६ ॥  
  
किन्तूदस्यति धैर्यध्वस्री त्वत्कीर्तिश्रुतिजन्मानन्दः  ।  
स्वप्रौढिप्रतिपत्तिन्यस्तां लोकस्याननमुद्राम् ईश  ॥ ज्व्म्स्_२७ ॥  
  
श्रीनिकेत लीलाचतुरं ते प्राप्तपार विद्याचरणानाम्  ।  
भाति वर्ष्म बुद्धात्मजपङ्क्तौ यद्वद् अम्बुजन्मस्व् अरविन्दम्  ॥ ज्व्म्स्_२८ ॥  
  
त्वाम् उद्गीतकुलोदयशैलं प्रज्ञालोकम् उपायरथस्थम्  ।  
वन्दे जाड्यविखण्डनशौण्डं त्रैलोकीनलिनीसवितारम्  ॥ ज्व्म्स्_२९ ॥  
  
बुद्धसुतानाम् अभ्युदयोर्वी भाति भृशं भूत्या तव नाथ  ।  
शैलविशेषस्येव शिखाभू रुक्मवती रत्नाङ्कुरकान्त्या  ॥ ज्व्म्स्_३० ॥  
  
निःशेषस् तव विजयध्वानं तन्वन् भ्राम्यति भुवनोद्द्योत  ।  
सानन्दः कृतिनिवहः स्वामिन् विष्वग् घोषणपणवो यद्वत्  ॥ ज्व्म्स्_३१ ॥  
  
वादिव्रातप्रवरशिरोऽब्ज श्रीधाम्नस् ते गुणमधुयोगात्  ।  
धीमन् धीरान् अपि मादयन्ती त्रैलोकी वाग् विलसति मत्ता  ॥ ज्व्म्स्_३२ ॥  
  
विश्वचक्रवर्तिनां जिनानां वंशभूषणे त्वयि स्फुटैव  ।  
म्लायतीव सा कुमारताख्या या मयूरसारिणीष्यते तु  ॥ ज्व्म्स्_३३ ॥  
  
नानारत्नमरीचिमालिनी प्रोन्मीलन्निजकान्तिसम्पदा  ।  
प्रत्यङ्गं तव भूषणावली नीता शुद्धविराट् पराभवम्  ॥ ज्व्म्स्_३४ ॥  
  
पातु जगत् तव तत्त्वनया-ख्यानविधौ करवल्गितकम्  ।  
वादिपते व्यतिघट्टनतो वल्गुनिनादचलद्वलयम्  ॥ ज्व्म्स्_३५ ॥  
  
रूपं ते गुणगणम् अथ कीर्तिं संवीक्ष्याखिलम् इदम् अतिशायि  ।  
बिभ्राणं निजविषयविश्रामं मन्दं त्रिष्टुभि जगद् उपजातम्  ॥ ज्व्म्स्_३६ ॥  
  
तनुर् अतनुदयाद्रवोपम-स्फुरदनुपमकान्तिसन्ततिः  ।  
जनयति भवतो न कस्य वा मुदम् अधिप समन्तभद्रिका  ॥ ज्व्म्स्_३७ ॥  
  
शरदमृतकरकरश्रेणी-समहिमगतमलगौरीयम्  ।  
गुणसमुदितिर् इव मुक्ताली विलसति हृदि भवतो वृत्ता  ॥ ज्व्म्स्_३८ ॥  
  
गीयमानसुमनःसुमनस्वज्-जातिकीर्तिविजयेव तवेयम्  ।  
भाति दूरततसौरभलोभ-स्वागतालिपटलक्वणितेन  ॥ ज्व्म्स्_३९ ॥  
  
स्फारामोदा मधुनिधिर् अधिकं चूर्णं चातुःसमं इव दधती  ।  
नीलाब्जश्रीर् दलसुखशयना-सम्पर्याप्तभ्रमरविलसिता  ॥ ज्व्म्स्_४० ॥  
  
रूपरसायनभावनया ते वासव एव परं बहुमान्यः  ।  
येन चिराय निरस्तनिमेषं लब्धम् अदोधकम् अम्बकजातम्  ॥ ज्व्म्स्_४१ ॥  
  
हक्त्यानतरत्नकिरीटचक्रैर् आबद्धकराञ्जलिभिः प्रहृष्टैः  ।  
धन्यैः सुचिरं चरणद्वयी ते वीतान्यविधेयम् उपस्थितेयम्  ॥ ज्व्म्स्_४२ ॥  
  
किम् इन्द्रविभवैर् ब्रह्मश्रिया वा ततो ऽप्य् अतिशयिन्या सम्पदा किम्  ।  
प्रसिध्यति धियो ऽधीश प्रकामं त्वदङ्घ्रिकमलस्योपस्थितं चेत्  ॥ ज्व्म्स्_४३ ॥  
  
त्वत्संसेवाविमुखं जन्मदुर्गे कर्मक्लेशौ विवशं नाशम् अस्मिन्  ।  
सम्भूयालं नयतो ऽवश्यम् उग्रौ वातोर्मी पोतम् इवाम्भोधिमध्ये  ॥ ज्व्म्स्_४४ ॥  
  
दूरदर्शिमनसाम् अनागसां कापि विस्फुरति चित्तसन्ततिः  ।  
निर्विरामतमम् आभवं भवत्-पर्युपासनमनोरथोद्धता  ॥ ज्व्म्स्_४५ ॥  
  
छेदे हृद्या विभ्रमाणां चतुर्णां तूर्णप्राप्ताव् आर्यसत्यामृतानाम्  ।  
पुण्यावस्था त्वत्कटाक्षेक्षने ऽपि प्रौढप्रज्ञाशालिनी काप्य् उदेति  ॥ ज्व्म्स्_४६ ॥  
  
कीर्तिर् अर्तिकर्त्तरस् तव स्तव-स्तोमसद्मनो ऽतिसद्मनोहृतः  ।  
सान्द्रचन्द्रचन्द्रिकार्द्रचन्दन-श्येन्य् अलङ्करोत्य् अलं दिशो दश  ॥ ज्व्म्स्_४७ ॥  
  
अभ्युद्गतानेकशिखाभिर् उच्चैस् त्वत्संश्रयाद् दुस्त्यजसत्त्वदृष्टिः  ।  
प्रध्वस्रम् अन्वञ्चति शैलमूर्तिस् तीव्रेन्द्रवज्राहतिदारितेव  ॥ ज्व्म्स्_४८ ॥  
  
विरूढधर्माधिपभावभव्य-प्रतुङ्गसिंहासनसन्निषण्णम्  ।  
उपासते कान्तिशिवाः शिवापत्य्-उपेन्द्रवज्रायुधवेधसस् त्वाम्  ॥ ज्व्म्स्_४९ ॥  
  
अनन्तरोद्भावितलक्षणाढ्यौ पादौ भवेताम् अपि गोचरौ ते  ।  
यासां दृशः श्रव्ययतिप्रपञ्चौ धन्याः सुराणाम् उपजातयस् ताः  ॥ ज्व्म्स्_५० ॥  
  
असंशयं त्वाम् अपरेषु सत्स्व् अपि प्रकामसर्वात्मगुणानुहारिषु  ।  
अनन्यसाधारणया धियाधिपा उशन्ति वंशस्थम् अनङ्गजिष्णवः  ॥ ज्व्म्स्_५१ ॥  
  
बालाकृतिं कान्तविचित्रभूषणं हेमाभम् अक्षोभ्यसनाथशेखरम्  ।  
वागीश्वरं वाग्मतिमूर्तिभिर् नमे मौनीन्द्रवंशाभरानोदयश्रियम्  ॥ ज्व्म्स्_५२ ॥  
  
अतिविस्तरैर् अपि गिरां सुगिरो गुणपारम् ईयुर् अधिनाथ न ते  ।  
निजमोदमात्रजननीति नुतिः प्रमिताक्षरापि सुभगैव मम  ॥ ज्व्म्स्_५३ ॥  
  
दीप्यमानाखिलालङ्कृतिश्लाघिनी पुण्यभाजां मुखाम्भोजलब्धोदया  ।  
भारती भारतीश स्वभावोज्ज्वला त्वाम् उपैति स्वयं सद्गुणस्रग्विणी  ॥ ज्व्म्स्_५४ ॥  
  
भङ्गं नीतास् ते पञ्चबाणस्य बाणाः शान्तो द्वेषाग्निर् मोहजाड्यं निरस्तम्  ।  
नाथ त्रैलोक्यानुग्रहव्यग्रमूर्ते सम्पत् सम्प्राप्ता वैश्वदेवी त्वयैव  ॥ ज्व्म्स्_५५ ॥  
  
सम्पूर्णो ऽन्तर् गुणगणरत्नैश् चित्रैर् अम्भोराशेर् यतिम् अतिधैर्याद् धत्से  ।  
सङ्क्लेशाग्निप्रशमनसद्धर्माम्भो-धारासारैर् जलधरमालालीलाम्  ॥ ज्व्म्स्_५६ ॥  
  
तव पुरः परमोत्तम सम्मताः प्रतिभया विकलाः प्रतिवादिनह्  ।  
सुलभमूकदशा बहु मन्यन्ते द्रुतविलम्बितम् अप्य् उदितं वचः  ॥ ज्व्म्स्_५७ ॥  
  
त्रितयम् अपि पवित्रयन्ती जगत् तुहिनकरकरावदातद्युतिः  ।  
प्रभवति भवतश् च कीर्तिश् चिरं सुरगिरिशिरसश् च मन्दाकिनी  ॥ ज्व्म्स्_५८ ॥  
  
हरति नितान्तम् इयं तव कीर्तिः कृतिहृदयानि दयानिजवास  ।  
प्रसवचयेन चितेव समन्ताद् दिशि दिशि कुन्दलता दलतालम्  ॥ ज्व्म्स्_५९ ॥  
  
दलयत्य् उपात्तशोभासमवायो जगताम् अघानि को ऽप्य् एष कृपाब्धिः  ।  
बहुबुद्धकोटिनिर्माणपटीयान् धृतधर्मधातुवागीश्वरलीलः  ॥ ज्व्म्स्_६० ॥  
  
प्रविकिरतीव वियत्तरङ्गिणी-तरलतरङ्गरुचो रुचां चयान्  ।  
विलसति शश्वद् असिर् दशान्तरे तव यमुनाजलवीचिमेचकः  ॥ ज्व्म्स्_६१ ॥  
  
*मनोहारिहारावलीरम्यरूपं क्व नाथेदृशं ते सुरूपाधिराज  ।  
क्व तच् चातिदुर्दान्तसत्त्वप्रशान्त्यै स्फुरद्भीमभूषाभुजङ्गप्रयातम्*  ॥ ज्व्म्स्_६२ ॥  
  
अविरलमौक्तिकप्रकरभूषा हरति न कस्य चित्तम् इयम् ईश  ।  
सुरुचिरमल्लिकासमयसेव्य-प्रतिनवमालिनीव तव मूर्तिः  ॥ ज्व्म्स्_६३ ॥  
  
तव नाथ परं यदि कान्तिसुधा-जलधौ श्रमम् उज्झति झात्कृतिनि  ।  
शुभरूपनिरूपणलम्पटकं परितो ऽटकम् अङ्ग जगन्नयनम्  ॥ ज्व्म्स्_६४ ॥  
  
वरद विरतिभाञ्जि व्यक्तम् अङ्गान्य् अतिभव भविता नो ऽवश्यम् एव  ।  
तव वचनसुधायाः पानपात्रं श्रवणयुगपुटो ऽयं प्रीतिहेतुः  ॥ ज्व्म्स्_६५ ॥  
  
वृणे वरम् इमं त्वद् एकम् अतुल-प्रभाव भवतान् न मादृशजनः  ।  
भवन्तम् अपि यह् श्रयञ् छमसुधा-रसेषु विरतिर् जडोद्धतगतिः  ॥ ज्व्म्स्_६६ ॥  
  
त्वत्प्रसादसमुदीर्णशुभवशाद् अष्टभेदि सुखम् एव कृतिजनः  ।  
लोचनोत्सवविधासु तनुभृतां चन्द्र वर्त्म समुपैति भवभिदाम्  ॥ ज्व्म्स्_६७ ॥  
  
सुखदुःखातिशयादिहेतुजातैर् अविलुप्तस्मृतयो भवन्ति भव्याः  ।  
तव पादाश्रयलब्धबुद्धिसाराः सकलायाम् अपि वादिराज गत्याम्  ॥ ज्व्म्स्_६८ ॥  
  
तव चरणपरिचरणरुचीनां किम् अपि सुखम् उदयति कृतिरूपम्  ।  
निखिलमलपटलविगमदीप्रं प्रथितगुणमहितमति जगत्याम्  ॥ ज्व्म्स्_६९ ॥  
  
कलधौतकान्तवपुर् उत्तमलीलः पटुभारतीवरटया वरिवस्यः  ।  
इह मञ्जुघोष इति वः प्रथितो व्याज् जिनमानसैकनलिनीकलहंसः  ॥ ज्व्म्स्_७० ॥  
  
विच्छेदस् त्रिषु यदि दुःसहेष्व् अमीषु क्लेशेषु स्फुटम् अणुशो ऽपि दुष्करः स्यात्  ।  
प्राप्येत क्व नु खलु नाथ मूर्तिर् ईदृक् त्रैलोकीनयनमनःप्रहर्षिणीह  ॥ ज्व्म्स्_७१ ॥  
  
पयोनिधौ विरतिम् अपां विधाय च स्फुरन्महाकिरणकलापरत्नधौ  ।  
भवादृशां वपुषि च कान्तिसन्ततिः समीक्ष्यते यदि रुचिरेयम् ईदृशी  ॥ ज्व्म्स्_७२ ॥  
  
मन्द्रध्वानैर् यामृतधारास् त्वयि रम्या मुञ्चत्य् उच्चैर् विस्फुरति प्रीणितभव्ये  ।  
नाथान्वेति व्यक्ततयात्यन्तमनोज्ञं वर्षाम्भोदं सैव यतिर् मत्तमयूरम्  ॥ ज्व्म्स्_७३ ॥  
  
जयतीयम् उत्पलतरोर् अनुत्तर-त्रिजगत्प्रमोदजनने मधाव् इव  ।  
त्वयि नेत्रकान्तकुसुमोद्गता लता मधुमत्तभृङ्गरवमञ्जुभाषिणी  ॥ ज्व्म्स्_७४ ॥  
  
सर्वातिशायिगुणनिर्भरलब्धमोदैर् विद्वन्मधुव्रतकुलैर् उपगीयमानम्  ।  
मन्यामहे जिननयाभरणं तवैव वृत्तं वसन्ततिलकं नवचूतम् एव  ॥ ज्व्म्स्_७५ ॥  
  
सम्मुखवलन्मुखमृगाधिपतिपृष्ठा-रूढम् अतिगाढदयम् अभ्युदयकन्दम्  ।  
सुन्दरिमबन्धुरितहेमहिमपादं वादिकुलदैवतम् अमन्दम् अभिवन्दे  ॥ ज्व्म्स्_७६ ॥  
  
प्रशमितसकलप्रपञ्चनिरावृति-प्रसरदमलधीसमाधिसुधाजुषः  ।  
दमयति भवतो हताहितविक्रमा मुनियतिर् अपराजिता भुवनत्रयम्  ॥ ज्व्म्स्_७७ ॥  
  
प्रतिभयवपुषाम् अकरुणचरित-प्रशमनविधये क्व चिद् अपि कृपया  ।  
तव भुजपरिघावलिर् अतिविषमा विलसति विविधप्रहरणकलिका  ॥ ज्व्म्स्_७८ ॥  
  
श्रेयःसम्भोगं विषयविरतिम् अव्यग्रां मारप्रध्वंसं त्रिभुवनहितसम्पत्तिम्  ।  
दुष्प्रापाहार्यं पदम् अभिलषतां तच् च त्वद्भक्तेर् अन्या वरद न दिग् असम्बाधा  ॥ ज्व्म्स्_७९ ॥  
  
भवतः कलां किम् अपि संयतैर् इन्द्रियैः क्व चिद् आदरस्तिमितधीर् यदि ध्यायति  ।  
अचिरात् स्वयं वरयतीयम् एनं जनं वसुधा ध्रुवं जलधिशक्वरीभूषणा  ॥ ज्व्म्स्_८० ॥  
  
स्वेदपूरविलसत्पुलकोच्छ्वसितैस् त्रुटत्-कञ्चुकं दधति निर्धुतम् अप्य् अमरस्त्रियः  ।  
कान्तिकम्रम् इव ते समिताव् अतिशक्वरी-बन्धसारम् उरुकम्पम् अनङ्गविजृम्भितम्  ॥ ज्व्म्स्_८१ ॥  
  
अनुपमरमणीया भङ्गिर् अङ्गेषु यस्या हरति रतिम् उदाराशेषरूपान्तरेषु  ।  
जयति तनुर् अखण्डाखण्डलेष्वासलक्ष्मी-विजयपरमधामव्यामरुग्मालिनीयम्  ॥ ज्व्म्स्_८२ ॥  
  
अविकलतालशालिकलकाकलीकल-व्यतिकरवल्लकीवलितचारुपञ्चमा  ।  
भणति मुदा प्रतीष्टजिनभार भारती स्वमहिमकामिनी तव सभासु मद्रकम्  ॥ ज्व्म्स्_८३ ॥  
  
जयति नाथ जगज्जयकुञ्जरनिश्चली-करणशृङ्खलजालनिभाङ्गदभूषितः  ।  
भुजतरुस् तव दुर्गतिमार्गमहार्गलः प्रमदमन्मथनिर्मथनः सुगतप्रियः  ॥ ज्व्म्स्_८४ ॥  
  
भवशिरसि महितगुणमहिमभुवं व्यपगतसकलमलशुचिम् अधिपते  ।  
तव वरविजयसमुपचितयशसः श्रियम् अनुहरति हि शरदि शशिकला  ॥ ज्व्म्स्_८५ ॥  
  
पटुपरिमलमिलितमधुकरयुव-भ्रमसहशितिसुगतसमुचितसुखा  ।  
विलसति तव शिरसि रसलयवती स्रग् इयम् अमरपतियुवतिविरचिता  ॥ ज्व्म्स्_८६ ॥  
  
न यतिपदम् अयसि यद् अतिदयधियः प्रथयसि जगति च परहितकृतिनः  ।  
जनयति हिमचयरुचिर् इति भवतो वियद् उपहतनिजमणि गुणनिकरः  ॥ ज्व्म्स्_८७ ॥  
  
अतिरतिकरकथ कथम् इव समियाद् अविरतनवनवनव तव परमैः  ।  
गुणगणपरिमितिम् उदधिषु यतिभिः सुयतिभिर् अगणितगुण मणिनिकरः  ॥ ज्व्म्स्_८८ ॥  
  
जयति तव तनुर् इयम् उरुतरकरुण निखिलजगदुचितपरिभुगवनिर् इव  ।  
शिशुमतिकलितसकलजनबहुविध-विमतिलडितविधिभिर् अचलध्र्तिर् इह  ॥ ज्व्म्स्_८९ ॥  
  
प्रति जडधियम् इह समधिकगुरुदय मृदुमतिर् अपि तव शुभमयसमुदय  ।  
करतलविनिहितकुवलय कलयति जिनकुलकुवलयम् अविषमभरम् इति  ॥ ज्व्म्स्_९० ॥  
  
व्योमविकीर्णकिर्तिमदपरिमलकलना-भङ्गुरतुङ्गवादिमदकलकरिनिकरं  ।  
विश्ववनोदरे ऽत्र रवयतिजितजलदं नाथ दधास्य् उदारम् ऋषभगजविलसितम्  ॥ ज्व्म्स्_९१ ॥  
  
कस् त्वयि बद्धवर्मणि जगद्धितधानधिया निर्विहतप्रतिज्ञ परितापकणः क्व चन  ।  
मारवधूजनस्य कमनीयकपोलतले यन् नवपत्त्रभङ्गरचनालस एव करः  ॥ ज्व्म्स्_९२ ॥  
  
निरुपमरम्यरूप जिनजातदृश्वनो ऽष्टौ मदयति ते ऽधिकं विधुतशोक लोकपालान्  ।  
सदुपधिपुण्डरीकनखराजिराजितेयं विरचितपञ्चचीररुचिरा कुमारलीला  ॥ ज्व्म्स्_९३ ॥  
  
गुणानाम् अत्यष्टिः कथम् इह ममेवास्तु जगताम् इति च्छन्दः स्वैरं परिणतिम् अवापत् तव तथा  ।  
यथा त्वय्य् एवास्मिन् परमरसभेदप्रणयनी समुद्भूता भूतिर् निखिलसुखशाखाशिखरिणी  ॥ ज्व्म्स्_९४ ॥  
  
जयत्य् अमरमन्दिरोपलविशालरक्षःस्थलः स्थलीकमलकाननप्रतिमपादकन्दप्रभः  ।  
प्रभाकरशताधिकप्रकटतेजसालङ्कृतः कृतान्तमदमर्दनस् त्रिभवनाथपृथ्वीधरः  ॥ ज्व्म्स्_९५ ॥  
  
विमोहबहलान्धकारपटलावनद्धैर् मुधा रसातलगुहातिशायिभवसङ्कटेषु स्थितम्  ।  
त्वदङ्घ्रिकमलाश्रयोत्सवसुखं न चेद् आदृतं चिरस्य जिनवंशभास्कर कुमार मारैर् जितम्  ॥ ज्व्म्स्_९६ ॥  
  
कल्पशतोपपादितमहाफलम् इव विहितं चञ्चलम् एतद् आयुर् अधिप त्वदवनतिपरैः  ।  
भूषणभव्यभावगमितं श्रितगुरुकरुणा-दिग्यतिवंश पत्त्रपतितं कम् इव जलरुहः  ॥ ज्व्म्स्_९७ ॥  
  
तव गुणविस्तरप्रणयपूतवचोविभवं वरद स एक एव सुमुखो मुखम् आवहति  ।  
मधुमयसामधाम यजुषा सजुषानुगतं श्रवणसुधाभिमानभवनर्क्कुटकं च विधिः  ॥ ज्व्म्स्_९८ ॥  
  
त्रिभुवनसम्मदप्रदजिनव्यवसायमधौ स्फुटसहकारतामहितम् ईहितम् एति तव  ।  
प्रवचनमञ्जरीस्रुतशमामृतपानमुदा-भृत यतिषट्पदं कलकणत्कृतिकोकिलकम्  ॥ ज्व्म्स्_९९ ॥  
  
क्व चिद् अपि भवद्भीत्या भूरिप्रवादिमदद्विपोद्-दलन सुगतस्वान्तक्ष्माभृद्गभीरगुहागृह  ।  
त्रिभवनवनाधीश क्रीडारसार्णवसंयता द्रवति हरिणीवारं मारप्रचण्डमहाचमूः  ॥ ज्व्म्स्_१०० ॥  
  
दुर्दान्तानां दमनविधये क्वापि कारुण्यवेगात् धत्से मूर्तिं चरणशिखया ख्यातविक्रान्त यस्याः  ।  
त्रैलोकीयं श्रुतरसभिदाक्रन्दनादैकवृत्तिर् मन्दाक्रन्ता व्रजति विलयं नाथ न स्वास्थ्यम् आशु  ॥ ज्व्म्स्_१०१ ॥  
  
शोभासम्पत्तिः शिरसि गुरुणैकेन सैवोपजाता या स्यात् कल्पद्रोः शुभफलनिभं बिभ्रतो भद्रकुम्भम्  ।  
[व्या]ख्यानप्रेङ्खत्करकररुहोद्भासिनी भाति भर्तुर् दोर्वल्ली चेयं कुसुमितलता वेल्लितेवानिलेन  ॥ ज्व्म्स्_१०२ ॥  
  
वृत्तम् एतद् अशेषबुद्धकुलाकलन्ककलानिधेर् आहितं हृदि चेन् महाजडहारहारितवान् असि  ।  
जिह्वया प्रणयीति चेद् घनसारसारमदेन किं कर्णपूरम् अकारि चेत् [खलु] खण्डितं मणिकुण्डलम्  ॥ ज्व्म्स्_१०३ ॥  
  
उपचितपुण्यसञ्चय शचीकरतलसुखदैः परिचरणैर् अतृप्तिगम् इव स्वम् असममहिम[न्]  ।  
मणिमयपादपीठफलकं स्फुटयति भवतः कलिततमालपत्त्रम् अलिकान् नमति शतधृतौ  ॥ ज्व्म्स्_१०४ ॥  
  
परार्थे स्थास्नूनाम् अतिधृतिमताम् ईश विश्वानुकम्पा-मुखोन्मीलन्नानारसरसपद् आकर्णयावेदयामि  ।  
दशां ताम् आधेहि क्षणम् अपि गुरो पावनीं पावनानां समन्तध्वान्तानि प्रहरसि यया मे ऽघविस्फूर्जिताम्  ॥ ज्व्म्स्_१०५ ॥  
  
पायाद् वो वरबुद्धवंशजलधेर् वृद्धौ सुधादीधितिर् मञ्जुश्रीः परिभूतमन्मथकथः प्रज्ञाङ्गनासङ्गमे  ।  
भीमभ्रान्तिविभावरीपरिभवे बिभ्रद् यतिं भास्वतो विश्वक्लेशकुरङ्गसङ्गरविधौ शार्दूलविक्रीडितम्  ॥ ज्व्म्स्_१०६ ॥  
  
अन्तस्त्रासाङ्कुराभोत्पलिततनुरुहैस् त्रैलोक्यविजया-वस्थां ते वीक्ष्य भग्नं सुरमुनिविसरैर् उग्रग्रहनुदः  ।  
कारुण्याद् उद्यतस्याप्य् अमलतरशरज्ज्योत्स्नापरिकराद् इन्दोर् बिम्बाद् अनर्घस्मितवसुवदनाशेषप्रियकृतौ  ॥ ज्व्म्स्_१०७ ॥  
  
भयभग्नैर् अतिदूरतो विरहिणां पत्त्रैः श्रयायायताम् अमराणां गुरुभक्तिनिर्भरमनोव्यक्तौ सहायोपमम्  ।  
गगनामेयरयं युगान्तजलदध्वानाधिकक्ष्वेदितं परितः खण्डितमारम् अस्तु जगतस् त्वत्सिंहविक्रीडितम्  ॥ ज्व्म्स्_१०८ ॥  
  
व्याप्तविश्वया शरन्नभस्तलातिशुद्धया धियाधियात-दुःसहार्तिविक्लवाप्रमेयसत्त्वधात्वधीनसत्कृपाढ्य  ।  
संसृतौ च निर्वृतौ च शश्वदप्रतिष्ठवादिनां वरिष्ठ वृत्तम् ईदृशं तु नामतो ऽपि नापरस्य सिद्धिम् अभ्युपेति  ॥ ज्व्म्स्_१०९ ॥  
  
तीव्रतापविद्रुतायसच्छटासदृक्कटाक्षसंयमक्षणा-धीनविश्वसञ्चयैश् चतुर्दिगीश्वरैः प्रकृत्युदञ्चितात्मभिः  ।  
स्फारविभ्रमप्रपञ्चपञ्चपञ्चबाणजिष्णुभिर् दशात्मना सुन्दरीजनेन चातनोषि काम् अपि प्रकामविस्मयां श्रियम्  ॥ ज्व्म्स्_११० ॥  
  
उत्कीर्णोन्निद्रकुन्दप्रकरम् इव दृशां चारुभङ्गैस् त्रिभागैः स्वेदस्रस्ताङ्गरागस्नपितम् इव मुहुः कान्तकान्तिच्छटाभिः  ।  
व्याप्तं व्योम त्वदर्चारुचिभिर् अभिहताविद्य विद्याधरीभिः सौरभ्याकृष्टहृष्टक्वणदलिपटलोल्लासितस्रग्धराभिः  ॥ ज्व्म्स्_१११ ॥  
  
आकृतिजन्मवृत्तविभवक्रमातिशयसम्पदः सुखम् इयाद् ईश दिगन्तगीतम् अमलं यशश् च शरदिन्दुसुन्दरतरम्  ।  
गायति यस् तवाह्वयमयं सदैव भगवन् भवाध्वगजनो नूनम् अगम्यगौरव गिरां गुरो गुणसमुद्र मद्रकम् इदम्  ॥ ज्व्म्स्_११२ ॥  
  
मध्वासारस्नातोद्भ्रान्तप्रबलमदमुक्खरमधुकरनिकरं प्रीतेर् एकं लीलावासं विदितबलम् अपि मुनिहृदयविकृतः  ।  
वागीशान त्वय्य् एकान्तं वसुविषयविरतिसमुपचितबलिः सम्भोगश्रीमत्ताक्रीडं वरद दिवि नियतम् अनुभवति  ॥ ज्व्म्स्_११३ ॥  
  
मदगुरुगण्डगर्जितजितोन्नताम्बुदगजेन्द्रवृन्दमलिनं निशितसमस्तशस्त्रकिरणप्रभाम्बरपिनद्धपत्तिनिवहम्  ।  
प्रवररथाधिरूढसुभटं बलं बलनिधे त्वदेकशरणं श्रयति नरं मनोहरयतिप्रवेशवशगोत्तमाश्वललितम्  ॥ ज्व्म्स्_११४ ॥  
  
प्रीतिनिवासं कृतिभुवि विदितोदारवरप्रदवरिवसनं त्वां यः स्मरतीश प्रतिहतविमतिः सन्ततम् अन्तिमपदम् उदितेषु  ।  
यौवनलीलासचिवसमुदयत्पञ्चमकस्वरयतिरमणीया स्याद् इह तन्वी हिमकरवदना तद्वशगा सह नरपतिलक्ष्म्या  ॥ ज्व्म्स्_११५ ॥  
  
विश्वहितैकासङ्गसहान्तःकरणकरण वसुपदम् इव परमां यो ऽधिप गृह्णातीह तवाख्यां तम् अभि कृतिवसतिर् अपि भुवि सरसी  ।  
सिध्यति मज्जद्दिग्गजगण्डच्युतमदपरिमलसुरभितसरित् सारसहंसक्रौञ्चपदाङ्कोत्कनककमलवनरणदलिपटला  ॥ ज्व्म्स्_११६ ॥  
  
ध्वान्तध्वंसिन् माराराते हतवृजिन जिनतनयभूविभूषणम् उत्कृतौ प्रौढोन्मीलल्लावण्यश्रीः स्थितिजनक गिरि भवभिदाम् उदारपराक्रम  ।  
त्वय्य् आरब्धो वन्ध्याराधो विधुरयति वरद सुधियां विराजतया स्फुरन् भोगासक्तो ऽपीह स्वैरं विषमतमविषयतनुभृद्भुजङ्गविजृम्भि तम्  ॥ ज्व्म्स्_११७ ॥  
  
तन्वत् सुस्फुटम् अविरतम् अमितम् अमृतरसकणम् इव परितो ऽङ्गेषु प्रत्यालोचनसमुदयि नवरसरसपदम् असदृशम् अतुलश्रीकम्  ।  
यत् कृच्छ्रैर् अपि न सुलभम् अपरविविधसुकृतविधिभिर् अभियुक्तात्मा त्वत्सेवातरुफलम् इह समनुभवति तद् अखिलविपदपवाहाख्यम्  ॥ ज्व्म्स्_११८ ॥  
  
चपलचरणपीडितागाधिपोपेतपातालतालूच्छलद्व्यालपलस्तुतं जयति जयति चारुकारुण्यकेलिस्फुरत्पद्मनर्तेश्वराकारलीलायितम्  ।  
अनिभृतभुजदण्डषण्डप्रचण्डानिलोल्लासितः श्रान्तिशान्तिं तनोतीव ते प्रलयसमयशङ्कया यत्र लोकत्रयीदण्डकश् चण्डवृष्टिप्रयातो ऽम्बुदः  ॥ ज्व्म्स्_११९ ॥  
  
प्रतिपदम् इह जातशुद्धेः समाधेस् त्रयस्याक्षरस्याभिसंवर्धनाद् अन्त्यरूपस्पृशः समधिगमवशाज् जयत्य् आर्यवर्यैः प्रभूतप्रमोदैः प्रगीतः प्रभाप्रकर्षस् तव  ।  
वरद यदनुमोदनावादसाराविणातृप्तचित्तैः सुरैर् वाद्यमाना न यान्तिश्रमं अपरिमपरमोपकारोत्तमर्णार्णवव्यालजीमूतलीलाकरोद्दामशङ्खादयः  ॥ ज्व्म्स्_१२० ॥  
  
प्रविकचकनकपङ्केजसौभाग्यभागङ्ग दत्तेनभावाश्रितेभ्यस् तमःसु त्रिभुवनशमविधानाय निर्वाणनीवृत् तमालाकृताव् आत्तभक्ते भवारौ  ।  
दशबलतनयवर्गाग्रिमेण त्वया नाथ निर्माथिदुःखापहेन स्तुतेन प्रचित इति शुभराशिर् महान् यस् ततः स्ताज् जनौघे समृद्धिः समग्रे ऽपि सैव  ॥ ज्व्म्स्_१२१ ॥  
  
अहम् अपि तव पादपद्माभिसंराधनाधीनधीसन्निरुद्धान्तरध्वान्तजातः समधिगतसमस्तवस्तूत्करव्यापिनैसर्गिकस्वप्नमायामयाद्वैततत्त्वः  ।  
अकरुणकरुणाबलावार्यवीर्योदयारब्धनानाविधव्यापृतिव्यस्तमारस् त्रिजगति परमोपकारैककृत्यप्रवृत्तश् चरेयं जनो यावद् एको ऽप्य् अमुक्तः  ॥ ज्व्म्स्_१२२ ॥  
  
स्फारफुल्लस्थलाम्भोजनिर्भासभृट्पादपीठान्तविश्रान्तकान्तामरव्यालदैत्येन्द्रचूलोपलार्चिश्चयो दुःसहोद्दामदुःखानलग्रस्तपर्यस्तशक्तित्रिलोकीविशोकीक्रियानिर्विरामश्रमाश्चर्यचर्यानिधिः  ।  
शुद्धसम्बुद्धवंशावतंसप्रकाशस्फुरत्कीर्तिकिर्णान्तरालप्रसारः कुमारो जयत्य् एष वागीश्वरः सर्वदुर्वारमारप्रवीरध्वजिन्युद्धवध्वंसबद्धाभिरामा समप्रौढिनिर्व्यूढगाढप्रतापोदयः  ॥ ज्व्म्स्_१२३ ॥  
  
प्रौढवरवज्रवनिताङ्गपरिरम्भविलसत्पुलकजालकजगज्जयतनुत्रं सान्द्रसवसास्रमधुपानमदमुक्तविकटाट्टहसितत्रसदशेषसुरदैत्यम्  ।  
गाढविनिगूढदयविस्मयमयाप्रतिमरौद्रतनुम् अद्वयमहार्णवनिमग्नं शुद्धगुणधाम करुणाबलम् उदारनवनाट्यरसवल्ललितवृत्तम् अभिवन्दे  ॥ ज्व्म्स्_१२४ ॥  
  
इति दुष्करप्रभेदवृत्त)मालास्तुतिविवृतौ समवृत्तानि ॥ ॥  
  
इदम् अर्धम् अबालशशिप्रभं बालरविप्रभम् आदधद् अर्धम्  ।  
करुणावशवर्ति भवद्वपुः कस्य मनो न करोत्य् उपचित्रम्  ॥ ज्व्म्स्_१२५ ॥  
  
तत्त्वसुधारसतृप्तिविशेषात् सकलसमीहितसिद्धिवशाद् वा  ।  
त्वच्चरणानुभुवा भवितव्यं भवमथनश्रुत न द्रुतम् अध्या  ॥ ज्व्म्स्_१२६ ॥  
  
किम् उशन्ति बुधा अधिकं विभो यदि जनीय तदीयतनुर् भवेत्  ।  
तव दृष्टिसुधारसधारया स्फुरितहाररुचा हरिणप्लुता  ॥ ज्व्म्स्_१२७ ॥  
  
इयम् उरुकरुणारसा मुखश्रीः समधिगता निजधीश्रियो रसेन  ।  
स्फुरदधरदलाभिहारिहेमा-म्बुजकलिकेव विभाति पुष्पिताग्रा  ॥ ज्व्म्स्_१२८ ॥  
  
मुखम् इदम् अपरं तवोत्पल-प्रकररुचाम् इव भाति सञ्चयः  ।  
समुदितम् इव कैरवश्रिया हरति मनो ऽपरवक्त्रम् इव  ॥ ज्व्म्स्_१२९ ॥  
  
इदम् अर्धसमं समीक्ष्यते ते बत वृत्तं जयिनो जगत्त्रयस्य  ।  
क्व चिद् अर्थविधौ विधूतविश्वा शिशुलीला ललितापि यत् तवेयम्  ॥ ज्व्म्स्_१३० ॥  
  
पदम् एकम् अवेक्ष्य ते क्षणं प्रसभाक्रान्त जगत्त्रयीशिखम्  ।  
कथम् अस्तु न विश्वभारती निजदासीव तव प्रियंवदा  ॥ ज्व्म्स्_१३१ ॥  
  
स्वरसोपनतां शमशय्यां किं नु विधूय धियो ऽप्य् अतिदुर्गैः  ।  
अतिचित्रचरित्रशतैस् ते वेगवती करुणा यदि न स्यात्  ॥ ज्व्म्स्_१३२ ॥  
  
सर्वातिशयस्य धाम धाम्नः सर्वाङ्गीणसुलक्ष्यलक्षणश्रीः  ।  
लोकस्य गतापि हि स्मृतिं ते भद्रं भद्रविराट् तनुस् तनोति  ॥ ज्व्म्स्_१३३ ॥  
  
परितः स्फुरद्भिर् अभिरामैर् अंशुमयैः परार्थपरमार्थैः  ।  
पविपद्मखड्गमणिचक्रैः केतुमती विभाति तव मूर्तिः  ॥ ज्व्म्स्_१३४ ॥  
  
चैत्तमात्रभावभाजि भाव्यते क्व परा परार्थसम्पद् ईदृशी दयायाम्  ।  
सेयम् एतदाकृतिच्छलाद् अतो ऽव-यवध्वनेर् मतुप्स्त्रिया समाभिधाना  ॥ ज्व्म्स्_१३५ ॥  
  
उदयदरुणकिरणनिकरपरिकर-कनकमयविमलहिमकरजयनी  ।  
जयति निखिलजगदभिरतिकृतिपटुर् अतिभव तव तनुर् इयम् अतिरुचिरा  ॥ ज्व्म्स्_१३६ ॥  
  
त्रिभुवनदुरधिगमचरणपरिचरणगुरुविभवभगवदसितसुगत-प्रतिकृतिसचिवविमलमणिनिचयखचितसुपरिघटनगुणवसतिः  ।  
जिननयगदनरवलयलवसमनुकृतिरसिकनिभसुरभिसुरसुमनः-परिमलमिलदलिकुलकणितनिधिर् अधिगमजलद जयति तव शिखा  ॥ ज्व्म्स्_१३७ ॥  
  
समुदयदिशि समुपनतरुचिषु विविधसमुदयकरणम् अभिदधती प्रशमसुखरसरसिकमतिषु निरुपमशमसुखपथकथनपृथुनिरतिः  ।  
अपरिमितसुकृतफलम् अधिप तव जयति सकलजिननयनयनगीर् ऋजुमतिषु नियतम् ऋजुर् अमृतकुट कुटिलमतिषु निरतिशयकुटिलपदा  ॥ ज्व्म्स्_१३८ ॥  
  
आख्यानिकेयं भवतो गुणानाम् इति स्तुवंस् त्वाम् अभिमन्यते यः  ।  
नूणं स गण्डूषजलोपयोगान् मया निपीतो ऽम्बुधिर् इत्य् अवेति  ॥ ज्व्म्स्_१३९ ॥  
  
अपि त्व् अशेषस्मरवैरिणाम् अप्य् आख्येयताख्यातिम् अनाश्रितेषु  ।  
गुणेषु ते नाथ वृथाभिमानस्य-आख्यानिकासौ विपरीतपूर्वा  ॥ ज्व्म्स्_१४० ॥  
  
॥ इति दुष्करप्रभेदवृत्तमालाविवृतन् अर्धसमवृत्तानि ॥  
अष्टाभिर् अक्षरैः पादो ऽसोढस् तद्गाढमज्जनाद् अनुवृद्धैः  ।  
गुणसागर सागरैर् अपूरिताङ्गुरीगर्तो विषमं दशान्तरे दया पदचतुरूर्ध्वं नयति भावम्  ॥ ज्व्म्स्_१४१ ॥  
  
इति निगदितजातौ कृतविषमचरणरचनायाम्  ।  
लघुगुरुनियतिभृति भयम् अयति को न भवसि न यदि नियतम् अभिविधिवचनम् अनु पीडः  ॥ ज्व्म्स्_१४२ ॥  
  
सुचिरनिहितहितमतिकन्दाङ्-कुर इव तव भाति  ।  
विषमजनदमनघटितविकटमूर्तेस् त्रिपुरहरमुकुटमणिसदृशदशनकलिकेयम्  ॥ ज्व्म्स्_१४३ ॥  
  
प्रसरदुरुदहनघनघोर-च्छटम् इव गगनतलम् अनवधि दधाना  ।  
प्रसभम् अभिमुखं ते प्रशमयति शमनम् अपि नयनवलनलवलीला  ॥ ज्व्म्स्_१४४ ॥  
  
मृदुजनम् अनु पुनर् इयम् एव प्रशमितसकलकटुकलुषविषराशिः  ।  
प्रतिमुहुर् अभिनवम् अतुलसुखनिधिम् उपनयन्ती नियतम् अमृतधार  ॥ ज्व्म्स्_१४५ ॥  
  
पदचतुरूर्ध्वप्रभेदाः ॥  ॥  
तडितोज्ज्वलं जलदराशिम् अनिशम् उदभारबन्धुरम्  ।  
घोरघनरसितम् ईश तनुः कृपया कुतो ऽपि जयतीयम् उद्गता  ॥ ज्व्म्स्_१४६ ॥  
  
अत एव दुष्करतराणि विलसितशतानि तन्वतः  ।  
ह्लादयत्य् अखिललोकम् इदं पटुकीर्तिसौरभकम् अद्भुतं तव  ॥ ज्व्म्स्_१४७ ॥  
  
भृकुटीकटाक्षदशनेषु किम् अपि विकृतानि बिभ्रतः  ।  
दमयति तव भुवनानि वपुर् ललितं च किं तु विकटं यद् ईदृशम्  ॥ ज्व्म्स्_१४८ ॥  
  
॥ उद्गताभेदाः ॥ ॥  
प्राग्भारातिशये ऽपि तादृशे ऽद्भुतभीमे भुवनाहितहतये समं समन्तात्  ।  
मरुद् अनतिशयरयः प्रचुपितम् अपि तव न समेति सलीलम्  ॥ ज्व्म्स्_१४९ ॥  
  
किं भूयो भगवन् भवन्तम् अश्रयम् आप्तः स्थितभारम् अतुलम् आर्षभं दधानम्  ।  
तच् छुद्धविराड्विशेषणम् ह्य् अपरविषमशिरसि पदं विनिधत्ते  ॥ ज्व्म्स्_१५० ॥  
  
आराध्येति भवन्तम् आश्रयैकसमृद्ध्या कुशलं यद् अमलम् अस्ति वर्धमानम्  ।  
तत् इदम् अखिलम् उदञ्चतु भुवनम् उरुपदं त्वदभिमतम् अतिविविधवृत्तविशेषैः  ॥ ज्व्म्स्_१५१ ॥  
  
अपि च प्रचयेन भूयसा कुशलस्यास्य निकमनिर्मलस्य  ।  
विगलतु सकलस्य देहिनो भवरजनीप्रभवान्धकारराशिः  ॥ ज्व्म्स्_१५२ ॥  
  
॥ सर्वविषमाणि ॥  
किं च प्रौढप्रज्ञाप्रेयस्य्-अलिङ्गेनानङ्गक्रीडम्  ।  
उडुपतिरुचिरनिचयमयम् इव वपुर् अनतिशयकरुणम् इह वहद् अनुभवतु  ॥ ज्व्म्स्_१५३ ॥  
  
॥ अर्धविषमम् ॥  
विचित्रवृत्तैर् इति वर्णनेन यद् आचितं चन्द्रकरामलं शुभम्  ।  
ततो ऽस्तु लोकः परिमुक्तशोकः स्फुरन्महासौख्यशिखासखीवरः  ॥ ज्व्म्स्_१५४ ॥  
  
॥ पादविषमम् ॥  
॥ आर्यमञ्जुघोषस्य दुष्करप्रभेदा वृत्तमालास्तुतिः समाप्त ॥  
॥ कृतिर् इयं महापण्डितस्थविरज्ञानश्रीमित्रस्य ॥  

