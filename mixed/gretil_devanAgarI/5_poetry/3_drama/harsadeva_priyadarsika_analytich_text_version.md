---
title: 'Harsadeva: Priyadarsika, analytic text version'

---
## Intro
  
  
  
  
 Harsadeva: Priyadarsika, analytic text version   
  
  
  
  
Harsadeva: Priyadarsika  
Based on M.R. Kale's edition: Priyadarśikā of Śrī Harṣadeva,  
edited with an exhaustive introduction, a short Sanskrit commentary,  
various readings, a literal English translation, copious notes and useful appendices,  
Bombay : Gopal Narayana & Co 1928 (repr. Delhi et al. : Motilal Banarsidass 1977).  
  
  
Input by a Paris-3 Sorbonne-Nouvelle University group of Master students in Indology : Pilar Altinier, Dominique Fradkine, Clémentine Peroumal-Delavigne, Carmen Sylvia Spiers (checked and supervised by Nalini Balbir).  
[GRETIL-Version vom 4.9.2015]  
  
  
ANALYTIC TEXT VERSION (compounds separated by hyphens)  
  
  
  
STRUCTURE OF REFERENCES (added):  
HPri_n.nn = HPri_aṅka.verse  
  
  
NOTE:  
Typos corrected, especially in Prakrit portions.  
The Prakrit sequence -hm- of Kale has been systematically replaced by -mh-.  
When applying, the Prakrit text comes first, followed by the Sanskrit chāyā within square brackets.  
  
  
BOLD for pagination of Kale's ed.  
ITALICS for chāyā  
  
  
  
  


## पाठः
  
  
  
  
  
  
  
  
श्रीहर्षदेव-विरचिता ।  
॥ प्रियदर्शिका ॥  
  
[प्। १]  
धूम-व्याकुल-दृष्टिर् इन्दु-किरणैर् आह्लादिताक्षी पुनः  
पश्यन्ती वरम् उत्सुकानत-मुखी भूयो ह्रिया ब्रह्मणः  ।  
सेर्ष्या पाद-नखेन्दु-दर्पण-गते गङ्गां दधाने हरे  
स्पर्शाद्-उत्पुलका कर-ग्रह-विधौ गौरी शिवायास्तु वः  ॥ ह्प्रि_१।१ ॥  
  
अपि च ।  
कैलासाद्राव् उदस्ते परिचलति गणेषूल्लसत्-कौतुकेषु  
क्रोडं मातुः कुमारे विशति विष-मुचि प्रेक्षमाणे स-रोषम्  ।  
[प्। २]  
पादावष्टम्भ-सीदद्-वपुषि दशमुखे याति पाताल-मूलं  
क्रुद्धो ऽप्य् आश्लिष्ट-मूर्तिर् भय-घनम् उमया पातु तुष्टः शिवो नः  ॥ ह्प्रि_१।२ ॥  
  
(नान्द्य्-अन्ते सूत्रधारः परिक्रम्य) । अद्याहं वसन्तोत्सवे स-बहु-मानम् आहूय  
नाना-दिग्-देशाद् आगतेन राज्ञः श्री-हर्षदेवस्य पाद-पद्मोपजीविना राज-समूहेनोक्तः यथास्मत्-स्वामिना श्रीहर्षदेवेनापूर्व-वस्तु-रचनालङ्कृता प्रियदर्शिका नाम [प्। ३] नाटिका कृतेत्य् अस्माभिः श्रोत्र-परम्परया श्रुतम् । न तु प्रयोगतो दृष्टा ।  
तत् तस्यैव राज्ञः सर्व-जन-हृदयाह्लादिनो बहु-मानाद् अस्मासु चानुग्रह-बुद्ध्या  
यथावत् प्रयोगेन त्वया नाटयितव्येति । तद् यावन् नेपथ्य-रचनां कृत्वा यथाभिलषितं सम्पादयामि । परितो ऽवलोक्य । आवर्जितानि सामाजिक-मनांसीति मे निश्चयः । कुतः ।  
  
श्री-हर्षो निपुणः कविः परिषद् अप्य् एषा गुण-ग्राहिणी  
लोके हारि च वत्सराज-चरितं नाट्ये च दक्षा वयम्  ।  
वस्त्व् एकैकम् अपीह वाञ्छित-फल-प्राप्तेः पदं किं पुनर्  
मद्-भाग्योपचयाद् अयं समुदितः सर्वो गुणानां गणः  ॥ ह्प्रि_१।३ ॥  
  
(नेपथ्याभिमुखम् अवलोक्य) । अये । कथं प्रस्तावनाभ्युद्यते मयि विदितास्मद्-अभिप्रायो ऽङ्गाधिपतेर् दृढवर्मणः कञ्चुकिनो भूमिकां कृत्वास्मद्-भ्रातेत एवाभिवर्तते । तद् यावद् अहम् अप्य् अनन्तर-भूमिकां सम्पादयामि ।  
(इति निष्क्रान्तः) ।  
(इति प्रस्तावना) ।  
  
  
[प्। ४]  
प्रथमो ऽङ्कः ।  
(ततः प्रविशति कञ्चुकी ।)  
  
कञ्चुकी - (स-शोक-श्रमं नाटयन् । निःश्वस्य) । कष्टं भोः कष्टम् ।  
  
राज्ञो विपद्-बन्धु-वियोग-दुःखं देश-च्युतिर् दुर्गम-मार्ग-खेदः  ।  
आस्वाद्यते ऽस्याः कटु-निष्फलायाः फलं मयैतच् चिर-जीवितायाः  ॥ ह्प्रि_१।४ ॥  
  
(स-शोकं स-विस्मयं च) । तादृशस्यापि नामाप्रतिहत-शक्ति-त्रयस्य रघु-दिलीप-नल-तुल्यस्य देवस्य दृढवर्मणो मत्-प्रार्थ्यमानाप्य् अनेन स्व-दुहिता वत्सराजाय दत्तेति बद्धानुशयेन वत्सराजो बन्धनान् न निवर्तत इति च लब्ध-रन्ध्रेण सहसागत्य कलिङ्ग-हतकेन विपत्तिर् ईदृशी क्रियत इति यत् सत्यम् उपपन्नम् अपि न श्रद्दधे । कथम् एकान्त-निष्ठुरम् ईदृशं च दैवम् अस्मासु । येन सापि राजपुत्री यथा-कथञ्चिद् एनां वत्सराजायोपनीय स्वामिनम् अन्-ऋणं करिष्यामीति मत्वा मया तादृशाद् अपि प्रलय-काल-दारुणाद् अवस्कन्द-सम्भ्रमाद् अपवाह्य देवस्य दृढवर्मणो मित्र-भावान्वितस्यैवाटविकस्य नृपतेर् विन्ध्यकेतोर् गृहे स्थापिता सती स्नानाय नातिदूरम् इत्य् अगस्त्य-तीर्थं गते मयि क्षणात् कैर् अपि निपत्य हते विन्ध्यकेतौ रक्षोभिर् इव निर्मानुषी-कृते दग्धे स्थाने न ज्ञायते कस्याम् अवस्थायां वर्तत इति । निपुणं च विचितम् एतन् मया सर्वं स्थानम् । न च ज्ञातं किं तैर् एव दस्युभिर् नीताथवा दग्धेति । तत् किं करोमि मन्द-भाग्यः । (विचिन्त्य) । अये । श्रुतं मया बन्धनात् परिभ्रष्टः प्रद्योत-तनयाम् अपहृत्य वत्सराजः कौशाम्बीम् आगत इति । [प्। ५] किं तत्रैव गच्छामि । (निःश्वस्यात्मनो ऽवस्थां पश्यन्) । किम् इव हि राजपुत्र्या विना तत्र गत्वा कथयिष्यामि । अये । कथितं चाद्य मम विन्ध्यकेतुना -- मा भैषीः । जीवति तत्र-भवान् महा-राजो दृढवर्मा गाढ-प्रहार-जर्जरी-कृतो बद्धस् तिष्ठति । इति । तद् अधुना स्वामिनम् एव गत्वा पाद-परिचर्यया जीवित-शेषम् आत्मनः सफलयिष्यामि (परिक्रम्योर्ध्वम् अवलोक्य) । अहो अतिदारुणता शरदातपस्य । यद् एवम् अनेक-दुःख-सन्तापितेनापि मया तीक्ष्णो ऽवगम्यते ।  
  
घन-बन्धन-मुक्तो ऽयं कन्या-ग्रहणात् परं तुलां प्राप्य  ।  
रविर् अधिगत-स्व-धामा प्रतपति खलु वत्सराज इव  ॥ ह्प्रि_१।५ ॥  
  
(इति निष्क्रान्तः) ।  
(इति विष्कम्भकः) ।  
  
(ततः प्रविशति राजा विदूषकश् च) ।  
राजा -  
भृत्यानाम् अविकारिता परिगता दृष्टा मतिर् मन्त्रिणां  
मित्राण्य् अप्य् उपलक्षितानि विदितः पौरानुरागो ऽधिकम्  ।  
निर्व्यूढा रण-साहस-व्यसनिता स्त्री-रत्नम् आसादितं  
निर्व्याजाद् इव धर्मतः किम् इव न प्राप्तं मया बन्धनात्  ॥ ह्प्रि_१।६ ॥  
  
[प्। ६]  
विदूषकः - (स-रोषम्) । भो वस्स । कहं तं एव्व दासीए उत्तं बन्धण-हदअं पसंसेसि । तं दाणिं विसुमरिदं । जं तह णव-ग्गहो विअ गअ-वई खल-खलाअमाण-लोह-सिङ्खलाबन्ध-पडिक्खलन्त-चलणो सुण्ण-दुक्खर-पिसुणिद-हिअअ-सन्दावो रोस-वस्ऽ-उत्तम्भिद-दिट्ठी गुरुअ-कर-फोडिअ-धरणि-मग्गो रअणीसु वि अणिद्दा-सुहं अणुहूदो सि । [भो वयस्य । कथं तम् एव दास्याः पुत्रं बन्धन-हतकं प्रशंससि । तद् इदानीं विस्मृतम् । यत् तथा नव-ग्रह इव गज-पतिः खल-खलायमान-लोह-शृङ्खलाबन्ध-प्रतिस्खलच्-चरणः शून्य-मुख-पुष्कर-पिशुनित-द्धृदय-सन्तापो रोष-वशोत्तम्भित-दृष्टिर् गुरुक-कर-स्फोटित-धरणि-मार्गो रजनीष्व् अप्य् अनिद्रा-सुखम् अनुभूतो ऽसि] ।  
  
राजा - वसन्तक दुर्जनः खल्व् असि । पश्य ।  
  
दृष्टं चारकम् अन्धकार-गहनं नो तन्-मुखेन्दु-द्युतिः  
पीडा ते निगल-स्वनेन मधुरास् तस्या गिरो न श्रुताः  ।  
क्रूरा बन्धन-रक्षिणो ऽद्य मनसि स्निग्धाः कटाक्षा न ते  
दोषान् पश्यसि बन्धनस्य न पुनः प्रद्योत-पुत्र्या गुणान्  ॥ ह्प्रि_१।७ ॥  
  
विदूषकः - (स-गर्वम्) । भो । जै दाव बन्धणं सुह-णिबन्धणं होइ ता कीस तुमं दिढवम्मा बद्धो त्ति कलिङ्ग-रण्णो उवरि रोसं बन्धेसि । [भोः । यदि तावद् बन्धनं सुख-निबन्धनं भवति [प्। ७] तत् कस्मात् त्वं दृढवर्मा बद्ध इति कलिङ्ग-राजस्योपरि रोषं बध्नासि] ।  
  
राजा - (विहस्य) । धिङ् मूर्ख । न खलु सर्वो वत्सराजो य एवं वासवदत्ताम् अवाप्य बन्धनान् निर्यास्यति । तद् आस्तां तावद् इयं कथा । विन्ध्यकेतोर् उपरि बहून्य् अहानि विजयसेनस्य प्रेषितस्य न चाद्यापि तत्-सकाशात् कश्चिद् आगतः । तद् आहूयतां तावद् अमात्यो रुमण्वान् । तेन सह किञ्चिद् आलपितुम् इच्छामि ।  
  
(प्रविश्य) ।  
प्रतीहारी - जेदु जेदु देव्वो । एसो क्खु विजअसेणो अमच्चो रुमण्णो वि पडिहार-भूमिं उवट्ठिओ । [जयतु जयतु देवः । एष खलु विजयसेनो ऽमात्यो रुमण्वान् अपि प्रतीहार-भूमिम् उपस्थितौ] ।  
  
राजा - त्वरितं प्रवेशय तौ ।  
  
प्रतीहारी - जं देवो आणवेदि । [यद् देव आज्ञापयति] । (इति निष्क्रान्ता) ।  
  
(ततः प्रविशति रुमण्वान् विजयसेनश् च)  
रुमण्वान् - (विचिन्त्य) ।  
  
तत् क्षनम् अपि निष्क्रान्ताः कृत-दोषा इव विनापि दोषेण  ।  
प्रविशन्ति शङ्कमाना राज-कुलं प्रायशो भृत्याः  ॥ ह्प्रि_१।८ ॥  
  
(उपसृत्य) । जयतु देवः ।  
  
राजा - (आसनं निर्दिश्य) । रुमण्वन् । इत आस्यताम् ।  
  
रुमण्वान् - (स-स्मितम् उपविश्य । एष खलु जित-विन्ध्यकेतुर् विजयसेनः  
प्रणमति ।  
(विजयसेनस् तथा करोति) ।  
  
राजा - (सादरं परिष्वज्य) । अपि कुशली भवान् ।  
  
विजयसेनः - अद्य स्वामिनः प्रसादात् ।  
  
राजा - विजयसेन उपविश्यताम् ।  
  
[प्। ८]  
  
(विजयसेन उपविशति) ।  
  
राजा - विजयसेन कथय विन्ध्यकेतोर् वृत्तान्तम् ।  
  
विजयसेनः - देव किम् अपरं कथयामि । यादृशः स्वामिनि कुपिते ।  
  
राजा - तथापि विस्तरतः श्रोतुम् इच्छामि ।  
  
विजयसेनः - देव श्रूयताम् । इतो वयं देव-पादादेशाद् यथादिष्टेन करि-तुरग-पदाति-दैन्येन महान्तम् अप्य् अध्वानं दिवस-त्रयेणोल्लङ्घ्य प्रभात-वेलायाम् अतर्किता एव विन्ध्यकेतोर् उपरि निपतिताः स्मः ।  
  
राजा - ततस् ततः ।  
  
विजयसेनः - ततः सो ऽप्य् अस्मद्-बल-तुमुल-कलकलाकर्णनेन प्रतिबुद्धः केसरीव विन्ध्य-कन्दरान् निर्गत्य विन्ध्यकेतुर् अन्-अपेक्षित-बल-वाहनो यथासन्निहित कतिपय-सहायः सहसा स्व-नामोद्घोषयन्न् अस्मान् अभियोद्धुं प्रवृत्तः ।  
  
राजा - (रुमण्वन्तम् अवलोक्य स-स्मितम्) । शोभितं विन्ध्यकेतुना । ततस् ततः ।  
  
विजयसेनः - ततो ऽस्माभिर् अयम् असाव् इति द्विगुणतर-बद्ध-मत्सरोत्साहैर् महता विमर्देन निःशेषित-सहाय एक एव विमर्दिताधिक-बल-क्रोध-वेगो दारुणतरं सम्प्रहारम् अकरोत् ।  
  
राजा - साधु विन्ध्यकेतो । साधु साधु ।  
  
विजयसेनः - किं वा वर्ण्यते देव । सङ्क्षेपतो विज्ञापयामि ।  
  
पादातं पात्तेर् एव प्रथमतरम् उरः-पेष-मात्रेण पिष्ट्वा  
दूरान् नीत्वा शरौघैर् हरिण-कुलम् इव त्रस्तम् अश्वीयम् आशाः  ।  
[प्। ९]  
सर्वत्रोत्सृष्ट-सर्व-प्रहरण-निवहस् तूर्णम् उत्खाय खड्गं  
पश्चात् कर्तुं प्रवृत्तः करि-कर-कदली-कानन-च्छेद-लीलाम्  ॥ ह्प्रि_१।९ ॥  
  
एवं बल-त्रितयम् आकुलम् एक एव  
कुर्वन् कृपाण-किरण-च्छुरितांस-कूटः  ।  
शस्त्र-प्रहार-शत-जर्जरितोरु-वक्षाः  
श्रान्तश् चिराद् विनिहतो युधि विन्ध्यकेतुः  ॥ ह्प्रि_१।१० ॥  
  
राजा - रुमण्वन् । सत्-पुरुषोचितं मार्गम् अनुगच्छतो यत् सत्यं व्रीडिता एव वयं विन्ध्यकेतोर् मरणेन ।  
  
रुमण्वान् - देव त्वद्-विधानाम् एवं गुणैक-पक्ष-पातिनां रिपोर् अपि गुणाः प्रीतिं जनयन्ति ।  
  
राजा - विजयसेन अप्य् अस्ति विन्ध्यकेतोर् अपत्यं यत्रास्य परितोषस्य फलं दर्शयामि ।  
  
विजयसेनः - देव इदम् अपि विज्ञापयामि । एवं स-बन्धु-परिवारे हते विन्ध्यकेतौ तम् अनुसृतासु सह-धर्म-चारिणीषु विन्ध्य-शिखराश्रितेषु जन-पदेषु शून्यी-भूते तत्-स्थाने हा तात हा मातः इति कृत-कृपण-प्रलापा विन्ध्यकेतोर् वेश्मन्य् आभिजात्यानुरूपा कन्यका तद्-दुहितेत्य् अस्माभिर् आनीता द्वारि तिष्ठति । तां प्रति देवः प्रमाणम् ।  
  
[प्। १०]  
राजा - यशोधरे गच्छ । त्वम् एव वासवदत्तायाः समर्पय । वक्तव्या च देवी । भगिनी-बुद्ध्या त्वयैव सर्वदा द्रष्टव्या । गीत-नृत्त-वाद्यादिषु विशिष्ट-कन्यकोचितं सर्वं शिक्षयितव्या । यदा वर-योग्या भविष्यति तदा मां स्मारयेति ।  
  
प्रतीहारी - जं देवो आणवेदि । [यद् देव आज्ञापयति] । (इति निष्क्रान्ता) ।  
  
(नेपथ्ये वैतालिकः) ।  
  
लीला-मज्जन-मङ्गलोपकरण-स्नानीय-सम्पादिनः  
सर्वान्तःपुर-वार-विभ्रमवती-लोकस्य ते सम्प्रति  ।  
आयास-स्खलद्-अंशुकाव्यवहित-च्छायावदातैः स्तनैर्  
उत्क्षिप्तापर-शातकुम्भ-कलशेवालङ्कृता स्नान-भूः  ॥ ह्प्रि_१।११ ॥  
  
राजा - (ऊर्ध्वम् अवलोक्य) । अये कथं नभो-मध्यम् अध्यास्ते भगवान् सहस्र-दीधितिः । सम्प्रति हि ।  
  
आभात्य् अर्कांशु-ताप-क्वथद् इव शफरोद्वर्तनैर् दीर्घिकाम्भश्  
छत्राभं नृत्त-लीला-शिथिलम् अपि शिखी बर्ह-भारं तनोति  ।  
[प्। ११]  
छाया-चक्रं तरूणां हरिण-शिशुर् उपैत्यालवालाम्बु-लुब्धः  
सद्यस् त्यक्त्वा कपोलं विशति मधु-करः कर्ण-पालीं गजस्य  ॥ ह्प्रि_१।१२ ॥  
  
रुमण्वन् । उत्तिष्ठोत्तिष्ठ । प्रविश्याभ्यन्तरम् एव कृत-यथोचित-क्रियाः सत्-कृत्य विजयसेनं कलिङ्गोच्छित्तये प्रेषयामः ।  
  
(इति निष्क्रान्ताः सर्वे) ।  
(इति प्रथमो ऽङ्कः) ॥  
*  
  
विदूषकः - णं भणिदो म्हि इन्दीवरिआए जह अज्ज उववास-णिअम-ट्ठिआ देवी वासवदत्ता सोत्थि-वाअण-णिमित्तं सद्दावेदि त्ति । ता जाव धारा-घर्ऽ-उज्जाण-दिग्घिआए ण्हाइअ देवी-पासं गदुअ कुक्कुट-वादं करिस्सं । अण्णहा कहं अम्हाणं सरिसा ब्रह्मणा (सिच्) राअ-कुले पडिग्गहं करेन्ति । (नेपथ्याभिमुखम् अवलोक्य) कहं एसो पिअ-वअस्सो अज्ज देवीए विरह्ऽ-उक्कण्ठ-विणोदणा-णिमित्तं धारा-घर्ऽ-उज्जाणे एव्व पत्थिदो । ता जाव वअस्सेण सह एव्व गदुअ जहोदिदं अणुचिट्ठिस्सं । [ननु भणितो ऽस्मीन्दिवरिकया यथा उपवास-नियम-स्थिता देवी वासवदत्ता स्वस्ति-वाचन-निमित्तं शब्दायतेति । तद् यावद् धारा-गृहोद्यान-दीर्घिकायां स्नात्वा देवी-पार्श्वं गत्वा कुक्कुट-वादं करिष्यामि । अन्यथा कथम् अस्माभिः सदृशा ब्राह्मणा राज-कुले प्रतिग्रहं कुर्वन्ति (नेपथ्याभिमुखम् अवलोक्य) कथम् एष प्रिय-वयस्यो ऽद्य देव्या विरहोत्कण्ठा-विनोदना-निमित्तं धारा-गृहोद्यानम् एव प्रस्थितः । तद् यावद् वयस्येन सहैव गत्वा यथोदितम् अनुष्ठास्यामि ।]  
  
[प्। १२]  
(ततः प्रविशति सोत्कन्ण्ठो राजा)  
राजा -  
क्षामां मङ्गल-मात्र-मण्डन-भृतं मन्दोद्यमालापिनीम्  
आपाण्दु-च्छविना मुखेन विजित-प्रातस्-तनेन्दु-द्युतिम्  ।  
सोत्कण्थां नियमोपवास-विधिना चेतो ममोत्कण्ठते  
तां द्रष्टुं प्रथमानुराग-जनितावस्थाम् इवाद्य प्रियाम्  ॥ ह्प्रि_२।१ ॥  
  
विदूषकः- (उपसृत्य) सोत्थि होदे । वड्ढदु भवं । [स्वस्ति भवते । वर्धतां भगवान् ।]  
  
राजा -(विलोक्य) वसन्तक । कस्मात् प्रहृष्ट इव लक्ष्यसे ।  
  
विदूषकः - अच्चदि क्खु देवी बम्हणं । [अर्चति खलु देवी ब्राह्मणम् ।]  
  
राजा - यद्य् एवं ततः किम् ।  
  
विदूषकः - (स-गर्वम्) भो । ईरिसो क्खु बम्हणो जो चौ-व्वेद-पञ्च-वेद-छट्ठ-वेद-बम्हण-सहस्स-पज्जाउले राऔले पढमं (कले : पु-) अहं एव्व देवी-सआसदो सोत्थिआ-वाआणं लहेमि । [भोः । ईदृशः खलु ब्राह्मणः । यश् चतुर्वेद-पञ्च-वेद-षड्-वेद-ब्राह्मण-सहस्र-पर्याकुले र्ज-कुले प्रथमम् अहम् एव देवी-सकाशात् स्वस्ति-वाचनं लभे ।]  
  
राजा - (विहस्य) वेद-सङ्ख्ययैवावेदितं ब्राह्मण्यम् । तद् आगच्छ महा-ब्राह्मण । धारा-गृहोद्यानम् एव गच्छावः ।  
  
विदूषकः - जं देवो आणवेदि । [यद् देव आज्ञापयति ।]  
  
राजा - गच्छाग्रतः ।  
  
[प्। १३]  
विदूषकः - भो एहि गच्छम्ह । (परिक्रम्यावलोक्य च) भो वअस्स पेक्ख पेक्ख । अविरद-पडन्त-विविह-कुसुम-सुउमाल-सिला-अल्ऽ-उच्छन्गस्स परिमल-णिलीण-महुअर-भर-भग्ग-बौल-मालदी-लदा-जालअस्स कमल-गन्ध-गहण्ऽ-उद्दाम-मारुद-पज्जव (कले : पर्जव-)बुद्ध-बन्धूअ-बन्धणस्स अविरल-तमाल-तरु-पिहिदा-तप-पआसस्स अस्स धारा-घर्ऽ-उज्जाणस्स स-स्सरीअअं । [भो एहि गच्छावः । (परिक्रम्यावलोक्य च) भो वयस्य पश्य पश्य । अविरत-पतद्-विविध-कुसुम-  
सुकुमार-शिला-तलोत्सङ्गस्य परिमल-निलीन-मधुकर-भर-भग्न-बकुल-मालती-लता-जालकस्य कमल-गन्ध-ग्रहणोद्दाम-मारुत-पर्यवबुद्ध-बन्धूक-बन्धनस्याविरल-तमाल-तरु-पिहितातप-प्रकाशस्यास्य धारा-गृहोद्यानस्य स-श्रीकताम् ।]  
  
राजा - वयस्य साध्व् अभिहितम् । अत्र हि ।  
  
वृन्तैः क्षुद्र-प्रवाल-स्थगितम् इव तलं भाति शेफालिकानां  
गन्धः सप्त-च्छदानां सपदि गज-मदामोद-मोहं करोति  ।  
एते चोन्निद्र-पद्म-च्युत-बहल-रजः-पुञ्ज-पिङ्गाङ्गरागा  
गायन्त्य् अव्यक्त-वाचः किम् अपि मधु-लिहो वारुणी-पान-मत्ताः  ॥ ह्प्रि_२।२ ॥  
  
विदूषकः - भो वअस्स । एदं पि दाव पेक्ख पेक्ख । जो एसो अविरल-पडन्त-कुसुम-णिअरो अज्ज वि पत्त्ऽ-अन्तर-गऌअन्त-वरिसावसाण-सलिल-बिन्दू विअ लक्खीअदि [प्। १४] सत्तवण्ण-पाआवो । [भो वयस्य एतद् अपि तावत् पश्य पश्य । य एषो ऽविरल-पतद्-कुसुम-निकरो ऽद्यापि पत्रान्तर-गलद्-वर्षावसान-सलिल-बिन्दुर् इव लक्ष्यते सप्तपर्ण-पादपः ।]  
  
राजा - वयस्य सम्यग् उत्प्रेक्षितम् । बह्व् एव सदृशं जलद-समयस्य । तथा हि ।  
  
बिभ्राणा मृदुतां शिरीष-कुसुम-श्री-हारिभिः शाद्वलैः  
सद्यः कल्पित-कुट्टिमा मरकत-क्षोदैर् इव क्षालितैः  ।  
एषा सम्प्रति बन्धनाद् विगलितैर् बन्धूक-पुष्पोत्करैः  
अद्यापि क्षितिर् इन्द्र-गोपक-शतैश् च्छन्नेव संलक्ष्यते  ॥ ह्प्रि_२।३ ॥  
  
(ततः प्रविशति चेटी)  
  
चेटी - आणत्त म्हि देवीए वासवदत्ताए । हन्जे इन्दीवरिए अज्ज मए अगत्थि-महेसिणो अग्घो दादव्वो । ता गच्छ तुमं । सेहालिआ-कुसुम-मालं लहु गेण्हिअ आअच्छेत्ति । एसा वि आरण्णिआ धारा-घर्ऽ-उज्जाण-दीहिआए जाव एव्व विआसिआइं कमलाइं ण अत्थाहिलासिणा [प्। १५] सुज्जेण मौलाविज्जन्ति ताव एव्व लहुअं अवचिणुअ आअच्छदु त्ति । एसा तवस्सिणी तं दीहिअं ण जाणादि । ता गेण्हिअ तं गमिस्सं । (नेपथ्याभिमुखम् अवलोक्य) इदो इदो आरण्णिए एहि । [आज्ञाप्तास्मि देव्या वासवदत्तया । हञ्जे इन्दीवरिके अद्य मयागस्त्य-महर्षये ऽर्घो दातव्यः । तद् गच्छ त्वम् । शेफलिका-कुसुम-मालां लघु गृहीत्वागच्छेति । एषाप्य् आरण्यिका धारा-गृहोद्यान-दीर्घिकाया यावद् एव विकसितानि कमलानि नास्ताभिलाषिणा सूर्येण मुकुलाय्यन्ते तावद् एव लघ्व् अवचिन्त्यागच्छत्व् इति । एषा तपस्विनी तां दीर्घिकां न जानाति । तद् गृहीत्वा तां गमिष्यामि (नेपथ्याभिमुखम् अवलोक्य)]  
  
(ततः प्रविशत्य् आरण्यिका)  
  
आरण्यिका - (स-बाष्पोद्वेगम् आत्म-गतम्) तह णाम तारिसे वंसे उप्पण्णाए अण्ण-जणं आण्णाविअ ट्ठियाए सम्पदं परस्स मए आणत्ती कादव्वेत्ति णत्थि क्खु दुक्खरं देव्वस्स । अहवा मह एव्व एसो दोसो जेण जाणन्तीए वि ण वावादिओ अप्पा । ता किं सम्पदं करिस्सं । अहवा दुक्खरं दाणिं मए चिन्तिदं । वरं एव्व एदं वि ण उण अप्पणो मह्ऽ-अग्घं वंसं पआसअन्तीए लहू-किदो अप्पा । ता का गई । जह-भणिदं अणुचिट्ठिस्सं । [(स-बाष्पोद्वेगम् आत्म-गतम्) तथा नाम तादृशे वंश उत्पन्नयान्य-जनम् आज्ञाप्य स्थितया साम्प्रतं परस्य मयाज्ञप्तिः कर्तव्येति नास्ति खलु दुष्करं दैवस्य । अथवा ममैवैष दोषो येन जानत्यापि न व्यापादित आत्मा । तत् किं साम्प्रतं करिष्यामि । अथवा दुष्करम् इदानीं मया चिन्तितम् । वरम् एवैतद् अपि । न पुनर् आत्मनो महार्घं वंशं प्रकाशयन्त्या मया लघू-कृत आत्मा । तत् का गतिः । यथाभणितम् अनुष्ठास्यामि ।]  
  
चेटी - इदो एहि आरण्णिए । इत एहि आरण्यिके ।  
  
आरण्यिका - इअं आअच्छामि । (श्रमं नाटयन्ती) हन्जे दूरे किं अज्ज वि दिग्घिआ । [इयम् आगच्छामि । (श्रमं नाटयन्ती) हञ्जे दूरे किम् अद्यापि दीर्घिका ।]  
  
चेटी - एसा सेहालिआ-गुम्म्ऽ-अन्तरिआ । ता एहि ओदरम्ह । (अवतरणं नाटयतः) [एषा शेफलिका-गुल्मान्तरिता । तद् एहि अवतरावः । (अवतरणं नाटयतः)]  
राजा - वयस्य किम् अन्यद् इव चिन्तयसि । ननु ब्रवीमि बह्व् एव सदृशं जलद-समयस्येति ।  
(बिभ्राणा मृदुताम् इत्यादि पुनः पठति)  
  
विदूषकः - (स-क्रोधम्) भो तुमं दाव एदं अण्णं अ पेक्खन्तो उक्कण्ठ-णिब्भरं विणोदेसि अप्पाणं । मम उण बम्हणस्स सोत्थि-वाअण-वेला अदिक्कमदि । ता जाव अहं तुवरिअं दीहिआए ण्हाइअ देवीए सआसं गमिस्सं । [(स-क्रोधम्) भोः त्वं तावद् एतद् अन्यच् च पश्यन्न् उत्कण्ठा-निर्भरं विनोदयस्यात्मानम् । मम पुनर् ब्राह्मणस्य स्वस्ति-वाचन-वेलातिक्रमति । तद् यावद् अहं त्वरितं दीर्घिकायां स्नात्वा देव्याः सकाशं गमिष्यामि ।]  
  
[प्। १६]  
राजा -ननु मूर्ख पारङ्गता एव वयं दीर्घिकायाः । एवम् अनेकेन्द्रिय-सुखातिशयम् अनुभवन्न् अपि नोपलक्षयसि । पश्य ।  
  
श्रोत्रं हंस-स्वनो ऽयं सुखयति दयिता-नूपुर-ह्राद-कारी  
दृष्टि-प्रीतिं विधत्ते तट-तरु-विवरालक्षिता सौध-पाली  ।  
गन्धेनाम्भोरुहाणां परिमल-पटुना जायते घ्राण-सौख्यं  
गात्राणां ह्लादम् एते विदधति मरुतो वारि-सम्पर्क-शीताः  ॥ ह्प्रि_२।४ ॥  
  
तदेहि दीर्घिका-तटम् उपसर्पावः । (परिक्रम्यावलोक्य च) वयस्य पश्य पश्य ।  
उद्यान-देवतायाः स्फुट-पङ्कज-कान्ति-हारिणी स्वच्छा  ।  
दृष्टिर् इव दीर्घिकेयं रमयति मां दर्शनेनैव  ॥ ह्प्रि_२।५ ॥  
  
विदूषकः - (स-कौतुकम्) भो वअस्स पेक्ख पेक्ख । का एसा कुसुम-परिमल-सुअन्ध-वेणी-महुअरावली विद्दुम-लआरुण-हत्थ-पल्लवा उज्जलन्त-तणु-कोमल-बाहु-लदा सच्चं पच्चक्ख-चरी विअ उज्जाण-देवदा इत्थिआ दीसै । [(स-कौतुकम्) भो वयस्य पश्य पश्य । कैषा कुसुम-परिमल-सुगन्ध-वेणि-मधुकरावलिर् विद्रुम-लतारुण-हस्त-पल्लवा उज्ज्वलत्-तनु-कोमल-बाहु-लता सत्यं प्रत्यक्ष-चरीवोद्यान-देवता स्त्री दृश्यते ।]  
  
राजा - (स-कौतुकं विलोक्य) वयस्य निरतिशय-स्वरूप-शोभा-जनित-बहु-विकल्पेयम् । यत् सत्यम् अहम् अपि नावगच्छामि । पश्य ।  
[प्। १७]  
पातालाद् भुवनालोकन-परा किं नाग-कन्योत्थिता  
मिथ्या तत् खलु दृष्टम् एव हि मया तस्मिन् कुतो ऽस्तीदृशी  ।  
मूर्ता स्याद् इह कौमुदी न घटते तस्या दिवा दर्शनं  
केयं हस्त-तल-स्थितेन कमलेनालोक्यते श्रीर् इव  ॥ ह्प्रि_२।६ ॥  
  
विदूषकः - (निरूप्य) एसा क्खु देवीए परिआरिआ इन्दीवरिआ । ता गुम्म्ऽ-अन्तरिआ भविअ पेक्ख म्ह । [(निरूप्य) एषा खलु देव्याः परिचारिकेन्दीवरिका । तद् गुल्मान्तरितौ भूत्वा पश्यावः ।]  
(उभौ तथा कुरुतः)  
  
चेटी - (कमलिनी-पत्र-ग्रहणं नाटयन्ती) आरण्णिए अवैणु (कले : अवैणुं) तुमं पदुमाइं । अहं वि एदस्सिं णलिणी-पत्तम्मि सेहालिआ-कुसुमाईं अवैणुअ देवी-सआसं गमिस्सं । [(कमलिनी-पत्र-ग्रहणं नाटयन्ती) आरण्यिके अवचिनु त्वं पद्मानि । अहम् अप्य् एतस्मिन् नलिनी-पत्रे शेफालिका-कुसुमान्य् अवचित्य देवी-सकाशं गमिष्यामि ।]  
  
राजा - वयस्य संलाप इव वर्तते । तद् अवहिताः शृणुमः । कदाचिद् इत एव व्यक्ती-भविष्यति ।  
(चेटी गमनं नाटयति)  
  
आरण्यिका - हला इन्दीवरिए ण सक्कुणोमि तुए विणा मुहुत्तं वि एत्थ आसिदुं । [हला इन्दीवरिके । न शक्नोमि त्वया विना मुहूर्तम् अप्य् अत्रासितुम् ।]  
  
चेटी - (विहस्य) जादिसं अज्ज मए देवीए मन्तिदं सुदं तारिसेण चिरं एव्व मए विणा तुए आसिदव्वं । [(विहस्य) यादृशम् अद्य मया देव्या मन्त्रितं श्रुतं तादृशेन चिरम् एव मया विना त्वयासितव्यम् ।]  
  
[प्। १८]  
आरण्यिका - (स-विषादम्) किं देवीए मन्तिदं । [किं देव्या मन्त्रितम् ।]  
  
चेटी - एवं । तदा एसा अहं महा-राएण भणिदा जह जदा एसा विञ्झकेदु-दुहिदा वर-जोग्गा भविस्सदि तदा अहं सुमराइदव्वेत्ति । ता सम्पदं सुमरावेमि जेण से वर-चिन्ता-पज्जाउलो भविस्सदि । [एतत् । तदैषाहं महा-राजेन भणिता यथा यदैषा विन्ध्यकेतु-दुहिता वर-योग्या भविष्यति तदाहं स्मारयितव्य इति । तत् साम्प्रतं महा-राजं स्मारयामि येनास्या वर-चिन्ता-पर्याकुलो भविष्यति ।]  
  
राजा - (स-हर्षम्) इयं सा विन्ध्यकेतोर् दुहिता । (सानुतापम्) चिरं मुषिताः स्मो वयम् । वयस्य निर्दोष-दर्शना कन्यका खल्व् इयम् । विश्रब्धम् इदानीं पश्यामः ।  
  
आरण्यिका - (स-रोषं कर्णौ पिधाय) ता गच्छ तुमं । ण मह तुए असम्बद्ध-प्पलाविणीए पओअणं । [तद् गच्छ त्वम् । न मम त्वयासम्बद्ध-प्रलापिन्या प्रयोजनम् ।]  
  
(चेट्य् अपसृत्य पुष्पावचयं नाटयति)  
  
राजा - अहो सुतरां प्रकटी-कृतम् आभिजात्यं धीरतया । वयस्य धन्यः खल्व् असौ य एतद् अङ्ग-स्पर्श-सुख-भाजनं भविष्यति ।  
(आरण्यिका कमलावचयं नाटयति)  
  
विदूषकः - भो वअस्स पेक्ख पेक्ख । अच्चरिअं अच्चरिअं । एसा सलिल-चलन्त-कर-पल्लव-प्पहा-वित्थिदेण ओहसिअ-सोहं करेदि कमल-वणं अवचिणन्ती । [भो वयस्य पश्य पश्य । आश्चर्यम् आश्चर्यम् । एषा सलिल-चलत्-कर-पल्लव-प्रभा-विस्तृतेनापहसित-शोभं करोति कमल-वनम् अवचिन्वती ।]  
  
राजा - वयस्य सत्यम् एवैतत् । पश्य ।  
[प्। १९]  
अच्छिन्नामृत-बिन्दु-वृष्टि-सदृशीं प्रीतिं ददत्या दृशां  
याताया विगलत्-पयोधर-पटा-द्रष्टव्यतां काम् अपि  ।  
अस्याश् चन्द्रमसस् तनोर् इव कर-स्पर्शास्पदत्वं गता  
नैते यन् मुकुली-भवन्ति सहसा पद्मास् तद् एवाद्भुतम्  ॥ ह्प्रि_२।७ ॥  
  
आरण्यिका - (भ्रमर-बाधं नाटयन्ती) ह द्धि ह द्धि । एदे क्खु अवरे परिच्चैअ कमलिणिं णीलुप्पल-वणाइं समापडन्ता णिउणअरं बाधन्ता आआसअन्ति मं दुट्ठ-महुअरा । (उत्तरीयेण मुखं पिधाय स-भयम्) हला इन्दीवरिए परित्ताएहि मं परित्ताएहि मं । एदे क्खु दुट्ठ-महुअरा परिभविस्सन्ति । [(भ्रमर-बाधं नाटयन्ती) हा धिक् हा धिक् । एते खल्व् अपरे परित्यज्य कमलिनीं नीलोत्पल-वनानि समापतन्तो निपुणतरं बाधमाना आयासयन्ति मां (उत्तरीयेण मुखं पिधाय स-भयम्) हला इन्दीवरिके परित्रायस्व मां परित्रायस्व माम् । एते खलु दुष्ट-मधुकराः परिभविष्यन्ति ।]  
  
विदूषकः - भो वअस्स पुण्णा दे मणोरहा । जाव एव्व गब्भ-दासीए सुदा ण आअच्छदि दाव एव्व तुमं वि तुण्हीको भविअ उवसप्प । एसा वि सलिल-सद्द-सूइदेण पअ-सञ्चारेण इन्दीवरिआ आअच्छदि त्ति जाणिअ तुमं एव्व ओलम्बिस्सदि । [भो वयस्य पूर्णास् ते मनोरथाः । यावद् एव गर्भ-दास्याः सुता नागच्छति तावद् एव त्वम् अपि तूष्णीको भूत्वोपसर्प । एषापि सलिल-शब्द-सूचितेन पद-सञ्चारेणेन्दीवरिकागच्छतीति ज्ञात्वा त्वाम् एवावलम्बिष्यते ।]  
  
राजा - साधु वयस्य साधु । कालानुरूपम् उपदिष्टम् । (इत्य् आरण्यिका-समीपम् उपसर्पति)  
  
[प्। २०]  
आरण्यिका - (पद-शब्दाकर्णनं नाटयन्ती) इन्दीवरिए । लहु उवसप्प लहु उवसप्प । आउली-किद म्हि दुट्ठ-महुअरेहिं (राजानम् अवलम्बते) । [इन्दीवरिके लघूपसर्प लघूपसर्प । अकुली-कृतास्मि दुष्ट-मधुकरैः ।]  
  
(राजा कण्ठे गृह्णाति । आरण्यिकोत्तरीयं मुखाद् अपनीय राजानम् अ-पश्यन्ती भ्रमरावलोकनं नाटयति)  
  
राजा - (स्वोत्तरीयेण भ्रमरान् निवारयन्)  
  
अयि विसृज विषादं भीरु भृङ्गास् तवैते  
परिमल-रस-लुब्धा वक्त्र-पद्मे पतन्ति  ।  
विकिरसि यदि भूयस् त्रास-लोलायताक्षी  
कुवलय-वन-लक्ष्मीं तत् कुतस् त्वां त्यजन्ति  ॥ ह्प्रि_२।८ ॥  
  
आरण्यिका - (राजानं दृष्ट्वा साध्वसं नाटयन्ती) कहं ण एसा इन्दीवरिआ । (स-भयं राजानं त्यक्त्वापसरन्ती) इन्दीवरिए लहु आअच्छ लहु आअच्छ । परित्ताएहि मां । [कथं नैषेन्दीवरिका । (स-भयं राजानं त्यक्त्वापसरन्ती) इन्दीवरिके । लघ्व् आगच्छ लघ्व् आगच्छ । परित्रायस्व माम् ।]  
  
विदूषकः - होदि सअल-पुढवी-परित्ताण-समत्थेण वच्छ-राएण परित्ताअन्ती चेडिं इन्दीवरिअं अक्कन्दसि । [भवति सकल-पृथ्वी-परित्राण-समर्थेन वत्स-राजेन परित्रायमाणा चेटीम् इन्दीवरिकाम् आक्रन्दसि ।]  
  
(राजा अयि विसृज इत्यादि पुनः पठति)  
  
आरण्यिका - (राजानम् अवलोक्य स-स्पृहं स-लज्जं चात्म-गतम्) अअं क्खु सो महा-राओ जस्स अहं तादेण दिण्णा । ठाणे क्खु तादस्स पक्ख-वादो (आकुलतां नाटयति) । [अयं खलु स महा-राजो यस्याहं तातेन दत्ता । स्थाने खलु तातस्य पक्ष-पातः ।]  
  
[प्। २१]  
चेटी - आआसिआ क्खु आरण्णिआ दुट्ठ-महुअरेहिं । ता जाव उवसप्पिअ समस्सासेमि । आरण्णिए मा भआहि । एसा उवअद म्हि । [आयासिता खलु आरण्यिका दुष्ट-मधुकरैः । तद् यावद् उपसर्प्य समाश्वासयामि । आरण्यिके मा बिभिहि । एषोपगतास्मि ।]  
  
विदूषकः - भो ओसर ओसर । एसा क्खु इन्दीवरीआ आअदा । एदं उत्तन्तं पेक्खिअ देवीए णिवेदैस्सदि । (अङ्गुल्या निर्दिश्य) ता इमं एव्व कदली-घरं पविसिअ मुहुत्तं चिट्टम्ह । [भोः अपसरापसर । एषा खल्व् इन्दीवरिकागता । एतं वृत्तान्तं प्रेक्ष्य देव्यै निवेदयिष्यति । (अङ्गुल्या निर्दिश्य) तद् इदम् एव कदली-गृहं प्रविश्य मुहूर्तं तिष्ठावः ।]  
  
(उभौ तथा कुरुतः)  
  
चेटी -(उपसृत्य कपोलौ स्पृशन्ती) हन्जे आरण्णिए कमल-सरिसस्स तुह वअणस्स अअं दोसो जं महुअरा एव्वं अवरज्झन्ति । (हस्ते गृहीत्वा) ता एहि गच्छम्ह । परिणदो दिअहो । [हञ्जे आरण्यिके । कमल-सदृशस्य तव वदनस्याहं दोषो यन् मधुकरा एवम् अपराध्यन्ति (हस्ते गृहीत्वा) तद् एहि गच्छावः । परिणतो दिवसः ।]  
  
(गमनं नाटयतः)  
  
आरण्यिका - (कदली-ग्र्हाभिमुखम् अवलोक्य) हन्जे इन्दीवरिए अदि-सिसिरदाए सलिलस्स ऊरू-त्थम्भो विअ समुप्पण्णो । ता सणिअं सणिअं गच्छम्ह । [हञ्जे इन्दीवरिके अति-शिशिरतया सलिलस्योरु-स्तम्भ इव समुत्पन्नः । तच् छनैः शनैर् गच्छावः ।]  
  
चेटी - तह । तह ।  
(इति निष्क्रान्ते)  
  
विदूषकः - भो एहि णिक्कमम्ह । तं गेण्हिअ एसा दासीए सुदा इन्दीवरिआ गदा । [भोः एहि निष्क्रामावः । तां गृहीत्वैषा दास्याः सुतेन्दीवरिका गता ।]  
  
राजा -(निःश्वस्य) कथं गता । सखे वसन्तक। न खल्व् अ-विघ्नम् अभिलषितम् अ-धन्यैः प्राप्यते । (विलोक्य) सखे पश्य पश्य ।  
[प्। २२]  
आबद्ध-मुखम् अपीदम् कण्टकितं कमल-काननं तस्याः  ।  
सुकुमार-पाणि-पल्लव-संस्पर्श-सुखं कथयतीव  ॥ ह्प्रि_२।९ ॥  
  
(निःश्वस्य) सखे । क इदानीम् उपायः पुनस् तां द्रष्टुम् ।  
  
विदूषकः - भो तुमे एव्व पुत्तलिअं भञ्जिअ दाणिं रोदिसि । ण मह क्खु बम्हणस्स वअणं करेसि । [भोः त्वम् एव पुत्तलिकां भङ्क्त्वेदानीं रोदिषि । न मम खलु ब्राह्मणस्य वचनं करोषि ।]  
  
राजा - किं मया न कृतम् ।  
  
विदूषकः - तं दाणिं विसुमरिदं । जह तुण्हीको भविअ उवसप्पेत्ति मए भणिदं । अदि-सङ्कडे जं भवं पविसिअ अलिअ-पण्डिच्च-दु-व्विदद्धदाए ऐ विसिज विसादेत्ति एदेहिं अण्णेहिं अ कडुअ-वअणेहिं णिब्भच्छिअ (कले : -च्चिअ) सम्पदं किं रोदिसि । पुणो वि उवाअं पुच्छसि । [तद् इदानिं विस्मृतम् । यथा तुष्णीको भूत्वोपसर्पेति मया भणितम् । अति-सङ्कटे यद् भवान् प्रविश्यालीक-पाण्डित्य-दुर्-विदग्धतया अयि विसृज विषादं इत्य् एतैर् अन्यैश् च कटु-वचनैर् निर्भर्त्स्य साम्प्रतं किं रोदिषि । पुनर् अप्य् उपायं पृच्छसि ।]  
  
राजा - कथं समाश्वासनम् अपि निर्भर्त्सितम् इति भणितं मूर्खेण ।  
  
विदूषकः - जाणिदं एव्व को एत्थ मुक्खो त्ति । ता किं एदेण । अत्थम-आहिलासी भअवं सहस्स-रस्सी । ता एहि अब्भन्तरं एव्व पविसम्ह । [ज्ञातम् एव को ऽत्र मूर्ख इति । तत् किम् अनेन अस्तमयाभिलाषी भगवान् सहस्र-रश्मिः । तद् एह्य् अभ्यन्तरम् एव प्रविशावः ।]  
  
राजा - (विलोक्य) अये परिणत-प्रायो दिवसः । अहह । सम्प्रति हि  
  
हृत्वा पद्म-वन द्युतिं प्रियतमेवेयं दिन-श्रीर् गता  
रागो ऽस्मिन् मम चेतसीव सवितुर् बिम्बे ऽधिकं लक्ष्यते  ।  
[प्। २३]  
चक्राह्वो ऽहम् इव स्तिथः सह-चरीं ध्यायन् नलिन्याष् तटे  
सञ्जाता सहसा ममेव भुवनस्याप्य् अन्धकारा दिशः  ॥ ह्प्रि_२।१० ॥  
  
(इति निष्क्रान्ताः सर्वे ।)  
(इति द्वितीयो ऽङ्कः) ॥  
*  
  
तृतीयो ऽङ्कः ।  
  
(ततः प्रविशति मनोरमा ।)  
मनोरमा - आणत्त म्हि देवीए वासवदत्ताए हन्जे मणोरमे जं तं सङ्किच्चायणीए अज्ज-उत्तस्स मम अ उत्तन्तं णाडओवणिबद्धं तस्स णच्चिदव्व-सेसं [प्। २४] अज्ज तुम्हेहिं कोमुदी-महूसवे णच्चिदव्वं ति । हिओ क्खु आरण्णिआए पिअ-सहीए सुण्ण-हिअआए अण्णहा एव्व णच्चिदं । अज्ज उण वासवदत्ता-भूमिआए ताए जै तह करीअदि तदो अवस्सं देवी कुप्पदि । ता कहिं दाव तां पेक्खिअ उवालम्भिस्सं । (विलोक्य ।)एसा आरण्णिआ अप्पणा एव्व किं वि किं वि मन्तअन्ती दिग्घिआ-तीले कदली-घरअं पविसदि । ता गुम्म्ऽ-अन्तरिआ भविअ सुणिस्सं दाव से वीसद्ध-जप्पिदाणिं । [आज्ञप्तास्मि देव्या वासवदत्तया हञ्जे मनोरमे यः स साङ्कृत्यायन्य् आर्य-पुत्रस्य मम च वृत्तान्तो नाटकोपनिबद्धस् तस्य नर्तितव्य-शेषम् अद्य युष्माभिः कौमुदी-महोत्सवे नर्तितव्यम् इति । ह्यः खल्व् आरण्यिकया प्रिय-सख्या शून्य-हृदययान्यथैव नर्तितम् । अद्य पुनर् वासवदत्ता-भूमिकया तया यदि तथा क्रियते ततो ऽवश्यं देवी कुप्यति । तत् कुत्र तावत् तां प्रेक्ष्योपालप्स्ये । (विलोक्य ।) एषारण्यिकात्मनैव किम् अपि किम् अपि मन्त्रयमाणा दीर्घिका-तीरे कदली-गृहं प्रविशति । तद् गुल्मान्तरिता भूत्वा श्रोष्यामि तावद् अस्या विश्रब्ध-जल्पितानि ।]  
(ततः प्रविशत्य् आसन-स्था कामावस्थां नाटयन्त्य् आरण्यिका ।)  
  
आरण्यिका - (निःश्वस्य ।) हिअअ दुल्लह-जणं पत्थअन्तो तुमं कीस मं दुक्खिदं करेसि । [हृदय दुर्लभ-जनं प्रार्थयमानं त्वं कस्मान् मां दुःखितां करोषि ।]  
  
मनोरमा - तं एदं एदस्स सुण्ण-हिअअत्तणस्स कारणं । किं उण एसा पत्थेदि । अवहिदा दाव सुणिस्सं । [तद् एतद् अस्याः शून्य-हृदयत्वस्य कारणम् । किं पुनर् एषा प्रार्थयते । अवहिता तावच् छ्रोष्यामि ।]  
  
आरण्यिका - (सास्रम् ।) कहं तह णाम सोम्म-दंसणो भविअ महा-राओ एव्वं सन्दावेदि मं । अच्छरिअं अच्छरिअम् । अहवा मह एव्व एसा अ-भाअ-हेअदा । ण उण महा-राअस्स दोसो । [कथं तथा नाम सौम्य-दर्शनो भूत्वा महा-राज एवं सन्तापयति माम् । आश्चर्यम् आश्चर्यम् । (निःश्वस्य ।) अथवा ममैवैषा ऽभागधेयता । न पुनर् महा-राजस्य दोषः ।]  
  
  
मनोरमा - (स-बाष्पम् ।) कहम् महा-राओ एव्व से पत्थणिज्जो । साहु पिअ-सही साहु । अभिजाअ-सरिसो दे अहिलासो । [कथं महा-राज एवास्याः प्रार्थनीयः । साधु प्रिय-सखि साधु । आभिजात्य-सदृशस् ते ऽभिलाषः ।]  
  
आरण्यिका - कस्स दाव एदं उत्तन्तं णिवेदिअ सज्झ-वेअणं विअ दुक्खं कारैस्सं । (विचिन्त्य ।) अहवा अत्थि मे हिअअ-णिव्विसेस पिअ-सही मनोरमा । ताए वि एदं लज्जाए ण पारेमि कहिदुं । सव्वहा मरणं वज्जिअ कुदो मे हिअअस्स अण्ण णिव्वुदी । [कस्मै तावद् एतं वृत्तान्तं निवेद्य सह्य-वेदनम् इव दुःखं करिष्यामि । (विचिन्त्य ।) अथवा अस्ति मे हृदय-निर्विशेषा प्रिय-सखी मनोरमा । तस्या अप्य् एतल् लज्जया न पारयामि कथयितुम् । सर्वथा मरणं वर्जयित्वा कुतो मे हृदयस्यान्या निर्वृतिः ।]  
  
  
[प्। २५]  
मनोरमा - (सास्रम् ।) हद्धि हद्धि । अदिभूमिं गदो से तवस्सिणीए अणुराओ । ता किं दाणिं एत्थ करिस्सं [हा धिक् हा धिक् । अतिभूमिं गतो ऽस्यास् तपस्विन्या अनुरागः । तत् किम् इदानीम् अत्र करिष्यामि ।]  
  
आरण्यिका - (साभिलाषम् ।) अअं सो उद्देसो जस्सिं महुअरेहिं आआसिज्जन्ती ओलम्बिअ महा-राएण समस्सासिद म्हि भीरु मा भआहि त्ति । [अयं स उद्देशो यस्मिन् मधुकरैर् आयास्यमानावलम्ब्य महा-राजेन समाश्वासितास्मि भिरु मा बिभीहीति ।]  
  
मनोरमा - (स-हर्षम् ।) कहं एसा वि दिट्ठा महा-राएण । सव्वहा अत्थि से जीविदस्स उवाओ । जाव उवसप्पिअ समस्सासेमि णं । (सहसोपसृत्य ।) जुत्तं णाम हिअअस्स वि लज्जिदुं । [कथम् एषापि दृष्टा महा-राजेन । सर्वथास्त्य् अस्या जीवितस्योपायः । यावद् उपसृत्य समाश्वासयाम्य् एनाम् । (सहसोपसृत्य ।) युक्तं नाम हृदयस्यापि लज्जितुम् ।]  
  
आरण्यिका - (स-लज्जम् आत्म-गतम् ।) हद्धि हद्धि । सव्वं सुदं एदाए । ता एत्थ जुत्तं एव्व पआसैदुं । (प्रकाशं हस्ते गृहीत्वा ।) पिअ-सहि मा कुप्प मा कुप्प । लज्जा एव्व एत्थ अवरज्झदि । [हा धिक् हा धिक् । सर्वं श्रुतम् एतया । तद् अत्र युक्तम् एव प्रकाशयितुम् । (प्रकाशं हस्ते गृहीत्वा ।) प्रिय-सखि मा कुप्य मा कुप्य । लज्जैवात्रापराध्यति ।]  
  
मनोरमा - (स-हर्षम् ।) सहि अलं सङ्काए । एदं मे आअक्ख । सच्चं एव्व तुमं महा-राएण दिट्ठा ण वेत्ति । [सखि अलं शङ्कया । एतन् म आचक्ष्व । सत्यम् एव त्वं महा-राजेन दृष्टा न वेति ।]  
  
आरण्यिका - (स-लज्जम् अधो-मुखी ।) सुदं एव्व पिअ-सहीए सव्वं । [श्रुतम् एव प्रिय-सख्या सर्वम् ।]  
  
मनोरमा - जै दिट्ठा महा-राएण तुमं ता अलं सन्तप्पिदेण । सो एव्व दाणिं दंसणोवाअ-पज्जाउलो भविस्सदि । [यदि दृष्टा महा-राजेन त्वं तद् अलं सन्तापितेन । स एवेदानीं दर्शनोपाय-पर्याकुलो भविष्यति ।]  
  
[प्। २६]  
आरण्यिका - अहं सही-अणो पक्ख-वादेण मन्तेदि । ऐ सहि-पक्ख-वादिणि । देवी-गुण-णिअल-णिबद्धे क्खु तस्सिं जणे कुदो एदं । [अयं सखी-जनः पक्ष-पातेन मन्त्रयते । अयि सखि-पक्ष-पातिनि । देवी-गुण-निगड-निबद्धे खलु तस्मिञ् जने कुत एतत् ।]  
  
मनोरमा - (विहस्य ।) हला अ-पण्डिदे कमलिणी-बद्धाणुराओ वि महुअरो मालदीं पेक्खिअ अहिणव-रसास्साद-लम्पडो कुदो तं अण्-आसादिअ ट्ठिदिं करेदि । [हला अ-पण्डिते कमलिनी-बद्धानुरागो ऽपि मधु-करो मालतीं प्रेक्ष्याभिनव-रसास्वाद-लम्पटः कुतस् ताम् अन्-आसाद्य स्थितिं करोति ।]  
  
आरण्यिका - किं एदिण अ-सम्भाविदेण । ता एहि । अहिअं क्खु सरदादवेण सन्तप्पाइं अज्ज वि ण मे अङ्गाइं सन्दावं मुञ्चन्दि । [किम् एतेनासम्भावितेन । तद् एहि । अधिकं खलु शरदातपेन सन्तप्तान्य् अद्यापि न मे ऽङ्गानि सन्तापं मुञ्चन्ति ।]  
  
मनोरमा - ऐ लज्जालुए ण जुत्तम् एदावत्थं गदाए वि दे अप्पा पच्छादिदुं । [अयि लज्जालुके न युक्तम् एतद् अवस्थां गतयापि त आत्मा प्रच्छादयितुम् ।]  
(आरण्यिका मुखम् अवनमयति ।)  
  
मनोरमा - ऐ अ-विसम्भ-सीले किं दाणिं पच्छादेसि । णीसास-णिह-विणिग्गओ दिअहं रतिं वि तुज्झ अणुराओ अविरद-पडन्त-कुसुम-सर-सर-णिवह-पौत्त-हुङ्कार-सद्दो विअ ण भणै । (आत्म-गतम् ।)अहवा ण हु अअं कालो उवालम्भस्स । ता जाव णलिणी-पत्ताइं से हिअए दाइस्सं । (उत्थाय [प्। २७] दीर्घिकाय नलिनी-पत्त्राणि गृहीत्वारण्यिकाया हृदये ददती ।)समस्ससदु सही समस्ससदु सही । [अयि अ-विश्रम्भ-शीले किम् इदानीं प्रच्छादयसि । निश्वासा-निभ-विनिर्गतो दिवसं रात्रिम् अपि तवानुरागो ऽविरत-पतत्-कुसुम-शर-शर-निवह-प्रवृत्त-हुङ्कार-शब्द इव न भणति । (आत्म-गतम् ।) अथवा न खल्व् अयं काल उपालम्भस्य । तद् यावन् नलिनी-पत्राण्य् अस्या हृदये दास्यामि । (उत्थाय दीर्घिकाय नलिनी-पत्त्राणि गृहीत्वारण्यिकाया हृदये ददती ।) समाश्वसितु सखी समाश्वसितु सखी ।]  
(ततः प्रविशति विदूषकः)  
  
विदूषकः - अदि-महण्तो क्खु पिअ-वअस्सस्स आरण्णिआए उवरि अणुराओ । जेण परिच्चत्त-राअ-कज्जो ताए एव्व दंसणोवाअं चिन्तअन्तो अप्पाणं विणोदेइ । (विचिन्त्य) कहिं दाणिं तं पेक्खे । अहवा तहिं एव्व दाव दिग्घिआए अण्णेसामि । [अतिमहान् खलु प्रिय-वयस्यस्यारणियकाया उपर्य् अनुरागः । येन परित्यक्त-राज-कार्यस् तस्या एव दर्शनोपायं चिन्तयन्न् आत्मानं विनोदयति । (विचिन्त्य ।) कुत्रेदानीं तां प्रेक्षे । अथवा तत्रैव तावद् दीर्घिकायाम् अन्विष्यामि । (परिक्रामति ।)]  
  
मनोरमा - (आकर्ण्य ।) पद-सद्दो विअ सुणीअदि । ता कदली-गुम्म्ऽ-अन्तरिदा भविअ पेक्खम्ह दाव को एसो त्ति । [पद-शब्द इव श्रूयते । तत् कदली-गुल्मान्तरिते भूत्वा प्रेक्षावहे तावत् क एष इति ।]  
(उभे तथा कृत्वा पश्यतः ।)  
  
आरण्यिका - कहं सो एव्व महा-राअस्स पस-परिवट्ट (सिच्) बम्हणो । [कथं स एव महा-राजस्य पार्श्व-परिवर्ती ब्राह्मणः ।]  
  
मनोरमा - कहं वसन्तओ एव्व । अवि णाम तह हवे । [कथं वसन्तक एव । (सहर्षम् आत्म-गतम् ।) अपि नाम तथा भवेत् ।]  
  
विदूषकः - (दिशो ऽवलोक्य ।) किं दाणिं आरण्णिआ सच्चं एव्व संवुत्ता । [किम् इदानीम् आरण्यिका सत्यम् एव संवृत्ता ।]  
  
मनोरमा - (स-स्मितम् ।) सहि राअ-वअस्सो क्खु बम्हणो तुमं उद्दिस्सिअ मन्तेदि । ता दाव अवहिदा सुणम्ह । [सखि राज-वयस्यः खलु ब्राह्मणस् त्वाम् उद्दिश्य मन्त्रयते । तत् तावद् अवहिते शृणुवः ।]  
(आरण्यिका स-स्पृहं स-लज्जं च शृणोति ।)  
  
  
विदूषकः - (सोद्वेगम् ।) [प्। २८] जदा दाव मए गरु-मअण-सन्दाव-णीसह-सरीरस्स पिअ-वअस्सस्स वअणेण देवीणं वासवदत्ता-पदुमावदीणं अण्णणम् अ देवीणं भवणाइं अण्णेसन्तेण ण सा दिट्ठा तदा जहिं दिग्घिआए दिट्ठा इदं वि दाव पेक्खिस्सं ति आअदो म्हि । ता जाव इह वि णत्थि । किं दाणिं करिस्सं । [यदा तावन् मया गुरु-मदन-सन्ताप-निःसह-शरीरस्य प्रिय-वयस्यस्य वचनेन देव्योर् वासवदत्ता-पद्मावत्योर् अन्यासां च देवीनां भवनान्य् अन्विष्यता न सा दृष्टा तदा यत्र दीर्घिकायां दृष्टेदम् अपि तावत् प्रेक्षिष्य इत्य् आगतो ऽस्मि । तद् यावद् इहापि नास्ति । किम् इदानीं करिष्ये ।]  
  
मनोरमा -सुदं पिअ-सहीए । [श्रुतं प्रिय-सख्या ।]  
विदूषकः - (विचिन्त्य ।) अहवा भणिदो एव्व अहं वअस्सेण । जै तं अण्णेसन्तो ण पेक्खसि ता तदो वि दाव दिग्घिआदो ताए करअल-प्परिस-दि-उणिअ-सुह-स्सीअलाइं णलिणी-पत्ताइं गेण्हिअ आअच्छ त्ति । ता कहं एदाइं जाणिदव्वाइं । [अथवा भणित एवाहं वयस्येन । यदि ताम् अन्विष्यन् न प्रेक्षसे तत् ततो ऽपि तावद् दीर्घिकातस् तस्याः करतल-स्पर्श-द्विगुणित-सुख-शीतलानि नलिनी-पत्राणि गृहीत्वागच्छेति । तत् कथम् एतानि ज्ञातव्यानि ।]  
  
मनोरमा - अअं मे अवसरो । वसन्तअ एहि । अहं दे जाणावेमि । [अयं ममावसरः । (उपसृत्य विदूषकं हस्ते गृहीत्वा ।) वसन्तक एहि । अहं ते ज्ञापयामि ।]  
  
विदूषकः - (स-भयम् ।) कस्स तुमं जाणावेसि । किं देवीए । ण हु मए किं वि मन्तिदं । [कस्य त्वं ज्ञापयासि । किं देव्याः । न खलु मया किम् अपि मन्त्रितम् ।]  
  
मनोरमा - वसन्तअ अलं सङ्काए । जादिसी आरण्णिआए किदे अत्तणो पिअ-वअस्सस्स अवत्था तुए वण्णिदा तदो दि-उणदरा भट्टिणो वि किदे मम पिअ-सहीए अवत्था । ता पेक्ख पेक्ख । (उपसृत्य आरण्यिकां दर्शयति ।) [वसन्तक अलं शङ्कया । यादृश्य् आरन्यिकायाः कृत आत्मनः प्रिय-वयस्यस्यावस्था त्वया वर्णिता ततो द्वि-गुणतरा भर्तुर् अपि कृते मम प्रिय-सख्या अवस्था । तत् पश्य पश्य । (उपसृत्य आरण्यिकां दर्शयति ।)]  
  
  
[प्। २९]  
विदूषकः - (दृष्ट्वा स-हर्षम् ।) स-फलो मे परिस्समो । सोत्थि होदीए । [स-फलो मे परिश्रमः । स्वस्ति भवत्यै ।]  
(आरण्यिका स-लज्जं कमलिनी-पत्त्राण्य् अपनीयोत्तिष्ठति ।)  
  
मनोरमा - अज्ज वसन्तअ तुह दंसणेन एव्व अवगदो पिअ-सहीए सन्दावो जेण सअं एव्व णलिणी-पत्ताइं अवणेइ । ता अणुगण्हादु अज्जो इमाइं । [आर्य वसन्तक । तव दर्शनेनैवापगतः प्रिय-सख्याः सन्तापो येन स्वयम् एव नलिनी-पत्राण्य् अपनयति । तद् अनुगृह्णात्व् आर्य इमानि ।]  
  
आरण्यिका - (सावेगम् ।) ऐ परिहास-सीले । कीस मं लज्जावेसि । (किञ्चित् पराङ्-मुखीतिष्ठति ।) [अयि परिहास-शीले । कस्मान् मां लज्जयसि । (किञ्चित् पराङ्-मुखी तिष्ठति ।)]  
  
विदूषकः - (स-विषादम् ।) चिट्ठन्दु दाव णलिणी-पत्ताइं । अदि-लज्जालुआ दे पिअ-सही । ता कहं एदाणं समाअमो भविस्सदि । [तिष्ठन्तु तावन् नलिनी-पत्त्राणि । अति(लज्जालुका ते प्रिय-सखी । तत् कथम् एतयोः समागमो भविष्यति ।]  
  
मनोरमा - (क्षणं विचिन्त्य स-हर्षम् ।) वसन्तअ एव्वं विअ । (कर्णे कथयति ।) [वसन्तक एवम् इव ।]  
  
विदूषकः - साहु पिअ-सहि साहु । (अपवार्य ।) जाव एव्व तुम्हे णेवच्छ-ग्गहणं करेत्थ दाव एव्व अहं वि वअस्सं गेण्हिअ आअच्छामि । [साधु प्रिय-सखि साधु । (अपवार्य ।) यावद् एव युवां नेपथ्य-ग्रहणं कुरुथस् तावद् एवाहम् अपि वयस्यं गृहीत्वागच्छामि ।]  
(इति निष्क्रान्तः ।)  
  
मनोरमा - अदि-कोवणे । उट्ठेहि उट्ठेहि । णच्चिदव्वं अम्हेहिं तस्स एव्व णाडअस्स णच्चिद-सेसं । ता एहि । पेक्खा-घरं एव्व गच्छम्ह । (परिक्रम्यावलोक्य ।) इदं पेक्खागारं । जाव एहि पविसम्ह । साहु साहु । सव्वं सज्जी-किदं । देवीए आअन्तव्वं । [अति-कोपने उत्तिष्ठोत्तिष्ठ । नर्तितव्यम् अस्माभिस् तस्यैव नटकस्य नर्तित-शेषम् । तद् एहि । प्रेक्षा-गृहम् एव गच्छावः । (परिक्रम्यावलोक्य ।) इदं प्रेक्षागारम् । यावद् एहि प्रविशावः । (प्रविष्टकेनावलोक्य ।) साधु साधु सर्वं सज्जी-कृतम् । देव्यागन्तव्यम् ।  
(ततः प्रविशति देवी साङ्कृत्यायनी विभवतश् च परिवारः ।)  
  
  
[प्। ३०]  
वासवदत्ता - भवअदि अहो दे कवित्तणं । जेण एदं गूढ-उत्तन्तं णाडओवणिबद्धं साणुभवं वि अम्हाणं अज्ज-उत्त-चरिदं अ-दिट्ठ-पुव्वं विअ दिसन्तं अहिअअरं कोदूहलं वड्ढअदि । [भगवति अहो ते कवित्वम् । येनैतद् गूढ-वृत्तान्तं नाटकोपनिबद्धं सानुभवम् अप्य् अस्माकम् आर्यपुत्र-चरितम् अ-दृष्ट-पूर्वम् इव दृश्यमानम् अधिकतरं कौतूहलं वर्धयति ।]  
  
साङ्कृत्यायनी - आयुष्मति आश्रय-गुण एवायम् ईदृशो यद् अ-सारम् अपि काव्यम् अवश्यम् एव शृण्वतां श्रवण-सुखम् उत्पादयति । पश्य ।  
  
प्रायो यत् किं चिद् अपि प्राप्नोत्य् उत्कर्षम् आश्रयान् महतः  ।  
मत्तेभ-कुम्भ-तट-गतम् एति हि शृङ्गारताम् भस्म  ॥ ह्प्रि_३।१ ॥  
  
वासवदत्ता -(स-स्मितम्) भअवदि सव्वस्स वल्लहो जामादो होदि त्ति जाणिअदि एव्व एदं । ता किं एदिणा कहाणुबन्धेण । वरं तं एव्व णच्चिदव्वं दट्ठुं । [भगवति सर्वस्य वल्लभो जामाता भक्तीति ज्ञायत एवैतत् । तत् किम् एतेन कथानुबन्धेन । वरं तद् एव नर्तितव्यं द्रष्टुम् ।]  
  
साङ्कृत्यायनी - एवम् । इन्दीवरिके प्रेक्षा-गृहम् आदेशय ।  
चेटी - एदु एदु भट्टिणी । [एतु एतु भट्टिनी ।]  
(सर्वाः परिक्रामन्ति ।)  
साङ्कृत्यायनी - (विलोक्य ।) अहो प्रेक्षणीयता प्रेक्षा-गृहस्य ।  
  
आभाति रत्न-शत-शोभित-शात-कुम्भ-  
स्तम्भावसक्त-पृथु-मौक्तिक-दाम-रम्यम्  ।  
अध्यासितं युवतिभिर् विजिताप्सरोभिः  
प्रेक्षा-गृहं सुर-विमान-समानम् एतत्  ॥ ह्प्रि_३।२ ॥  
  
[प्। ३१]  
मनोरमारण्यके -(उपसृत्य ।) जेदु जेदु भट्टिणी । [जयतु जयतु भट्टिनी ।]  
  
वासवदत्ता -मणोरमे अदिक्कन्दा खु सञ्ज्झा । ता गच्छह । लहु गण्हह णेवच्छं । [मनोरमे अतिक्रान्ता खलु सन्ध्या । तद् गच्छतम् । लघु गृह्णीतं नेपथ्यम् ।]  
  
उभे - जं देवी आणवेदि । [यद् देव्य् आज्ञापयति ।]  
(इति प्रस्थिते ।)  
  
वासवदत्ता - आरण्णिए एदेहिं एव्व मद्-अन्ग-पिणद्धेहिं आभरणेहिं णेवच्छ-भूमिं गदुअ अप्पाणअं पसाहेहि । (आभरणान्य् अङ्गाद् अवतार्य आरण्यिकायाः समर्पयति) मणोरमे तुमं वि णलगिरि-ग्गहण-परितुट्ठेण तादेण अज्ज-उत्तस्स दिण्णाइं आभरणाइं इन्दीवरिआ-सआसादो गेण्हिअ णेवच्छ-भूमिअं गदुअ अप्पाणं मण्डेहि जेण सु-सदिसी दीससि महा-राअस्स । [आरण्यिके एतैर् एव मद्-अङ्ग-पिनद्धैर् आभरणैर् नेपथ्य-भूमिं गत्वात्मानं प्रसाध्य । (आभरणान्य् अङ्गाद् अवतार्य आरण्यिकायाः समर्पयति) मनोरमे त्वम् अपि नलगिरि-ग्रहण-परितुष्टेन तातेनार्यपुत्रस्य दत्तान्य् आभरणानीन्दीवरिका-सकाशाद् गृहीत्वा नेपथ्य-भूमिं गत्वात्मानं मण्डय येन सु-सदृशी दृश्यसे महा-राजस्य ।]  
(मनोरमा इन्दीवरिका-सकाशाद् आभरणानि गृहीत्वा सहारण्यकया निष्क्रान्ता ।)  
  
इन्दीवरिका - एदं आसणं । उवविसदु भट्टिणी । [इदम् आसनम् । उपविशतु भट्टिणी ।]  
  
वासवदत्ता -(आसनं निर्दिश्य ।) उवविसदु भअवदी । [उपविशतु भगवती ।]  
(उभे उपविशतः ।)  
(ततः प्रविशति गृहीत-नेपथ्यः कञ्चुकी ।)  
कञ्चुकी -  
अन्तःपुराणां विहित-व्यवस्थः  
पदे पदे ऽहं स्खलितानि रक्षन्  ।  
[प्। ३२]  
जरातुरः सम्प्रति दण्ड-नीत्या  
सर्वं नृपस्यानुकरोमि वृत्तम्  ॥ ह्प्रि_३।३ ॥  
  
भोः आज्ञापितो ऽस्मि विमानिताशेष-शत्रु-सैन्येन यथार्थ-नाम्ना महासेनेन समादिश्यताम् अन्तःपुरेषु यथा - श्वो वयम् उदयनोत्सवम् अनुभवामः । अतो युष्माभिर् उत्सवानुरूप-वेषोज्ज्वलेन परिजनेन सह मन्मथोद्यानं गन्तव्यम् इति ।  
  
साङ्कृत्यायनी - (कञ्चुकिनं निर्दिश्य ।) राज-पुत्रि प्रवृत्ता प्रेक्षा । दृश्यताम् ।  
  
कञ्चुकी - तद् एतद् आदेष्टव्यम् परिजनेन सह गन्तव्यम् इति । न गृहीत-नेपथ्येनेति । कुतः ।  
  
पादैर् नूपुरिभिर् नितम्ब-फलकैः शिञ्जान-काञ्ची-गुणैर्  
हारापादित-कान्तिभिः स्तन-तटैः केयूरिभिर् बाहुभिः  ।  
कर्णैः कुण्डलिभिः करैः स-वलयैः स-स्वस्तिकैर् मूर्ध-जैर्  
देवीनां परिचारिका-परिजनो ऽप्य् एतेषु सन्दृश्यते  ॥ ह्प्रि_३।४ ॥  
  
न खलु किञ्चिद् अत्रापूर्वम् अनुष्ठेयम् । केवलं स्वाम्य्-आदेश इति मत्वाहं समादिष्टस् तद् आज्ञा-शेषं राज-पुत्र्यै निवेदयामि । (परिक्रम्यावलोक्य च ।) इयं [प्। ३३] सा वासवदत्ता वीणा-हस्तया काञ्चनमालयानुगम्यमाना गन्धर्व-शालाम् प्रविष्टा । यावद् अस्याः कथयामि । (परिक्रामति ।)  
(ततः प्रविशति गृहीत-वासवदत्ता-नेपथ्यासनस्थारण्यिका  
वीणा-हस्ता काञ्चनमाला च ।)  
  
आरण्यिका - हला कन्चणमाले कीस उण चिराअदि अज्ज वि वीणाआरिओ । [हला काञ्चनमाले कस्मात् पुनश् चिरयत्य् अद्यापि वीणाचार्यः ।]  
  
काञ्चनमाला - भट्टि-दारिए दिट्ठो देण एक्को उम्मत्तो । तस्स वअणं सुणिअ चित्तेण भाविदो ओहसन्तो चिट्ठै । [भर्तृ-दारिके दृष्टस् तेनैक उन्मत्तः । तस्य वचनं श्रुत्वा चित्रेण भवितो ऽपहसंस् तिष्ठति ।]  
  
आरण्यिका - (स-हस्त-तालं विहस्य ।) हन्जे सुट्ठु एदं पुच्छदि । सरिसा सरिसे रन्जन्ति त्ति दुवे एत्थ उम्मत्ता । [हञ्जे सुष्ठ्व् एतं पृच्छति । सदृशाः सदृशे रजन्त इति द्वाव् अत्रोन्मत्तौ ।]  
  
साङ्कृत्यायनी - राज-पुत्र्याः सदृशम् आकारम् पश्याम्य् अस्यास् तादृशेनाकारेणावश्यं त्वदीयां भूमिकां सम्भावयिष्यति ।  
  
कञ्चुकी - (उपसृत्य) राज-पुत्रि देवस् त्वाम् आज्ञापयति । श्वो ऽवश्यम् अस्माभिर् वीणां वादयन्ती श्रोतव्या । तत् त्वया नव-तन्त्री-सज्जया घोषवत्या स्थेयम् इति ।  
  
आरण्यिका - अय्य जै एव्वं लहु वीणाआरिअं विसज्जेहि । [आर्य यद्य् एवं लघु वीणाचार्यं विसर्जय ।]  
  
कञ्चुकी - एष वत्स-राजं प्रेषयामि । (इति निष्क्रान्तः ।)  
  
आरण्यिका - कन्चणमाले उवणेहि मे घोसवदीं जाव से तन्तीओ परिक्खेमि । [काञ्चनमाले उपनय मे घोषवतीं यावद् अस्यास् तन्त्रीः परीक्षे ।]  
(काञ्चनमाला वीणाम् अर्पयति । आरण्यिकोत्सङ्गे वीणां कृत्वा सारयति ।)  
(ततः प्रविशति गृहीत-वत्स-राज-नेपथ्या मनोरमा ।)  
  
[प्। ३४]  
मनोरमा - (स्व-गतम् ।) चिरअदि क्खु महा-राओ किं ण कहिदं वसन्तएण । अहवा देवीए भाअदि । जै दाणिं आअच्छे तदो रमणिज्जं हवे । [चिरयति खलु महा-राजः । किं न कथितं वसन्तकेन । अथवा देव्या बिभेति । यदीदानीम् आगच्छेत् ततो रमनीयं भवेत् ।]  
  
(ततः प्रविशति राजावगुण्ठित-शरीरो विदूषकश् च ।)  
  
राजा -  
सन्तापम् प्रथमं तथा न कुरुते शीतांशुर् अद्यैव मे  
निश्वासा ग्लपयन्त्य् अजस्रम् अधुनैवोष्णास् तथा नाधरम्  ।  
सम्प्रत्य् एव मनो न शून्यम् अलसान्य् अङ्गानि नो पूर्ववद्  
दुःखं याति मनोरथेषु तनुतां सञ्चिन्त्यमानेष्व् अपि  ॥ ह्प्रि_३।५ ॥  
  
वयस्य सत्यम् एवोक्तम् मनोरमया । यथैषा मम प्रिय-सखी महा-राजस्य देव्या दर्शन-पथाद् अपि रक्ष्यते तद् अयं समागमोपायः । अद्य रात्राव् अस्माभिर् उदयन-चरितं नाम नाटकं देव्याः पुरतो नर्तितव्यम् । तत्र आरण्यिका वासवदत्ता भविष्यति । अहम् अपि वत्स-राजः । तच् चरितेनैव सर्वं शिक्षितव्यम् । तद् आगत्य स्वयम् एव स्वां भूमिकां कुर्वाणः समागमोत्सवम् अनुभवत्व् इति ।  
  
विदूषकः - जै मं ण पत्तिआअसि एसा मणोरमा तुह वेसं धारअन्ती चिट्ठै । ता उवसप्पिअ सअं एव्व पुच्छ । [यदि मां न प्रत्याययस्य् एषा मनोरमा तव वेषं धारयन्ती तिष्ठति । तद् उपसृत्य स्वयम् एव पृच्छ ।]  
  
राजा - (मनोरमाम् उपसृत्य ।) मनोरमे सत्यम् इदं यद् वसन्तको ऽभिधत्ते ।  
  
मनोरमा - भट्टा सच्चं एव्व । मण्डअ एदेहिं आभरणेहिं अप्पाणअं । [भर्तः सत्यम् एव । मण्डयैतैर् आभरणैर् आत्मानम् ।]  
(इत्य् आभरणान्य् अङ्गाद् अवतार्य राज्ञे समर्पयति ।)  
(राजा परिदधाति ।)  
  
[प्। ३५]  
विदूषकः - एदे क्खु राआणो दासीए वि एव्वं णच्चाविअन्ति । अहो कज्जस्स गरुअदा । [एते खलु राजानो दास्यापि एवं नर्त्यन्ते । अहो कार्यस्य गुरुता ।]  
  
राजा - (विहस्य ।) मूर्ख नैष कालः परिहासस्य । निभृतेन चित्र-शालाम् प्रविश्य मनोरमया सहास्मन्-नृत्तम् पश्यता स्थीयताम् ।  
(उभौ तथा कुरुतः ।)  
  
आरण्यिका - कन्चणमाले चिट्ठदु वीणा । पुच्च्छिस्सं दाव किं वि । [काञ्चनमाले तिष्ठतु वीणा । प्रक्ष्यामि तावत् किम् अपि ।]  
  
राजा - शृणोमि तावत् कतमो ऽयम् उद्देशो वर्तते ।  
(इत्य् अवहितः शृणोति ।)  
  
काञ्चनमाला - पुच्छदु भट्टि-दारिआ । [पृच्छतु भर्तृ-दारिका ।]  
  
आरण्यिका - सच्चं एव्व तादो मन्तेदि एव्वं जहा जै वीणं वादअन्तो अवहरेदि मं वच्छ-राओ अवस्सं बन्धणादो मुन्चेमि त्ति । [सत्यम् एव तातो मन्त्रयते एवं यथा - यदि वीणां वादयन्न् अपहरति मां वत्स-राजो ऽवश्यं बन्धनान् मुञ्चामीति ।]  
  
राजा -(प्रविश्य पटाक्षेपेण स-हर्षं वस्त्रान्ते ग्रथितम् बध्नाति ।) एवम् एतत् । कः सन्देहः ।  
  
स-परिजनं प्रद्योतं विस्मयम् उपनीय वादयन् वीणाम्  ।  
वासवदत्ताम् अपहरामि न चिराद् एवेति पश्याम्य्  ॥ ह्प्रि_३।६ ॥  
  
यतः सु-संविहितं सर्वं यौगन्धरायणेन ।  
  
वासवदत्ता -(सहसोत्थाय ।) जेदु जेदु अच्चौत्तो । [जयतु जयत्व् आर्य-पुत्रः ।]  
  
राजा - (स्व-गतम् ।) कथं प्रत्यभिज्ञातो ऽस्मि देव्या ।  
साङ्कृत्यायनी - (स-स्मितम् ।) राज-पुत्रि अलम् अलं सम्भ्रमेण । प्रेक्षणीयकम् एतत् ।  
  
  
[प्। ३६]  
राजा - (आत्म-गतं स-हर्षम्) इदानीम् उच्छ्वासितो ऽस्मि ।  
  
वासवदत्ता -(स-विलक्ष-स्मितम् उपविश्य ।) कहं मणोरमा एसा । मए उण जाणिदं अज्ज-उत्तो एसो त्ति । साहु मणोरमे साहु । सोहणं णच्चिदं । [कथं मनोरमैषा । मया पुनर् ज्ञातम् आर्य-पुत्र एष इति । साधु मनोरमे साधु । शोभनं नर्तितम् ।]  
  
साङ्कृत्यायनी - राज-पुत्रि स्थान एव कृता भ्रान्तिस् ते मनोरमया । पश्य ।  
  
रूपं तन् नयनोत्सवास्पदम् इदं वेषः स एवोज्ज्वलः  
सा मत्त-द्विरदोचिता गतिर् इयं तत् सत्त्वम् अत्यूर्जितम्  ।  
लीला सैव स एव सान्द्र-जलद-ह्रादानुकारी स्वरः  
साक्षाद् दर्शित एष नः कुशलया वत्सेश एवानया  ॥ ह्प्रि_३।७ ॥  
  
वासवदत्ता -हन्जे इन्दीवरिए । बद्धेण अज्ज-उत्तेण अहं वीणं सिक्खाविदा । ता से करेहि णील्ऽ-उप्पल-दामएण णिअलणम् । [हञ्जे इन्दीवरिके बद्धेनार्यपुत्रेणाहं वीणां शिक्षिता । तद् अस्य कुरु नीलोत्पलदामकेन निगडनम् ।]  
(शिरसो ऽपनीय नीलोत्पल-दामार्पयति ।)  
(इन्दीवरिका तथा कृत्वा पुनस् तत्रैवोपविशति ।)  
  
आरण्यिका - कन्चणमाले कहेहि कहेहि । णं सच्चं एव्व मन्तेदि तादो जै वीणं वादअन्तो अवहरेदि मं वच्छ-राओ तदो अवस्सं बन्धणादो मुञ्चेमि त्ति । [काञ्चनमाले कथय कथय । ननु सत्यम् एव मन्त्रयते तातो यदि वीणां वादयत् अपहरति मां वत्स-राजस् ततो ऽवश्यं बन्धनान् मुञ्चामीति ।]  
  
काञ्चनमाला - भट्ठि-दारिए सच्चं । तह करेहि जह वच्छ-राअस्स अवस्सं बहु-मदा होसि । [भर्तृ-दारिके सत्यम् । तथा कुरु यथा वत्स(राजस्यावश्यं बहु-मता भवसि ।]  
  
  
[प्। ३७]  
राजा - निष्पादितम् एव काञ्चनमालया यत् तद् आस्माभिर् अभिलषितम् ।  
  
आरण्यिका - जै एव्वं ता आदरेण वादैस्सं । [यद्य् एवं तद् आदरेण वादयिष्यामि ।] (गायन्तीवादयति)  
  
घण-बन्धण-संरुद्धं गअणं दट्ठूण माणसं एदुं  ।  
अहिलसै राअ-हंसो दैअं घेऊण अप्पणो वसैं  ॥ ह्प्रि_३।८ ॥  
  
[घन-बन्धन-संरुद्धं गगनं दृष्ट्वा मानसम् एतुम्  ।  
अभिलषति राज-हंसो दयितां गृहीत्वात्मनो वसतिम्  ॥ ह्प्रि_३।८ ॥]  
(विदूषको निद्रां नाटयति ।)  
  
मनोरमा - (हस्तेन चालयन्ती ।) वसन्तअ पेक्ख पेक्ख पिअ-सही मे णच्चै । [वसन्तक पश्य पश्य । प्रिय-सखी मे नृत्यति ।]  
  
विदूषकः - (स-रोषम् ।) दासीए सुदे तुमं वि ण देसि सुविदुं । जद-प्पहुदि पिअ-वअस्सेण आरण्णिआ दिट्ठा तद-प्पहुदि तेण सह मए रत्तिं-दिवं णिद्दा ण दिट्ठा । ता अण्णदो णिक्कमिअ सुविस्सं । [दास्याः सुते त्वम् अपि न ददासि स्वप्तुम् । यदा-प्रभृति प्रिय-वयस्येनारण्यिका दृष्टा तदा-प्रभृति तेन सह मया रात्रं-दिवं निद्रा न दृष्टा । तद् अन्यतो निष्क्रम्य स्वप्स्यामि ।]  
(निष्क्रम्य शेते)  
  
(आरण्यिका पुनर् गायति ।)  
अहिणव-राअ-क्खित्ता महुअरिआ वामएण कामेण  ।  
उत्तमै पत्थन्तीदट्ठुं पिअ-दंसणं दैअं  ॥ ह्प्रि_३।९ ॥  
[अभिनव-राग-क्षिप्ता मधु-करिका वामकेन कामेन  ।  
उत्ताम्यति प्रार्थयमाना द्रष्टुं प्रिय-दर्शनं दयितम्  ॥ ह्प्रि_३।९ ॥]  
  
राजा - (तत्-क्षणं श्रुत्वा सहसोपसृत्य ।) साधु राज-पुत्रि साधु । अहो गीतम् अहो वादित्रम् । तथा हि ।  
  
[प्। ३८]  
व्यक्तिर् व्यञ्जन-धातुना दशविधेनाप्य् अत्र लब्धाधुना  
विस्पष्टो द्रुत-मध्य-लम्बित-परिच्छिन्नस् त्रिधायं लयः  ।  
गोपुच्छ-प्रमुखाः क्रमेण यतयस् तिस्रो ऽपि सम्पादितास्  
तत्वौघानुगताश् च वाद्य-विधयः सम्यक् त्रयो दर्शिताः  ॥ ह्प्रि_३।१० ॥  
  
आरण्यिका - (वीणां परिष्वज्यासनाद् उत्थाय राजानं साभिलाषं पश्यन्ती ।) उवाज्झाअ पणमामि । [उपाध्याय प्रणमामि ।]  
  
राजा - (स-स्मितम् ।) यद् अहम् इच्छामि तत् ते भूयात् ।  
  
  
[प्। ३९]  
काञ्चनमाला - (आरण्यिकाया आसनं निर्दिश्य ।) इह एव्व उवविसदु उवज्झाओ । [इहैवोपविशतु उपाध्यायः ।]  
  
राजा - (उपविश्य ।) राज-पुत्री क्वेदानीम् उपविशतु ।  
  
कञ्चनमाला -(स-स्मितम्) दाणिं एव्व भट्टि-दारिआ विज्जामाणेन परितोसिदा तुम्हेहिं । ता अरुहदि एव्व एसा उवज्झाअ-पीठिआए । [इदानीम् एव भर्तृ-दारिका विद्यामानेन परितोषिता युष्माभिः । तद् अर्हत्य् एवैषोपाध्याय-पीठिकायाः ।]  
  
राजा - उपविशत्व् अर्हेयम् अर्धासनस्य । राज-पुत्रि स्थीयताम् ।  
(आरण्यिका काञ्चनमालां पश्यति ।)  
  
काञ्चनमाला - (स-स्मितम् ।) भट्टि-दारिए उवविस । को एत्थ दोसो । सिस्स-विसेसा खु तुमं । [भर्तृ-दारिके उपविश । को ऽत्र दोषः । शिष्य-विशेषा खलु त्वम् ।]  
(आरण्यिका स-लज्जम् उपविशति ।)  
  
वासवदत्ता -(स-लज्जम् ।) भअवदीए (कले -ईये) अहिअं कप्पिदं कव्वं । ण हु अहं तस्सिं काले एक्कासणे अज्ज-उत्तेण सह उवविट्ठा । [भगवत्य् आधिकं कल्पितं काव्यम् । न खल्व् अहं तस्मिन् काल एकासने आर्य-पुत्रेण सहोपविष्टा ।]  
  
राजा - राज-पुत्रि पुनः श्रोतुम् इच्छामि । वादय वीणाम् ।  
  
आरण्यिका - (स-स्मितम् ।) कन्चणमाले चिरं खु मम वादअन्तीए परिस्समो जादो । दाणिं णिस्सहाइं अङ्गाइं । ता ण सक्कुणोमि वादैदुं । [काञ्चनमाले चिरं खलु मम वादयन्त्याः परिश्रमो जातः । इदानीं निःसहान्य् अङ्गानि । तन् न शक्नोमि वादयितुम् ।]  
  
काञ्चनमाला - उवज्झाअ सुट्ठु परिस्सन्ता भट्टि-दारिआ । कवोल-तल-बद्ध-सेअ-लवाए पेक्ख से वेवन्ति अग्ग-हत्था । ता समस्सत्ता होतु मुहुत्तअं । [उपाध्याय सुष्ठु परिश्रान्ता भर्तृ-दारिका । कपोल-तल-बद्ध-स्वेद-लवायाः पश्यास्या वेपेते अग्र-हस्तौ । तत् समाश्वस्ता भवतु मुहूर्तम् ।]  
  
राजा - काञ्चनमाले युक्तम् अभिहितम् । (हस्तेन ग्रहीतुम् इच्छति ।)  
(आरण्यिका हस्तम् अपसारयति ।)  
  
[प्। ४०]  
वासवदत्ता - (सासूयम् ।) भअवदि अहिअं एदं वि तुए किदं । ण हु अहं (कले अअं) कन्चणमाला-कव्वेण वन्चैदव्वा । [भगवति अधिकम् एतद् अपि त्वया कृतम् । न खल्व् अहं काञ्चनमाला काव्येन वञ्चयितव्या ।]  
  
साङ्कृत्यायनी - (विहस्य ।) आयुष्मति ईदृशम् एव काव्यं भविष्यति ।  
  
आरण्यिका - (स-रोषम् इव ।) अवेहि कन्चणमाले अवेहि । ण मे बहु-मदासि । [अपेहि काञ्चनमाले अपेहि । न मे बहुमतासि ।]  
  
काञ्चनमाला - (स-स्मितम् ।) जै अहं चिट्ठन्ती णा बहु-मदा ता एसा गच्छम्हि । [यद्य् अहं तिष्ठन्ती न बहु-मता तद् एषा गच्छामि ।]  
(इति निष्क्रान्ता ।)  
  
आरण्यिका - (स-सम्भ्रमन् ।) कन्चणमाले चिट्ठ चिट्ठ । अहं से अग्ग-हत्थो समप्पिदो । [काञ्चनमाले तिष्ठ तिष्ठ । अयम् अस्याग्रहस्तः समर्पितः ।]  
  
राजा - (आरण्यिकाया हस्तं गृहीत्वा ।)  
  
सद्यो ऽवश्याय-बिन्दु-व्यतिकर-शिशिरः किं भवेत् पद्म-कोशो  
ह्लादित्वं नास्य मन्ये सदृशम् इदम् उषस्य् एव वीतातपस्य  ।  
मुञ्चन्त्य् एते हिमौघं नख-रजनिकराः पञ्च किं सो ऽपि दाही  
ज्ञातं स्वेदापदेशाद् अविरतम् अमृतं स्यन्दते व्यक्तम् एतत्  ॥ ह्प्रि_३।११ ॥  
  
अपि च ।  
  
एतेन बाल-विद्रुम-पल्लव-शोभापहार-दक्षेण  ।  
हृदये मम त्वयायं न्यस्तो रागः स्व-हस्तेन  ॥ ह्प्रि_३।१२ ॥  
  
[प्। ४१]  
आरण्यिका - (स्पर्श-विशेषं नाटयन्ती ।) ह द्धि ह द्धि । एदं मणोरमं परिसन्तीए अण्-अत्थं एव्व मे अङ्गाइं करेन्ति । [हा धिक् हा धिक् । एतां मनोरमां स्पृशन्त्या अन्-अर्थम् एव मे ऽङ्गानि कुर्वन्ति ।]  
  
वासवदत्ता -(सहसोत्थाय ।) भअवदि पेक्ख तुमं । अहं उण अलिअं ण पारेमि पेक्खिदुं । [भगवति पश्य त्वम् । अहं पुनर् अलीकं न पारयामि प्रेक्षितुम् ।]  
  
साङ्कृत्यायनी - राज-पुत्रि धर्मशास्त्र-विहित एष गान्धर्वो विवाहः । किम् अत्र लज्जा-स्थानम् । प्रेक्षणीयकम् इदम् । तन् न युक्तम् अ-स्थाने रस-भङ्गं कृत्वा गन्तुम् ।  
(वासवदत्ता परिक्रामति ।)  
  
इन्दीवरिका - (विलोक्य ।) भट्टिणि वसन्तओ चित्त-साला-दुवारे पसुत्तो चिट्ठै । [भट्टिनि वसन्तकश् चित्र-शाला-द्वारे प्रसुप्तस् तिष्ठति ।]  
  
वासवदत्ता -(निरूप्य ।) वसन्तओ एव्व एसो । (विचिन्त्य ।) रण्णा वि एत्थ होदव्वं । ता बोधिअ पुच्छिस्सं दाव णं । [वसन्तक एवैषः । (विचिन्त्य ।) राज्ञाप्य् अत्र भवितव्यम् । तद् बोधयित्वा प्रक्ष्यामि तावद् एनम् ।]  
(प्रबोधयति ।)  
  
विदूषकः - (निद्रा-जडम् उत्थाय सहसा विलोक्य ।) मणोरमे किं णच्चिअ आअदो पिअ-वअस्सो । आदु णच्चदि एव्व । [मनोरमे किं नर्तित्व् आगतः प्रिय-वयस्यः । अथवा नृत्यत्य् एव ।]  
  
वासवदत्ता -(स-विषादम्) कहं अज्ज-उत्तो णच्चदि । मणोरमा दाणिं कहिं । [कथम् आर्य-पुत्रो नृत्यति । मनोरमेदानीं कुत्र ।]  
  
विदूषकः - एसा चित्त-सालाए चिट्ठै । [एषा चित्र-शालायां तिष्ठति ।]  
  
मनोरमा - (स-भयम् आत्म-गतम् ।) कहं अण्णहा एव्व हिअए करिअ देवीए मन्तिदं । एदेण वि मुक्ख-बडुएण अण्णहा एव्व बुद्धिअ सव्वं आउलीकिदं । [प्। ४२] [कथम् अन्यथैव हृदये कृत्वा देव्या मन्त्रितम् । एतेनापि मूर्ख-बटुकेनान्यथैव बुद्ध्वा सर्वम् आकुली-कृतम् ।]  
  
वासवदत्ता -(स-रोषं हसन्ती ।) साहु मणोरमे साहु । सोहणं तुए णच्चिदं । [साधु मनोरमे साधु । शोभनं त्वया नर्तितम् ।]  
  
मनोरमा - (स-भयं कम्पमाना पादयोर् निपत्य ।) भट्टिणि ण हु अहं एत्थ अवरज्झामि । एदेण क्खु हदासेण बलादो अलङ्करणाइं गेण्हिअ दुवार-ट्ठिदेण इह णिरुद्धा । ण उण मह अक्कन्दन्तीए सद्दो मुर-णिग्घोस्ऽ-अन्तरिदो केण वि सुदो । [भट्टिनि न खल्व् अहम् अत्रापराध्यामि । एतेन खलु हताशेन बलाद् अलङ्करणानि गृहीत्वा द्वार-स्थितेनेह निरुद्धा । न पुनर् ममाक्रन्दन्त्याः शब्दो मुरज-निर्घोषान्तरितः केनापि श्रुतः ।]  
  
वासवदत्ता - हन्जे उट्ठेहि । जाणिदं सव्वं । वसन्तओ क्खु आरण्णिआ-वुत्तन्त-णाडए सुत्तधारो । [हञ्जे उत्तिष्ठ । ज्ञातं सर्वम् । वसन्तकः खल्व् आरण्यिका-वृत्तान्त-नाटके सूत्रधारः ।]  
  
विदूषकः - सअं एव्व चिन्तेहि । कहिं आरण्णिआ कहिं वसन्तओ त्ति । [स्वयम् एव चिन्तय । कुत्रारण्यिका कुत्र वसन्तक इति ।]  
  
वासवदत्ता - मणोरमे सु-ग्गहीदं करिअ णं आअच्छ दाव । पेक्खणीअं से पेक्खम्हि । [मनोरमे सुगृहीतं कृत्वैनम् आगच्छ तावत् । प्रेक्षणीयम् अस्य पश्यामि ।]  
  
मनोरमा - (स्व-गतम् ।) दाणिं समस्ससिद म्हि । (विदूषकं करे बध्नाति । प्रकाशम् ।) हदास दाणिं अणुभव अत्तणो दुण्णअस्स फलं । [इदानीं समाश्वसितास्मि । (विदूषकं करे बध्नाति । प्रकाशम् ।) हताश इदानीम् अनुभवात्मनो दुर्नयस्य फलम् ।]  
  
  
वासवदत्ता - (स-सम्भ्रमम् उपसृत्य ।) अज्ज-उत्त पडिहदं एदं अ-मङ्गलं । (इति पादयोर् नीलोत्पल-दामापनयन्ती सोत्प्रासम् ।) मरिसदु अज्ज-उत्तो जं मणोरमे त्ति करिअ णील्ऽ-उप्पल-दामएण बन्धाविदो सि । [आर्य-पुत्र प्रतिहस्तम् एतद् अ(मङ्गलम् । (इति पादयोर् नीलोत्पल-दामापनयन्ती सोत्प्रासम् ।) मर्षत्व् आर्य-पुत्रो यन् मनोरमेति कृत्वा नीलोत्पल-दामकेन बन्धितो ऽसि ।]  
(आरण्यिका स-भयम् अपसृत्य तिष्ठति ।)  
  
  
[प्। ४३]  
राजा - (सहसोत्थाय विदूषकम् मनोरमां च दृष्ट्वात्म-गतम् ।) कथं विज्ञातो ऽस्मि देव्या । (वैलक्ष्यं नाटयति ।)  
  
साङ्कृत्यायनी - (सर्वान् अवलोक्य स-स्मितम् ।) कथम् अन्यद् एवेदं प्रेक्षणीयकं संवृत्तम् । अ-भूमिर् इयम् अस्मद्-विधानाम् ।  
(इति निष्क्रान्ता ।)  
  
राजा - (स्व-गतम् ।) अ-पूर्वो ऽयं कोप-प्रकारः । दुर्लभम् अत्रानुनयं पश्यामि । (विचिन्त्य ।) एवं तावत् करिष्ये । (प्रकाशम् ।) देवि त्यज्यतां कोपः ।  
  
वासवदत्ता -अज्ज-उत्त को एत्थ कुविदो [आर्यपुत्र को ऽत्र कुपितः ।]  
  
राजा - कथं न कुपितासि ।  
  
स्निग्धं यद्य् अपि वीक्षितं नयनयोस् ताम्रा तथापि द्युतिर्  
माधुर्ये ऽपि सति स्खलत्य् अनुपदं ते गद्गदा वाग् इयम्  ।  
निश्वासा नियता अपि स्तन-भरोत्कम्पेन संलक्षिताः  
कोपस् ते प्रकट-प्रयत्न-विधृतो ऽप्य् एष स्फुटं लक्ष्यते  ॥ ह्प्रि_३।१३ ॥  
  
(पादयोर् निपत्य) प्रसीद प्रिये प्रसीद ।  
  
वासवदत्ता - आरण्णिए तुमं कुविद त्ति सम्भावअन्तो अज्ज-उत्तो पिए पसीद त्ति पसादअदि । ता उवसप्प । [आरण्यिके त्वं कुपितेति सम्भावयन्न् आर्य-पुत्रः प्रिये प्रसीदेति प्रसादयति । तद् उपसर्प ।]  
(इति हस्तेनाकर्षति ।)  
  
आरण्यिका - (स-भयम् ।) भट्टिणि ण हु अहं किं वि जाणामि । [भट्टिनि न खल्व् अहं किमपि जानामि ।]  
  
वासवदत्ता - आरण्णिए तुमं कहं ण आणासि । दाणिं दे सिक्खावेमि । इन्दीवरिए गेण्ह एदं । [आरण्यिके त्वं कथं न जानासि । इदानीं ते शिक्षयामि । इन्दीवरिके गृहाणैनाम् ।]  
  
विदूषकः - होदि अज्ज कोमुदी-महूसवे तुह चित्तं अवहरिदुं वअस्सेण पेक्खणीअं अणुचिट्ठिदं । [भवति अद्य कौमुदी-महोत्सवे तव चित्तम् अपहर्तुं वयस्येन प्रेक्षणीयम् अनुष्ठितम् ।]  
  
  
[प्। ४४]  
वासवदत्ता - एदं तुंहाणं दुण्णअं पेक्खिअ हासो मे जाअदि । [एतं युष्माकं दुर्नयं प्रेक्ष्य हासो मे जायते ।]  
  
राजा - देवि अलम् अन्यथा विकल्पितेन । पश्य ।  
  
भ्रू-भङ्गैः क्रियते ललाट-शशिनः कस्मात् कलङ्को मुधा  
वाताकम्पित-बन्धुजीव-समतां नीतो ऽधरः किं स्फुरन्  ।  
मध्यश् चाधिक-कम्पित-स्तन-भरेणायम् पुनः खिद्यते  
कोपम् मुञ्च तवैव चित्त-हरणायैतन् मया क्रीडितम्  ॥ ह्प्रि_३।१४ ॥  
देवि प्रसीद प्रसीद । (इति पादयोः पतति ।)  
  
वासवदत्ता - हन्जे णिवुत्तं पेक्खणअं । ता एहि । अब्भन्तरं एव्व पविसम्ह । [हञ्जे निवृत्तं प्रेक्षणकम् । तद् एहि । अभ्यन्तरम् एव प्रविशावः ।]  
(इति निष्क्रान्ता ।)  
इति गर्भ-नाटकम् ।  
  
राजा - (विलोक्य ।) कथम् अकृत्वैव प्रसादं गता देवी ।  
  
स्वेदाम्भः-कण-भिन्न-भीषणतर-भ्रूभङ्गम् एकं रुषा  
त्रासेनापरम् उत्प्लुतोत्प्लुत-मृग-व्यालोल-नेत्रोत्पलम्  ।  
उत्पश्यन्न् अहम् अग्रतो मुखम् इदं देव्याः प्रियायास् तथा  
भीतश् चोत्सुक-मानसश् च महति क्षिप्तो ऽस्म्य् अहं सङ्कटे  ॥ ह्प्रि_३।१५ ॥  
  
तद् यावद् इदानीं शयनीयं गत्वा देव्याः प्रसादनोपायं चिन्तयामि ।  
(इति निष्क्रान्ताः सर्वे ।)  
इति तृतियो ऽङ्कः ।  
*  
  
[प्। ४५]  
  
चथुर्थो ऽङ्कः  
  
(ततः प्रविशति मनोरमा)  
मनोरमा - (सोद्वेगम् ।) अहो दिग्घ-रोसदा देवीए । एत्तिअं कालं बद्धाए पिअ-सहीए आरण्णिआए उवरि अणुकम्पं ण गेण्है । सा तवस्सिणी अत्तणो बन्धणस्स किलेसेण तह ण सन्तप्पदि जह भट्टिणो दंसण-णिरासदाए । ईरिसं च से दुक्खं जेण अज्ज एव्व अत्ताणं वावादअन्ती मए कहं वि णिवारिदा । एदं उत्तन्तं भट्टिणो णिवेदेहि त्ति वसन्तअं भणिअ आअद म्हि । [अहो दीर्घ-रोषता देव्याः । एतावन्तं कालं बद्धाया अपि प्रिय-सख्या आरण्यिकाया उपर्य् अनुकम्पां न गृह्णाति । सा तपस्विन्य् आत्मनो बन्धनस्य क्लेशेन तथा न सन्तप्यते यथा भर्तुर् दर्शन-निराशतया । ईदृशं चास्या दुःखं येनाद्यैवात्मानं व्यापादयन्ती मया कथम् अपि निवारिता । एतं वृत्तान्तं भर्त्रे निवेदयेति वसन्तकं भणित्वागतास्मि ।  
(ततः प्रविशति काञ्चनमाला ।)  
  
काञ्चनमाला - कहं अण्णेसन्तीए वि मए भअवई सङ्किच्चाअणी ण दिट्ठा । ता एदं वि दाव मणोरमं पुच्छिस्सम् । (उपसृत्य ।) मणोरमे अवि जाणासि कहिं भअवई सङ्किच्चाअणि त्ति । [कथं अन्विष्यन्त्यापि मया भगवती साङ्कृत्यायनी न दृष्टा । (विलोक्य।) तद् एताम् अपि तावन् मनोरमां प्रक्ष्यामि । (उपसृत्य ।) मनोरमे अपि जानासि कुत्र भगवती साङ्कृत्यायनीति ।]  
  
मनोरमा - (विलोक्याश्रूणि प्रमृज्य ।) हला कन्चणमाले दिट्ठा । किम् उण ताए पओअणम् । [हला काञ्चनमाले दृष्टा । किं पुनस् तया प्रयोजनम् ।]  
  
काञ्चनमाला - मणोरमे अज्ज देवीए अङ्गारवदीए लेहो पेसिदो । तस्सि वाचिदे बप्फ- पुण्ण-णअणा दिढं सन्तप्पिदुं आरद्धा देवी । ता विणोदण-णिमित्तं ताए भअवदिं अण्णेसामि । [मनोरमे अद्य देव्याङ्गारवत्या लेखः प्रेषितः । तस्मिन् वाचिते बाष्प-पूर्ण-नयना दृढं सन्तप्तुम् आरब्धा देवी । तद् विनोदन-निमित्तं तस्या भगवतीं अन्विष्यामि ।]  
  
[प्। ४६]  
मनोरमा - हला किं उण तस्सिं लेहे आलिहिदं । [हला किं पुनस् तस्मिंल् लेख आलिखितम् ।]  
  
काञ्चनमाला - जा मह भैणी सा तव जणणी एव्व । ताए भत्ता दिढवम्मा तादो दे । ता तव किं एदं आअक्खिदव्वं । तस्स समहिअं संवच्छरं कलिङ्ग-हदएण बद्धस्स । ता ण जुत्तं एदं उत्तन्तं अण्-इट्ठं सुणिअ समीव-ट्ठिदस्स समत्थस्स भत्तुणो दे एव्वम् उदासीणत्तणं ओलम्बिदुं त्ति । [या मम भगिनी सा तव जनन्य् एव । तस्या भर्ता दृढवर्मा तातस् ते । तत् तव किम् एतद् आख्यातव्यं । तस्य समधिकं संवत्सरं कलिङ्ग-हतकेन बद्धस्य । तन् न युक्तम् एतं वृत्तान्तम् अन्-इष्टं श्रुत्वा समीप स्थितस्य समर्थस्य भर्तुस् त एवम् उदासीनत्वम् अवलम्बितुम् इति ।]  
  
मनोरमा - हला कन्चणमाले । जदा दाव अअं उत्तन्तो भट्टिणीए ण केण वि विण्णविइदव्वो त्ति भट्टिणा आणत्तं ता केण उण दाणिं सो लेहो सुणाविदो । [हला काञ्चनमाले । यदा तावद् अयं वृत्तान्तो भट्टिन्यै न केनापि विज्ञापितव्य इति भर्त्राज्ञप्तं तत् केन पुनर् इदानीं स लेखः श्रावितः ।]  
  
काञ्चनमाला - अणुवाइअ तुण्हीं (सिच्) भूदाए मह हत्थादो गेण्हिअ सअं एव्व भट्टिणीए वाइदो । [अनुवाच्य तूष्णीं भूताया मम हस्ताद् गृहीत्वा स्वयम् एव भट्टिण्या वाचितः ।]  
  
मनोरमा - तेण गच्छ तुमं । एसा क्खु देवी ताए एव्व सह दन्त-वलहीए चिट्ठै । तेण गच्छ त्वं । [एषा खलु देवी तयैव सह दन्त-वलभ्यां तिष्ठति ।]  
  
काञ्चनमाला - तेण हि भट्टिणी-सआसं गमिस्सं । [तेन हि भट्टिनी-सकाशं गमिष्यामि ।]  
(इति निष्क्रान्ता ।)  
  
मनोरमा - चिरं खु मे आरण्णिआ-सआसादो आअदाए । दिढं च णिव्विण्णा सा तवस्सिणी अत्तणो जीविदेण । कदाइ अच्चाहिदं भवे । ता तहि एव्व गच्छामि (कले : -अह्मि) । [चिरं खलु म आरण्यिका-सकाशाद् आगतायाः । दृढं च निर्विण्णा सा तपस्विन्य् आत्मनो जीवितेन । कदा चिद् अत्य्-आहितं भवेत् । तत् तत्रैव गच्छामि । (इति निष्क्रान्ता ।)  
(इति प्रवेशकः ।)  
  
[प्। ४७]  
(ततः प्रविशति सोद्वेगासन-स्था वासवदत्ता साङ्कृत्यायनी विभवतश् च परिवारः)  
  
साङ्कृत्यायनी - राज-पुत्रि अलम् उद्वेगेन । नेदृशो वत्स-राजः । कथम् इत्थं गतम् अपि भवत्या मातृ-ष्वसृ-पतिं विज्ञाय वत्स-राजो निश्चिन्तं स्थास्यति ।  
  
वासवदत्ता - (सास्रम्।) भअवदि अदि-उज्जुआ दाणिं तुमं । जस्स मए ण कज्जं तस्स मम-केरयेण किं कज्जं । अज्जुआए जुत्तं मम एदं आलिहिदुं । सा उण ण आणादि अज्ज वि तारिसी ण वासवदत्ते त्ति । तुह उण एदं आरण्णिआए उत्तन्तं पच्चक्खं । ता कहं एदं भणासि । [भगवति अति(ऋजुकेदानीं त्वम् । यस्य मया न कार्यं तस्य मदीयेन किं कार्यम् । मातुर् युक्तं ममैतद् आलिखितुं । सा पुनर् न जानात्य् अद्यापि तादृशी न वासवदत्तेति । तव पुनर् एष आराण्यिका-वृत्तान्तः प्रत्यक्षः । तत् कथम् एतद् भणासि ।  
  
साङ्कृत्यायनी - यत एव मे प्रत्यक्षं तत एव ब्रवीमि । तेन ननु कौमुदी-महोत्सवे त्वां हासयितुं तथा क्रीडितम् ।  
वासवदत्ता - भअवदि एदं एत्थ सच्चं । तह हासिद म्हि जेण भअवदीए पुरदो लज्जाए कहं वि चिट्ठामि । ता किं त-क्केरकाए कहाए । णम् एदेण एव्व पक्ख-वादेण एत्तिअं भूमिं णीद म्हि । [भगवति एतद् अत्र सत्यम् । तथा हासितास्मि येन भगवत्याः पुरतो लज्जया कथम् अपि तिष्ठामि । तत् किं तदीयया कथया । नन्व् एतेनैव पक्ष-पातेनैतावतीं भूमिं नीतास्मि । (इति रोदिति ।)  
  
साङ्कृत्यायनी - अलं राज-पुत्रि रुदितेन । नेदृशो वत्स-राजः । (विलोक्य ।) अथवा प्राप्त एवायं यस् ते मन्यु-प्रमार्जनं करोति ।  
  
वासवदत्ता - मणोरहा दाणिं एदे भअवदीए । [मनोरथा इदानीम् एते भगवत्याः ।]  
(ततः प्रविशति राजा विदूशकश् च ।)  
  
राजा - वयस्य क इदानीम् अभ्युपायः प्रियां मोचयितुम् ।  
  
विदूषकः - भो वअस्स मुन्च विसादं । अहं दे उवाअं कहैस्सं । [भो वयस्य मुञ्च विषादम् । अहं त उपायं कथयिष्यामि ।]  
  
[प्। ४८]  
राजा - (स-हर्षम्) वयस्य त्वरिततरम् अभिधीयताम् ।  
  
विदूषकः - भो तुमं दाव अणेअ-समर सङ्घट्ठ-प्पहाव-बाहु-साली । पुणो वि अणेअ-गअ-तुरअ-पआइ-दुव्विसह-बल-समुदिदो । ता सव्व-बल-सन्दोहेण अन्तेउरं सु-पीडिअं करिअ दाणिम् एव्व आरण्णिअं मुन्चावेहि । [भो त्वं तावद् अनेक-समर-सङ्घट्ट-प्रभाव-बाहु-शाली । पुनर् अप्य् अनेक-गज-तुरग-पदाति-दुर्विषह-बल-समुदितः । तत् सर्व-बल-सन्दोहेनान्तःपुरं सु-पीडितं कृत्वेदानीम् एवारण्यिकां मोचय ।]  
  
राजा - वयस्य अ-शक्यम् उपदिष्टम् ।  
  
विदूषकः - किम् एत्थ अ-सक्कं । जदो दाव कुज्ज-वामण-बुड्ढ-अञ्चुइ-वज्जिदो मणुस्सो अवरो णत्थि तर्हि । [किम् अत्राशक्यम् । यतस् तावत् कुब्ज-वामन-वृद्ध-कञ्चुकि-वर्जितो मनुष्यो ऽपरो नास्ति तत्र ।]  
  
राजा - (सावज्ञम्) मूर्ख किम् असम्बद्धं प्रलपसि । देव्याः प्रसादं मुक्त्वा नान्यस् तस्या मोक्षणाभ्युपायः । तत् कथय कथं देवीं प्रसादयामि ।  
  
विदूषकः - भो मासोववासं करिअ जीविदं धारेहि । एव्वं देवी चण्डी पसीदिस्सदि । [भोः मासोपवासं कृत्वा जीवितं धारय । एवं देवी चण्डी प्रसत्स्यति ।]  
  
राजा - (विहस्य) अलं परिहासेन । कथय कथं देवीं प्रसादयामि ।  
  
धृष्टः किं पुरतो ऽवरुध्य विहसन् गृह्णामि कण्ठे प्रियां  
किं वा चाटु-शत-प्रपञ्च-रचना-प्रीतां करिष्यामि ताम्  ।  
किं तिष्ठामि कृताञ्जलिर् निपतितो देव्याः पुरः पादयोः  
सत्यं सत्यम् अहो न वेद्म्य् अनुनयो देव्याः कथं स्याद् इति  ॥ ह्प्रि_४।१ ॥  
  
[प्। ४९]  
तद् एहि । देवी-सकाशम् एव गच्छावः ।  
  
विदूषकः - भो गच्छ तुमं । अहं दाणिं एव्व बन्धणादो कहं वि परिब्भंसिअ आअदो म्हि । तो ण गमिस्सं । [भोः गच्छ त्वम् । अहं पुनर् इदानीम् एव बन्धनात् कथम् अपि परिभ्रश्यागतो ऽस्मि । तन् न गमिष्यामि ।]  
  
राजा - (विहस्य कण्ठे गृहीत्वा बलान् निवर्तयति ।) मूर्ख आगम्यताम् आगम्यताम् । (परिक्रम्यावलोक्य च) इयं देवी दन्त-बलभी-मध्यम् अध्यास्ते । यावद् उपसर्पामि । (स-लज्जम् उपसर्पति)  
(वासवदत्ता स-खेदम् आसनाद् उत्तिष्ठति ।)  
राजा -  
  
किं मुक्तम् आसनम्  अलं मयि सम्भ्रमेण  
नोत्थातुम् इत्थम् उचितं मम तान्त-मध्ये   ।  
दृष्टि-प्रसाद-विधि-मात्र-हृतो जनो ऽयम्  
अत्य्-आदरेण किम् इति क्रियते विलक्षः  ॥ ह्प्रि_४।२ ॥  
  
वासवदत्ता - (मुखं निरूप्य) अज्ज-उत्त विलक्खो दाणिं तुमं होसि । [आर्य-पुत्र विलक्ष इदानीं त्वं भवसि ।]  
  
राजा - प्रिये सत्यम् अहं विलक्षः । यत् प्रत्यक्ष ऽदृष्टापराधो ऽपि भवतीं प्रसादयितुं व्यवसितो ऽस्मि ।  
  
साङ्कृत्यायनी - (आसनं निर्दिश्य ।) महा-राज क्रियताम् आसन-परिग्रहः ।  
  
राजा - (आसनं निर्दिश्य ।) इत इतो देव्य् उपविशतु ।  
(वासवदत्ता भूमाव् उपविशति)  
  
राजा - आः कथं भूमाव् उपविष्टा देवी । अहम् अप्य् अत्रैवोपविशामि । (इति भूमाव् उपविश्य कृताञ्जलिः ।) प्रिये प्रसीद प्रसीद । किम् एवं प्रणते ऽपि मयि गम्भीरतरं कोपम् उद्वहसि ।  
  
[प्। ५०]  
भ्रू-भङ्गं न करोषि रोदिषि मुहुर् मुग्धेक्षणे केवलं  
नातिप्रस्फुरिताधरानवरतं निःश्वासम् एवोज्झसि  ।  
वाचं नापि ददासि तिष्ठसि परं प्रध्यान-नम्रानना  
कोपस् ते स्तिमितो निपीडयति मां गूढ-प्रहारोपमः  ॥ ह्प्रि_४।३ ॥  
  
प्रिये प्रसीद प्रसीद । (इति पादयोः पतति ।)  
  
वासवदत्ता - अदि-सुहिदो णं सि । किं दाणिं दुक्खिदं जणं विआरेसि । उट्ठेहि को एत्थ कुविदो । [अति-सुखितो नन्व् असि । किम् इदानीं दुःखितं जनं विकारयसि । उत्तिष्ठ को ऽत्र कुपितः ।]  
  
साङ्कृत्यायनी - उत्तिष्ठ महा-राज । किम् अनेन । अन्यद् एव तावद् उद्वेग-कारणम् अस्याः ।  
  
राजा - (स-सम्भ्रमम् ।) भगवति किम् अन्यत् ।  
  
(साङ्क्र्त्यायनी कर्णे कथयति ।)  
  
राजा - (विहस्य) यद्य् एवम् अलम् उद्वेगेन मयापि ज्ञातम् । सिद्ध एवास्मिन् प्रयोजने देवीं तु दिष्ट्या वर्धयिष्यामीति नोक्तम् । अन्यथा कथम् अहं दृढवर्म-वृत्तान्ते विस्रब्धस् तिष्ठामि । तत् कतिपयान्य् अहानि तद् वार्ताया आगतायाः । इदं च तत्र वर्तते ।  
  
अस्मद्-बलैर् विजयसेन-पुरःसरैस् तैर्  
आक्रान्त-बाह्य-विषयो विहत-प्रतापः  ।  
दुर्गं कलिङ्ग-हतकः सहसा प्रविश्य  
प्राकार-मात्र-शरणो ऽशरणः कृतो ऽसौ  ॥ ह्प्रि_४।४ ॥  
  
[प्। ५१]  
तद् अवस्थं च तं  
  
निर्दिष्टाक्रान्त-मन्दं प्रतिदिन-विरमद्-वीर-दासेर-वृत्तं  
शश्वत्-संशीर्यमाण-द्विप-तुरग-नर-क्षीण-निःशेष-सैन्यम्  ।  
अद्य श्वो वा विभग्ने झटिति मम बलैः सर्वतस् तत्र दुर्गे  
बद्धं युद्धे हतं वा भगवति न चिराच् छ्रोष्यसि त्वं कलिङ्गम्  ॥ ह्प्रि_४।५ ॥  
  
साङ्कृत्यायनी - राज-पुत्रि प्रथमतरम् एव भवत्याः कथितं मया कथम् अप्रतिविधाय वत्स-राजः स्थास्यतीति ।  
  
वासवदत्ता - जै एव्वं पिअं मे । [यद्य् एवं प्रियं मे ।]  
(प्रविश्य ।)  
  
प्रतीहारी - जेदु जेदु भट्टा । एसो क्खु विअअसेणो दिढवम्म-कञ्चुई-सहिदो हरिस- समुप्फुल्ल-लोअणो पिअं णिवेदिदु-कामो दुवारे चिट्ठै । [जयतु जयतु भर्ता । एष खलु विजयसेनो दृढवर्म-कञ्चुकि-सहितो हर्ष-समुत्फुल्ल-लोचनः प्रियं निवेदयितु-कामो द्वारे तिष्ठति ।]  
  
वासवदत्ता - (स-स्मितम् ।) भअवदि जह तक्केमि परिदोसिद म्हि अज्ज-उत्तेणेत्ति [ भगवति यथा तर्कयामि परितोषितास्म्य् आर्य-पुत्रेणेति ।]  
  
साङ्कृत्यायनी - वत्स-राज-पक्ष-पातिनी खल्व् अहं न किं चिद् अपि ब्रवीमि ।  
  
राजा - शीघ्रं प्रवेशय तौ ।  
  
प्रतीहारी - तह । [तथा ।]  
(इति निश्क्रान्ता)  
(ततः प्रविशति विजयसेनः कञ्चुकी च ।)  
  
विजयसेनः - भोः कञ्चुकिन् । अद्य स्वामि-पादा द्रष्टव्या इति यत् सत्यम् अन्-उपमं कम् अपि सुखातिशयम् अनुभवामि ।  
  
[प्। ५२]  
कञ्चुकी - विजयसेन अ-वितथम् एतत् । पश्य ।  
  
सुख-निर्भरो ऽन्यथापि स्वामिनम् अवलोक्य भवति भृत्य-जनः  ।  
किं पुनर् अरि-बल-विघटन-निर्व्यूढ-प्रभु-नियोग-भरः  ॥ ह्प्रि_४।६ ॥  
  
उभौ - (उपसृत्य) जयतु जयतु स्वामी ।  
(राजा उभाव् अपि परिष्वजते ।)  
कञ्चुकी - देव दिष्ट्या वर्धसे ।  
  
हत्वा कलिङ्ग-हतकं ह्य् अस्मत्-स्वामी निवेशितो राज्ये  ।  
देवस्य समादेशो निर्व्यूढो विजयसेनेन  ॥ ह्प्रि_४।७ ॥  
  
वासवदत्ता - ऐ भअवै अहिजाणासि एदं कञ्चुइं । [अयि भगवति अभिजानास्य् एतं कञ्चुकिनम् ।]  
  
साङ्कृत्यायनी - कथं नाभिजानामि । ननु स एष यस्य हस्ते मातृ-ष्वसा ते पत्रिकाम् अनुप्रेषितवती ।  
  
राजा - साधु विजयसेनेन महा-व्यापारो ऽनुष्ठितः ।  
  
(विजयसेनः पादयोः पतति)  
  
राजा - देवि दिष्ट्या वर्धसे । प्रतिष्ठितो राज्ये दृढवर्मा ।  
  
वासवदत्ता - (सहर्षम्।) अणुग्गहिद म्हि । [अनुगृहीतास्मि ।]  
विदूषकः - ईरिसे अब्भुदए अस्सिं राअ-उले एदं करणिज्जं । (राजानं निर्दिश्य वीणा-वादनं नाटयन् ।) गुरु-पूआ । (आत्मनो यज्ञोपवीतं दर्शयन्।) बम्हणस्स सक्कारो । (आरण्यिकां सूचयन्।) सव्व-बन्धण-मोक्खो त्ति । [ईदृशे ऽभ्युदये ऽस्मिन् राज-कुल एतत् करणीयम् । (राजानं निर्दिश्य वीणा-वादनं नाटयन् ।) गुरु-पूजा । (आत्मनो यज्ञोपवीतं दर्शयन्।) ब्राह्मणस्य सत्कारः । (आरण्यिकां सूचयन्।) सर्व-बन्धन-मोक्ष इति ।]  
  
राजा - (वासवदत्ताम् अपवार्य छोटिकां ददत् ।) साधु वयस्य साधु ।  
  
[प् । ५३] विदूषकः - होदि कहं तुमं ण किं वि एत्थ समादिससि । [भवति कथं त्वं न किम् अप्य् अत्र समादिशसि ।]  
  
वासवदत्ता - (साङ्कृत्यायणीम् अवलोक्य स-स्मितम् ।) मोइदा क्खु हदासेण आरण्णिआ । [मोचिता खलु हताशेनारण्यिका ।]  
  
साङ्कृत्यायनी - किं वा तपस्विन्यानया बद्धया ।  
  
वासवदत्ता - जह भअवदीए रोअदि । [यथा भगवत्यै रोचते ।]  
  
साङ्कृत्यायनी - यद्य् एवम् अहम् एव गत्वा तां मोचयिष्यामि ।  
(इति निष्क्रान्ता)  
  
कञ्चुकी - इदम् अपरं सन्दिष्टं महा-राजेन दृढवर्मणा । त्वत्-प्रसादात् सर्वम् एव यथाभिलषितं सम्पन्नं । तद् एते प्राणास् त्वदीयाः । यथेष्टम् इमान् विनियोक्तुं त्वम् एव प्रमाणम् इति ।  
(राजा स-लज्जम् अधो-मुखस् तिष्ठति ।)  
  
विजयसेनः - देव न शक्यम् एव देवं प्रति प्रीति-विशेषं दृढवर्मणः कथयितुम् ।  
  
कञ्चुकी - यद्य् अपि तुभ्यं प्रतिपादितायाः प्रियदर्शिकाया अस्मद्-दुहितुः परिभ्रंशान् न मे सम्बन्धो जात इति दुःखम् आसीत् तथापि वासवदत्तायाः परिणेत्रापि त्वया तद् अपनीतम् एव ।  
  
वासवदत्ता - (सास्रम् ।) अज्ज कञ्चुइ कहं मे भैणी परिब्भट्ठा । [आर्य कञ्चुकिन् कथं मे भगिनी परिभ्रष्टा ।]  
  
कञ्चुकी - राज-पुत्रि तस्मिन् कलिङ्ग-हतकावस्कन्दे विद्रुतेष्व् इतस् ततो ऽन्तःपुर-जनेषु दिष्ट्या दृष्टाम् इदानीं न युक्तम् अत्र स्थातुम् इति ताम् अहं गृहीत्वा वत्स-राजान्तिकं प्रस्थितः । ततः सञ्चिन्त्य तां विन्ध्यकेतोर् हस्ते निक्षिप्य निर्गतो ऽस्मि । यावत् प्रतीपम् आगच्छामि तावत् कैर् अपि तत् स्थानं सह विन्ध्यकेतुना स्मर्तव्यतां नीतम् ।  
  
[प्। ५४]  
राजा - (स-स्मितम्।) विजयसेन किं कथयसि ।  
  
कञ्चुकी - तत्र चान्विष्यता मया न प्राप्ता । तदा-प्रभृति नाद्यापि विज्ञायते क्व वर्तत इति ।  
(प्रविश्य मनोरमा ।)  
  
मनोरमा - भट्टिणी पाण-संसए वट्टै सा तवस्सिणी । [भट्टिनि प्राण-संशये वर्तते सा तपस्विनी ।]  
  
वासवदत्ता - (सास्रम् ।) किम् उण तुमं पिअदंसणा-उत्तन्तं जाणासि । [किं पुनस् त्वं प्रियदर्शना वृत्तान्तं जानासि ।]  
  
मनोरमा - ण हु अहं पिअदंसणा-उत्तन्तं जाणामि । एसा क्खु आरण्णिआ कल्ल- व्ववदेसेण आणीदं विसं पाइअ पाण-संसए वट्टदि त्ति एव्वं मए णिवेदिदं । ता परित्ताअदु भट्टिणी । [न खल्व् अहं प्रियदर्शना-वृत्तान्तं जानामि । एषा खल्व् आरण्यिका कल्य-व्यपदेशेनानीतं विषं पीत्वा प्राण-संशये वर्तत इति एवं मया निवेदितम् । तत् परित्रायताम् भट्टिनी ।]  
(रुदती पादयोः पतति ।)  
  
वासवदत्ता - (स्व-गतम्।) ह द्धि ह द्धि । पिअदंसणा-दुक्खं वि मे अन्तरिदं आरण्णिआ-उत्तन्तेण । अदि-दुज्जणो क्खु लोओ । कदाइ मं अण्णहा सम्भावैस्सदि । ता एदं एत्थ जुत्तं (प्रकाशम् स-सम्भ्रमम् ।)। मणोरमे लहु इह एव्व आणेहि तं । णाअ-लोआदो गहिद-विस-विज्जो अज्ज-उत्तो एत्थ कुसलो । [हा धिक् हा धिक् । प्रियदर्शना-दुःखम् अपि मे ऽन्तरितम् आरण्यिका-वृत्तान्तेन । अति-दुर्जनः खलु लोकः । कदाचिन् माम् अन्यथा सम्भावयिष्यति । तद् एतद् अत्र युक्तम् । (प्रकाशम् स-सम्भ्रमम् ।) मनोरमे लघ्व् इहैवानय ताम् । नाग-लोकाद् गृहीत-विष-विद्य आर्य-पुत्रो ऽत्र कुशलः ।  
(निष्क्रान्ता मनोरमा । ततः प्रविशति मनोरमया धृता-सविष-वेगम् आत्मानं नाटयन्त्य् आरण्यिका ।)  
  
आरण्यिका - हला मणोरमे कीस दाणिं मं अन्धआरं पवेसेसि । हला मनोरमे कस्माद् इदानीं माम् अन्धकारं प्रवेशयसि ।  
  
मनोरमा - (स-विषादम् ।) हद्धि हद्धि । दिट्ठि वि से सङ्कन्ता विसेण्ऽ; एव्व । (वासवदत्तां दृष्ट्वा ।) भट्टिनि लहु परित्ताएहि लहु परित्ताएहि । गुरु-भूदं से विसं । [हा धिक् हा धिक् । दृष्टिर् अपि अस्याः सङ्क्रान्ता विषेणैव । (वासवदत्तां दृष्ट्वा ।) भट्टिनि लघु परित्रायस्व लघु [प्। ५५] परित्रायस्व । गुरू भूतम् अस्या विषम् ।]  
  
वासवदत्ता - (स-सम्भ्रमं राजानं हस्ते गृहीत्वा ।) अज्ज-उत्त उट्ठेहि उट्ठेहि । लहु विवजज्जै क्खु एसा तवस्सिणी । [आर्य-पुत्र उत्तिष्ठोत्तिष्ठ । लघु विपद्यते खल्व् एषा तपस्विनी ।]  
(सर्वे पश्यन्ति ।)  
  
कञ्चुकी - (विलोक्य ।) सु-सदृशी खल्व् इयं मम राज-पुत्र्याः प्रियदर्शनायाः । (वासवदत्तां निर्दिश्य) राज-पुत्रि कुत इयं कन्यका ।  
  
वासवदत्ता - अज्ज विन्झकेउणो दुहिदा । तं वावादिअ विजयसेणेण आणीदा । [आर्य विन्ध्यकेतोर् दुहिता । तं व्यापाद्य विजयसेनेनानीता ।]  
  
कञ्चुकी - कुतस् तस्य दुहिता । सैवेयं मम राज-पुत्री । हा हतो ऽस्मि मन्द-भाग्यः । (इति निपत्य भूमाव् उत्थाय ।) राज-पुत्रि इयं सा प्रियदर्शिका भगिनी ते ।  
  
वासवदत्ता - अज्ज-उत्त परित्ताएहि परित्ताएहि । मम भैणी विवज्जै । [आर्य-पुत्र परित्रायस्व परित्रायस्व । मम भगिनी विपद्यते ।]  
  
राजा - समाश्वसिहि समाश्वसिहि । पश्यामस् तावत् । कष्टं भोः कष्टम् ।  
  
सञ्जात-सान्द्र-मकरन्द-रसां क्रमेण  
पातुं गतश् च कलिकां कमलस्य भृङ्गः  ।  
दग्धा निपत्य सहसैव हिमेन चासौ  
वामे विधौ न हि फलन्त्य् अभिवाञ्छितानि  ॥ ह्प्रि_४।८ ॥  
  
मनोरमे पृच्छ्यतां तावत् किं ते बोध इति ।  
  
मनोरमा - सहि किं दे बोधो । (सास्रं पुनश् चालयन्ती ) सहि णं भणामि किं दे बोधो त्ति । [सखि किं ते बोधः । (सास्रं पुनश् चालयन्ती) सखि ननु भणामि किं ते बोध इति ।]  
  
प्रियदर्शिका - (अ-विस्पष्टम् ।) जं एदं अवस्थानं (सिच्) गदाए वि मए ण महा-राओ दिट्ठो । [यद् एतद् अवस्थायापि मया न महा-राजो दृष्टः ।]  
(इत्य् अर्धोक्ते भूमौ पतति ।)  
  
[प्। ५६]  
राजा - (सास्रम्।)  
  
एषा मीलयतीदम् ईक्षण-युगं जाता ममान्धा दिशः  
कण्ठो ऽस्याः प्रतिरुध्यते मम गिरो निर्यान्ति कृच्छ्राद् इमाः  ।  
एतस्याः श्वसितं हृतं मम तनुर् निश्चेष्टताम् आगता  
मन्ये ऽस्या विष-वेग एव हि परं सर्वे तु दुःखं मम  ॥ ह्प्रि_४।९ ॥  
  
वासवदत्ता - (सास्रम्) पिअदंसणे उट्ठेहि उट्ठेहि । पेक्ख एसो महा-राओ चिट्ठै । कहं वेअणा वि से णट्ठा । किं दाणिं मए अवरज्झं अआणन्तीए जेण कुविदा णालवसि । ता पसीद पसीद । उट्ठेहि उट्ठेहि । ण हु पुणो अवरज्झिस्सं । (ऊर्ध्वम् अवलोक्य) हा देव्व हदअ किं दाणिं मए अवकिदं जेण एदावत्थं गदा मे भैणी आदंसिदा । [प्रियदर्शने उत्तिष्ठोत्तिष्ठ । पश्यैष महा-राजस् तिष्ठति । कथं वेदनाप्य् अस्या नष्टा । किम् इदानीं मयापराद्धं अजानत्या येन कुपिता नालपसि । तत् प्रसीद प्रसीद । उत्तिष्ठोत्तिष्ठ । न खलु पुनर् अपरात्स्यामि । (ऊर्ध्वम् अवलोक्य) हा दैव हतक । किम् इदानीं मयापकृतं येनैतद् अवस्थां गता मे भगिन्यादर्शिता ।]  
(प्रियदर्शिकाया उपरि पतति ।)  
  
विदूषकः - भो वअस्स कहं तुमं मूढो विअ चिट्ठसि । ण एसो विसादस्स कालो । विसमा क्खु गई विसस्स । ता दंसेहि अप्पणो विज्जा-पहावं । [भो वयस्य कथं त्वं मूढ इव तिष्ठसि । नैष विषादस्य कालः । विषमा खलु गतिर् विषस्य । तद् दर्शय आत्मनो विद्या-प्रभावम् ।]  
  
राजा - सत्यम् एवैतत् । (प्रियदर्शिकाम् आलोक्य) मूढ एवाहम् एतावतीं वेलाम् । तद् अहम् एनां जीवयामि । सलिलं सलिलम् ।  
  
विदूषकः - (निष्क्रम्य पुनः प्रविश्य) भो । एदं सलिलं । [भोः एतत् सलिलम् ।]  
(राजोपसृत्य प्रियदर्शनाया उपरि हस्तं निधाय मन्त्र-स्मरणं नाटयति । प्रियदर्शिका शनैर् उत्तिष्ठति ।)  
  
वासवदत्ता - अज्ज-उत्त दिट्ठिआ पच्चुज्जीविदा मे भैणी । [आर्य-पुत्र दिष्ट्या प्रत्युज्जीविता मे भगिनी ।]  
  
[प्। ५७]  
विजयसेनः - अहो देवस्य विद्या-प्रभावः ।  
  
कञ्चुकी - अहो सर्वत्राप्रतिहता नरेन्द्रता देवस्य ।  
  
प्रियदर्शिका - (शनैर् उत्थायोपविश्य च जृम्भिकां नाटयन्ती स-विषादम् अ-विस्पष्टम् ।) मणोरमे चिरं खु सुत्त म्हि । [मनोरमे चिरं खलु सुप्तास्मि ।]  
  
विदूषकः - भो वअस्स णिव्वूढं दे वेदित्तणं । [भो वयस्य निर्व्यूढं ते वैद्यत्वम् ।]  
(प्रियदर्शिका साभिलाषं राजानं निरूप्य स-लज्जं किञ्चिद् अधो-मुखी तिष्ठति ।)  
  
वासवदत्ता - (स-हर्षम् ।) अज्ज-उत्त । किं दाणिं वि एसा अण्णह्ऽ; एव्व करेदि । [आर्य-पुत्र किम् इदानीम् अप्य् एषान्यथैव करोति ।]  
  
राजा - (स-स्मितम् ।)  
स्वभाव-स्था दृष्टिर् न भवति गिरो नाति विशदास्  
तनुः सीदत्य् एषा प्रकट-पुलक-स्वेद-कणिका  ।  
यथा चायं कम्पः स्तन-भर-परिक्लेश-जननस्  
तथा नाद्याप्य् अस्या नियतम् अखिलं शाम्यति विषम्  ॥ ह्प्रि_४।१० ॥  
  
कञ्चुकी - (प्रियदर्शिकां निर्दिश्य ।) राज-पुत्रि एष ते पितुर् आज्ञा-करः । (इति पादयोः पतति ।)  
  
प्रियदर्शिका - (विलोक्य ।) कहं कञ्चुई अज्ज-विणअवसू । (सास्रम् ।) हा ताद । हा अज्जूए । [कथं कञ्चुक्यार्य विनयवसुः । (सास्रम् ।) हा तात । हा मातः ।]  
  
कञ्चुकी - राज-पुत्रि अलं रुदितेन । कुशलिनौ ते पितरौ । वत्स-राज-प्रभावात् पुनस् तद् अवस्थम् एव राज्यम् ।  
  
वासवदत्ता - (सास्रम् ।) एहि अलिअ-सीले । दाणिं वि दाव भैणिआ सिणेहं दंसेहि । (कण्ठे गृहीत्वा ।) दाणिं समस्सत्थ म्हि । [एह्य् अलीक-शीले । इदानीम् अपि तावद् भगिनी स्नेहं दर्शय । (कण्ठे गृहीत्वा ।) इदानीं समाश्वसितास्मि ।]  
  
[प्। ५८]  
विदूषकः - होदि तुमं भैणिं गेण्हिअ कण्ठे एव्वं परितुट्ठा सि । वोदिअस्स पारिदोसिअं विसुमरिदं । [भवति त्वं भगिनीं गृहीत्वा कण्ठ एवं परितुष्टासि । वैद्यस्य पारितोषिकं विस्मृतम् ।]  
  
वासवदत्ता - वसन्तअ ण विसुमरिदं । [वसन्तक न विस्मृतम् ।]  
  
विदूषकः - (राजानं निर्दिश्य स-स्मितम् ।) वोदिअ पसारेहि हत्थं । भैणीए अग्ग-हत्थं दे पारिदोसिअं दाविस्सं । [वैद्य प्रसारय हस्तम् । भगिन्या अग्र-हस्तं ते पारितोषिकं दापयिष्यामि ।]  
(राजा हस्तं प्रसारयति ।)  
(वासवदत्ता प्रियदर्शिका-हस्तम् अर्पयति ।)  
  
राजा - (हस्तम् उपसंहृत्य ।) किम् अनया । सम्प्रत्य् एव कथम् अपि प्रसादितासि ।  
  
वासवदत्ता - को तुमं अ-गण्हिदुं । पुढमं एव्व तादेण इअं दिण्णा । [कस् त्वम् अ-ग्रहीतुम् । प्रथमम् एव तातेनेयं दत्ता ।]  
  
विदूषकः - भो माणणीआ क्खु देवी । मा से पडिऊलं करेहि । [भो माननीया खलु देवी । मास्याः प्रतिकूलं कुरु ।]  
(वासवदत्ता राज्ञो हस्तं बलाद् आकृष्य प्रियदर्शिकाम् अर्पयति ।)  
  
राजा - (स-स्मितम् ।) देवी प्रभवति । कुतो ऽस्माकम् अन्यथा कर्तुं विभवः ।  
  
वासवदत्ता - अज्ज-उत्त अदो वि परं किं दे पिअं करीअदु । [आर्य-पुत्र अतो ऽपि परं किं ते प्रियं क्रियताम् ।]  
  
राजा - किम् अतः परं प्रियम् । पश्य ।  
  
निःशेषं दृढवर्मणा पुनर् अपि स्वं राज्यम् अध्यासितं  
त्वं कोपेन सु-दूरम् अप्य् अपहृता सद्यः प्रसन्ना मम  ।  
जीवन्ती प्रियदर्शना च भगिनी भूयस् त्वया सङ्गता  
किं तत् स्याद् अपरं प्रियं प्रियतमे यत् साम्प्रतं प्रार्थ्यते  ॥ ह्प्रि_४।११ ॥  
  
[प्। ५९]  
तथापीदम् अस्तु ।  
(भरत-वाक्यम् ।)  
  
उर्वीम् उद्दाम-सस्यां जनयतु विसृजन् वासवो वृष्टिम् इष्टाम्  
इष्टैस् त्रैविष्टपानाम् विदधतु विधिवत् प्रीणनं विप्र-मुख्याः  ।  
आकल्पान्तं च भूयात् स्थिर-समुपचिता सङ्गतिः सज्-जनानां  
निःशेषं यान्तु शान्तिं पिशुन-जन-गिरो दुःसहा वज्र-लेपाः  ॥ ह्प्रि_४।१२ ॥  
  
(इति निष्क्रान्ताः सर्वे ।)  
  
इति चतुर्थो ऽङ्कः  
  
समाप्तेयं प्रियदर्शिका नाम नाटिका ।  
  
  
