---
title: 'Anandavardhana: Dhvanyaloka'

---
## Intro
  
  
  
  
Anandavardhana: Dhvanyaloka  
  
  
  
  
  
Anandavardhana:  
Dhvanyaloka[*1]  
Based on the edition by K. Krishnamoorthy, Delhi: Motilal Banarsidass, 1982.  
[*1: also known as Sahrdayaloka]  
  
Revised version of the electronic text typed in by Rajani Arjun Shankar  
with added Prakrit texts and references  
by Jan Brzezinski  
28.1.2004  
  
  
  
  
  
  


## पाठः
  
  
  
  
  
  
  
श्री-राजानकानन्दवर्धनाचार्य-विरचितो  
ध्वन्य्-आलोकः[*२]  
[*२] अल्सो क्नोwन् अस् सहृदयालोकः।  
  
  
(१)  
  
॥ प्रथमोद्द्योतः ॥  
  
स्वेच्छा-केसरिणः स्वच्छ-स्वच्छायायासितेन्दवः ।  
त्रायन्तां वो मधुरिपोः प्रपन्नार्ति-च्छिदो नखाः ॥  
  
_________________________________________________________  
  
ध्व्_१।१:  
  
  
काव्यस्यात्मा ध्वनिर् इति बुधैर् यः समाम्नात-पूर्वस् तस्याभावं जगदुर् अपरे भाक्तम् आहुस् तम् अन्ये ।  
केचिद् वाचाम् स्थितम् अविषये तत्त्वम् ऊचुस् तदीयं तेन ब्रूमः सहृदय-मनः-प्रीतये तत्-स्वरूपम्  ॥ ध्व्क्_१।१ ॥  
  
  
बुधैः काव्य-तत्त्व-विद्भिः काव्यस्यात्मा ध्वनिर् इति सञ्ज्ञितः, परम्परया यः समाम्नात-पूर्वः सम्यक् आसमन्तात् म्नातः प्रकटितः । तस्य सहृदय-जन-मनः-प्रकाशमानस्याप्य् अभावम् अन्ये जगदुः । तद्-अभाव-वादिनां चामी विकल्पाः सम्भवन्ति ।  
  
तत्र केचिद् आचक्षीरन्-शब्दार्थ-शरीरं तावत् काव्यम् । तत्र च शब्द-गताश् चारुत्व-हेतवो ऽनुप्रासादयः प्रसिद्धा एव । अर्थ-गताश् चोपमादयः । वर्ण-सङ्घटनाधर्माश् च ये माधुर्यादयस् ते ऽपि प्रतीयन्ते । तद्-अनतिरिक्त-वृत्तयो वृत्तयो ऽपि याः कैश्चिद् उपनागरिकाद्याः प्रकाशिताः, ता अपि गताः श्रवण-गोचरम् । रीतयश् च वैदर्भी-प्रभृतयः ।  
तद्-व्यतिरिक्तः को ऽयम् ध्वनिर् नामेति ।  
  
अन्ये ब्रूयुः-नास्त्य् एव ध्वनिः । प्रसिद्ध-प्रस्थान-व्यतिरेकिणः काव्य-प्रकारस्य काव्यत्व-हानेः सहृदय-हृदयाह्लादि-शब्दार्थ-मयत्वम् एव काव्य-लक्षणम् । न चोक्त-प्रस्थानातिरेकिणो मार्गस्य तत् सम्भवति । न च तत्-समतान्तः-पातिनः सहृदयान् कांश्चित् परिकल्प्य तत्-प्रसिद्ध्या ध्वनौ काव्य-व्यपदेशः प्रवर्तितो ऽपि सकल-विद्वन्-मनो-ग्राहिताम् अवलम्बते ।  
  
पुनर् अपरे तस्याभावम् अन्यथा कथयेयुः-न सम्भवत्य् एव ध्वनिर् नामापूर्वः कश्चित् । कामनीयकम् अनति-वर्तमानस्य तस्योक्तेष्व् एव चारुत्व-हेतुष्व् अन्तर्-भावात् ।  
तेषाम् अन्यतमस्यैव वा अपूर्व-समाख्या-मात्र-करणे यत् किञ्चन कथनं स्यात् ।  
  
किं च वाग्-विकल्पानाम् आनन्त्यात् सम्भवत्य् अपि वा कस्मिंश्चित् काव्य-लक्षण-विधायिभिः प्रसिद्धैर् अप्रदर्शिते प्रकार-लेशे ध्वनिर् ध्वनिर् इति यद् एतद् अलीक-सहृदयत्व-भावना-मुकुलित-लोचनैर् नृत्यते, तत्र हेतुं न विद्मः । सहस्रशो हि महात्मभिर् अन्यैर् अलङ्कार-प्रकाराः प्रकाशिताः प्रकाश्यन्ते च । न च तेषाम् एषा दशा श्रूयते । तस्मात् प्रवाद-मात्रं ध्वनिः । न त्व् अस्य क्षोद-क्षमम् तत्त्वम् किञ्चिद् अपि प्रकाशयितुं शक्यम् ।  
तथा चान्येन कृत एवात्र श्लोकः-  
  
यस्मिन्न् अस्ति न वस्तु किञ्चन मनः-प्रह्लादि सालङ्कृति  
व्युत्पन्नै रचितं च नैव वचनैर् वक्रोक्ति-शून्यं च यत् ।  
काव्यं तद्-ध्वनिना समन्वितम् इति प्रीत्या प्रशंसञ् जडो  
नो विद्मो ऽभिदधाति किं सुमतिना पृष्टः स्वरूपं ध्वनेः ॥  
  
भाक्तम् आहुस् तम् अन्ये । अन्ये तं ध्वनि-सञ्ज्ञितम् काव्यात्मानं गुण-वृत्तिर् इत्य् आहुः । यद्य् अपि च ध्वनि-शब्द-सङ्कीर्तनेन काव्य-लक्षण-विधायिभिर् गुण-वृत्तिर् अन्यो वा न कश्चित् प्रकारः प्रकाशितः, तथापि अमुख्य-वृत्त्या काव्येषु व्यवहारं दर्शयता ध्वनि-मार्गो मनाक् स्पृष्टो ऽपि न लक्षित इति परिकल्प्यैवम् उक्तम्-"भाक्तम् आहुस् तम् अन्ये" इति ।  
  
केचित् पुनर् लक्षण-करण-शालीन-बुद्धयो ध्वनेस् तत्त्वं गिराम् अगोचरम् सहृदय-हृदय-संवेद्यम् एव समाख्यातवन्तः । तेनैवं-विधासु विमतिषु स्थितासु सहृदय-मनः-प्रीतये तत्-स्वरूपं ब्रूमः ।  
  
तस्य हि ध्वनेः स्वरूपं सकल-सत्-कवि-काव्योपनिषद्-भूतम् अतिरमणीयम् अणीयसीभिर् अपि चिरन्तन-काव्य-लक्षण-विधायिनां बुद्धिभिर् अनुन्मीलित-पूर्वम्, अथ च रामायण-महाभारत-प्रभृतिनि लक्ष्ये सर्वत्र प्रसिद्ध-व्यवहारं लक्षयतां सहृदयानाम् आनन्दो मनसि लभतां प्रतिष्ठाम् इति प्रकाश्यते ॥ ध्व_१।१  ॥  
  
तत्र ध्वनेर् एव लक्षयितुम् आरब्धस्य भूमिकां रचयितुम् इदम् उच्यते-  
  
_________________________________________________________  
  
ध्व्_१।२:  
  
यो ऽर्थः सहृदय-श्लाघ्यः काव्यात्मेति व्यवस्थितः ।  
वाच्य-प्रतीयमानाख्यौ तस्य भेदाव् उभौ स्मृतौ  ॥ ध्व्क्_१।२ ॥  
  
  
काव्यस्य हि ललितोचित-सन्निवेश-चारुणः शरीरस्येवात्मा सार-रूपतया स्थितः सहृदय-श्लाघ्यो यो ऽर्थस् तस्य वाच्यः प्रतीयमानश् चेति द्वौ भेदौ ।  
  
_________________________________________________________  
  
ध्व्_१।३:  
  
तत्र वाच्यः प्रसिद्धो यः प्रकारैर् उपमादिभिः  ।  
बहुधा व्याकृतः सो ऽन्यैः काव्यलक्ष्म-विधायिभिः  ॥ ध्व्क्_१।३ ॥  
  
ततो नेह प्रतन्यते केवलम् अनूद्यते पुनर् यथोपयोगम् इति ॥ ध्व_१।३ ॥  
  
_________________________________________________________  
  
ध्व्_१।४:  
  
प्रतीयमानं पुनर् अन्यद् एव वस्त्व् अस्ति वाणीषु महा-कवीनाम् ।  
यत् तत् प्रसिद्धावयवातिरिक्तं विभाति लावण्यम् इवाङ्गनासु  ॥ ध्व्क्_१।४ ॥  
  
प्रतीयमानं पुनर् अन्यद् एव वाच्याद् वस्त्व् अस्ति वाणीषु महा-कवीनाम् । यत् तत् सहृदय-सुप्रसिद्धं प्रसिद्धेभ्यो ऽलङ्कृतेभ्यः प्रतीतेभ्यो वावयवेभ्यो व्यतिरिक्तत्वेन प्रकाशते लावण्यम् इवाङ्गनासु । यथा ह्य् अङ्गनासु लावण्यं पृथङ्-निर्वर्ण्यमानं निखिलावयव-व्यतिरेकि किम् अप्य् अन्यद् एव सहृदय-लोचनामृतं तत्त्वान्तरं तद्वद् एव सो ऽर्थः । स ह्य् अर्थो वाच्य-सामर्थ्याक्षिप्तम् वस्तु-मात्रम् अलङ्कार-रसादयश् चेत्य् अनेक प्रभेद-प्रभिन्नौ दर्शयिष्यते । सर्वेषु च तेषु प्रकारेषु तस्य वाच्याद् अन्यत्वम् । तथा ह्य् आद्यस् तावत् प्रभेदो वाच्याद् दूरम् विभेदवान् । स हि कदाचिद् वाच्ये विधि-रूपे प्रतिषेध-रूपः । यथा-  
  
भम धम्मिअ वीसत्थो सो सुणओ अज्ज मारिओ देण ।  
गोला-णई-कच्छ-कुडङ्ग-बासिणा दरिअ-सीहेण ॥[*३]  
[*३] गाथा २।७५, चितेद्, काव्य-प्रकाश १३८।  
  
  
[भ्रम धार्मिक विस्रब्धः स शुनको ऽद्य मारितस् तेन ।  
गोदा-नदी-कूल-लता-कुञ्ज-वासिना दृप्त-सिंहेन ॥]  
  
क्वचिद् वाच्ये प्रतिषेध-रूपे विधि-रूपो यथा-  
  
अत्ता एत्थ णिमज्जै एत्थ अहं दिअसअं पलोएहि ।  
मा पहिअ रत्तिअन्धिअ सेज्जाए मह णिमज्जहिसि ॥[*४]  
[*४] गाथा १।४। चितेद्, काव्य-प्रकाश १३६, साहित्य-दर्पण १।२।  
  
  
(श्वश्रूर् अत्र निमज्जति, अत्राहं दिवस एव प्रलोकय ।  
मा पथिक रात्र्यन्ध शय्यायां मम निमङ्क्ष्यसि ॥)  
  
क्वचिद् वाच्ये विधि-रूपे ऽनुभय-रूपो यथा-  
  
वच्च मह ब्बिअ एक्केइ होन्तु णीसासरोइअब्बाइं ।  
मा तुज्ज बि तीअ बिणा दक्खिण-हअस्स जाअन्तु ॥[*५]  
[*५] गाथा ९३८।  
  
  
[व्रज ममैवैकस्या भवन्तु निःश्वास-रोदितव्यानि ।  
मा तवापि तया विना दाक्षिण्य-हतस्य जनिषत ॥]  
  
क्वचिद् वाच्ये प्रतिषेध-रूपे ऽनुभय-रूपो यथा-  
  
देआ पसिअ णिवत्तस्सु मुह-ससि-जोह्णा-विलुत्त-तम-णिवहे ।  
अहिसारिआणं विग्घं करोसि अण्णाणं बि हआसे ॥[*६]  
[*६] गाथा ९६२।  
  
  
[दैवाद् दृष्ट्वा नितान्त-सु मुख-शशि-ज्योत्स्ना-विलुप्त-तमो-निवहे ।  
अभिसारिकाणां विघ्नं करोष्य् अन्यासाम् अपि हताशे ॥]  
  
क्वचिद् वाच्याद् विभिन्न-विषयत्वेन व्यवस्थापितो यथा-  
  
कस्स ब ण होइ रोसो दट्ठूण पियाए स-ब्बणं अहरं ।  
स-भमर-प{उ}म-ग्घाइणि वारिअ-वामे सहसु एह्णिं ॥[*७]  
[*७] गाथा ८८०। चितेद् काव्य-प्रकाश १३५।  
  
  
[कस्य वा न भवति रोषो दृष्ट्वा प्रियायाः स-व्रणम् अधरम् ।  
स-भ्रमर-पद्माघ्राण-शीले वारित-वामे सहस्वेदानीम् ॥]  
  
अन्ये चैवं-प्रकारा वाच्याद् विभेदिनः प्रतीयमान-भेदाः सम्भवन्ति । तेषां दिङ्-मात्रम् एतत् प्रदर्शितम् ।  
  
द्वितीयो ऽपि प्रभेदो वाच्याद् विभिन्नः स-प्रपञ्चम् अग्रे दर्शयिष्यते ।  
  
तृतीयस् तु रसादि-लक्षणः प्रभेदो वाच्य-सामर्थ्याक्षिप्तः प्रकाशते, न तु साक्षाच्-छब्द-व्यापार-विषय इति वाच्याद् विभिन्न एव । तथा हि वाच्यत्वं तस्य स्व-शब्द-निवेदितत्वेन वा स्यात् । विभावादि-प्रतिपादन-मुखेन वा । पुर्वस्मिन् पक्षे स्व-शब्द-निवेदितत्वाभावे रसादीनाम् अप्रतीति-प्रसङ्गः । न च सर्वत्र तेषां स्व-शब्द-निवेदितत्वम् । यत्राप्य् अस्ति तत्, तत्रापि विशिश्ट-विभावादि-प्रतिपादन-मुखेनैवैषां प्रतीतिः ।  
  
स्वशब्देन सा केवलमनूद्यते, न तु तत्कृता विषयान्तरे तथा तस्या अदर्शनात् । न हि केवल-शृङ्गारादि-शब्द-मात्र-भाजि विभावादि-प्रतिपादन-रहिते काव्ये मनाग् अपि रसवत्त्व-प्रतीतिर् अस्ति । यतश् च स्वाभिधानम् अन्तरेण केवलेभ्यो ऽपि विभावादिभ्यो विशिश्टेभ्यो रसादीनां प्रतीतिः । केवलाच् च स्वाभिधानाद् अप्रतीतिः । तस्माद् अन्वय-व्यतिरेकाभ्याम् अभिधेय-सामर्थ्याक्षिप्तत्वम् एव रसादीनाम् । न त्व् अभिधेयत्वं कथञ्चित्, इति तृतीयो ऽपि प्रभेदो वाच्याद् विभिन्न एवेति स्थितम् । वाच्येन त्व् अस्य सहेव प्रतीतिर् इत्य् अग्रे दर्शयिष्यते ॥ ध्व_१।४ ॥  
  
_________________________________________________________  
  
ध्व्_१।५:  
  
काव्यस्यात्मा स एवार्थस् तथा चादिकवेः पुरा ।  
क्रौञ्च-द्वन्द्व-वियोगोत्थः शोकः श्लोकत्वम् आगतः  ॥ ध्व्क्_१।५ ॥  
  
विविध-वाच्य-वाचक-रचना-प्रपञ्च-चारुणः काव्यस्य स एवार्थः सार-भूतः ।  
चादिकवेर् वाल्मीकेः निहत-सहचरी-विरह-कातर-क्रौञ्चाक्रन्द-जनितः शोक एव श्लोकतया परिणतः । शोको हि करुण-स्थायि-भावः । प्रतीयमानस्य चान्य-भेद-दर्शने ऽपि रस-भाव-मुखेनैवोपलक्षणं प्राधान्यात् ॥ ध्व_१।५ ॥  
  
_________________________________________________________  
  
ध्व्_१।६:  
  
सरस्वती स्वादु तद्-अर्थ-वस्तु निःष्यन्दमाना महतां कवीनाम् ।  
अलोक-सामान्यम् अभिव्यनक्ति परिस्फुरन्तम् प्रतिभा-विशेषम्  ॥ ध्व्क्_१।६ ॥  
  
तत् वस्तु-तत्त्वं निःष्यन्दमाना महतां कवीनां भारती अलोक-सामान्यं प्रतिभा-विशेषं परिस्फुरन्तम् अभिव्यनक्ति । येनास्मिन्न् अतिविचित्र-कवि-परम्परा-वाहिनि संसारे कालिदास-प्रभृतयो द्वित्राः पञ्चषा वा महा-कवय इति गण्यन्ते ॥ ध्व_१।६ ॥  
  
इदं चापरं प्रतीयमानस्यार्थस्य सद्-भाव-साधनं प्रमाणम्-  
  
_________________________________________________________  
  
ध्व्_१।७:  
  
शब्दार्थ-शासन-ज्ञान-मात्रेणैव न वेद्यते ।  
वेद्यते स तु काव्यार्थ-तत्त्वज्ञैर् एव केवलम्  ॥ ध्व्क्_१।७ ॥  
  
सो ऽर्थो यस्मात् केवलं काव्यार्थ-तत्त्व-ज्ञैर् एव ज्ञायते । यदि च वाच्य-रूप एवासाव् अर्थः स्यात् तद्-वाच्य-वाचक-रूप-परिज्ञानाद् एव तत्-प्रतीतिः स्यात् । अथ च वाच्य-वाचक-लक्षण-मात्र-कृत-श्रमाणां काव्य-तत्त्वार्थ-भावना-विमुखानां स्वर-श्रुत्य्-आदि-लक्षणम् इवाप्रगीतानां गान्धर्व-लक्षण-विदाम् अगोचर एवासाव् अर्थः ॥ ध्व_१।७ ॥  
  
एवं वाच्य-व्यतिरेकिणो व्यङ्ग्यस्य सद्-भावं प्रतिपाद्य प्राधान्यं तस्यैवेति दर्शयति-  
  
_________________________________________________________  
  
ध्व्_१।८:  
  
सो ऽर्थस् तद्-व्यक्ति-सामर्थ्य-योगी शब्दश् च कश्चन ।  
यत्नतः प्रत्यभिज्ञेयौ तौ शब्दार्थौ महाकवेः  ॥ ध्व्क्_१।८ ॥  
  
व्यङ्ग्यो ऽर्थस् तद्-व्यक्ति-सामर्थ्य-योगी शब्दश् च कश्चन, न शब्द-मात्रम् । ताव् एव शब्दार्थौ महाकवेः प्रत्यभिज्ञेयौ ।व्यङ्ग्य-व्यञ्जकाभ्याम् एव सुप्रयुक्ताभ्यां महाकवित्व-लाभो महा-कवीनां, न वाच्य-वाचक-रचना-मात्रेण ॥ ध्व_१।८ ॥  
  
इदानीं व्यङ्ग्य-व्यञ्जकयोः प्राधान्ये ऽपि यद्-वाच्य-वाचकाव् एव प्रथमम् उपाददते कवयस् तद् अपि युक्तम् एवेत्याह-  
  
_________________________________________________________  
  
ध्व्_१।९:  
  
आलोकार्थी यथा दीप-शिखायां यत्नवाञ् जनः ।  
तद्-उपायतया तद्वद् अर्थे वाच्ये तद्-आदृतः  ॥ ध्व्क्_१।९ ॥  
  
यथा ह्य् आलोकार्थी सन्न् अपि दीप-शिखायां यत्नवाञ् जनो भवति तद्-उपायतया । न हि दीप-शिखाम् अन्तरेणालोकः सम्भवति । तद् व्यङ्ग्यम् अर्थं प्रत्यादृतो जनो वाच्ये ऽर्थे यत्नवान् भवति । अनेन प्रतिपादकस्य कवेर् व्यङ्ग्यम् अर्थं प्रति व्यापारो दर्शितः ॥ ध्व_१।९  ॥  
  
प्रतिपाद्यस्यापि तं दर्शयितुम् आह-  
  
_________________________________________________________  
  
ध्व्_१।१०:  
  
यथा पदार्थ-द्वारेण वाक्यार्थः सम्प्रतीयते ।  
वाच्यार्थ-पूर्विका तद्वत् प्रतिपत्तस्य वस्तुनः  ॥ ध्व्क्_१।१० ॥  
  
यथा हि पदार्थ-द्वारेण वाक्यार्थावगमस् तथा वाच्यार्थ-प्रतीति-पूर्विका व्यङ्ग्यस्यार्थस्य प्रतिपत्तिः ॥ ध्व_१।१०  ॥  
  
इदानीं वाच्यार्थ-प्रतीति-पूर्वकत्वे ऽपि तत्-प्रतीतेर् व्यङ्ग्यस्यार्थस्य प्राधान्यं यथा न व्यालुप्यते तथा दर्शयति-  
  
_________________________________________________________  
  
ध्व्_१।११:  
  
स्व-सामर्थ्य-वशेनैव वाक्यार्थं प्रतिपादयन् ।  
यथा व्यापार-निष्पत्तौ पदार्थो न विभाव्यते  ॥ ध्व्क्_१।११ ॥  
  
यथा स्व-सामर्थ्य-वशेनैव वाक्यार्थं प्रकाशयन्न् अपि पदार्थो व्यापार-निष्पत्तौ न भाव्यते विभक्ततया ॥ ध्व_१।११  ॥  
  
_________________________________________________________  
  
ध्व्_१।१२:  
  
तद्वत् स-चेतसां सो ऽर्थो वाच्यार्थ-विमुखात्मनाम् ।  
बुद्धौ तत्त्वार्थ-दर्शिन्यां झटित्य् एवावभासते  ॥ ध्व्क्_१।१२ ॥  
  
एवं वाच्य-व्यतिरेकिणो व्यङ्ग्यस्यार्थस्य सद्-भावं प्रतिपाद्य प्रकृत उपयोजयन्न् आह-  
  
_________________________________________________________  
  
ध्व्_१।१३:  
  
यत्रार्थः शब्दो वा तम् अर्थम् उपसर्जनीकृत-स्वार्थौ ।  
व्यङ्क्तः काव्य-विशेषः स ध्वनिर् इति सूरिभिः कथितः  ॥ ध्व्क्_१।१३ ॥  
  
यत्रार्थो वाच्य-विशेषः वाचक-विशेषः शब्दो वा तम् अर्थं व्यङ्क्तः, स काव्य-विशेषो ध्वनिर् इति । अनेन वाच्य-वाचक-चारुत्व-हेतुभ्य उपमादिभ्यो ऽनुप्रासादिभ्यश् च विभक्त एव ध्वनेर् विषय इति दर्शितम् ।  
  
यद् अप्य् उक्तम्-"प्रसिद्ध-प्रस्थानातिक्रमिणो मार्गस्य काव्य-हानेर् ध्वनिर् नास्ति" इति, तद् अप्य् अयुक्तम् । यतो लक्षण-कृताम् एव स केवलं न प्रसिद्धः, लक्ष्ये तु परीक्ष्यमाणे स एव सहृदय-हृदयाह्लाद-कारि काव्य-तत्त्वम् । ततो ऽन्यच् चित्रम् एवेत्य् अग्रे दर्शयिष्यामः ।  
  
यद् अप्य् उक्तम्-"कामनीयकम् अनतिवर्तमानस्य तस्योक्तालङ्कारादि-प्रकारेष्व् अन्तर्-भावः" इति, तद् अप्य् असमीचीनम्; वाच्य-वाचक-मात्राश्रयिणि प्रस्थाने व्यङ्ग्य-व्यञ्जक-समाश्रयेण व्यवस्थितस्य ध्वनेः कथम् अन्तर्-भावः, वाच्य-वाचक-चारुत्व-हेतवो हि तस्याङ्ग-भूताः, स त्व् अङ्गि-रूप एवेति प्रतिपादयिष्यमाणत्वात् ।  
  
परिकर-श्लोकाश् चात्र-  
  
व्यङ्ग्य-व्यञ्जक-सम्बन्ध-निबन्धनतया ध्वनेः ।  
वाच्य-वाचक-चारुत्व-हेत्व्-अन्तः-पातिता कुतः ॥  
  
ननु यत्र प्रतीयमानस्यार्थस्य वैशद्येनाप्रतीतिः स नाम मा भूद् ध्वनेर् विषयः । यत्र तु प्रतीतिर् अस्ति, यथा-समासोक्त्याक्षेपानुक्त-निमित्त-विशेषोक्ति-पर्यायोक्तापह्नुति-दीपक-सङ्करालङ्कारादौ , तत्र ध्वनेर् अन्तर्-भावो भविष्यतीत्य् आदि निराकर्तुम् अभिहितम्-"उपसर्जनी-कृत-स्वार्थौ" इति ।  
  
अर्थो गुणीकृतात्मा, गुणीकृताभिधेयः शब्दो वा यत्रार्थान्तरम् अभिव्यनक्ति स ध्वनिर् इति । तेषु कथं तस्यान्तर्-भावः । व्यङ्ग्य-प्राधान्ये हि ध्वनिः । न चैतत् समासोक्त्यादिष्व् अस्ति ।  
समासोक्तौ तावत्-  
उपोढ-रागेण विलोल-तारकं  
तथा गृहीतं शशिना निशा-मुखम् ।  
यथा समस्तं तिमिरांशुकं तया  
पुरो ऽपि रागाद् गलितं न लक्षितम् ॥  
  
इत्य् आदौ व्यङ्ग्येनानुगतं वाच्यम् एव प्राधान्येन प्रतीयते समारोपित-नायिका-नायक-व्यवहारयोर् निशा-शशिनोर् एव वाक्यार्थत्वात् ।  
  
आक्षेपे ऽपि व्यङ्ग्य-विशेषाक्षेपिणो ऽपि वाच्यस्यैव चारुत्वं प्राधान्येन वाक्यार्थ आक्षेपोक्ति-सामर्थ्याद् एव ज्ञायते । तथा हि-तत्र शब्दोपारूढो विशेषाभिधानेच्छया प्रतिषेध-रूपो य आक्षेपः स एव व्यङ्ग्य-विशेषम् आक्षिपन् मुख्यं काव्य-शरीरम् ।  
  
चारुत्वोत्कर्ष-निबन्धना हि वाच्य-व्यङ्ग्ययोः प्राधान्य-विवक्षा । यथा-  
  
अनुरागवती सन्ध्या दिवसस् तत्-पुरःसरः ।  
अहो दैव-गतिः कीदृक् तथापि न समागमः ॥  
  
अत्र सत्याम् अपि व्यङ्ग्य-प्रतीतौ वाच्यस्यैव चारुत्वम् उत्कर्षवद् इति तस्यैव प्राधान्य-विवक्षा ।  
  
यथा च दीपकापह्नुत्य्-आदौ व्यङ्ग्यत्वेनोपमायाः प्रतीताव् अपि प्राधान्येनाविवक्षितत्वान् न तया व्यपदेशस् तद्वद् अत्रापि द्रष्टव्यम् । अनुक्त-निमित्तायाम् अपि विशेषोक्तौ-  
  
आहूतो ऽपि सहायैर् ओम् इत्य् उक्त्वा विमुक्त-निद्रो ऽपि ।  
गन्तु-मना अपि पथिकः सङ्कोचं नैव शिथिलयति ॥  
  
इत्य् आदौ व्यङ्ग्यस्य प्रकरण-सामर्थ्यात् प्रतीति-मात्रं न तु तत्-प्रतीति-निमित्ता काचिच् चारुत्व-निष्पत्तिर् इति न प्राधान्यम् । पर्यायोक्ते ऽपि यदि प्राधान्येन व्यङ्ग्यत्वं तद् भवतु नाम तस्य ध्वनाव् अन्तर्-भावः । न तु ध्वनेस् तत्रान्तर्-भावः । तस्य महा-विषयत्वेनाङ्गित्वेन च प्रतिपादयिष्यमाणत्वात् । न पुनः पर्यायो भामहोदाहृत-सदृशे व्यङ्ग्यस्यैव प्राधान्यम् । वाच्यस्य तत्रोपसर्जनाभावेनाविवक्षितत्वात् ।  
  
अपह्नुति-दीपकयोः पुनर्-वाच्यस्य प्राधान्यं व्यङ्ग्यस्य चानुयायित्वं प्रसिद्धम् एव ।  
  
सङ्करालङ्कारे ऽपि यदालङ्कारो ऽलङ्कारान्तर-च्छायाम् अनुगृह्णाति, तदा व्यङ्ग्यस्य प्राधान्येनाविवक्षितत्वान् न ध्वनि-विषयत्वम् । अलङ्कार-द्वय-सम्भावनायां तु वाच्य-व्यङ्ग्ययोः समं प्राधान्यम् । अथ वाच्योपसर्जनी-भावेन व्यङ्ग्यस्य तत्रावस्थानं तदा सो ऽपि ध्वनि-विषयो ऽस्तु, न तु स एव ध्वनिर् इति वक्तुं शक्यम् । पर्यायोक्त-निर्दिष्ट-न्यायात् । अपि च सङ्करालङ्कारे ऽपि च क्वचित् सङ्करोक्तिर् एव ध्वनि-सम्भावनां निराकरोति ।  
  
अप्रस्तुत-प्रशंसायाम् अपि यदा सामान्य-विशेष-भावान् निमित्त-निमित्ति-भावाद् वा अभिधीयमानस्याप्रस्तुतस्य प्रतीयमानेन प्रस्तुतेनाभिसम्बन्धस् तदाभिधीयमान-प्रतीयमानयोः समम् एव प्राधान्यम् । यदा तावत् सामान्यस्याप्रस्तुतस्याभिधीयमानस्य प्राकरणिकेन विशेषेण प्रतीयमानेन सम्बन्धस् तदा विशेष-प्रतीतौ सत्याम् अपि प्राधान्येन तत्-सामान्येनाविनाभावात् सामान्यस्यापि प्राधान्यम् । यदापि विशेषस्य सामान्य-निष्ठत्वं तदापि सामान्यस्य प्राधान्ये सामान्ये सर्व-विशेषाणाम् अन्तर्-भावाद् विशेषस्यापि प्राधान्यम् । निमित्त-निमित्ति-भावे चायम् एव न्यायः ।  
  
यदा तु सारूप्य-मात्र-वशेनाप्रस्तुत-प्रशंसायाम् अप्रकृत-प्रकृतयोः सम्बन्धस् तदाप्य् अप्रस्तुतस्य सरूपस्याभिधीयमानस्य प्राधान्येनाविवक्षायां ध्वनाव् एवान्तः-पातः । इतरथा त्व् अलङ्कारान्तरम् एव । तद् अयम् अत्र सङ्क्षेपः-  
व्यङ्ग्यस्य यत्राप्राधान्यं वाच्य-मात्रानुयायिनः ।  
समासोक्त्यादयस् तत्र वाच्यालङ्कृतयः स्फुटाः ॥  
व्यङ्ग्यस्य प्रतिभा-मात्रे वाच्यार्थानुगमे ऽपि वा ।  
न ध्वनिर् यत्र वा तस्य प्राधान्यं न प्रतीयते ॥  
तत्-पराव् एव शब्दार्थौ यत्र व्यङ्ग्यं प्रति स्थितौ ।  
ध्वनेः स एव विषयो मन्तव्यः सङ्करोज्झितः ॥  
  
तस्मान् न ध्वनेर् अन्यत्रान्तर्-भावः ।  
  
इतश् च नान्तर्-भावः ; यतः काव्य-विशेषो ऽङ्गी ध्वनिर् इति कथितः । तस्य पुनर् अङ्गानि-अलङ्कारा गुणा वृत्तयश् चेति प्रतिपादयिष्यन्ते । न चावयव एव पृथग्-भूतो ऽवयवीति प्रसिद्धः । अपृथग्-भावे तु तद्-अङ्गत्वं तस्य । न तु तत्त्वम् एव । यत्रापि वा तत्त्वं तत्रापि ध्वनेर् महा-विषयत्वान् न तन्-निष्ठत्वम् एव ।  
  
"सूरिभिः कथित" इति विद्वद्-उपज्ञेय-मुक्तिः, न तु यथा-कथञ्चित्-प्रवृत्तेति प्रतिपाद्यते । प्रथमे हि विद्वांसो वैयाकरणाः, व्याकरण-मूलत्वात् सर्व-विद्यानाम् । ते च श्रूयमाणेषु वर्णेषु ध्वनिर् इति व्यवहरन्ति । तथैवान्यैस् तन्-मतानुसारिभिः सूरिभिः काव्य-तत्त्वार्थ-दर्शिभिर् वाच्य-वाचक-सम्मिश्रः शब्दात्मा काव्यम् इति व्यपदेश्यो व्यञ्जकत्व-साम्याद् ध्वनिर् इत्य् उक्तः । न चैवं-विधस्य ध्वनेर् वक्ष्यमाण-प्रभेद-तद्-भेद-सङ्कलनया महा-विषयस्य यत्-प्रकाशनं तद्-अप्रसिद्धालङ्कार-विशेष-मात्र-प्रतिपादनेन तुल्यम् इति तद्-भावित-चेतसां युक्त एव संरम्भः । न च तेषु कथञ्चिद् ईर्ष्यया कलुषित-शेमुषी-कत्वम् आविष्करणीयम् । तद् एवं ध्वनेस् तावद् अभाव-वादिनः प्रत्युक्ताः ।  
  
अस्ति ध्वनिः । स चासाव् अविवक्षित-वाच्यो विवक्षितान्य् अपर-वाच्यश् चेति द्विविधः सामान्येन । तत्राद्यस्योदाहरणम्-  
  
सुवर्ण-पुष्पां पृथिवीं चिन्वन्ति पुरुषास् त्रयः ।  
शूरश् च कृत-विद्यश् च यश् च जानाति सेवितुम् ॥  
  
द्वितीयस्यापि-  
शिखरिणि क्व नु नाम कियच् चिरं  
किम् अभिधानम् असाव् अकरोत् तपः ।  
तरुणि येन तवाधर-पाटलं  
दशति बिम्ब-फलं शुकशावकः ॥ ध्व_१।१३  ॥  
  
यद् अप्य् उक्तं भक्तिर् ध्वनिर् इति, तत् प्रतिसमाधीयते-  
  
_________________________________________________________  
  
ध्व्_१।१४अ:  
  
भक्त्या बिभर्ति नैकत्वम् रूप-भेदाद् अयं ध्वनिः  ॥ ध्व्क्_१।१४अ ॥  
  
अयम् उक्त-प्रकारो ध्वनिर् भक्त्या नैकत्वं बिभर्ति भिन्न-रूपत्वात् । वाच्य-व्यतिरिक्तस्यार्थस्य वाच्य-वाचकाभ्यां तात्पर्येण प्रकाशनं यत्र व्यङ्ग्य-प्राधान्ये स ध्वनिः । उपचार-मात्रं तु भक्तिः ।  
  
मा चैतत् स्याद् भक्तिर् लक्षणं ध्वनेर् इत्य् आह-  
  
_________________________________________________________  
  
ध्व्_१।१४ब्:  
  
अतिव्याप्तेर् अथाव्याप्तेर् न चासौ लक्ष्यते तया  ॥ ध्व्क्_१।१४ब् ॥  
  
नैव भक्त्या ध्वनिर् लक्ष्यते । कथम् ? अतिव्याप्तेर् अव्याप्तेश् च । तत्रातिव्याप्तिर् ध्वनि-व्यतिरिक्ते ऽपि विषये भक्तेः सम्भवात् । यत्र हि, व्यङ्ग्य-कृतं महत्-सौष्ठवं नास्ति तत्राप्य् उपचरित-शब्द-वृत्त्या प्रसिद्ध्य्-अनुरोध-प्रवर्तित-व्यवहाराः कवयो दृश्यन्ते । यथा [रत्नावली २।१२]-  
  
परिम्लानं पीन-स्तन-जघन-सङ्गाद् उभयतस्  
तनोर् मध्यस्यान्तः परिमलनम् अप्राप्य हरितम् ।  
इदं व्यस्त-न्यासं श्लथ-भुज-लताक्षेप-वलनैः  
कृशाङ्ग्याः सन्तापं वदति विसिनी-पत्र-शयनम् ॥[*८]  
[*८] स्र्क् ७०९, रसार्णव १।४४१।  
  
  
तथा-  
चुम्बज्ज{इ} सअहुत्तं अवरुन्धिज्ज{इ} सहस्स-हुत्तं बि ।  
रमिअ पुणो बि रमिज्ज{इ} पिए जणे णत्थि पुणरुत्तं ॥  
  
[चुम्ब्यते शत-कृत्वो ऽवरुध्यते सहस्र-कृत्वः ।  
विरम्य पुना रम्यते प्रियो जनो नास्ति पुनरुक्तम् ॥]  
  
तथा-  
कुबिआओ पसण्नाओ ओरण्ण-मुहीओ विहसमाणाओ ।  
जह गहिआ तह हिअअं हरन्ति उच्छिन्त-महिलाओ ॥  
  
[कुपिताः प्रसन्ना अवरुदित-वदना विहसन्त्यः ।  
यथा गृहीतास् तथा हृदयं हरन्ति स्वैरिण्यो महिलाः ॥]  
  
तथा-  
अज्जाए पहारो णवल-दाए दिण्णो पिएण थण-बट्टे ।  
मि{उ}ओ बि दूसहो ब्बिअ जाओ हिअए सवत्तीणं ॥  
  
[भार्यायाः प्रहारो नव-लतया दत्तः प्रियेण स्तन-पृष्ठे ।  
मृदुको ऽपि दुःसह इव जातो हृदये सपत्नीनाम् ॥]  
  
तथा-  
परार्थे यः पीडाम् अनुभवति भङ्गे ऽपि मधुरो  
यदीयः सर्वेषाम् इह खलु विकारो ऽप्य् अभिमतः ।  
न सम्प्राप्तो वृद्धिं यदि स भृशम् अक्षेत्र-पतितः  
किम् इक्षोर् दोषो ऽसौ न पुनर् अगुणाया मरु-भुवः ॥  
  
इत्य् अत्रेक्षु-पक्षे ऽनुभवति शब्दः । न चैवं-विधः कदाचिद् अपि ध्वनेर् विषयः । यतः-  
  
_________________________________________________________  
  
ध्व्_१।१५:  
  
उक्त्य्-अन्तरेणाशक्यं यत् तच् चारुत्वं प्रकाशयन् ।  
शब्दो व्यञ्जकतां बिभ्रद् ध्वन्य्-उक्तेर् विषयीभवेत्  ॥ ध्व्क्_१।१५ ॥  
  
अत्र चोदाहृते विषये नोक्त्य्-अन्तरा-शक्य-चारुत्व-व्यक्ति-हेतुः शब्दः ।  
  
किं च-  
  
_________________________________________________________  
  
ध्व्_१।१६:  
  
रूढा ये विषये ऽन्यत्र शब्दाः स्व-विषयाद् अपि ।  
लावण्याद्याः प्रयुक्तास् ते न भवन्ति पदं ध्वनेः  ॥ ध्व्क्_१।१६ ॥  
  
तेषु चोपचरित-शब्द-वृत्तिर् अस्तीति । तथा-विधे च विषये क्वचित् सम्भवन्न् अपि ध्वनि-व्यवहारः प्रकारान्तरेण प्रवर्तते । न तथा-विध-शब्द-मुखेन ।  
  
अपि च-  
_________________________________________________________  
  
ध्व्_१।१७:  
  
मुख्यां वृत्तिं परित्यज्य गुण-वृत्त्यार्थ-दर्शनम् ।  
यद् उद्दिश्य फलं तत्र शब्दो नैव स्खलद्-गतिः  ॥ ध्व्क्_१।१७ ॥  
  
तत्र हि चारुत्वातिशय-विशिष्टार्थ-प्रकाशन-लक्षणे प्रयोजने कर्तव्ये यदि शब्दस्यामुख्यता तदा तस्य प्रयोगे दुष्टतैव स्यात् । न चैवम् ; तस्मात्-  
  
_________________________________________________________  
  
ध्व्_१।१८:  
  
वाचकत्वाश्रयेणैव गुण-वृत्तिर् व्यवस्थिता ।  
व्यञ्जकत्वैक-मूलस्य ध्वनेः स्याल् लक्षणं कथम्  ॥ ध्व्क्_१।१८ ॥  
  
तस्माद् अन्यो ध्वनिर् अन्या च गुण-वृत्तिः ।  
  
अव्याप्तिर् अप्य् अस्य लक्षणस्य । न हि ध्वनि-प्रभेदो विवक्षितान्य-पर-वाच्य-लक्षणः । अन्ये च बहवः प्रकारा भक्त्या व्याप्यन्तः ; तस्माद् भक्तिर् अलक्षणम् ॥ ध्व_१।१८  ॥  
  
_________________________________________________________  
  
ध्व्_१।१९अ:  
  
कस्यचिद् ध्वनि-भेदस्य सा तु स्याद् उपलक्षणम् ।  
  
सा पुनर् भक्तिर् वक्ष्यमाण-प्रभेद-मध्याद् अन्यतमस्य भेदस्य यदि नामोपलक्षणतया सम्भाव्येत ; यदि च गुण-वृत्त्यैव ध्वनिर् लक्ष्यत इत्य् उच्यते तद्-अभिधा-व्यापारेण तद्-इतरो ऽलङ्कार-वर्गः समग्र एव लक्ष्यत इति प्रत्येकम् अलङ्काराणां लक्षण-करण-वैयर्थ्य-प्रसङ्गः ।  
  
किं च-  
  
_________________________________________________________  
  
ध्व्_१।१९ब्:  
  
लक्षणे ऽन्यैः कृते चास्य पक्ष-संसिद्धिर् एव नः  ॥ ध्व्क्_१।१९अ ॥  
  
कृते ऽपि वा पूर्वम् एवान्यैर् ध्वनि-लक्षणे पक्ष-संसिद्धिर् एव नः ; यस्माद् ध्वनिर् अस्तीति नः पक्षः । स च प्राग् एव संसिद्ध इत्य् अयत्न-सम्पन्न-समीहितार्थाः संवृत्ताः स्मः ।  
  
ये ऽपि सहृदय-हृदय-संवेद्यम् अनाख्येयम् एव ध्वनेर् आत्मानम् आम्नासिषुस् ते ऽपि न परीक्ष्य वादिनः । यत उक्तया नीत्या वक्ष्यमाणया च ध्वनेः सामान्य-विशेष-लक्षणे प्रतिपादिते ऽपि यद्य् अनाख्येयत्वं तत् सर्वेषाम् एव वस्तूनां तत्-प्रसक्तम् । यदि पुनर् ध्वनेर् अतिशयोक्त्यानया काव्यान्तरातिशायि तैः स्वरूपम् आख्यायते तत् ते ऽपि युक्ताभिधायिन एव ॥  
  
इति श्री-राजानकानन्दवर्धनाचार्य-विरचिते ध्वन्य्-आलोके प्रथम उद्द्योतः ॥  
  
  
-ओ)०(ओ-  
  
  
  
  
_________________________________________________________  
  
(२)  
  
॥ द्वितीयोद्द्योतः ॥  
  
एवम् अविवक्षित-वाच्य-विवक्षितान्य-पर-वाच्यत्वेन ध्वनिर् द्वि-प्रकारः प्रकाशितः ।  
तत्राविवक्षित-वाच्यस्य प्रभेद-प्रतिपादनायेदम् उच्यते-  
  
_________________________________________________________  
  
ध्व्_२।१:  
  
अर्थान्तरे सङ्क्रमितम् अत्यन्तं वा तिरस्कृतम् ।  
अविवक्षित-वाच्यस्य ध्वनेर् वाच्यं द्विधा मतम्  ॥ ध्व्क्_२।१ ॥  
  
तथाविधाभ्यां च ताभ्यां व्यञ्ग्यस्यैव विशेषः । तत्रार्थान्तर-सङ्क्रमित-वाच्यो यथा-  
स्निग्ध-श्यामल-कान्ति-लिप्त-वियतो वेल्लद्-बलाका घना  
वाताः शीकरिणः पयोद-सुहृदाम् आनन्द-केकाः कलाः ।  
कामं सन्तु दृढं कठोर-हृदयो रामो ऽस्मि सर्वं सहे  
वैदेही तु कथम् भविष्यति हहा हा देवि धीरा भव ॥[*९]  
[*९] सद्-उक्ति-कर्णामृत ९७८, साह्।द्। २।१७।  
  
  
इत्य् अत्र राम-शब्दः । अनेन हि व्यङ्ग्य-धर्मान्तर-परिणतः सञ्ज्ञी प्रत्याय्यते, न सञ्ज्ञि-मात्रम् । यथा च ममैव विषम-बाण-लीलायाम्-  
  
ताला जाअन्ति गुणा जाला दे सहिअएहिं घेप्पन्ति ।  
र{इ}-किरणानुग्गहीआइं होन्ति कमलाइं कमलाइं ॥  
  
[तदा जायन्ते गुणा यदा ते सहृदयैर् गृह्यन्ते ।  
रवि-किरणानुगृहीतानि भवन्ति कमलानि कमलानि ॥]  
  
इत्य् अत्र द्वितीयः कमल-शब्दः ।  
  
अत्यन्त-तिरस्कृत-वाच्यो यथादि-कवेर् वाल्मीकेः-  
  
रवि-सङ्क्रान्त-सौभाग्यस् तुषारावृत-मण्डलः ।  
निःश्वासान्ध इवादर्शश् चन्द्रमा न प्रकाशते ॥इति ।  
  
अत्रान्ध-शब्दः । यथा च-  
  
गअनं च मत्त-मेहं धारालुलि-अज्जुनाइं अ बणाइं ।  
णिरहङ्कार-मिअङ्का हरन्ति णीलाओ निसाओ ॥  
  
[गगनं च मत्त-मेघं धारा-लुलितार्जुनानि च वनानि ।  
निरहङ्कार-मृगाङ्का हरन्ति नीला अपि निशाः ॥]  
  
अत्र मत्त-निरहङ्कार-शब्दौ ॥ ध्व_२।१  ॥  
  
_________________________________________________________  
  
ध्व्_२।२:  
  
असंलक्ष्य-क्रमोद्द्योतः क्रमेण द्योतितः परः ।  
विवक्षिताभिधेयस्य ध्वनेर् आत्मा द्विधा मतः  ॥ ध्व्क्_२।२ ॥  
  
मुख्यतया प्रकाशमानो व्यङ्ग्यो ऽर्थो ध्वनेर् आत्मा । स च वाच्यार्थापेक्षया कश्चिद् अलक्ष्य-क्रमतया प्रकाशते, कश्चित् क्रमेणेति द्विधा मतः ॥ ध्व_२।२  ॥  
  
तत्र-  
_________________________________________________________  
  
ध्व्_२।३:  
  
रस-भाव-तद्-आभास-तत्-प्रशान्त्य्-आदिर् अक्रमः ।  
ध्वनेर् आत्माङ्गि-भावेन भासमानो व्यवस्थितः  ॥ ध्व्क्_२।३ ॥  
  
रसादिर् अर्थो हि सहेव वाच्येनावभासते । स चाङ्गित्वेनावभासमानो ध्वनेर् आत्मा ।  
  
इदानीं रसवद्-अलङ्काराद् अलक्ष्य-क्रम-द्योतनात्मनो ध्वनेर् विभक्तो विषय इति प्रदर्श्यते-  
  
_________________________________________________________  
  
ध्व्_२।४:  
  
वाच्य-वाचक-चारुत्व-हेतूनां विविधात्मनाम् ।  
रसादि-परता यत्र स ध्वनेर् विषयो मतः  ॥ ध्व्क्_२।४ ॥  
  
रस-भावतद्-आभास-तत्-प्रशम-लक्षणं मुख्यम् अर्थम् अनुवर्तमाना शब्दार्थालङ्कारा गुणाश् च परस्परं ध्वन्य्-अपेक्षया विभिन्न-रूपा व्यवस्थितास् तत्र काव्ये ध्वनिर् इति व्यपदेशः ॥ ध्व_२।४  ॥  
  
_________________________________________________________  
  
ध्व्_२।५:  
  
प्रधान्ये ऽन्यत्र वाक्यार्थे यत्राङ्गं तु रसादयः ।  
काव्ये तस्मिन्न् अलङ्कारो रसादिर् इति मे मतिः  ॥ ध्व्क्_२।५ ॥  
  
यद्य् अपि रसवद्-अलङ्कारस्यान्यैर् दर्शितो विषयस् तथापि यस्मिन् काव्ये प्रधानतयान्यो ऽर्थो वाक्यार्थी-भूतस् तस्य चाङ्ग-भूता ये रसादयस् ते रसादेर् अलङ्कारस्य विषया इति मामकीनः पक्षः । तद् यथा चाटुषु प्रेयो ऽलङ्कारस्य वाक्यार्थत्वे ऽपि रसादयो ऽङ्गभूता दृश्यन्ते । स च रसादिर् अलङ्कारः शुद्धः सङ्कीर्णो वा ।  
  
तत्राद्यो यथा-  
  
किं हास्येन न मे प्रयास्यसि पुनः प्राप्तश् चिराद् दर्शनं  
केयम् निष्करुण प्रवास-रुचिता केनासि दूरिकृतः ।  
स्वप्नान्तेष्व् इति ते वदन् प्रियतम-व्यासक्त-कण्ठ-ग्रहो  
बुद्धा रोदिति रिक्त-बाहु-वलयस् तारं रिपु-स्त्री-जनः ॥  
  
इत्य् अत्र करुण-रसस्य शुद्धस्याङ्ग-भावात् स्पष्टम् एव रसवद्-अलङ्कारत्वम् । एवम् एवं-विधे विषये रसान्तराणां स्पष्ट एवाङ्गभावः ।  
  
सङ्कीर्णो रसादिर् अङ्ग-भूतो यथ-  
  
क्षिप्तो हस्तावलग्नः प्रसभम् अभिहतो ऽप्य् आददानो ऽंशुकान्तं  
गृह्णन् केशेष्व् अपास्तश् चरण-निपतितो नेक्षितः सम्भ्रमेण ।  
आलिङ्गन् यो ऽवधूतस् त्रिपुर-युवतिभिः साश्रु-नेत्रोत्पलाभिः  
कामीवार्द्रापराधः स दहतु दुरितं शाम्भवो वः शराग्निः ॥  
  
इत्य् अत्र त्रिपुर-रिपु-प्रभावातिशयस्य वाक्यार्थत्वे ईर्ष्या-विप्रलम्भस्य श्लेष-सहितस्याङ्ग-भाव इति, एवं-विध एव रसवद्-आद्य्-अलङ्कारस्य न्याय्यो विषयः । अत एव चेर्ष्या-विप्रलम्भ-करुणयोर् अङ्गत्वेन व्यवस्थानात् समावेशो न दोषः । यत्र हि रसस्य वाक्यार्थी-भावस् तत्र कथम् अलङ्कारत्वम् ? अलङ्कारो हि चारुत्व-हेतुः प्रसिद्धः ; न त्व् असाव् आत्मैवात्मनश् चारुत्व-हेतुः ।  
  
तथा चायम् अत्र सङ्क्षेपः-  
  
रस-भावादि-तात्पर्यम् आश्रित्य विनिवेशनम् ।  
अलङ्कृतीनां सर्वासाम् अलङ्कारत्व-साधनम् ॥  
  
तस्माद् यत्र रसादयो वाक्यार्थी-भूताः स सर्वो न रसादेर् अलङ्कारस्य विषयः ; स ध्वनेः प्रभेदः, तस्योपमादयो ऽलङ्काराः । यत्र तु प्राधान्येनार्थान्तरस्य वाक्यार्थी-भावे रसादिभिश् चारुत्व-निष्पत्तिः क्रियते, स रसादेर् अलङ्कारताया विषयः ।  
  
एवं ध्वनेर् उपमादीनां रसवद्-अलङ्कारस्य च विभक्त-विषयता भवति ।  
  
यदि तु चेतनानां वाक्यार्थी-भावो रसाद्य्-अलङ्कारस्य विषय इत्य् उच्यते तर्ह्य् उपमादीनां प्रविरल-विषयता निर्विषयता वाभिहिता स्यात् । यस्माद् अचेतन-वस्तु-वृत्ते वाक्यार्थी-भूते पुनश् चेतन-वस्तु-वृत्तान्त-योजनया यथा-कथञ्चिद् भवितव्यम् ।  
  
अथ सत्याम् अपि तस्यां यत्राचेतनानां वाक्यार्थी-भावो नासौ रसवद्-अलङ्कारस्य विषय इत्य् उच्यते । तन् महतः काव्य-प्रबन्धस्य रसनिधानभूतस्य नीरसत्वमभिहितं स्यात् ।  
यथा-  
  
तरङ्ग-भ्रू-भङ्गा क्षुभित-विहग-श्रेणि-रशना  
विकर्षन्ती फेनं वसनम् इव संरम्भ-शिथिलम् ।  
यथा-विद्धं याति स्खलितम् अभिसन्धाय बहुशो  
नदी-रूपेणेयं ध्रुवम् असहना सा परिणता ॥  
  
यथा वा-  
तन्वी मेघ-जलार्द्र-पल्लवतया धौताधर् एवाश्रुभिः  
शून्येवाभरणैः स्वकाल-विरहाद् विश्रान्त-पुष्पोद्गमा ।  
चिन्ता मौनम् इवाश्रिता मधु-कृतां शब्दैर् विना लक्ष्यते  
चण्डी माम् अवधूय पाद-पतितं जातानुतापेव सा ॥  
  
यथा वा-  
तेषां गोप-वधू-विलास-सुहृदां राधा-रहः-साक्षिणां  
क्षेमं भद्र कलिन्द-शैल-तनया-तीरे लता-वेश्मनां ।  
विच्छिन्ने स्मर-तल्प-कल्पन-मृद्-उच्छेदोपयोगे ऽधुना  
ते जाने जरठी-भवन्ति विगलन् नील-त्विषः पल्लवाः ॥[*१०]  
[*१०] स्र्क् ८०८ (विद्यायाः); स्व्म् ८७।८ (कस्यापि)  
  
  
इत्य् एवम् आदौ विषये ऽचेतनानां वाक्यार्थी-भावे ऽपि चेतन-वस्तु-वृत्तान्त-योजनास्त्य् एव । अथ यत्र चेतन-वस्तु-वृत्तान्त-योजनास्ति तत्र रसादिर् अलङ्कारः । तद् एवं सत्य् उपमादयो निर्विषयाः प्रविरल-विषया वा स्युः । यस्मान् नास्त्य् एवासाव् अचेतन-वस्तु-वृत्तान्तो यत्र चेतन-वस्तु-वृत्तान्त-योजना नास्त्य् अन्ततो विभावत्वेन । तस्माद् अङ्गत्वेन च रसादीनाम् अलङ्कारता ।  
यः पुनर् अङ्गी रसो भावो वा सर्वाकारम् अलङ्कार्यः स ध्वनेर् आत्मेति ॥ ध्व_२।५  ॥  
  
किं च-  
  
_________________________________________________________  
  
ध्व्_२।६:  
  
तम् अर्थम् अवलम्बन्ते ये ऽङ्गिनं ते गुणाः स्मृताः ।  
अङ्गाश्रितास् त्व् अलङ्कारा मन्तव्याः कटकादिवत्  ॥ ध्व्क्_२।६ ॥  
  
ये तम् अर्थं रसादि-लक्षणम् अङ्गिनं सन्तम् अवलम्बते ते गुणाः शौर्यादिवत् । वाच्य-वाचक-लक्षणान्य् अङ्गानि ये पुनस् तद्-आश्रितास् ते ऽलङ्कारा मन्तव्याः कटकादिवत् ॥ ध्व_२।६  ॥  
  
तथा च-  
_________________________________________________________  
  
ध्व्_२।७:  
  
शृङ्गार एव मधुरः परः प्रह्लादनो रसः ।  
तन्-मयं काव्यम् आश्रित्य माधुर्यं प्रतितिष्ठति  ॥ ध्व्क्_२।७ ॥  
  
शृङ्गार एव रसान्तरापेक्षया मधुरः प्रह्लाद-हेतुत्वात् । तत्-प्रकाशन-पर-शब्दार्थतया काव्यस्य स माधुर्य-लक्षणो गुणः । श्रव्यत्वं पुनर् ओजसो ऽपि साधारणम् इति ॥ ध्व_२।७  ॥  
  
_________________________________________________________  
  
ध्व्_२।८:  
  
शृङ्गारे विप्रलम्भाख्ये करुणे च प्रकर्षवत् ।  
माधुर्यम् आर्द्रतां याति यतस् तत्राधिकं मनः  ॥ ध्व्क्_२।८ ॥  
  
विप्रलम्भ-शृङ्गार-करुणयोस् तु माधुर्यम् एव प्रकर्षवत् । सहृदय-हृदयावर्जनातिशय-निमित्तत्वाद् इति ॥ ध्व_२।८  ॥  
  
_________________________________________________________  
  
ध्व्_२।९:  
  
रौद्रादयो रसा दीप्त्या लक्ष्यन्ते काव्य-वर्तिनः ।  
तद्-व्यक्ति-हेतू शब्दार्थाव् आश्रित्यौजो व्यवस्थितम्  ॥ ध्व्क्_२।९ ॥  
  
रौद्रादयो हि रसाः परां दीप्तिम् उज्ज्वलतां जनयन्तीति लक्षणया त एव दीप्तिर् इत्य् उच्यते ।  
तत्-प्रकाशन-परः शब्दो दीर्घ-समास-रचनालङ्कृतं वाक्यम् । यथा-  
  
चञ्चद्-भुज-भ्रमित-चण्ड-गदाभिघात-  
सञ्चूर्णितोरु-युगलस्य सुयोधनस्य ।  
स्त्यानावबद्ध-घन-शोणित-शोण-पाणिर्  
उत्तंसयिष्यति कचांस् तव देवि भीमः ॥(वेणि १।२१)  
  
तत्-प्रकाशन-परश् चार्थो ऽनपेक्षित-दीर्घ-समास-रचनः प्रसन्न-वाचकाभिधेयः । यथा-  
यो यः शस्त्रं बिभर्ति स्व-भुज-गुरु-मदः पाण्डवीनां चमूनां  
यो यः पाञ्चाल-गोत्रे शिशुर् अधिक-वया गर्भ-शय्यां गतो वा ।  
यो यस् तत्-कर्म-साक्षी चरति मयि रणे यश् च यश् च प्रतीपः  
क्रोधान्धस् तस्य तस्य स्वयम् अपि जगताम् अन्तकस्यान्तको ऽहम् ॥(वेणि ३।३२)  
  
इत्य् आदौ द्वयोर् ओजस्त्वम् ॥ ध्व_२।९  ॥  
  
_________________________________________________________  
  
ध्व्_२।१०:  
  
समर्पकत्वं काव्यस्य यत् तु सर्व-रसान् प्रति ।  
स प्रसादो गुणो ज्ञेयः सर्व-साधारण-क्रियः  ॥ ध्व्क्_२।१० ॥  
  
प्रसादस् तु स्वच्छता शब्दार्थयोः । स च सर्व-रस-साधारणो गुणः सर्व-रचना-साधारणश् च व्यङ्ग्यार्थापेक्षयैव मुख्यतया व्यवस्थितो मन्तव्यः ॥ ध्व_२।१० ॥  
  
_________________________________________________________  
  
ध्व्_२।११:  
  
श्रुति-दुष्टादयो दोषा अनित्या ये च दर्शिताः ।  
ध्वन्य्-आत्मन्य् एव शृङ्गारे ते हेया इत्य् उदाहृताः  ॥ ध्व्क्_२।११ ॥  
  
अनित्या दोषाश् च ये श्रुति-दुष्टादयः सूचितास् ते ऽपि न वाच्ये अर्थ-मात्रे, न च व्यङ्ग्ये शृङ्गारे वा ध्वनेर् अनात्म-भूते । किं तर्हि ? ध्वन्यात्मन्य् एव शृङ्गारे ऽङ्गितया व्यङ्ग्ये ते हेया इत्य् उदाहृताः । अन्यथा हि तेषाम् अनित्य-दोषतैव न स्यात् । एवम् अयम् असंलक्ष्य-क्रम-द्योतो ध्वनेर् आत्मा प्रदर्शितः सामान्येन ॥ ध्व_२।११  ॥  
  
_________________________________________________________  
  
ध्व्_२।१२:  
  
तस्याङ्गानां प्रभेदा ये प्रभेदाः स्वगताश् च ये ।  
तेषामानन्त्यमन्योन्यसम्बन्धपरिकल्पने  ॥ ध्व्क्_२।१२ ॥  
  
अङ्गितया व्यङ्ग्यो रसादिर् विवक्षितान्य् अपर-वाच्यस्य ध्वनेर् एक आत्मा य उक्तस् तस्याङ्गानां वाच्य वाचकानुपातिनाम् अलङ्काराणां ये प्रभेदा निरवधयो ये च स्वगतास् तस्याङ्गिनो ऽर्थस्य रस-भाव-तद्-आभास-तत्-प्रशम-लक्षणा विभावानुभाव-व्यभिचारि-प्रतिपादन-सहिता अनन्ताः स्वाश्रयापेक्षया निःसीमानो विशेषास् तेषाम् अन्योन्य-सम्बन्ध-परिकल्पने क्रियमाणे कस्यचिद् अन्यतमस्यापि रसस्य प्रकाराः परिसङ्ख्यातुं न शक्यन्ते किम् उत सर्वेषाम् ।  
  
तथा हि शृङ्गारस्याङ्गिनस् तावद् आद्यौ द्वौ भेदौ-सम्भोगो विप्रलम्भश् च । सम्भोगस्य च परस्पर-प्रेम-दर्शन-सुरत-विहरणादि-लक्षणाः प्रकाराः ।  
विप्रलम्भस्याप्य् अभिलाषेर्ष्या-विरह-प्रवास-विप्रलम्भादयः । तेषां च प्रत्येकं विभावानुभाव-व्यभिचारि-भेदः । तेषां च देश-कालाद्य्-आश्रयावस्था-भेद इति स्वगत-भेदापेक्षयैकस्य तस्यापरिमेयत्वं, किं पुनर् अङ्ग-प्रभेद-कल्पनायाम् । ते ह्य् अङ्ग-प्रभेदाः प्रत्येकम् अङ्गि-प्रभेद-सम्बन्ध-परिकल्पने क्रियमाणे सत्यानन्त्यम् एवोपयान्ति ॥ ध्व_२।१२  ॥  
  
_________________________________________________________  
  
ध्व्_२।१३:  
  
दिङ्-मात्रं तूच्यते येन व्युत्पन्नानां स-चेतसाम् ।  
बुद्धिर् आसादितालोका सर्वत्रैव भविष्यति  ॥ ध्व्क्_२।१३ ॥  
  
दिङ्-मात्र-कथनेन हि व्युत्पन्नानां सहृदयानाम् एकत्रापि रस-भेदे सहालङ्कारैर् अङ्गाङ्गि-भाव-परिज्ञानाद् आसादितालोका बुद्धिः सर्वत्रैव भविष्यति ।  
  
तत्र-  
  
_________________________________________________________  
  
ध्व्_२।१४:  
  
शृङ्गारस्याङ्गिनो यत्नाद् एक-रूपानुबन्धवान् ।  
सर्वेष्व् एव प्रभेदेषु नानुप्रासः प्रकाशकः  ॥ ध्व्क्_२।१४ ॥  
  
अङ्गिनो हि शृङ्गारस्य ये उक्ताः प्रभेदास् तेषु सर्वेष्व् एक-प्रकारानुबन्धितया प्रबन्धेन प्रवृत्तो ऽनुप्रासो न व्यञ्जकः । अङ्गिन इत्य् अनेनाङ्ग-भूतस्य शृङ्गारस्यैक-रूपानुबन्ध्य्-अनुप्रास-निबन्धने काम-चारम् आह ॥२।१४ ॥  
  
_________________________________________________________  
  
ध्व्_२।१५:  
  
ध्वन्यात्म-भूते शृङ्गारे यमकादि-निबन्धनम् ।  
शक्ताव् अपि प्रमादित्वं विप्रलम्भे विशेषतः  ॥ ध्व्क्_२।१५ ॥  
  
ध्वनेर् आत्म-भूतः शृङ्गारस् तात्पर्येण वाच्य-वाचकाभ्यां प्रकाश्यमानस् तस्मिन् यमकादीनां यमक-प्रकाराणां निबन्धनं दुष्कर-शब्द-भङ्ग-श्लेषादीनां शक्ताव् अपि प्रमादित्वं । "प्रमादित्वम्" इत्य् अनेनैतद् दर्श्यते-काक-तालीयेन कदाचित् कस्यचिद् एकस्य यमकादेर् निष्पत्ताव् अपि भूम्नालङ्कारान्तरवद् रसाङ्गत्वेन निबन्धो न कर्तव्य इति । "विप्रलम्भे विशेषत" इत्य् अनेन विप्रलम्भे सौकुमार्यातिशयः ख्याप्यते । तस्मिन् द्योत्ये यमकादेर् अङ्गस्य निबन्धो नियमान् न कर्तव्य इति ॥ ध्व_२।१५  ॥  
  
अत्र युक्तिर् अभिधीयते-  
  
_________________________________________________________  
  
ध्व्_२।१६:  
  
रसाक्षिप्ततया यस्य बन्धः शक्य-क्रियो भवेत् ।  
अपृथग्-यत्न-निर्वत्यः सो ऽलङ्कारो ध्वनौ मतः  ॥ ध्व्क्_२।१६ ॥  
  
निष्पत्ताव् आश्चर्य-भूतो ऽपि यस्यालङ्कारस्य रसाक्षिप्ततयैव बन्धः शक्य-क्रियो भवेत् सो ऽस्मिन्न् अलक्ष्य-क्रम-व्यङ्ग्ये ध्वनाव् अलङ्कारो मतः । तस्यैव रसाङ्गत्वं मुख्यम् इत्य् अर्थः । यथा-  
  
कपोले पत्त्राली करतल-निरोधेन मृदिता  
निपीतो निःश्वासैर् अयम् अमृत-हृद्यो ऽधर-रसः ।  
मुहुः कण्ठे लग्नस् तरलयति बाष्प-स्तन-तटीं  
प्रियो मन्युर् जातस् तव निरनुरोधे न तु वयम् ॥[*११]  
[*११] अमरु ६७; स्र्क् ६६४, स्क्म् ७२०, स्क्व् ४८९, स्व् १६२७  
  
रसाङ्गत्वे च तस्य लक्षणम् अपृथग्-यत्न-निर्वर्त्यत्वम् इति यो रसं बन्धु-मध्य-वसितस्य कवेर् अलङ्कारस् तां वासनाम् अत्यूह्य यत्नान्तरम् आस्थितस्य निष्पद्यते स न रसाङ्गम् इति । यमके च प्रबन्धेन बुद्धि-पूर्वकं क्रियमाणे नियमेनैव यत्नान्तर-परिग्रह आपतति शब्द-विशेषान्वेषण-रूपः । अलङ्कारान्तरेष्व् अपि तत्-तुल्यम् इति चेत्-नैवम्; अलङ्कारान्तराणि हि निरूप्यमाण-दुर्घटनान्य् अपि रस-समाहित-चेतसः प्रतिभानवतः कवेर् अहम्-पूर्विकया परापतन्ति । यथा कादम्बर्यां कादम्बरी-दर्शनावसरे । यथा च माया-राम-शिरो-दर्शनेन विह्वलायां सीत-देव्यां सेतौ । युक्तं चैतत्, यतो रसा वाच्य-विशेषैर् एवाक्षेप्तव्याः ।  
  
अस्यैवार्थस्य सङ्ग्रह-श्लोकाः-  
  
रसवन्ति हि वस्तूनि सालङ्काराणि कानिचित् ।  
एकेनैव प्रयत्नेन निर्वर्त्यन्ते महा-कवेः ॥  
यमकादि-निबन्धे तु पृथग्-यत्नो ऽस्य जायते ।  
शक्तस्यापि रसे ऽङ्गत्वं तस्माद् एषां न विद्यते ॥  
रसाभासाङ्ग-भावस् तु यमकादेर् न वार्यते ।  
ध्वन्य्-आत्म-भूते शृङ्गारे त्व् अङ्गता नोपपद्यते ॥ ध्व_२।१६  ॥  
  
इदानीं ध्वन्य्-आत्म-भूतस्य शृङ्गारस्य व्यञ्जको ऽलङ्कार-वर्ग आख्यायते-  
  
_________________________________________________________  
  
ध्व्_२।१७:  
  
ध्वन्य्-आत्म-भूते शृङ्गारे समीक्ष्य विनिवेशितः ।  
रूपकादिर् अलङ्कार-वर्ग एति यथार्थताम्  ॥ ध्व्क्_२।१७ ॥  
  
अलङ्कारो हि बाह्यालङ्कारसाम्यादङ्गिनश्चारुत्व-हेतुरुच्यते ।  
वाच्यालङ्कारवर्गश् च रूपकादिर्यावानुक्तो वक्ष्यते च कैश्चित्, अलङ्काराणामनन्तत्वात् ॥।  
  
स सर्वो ऽपि यदि समीक्ष्य विनिवेश्यते तद-लक्ष्यक्रमव्यङ्ग्यस्य ध्वनेर् अङ्गिनः सर्वस्यैव चारुत्वहेतुर्निष्पद्यते ॥ ध्व_२।१७  ॥  
  
एषा चास्य विनिवेशने समीक्षा-  
  
_________________________________________________________  
  
ध्व्_२।१८-१९:  
  
विवक्षा तत्परत्वेन नाङ्गित्वेन कदाचन ।  
काले च ग्रहण-त्यागौ नातिनिर्वहणैषिता  ॥ ध्व्क्_२।१८ ॥  
निर्व्यूढाव् अपि चाङ्गत्वे यत्नेन प्रत्यवेक्षणम् ।  
रूपकादिर् अलङ्कार-वर्गस्याङ्गत्व-साधनम्  ॥ ध्व्क्_२।१९ ॥  
  
रस-बन्धेष्व् अत्यादृत-मनाः कविर् यम् अलङ्कारं तद् अङ्गतया विवक्षति । यथा [शकु। १।२०]-  
  
चलापाङ्गां दृष्टिं स्पृशसि नव-गोप-सुदृशां  
रहस्याख्यायीव मृशसि मृदु कर्णान्तिक-चरः ।  
करं व्याधुन्वत्याः पिबसि रति-सर्वस्वम् अधरं  
वयं तत्त्वान्वेषान् मधुकर हतास् त्वं खलु कृती ॥[*१२]  
[*१२] स्र्क् ५१५  
  
  
अत्र हि भ्रमर-स्वभावोक्तिर् अलङ्कारो रसानुगुणः । "नाङ्गित्वेन" इति न प्राधान्येन ।  
कदाचिद् रसादि-तात्पर्येण विवक्षितो ऽपि ह्य् अलङ्कारः कश्चिद् अङ्गित्वेन विवक्षितो दृश्यते । यथा-  
  
चक्राभिघात-प्रसभाज्ञयैव चकार यो राहु-वधू-जनस्य ।  
आलिङ्गनोद्दाम-विलास-वन्ध्यं रतोत्सवं चुम्बन-मात्र-शेषम् ॥  
  
अत्र हि पर्यायोक्तस्याङ्गित्वेन विवक्षा रसादि-तात्पर्ये सत्य् अपीति । अङ्गत्वेन विवक्षितम् अपि यम् अवसरे गृह्णाति नानवसरे ।  
  
अवसरे गृहीतिर्, यथा (रत्नावल्यां २।४)-  
  
उद्दामोत्कलिकां विपाण्डुर-रुचं प्रारब्ध-जृम्भां क्षणाद् आयासं श्वसनोद्गमैर् अविरतैर् आतन्वतीम् आत्मनः ।  
अद्योद्यानलताम् इमां समदनां नारीम् इवान्यां ध्रुवं पश्यन् कोप-विपाटल-द्युति मुखं देव्याः करिष्याम्य् अहम् ॥[*१३]  
[*१३] रसार्णव-सुधाकर २।२६।  
  
  
इत्य् अत्र उपमा श्लेषस्य । गृहीतम् अपि च यम् अवसरे त्यजति तद्-रसानुगुण-तयालङ्कारान्तरापेक्षया । यथा-  
  
रक्तस् त्वं नव-पल्लवैर् अहम् अपि श्लाघ्यैः प्रियाया गुणैस्  
त्वाम् आयान्ति शिलीमुखाः स्मर-धनुर्-मुक्तास् तथा माम् अपि ।  
कान्तापाद-तलाहतिस् तव मुदे तद्वन् ममाप्य् आवयोः  
सर्वं तुल्यम् अशोक केवलम् अहं धात्रा स-शोकः कृतः ॥[*१४]  
[*१४] स्र्क् ७७०।  
  
  
अत्र हि प्रबन्ध-प्रवृत्तो ऽपि श्लेषो व्यतिरेक-विवक्षया त्यज्यमानो रस-विशेषम् पुष्णाति ।  
नात्रालङ्कार-द्वय-सन्निपातः, किं तर्हि ? अलङ्कारान्तरम् एव श्लेष-व्यतिरेक-लक्षणं नरसिंहवद् इति चेत्-न, तस्य प्रकारान्तरेण व्यवस्थापनात् । यत्र हि श्लेष-विषय एव शब्दे प्रकारान्तरेण व्यतिरेक-प्रतीतिर् जायते स तस्य विषयः । यथा-"स हरिर् नाम्ना देवः स-हरिर् वर-तुरग-निवहेन" इत्य् आदौ ।  
  
अत्र ह्य् अन्य एव शब्दः श्लेषस्य विषयो ऽन्यश् च व्यतिरेकस्य । यदि चैवं-विधे विषये ऽलङ्कारान्तरत्व-कल्पना क्रियते तत्-संसृष्टेर् विषयापहार एव स्यात् । श्लेष-मुखेनैवात्र व्यतिरेकस्यात्म-लाभ इति नायं संसृष्टेर् विषय इति चेत्-न ; व्यतिरेकस्य प्रकारान्तरेणापि दर्शनात् । यथा-  
  
नो कल्पापाय-वायोर् अदय-रय-दलत्-क्ष्माधरस्यापि शम्या  
गाढोद्गीर्णोज्ज्वल-श्रीर् अहनि न रहिता नो तमः-कज्जलेन ।  
प्राप्तोत्पत्तिः पतङ्गान् न पुनर् उपगता मोष-मुष्ण-त्विषो वो  
वर्तिः सैवान्य-रूपा सुखयतु निखिल-द्वीप-दीपस्य दीप्तिः ॥  
  
अत्र हि साम्य-प्रपञ्च-प्रतिपादनं विनैव व्यतिरेको दर्शितः । नात्र श्लेष-मात्राच् चारुत्व-प्रतीतिर् अस्तीति श्लेषस्य व्यतिरेकाङ्गत्वेनैव विवक्षितत्वात् न स्वतो ऽलङ्कारतेत्य् अपि न वाच्यम् ।  
यत एवं-विधे विषये साम्य-मात्राद् अपि सुप्रतिपादिताच् चारुत्वं दृश्यत एव । यथा-  
  
आक्रन्दाः स्तनितैर् विलोचन-जलान्य-श्रान्त-धाराम्बुधिस्  
तद्-विच्छेद-भुवश् च शोक-शिखिनस् तुल्यास् तडिद्-विभ्रमैः ।  
अन्तर् मे दयिता-मुखं तव शशी वृत्तिः समैवावयोस्  
तत् किं माम् अनिशं सखे जल-धर त्वं दग्धुम् एवोद्यतः ॥[*१५] इत्य् आदौ ।  
[*१५] स्र्क् २४०, स्क्म् ९९३, यशोधर्मणः, स्म्व् ४३।३३।  
  
  
रस-निर्वहणैक-तान-हृदयो यं च नात्यन्तं निर्वोढुम् इच्छति । यथा-  
  
कोपात् कोमल-लोल-बाहु-लतिका-पाशेन बद्धा दृढं  
नीत्वा वास-निकेतनं दयितया सायं सखीनां पुरः ।  
भूयो नैवम् इति स्खलत्-कल-गिरा संसूच्य दुश्चेष्टितं  
धन्यो हन्यत एव निह्नुति-परः प्रेयान् रुदत्या हसन् ॥  
  
अत्र हि रूपकम् आक्षिप्तम् अनिर्व्यूढं च परं रस-पुष्टये । निर्वोढुम् इष्टम् अपि यं यत्नाद् अङ्गत्वेन प्रत्यवेक्षते यथा-  
  
श्यामास्वङ्गं चकित-हरिणी-प्रेक्षणे दृष्टि-पातं  
गण्ड-च्छायां शशिनि शिखिनां बर्ह-भारेषु केशान् ।  
उत्पश्यामि प्रतनुषु नदी-वीचिषु भ्रू-विलासान्  
हन्तैक-स्थं क्वचिद् अपि न ते भीरु सादृश्यम् अस्ति ॥इत्य् आदौ ।  
  
स एवम् उपनिबध्यमानो ऽलङ्कारो रसाभिव्यक्ति-हेतुः कवेर् भवति । उक्त-प्रकारातिक्रमे तु नियमेनैव रस-भङ्ग-हेतुः सम्पद्यते । लक्ष्यं च तथाविधं महा-कवि-प्रबन्धेष्व् अपि दृश्यते बहुशः । तत् तु सूक्ति-सहस्र-द्योतितात्मनां महात्मनां दोषोद्घोषणम् आत्मन एव दूषणं भवतीति न विभज्य दर्शितम् । किं तु रूपकादेर् अलङ्कार-वर्गस्य येयं व्यञ्जकत्वे रसादि-विषये लक्षण-दिग्-दर्शिता ताम् अनुसरन् स्वयं चान्यल् लक्षणम् उत्प्रेक्षमाणो यद्य् अलक्ष्य-क्रम-प्रतिभम् अनन्तरोक्तम् एनं ध्वनेर् आत्मानम् उपनिबध्नाति सुकविः समाहित-चेतास् तदा तस्यात्म-लाभो भवति महीयान् इति ॥ ध्व_२।१८-१९ ॥  
  
_________________________________________________________  
  
ध्व्_२।२०:  
  
क्रमेण प्रतिभात्य् आत्मा यो ऽस्यानुस्वान-सन्निभः ।  
शब्दार्थ-शक्ति-मूलत्वात् सो ऽपि द्वेधा व्यवस्थितः  ॥ ध्व्क्_२।२० ॥  
  
अस्य विवक्षितान्य् अपर-वाच्यस्य ध्वनेः संलक्ष्य-क्रम-व्यङ्ग्यत्वाद् अनुरणन-प्रख्यो य आत्मा सो ऽपि शब्द-शक्ति-मूलो ऽर्थ-शक्ति-मूलश् चेति द्वि-प्रकारः ॥ ध्व_२।२० ॥  
  
ननु शब्द-शक्त्या यत्रार्थान्तरं प्रकाशते स यदि ध्वनेः प्रकार उच्यते तद् इदानीं श्लेषस्य विषय एवापहृतः स्यात्, नापहृत इत्य् आह-  
  
_________________________________________________________  
  
ध्व्_२।२१:  
  
आक्षिप्त एवालङ्कारः शब्द-शक्त्या प्रकाशते ।  
यस्मिन्न् अनुक्तः शब्देन शब्द-शक्त्य्-उद्भवो हि सः  ॥ ध्व्क्_२।२१ ॥  
  
यस्माद् अलङ्कारो न वस्तु-मात्रं यस्मिन् काव्ये शब्द-शक्त्या प्रकाशते स शब्द-शक्त्य्-उद्भवो ध्वनिर् इत्य् अस्माकं विवक्षितम् । वस्तु-द्वये च शब्द-शक्त्या प्रकाशमाने श्लेषः । यथा-  
  
येन ध्वस्त-मनोभवेन बलिजित्-कायः पुरास्त्री-कृतो  
यश् चोद्वृत्त-भुजङ्ग-हार-वलयो गङ्गां च यो ऽधारयत् ।  
यस्याहुः शशिमच् छिरो हर इति स्तुत्यं च नामामराः  
पायात् स स्वयम् अन्धक-क्षय-करस् त्वां सर्वदो माधवः ॥  
  
नन्व् अलङ्कारान्तर-प्रतिभायाम् अपि श्लेष-व्यपदेशो भवतीति दर्शितं भट्टोद्भटेन, तत् पुनर् अपि शब्द-शक्ति-मूलो ध्वनिर् निरवकाश इत्य् आशङ्क्येदम् उक्तम् "आक्षिप्त" इति । तद् अयम् अर्थः-यत्र शब्द-शक्त्या साक्षाद् अलङ्कारान्तरं वाच्यं सत् प्रतिभासते स सर्वः श्लेष-विषयः । यत्र तु शब्द-शक्त्या सामर्थ्याक्षिप्तं वाच्य-व्यतिरिक्तं व्यङ्ग्यम् एवालङ्कारान्तरं प्रकाशते स ध्वनेर् विषयः । शब्द-शक्त्या साक्षाद्-अलङ्कारान्तर-प्रतिभा यथा-  
  
तस्या विनापि हारेण निसर्गाद् एव हारिणौ ।  
जनयामासतुः कस्य विस्मयं न पयोधरौ ॥  
  
अत्र शृङ्गार-व्यभिचारी विस्मयाख्यो भावः साक्षाद्-विरोधालङ्कारश् च प्रतिभासत इति विरोध-च्छायानुग्राहिणः श्लेषस्यायं विषयः । न त्व् अनुस्वानोपम-व्यङ्ग्यस्य ध्वनेः । अलक्ष्य-क्रम-व्यङ्ग्यस्य तु ध्वनेर् वाच्येन श्लेषेण विरोधेर् न वा व्यञ्जितस्य विषय एव ।  
  
तस्या विनापि हारेण निसर्गाद् एव हारिणौ ।  
जनयामासतुः कस्य विस्मयं न पयोधरौ ॥  
  
अत्र शृङ्गार-व्यभिचारी विस्मयाख्यो भावः साक्षाद्-विरोधालङ्कारश् च प्रतिभासत इति विरोध-च्छायानुग्राहिणः श्लेषस्यायं विषयः । न त्व् अनुस्वानोपम-व्यङ्ग्यस्य ध्वनेः । अलक्ष्य-क्रम-व्यङ्ग्यस्य तु ध्वनेर् वाच्येन श्लेषेण विरोधेर् न वा व्यञ्जितस्य विषय एव ।  
  
यथा ममैव-  
  
श्लाघ्याशेष-तनुं सुदर्शन-करः सर्वाङ्ग-लीलाजित-  
त्रैलोक्यां चरणारविन्द-ललितेनाक्रान्त-लोको हरिः ।  
बिभ्राणां मुखम् इन्दु-सुन्दर-रुचं चन्द्रात्म-चक्षुर् दधत्  
स्थाने यां स्वतनोर् अपश्यद् अधिकां सा रुक्मिणी वो ऽवतात् ॥  
  
अत्र वाच्यतयैव व्यतिरेक-च्छायानुग्राही श्लेषः प्रतीयते । यथा च-  
  
भ्रमिम् अरतिम् अलस-हृदयतां  
प्रलयं मूर्च्छां तमः शरीर-सार्दम् ।  
मरणं च जलद-भुज-गजं  
प्रसह्य कुरुते विषं वियोगिनीनाम् ॥  
  
यथा वा-  
चमहिअ-माणस-कञ्चण-पङ्क-अणि म्महिअ-परिमला जस्स ।  
अखण्डिअ-दाण-पसारा बाहु-प्पलिहा च्चिअ ग{इ}न्दा ॥  
  
[खण्डित-मानस-काञ्चन-पङ्कजनिर् मथित-परिमला यस्य ।  
अखण्डित-दान-प्रसरा बाहु-परिघा इव गजेन्द्राः ॥]  
  
अत्र रूपक-च्छायानुग्राही श्लेषो वाच्यतयैवावभासते । स चाक्षिप्तो ऽलङ्कारो यत्र पुनः शब्दान्तरेणाभिहित-स्वरूपस् तत्र न शब्द-शक्त्य्-उद्भवानुरणन-रूप-व्यङ्ग्य-ध्वनि-व्यवहारः । तत्र वक्रोक्त्य्-आदि-वाच्यालङ्कार-व्यवहार एव । यथा-  
  
दृष्ट्या केशव गोप-राग-हृतया किञ्चिन् न दृष्टं मया  
तेनैव स्खलितास्मि नाथ पतितां किं नाम नालम्बसे ।  
एकस् त्वं विषमेषु खिन्न-मनसां सर्वाबलानां गतिर्  
गोप्यैवं गदितः स-लेशम् अवताद् गोष्ठे हरिर् वश् चिरम् ॥  
  
एवं-जातीयकः सर्व एव भवतु कामं वाच्य-श्लेषस्य विषयः । यत्र तु सामर्थ्याक्षिप्तं सद्-अलङ्कारान्तरं शब्द-शक्त्या प्रकाशते स सर्व एव ध्वनेर् विषयः । यथा-"अत्रान्तरे कुसुम-समय-युगम् उपसंहरन्न् अजृम्भत ग्रीष्माभिधानः फुल्ल-मल्लिका-धवलाट्ट-हासो महा-कालः" ।  
  
यथा च-  
उन्नतः प्रोल्लसद्-धारः कालागरुमलीमसः ।  
पयोधरभरस्तन्व्याः कं न चक्रे ऽभिलाषिणम् ॥  
  
यथा वा-  
दत्तानन्दाः प्रजानां समुचित-समयाकृष्ट-सृष्टैः पयोभिः  
पूर्वाह्णे विप्रकीर्णा दिशि दिशि विरमत्य् अह्नि संहार-भाजः ।  
दीप्तांशोर् दीर्घ-दुःख-प्रभव-भव-भयोदन्वद्-उत्तार-नावो  
गावो वः पावनानां परम-परिमितां प्रीतिम् उत्पादयन्तु ॥  
  
एषूदाहरणेषु शब्द-शक्त्या प्रकाशमाने सत्य-प्राकरणिके ऽर्थान्तरे वाक्यस्यासम्बद्धार्थाभिधायित्वं मा प्रसाङ्क्षीद् इत्य् अप्राकरणिक-प्राकरणिकार्थयोर् उपमानोपमेय-भावः कल्पयितव्यः सामर्थ्याद् इत्य् अर्थाक्षिप्तो ऽयं श्लेषो न शब्दोपारूढ इति विभिन्न एव श्लेषाद् अनुस्वानोपम-व्यङ्ग्यस्य ध्वनेर् विषयः । अन्ये ऽपि चालङ्काराः शब्द-शक्ति-मूलानुस्वान-रूप-व्यङ्ग्ये ध्वनौ सम्भवन्त्य् एव । तथा हि विरोधो ऽपि शब्द-शक्ति-मूलानुस्वान-रूपो दृश्यते ।  
  
यथा स्थाण्वीश्वराख्य-जनपद-वर्णने भट्ट-बाणस्य-  
  
यत्र च मातङ्ग-गामिन्यः शीलवत्यश् च गौर्यो विभव-रताश् च श्यामाः पद्म-रागिण्यश् च धवल-द्विज-शुचि-वदना मदिरामोदिश्वसनाश् च प्रमदाः ।  
  
अत्र हि वाच्यो विरोधस् तच्-छायानुग्राही वा श्लेषो ऽयम् इति न शक्यं वक्तुम् । साक्षाच्-छब्देन विरोधालङ्कारस्याप्रकाशितत्वात् । यत्र हि साक्षाच्-छब्दावेदितो विरोधालङ्कारस् तत्र हि श्लिष्टोक्तौ वाच्यालङ्कारस्य विरोधस्य श्लेषस्य वा विषयत्वम् । यथा तत्रैव-  
"समवाय इव विरोधिनां पदार्थानाम् । तथा हि-सन्निहित-बालान्धकारापि भास्वन्-मूर्तिः" इत्य् आदौ ।  
  
यथा वा ममैव-  
सर्वैक-शरणम् अक्षयम् अधीशम् ईशं धियां हरिं कृष्णम् ।  
चतुरात्मानं निष्क्रियम् अरि-मथनं नमत चक्र-धरम् ॥  
  
अत्र हि शब्द-शक्ति-मूलानुस्वान-रूपो विरोधः स्फुटम् एव प्रतीयते । एवं-विधो व्यतिरेको ऽपि दृश्यते । यथा ममैव-  
  
खं ये ऽत्युज्ज्वलयन्ति लून-तमसो ये वा नखोद्भासिनो  
ये पुष्णन्ति सरोरुह-श्रियम् अपि क्षिप्ताब्ज-भासश् च ये ।  
ये मूर्धस्व् अवभासिनः क्षिति-भृतां ये चामराणां शिरां-  
स्याक्रामन्त्य् उभये ऽपि ते दिन-पतेः पादाः श्रिये सन्तु वः ॥  
  
एवम् अन्ये ऽपि शब्द-शक्ति-मूलानुस्वान-रूप-व्यङ्ग्य-ध्वनि-प्रकाराः सन्ति ते सहृदयैः स्वयम् अनुसर्तव्याः । इह तु ग्रन्थ-विस्तर-भयान् न तत्-प्रपञ्चः कृतः ।  
  
_________________________________________________________  
  
ध्व्_२।२२:  
  
अर्थ-शक्त्य्-उद्भवस् त्व् अन्यो यत्रार्थः स प्रकाशते ।  
यस् तात्पर्येण वस्त्व् अन्यद् व्यनक्त्य् उक्तिं विना स्वतः  ॥ ध्व्क्_२।२२ ॥  
  
यत्रार्थः स्व-सामर्थ्याद् अर्थान्तरम् अभिव्यनक्ति शब्द-व्यापारं विनैव सो ऽर्थ-शक्त्य्-उद्भवो नामानुस्वानोपम-व्यङ्ग्यो ध्वनिः ।  
  
यथा [कु।सं। ६।८४]-  
एवं वादिनि देवर्षौ पार्श्वे पितुर् अधोमुखी ।  
लीला-कमल-पत्राणि गणयामास पार्वती ॥  
  
अत्र हि लीला-कमल-पत्र-गणनम् उपसर्जनीकृत-स्वरूपं शब्द-व्यापारं विनैवार्थान्तरं व्यभिचारि-भाव-लक्षणं प्रकाशयति । न चायम् अलक्ष्य-क्रम-व्यङ्ग्यस्यैव ध्वनेर् विषयः । यतो यत्र साक्षच्-छब्द-निवेदितेभ्यो विभावानुभाव-व्यभिचारिभ्यो रसादीनां प्रतीतिः, स तस्य केवलस्य मार्गः । यथा कुमार-सम्भवे मधु-प्रसङ्गे वसन्त-पुष्पाभरणं वहन्त्या देव्या आगमनादि-वर्णनं मनोभव-शर-सन्धान-पर्यन्तं शम्भोश् च परिवृत्त-धैर्यस्य चेष्टा-विशेष-वर्णनादि साक्षच्-छब्द-निवेदितम् । तस्माद् अयम् अन्यो ध्वनेः प्रकारः ।  
  
यत्र च शब्द-व्यापार-सहायो ऽर्थो ऽर्थान्तरस्य व्यञ्जकत्वेनोपादीयते स नास्य ध्वनेर् विषयः । यथा-  
  
सङ्केत-काल-मनसं विटं ज्ञात्वा विदग्धया ।  
हसन्-नेत्रार्पिताकूतं लीला-पद्मं निमीलितम् ॥  
  
अत्र लीला-कमल-निमीलनस्य व्यञ्जकत्वम् उक्त्यैव निवेदितम् ॥ ध्व_२।२२ ॥  
  
तथा च-  
  
_________________________________________________________  
  
ध्व्_२।२३:  
  
शब्दार्थ-शक्त्या क्षिप्तो ऽपि व्यङ्ग्यो ऽर्थः कविना पुनः ।  
यत्राविष्क्रियते स्वोक्त्या सान्यैवालङ्कृतिर् ध्वनेः  ॥ ध्व्क्_२।२३ ॥  
  
शब्द-शक्त्यार्थ-शक्त्या शब्दार्थ-शक्त्या वाक्षिप्तो ऽपि व्यङ्ग्यो ऽर्थः कविना पुनर्यत्र स्वोक्त्या प्रकाशी-क्रियते सो ऽस्माद् अनुस्वानोपम-व्यङ्ग्याद् ध्वनेर् अन्य एवालङ्कारः ।  
अलक्ष्य-क्रम-व्यङ्ग्यस्य वा ध्वनेः सति सम्भवे स तादृग् अन्यो ऽलङ्कारः ।  
  
तत्र शब्द-शक्त्या यथा-  
  
वत्से मा गा विषादं श्वसनम् उरुजवं सन्त्यजोर्ध्व-प्रवृत्तं  
कम्पः को वा गुरुस् ते भवतु बलभिदा जृम्भितेनात्र याहि ।  
प्रत्याख्यानं सुराणाम् इति भय-शमन-च्छद्मना कारयित्वा  
यस्मै लक्ष्मी-मदाद् वः स दहतु दुरितं मन्थ-मूढां पयोधिः ॥  
  
अर्थ-शक्त्या यथा-  
अम्बा शेते ऽत्र वृद्धा परिणत-वयसाम् अग्रणीर् अत्र तातो  
निःशेषागार-कर्म-श्रम-शिथिल-तनुः कुम्भ-दासी तथात्र ।  
अस्मिन् पापाहम् एका कतिपय-दिवस-प्रोषित-प्राणनाथा  
पान्थायेत्थं तरुण्या कथितम् अवसर-व्याहृति-व्याज-पूर्वम् ॥  
  
उभय-शक्त्या, यथा-"दृष्ट्या केशव-गोप-राग-हृतया" इत्य् आदौ ॥ ध्व_२।२३  ॥  
  
_________________________________________________________  
  
ध्व्_२।२४:  
  
प्रौढोक्ति-मात्र-निष्पन्न-शरीरः सम्भवी स्वतः ।  
अर्थो ऽपि द्विविधो ज्ञेयो वस्तुनो ऽन्यस्य दीपकः  ॥ ध्व्क्_२।२४ ॥  
  
अर्थ-शक्त्य्-उद्भवानुरणन-रूप-व्यङ्ग्ये ध्वनौ यो व्यञ्जको ऽर्थ उक्तस् तस्यापि द्वौ प्रकारौ-कवेः कवि-निबद्धस्य वा वक्तुः प्रौढोक्ति-मात्र-निष्पन्न-शरीर एकः, स्वतः-सम्भवी च द्वितीयः ।  
  
कवि-प्रौढोक्ति-मात्र-निष्पन्न-शरीरो यथा-  
  
सज्जेहि सुरहि-मासो ण दाव  
अप्पेइ जुव{इ}-जण-लक्ख-सुहे ।  
अहिणव-सहआर-मुहे  
णव-पत्तले अणङ्गस्स सरे ॥  
  
(सज्जयति सुरभि-मासो न तावद्  
अर्पयति युवति-जन-लक्ष्य-सहान् ।  
अभिनव-सहकार-मुखान्  
नव-पत्रलान् अनङ्गस्य शरान् ॥)  
  
कवि-निबद्ध-वक्तृ-प्रौढोक्ति-मात्र-निष्पन्न-शरीरो यथोदाहृतम् एव-"शिखरिणि" इत्य् आदि । यथा वा-  
  
सादर-वितीर्ण-यौवन-हस्तालम्बं समुन्नमद्भ्याम् ।  
अभ्युत्थानम् इव मन्मथस्य दत्तं तव स्तनाभ्याम् ॥  
  
स्वतः सम्भवी य औचित्येन बहिर् अपि सम्भाव्यमान-सद्-भावो न केवलं भणिति-वशेनैवाभिनिष्पन्न-शरीरः । यथोदाहृतम् "एवं-वादिनि" इत्य् आदि । यथा वा-  
  
शिखि-पिच्छ-कर्ण-पूरा जाया व्याधस्य गर्विणी भ्रमति ।  
मुक्ता-फल-रचित-प्रसाधनानां मध्ये सपत्नीनाम् ॥ ध्व_२।२४  ॥  
  
_________________________________________________________  
  
ध्व्_२।२५:  
  
अर्थ-शक्तेर् अलङ्कारो यत्राप्य् अन्यः प्रतीयते ।  
अनुस्वानोपम-व्यङ्ग्यः स प्रकारो ऽपरो ध्वनेः  ॥ ध्व्क्_२।२५ ॥  
  
वाच्यालङ्कार-व्यतिरिक्तो यत्रान्यो ऽलङ्कारो ऽर्थ-सामर्थ्यात् प्रतीयमानो ऽवभासते सो ऽर्थ-शक्त्य्-उद्भवो नामानुस्वान-रूप-व्यङ्ग्यो ऽन्यो ध्वनिः ॥ ध्व_२।२५  ॥  
  
तस्य प्रविरल-विषयत्वम् आशङ्क्येदम् उच्यते-  
  
_________________________________________________________  
  
ध्व्_२।२६:  
  
रूपकादिर् अलङ्कार-वर्गो यो वाच्यतां श्रितः ।  
स सर्वो गम्यमानत्वं बिभ्रद् भूम्ना प्रदर्शितः  ॥ ध्व्क्_२।२६ ॥  
  
अन्यत्र वाच्यत्वेन प्रसिद्धो यो रूपकादिर् अलङ्कारः सो ऽन्यत्र प्रतीयमानतया बाहुल्येन प्रदर्शितस् तत्रभवद्भिर् भट्टोद्भटादिभिः । तथा च स-सन्देहादिषूपमा-रूपकातिशयोक्तीनां प्रकाशमानत्वं प्रदर्शितम् इत्य् अलङ्कारान्तरस्यालङ्कारान्तरे व्यङ्ग्यत्वं न यत्न-प्रतिपाद्यम् ॥ ध्व_२।२६  ॥  
  
इयत् पुनर् उच्यत एव-  
  
_________________________________________________________  
  
ध्व्_२।२७:  
  
अलङ्कारान्तरस्यापि प्रतीतौ यत्र भासते ।  
तत्-परत्वं न वाच्यस्य नासौ मार्गो ध्वनेर् मतः  ॥ ध्व्क्_२।२७ ॥  
  
अलङ्कारान्तरेषु त्व् अनुरणन-रूपालङ्कार-प्रतीतौ सत्याम् अपि यत्र वाच्यस्य व्यङ्ग्य-प्रतिपादनौन्मुख्येन चारुत्वं न प्रकाशते नासौ ध्वनेर् मार्गः । तथा च दीपकादाव् अलङ्कारे उपमाया गम्यमानत्वे ऽपि तत्परत्वेन चारुत्वस्याव्यवस्थानान् न ध्वनि-व्यपदेशः । यथा-  
  
चन्द-मऊएहिं णिमा णलिनी कमलेहिं कुसुम-गुच्छेहिं लआ ।  
हंसेहिं सरअ-सोहा कव्व-कहा सज्जनेहिं कर{इ} गरुई ॥  
  
[चन्द्र-मयूखैर् निशा नलिनी कमलैः कुसुम-गुच्छैर् लता ।  
हंसैः शारद-शोभा काव्य-कथा सज्जनैः क्रियते गुर्वी ॥]  
  
इत्य् आदिषूपमा-गर्भत्वे ऽपि सति वाच्यालङ्कार-मुखेनैव चारुत्वं व्यवतिष्ठते न व्यङ्ग्यालङ्कार-तात्पर्येण । तस्मात् तत्र वाच्यालङ्कार-मुखेनैव काव्य-व्यपदेशो न्याय्यः । यत्र तु व्यङ्ग्य-परत्वेनैव वाच्यस्य व्यवस्थानं तत्र व्यङ्ग्य-मुखेनैव व्यपदेशो युक्तः । यथा-  
  
प्राप्त-श्रीर् एष कस्मात् पुनर् अपि मयि तं मन्थ-खेदं विदध्यान्  
निद्राम् अप्य् अस्य पूर्वाम् अनल-मनसो नैव सम्भावयामि ।  
सेतुं बध्नाति भूयः किम् इति च सकल-द्वीप-नाथानुयातस्  
त्वय्य् आयाते वितर्कानिति दधत इवाभाति कम्पः पयोधेः ॥  
  
यथा वा ममैव-  
  
लावण्य-कान्ति-परिपूरित-दिङ्-मुखे ऽस्मिन्  
स्मेरे ऽधुना तव मुखे तरलायताक्षि ।  
क्षोभं यदेति न मनाग् अपि तेन मन्ये  
सुव्यक्तम् एव जल-राशिर् अयं पयोधिः ॥  
  
इत्य् एवं-विधे विषये ऽनुरणन-रूप-रूपकाश्रयेण काव्य-चारुत्व-व्यवस्थानाद् रूपक-ध्वनिर् इति व्यपदेशो न्याय्यः ।  
  
उपमा-ध्वनिर्, यथा-  
  
वीराणं रम{इ} घुसिणारुणम्मि ण तहा पिआ-थणुच्छङ्गे ।  
दिट्ठी रिउ-गअ-कुम्भ-त्थलम्मि जह बहल-सिन्दूरे ॥  
  
[वीराणां रमते घुसृणारुणे न तथा प्रिया-स्तनोत्सङ्गे ।  
दृष्टी रिपु-गज-कुम्भ-स्थले यथा बहल-सिन्दूरे ॥]  
  
यथा वा ममैव विषम-बाण-लीलायाम् असुर-पराक्रमणे कामदेवस्य-  
  
तं ताणं सिरि-सहोअर-रअणाहरणम्मि हिअअम् एक्क-रसम् ।  
बिम्बाहरे पिआणं निवेसिअं कुसुम-बाणेन ॥[*१६]  
[*१६] सुप्प्लेमेन्त् ९८२ तो गाहा-सत्तसाइ।  
  
  
[तत् तेषां श्री-सहोदर-रत्नाहरणे हृदयम् एक-रसम् ।  
बिम्बाधरे प्रियाणां निवेशितं कुसुम-बाणेन ॥]  
  
आक्षेप-ध्वनिर्, यथा-  
  
स वक्तुम् अखिलाञ् शक्तो हयग्रीवाश्रितान् गुणान् ।  
यो ऽम्बु-कुम्भैः परिच्छेदं ज्ञातुं शक्तो महोदधेः ॥  
  
अत्रातिशयोक्त्या हयग्रीव-गुणानाम् अवर्णनीयता-प्रतिपादन-रूपस्यासाधारण-तद्-विशेष-प्रकाशन-परस्याक्षेपस्य प्रकाशनम् ।  
  
अर्थान्तरन्यास-ध्वनिः शब्द-शक्ति-मूलानुरणन-रूप-व्यङ्ग्यो ऽर्थ-शक्ति-मूलानुरणन-रूप-व्यङ्ग्यश् च सम्भवति । तत्राद्यस्योदाहरणम्-  
  
देवाएत्तम्मि फले किं कीर{इ} एत्तिअं पुणा भणिमो ।  
कङ्किल्ल-पल्लवाः पल्लवाणं अण्णाणं ण सरिच्छा ॥  
  
[दैवायत्ते फले किं क्रियताम् एतावत् पुनर् भणामः ।  
रक्ताशोक-पल्लवाः पल्लवानाम् अन्येषां न सदृशाः ॥]  
  
पद-प्रकाशश् चायं ध्वनिर् इति वाक्यस्यार्थान्तर-तात्पर्ये ऽपि सति न विरोधः । द्वितीयस्योदाहरणं यथा-  
  
हिअअ-ट्ठाबिअ-मण्णुं अबरुण्ण-मुहं हि मं पसाअन्त ।  
अबरद्धस्स बि ण हु दे बहु-जाणअ रोसिउं सक्कं ॥  
  
[हृदय-स्थापित-मन्युम् अपरोष-मुखीम् अपि मां प्रसादयन् ।  
अपराद्धस्यापि न खलु ते बहुज्ञ रोषितुम् शक्यम् ॥]  
  
अत्र हि वाच्य-विशेषेण सापराधस्यापि बहुज्ञस्य कोपः कर्तुम् अशक्य इति समर्थकं सामान्यम् अन्वितम् अन्यत् तात्पर्येण प्रकाशते ।  
  
व्यतिरेक-ध्वनिर् अप्य् उभय-रूपः सम्भवति । तत्राद्यस्योदाहरणं प्राक्-प्रदर्शितम् एव । द्वितीयस्योदाहरणं यथा-  
  
जाएज्ज वनुद्देसे खुज्ज ब्बिअ पाअबो गडिअ-बत्तो ।  
मा मानुसम्मि लोए ताएक्क-रसो दरिद्दो अ ॥  
  
[जायेय वनोद्देशे कुब्ज एव पादपो गलित-पत्रः ।  
मा मानुषे लोके त्यागैक-रसो दरिद्रश् च ॥]  
  
अत्र हि त्यागैक-रसस्य दरिद्रस्य जन्मानभिनन्दनं त्रुटित-पत्र-कुब्ज-पादप-जन्माभिनन्दनं च साक्षाच्-छब्द-वाच्यम् । तथाविधाद् अपि पादपात् तादृशस्य पुंस उपमानोपमेयत्व-प्रतीति-पूर्वकं शोच्यतायाम् आधिक्यं तात्पर्येण प्रकाशयति ।  
  
उत्प्रेक्षा-ध्वनिर् यथा-  
  
चन्दनासक्त-भुजग-निःश्वासानिल-मूर्च्छितः ।  
मूर्च्छयत्य् एष पथिकान् मधौ मलय-मारुतः ॥  
अत्र हि मधौ मलय-मारुतस्य पथिक-मूर्च्छाकारित्वं मन्मथोन्माथ-दायित्वेनैव ।  
तत् तु चन्दनासक्त-भुजग-निःश्वासानिल-मूर्च्छितत्वेनोत्प्रेक्षितम् इत्य् उत्प्रेक्षा साक्षाद् अनुक्तापि वाक्यार्थ-सामर्थ्याद् अनुरणन-रूपा लक्ष्यते । न चैवं-विधे विषये इवादि-शब्द-प्रयोगम् अन्तरेणासम्बद्धतैवेति शक्यते वक्तुम् । गमकत्वाद् अन्यत्रापि तद्-अप्रयोगे तद्-अर्थावगति-दर्शनात् । यथा-  
  
ईसा-कलुसस्स बि तुह मुहस्स णं एस पुण्णिमा-चन्दो ।  
अज्ज सरिसत्तणं पाबिऊण अङ्गे बिअ ण माइ ॥  
ईर्ष्या-कलुषस्यापि तव मुखस्य नन्व् एष पूर्णिमा-चन्द्रः ।  
अद्य सदृशत्वं प्राप्याङ्ग एव न माति ॥  
  
यथा वा-  
त्रासाकुलः परिपतन् परितो निकेतान्  
पुम्भिर् न कैश्चिद् अपि धन्विभिर् अन्वबन्धि ।  
तस्थौ तथापि न मृगः क्वचिद् अङ्ग-नाभिर्  
आकर्ण-पूर्ण-नयनेषु-हतेक्षण-श्रीः ॥  
  
शब्दार्थ-व्यवहारे च प्रसिद्धिर् एव प्रमाणम् ।  
  
श्लेष-ध्वनिर् यथा-  
  
रम्या इति प्राप्तवतीः पताकाः रागं विविक्ता इति वर्धयन्तीः ।  
यस्याम् असेवन्त नमद्-वलीकाः समं वधूभिर् वलभीर् युवानः ॥  
  
अत्र वधूभिः सह वलभीरसेवन्तेति वाक्यार्थ-प्रतीतेर् अनन्तरं वध्व इव वलभ्य इति श्लेष-प्रतीतिर् अशब्दाप्य् अर्थ-सामर्थ्यान् मुख्यत्वेन वर्तते ।  
  
यथा-सङ्ख्य-ध्वनिर् यथा-  
  
अङ्कुरितः पल्लवितः कोरकितः पुष्पितश् च सहकारः ।  
अङ्कुरितः पल्लवितः कोरकितः पुष्पितश् च हृदि मदनः ॥  
  
अत्र हि यथोद्देशम् अनूद्देशे यच् चारुत्वम् अनुरणन-रूपं मदन-विशेषण-भूताङ्कुरितादि-शब्द-गतं तन्-मदन-सहकारयोस् तुल्य-योगिता-समुच्चय-लक्षणाद् वाच्याद् अतिरिच्यमानम् आलक्ष्यते । एवम् अन्ये ऽप्य् अलङ्कारा यथायोगं योजनीयाः ॥ ध्व_२।२७  ॥  
  
एवम् अलङ्कार-ध्वनि-मार्गं व्युत्पाद्य तस्य प्रयोजनवत्तां ख्यापयितुम् इदम् उच्यते-  
  
_________________________________________________________  
  
ध्व्_२।२८:  
  
शरीरीकरणं येषां वाच्यत्वे न व्यवस्थितम् ।  
ते ऽलङ्काराः परां छायां यान्ति ध्वन्यङ्गतां गतः  ॥ ध्व्क्_२।२८ ॥  
  
ध्वन्य्-अङ्गता चोभाभ्यां प्रकाराभ्यां व्यञ्जकत्वेन व्यङ्ग्यत्वेन च । तत्रेह प्रकरणाद् व्यङ्ग्यत्वेनेत्य् अवगन्तव्यम् । व्यङ्ग्यत्वे ऽप्य् अलङ्काराणां प्राधान्य-विवक्षायाम् एव सत्यां ध्वनाव् अन्तः-पातः । इतरथा तु गुणीभूत-व्यङ्ग्यत्वं प्रतिपादयिष्यते ॥ ध्व_२।२८  ॥  
  
अङ्गित्वेन व्यङ्ग्यतायाम् अपि । अलङ्काराणां द्वयी गतिः-कदाचिद् वस्तु-मात्रेण व्यज्यन्ते, कदाचिद् अलङ्कारेण । तत्र-  
  
_________________________________________________________  
  
ध्व्_२।२९:  
  
व्यज्यन्ते वस्तुमात्रेण यदालङ्कृतयस्तया ।  
ध्रुवं ध्वन्यङ्गता तासां  ।  ।  ।  ।  ।  ।  ।  ।  
  
अत्र हेतुः-  
  ।  ।  ।  ।  ।  ।  ।  ।  काव्य-वृत्तिस् तद्-आश्रया  ॥ ध्व्क्_२।२९ ॥  
  
यस्मात् तत्र तथाविध-व्यङ्ग्यालङ्कार-परत्वेनैव काव्यं प्रवृत्तम् । अन्यथा तु तद्-वाक्य-मात्रम् एव स्यात् ॥ ध्व_२।२९  ॥  
  
तासाम् एवालङ्कृतीनाम्-  
  
_________________________________________________________  
  
ध्व्_२।३०:  
  
अलङ्कारान्तर-व्यङ्ग्य-भावे ।  ।  ।  ।  ।  ।  ।  ।  
  
पुनः,  
।  ।  ।  ।  ।  ।  ।  ।  ध्वन्य्-अङ्गता भवेत् ।  
चारुत्वोत्कर्षतो व्यङ्ग्य-प्राधान्यं यदि लक्ष्यते  ॥ ध्व्क्_२।३० ॥  
  
उक्तं ह्य् एतत्-"चारुत्वोत्कर्ष-निबन्धना वाच्य-व्यङ्ग्ययोः प्राधान्य-विवक्षा" इति ।  
वस्तु मात्र-व्यङ्ग्यत्वे चालङ्काराणाम् अनन्तरोपदर्शितेभ्य एवोदाहरणेभ्यो विषय उन्नेयः । तद् एवम् अर्थ-मात्रेणालङ्कार-विशेष-रूपेण वार्थेनार्थान्तरस्यालङ्कारस्य वा प्रकाशने चारुत्वोत्कर्ष-निबन्धने सति प्राधान्ये ऽर्थ-शक्त्य्-उद्भवानुरणन-रूप-व्यङ्ग्यो निरवगन्तव्यः ॥ ध्व_२।३०  ॥  
  
एवं ध्वनेः प्रभेदान् प्रतिपाद्य तद्-आभास-विवेकं कर्तुम् उच्यते-  
  
_________________________________________________________  
  
ध्व्_२।३१:  
  
यत्र प्रतीयमानो ऽर्थः प्रम्लिष्टत्वेन भासते ।  
वाच्यस्याङ्गतया वापि नास्यासौ गोचरो ध्वनेः  ॥ ध्व्क्_२।३१ ॥  
  
द्विविधो ऽपि प्रतीयमानः स्फुटो ऽस्फुटश् च । तत्र य एव स्फुटः शब्द-शक्त्यार्थ-शक्त्या वा प्रकाशते स एव ध्वनेर् मार्गो नेतरः । स्फुटो ऽपि यो ऽभिधेयस्याङ्गत्वेन प्रतीयमानो ऽवभासते सो ऽस्यानुरणन-रूप-व्यङ्ग्यस्य ध्वनेर् अगोचरः । यथा-  
  
कमलाअरा ण मलिआ हंसा उड्डाबिआ ण अ पिउच्छा ।  
केण बि गाम-तडाए अब्भं उत्ताणअं फलिहम् ॥  
  
[कमलाकरा न मलिता हंसा उड्डायिता न च पितृ-श्वसः ।  
केनापि ग्राम-तटाके ऽभ्रम् उत्तानितं क्षिप्तम् ॥]  
  
अत्र हि प्रतीयमानस्य मुग्ध-वध्वा जलधर-प्रतिबिम्ब-दर्शनस्य वाच्याङ्गत्वम् एव ।  
एवं-विधे विषये ऽन्यत्रापि यत्र व्यङ्ग्यापेक्षया वाच्यस्य चारुत्वोत्कर्ष-प्रतीत्या प्राधान्यम् अवसीयते, तत्र व्यङ्ग्यस्याङ्गत्वेन प्रतीतेर् ध्वनेर् अविषयत्वम् । यथा-  
  
वाणरि-कुडङ्गोड्डीण-स{उ}नि-कोलाहलं सुणन्तीए ।  
घर-कम्म-वावडाए बहुए सीअन्ति अङ्गाइं ॥[*१७]  
[*१७] सुप्प्लेमेन्त् ८६८ तो गाहा-सत्तसाइ।  
  
  
[वेतस-लता-गहनोड्डीन-शकुनि-कोलाहलं शृण्वत्याः ।  
गृह-कर्म-व्यापृताया वध्वाः सीदन्त्य् अङ्गानि ॥]  
  
एवं-विधो हि विषयः प्रायेण गुणीभूत-व्यङ्ग्यस्योदाहरणत्वेन निर्देक्ष्यते । यत्र तु प्रकरणादि-प्रतिपत्त्या निर्धारित-विशेषो वाच्यो ऽर्थः पुनः प्रतीयमानाङ्ग-त्वेनैवावभासते सो ऽस्यैवानुरणन-रूप-व्यङ्ग्यस्य ध्वनेर् मार्गः । यथा-  
  
उच्चिनसु पडिअं कुसुमं मा धुण सेहालिअं हलिअ-सुह्णे ।  
अह दे विसम-विरावो ससुरेण सुओ वलअ-सद्दो ॥  
  
[उच्चिनु पतितं कुसुमं मा धुनीहि शेफालिकां हालिक-स्नुषे ।  
एष ते विषम-विपाकः श्वसुरेण श्रुतो वलय-शब्दः ॥]  
अत्र ह्य् अविनय-पतिना सह रममाणा सखी बहिः-श्रुत-वलय-कल-कलया सख्या प्रतिबोध्यते । एतद् अपेक्षणीयं वाच्यार्थ-प्रतिपत्तये । प्रतिपन्ने च वाच्ये ऽर्थे तस्याविनय-प्रच्छादन-तात्पर्येणाभिधीयमानत्वात् पुनर् व्यङ्ग्याङ्गत्वम् एवेत्य् अस्मिन्न् अनुरणन-रूप-व्यङ्ग्य-ध्वनावन्तर्-भावः ॥ ध्व_२।३१  ॥  
  
एवं विवक्षित-वाच्यस्य ध्वनेस् तद्-आभास-विवेके प्रस्तुते सत्य-विवक्षित-वाच्यस्यापि तं कर्तुम् आह-  
  
_________________________________________________________  
  
ध्व्_२।३२:  
  
अव्युत्पत्तेर् अशक्तेर् वा निबन्धो यः स्खलद्-गतेः ।  
शब्दस्य स च न ज्ञेयः सूरिभिर् विषयो ध्वनेः  ॥ ध्व्क्_२।३२ ॥  
स्खलद्-गतेर् उपचरितस्य शब्दस्याव्युत्पत्तेर् अशक्तेर् वा निबन्धो यः स च न ध्वनेर् विषयः । यतः-  
  
_________________________________________________________  
  
ध्व्_२।३३:  
  
सर्वेष्व् एव प्रभेदेषु स्फुटत्वेनावभासनम् ।  
यद् व्यङ्ग्यस्याङ्गि-भूतस्य तत् पूर्णं ध्वनि-लक्षणम्  ॥ ध्व्क्_२।३३ ॥  
  
तच् चोदाहृत-विषयम् एव ॥ ध्व_२।३३  ॥  
  
इति श्री-राजानकानन्द-वर्धनाचार्य-विरचिते ध्वन्य्-आलोके द्वितीय उद्द्योतः ॥  
  
-ओ)०(ओ-  
  
  
_________________________________________________________  
  
(३)  
तृतीयिद्द्योतः  
  
_________________________________________________________  
  
ध्व्_३।१:  
  
एवं व्यङ्ग्य-मुखेनैव ध्वनेः प्रदर्शिते स-प्रभेदे स्वरूपे पुनर् व्यञ्जक-मुखेनैतत् प्रकाश्यते-  
  
अविवक्षित-वाच्यस्य पद-वाक्य-प्रकाशता ।  
तद्-अन्यस्यानुरणन-रूप-व्यङ्ग्यस्य च ध्वनेः  ॥ ध्व्क्_३।१ ॥  
  
अविवक्षित-वाच्यस्यात्यन्त-तिरस्कृत-वाच्ये प्रभेदे पद-प्रकाशता यथा महर्षेर् व्यासस्य-सप्तैताः समिधः श्रियः । यथा वा कालिदासस्य-कः सन्नद्धे विरह-विधुरां त्वय्य् उपेक्षेत जायाम् । यथा वा-किम् इव हि मधुराणां मण्डनं नाकृतीनाम् । एषूदाहरणेषु "समिध" इति, "सन्नद्ध" इति, "मधुराणाम्" इति च पदानि व्यञ्जकत्वाभिप्रायेणैव कृतानि ।  
  
तस्यैवार्थान्तर-सङ्क्रमित-वाच्ये यथा-रामेण प्रिय-जीवितेन तु कृतं प्रेम्णः प्रिये नोचितम् । अत्र रामेणेत्य् एतत्-पदं समसाहसैक-रसत्वादि-व्यङ्ग्याभिसङ्क्रमित-वाच्यं व्यञ्जकम् ।  
  
यथा वा-  
एमेअ जणो तिस्सा देउ कबोलोपमाइ ससि-बिम्बं ।  
परमत्थ-विआरे उण चन्दो चन्दो बिअ वराओ ॥  
  
[एवम् एव जनस् तस्या ददाति कपोलोपमायां शशि-बिम्बम् ।  
परमार्थ-विचारे पुनश् चन्द्रश् चन्द्र इव वराकः ॥]  
  
अत्र द्वितीयश् चन्द्र-शब्दो ऽर्थान्तर-सङ्क्रमित-वाच्यः ।  
  
अविवक्षित-वाच्यस्यात्यन्त-तिरस्कृत-वाच्ये प्रभेदे वाक्य-प्रकाशता यथा-  
  
या निशा सर्व-भूतानां तस्यां जागर्ति संयमी ।  
यस्यां जाग्रति भूतानि सा निशा पश्यतो मुनेः ॥  
  
अनेन हि वाक्येन निशार्थो न च जागरणार्थः कश्चिद् विवक्षितः । किं तर्हि ? तत्त्व-ज्ञानावहितत्वम् अतत्त्व-पराङ्मुखत्वं च मुनेः प्रतिपाद्यत इति तिरस्कृत-वाच्यस्यास्य व्यञ्जकत्वम् ।  
  
तस्यैवार्थान्तर-सङ्क्रमित-वाच्यस्य वाक्य-प्रकाशता यथा-  
  
विसम{इ}ओ च्चिअ काण बि काण बि बोलेइ अमिअणिम्माओ ।  
काण बि बिसामिअमओ काण बि अबिसामओ कालो ॥  
  
[विषम् अयितः केषाम् अपि केषाम् अपि प्रयात्य् अमृत-निर्माणः ।  
केषाम् अपि विषामृत-मयः केषाम् अप्य् अविषामृतः कालः ॥]  
  
अत्र हि वाक्ये विषामृत-शब्दाभ्यां दुःख-सुख-रूप-सङ्क्रमित-वाच्याभ्यां व्यवहार इत्य् अर्थान्तर-सङ्क्रमित-वाच्यस्य व्यञ्जकत्वम् ।  
  
विवक्षिताभिधेयस्यानुरणन-रूप-व्यङ्ग्यस्य शब्द-शक्त्य्-उद्भवे प्रभेदे पद-प्रकाशता यथा-  
  
प्रातुं धनैर् अर्थि-जनस्य वाञ्छां  
दैवेन सृष्टो यदि नाम नास्मि ।  
पथि प्रसन्नाम्बुधरस् तडागः  
कूपो ऽथवा किं न जडः कृतो ऽहम् ॥  
  
अत्र हि जड इति पदं निर्विण्णेन वक्रात्म-समानाधिकरणतया प्रयुक्तम् अनुरणन-रूपतया कूप-समानाधिकरणतां स्व-शक्त्या प्रतिपद्यते । तस्यैव वाक्य-प्रकाशता यथा हर्ष-चरिते सिंह-नाद-वाक्येषु-"वृत्ते ऽस्मिन् महा-प्रलये धरणी-धारणायाधुना त्वं शेषः" । एतद् धि वाक्यम् अनुरणन-रूपम् अर्थान्तरं शब्द-शक्त्या स्फुटम् एव प्रकाशयति ।  
  
अस्यैव कवि-प्रौढोक्ति-मात्र-निष्पन्न-शरीरस्यार्थ-शक्त्य्-उद्भवे प्रभेदे पद-प्रकाशतया, यथा हरि-विजये-  
  
चूअङ्कुराबअंसं छण-पसर-  
महग्घण-मण-हर-सुरामोअं ।  
असमप्पिअं पि गहिअं कुसुम-  
सरेण महु-मास-लच्छि-मुहं ॥  
  
[चूताङ्कुरावतंसं क्षण-प्रसर-  
महार्घ-मनोहर-सुरामोदम् ।  
असमर्पितम् अपि गृहीतं कुसुम-  
शरेण मधु-मास-लक्ष्मी-मुखम् ॥]  
  
अत्र ह्य् असमर्पितम् अपि कुसुम-शरेण मधु-मास-लक्ष्म्या मुखं गृहीतम् इत्य् असमर्पितम् अपीत्य् एतद् अवस्थाभिधायि-पदम् अर्थ-शक्त्या कुसुमशरस्य बलात्-कारं प्रकाशयति ।  
  
अत्रैव प्रभेदे वाक्य-प्रकाशता यथोदाहृतं प्राक् "सज्जयति सुरभिमासो" इत्य् आदि ।  
अत्र सज्जयति सुरभि-मासो न तावद् अर्पयत्य् अनङ्गाय शरान् इत्य् अयं वाक्यार्थः कवि-प्रौढोक्ति-मात्र-निष्पन्न-शरीरो मन्मथोन्माथ-कदनावस्थां वसन्त-समयस्य सूचयति ।  
  
स्वतः-सम्भवि-शरीरार्थ-शक्त्य्-उद्भवे प्रभेदे पद-प्रकाशता यथा-  
  
वाणिअअ हत्थि-दन्ता कुत्तो अम्हाणं बाघ-कित्ती अ ।  
जाव लुलिआलअ-मुही घरम्मि परिसक्कए सुण्हा ॥  
  
[वाणिजक हस्ति-दन्ताः कुतो ऽस्माकं व्याघ्र-कृत्तयश् च ।  
यावल् लुलितालक-मुखी गृहे परिष्वक्कते स्नुषा ॥]  
  
अत्र लुलितालक-मुखीत्य् एतत्-पदं व्याध-वध्वाः स्वतः-सम्भावित-शरीरार्थ-शक्त्या सुरत-क्रीडासक्तिं सूचयंस् तदीयस्य भर्तुः सतत-सम्भोग-क्षामतां प्रकाशयति ।  
  
तस्यैव वाक्य-प्रकाशता, यथा-  
  
सिहि-पिच्छ-कण्ण-ऊरा बहुआ बाहस्स गब्बिरी भम{इ} ।  
मुत्ता-फल-र{इ}अ-पसाहणाणं मज्झे सबत्तीणं ॥  
  
[शिखि-पिच्छ-कर्ण-पूरा जाया व्याधस्य गर्विणी भ्रमति ।  
मुक्ता-फल-रचित-प्रसाधनानां मध्ये सपत्नीनाम् ॥]  
  
अनेनापि वाक्येन व्याध-वध्वाः शिखि-पिच्छि-कर्ण-पूराया नव-परिणीतायाः कस्याश्चित् सौभाग्यातिशयः प्रकाश्यते । तत्-सम्भोगैक-रतो मयूर-मात्र-मारण-समर्थः पतिर् जात इत्य् अर्थ-प्रकाशनात् तद् अन्यासां चिर-परिणीतानां मुक्ता-फल-रचित-प्रसाधनानां दौर्भाग्यातिशयः ख्याप्यते । तत् स-सम्भोग-काले स एव व्याधः करि-वर-वधव्यापार-समर्थ आसीद् इत्य् अर्थ-प्रकाशनात् ।  
  
ननु काव्य-विशेषो ध्वनिर् इत्य् उक्तं तत् कथं तस्य पद-प्रकाशता ? काव्य-विशेषो हि विशिष्तार्थ-प्रतिपत्ति-हेतुः शब्द-सन्दर्भ-विशेषः । तद्-भावश् च पद-प्रकाशत्वे नोपपद्यते, पदानां स्मारकत्वेनावाचकत्वात् । उच्यते-"स्याद् एष दोषः यदि वाचकत्वं प्रयोजकं ध्वनि-व्यवहारे स्यात् ।" न त्व् एवम् ; तस्य व्यञ्जकत्वेन व्यवस्थानात् । किं च काव्यानां शरीराणाम् इव संस्थान-विशेषावच्छिन्न-समुदाय-साध्यापि चारुत्व-प्रतीतिर् अन्वय-व्यतिरेकाभ्यां भागेषु कल्प्यत इति पदानाम् अपि व्यञ्जकत्व-मुखेन व्यवस्थितो ध्वनि-व्यवहारो न विरोधी ।  
  
अनिष्टस्य श्रुतिर् यद्वद् आपादयति दुष्टताम् ।  
श्रुति-दुष्टादिषु व्यक्तं तद्वद् इष्ट-स्मृतिर् गुणम् ॥  
पदानां स्मारकत्वे ऽपि पद-मात्रावभासिनः ।  
तेन ध्वनेः प्रभेदेषु सर्वेष्व् एवास्ति रम्यता ॥  
विच्छित्ति-शोभिनैकेन भूषणेनेव कामिनी ।  
पद-द्योत्येन सुकवेर् ध्वनिना भाति भारती ॥  
  
इति परिकर-श्लोकाः ॥ ध्व_३।१  ॥  
  
_________________________________________________________  
  
ध्व्_३।२:  
  
यस् त्व् अलक्ष्य-क्रम-व्यङ्ग्यो ध्वनिर् वर्ण-पदादिषु ।  
वाक्ये सङ्घटनायां च स प्रबन्धे ऽपि दीप्यते  ॥ ध्व्क्_३।२ ॥  
  
तत्र वर्णानाम् अनर्थकत्वाद् द्योतकत्वम् असम्भवीत्य् आशङ्क्येदम् उच्यते-  
  
_________________________________________________________  
  
ध्व्_३।३-४:  
  
शषौ स-रेफ-संयोगो ढकारश् चापि भूयसा ।  
विरोधिनः स्युः शृङ्गारे ते न वर्णा रस-च्युतः  ॥ ध्व्क्_३।३ ॥  
त एव तु निवेश्यन्ते बीभत्सादौ रसे यदा ।  
तदा तं दीपयन्त्य् एव ते न वर्णा रस-च्युतः  ॥ ध्व्क्_३।४ ॥  
  
श्लोक-द्वयेनान्वय-व्यतिरेकाभ्यां वर्णानां द्योतकत्वं दर्शितं भवति । पदे चालक्ष्य-क्रम-व्यङ्ग्यस्य द्योतनं यथा-  
  
उत्कम्पिनी भय-परिस्खलितांशुकान्ता  
ते लोचने प्रतिदिशं विधुरे क्षिपन्ती ।  
क्रूरेण दारुणतया सहसैव दग्धा  
धूमान्धितेन दहनेन न वीक्षितासि ॥  
  
अत्र हि ते इत्य् एतत् पदं रसमयत्वेन स्फुटम् एवावभासते सहृदयानाम् । यथा वा-  
  
झगिति कनक-चित्रे तत्र दृष्टे कुरङ्गे  
रभस-विलसितास् ते दृष्टि-पाताः प्रियायाः ।  
पवन-विलुलितानाम् उत्पलानां पलाश-  
प्रकरम् इव किरन्तः स्मर्यमाणा दहन्ति ॥[*१८]  
[*१८] नोत् ड़ोउन्द् इन् अल्ल् एदितिओन्स्।  
  
  
पदावयवेन द्योतनं यथा-  
  
व्रीडा-योगान् नत-वदनया सन्निधाने गुरूणां  
बद्धोत्कम्पं कुच-कलशयोर् मन्युम् अन्तर् निगृह्य ।  
तिष्ठेत्य् उक्तं किम् इव न तया यत् समुत्सृज्य बाष्पं  
मय्य् आसक्तश् चकित-हरिणी-हारि-नेत्र-त्रिभागः ॥  
  
इत्य् अत्र त्रिभाग-शब्दः ।  
  
वाक्य-रूपश् चालक्ष्य-क्रम-व्यङ्ग्यो ध्वनिः शुद्धो ऽलङ्कार-सङ्कीर्णश् चेति द्विधा मतः ।  
तत्र शुद्धस्योदाहरणं यथा रामाभ्युदये-"कृतक-कुपितैः" इत्य् आदि श्लोकः ।  
एतद् धि वाक्यं परस्परानुरागं परिपोष-प्राप्तं प्रदर्शयत् सर्वत एव परं रस-तत्त्वं प्रकाशयति ।  
  
अलङ्कारान्तर-सङ्कीर्णो, यथा-"स्मर-नव-नदी-पूरेणोढाः" इत्य् आदि-श्लोकः । अत्र हि रूपकेण यथोक्त-व्यञ्जक-लक्षणानुगतेन प्रसाधितो रसः सुतराम् अभिव्यज्यते ॥ ध्व_३।३-४  ॥  
  
 --ओ)०(ओ--  
  
अलक्ष्य-क्रम-व्यङ्ग्यः सङ्घटनायां भासते ध्वनिर् इत्य् उक्तं तत्र सङ्घटना-स्वरूपम् एव तावन् निरूप्यते-  
  
_________________________________________________________  
  
ध्व्_३।५:  
  
असमासा समासेन मध्यमेन च भूषिता ।  
तथा दीर्घ-समासेति त्रिधा सङ्घटनोदिता  ॥ ध्व्क्_३।५ ॥  
  
कैश्चित् ।  
  
तां केवलम् अनूद्येदम् उच्यते-  
  
_________________________________________________________  
  
ध्व्_३।६अ:  
  
गुणान् आश्रित्य तिष्ठन्ती माधुर्यादीन् व्यनक्ति सा ।  
रसान्  ।  ।  ।  ।  ।  ।  ।  ।  ।  ।  ।  ।  ।  ।  ।   ॥ ध्व्क्_३।६अ ॥  
  
सा सङ्घटना रसादीन् व्यनक्ति गुणानाश्रित्य तिष्ठन्तीति । अत्र च विकल्प्यम् गुणानां सङ्घटनायाश्चैक्यं व्यतिरेको वा । व्यतिरेके ऽपि द्वयी गतिः । गुणाश्रया सङ्घटना, सङ्घटनाश्रया वा गुणा इति । तत्रैक्य-पक्षे सङ्घटनाश्रय-गुण-पक्षे च गुणानात्म-भूतानाधेय-भूतान् वाश्रित्य तिष्ठन्ती सङ्घटना रसादीन् व्यनक्तीत्य् अयम् अर्थः । यदा तु नानात्व-पक्षे गुणाश्रय-सङ्घटना-पक्षः तदा गुणान् आश्रित्य तिष्ठन्ती गुण-परतन्त्र-स्वभावा न तु गुण-रूपैवेत्य् अर्थः । किं पुनर् एवं विकल्पनस्य प्रयोजनम् इति ?  
अभिधीयते-यदि गुणाः सङ्घटना चेत्येकं तत्त्वं सङ्घटनाश्रया वा गुणाः, तदा सङ्घटनाया इव गुणानाम् अनियत-विषयत्व-प्रसङ्गः । गुणानां हि माधुर्य-प्रसाद-प्रकर्षः करुण-विप्रलम्भ-शृङ्गार-विषय एव । रौद्राद्भुतादि-विषयम् ओजः ।  
माधुर्यप्रसादौ रस-भावतद्-आभास-विषयावेवेति विषयनियमो व्यवस्थितः, सङ्घटनायास् तु स विघटते । तथा हि शृङ्गारे ऽपि दीर्घ-समासा दृश्यते रौद्रादिष्व् असमासा चेति ।  
  
तत्र शृङ्गारे दीर्घ-समासा यथा-"मन्दार-कुसुम-रेणु-पिञ्जरितालका" इति । यथा वा-  
  
अनवरत-नयन-जल-लव-  
निपतन-परिमुषित-पत्र-लेखं ते ।  
कर-तल-निषण्णम् अबले  
वदनम् इदं कं न तापयति ॥इत्य् आदौ ।  
  
तथा रौद्रादिष्व् अप्य् असमासा दृश्यते । यथा-"यो यः शस्त्रं बिभर्ति स्व-भुज-गुरु-मदः" इत्य् आदौ । तस्मान् न सङ्घटना-स्वरूपाः, न च सङ्घटनाश्रया गुणाः ।  
  
ननु यदि सङ्घटना गुणानां नाश्रयस् तत् किम्-आलम्बना एते परिकल्प्यन्ताम् ? उच्यते-प्रतिपादितम् एवैषाम् आलम्बनम् ।  
  
तम् अर्थम् अवलम्बन्ते ये ऽङ्गिनं ते गुणाः स्मृताः ।  
अङ्गाश्रितास् त्व् अलङ्कारा मन्तव्याः कटकादिवत् ॥इति ।  
  
अथवा भवन्तु शब्दाश्रया एव गुणाः, न चैषाम् अनुप्रासादि-तुल्यत्वम् । यस्माद् अनुप्रासादयो ऽनपेक्षितार्थ-शब्द-धर्मा एव प्रतिपादिताः । गुणास् तु व्यङ्ग्य-विशेषावभासि-वाच्य-प्रतिपादन-समर्थ-शब्द-धर्मा एव । शब्द-धर्मत्वं चैषाम् अन्याश्रयत्वे ऽपि शरीराश्रयत्वम् इव शौर्यादीनाम् ।  
  
ननु यदि शब्दाश्रया गुणास् तत्-सङ्घटना-रूपत्वं तद्-आश्रयत्वं वा तेषां प्राप्तम् एव ।  
न ह्य् असङ्घटिताः शब्दा अर्थ-विशेष-प्रतिपाद्य-रसाद्य्-आश्रितानां गुणानाम् अवाचकत्वाद् आश्रया भवन्ति । नैवम् । वर्ण-पद-व्यङ्ग्यत्वस्य रसादीनां प्रतिपादितत्वात् ।  
  
अभ्युपगते वा वाक्य-व्यङ्ग्यत्वे रसादीनां न नियता काचित् सङ्घटना तेषाम् आश्रयत्वं प्रतिपद्यत इत्य् अनियत-सङ्घटनाः शब्दा एव गुणानां व्यङ्ग्य-विशेषानुगता आश्रयाः ।  
  
ननु, माधुर्ये यदि नामैवम् उच्यते तद् उच्यताम् ; ओजसः पुनः कथम् अनियत-सङ्घटन-शब्दाश्रयत्वम् ? न ह्य् असमासा सङ्घटना कदाचिद् ओजस आश्रयतां प्रतिपद्यते । उच्यते-यदि न प्रसिद्धि-मात्र-ग्रह-दूषितं चेतस् तद् अत्रापि न न ब्रूमः ।  
ओजसः कथम् असमासा सङ्घटना नाश्रयः ? यतो रौद्रादीन् हि प्रकाशयतः काव्यस्य दीप्तिर् ओज इति प्राक् प्रतिपादितम् । तच् चौजो यद्य् असमासायाम् अपि सङ्घटनायां स्यात् तत् को दोषो भवेत् ? न चाचारुत्वं सहृदय-हृदय-संवेद्यम् अस्ति । तस्माद् अनियत-सङ्घटन-शब्दाश्रयत्वे गुणानां न काचित् क्षतिः । तेषां तु चक्षुर्-आदीनाम् इव यथास्वं विषय-नियमितस्य स्वरूपस्य न कदाचिद् व्यभिचारः ।  
  
यत् तूक्तम्-"सङ्घटनावद् गुणानाम् अप्य् अनियत-विषयत्वं प्राप्नोति । लक्ष्ये व्यभिचारदर्शनात्" इति । तत्राप्य् एतद् उच्यते-यत्र लक्ष्ये परिकल्पित-विषय-व्यभिचारस् तद् विरूपम् एवास्तु । कथम् अचारुत्वं तादृशे विषये सहृदयानां नावभातीति चेत् ? कवि-शक्ति-तिरोहितत्वात् ।  
  
द्विविधो हि दोषः-कवेर् अव्युत्पत्ति-कृतो ऽशक्ति-कृतश् च । तत्राव्युत्पत्ति-कृतो दोषः शक्ति-तिरस्कृतत्वात् कदाचिन् न लक्ष्यते । यस् त्व् अशक्ति-कृतो दोषः स झटिति प्रतीयते । परिकर-श्लोकश् चात्र-  
अव्युत्पत्ति-कृतो दोषः शक्त्या संव्रियते कवेः ।  
यस् त्व् अशक्ति-कृतस् तस्य स झटित्य् अवभासते ॥  
  
तथा हि-महा-कवीनाम् अप्य् उत्तम-देवता-विषय-प्रसिद्ध-सम्भोग-शृङ्गार-निबन्धनाद्य्-अनौचित्यं शक्ति-तिरस्कृतत्वात् ग्राम्यत्वेन न प्रतिभासते । यथा कुमार-सम्भवे देवी-सम्भोग-वर्णनम् । एवम् आदौ च विषये यथौचित्य-त्यागस् तथा दर्शितम् एवाग्रे । शक्ति-कृतत्वं चान्वय-व्यतिरेकाभ्याम् अवसीयते । यथा हि शक्ति-रहितेन कविना एवं-विधे विषये शृङ्गार उपनिबध्यमानः स्फुटम् एव दोषत्वेन प्रतिभासते ।  
  
नन्व् अस्मिन् पक्षे "यो यः शस्त्रं बिभर्ति" इत्य् आदौ किम् अचारुत्वम् ? अप्रतीयमानम् एवारोपयामः । तस्माद् गुण-व्यतिरिक्तत्वे गुण-रूपत्वे च सङ्घटनाया अन्यः कश्चिन् नियम-हेतुर् वक्तव्य इत्य् उच्यते ।  
  
_________________________________________________________  
  
ध्व्_३।६ब्:  
  
।  ।  ।  । तन्-नियमे हेतुर् औचित्यं वक्तृ-वाच्ययोः  ॥ ध्व्क्_३।६ब् ॥  
  
तत्र वक्ता कविः कवि-निबद्धो वा, कवि-निबद्धश् चापि रस-भाव-रहितो रस-भाव-समन्वितो वा, रसो ऽपि कथा-नायकाश्रयस् तद्-विपक्षाश्रयो वा, कथा-नायकश् च धीरोदात्तादि-भेद-भिन्नः पूर्वस् तद्-अनन्तरो वेति विकल्पाः । वाच्यं च ध्वन्य्-आत्म-रसाङ्गं रसाभासाङ्गं वा, अभिनेयार्थम् अनभिनेयार्थं वा, उत्तम-प्रकृत्य्-आश्रयं तद्-इतराश्रयं वेति बहु-प्रकारम् ।  
  
तत्र यदा कविर् अपगत-रस-भावो वक्ता तदा रचनायाः काम-चारः । यदापि कवि-निबद्धो वक्ता रस-भाव-रहितस् तदा स एव; यदा तु कविः कवि-निबद्धो वा वक्ता रस-भाव-समन्वितो रसश् च प्रधानाश्रितत्वाद् ध्वन्य्-आत्म-भूतस् तदा नियमेनैव तत्रासमासा-मध्य-समासे एव सङ्घटने । करुण-विप्रलम्भ-शृङ्गारयोस् त्व् असमासैव सङ्घटना ।  
कथम् इति चेद् उच्यते-रसो यदा प्राधान्येन प्रतिपाद्यस् तदा तत्-प्रतीतौ व्यवधायका विरोधिनश् च सर्वात्मनैव परिहार्याः । एवं च दीर्घ-समासा सङ्घटना समासानाम् अनेक-प्रकार-सम्भावनया कदाचिद् रस-प्रतीतिं व्यवदधातीति तस्यां नात्यन्तम् अभिनिवेशः शोभते । विशेषतो ऽभिनेयार्थे काव्ये, ततो ऽन्यत्र च विशेषतः करुण-विप्रलम्भ-शृङ्गारयोः । तयोर् हि सुकुमारतरत्वात् स्वल्पायाम् अप्य् अस्वच्छतायां शब्दार्थयोः प्रतीतिर् मन्थरीभवति । रसान्तरे पुनः प्रतिपाद्ये रौद्रादौ मध्यम-समासा सङ्घटना कदाचिद् धीरोद्धत-नायक-सम्बन्ध-व्यापारेण दीर्घ-समासापि वा तद्-आक्षेपाविनाभावि-रसोचित-वाच्यापेक्षया न विगुणा भवतीति सापि नात्यन्तं परिहार्या ।  
  
सर्वासु च सङ्घटनासु प्रसादाख्यो गुणो व्यापी । स हि सर्व-रस-साधारणः सर्व-सङ्घटना-साधारणश् चेत्य् उक्तम् । प्रसादातिक्रमे ह्य् असमासापि सङ्घटना करुण-विप्रलम्भ-शृङ्गारौ न व्यनक्ति । तद्-अपरित्यागे च मध्यम-समासापि न न प्रकाशयति ।  
तस्मात् सर्वत्र प्रसादो ऽनुसर्तव्यः । अत एव च "यो यः शस्त्रं बिभर्ति" इत्य् आदौ यद्य् ओजसः स्थितिर् नेष्यते तत्-प्रसादाख्य एव गुणो न माधुर्यम् । न चाचारुत्वम् ; अभिप्रेत-रस-प्रकाशनात् । तस्माद् गुणाव्यतिरिक्तत्वे गुण-व्यतिरिक्तत्वे वा सङ्घटनाया यथोक्ताद् औचित्याद् विषय-नियमो ऽस्तीति तस्या अपि रस-व्यञ्जकत्वम् । तस्याश् च रसाभिव्यक्ति-निमित्त-भूताया यो ऽयम् अनन्तरोक्तो नियम-हेतुः स एव गुणानां नियतो विषय इति गुणाश्रयेण व्यवस्थानम् अप्य् अविरुद्धम् ।  
_________________________________________________________  
  
ध्व्_३।७:  
विषयाश्रयम् अप्य् अन्यद् औचित्यं तां नियच्छति ।  
काव्य-प्रभेदाश्रयतः स्थिता भेदवती हि सा  ॥ ध्व्क्_३।७ ॥  
  
वक्तृ-वाच्य-गतौचित्ये सत्य् अपि विषयाश्रयम् अन्यद् औचित्यं सङ्घटनां नियच्छति । यतः काव्यस्य प्रभेदा मुक्तकं संस्कृत-प्राकृतापभ्रंश-निबद्धम्, सन्दानितक-विशेषक-कलापक-कुलकानि, पर्याय-बन्धः परिकथा खण्ड-कथा सकल-कथे सर्ग-बन्धो ऽभिनेयार्थम् आख्यायिका-कथे इत्य् एवम् आदयः । तद्-आश्रयेणापि सङ्घटना विशेषवती भवति । तत्र मुक्तकेषु रस-बन्धाभिनिवेशिनः कवेस् तद्-आश्रयम् औचित्यम् । तच् च दर्शितम् एव । अन्यत्र काम-चारः ।  
  
मुक्तकेषु प्रबन्धेष्व् इव रस-बन्धाभिनिवेशिनः कवयो दृश्यन्ते । यथा ह्य् अमरुकस्य कवेर् मुक्तकाः शृङ्गार-रस-स्यन्दिनः प्रबन्धायमानाः प्रसिद्धा एव । सन्दानितकादिषु तु विकट-निबन्धनौचित्यान् मध्यम-समासा-दीर्घ-समासे एव रचने । प्रबन्धाश्रयेषु यथोक्त-प्रबन्धौचित्यम् एवानुसर्तव्यम् । पर्याय-बन्धे पुनर् असमासा-मध्यम-समासे एव सङ्घटने । कदाचिद् अर्थौचित्याश्रयेण दीर्घ-समासायाम् अपि सङ्घटनायां परुषा ग्राम्या च वृत्तिः परिहर्तव्या । परिकथायां काम-चारः, तत्रेतिवृत्त-मात्रोपन्यासेन नात्यन्तं रस-बन्धाभिनिवेशात् । खण्ड-कथा-सकल-कथयोस् तु प्राकृत-प्रसिद्धयोः कुलकादि-निबन्धन-भूयस्त्वाद् दीर्घ-समासायाम् अपि न विरोधः ।  
  
वृत्त्य्-औचित्यं तु यथा-रसम् अनुसर्तव्यम् । सर्ग-बन्धे तु रस-तात्पर्ये यथा-रसम् औचित्यम् अन्यथा तु काम-चारः । द्वयोर् अपि मार्गयोः सर्ग-बन्ध-विधायिनां दर्शनाद् रस-तात्पर्यं साधीयः । अभिनेयार्थे तु सर्वथा रस-बन्धे ऽभिनिवेशः कार्यः । आख्यायिका-कथयोस् तु गद्य-निबन्धन-बाहुल्याद् गद्ये च छन्दो-बन्ध-भिन्न-प्रस्थानत्वाद् इह नियमे हेतुर् अकृत-पूर्वो ऽपि मनाक् क्रियते ॥ ध्व_३।७  ॥  
  
_________________________________________________________  
  
ध्व्_३।८:  
  
एतद् यथोक्तम् औचित्यम् एव तस्या नियामकम् ।  
सर्वत्र गद्य-बन्धे ऽपि छन्दो-नियम-वर्जिते  ॥ ध्व्क्_३।८ ॥  
  
यद् एतद् औचित्यं वक्तृ-वाच्य-गतं सङ्घटनाया नियामकम् उक्तम् एतद् एव गद्ये छन्दो-नियम-वर्जिते ऽपि विषयापेक्षं नियम-हेतुः । तथा ह्य् अत्रापि यदा कविः कवि-निबद्धो वा वक्ता रस-भाव-रहितस् तदा काम-चारः । रस-भाव-समन्विते तु वक्तरि पूर्वोक्तम् एवानुसर्तव्यम् । तत्रापि च विषयौचित्यम् एव । आख्यायिकायां तु भूम्ना मध्यम-समासा-दीर्घ-समासे एव सङ्घटने । गद्यस्य विकट-बन्धाश्रयेण छायावत्त्वात् । तत्र च तस्य प्रकृष्यमाणत्वात् । कथायां तु विकट-बन्ध-प्राचुर्ये ऽपि गद्यस्य रस-बन्धोक्तम् औचित्यम् अनुसर्तव्यम् ॥ ध्व_३।८  ॥  
  
_________________________________________________________  
  
ध्व्_३।९:  
  
रस-बन्धोक्तम् औचित्यं भाति सर्वत्र संश्रिता ।  
रचना विषयापेक्षं तत् तु किञ्चिद् विभेदवत्  ॥ ध्व्क्_३।९ ॥  
  
अथवा पद्यवद् गद्य-बन्धे ऽपि रस-बन्धोक्तम् औचित्यं सर्वत्र संश्रिता रचना भवति । तत् तु विषयापेक्षं किञ्चिद् विशेषवद् भवति, न तु सर्वाकारम् । तथा हि गद्य-बन्धे ऽप्य् अतिदीर्घ-समासा रचना न विप्रलम्भ-शृङ्गार-करुणयोर् आख्यायिकायाम् अपि शोभते । नाटकादाव् अप्य् असमासैव न रौद्र-वीरादि-वर्णने । विषयापेक्षं त्व् औचित्यं प्रमाणतो ऽपकृष्यते प्रकृष्यते च । तथा ह्य् आख्यायिकायां नात्यन्तम् असमासा स्व-विषये ऽपि नाटकादौ नातिदीर्घ-समासा चेति सङ्घटनाया दिग्-अनुसर्तव्या ॥ ध्व_३।९  ॥  
  
इदानीम् अलक्ष्य-क्रम-व्यङ्ग्यो ध्वनिः प्रबन्धात्मा रामायण-महाभारतादौ प्रकाशमानः प्रसिद्ध एव । तस्य तु यथा प्रकाशनं तत् प्रतिपाद्यते-  
  
_________________________________________________________  
  
ध्व्_३।१०-१४:  
  
विभावभावानुभाव-सञ्चार्य्-औचित्य-चारुणः ।  
विधिः कथा-शरीरस्य वृत्तस्योत्प्रेक्षितस्य वा  ॥ ध्व्क्_३।१० ॥  
इतिवृत्त-वशायातां त्यक्त्वाननुगुणां स्थितिम् ।  
उत्प्रेक्ष्याप्य् अन्तराभीष्ट-रसोचित-कथोन्नयः  ॥ ध्व्क्_३।११ ॥  
सन्धि-सन्ध्य्-अङ्ग-घटनं रसाभिव्यक्त्य्-अपेक्षया ।  
न तु केवलया शास्त्र-स्थिति-सम्पादनेच्छया  ॥ ध्व्क्_३।१२ ॥  
उद्दीपन-प्रशमने यथावसरम् अन्तरा ।  
रसस्यारब्ध-विश्रान्तेर् अनुसन्धानम् अङ्गिनः  ॥ ध्व्क्_३।१३ ॥  
अलङ्कृतीनां शक्ताव् अप्य् आनुरूप्येण योजनम् ।  
प्रबन्धस्य रसादीनां व्यञ्जकत्वे निबन्धनम्  ॥ ध्व्क्_३।१४ ॥  
  
प्रबन्धो ऽपि रसादीनां व्यञ्जक इत्य् उक्तं तस्य व्यञ्जकत्वे निबन्धनम् । प्रथमं तावद् विभाव-भावानुभाव-सञ्चार्य्-औचित्य-चारुणः कथा-शरीरस्य विधिर् यथायथं प्रतिपिपादयिषित-रस-भावाद्य्-अपेक्षया य उचितो विभावो भावो ऽनुभावः सञ्चारी वा तद्-औचित्य-चारुणः कथा-शरीरस्य विधिर् व्यञ्जकत्वे निबन्धनम् एकम् । तत्र विभावौचित्यं तावत् प्रसिद्धम् । भावौचित्यं तु प्रकृत्य्-औचित्यात् । प्रकृतिर् ह्य् उत्तम-मध्यमाधम-भावेन दिव्य-मानुषादि-भावेन च विभेदिनी । तां यथायथम् अनुसृत्यासङ्कीर्णः स्थायी भाव उपनिबध्यमान औचित्य-भाग् भवति । अन्यथा तु केवल-मानुषाश्रयेण दिव्यस्य केवल-दिव्याश्रयेण वा केवल-मानुषस्योत्साहादय उपनिबध्यमाना अनुचिता भवन्ति । तथा च केवल-मानुषस्य राजादेर् वर्णने सप्तार्णव-लङ्घनादि-लक्षणा व्यापारा उपनिबध्यमाना सौष्ठव-भृतो ऽपि नीरसा एव नियमेन भवन्ति, तत्र त्व् अनौचित्यम् एव हेतुः ।  
  
ननु नाग-लोक-गमनादयः सातवाहन-प्रभृतीनां श्रूयन्ते, तद्-अलोक-सामान्य-प्रभावातिशय-वर्णने किम् अनौचित्यं सर्वोर्वी-भरण-क्षमाणां क्षमा-भुजाम् इति । न तद् अस्ति ; न वयं ब्रूमो यत् प्रभावातिशय-वर्णनम् अनुचितं राज्ञाम्, किं तु केवल-मानुषाश्रयेण योत्पाद्य-वस्तु-कथा क्रियते तस्यां दिव्यम् औचित्यं न योजनीयम् । दिव्य-मानुष्यायां तु कथायाम् उभयौचित्य-योजनम् अविरुद्धम् एव । यथा पाण्ड्व्-आदि-कथायाम् । सातवाहनादिषु तु येषु यावद् अपदानं श्रूयते तेषु तावन्-मात्रम् अनुगम्यमानम् अनुगुणत्वेन प्रतिभासते । व्यतिरिक्तं तु तेषाम् एवोपनिबध्यमानम् अनुचितम् ।  
  
तद् अयम् अत्र परमार्थः-  
  
अनौचित्याद् ऋते नान्यद् रस-भन्गस्य कारणम् ।  
प्रसिद्धौचित्य-बन्धस् तु रसस्योपनिषत् परा ॥  
  
अत एव च भरते प्रख्यात-वस्तु-विषयत्वं प्रख्यातोदात्त-नायकत्वं च नाटकस्यावश्य-कर्तव्यतयोपन्यस्तम् । तेन हि नायकौचित्यानौचित्य-विषये कविर् न व्यामुह्यति । यस् तूत्पाद्य-वस्तु नाटकादि कुर्यात् तस्याप्रसिद्धानुचित-नायक-स्वभाव-वर्णने महान् प्रमादः ।  
  
ननु यद्य् उत्साहादि-भाव-वर्णने कथञ्चिद् दिव्य-मानुष्याद्य्-औचित्य-परीक्षा क्रियते तत् क्रियताम्, रत्य्-आदौ तु किं तया प्रयोजनम् ? रतिर् हि भारतवर्षोचितेनैव व्यवहारेण दिव्यानाम् अपि वर्णनीयेति स्थितिः । नैवम् । तत्रौचित्यातिक्रमेण सुतरां दोषः । तथा ह्य् अधम-प्रकृत्यौचित्येनोत्तम-प्रकृतेः शृङ्गारोपनिबन्धने का भवेन् नोपहास्यता ।  
त्रिविधं प्रकृत्य्-औचित्यं भारते वर्षे ऽप्य् अस्ति शृङ्गार-विषयम् ।  
  
यत् तु दिव्यम् औचित्यं तत् तत्रानुपकारकम् एवेति चेत्-न वयं दिव्यम् औचित्यं शृङ्गार-विषयम् अन्यत् किञ्चिद् ब्रूमः । किं तर्हि ? भारतवर्ष-विषये यथोत्तम-नायकेषु राजादिषु शृङ्गारोपनिबन्धस् तथा दिव्याश्रयो ऽपि शोभते । न च राजादिषु प्रसिद्ध-ग्राम्य-शृङ्गारोपनिबन्धनं प्रसिद्धं नाटकादौ, तथैव देवेषु तत् परिहर्तव्यम् ।  
नाटकादेर् अभिनेयार्थत्वाद् अभिनयस्य च सम्भोग-शृङ्गार-विषयस्यासभ्यत्वात् तत्र परिहार इति चेत्-न; यद्य् अभिनयस्यैवं-विषयस्यासभ्यता तत् काव्यस्यैवं-विषयस्य सा केन निवार्यते ? तस्माद् अभिनेयार्थे ऽनभिनेयार्थे वा काव्ये यद् उत्तम-प्रकृते राजादेर् उत्तम-प्रकृतिभिर् नायिकाभिः सह ग्राम्य-सम्भोग-वर्णनं तत् पित्रोः सम्भोग-वर्णनम् इव सुतराम् असभ्यम् । तथैवोत्तम-देवतादि-विषयम् ।  
  
न च सम्भोग-शृङ्गारस्य सुरत-लक्षण एवैकः प्रकारः, यावद् अन्ये ऽपि प्रभेदाः परस्पर-प्रेम-दर्शनादयः सम्भवन्ति, ते कस्माद् उत्तम-प्रकृति-विषये न वर्ण्यन्ते ? तस्माद् उत्साहवद् रताव् अपि प्रकृत्य्-औचित्यम् अनुसर्तव्यम् । तथैव विस्मयादिषु । यत् त्व् एवं-विधे विषये महाकवीनाम् अप्य् असमीक्ष्य-कारिता लक्ष्ये दृश्यते स दोष एव । स तु शक्ति-तिरस्कृतत्वात् तेषां न लक्ष्यत इत्य् उक्तम् एव । अनुभावौचित्यं तु भरतादौ प्रसिद्धम् एव ।  
  
इयत् तूच्यते-भरतादि-विरचितां स्थितिं चानुवर्तमानेन महाकवि-प्रबन्धांश् च पर्यालोचयता स्व-प्रतिभां चानुसरता कविनावहित-चेतसा भूत्वा विभावाद्य्-औचित्य-भ्रंश-परित्यागे परः प्रयत्नो विधेयः । औचित्यवतः कथा-शरीरस्य वृत्तस्योत्प्रेक्षितस्य वा ग्रहो व्यञ्जक इत्य् अनेनैतत् प्रतिपादयति-यद् इतिहासादिषु कथासु रसवतीषु विविधासु सतीष्व् अपि यत् तत्र विभावाद्य्-औचित्यवत् कथा-शरीरं तद् एव ग्राह्यं नेतरत् । वृत्ताद् अपि च कथा-शरीराद् उत्प्रेक्षिते विशेषतः प्रयत्नवता भवितव्यम् । तत्र ह्य् अनवधानात् स्खलतः कवेर् अव्युत्पत्ति-सम्भावना महती भवति ।  
  
परिकर-श्लोकश् चात्र-  
  
कथा-शरीरम् उत्पाद्य-वस्तु कार्यं तथा तथा ।  
यथा रस-मयं सर्वम् एव तत् प्रतिभासते ॥  
  
तत्र चाभ्युपायः सम्यग्-विभावाद्य्-औचित्यानुसरणम् । तच् च दर्शितम् एव । किं च-  
  
सन्ति सिद्ध-रस-प्रख्या ये च रामायणादयः ।  
कथाश्रया न तैर् योज्या स्वेच्छा रस-विरोधिनी ॥  
  
तेषु हि कथाश्रयेषु तावत् स्वेच्छैव न योज्या । यद् उक्तम्-"कथा-मार्गे न चातिक्रमः" ।  
स्वेच्छापि यदि योज्या तद्-रस-विरोधिनी न योज्या ।  
  
इदम् अपरं प्रबन्धस्य रसाभिव्यञ्जकत्वे निबन्धनम् । इतिवृत्त-वशायातां कथञ्चिद् रसाननुगुणां स्थितिं त्यक्त्वा पुनर् उत्प्रेक्ष्याप्य् अन्तराभीष्ट-रसोचित-कथोन्नयो विधेयः यथा कालिदास-प्रबन्धेषु । यथा च सर्वसेन-विरचिते हरि-विजये । यथा च मदीय एवार्जुन-चरिते महाकाव्ये । कविना काव्यम् उपनिबध्नता सर्वात्मना रस-परतन्त्रेण भवितव्यम् । तत्रेतिवृत्ते यदि रसाननुगुणां स्थितिं पश्येत् तदेमां भङ्क्त्वापि स्वतन्त्रतया रसानुगुणं कथान्तरम् उत्पादयेत् । न हि कवेर् इतिवृत्त-मात्र-निर्वहणेन किञ्चित् प्रयोजनम्, इतिहासाद् एव तत्-सिद्धेः ।  
  
रसादि-व्यञ्जकत्वे प्रबन्धस्य चेदम् अन्यन् मुख्यं निबन्धनम्, यत्-सन्धीनां मुख-प्रतिमुख-गर्भावमर्श-निर्वहणाख्यानां तद्-अङ्गानां चोपक्षेपादीनां घटनं रसाभिव्यक्त्य्-अपेक्षया, यथा रत्नावल्याम् । न तु केवलं शास्त्र-स्थिति-सम्पादनेच्छया । यथा वेणी-संहारे विलासाख्यस्य प्रतिमुख-सन्ध्य्-अङ्गस्य प्रकृत-रस-निबन्धाननुगुणम् अपि द्वितीये ऽङ्के भरत-मतानुसरण-मात्रेच्छया घटनम् ।  
  
इदं चापरं प्रबन्धस्य रस-व्यञ्जकत्वे निमित्तं यद् उद्दीपन-प्रशमने यथावसरम् अन्तरा रसस्य, यथा रत्नावल्याम् एव । पुनर् आरब्ध-विश्रान्ते रसस्याङ्गिनो ऽनुसन्धिश् च, यथा तापस-वत्सराजे ।  
  
प्रबन्ध-विशेषस्य नाटकादे रस-व्यक्ति-निमित्तम् इदं चापरम् अवगन्तव्यं यद् अलङ्कृतीनां शक्ताव् अप्य् आनुरूप्येण योजनम् । शक्तो हि कविः कदाचिद् अलङ्कार-निबन्धने तद् आक्षिप्ततयैवानपेक्षित-रस-बन्धः प्रबन्धम् आरभते तद्-उपदेशार्थम् इदम् उक्तम् । दृश्यन्ते च कवयो ऽलङ्कार-निबन्धनैक-रसा अनपेक्षित-रसाः प्रबन्धेषु ।  
  
_________________________________________________________  
  
ध्व्_३।१५:  
  
किं च-  
अनुस्वानोपमात्मापि प्रभेदो य उदाहृतः ।  
ध्वनेर् अस्य प्रबन्धेषु भासते सो ऽपि केषुचित्  ॥ ध्व्क्_३।१५ ॥  
  
अस्य विवक्षितान्य् अपर-वाच्यस्य ध्वनेर् अनुरणन-रूप-व्यङ्ग्यो ऽपि यः प्रभेद उदाहृतो द्विप्रकारः सो ऽपि प्रबन्धेषु केषुचिद् द्योतते । तद् यथा मधुमथन-विजये पाञ्चजन्योक्तिषु । यथा वा ममैव कामदेवस्य सहचर-समागमे विषम-बाण-लीलायाम् ।  
यथा च गृध्र-गोमायु-संवादादौ महाभारते ॥ ध्व_३।१५  ॥  
_________________________________________________________  
  
ध्व्_३।१६:  
  
सुप्-तिङ्-वचन-सम्बन्धैस् तथा कारक-शक्तिभिः ।  
कृत्-तद् धित-समासैश् च द्योत्यो ऽलक्ष्य-क्रमः क्वचित्  ॥ ध्व्क्_३।१६ ॥  
  
अलक्ष्य-क्रमो ध्वनेर् आत्मा रसादिः सुब्-विशेषैस् तिङ्-विशेषैर् वचन-विशेषैः सम्बन्ध-विशेषैः कारक-शक्तिभिः कृद्-विशेषैस् तद् धित-विशेषैः समासैश् चेति । च-शब्दान् निपातोपसर्ग-कालादिभिः प्रयुक्तैर् अभिव्यज्यमानो दृश्यते ।  
  
यथा-  
न्यक्कारो ह्य् अयम् एव मे यद् अरयस् तत्राप्य् असौ तापसः  
सो ऽप्य् अत्रैव निहन्ति राक्षस-कुलं जीवत्य् अहो रावणः ।  
धिग् धिक् चक्र-जितं प्रबोधितवता किं कुम्भकर्णेन वा  
स्वर्ग-ग्रामटिका-विलुण्ठन-वृथोच्छूनैः किम् एभिर् भुजैः ॥[*१९]  
[*१९] स्क्म् २१०५। च्ड़्। साह्।द्। १।२।  
  
  
अत्र हि श्लोके भूयसा सर्वेषाम् अप्य् एषां स्फुटम् एव व्यञ्जकत्वं दृश्यते । तत्र "मे यद् अरयः" इत्य् अनेन सुप्-सम्बन्ध-वचनानाम् अभिव्यञ्जकत्वम् । "तत्राप्य् असौ तापसः" इत्य् अत्र तद् धित-निपातयोः । "सो ऽप्य् अत्रैव निहन्ति राक्षस-कुलं जीवत्य् अहो रावणः" इत्य् अत्र तिङ्-कारक-शक्तीनाम् । "धिग् धिक् चक्र-जितम्" इत्य् आदौ श्लोकार्धे कृत्-तद् धित-समासोपसर्गाणाम् ।  
  
एवं-विधस्य व्यञ्जक-भूयस्त्वे च घटमाने काव्यस्य सर्वातिशायिनी बन्ध-च्छाया समुन्मीलति । यत्र हि व्यङ्ग्यावभासिनः पदस्यैकस्यैव तावद् आविर्भावस् तत्रापि काव्ये कापि बन्ध-च्छाया किम् उत यत्र तेषां बहूनां समवायः । यथात्रानन्तरोदित-श्लोके । अत्र हि रावण इत्य् अस्मिन् पदे ऽर्थान्तर-सङ्क्रमित-वाच्येन ध्वनि-प्रभेदेनालङ्कृते ऽपि पुनर् अनन्तरोक्तानां व्यञ्जक-प्रकाराणाम् उद्भासनम् । दृश्यन्ते च महात्मनां प्रतिभा-विशेष-भाजां बाहुल्येनैवं-विधा बन्ध-प्रकाराः । यथा महर्षेर् व्यासस्य-  
  
अतिक्रान्त-सुखाः कालाः प्रत्युपस्थित-दारुणाः ।  
श्वः श्वः पापीय-दिवसा पृथिवी गत-यौवना ॥  
  
अत्र हि कृत्-तद् धित-वचनैर् अलक्ष्य-क्रम-व्यङ्ग्यः, "पृथिवी गत-यौवना" इत्य् अनेन चात्यन्त-तिरस्कृत-वाच्यो ध्वनिः प्रकाशितः । एषां च सुब्-आदीनाम् एकैकशः समुदितानां च व्यञ्जकत्वं महा-कवीनां प्रबन्धेषु प्रायेण दृश्यते । सुब्-अन्तस्य व्यञ्जकत्वं यथा-  
  
तालैः शिञ्जद्-वलय-सुभगैः कान्तया नर्तितो मे ।  
याम् अध्यास्ते दिवस-विगमे नीलकण्ठः सुहृद् वः ॥  
  
तिङ्-अन्तस्य यथा-  
  
अबसर रोउं चिअ णिम्मिआइं मा पुंस मे हअच्छीइं ।  
दंसण-मेत्तुम् भेत्तेहिं जेहिं हिअअं तुह ण णाअं ॥]  
  
[अपसर रोदितुम् एव निर्मिते मा पुंसय हते अक्षिणी मे ।  
दर्शन-मात्रोन्मत्ताभ्यां याभ्यां तव हृदयम् एवं-रूपं न ज्ञातम् ॥]  
  
यथा वा-  
मा पन्थं रुन्धीओ अबेहि बालअ अहोसि अहिरीओ ।  
अम्हेअ णिरिच्छाओ सुण्ण-घरं रक्खिदब्बं णो ॥[*२०]  
[*२०] गाहा-सत्तसाई (सुप्प्। ९५५)  
  
  
[मा पन्थानं रुधः अपेहि बालक अप्रौढ अहो असि अह्रीकः ।  
वयं पर-तन्त्रा यतः शून्य-गृहं मामकं रक्षणीयं वर्तते ॥]  
  
सम्बन्धस्य यथा-  
  
अण्णत्त वच्च बालअ ह्नाअन्तीं किं मं पुलोएसि एअं ।  
भो जाआ-भीरुआणं तडम् बिअ ण होइ ॥  
[अन्यत्र व्रज बालक स्नान्तीं किं मां प्रलोकयस्य् एतत् ।  
भो जाया-भीरुकाणां तटम् एव न भवति ॥]  
  
कृतक-प्रयोगेषु प्राकृतेषु तद् धित-विषये व्यञ्जकत्वम् आवेद्यत एव । अवज्ञातिशये कः ? समासानां च वृत्त्य्-औचित्येन विनियोजने । निपातानां व्यञ्जकत्वं यथा-  
  
अयम् एक-पदे तया वियोगः  
प्रियया चोपनतः सुदुःसहो मे ।  
नव-वारिधरोदयाद् अहोभिर्  
भवितव्यं च निरातपार्ध-रम्यैः ॥  
  
इत्य् अत्र च-शब्दः । यथा वा-  
  
मुहुर् अङ्गुलि-संवृताधरौष्ठं  
प्रतिषेधाक्षर-विक्लवाभिरामम् ।  
मुखम् अंस-विवर्ति पक्ष्मलाक्ष्याः  
कथम् अप्य् उन्नमितं न चुम्बितं तु ॥  
  
अत्र तु-शब्दः ।  
  
निपातानां प्रसिद्धम् अपीह द्योतकत्वं रसापेक्षयोक्तम् इति द्रष्टव्यम् । उपसर्गाणां व्यञ्जकत्वं यथा-  
  
नीवाराः शुक-गर्भ-कोटर-मुख-भ्रष्टास् तरूणाम् अधः  
प्रस्निग्धाः क्वचिद् इङ्गुदी-फल-भिदः सूच्यन्त एवोपलाः ।  
विश्वासोपगमाद् अभिन्न-गतयः शब्दं सहन्ते मृगास्  
तोयाधार-पथाश् च वल्कल-शिखा-निष्यन्द-लेखाङ्किताः ॥इत्य् आदौ ।  
  
द्वित्राणां चोपसर्गाणाम् एकत्र पदे यः प्रयोगः सो ऽपि रस-व्यक्त्य्-अनुगुणतयैव निर्दोषः । यथा-"प्रभ्रश्यत्य् उत्तरीय-त्विषि तमसि समुद्वीक्ष्य वीतावृतीन् द्राग् जन्तून्" इत्य् आदौ । यथा वा-"मनुष्य-वृत्त्या समुपाचरन्तम्" इत्य् आदौ ।  
  
निपातानाम् अपि तथैव । यथा-"अहो बतासि स्पृहणीय-वीर्यः" इत्य् आदौ । यथा वा-  
  
ये जीवन्ति न मान्ति ये स्म वपुषि प्रीत्या प्रनृत्यन्ति च  
प्रस्यन्दि-प्रमदाश्रवः पुलकिता दृष्टे गुणिन्य् ऊर्जिते ।  
हा धिक् कष्टम् अहो क्व यामि शरणं तेषां जनानां कृते  
नीतानां प्रलयं शठेन विधिना साधु-द्विषः पुष्यता ॥इत्य् आदौ ।  
  
पद-पौनरुक्त्यं च व्यञ्जकत्वापेक्षयैव कदाचित्प्रयुज्यमानं शोभामावहति ।  
यथा-  
यद् वञ्चनाहित-मतिर् बहु-चाटु-गर्भं  
कार्योन्मुखः खल-जनः कृतकं ब्रवीति ।  
तत् साधवो न न विदन्ति विदन्ति किन्तु  
कर्तुं वृथा-प्रणयम् अस्य न पारयन्ति ॥इत्य् आदौ ।  
  
कालस्य व्यञ्जकत्वं यथा-  
  
सम-विषम-निर्विशेषाः समन्ततो मन्द-मन्द-सञ्चाराः ।  
अचिराद् भविष्यन्ति पन्थानो मनोरथानाम् अपि दुर्लङ्घ्याः ॥  
  
अत्र ह्य् अचिराद् भविष्यन्ति पन्थान इत्य् अत्र भविष्यन्तीत्य् अस्मिन् पदे प्रत्ययः काल-विशेषाभिधायी रस-परिपोष-हेतुः प्रकाशते । अयं हि गाथार्थः प्रवास-विप्रलम्भ-शृङ्गार-विभावतया विभाव्यमानो रसवान् । यथात्र प्रत्ययांशो व्यञ्जकस् तथा क्वचित् प्रकृत्य्-अंशो ऽपि दृश्यते । यथा-  
  
तद् गेहं नत-भित्ति मन्दिरम् इदं लब्धावगाहं दिवः  
सा धेनुर् जरती चरन्ति करिणाम् एता घनाभा घटाः ।  
स क्षुद्रो मुसल-ध्वनिः कलम् इदं सङ्गीतकं योषिताम्  
आश्चर्यं दिवसैर् द्विजो ऽयम् इयतीं भूमिं समारोपितः ॥  
  
अत्र श्लोके दिवसैर् इत्य् अस्मिन् पदे प्रकृत्य्-अंशो ऽपि द्योतकः । सर्व-नाम्नां च व्यञ्जकत्वं यथानन्तरोक्ते श्लोके । अत्र च सर्व-नाम्नाम् एव व्यञ्जकत्वं हृदि व्यवस्थाप्य कविना क्वेत्य्-आदि-शब्द-प्रयोगो न कृतः । अनया दिशा सहृदयैर् अन्ये ऽपि व्यञ्जक-विशेषाः स्वयम् उत्प्रेक्षणीयाः । एतच् च सर्वं पद-वाक्य-रचना-द्योतनोक्त्यैव गतार्थम् अपि वैचित्र्येण व्युत्पत्तये पुनर्-उक्तम् ।  
  
ननु चार्थ-सामर्थ्याक्षेप्या रसादय इत्य् उक्तम्, तथा च सुबादीनां व्यञ्जकत्व-वैचित्र्य-कथनम् अनन्वितम् एव । उक्तम् अत्र पदानां व्यञ्जकत्वोक्त्य्-अवसरे । किं चार्थ-विशेषाक्षेप्यत्वे ऽपि रसादीनां तेषाम् अर्थ-विशेषाणां व्यञ्जक-शब्दाविनाभावित्वाद् यथा-प्रदर्शितं व्यञ्जक-स्वरूप-परिज्ञानं विभज्योपयुज्यत एव । शब्द-विशेषाणां चान्यत्र च चारुत्वं यद् विभागेनोपदर्शितं तद् अपि तेषां व्यञ्जकत्वेनैवावस्थितम् इत्य् अवगन्तव्यम् ।  
  
यत्रापि न तत् सम्प्रतिभासते तत्रापि व्यञ्जके रचनान्तरे यद् अदृष्टं सौष्ठवं तेषां प्रवाह-पतितानां तद् एवाभ्यासाद् अपोद्धृतानाम् अप्य् अवभासत इत्य् अवसातव्यम् । को ऽन्यथा तुल्ये वाचकत्वे शब्दानां चारुत्व-विषयो विशेषः स्यात् । अन्य एवासौ सहृदय-संवेद्य इति चेत्, किम् इदं सहृदयत्वं नाम ? किं रस-भावानपेक्ष-काव्याश्रित-समय-विशेषाभिज्ञत्वम्, उत रस-भावादि-मय-काव्य-स्वरूप-परिज्ञान-नैपुण्यम् । पूर्वस्मिन् पक्षे तथाविध-सहृदय-व्यवस्थापितानां शब्द-विशेषाणां चारुत्व-नियमो न स्यात् । पुनः समयान्तरेणान्यथापि व्यवस्थापन-सम्भवात् । द्वितीयस्मिंस् तु पक्षे रसज्ञतैव सहृदयत्वम् इति । तथा-विधैः सहृदयैः संवेद्यो रसादि-समर्पण-सामर्थ्यम् एव नैसर्गिकं शब्दानां विशेष इति व्यञ्जकत्वाश्रय्य् एव तेषां मुख्यं चारुत्वम् ।  
वाचकत्वाश्रयाणां तु प्रसाद एवार्थापेक्षायां तेषां विशेषः । अर्थानपेक्षायां त्व् अनुप्रासादिर् एव ॥ ध्व_३।१५-१६  ॥  
  
एवं रसादीनां व्यञ्जक-स्वरूपम् अभिधाय तेषाम् एव विरोधि-रूपं लक्षयितुम् इदम् उपक्रम्यते-  
  
_________________________________________________________  
  
ध्व्_३।१७:  
  
प्रबन्धे मुक्तके वापि रसादीन् बन्धुम् इच्छता ।  
यत्नः कार्यः सुमतिना परिहारे विरोधिनाम्  ॥ ध्व्क्_३।१७ ॥  
  
प्रबन्धे मुक्तके वापि रस-भाव-निबन्धनं प्रत्यादृत-मनाः कविर् विरोधि-परिहारे परं यत्नम् आदधीत । अन्यथा त्व् अस्य रस-मयः श्लोक एको ऽपि सम्यङ् न सम्पद्यते ॥ ३।१७ ॥  
  
कानि पुनस् तानि विरोधीनि यानि यत्नतः कवेः परिहर्तव्यानि ? इत्य् उच्यते-  
  
_________________________________________________________  
  
ध्व्_३।१८-१९:  
  
विरोधि-रस-सम्बन्धि-विभावादि-परिग्रहः ।  
विस्तरेणान्वितस्यापि वस्तुनो ऽन्यस्य वर्णनम्  ॥ ध्व्क्_३।१८ ॥  
अकाण्ड एव विच्छित्तिर् अकाण्डे च प्रकाशनम् ।  
परिपोषं गतस्यापि पौनःपुन्येन दीपनम् ।  
रसस्य स्याद् विरोधाय वृत्त्य्-अनौचित्यम् एव च ॥ ध्व्क्_३।१९ ॥  
  
प्रस्तुत-रसापेक्षया विरोधी यो रसस् तस्य सम्बन्धिनां विभाव-भावानुभावानां परिग्रहो रस-विरोध-हेतुकः सम्भवनीयः । तत्र विरोधि-रस-विभाव-परिग्रहो यथा शान्त-रस-विभावेषु तद्-विभावतयैव निरूपितेष्व् अनन्तरम् एव शृङ्गारादि-विभाव-वर्णने । विरोधि-रस-भाव-परिग्रहो यथा प्रियं प्रति प्रणय-कलह-कुपितासु कामिनीषु वैराग्य-कथाभिर् अनुनये । विरोधि-रसानुभाव-परिग्रहो यथा प्रणय-कुपितायां प्रियायाम् अप्रसीदन्त्यां नायकस्य कोपावेश-विवशस्य रौद्रानुभाव-वर्णने ।  
  
अयं चान्यो रस-भङ्ग-हेतुर् यत् प्रस्तुत-रसापेक्षया वस्तुनो ऽन्यस्य कथञ्चिद् अन्वितस्यापि विस्तरेण कथनम् । यथा विप्रलम्भ-शृङ्गारे नायकस्य कस्यचिद् वर्णयितुम् उपक्रान्ते कवेर् यमकाद्य्-अलङ्कार-निबन्धन-रसिकतया महता प्रबन्धेन पर्वतादि-वर्णने । अयं चापरो रस-भङ्ग-हेतुर् अवगन्तव्यो यद् अकाण्ड एव विच्छित्तिः रसस्याकण्ड एव च प्रकाशनम् । तत्रानवसरे विरामो रसस्य यथा नायकस्य कस्यचित् स्पृहणीय-समागमया नायिकया कयाचित् परां परिपोष-पदवीं प्राप्ते शृङ्गारे विदिते च परस्परानुरागे समागमोपाय-चिन्तोचितं व्यवहारम् उत्सृज्य स्वतन्त्रतया व्यापारान्तर-वर्णने । अनवसरे च प्रकाशनं रसस्य यथा प्रवृत्ते प्रवृत्त-विविध-वीर-सङ्क्षये कल्प-सङ्क्षय-कल्पे सङ्ग्रामे राम-देव-प्रायस्यापि तावन् नायकस्यानुपक्रान्त-विप्रलम्भ-शृङ्गारस्य निमित्तम् उचितम् अन्तरेणैव शृङ्गार-कथायाम् अवतार-वर्णने । न चैवं-विधे विषये दैव-व्यामोहितत्वं कथा-पुरुषस्य परिहारो यतो रस-बन्ध एव कवेः प्राधान्येन प्रवृत्ति-निबन्धनं युक्तम् । इतिवृत्त-वर्णनं तद्-उपाय एवेत्य् उक्तं प्राक् "आलोकार्थि यथा दीप-शिखायां यत्नवान् जनः" इत्य् आदिना ।  
  
अत एव चेतिवृत्त-मात्र-वर्णन-प्राधान्ये ऽङ्गाङ्गि-भाव-रहित-रस-भाव-निबन्धेन च कवीनाम् एवं-विधानि स्खलितानि भवन्तीति रसादि-रूप-व्यङ्ग्य-तात्पर्यम् एवैषां युक्तम् इति यत्नो ऽस्माभिर् आरब्धो न ध्वनि-प्रतिपादन-मात्राभिनिवेशेन । पुनश् चायम् अन्यो रस-भङ्ग-हेतुर् अवधारणीयो यत् परिपोषं गतस्यापि रसस्य पौनःपुन्येन दीपनम् । उपभुक्तो हि रसः स्व-सामग्री-लब्ध-परिपोषः पुनः पुनः परामृश्यमानः परिम्लान-कुसुम-कल्पः कल्पते । तथा वृत्तेर् व्यवहारस्य यद् अनौचित्यं तद् अपि रस-भङ्ग-हेतुर् एव । यथा नायकं प्रति नायिकायाः कस्याश्चिद् उचितां भङ्गिम् अन्तरेण स्वयं सम्भोगाभिलाष-कथने । यदि वा वृत्तीनां भरत-प्रसिद्धानां कैशिक्यादीनां काव्यालङ्कारान्तर-प्रसिद्धानाम् उपनागरिकाद्यानां वा यद् अनौचित्यम् अविषये निबन्धनं तद् अपि रस-भङ्ग-हेतुः । एवम् एषां रस-विरोधिनाम् अन्येषां चानया दिशा स्वयम् उत्प्रेक्षितानां परिहारे सत्-कविभिर् अवहितैर् भवितव्यम् ।  
  
परिकर-श्लोकाश् चात्र-  
  
मुख्या व्यापार-विषयाः सुकवीनां रसादयः ।  
तेषाम् निबन्धने भाव्ये तैः सदैवाप्रमादिभिः ॥  
नीरसस् तु प्रबन्धो यः सो ऽपशब्दो महान् कवेः ।  
स तेनाकविर् एव स्याद् अन्येनास्मृत-लक्षणः ॥  
पूर्वे विशृङ्खल-गिरः कवयः प्राप्य-कीर्तयः ।  
तान् समाश्रित्य न त्याज्या नीतिर् एषा मनीषिणा ॥  
वाल्मीकि-व्यास-मुख्याश् च ये प्रख्याताः कवीश्वराः ।  
तद्-अभिप्राय-बाह्यो ऽयं नास्माभिर् दर्शितो नयः ॥इति॥ ध्व_३।१९ ॥  
_________________________________________________________  
  
ध्व्_३।२०:  
  
विवक्षिते रसे लब्ध-प्रतिष्ठे तु विरोधिनाम् ।  
बाध्यानाम् अङ्ग-भावं वा प्राप्तानाम् उक्तिर् अच्छला  ॥ ध्व्क्_३।२० ॥  
  
स्व-सामग्र्या लब्ध-परिपोषे तु विवक्षिते रसे विरोधिनां विरोधि-रसाङ्गानां बाध्यानाम् अङ्ग-भावं वा प्राप्तानां सताम् उक्तिर् अदोषा । बाध्यत्वं हि विरोधिनां शक्याभिभवत्वे सति नान्यथा । तथा च तेषाम् उक्तिः प्रस्तुत-रस-परिपोषायैव सम्पद्यते । अङ्ग-भावं प्राप्तानां च तेषां विरोधित्वम् एव निवर्तते । अङ्ग-भाव-प्राप्तिर् हि तेषां स्वाभाविकी समारोप-कृता वा । तत्र येषां नैसर्गिकी तेषां तावद् उक्ताव् अविरोध एव । यथा विप्रलम्भ-शृङ्गारे तद्-अङ्गानां व्याध्य्-आदीनां तेषां च तद्-अङ्गानाम् एवादोषो नातद्-अङ्गानाम् । तद्-अङ्गत्वे च सम्भवत्य् अपि मरणस्योपन्यासो न ज्यायान् । आश्रय-विच्छेदे रसस्यात्यन्त-विच्छेद-प्राप्तेः । करुणस्य तु तथा-विधे विषये परिपोषो भविष्यतीति चेत् न ; यस्याप्रस्तुतत्वात् प्रस्तुतस्य च विच्छेदात् । यत्र तु करुण-रसस्यैव काव्यार्थत्वं तत्राविरोधः । शृङ्गारे वा मरणस्यादीर्घ-काल-प्रत्यापत्ति-सम्भवे कदाचिद् उपनिबन्धो नात्यन्त-विरोधी । दीर्घ-काल-प्रत्यापत्तौ तु तस्यान्तरा प्रवाह-विच्छेद एवेत्य् एवं-विधेतिवृत्तोपनिबन्धनं रस-बन्ध-प्रधानेन कविना परिहर्तव्यम् ।  
  
तत्र लब्ध-प्रतिष्ठे तु विवक्षिते रसे विरोधि-रसाङ्गानां बाध्यत्वेनोक्ताव् अदोषो यथा-  
  
क्वाकर्यं शश-लक्ष्मणः क्व च कुलं भूयो ऽपि दृश्येत सा  
दोषाणां प्रशमाय मे श्रुतम् अहो कोपे ऽपि कान्तं मुखम् ।  
किं वक्ष्यन्त्य् अपकल्मषाः कृत-धियः स्वप्ने ऽपि सा दुर्लभा  
चेतः स्वास्थ्यम् उपैहि कः खलु युवा धन्यो ऽधरं पास्यति ॥  
  
यथा वा पुण्डरीकस्य महाश्वेतां प्रति प्रवृत्त-निर्भरानुरागस्य द्वितीय-मुनि-कुमारोपदेश-वर्णने । स्वाभाविक्याम् अङ्ग-भाव-प्राप्ताव् अदोषो यथा-  
  
भ्रमिम् अरतिम् अलस-हृदयतां  
प्रलयं मूर्च्छां तमः शरीर-सादम् ।  
मरणं च जलद-भुजगजं  
प्रसह्य कुरुते विषं वियोगिनीनाम् ॥इत्य् आदौ ।  
  
समारोपितायाम् अप्य् अविरोधो यथा-"पाण्डु-क्षामम्" इत्य् आदौ । इयं चाङ्ग-भाव-प्राप्तिर् अन्या यदाधिकारिकत्वात् प्रधान एकस्मिन् वाक्यार्थे रसयोर् भावयोर् वा परस्पर-विरोधिनोर् द्वयोर् अङ्ग-भाव-गमनं तस्याम् अपि न दोषः । यथोक्तं "क्षिप्तो हास्तावलग्नः" इत्य् आदौ । कथं तत्राविरोध इति चेत्, द्वयोर् अपि तयोर् अन्य-परत्वेन व्यवस्थानात् । अन्य-परत्वे ऽपि विरोधिनोः कथं विरोध-निवृत्तिर् इति चेत्, उच्यते-विधौ विरुद्ध-समावेशस्य दुष्टत्वं नानुवादे । यथा-  
  
एहि गच्छ पतोत्तिष्ठ वद मौनं समाचर ।  
एवम् आशा-ग्रह-ग्रस्तैः क्रीडन्ति धनिनो ऽर्थिभिः ॥इत्य् आदौ ।  
  
अत्र हि विधि-प्रतिषेधयोर् अनूद्यमानत्वेन समावेशे न विरोधस् तथेहापि भविष्यति । श्लोके ह्य् अस्मिन्न् ईर्ष्या-विप्रलम्भ-शृङ्गार-करुण-वस्तुनोर् न विधीयमानत्वम् । त्रिपुर-रिपु-प्रभावातिशयस्य वाक्यार्थत्वात् तद्-अङ्गत्वेन च तयोर् व्यवस्थानात् ।  
  
न च रसेषु विध्य्-अनुवाद-व्यवहारो नास्तीति शक्यं वक्तुम्, तेषां वाक्यार्थत्वेनाभ्युपगमात् । वाक्यार्थस्य वाच्यस्य च यौ विध्य्-अनुवादौ तौ तद्-आक्षिप्तानां रसानां केन वार्यते । यैर् वा साक्षात्-काव्यार्थता रसादीनां नाभ्युपगम्यते, तैस् तेषां तन्-निमित्तता तावद् अवश्यम् अभ्युपगन्तव्या । तथाप्य् अत्र श्लोके न विरोधः ।  
यस्माद् अनूद्यमानाङ्ग-निमित्तोभय-रस-वस्तु-सहकारिणो विधीयमानांशाद् भाव-विशेष-प्रतीतिर् उत्पद्यते ततश् च न  कश्चिद् विरोधः । दृश्यते हि विरुद्धोभय-सहकारिणः कारणात् कार्य-विशेषोत्पत्तिः । विरुद्ध-फलोत्पादन-हेतुत्वं हि युगपद् एकस्य कारणस्य विरुद्धं न तु विरुद्धोभय-सहकारित्वम् । एवं-विध-विरुद्ध-पदार्थ-विषयः कथम् अभिनयः प्रयोक्तव्य इति चेत्, अनूद्यमानैवं-विध-वाच्य-विषये या वार्ता सात्रापि भविष्यति । एवं-विध्य्-अनुवादनयाश्रयेणात्र श्लोके परिहृतस् तावद् विरोधः ।  
  
किं च नायकस्याभिनन्दनीयोदयस्य कस्यचित् प्रभावातिशय-वर्णने तत्-प्रतिपक्षाणां यः करुणो रसः स परीक्षकाणां न वैक्लव्यम् आदधाति प्रत्युत प्रीत्य्-अतिशय-निमित्ततां प्रतिपद्यत इत्य् अतस् तस्य कुण्ठ-शक्तिकत्वात् तद्-विरोध-विधायिनो न कश्चिद् दोषः । तस्माद् वाक्यार्थी-भूतस्य रसस्य भावस्य वा विरोधी रस-विरोधीति वक्तुं न्याय्यः, न त्व् अङ्ग-भूतस्य कस्यचित् ।  
  
अथवा वाक्यार्थी-भूतस्यापि कस्यचित् करुण-रस-विषयस्य तादृशेन शृङ्गार-वस्तुना भङ्गि-विशेषाश्रयेण संयोजनं रस-परिपोषायैव जायते । यतः प्रकृति-मधुराः पदार्थाः शोचनीयतां प्राप्ताः प्राग्-अवस्था-भाविभिः संस्मर्यमाणैर् विलासैर् अधिकतरं शोकावेशम् उपजनयन्ति । यथा-  
  
अयं स रशनोत्कर्षी पीन-स्तन-विमर्दनः ।  
नाभ्यूरु-जघन-स्पर्शी नीवी-विस्रंसनः करः ॥इत्य् आदौ ।  
  
तद् अत्र त्रिपुर-युवतीनां शाम्भवः शराग्निर् आर्द्रापराधः कामी यथा व्यवहरति स्म । तथा व्यवहृतवान् इत्य् अनेनापि प्रकारेणास्त्य् एव निर्विरोधत्वम् । तस्माद् यथा यथा निरूप्यते तथा तथात्र दोषाभावः । इत्थं च-  
  
क्रामन्त्यः क्षत-कोमलाङ्गुलि-गलद्-रक्तैः सदर्भाः स्थलीः  
पादैः पातित-यावकैर् इव पतद्-बाष्पाम्बु-धौताननाः ।  
भीता भर्तृ-करावलम्बित-करास् त्वद्-वैरि-नाथो ऽधुना  
दावाग्निं परितो भ्रमन्ति पुनर् अप्य् उद्यद्-विवाहा इव ॥  
  
इत्य् एवम् आदीनां सर्वेषाम् एव निर्विरोधत्वम् अवगन्तव्यम् । एवं तावद् रसादीनां विरोधि-रसादिभिः समावेशासमावेशयोर् विषय-विभागो दर्शितः ॥ ध्व_३।२०  ॥  
  
इदानीं तेषाम् एक-प्रबन्ध-विनिवेशने न्याय्यो यः क्रमस् तं प्रतिपादयितुम् उच्यते-  
_________________________________________________________  
  
ध्व्_३।२१:  
  
प्रसिद्धे ऽपि प्रबन्धानां नाना-रस-निबन्धने ।  
एको रसो ऽङ्गीकर्तव्यस् तेषाम् उत्कर्षम् इच्छता  ॥ ध्व्क्_३।२१ ॥  
  
प्रबन्धेषु महाकाव्यादिषु नाटकादिषु वा विप्रकीर्णतयाङ्गाङ्गि-भावेन बहवो रसा उपनिबध्यन्त इत्य् अत्र प्रसिद्धौ सत्याम् अपि यः प्रबन्धानां छायातिशय-योगम् इच्छति तेन तेषां रसानाम् अन्यतमः कश्चिद् विवक्षितो रसो ऽङ्गित्वेन विनिवेशयितव्य इत्य् अयं युक्ततरो मार्गः ॥ ध्व_३।२१  ॥  
  
ननु रसान्तरेषु बहुषु प्राप्त-परिपोषेषु सत्सु कथम् एकस्याङ्गिता न विरुध्यत इत्य् आशङ्क्येदम् उच्यते-  
  
_________________________________________________________  
  
ध्व्_३।२२:  
  
रसान्तर-समावेशः प्रस्तुतस्य रसस्य यः ।  
नोपहन्त्य् अङ्गितां सो ऽस्य स्थायित्वेनावभासिनः  ॥ ध्व्क्_३।२२ ॥  
  
प्रबन्धेषु प्रथमतरं प्रस्तुतः सन् पुनः पुनर् अनुसन्धीयमानत्वेन स्थायी यो रसस् तस्य सकल-बन्ध-व्यापिनो रसान्तरैर् अन्तराल-वर्तिभिः समावेशो यः स नाङ्गिताम् उपहन्ति ॥ ध्व_३।२२ ॥  
  
एतद् एवोपपादयितुम् उच्यते-  
  
_________________________________________________________  
  
ध्व्_३।२३:  
  
कार्यम् एकं यथा व्यापि प्रबन्धस्य विधीयते ।  
तथा रसस्यापि विधौ विरोधो नैव विद्यते  ॥ ध्व्क्_३।२३ ॥  
  
सन्ध्यादि-मयस्य प्रबन्ध-शरीरस्य यथा कार्यम् एकम् अनुयायि व्यापकं कल्प्यते न च तत्-कार्यान्तरैर् न सङ्कीर्यते, न च तैः सङ्कीर्यमाणस्यापि तस्य प्राधान्यम् अपचीयते, तथैव रसस्याप्य् एकस्य सन्निवेशे क्रियमाणे विरोधो न कश्चित् । प्रत्युत प्रत्युदित-विवेकानाम् अनुसन्धानवतां स-चेतसां तथा-विधे विषये प्रह्लादातिशयः प्रवर्तते ॥ ध्व_३।२३ ॥  
  
ननु येषां रसानां परस्पराविरोधः यथा-वीर-शृङ्गारयोः शृङ्गार-हास्ययो रौद्र-शृङ्गारयोर् वीराद्भुतयोर् वीर-रौद्रयो रौद्र-करुणयोः शृङ्गाराद्भुतयोर् वा तत्र भवत्व् अङ्गाङ्गि-भावः । तेषां तु स कथं भवेद् येषां परस्परं बाध्य-बाधक-भावः ? यथा-शृङ्गार-बीभत्सयोर् वीर-भयानकयोः शान्त-रौद्रयोः शन्त-शृङ्गारयोर् वा इत्य् आशङ्क्येदम् उच्यते-  
  
_________________________________________________________  
  
ध्व्_३।२४:  
  
अविरोधी विरोधी वा रसो ऽङ्गिनि रसान्तरे ।  
परिपोषं न नेतव्यस् तथा स्याद् अविरोधिता  ॥ ध्व्क्_३।२४ ॥  
  
अङ्गिनि रसान्तरे शृङ्गारादौ प्रबन्ध-व्यङ्ग्ये सति अविरोधी विरोधी वा रसः परिपोषं न नेतव्यः । तत्राविरोधिनो रसस्याङ्गि-रसापेक्षयात्य् अन्तम् आधिक्यं न कर्तव्यम् इत्य् अयं प्रथमः परिपोष-परिहारः । उत्कर्ष-साम्ये ऽपि तयोर् विरोधासम्भवात् । यथा-  
  
एकतो रोदिति प्रिया अन्यतः समर-तूर्य-निर्घोषः ।  
स्नेहेन रण-रसेन च भटस्य दोलायितं हृदयम् ।  
  
यथा वा-  
  
कण्ठाच् छित्वाक्षमालावलयम् इव करे हारम् आवर्तयन्ती  
कृत्वा पर्यङ्क-बन्धं विषधर-पतिना मेखलाया गुणेन ।  
मिथ्या-मन्त्राभिजापस्फुरद्-अधर-पुट-व्यञ्जिताव्यक्त-हासा  
देवी सन्ध्याभ्यसूया हसित-पशुपतिस् तत्र दृष्टा तु वो ऽव्यात् ॥इत्य् अत्र ।  
  
अङ्गिरस-विरुद्धानां व्यभिचारिणां प्राचुर्येणानिवेशनम्, निवेशने वा क्षिप्रम् एवाङ्गिरस-व्यभिचार्य्-अनुवृत्तिर् इति द्वितीयः । अङ्गत्वेन पुनः पुनः प्रत्यवेक्षा परिपोषं नीयमानस्याप्य् अङ्ग-भूतस्य रसस्येति तृतीयः । अनया दिशान्ये ऽपि प्रकारा उत्प्रेक्षणीयाः । विरोधिनस् तु रसस्याङ्गिरसापेक्षया कस्यचिन् न्यूनता सम्पादनीया । यथा शान्ते ऽङ्गिनि शृङ्गारस्य शृङ्गारे वा शान्तस्य । परिपोष-रहितस्य रसस्य कथं रसत्वम् इति चेत्-उक्तम् अत्राङ्गिरसापेक्षयेति । अङ्गिनो हि रसस्य यावान् परिपोषस् तावांस् तस्य न कर्तव्यः, स्वतस् तु सम्भवी परिपोषः केन वार्यते । एतच् चापेक्षिकं प्रकर्ष-योगित्वम् एकस्य रसस्य बहु-रसेषु प्रबन्धेषु रसानाम् अङ्गाङ्गि-भावम् अनभ्युपगच्छताप्य् अशक्य-प्रतिक्षेपम् इत्य् अनेन प्रकारेणाविरोधिनां विरोधिनां च रसानाम् अङ्गाङ्गि-भावेन समावेशे प्रबन्धेषु स्याद् अविरोधः । एतच् च सर्वं येषां रसो रसान्तरस्य व्यभिचारी भवति इति दर्शनं तन्-मतेनोच्यते । मतान्तरे ऽपि रसानां स्थायिनो भावा उपचाराद् रस-शब्देनोक्तास् तेषाम् अङ्गत्वं निर्विरोधम् एव ॥ ध्व_३।२४  ॥  
  
एवम् अविरोधिनां विरोधिनां च प्रबन्ध-स्थेनाङ्गिना रसेन समावेशे साधारणम् अविरोधोपायं प्रतिपाद्येदानीं विरोधि-विषयम् एव तं प्रतिपादयितुम् इदम् उच्यते-  
  
_________________________________________________________  
  
ध्व्_३।२५:  
  
विरुद्धैकाश्रयो यस् तु विरोधी स्थायिनो भवेत् ।  
स विभिन्नाश्रयः कार्यस् तस्य पोषे ऽप्य् अदोषता  ॥ ध्व्क्_३।२५ ॥  
  
एकाधिकरण्य् अविरोधी नैरन्तर्य-विरोधी चेति द्विविधो विरोधी । तत्र प्रबन्ध-स्थेन स्थायिनाङ्गिना रसेनौचित्यापेक्षया विरुद्धैकाश्रयो यो विरोधी यथा वीरेण भयानकः स विभिन्नाश्रयः कार्यः । तस्य वीरस्य य आश्रयः कथानायकस् तद्-विपक्ष-विषये सन्निवेशयितव्यः । तथा सति च तस्य विरोधिनो ऽपि यः परिपोषः स निर्दोषः । विपक्ष-विषये हि भयातिशय-वर्णने नायकस्य नय-पराक्रमादि-सम्पत् सुतराम् उद्द्योतिता भवति । एतच् च मदीये ऽर्जुन-चरिते ऽर्जुनस्य पातालावतरण-प्रसङ्गे वैशद्येन प्रदर्शितम् ।  
  
एवम् ऐकाधिकरण्य-विरोधिनः प्रबन्ध-स्थेन स्थायिना रसेनाङ्ग-भाव-गमने निर्विरोधत्वं यथा तथा तद् दर्शितम् । द्वितीयस्य तु तत् प्रतिपादयितुम् उच्यते-  
  
_________________________________________________________  
  
ध्व्_३।२६:  
  
एकाश्रयत्वे निर्दोषो नैरन्तर्ये विरोधवान् ।  
रसान्तर-व्यवधिना रसो व्यङ्ग्यः सुमेधसा  ॥ ध्व्क्_३।२६ ॥  
  
यः पुनर् एकाधिकरणत्वे निर्विरोधो नैरन्तर्ये तु विरोधी स रसान्तर-व्यवधानेन प्रबन्धे निवेशयितव्यः । यथा शान्त-शृङ्गारौ नागानन्दे निवेशितौ । शान्तश् च तृष्णा-क्षय-सुखस्य यः परिपोषस् तल्-लक्षणो रसः प्रतीयत एव । तथा चोक्तम्-  
  
यच् च काम-सुखं लोके यच् च दिव्यं महत् सुखम् ।  
तृष्णाक्षय-सुखस्यैते नार्हतः षोडशीं कलाम् ॥  
  
यदि नाम सर्व-जनानुभव-गोचरता तस्य नास्ति नैतावतासाव् अलोक-सामान्य-महानुभाव-चित्त-वृत्ति-विशेषः प्रतिक्षेप्तुं शक्यः । न च वीरे तस्यान्तर्-भावः कर्तुं युक्तः । तस्याभिमान-मयत्वेन व्यवस्थापनात् । अस्य चाहङ्कार-प्रशमैक-रूपतया स्थितेः । तयोश् चैवं-विध-विशेष-सद्भावे ऽपि यद्य् ऐक्यं परिकल्प्यते तद् वीर-रौद्रयोर् अपि तथा प्रसङ्गः । दया-वीरादीनां च चित्त-वृत्ति-विशेषाणां सर्वाकारम् अहङ्कार-रहितत्वेन शान्त-रस-प्रभेदत्वम्, इतरथा तु वीर-प्रभेदत्वम् इति व्यवस्थाप्यमाने न कश्चिद् विरोधः ।  
तद् एवम् अस्ति शान्तो रसः । तस्य चाविरुद्ध-रस-व्यवधानेन प्रबन्धे विरोधि-रस-समावेशे सत्य् अपि निर्विरोधत्वम् । यथा प्रदर्शिते विषये ॥ ध्व_३।२६ ॥  
  
एतद् एव स्थिरी-कर्तुम् इदम् उच्यते-  
  
_________________________________________________________  
  
ध्व्_३।२७:  
  
रसान्तरान्तरितयोर् एक-वाक्य-स्थयोर् अपि ।  
निवर्तते हि रसयोः समावेशे विरोधिता  ॥ ध्व्क्_३।२७ ॥  
  
रसान्तर-व्यवहितयोर् एक-प्रबन्ध-स्थयोर् विरोधिता निवर्तत इत्य् अत्र न काचिद् भ्रान्तिः ।  
यस्माद् एक-वाक्य-स्थयोर् अपि रसयोर् उक्तया नीत्या विरुद्धता निवर्तते । यथा-  
  
भू-रेणु-दिग्धान् नव-पारिजात-  
माला-रजो-वासित-बाहु-मध्याः ।  
गाढं शिवाभिः परिरभ्यमाणान्  
सुराङ्गनाश्लिष्ट-भुजान् तरालाः ॥  
  
स-शोणितैः क्रव्य-भुजां स्फुरद्भिः  
पक्षैः खगानाम् उ पवीज्यमानान् ।  
संवीजिताश् चन्दन-वारि-सेकैः  
सुगन्धिभिः कल्प-लता-दुकूलैः ॥  
  
विमान-पर्यङ्क-तले निषण्णाः  
कुतूहलाविष्टतया तदानीम् ।  
निर्दिश्यमानां ललनाङ्गुलीभिर्  
वीराः स्व-देहान् पतितान् अपश्यन् ॥इत्य् आदौ ।  
  
अत्र हि शृङ्गार-बीभत्सयोस् तद्-अङ्गयोर् वा वीर-रस-व्यवधानेन समावेशो न विरोधी ।  
  
_________________________________________________________  
  
ध्व्_३।२८:  
  
विरोधम् अविरोधं च सर्वत्रेत्थं निरूपयेत् ।  
विशेषतस् तु शृङ्गारे सुकुमारतमा ह्य् असौ  ॥ ध्व्क्_३।२८ ॥  
  
यथोक्त-लक्षणानुसारेण विरोधाविरोधौ सर्वेषु रसेषु प्रबन्धे ऽन्यत्र च निरूपयेत् सहृदयः; विशेषतस् तु शृङ्गारे । स हि रति-परिपोषात्मकत्वाद् रतेश् च स्वल्पेनापि निमित्तेन भङ्ग-सम्भवात् सुकुमारतमः सर्वेभ्यो रसेभ्यो मनाग् अपि विरोधि-समावेशं न सहते ।  
  
_________________________________________________________  
  
ध्व्_३।२९:  
  
अवधानातिशयवान् रसे तत्रैव सत्-कविः ।  
भवेत् तस्मिन् प्रमादो हि झटित्य् एवोपलक्ष्यते  ॥ ध्व्क्_३।२९ ॥  
  
तत्रैव च रसे सर्वेभ्यो ऽपि रसेभ्यः सौकुमार्यातिशय-योगिनि कविर् अवधानवान् प्रयत्नवान् स्यात् । तत्र हि प्रमाद्यतस् तस्य सहृदय-मध्ये क्षिप्रम् एवावज्ञान-विषयता भवति । शृङ्गार-रसो हि संसारिणां नियमेनानुभव-विषयत्वात् सर्व-रसेभ्यः कमनीयतया प्रधान-भूतः ।  
  
एवं च सति-  
  
_________________________________________________________  
  
ध्व्_३।३०:  
  
विनेयान् उन्मुखी-कर्तुं काव्य-शोभार्थम् एव वा ।  
तद्-विरुद्ध-रस-स्पर्शस् तद्-अङ्गानां न दुष्यति  ॥ ध्व्क्_३।३० ॥  
  
शृङ्गार-विरुद्ध-रस-स्पर्शः शृङ्गाराङ्गानां यः स न केवलम् अविरोध-लक्षण-योगे सति न दुष्यति यावद् विनेयान् उन्मुखीकर्तुं काव्य-शोभार्थम् एव वा क्रियमाणो न दुष्यति ।  
शृङ्गार-रसाङ्गैर् उन्मुखी-कृताः सन्तो हि विनेयाः सुखं विनयोपदेशान् गृह्णन्ति ।  
सद्-आचारोपदेश-रूपा हि नाटकादि-गोष्ठी विनेय-जन-हितार्थम् एव मुनिभिर् अवतारिता ।  
किं च शृङ्गारस्य सकल-जन-मनो-हराभिरामत्वात् तद्-अङ्ग-समावेशः काव्ये शोभातिशयं पुष्यतीत्य् अनेनापि प्रकारेण विरोधिनि रसे शृङ्गाराङ्ग-समावेशो न विरोधी ।  
ततश् च-  
  
सत्यं मनोरमा रामाः सत्यं रम्या विभूतयः ।  
किं तु मत्ताङ्गनापाङ्ग-भङ्ग-लोलं हि जीवितम् ॥  
  
इत्य् आदिषु नास्ति रस-विरोध-दोषः ।  
  
_________________________________________________________  
ध्व्_३।३१:  
  
विज्ञायेत्थं रसादीनाम् अविरोध-विरोधयोः ।  
विषयं सुकविः काव्यं कुर्वन् मुह्यति न क्वचित्  ॥ ध्व्क्_३।३१ ॥  
  
इत्थम् अनेनानन्तरोक्तेन प्रकारेण रसादीनां रस-भाव-तद्-आभासानां परस्परं विरोधस्याविरोधस्य च विषयं विज्ञाय सुकविः काव्य-विषये प्रतिभातिशय-युक्तः काव्यं कुर्वन् न क्वचिन् मुह्यति । एवं रसादिषु विरोधाविरोध-निरूपणस्योपयोगित्वं प्रतिपाद्य व्यञ्जक-वाच्य-वाचक-निरूपणस्यापि तद्-विषयस्य तत् प्रतिपाद्यते-  
  
_________________________________________________________  
  
ध्व्_३।३२:  
  
वाच्यानां वाचकानां च यद् औचित्येन योजनम् ।  
रसादि-विषयेणैतत् कर्म मुख्यं महा-कवेः  ॥ ध्व्क्_३।३२ ॥  
  
वाच्यानाम् इतिवृत्त-विशेषाणां वाचकानां च तद्-विषयाणां रसादि-विषयेणौचित्येन यद् योजनम् एतन् महाकवेर् मुख्यं कर्म । अयम् एव हि महाकवेर् मुख्यो व्यापारो यद् रसादीनाम् एव मुख्यतया काव्यार्थीकृत्य तद्-व्यक्त्य्-अनुगुणत्वेन शब्दानाम् अर्थानां चोपनिबन्धनम् ॥ ध्व_३।३२ ॥  
  
एतच् च रसादितात्पर्येण काव्यनिबन्धनं भरतादावपि सुप्रसिद्धम् एवेति प्रतिपादयितुम् आह-  
  
_________________________________________________________  
  
ध्व्_३।३३:  
  
रसाद्य्-अनुगुणत्वेन व्यवहारो ऽर्थ-शब्दयोः ।  
औचित्यवान्यस्ता एता वृत्तयो द्विविधाः स्थिताः  ॥ ध्व्क्_३।३३ ॥  
  
व्यवहारो हि वृत्तिर् इत्य् उच्यते । तत्र रसानुगुण औचित्यवान् वाच्याश्रयो यो व्यवहारस् ता एताः कैशिक्य्-आद्या वृत्तयः । वाचकाश्रयाश् चोपनागरिकाद्याः । वृत्तयो हि रसादि-तात्पर्येण सन्निवेशिताः काम् अपि नाट्यस्य काव्यस्य च छायाम् आवहन्ति । रसादयो हि द्वयोर् अपि तयोर् जीव-भूताः । इतिवृत्तादि तु शरीर-भूतम् एव ।  
  
अत्र केचिद् आहुः-"गुण-गुणि-व्यवहारो रसादीनाम् इतिवृत्तादिभिः सह युक्तः, न तु जीव-शरीर-व्यवहारः । रसादि-मयं हि वाच्यं प्रतिभासते न तु रसादिभिः पृथग्-भूतम्" इति । अत्रोच्यते-यदि रसादि-मयम् एव वाच्यं यथा गौरत्व-मयं शरीरम् । एवं सति यथा शरीरे प्रतिभासमाने नियमेनैव गौरत्वं प्रतिभासते सर्वस्य तथा वाच्येन सहैव रसादयो ऽपि सहृदयस्यासहृदयस्य च प्रतिभासेरन् । न चैवम्; तथा चैतत् प्रतिपादितम् एव प्रथमोद्द्योते ।  
  
स्यान् मतम् । रत्नानाम् इव जात्यत्वं प्रतिपत्तृ-विशेषतः संवेद्यं वाच्यानां रसादि-रूपत्वम् इति । नैवम् । यतो यथा जात्यत्वेन प्रतिभासमाने रत्ने रत्न-स्वरूपानतिरिक्तत्वम् एव तस्य लक्ष्यते तथा रसादीनाम् अपि विभावानुभावादि-रूप-वाच्याव्यतिरिक्तत्वम् एव लक्ष्येत । न चैवम्; न हि विभावानुभाव-व्यभिचारिण एव रसा इति कस्यचिद् अवगमः । अत एव च विभावादि-प्रतीत्य्-अविनाभाविनी रसादीनां प्रतीतिर् इति तत्-प्रतीत्योः कार्य-कारण-भावेन व्यवस्थानात् क्रमो ऽवश्यम्भावी । स तु लाघवान् न प्रकाश्यते "इत्य् अलक्ष्य-क्रमा एव सन्तो व्यङ्ग्या रसादयः" इत्य् उक्तम् ।  
  
ननु शब्द एव प्रकरणाद्य्-अवच्छिन्नो वाच्य-व्यङ्ग्ययोः समम् एव प्रतीतिम् उपजनयतीति किं तत्र क्रम-कल्पनया । न हि शब्दस्य वाच्य-प्रतीति-परामर्श एव व्यञ्जकत्वे निबन्धनम् । तथा हि गीतादि-शब्देभ्यो ऽपि रसाभिव्यक्तिर् अस्ति । न च तेषाम् अन्तरा वाच्य-परामर्शः ।  
  
अत्रापि ब्रूमः-प्रकरणाद्य्-अवच्छेदेन व्यञ्जकत्वं शब्दानाम् इत्य् अनुमतम् एवैतद् अस्माकम् । किं तु तद्-व्यञ्जकत्वं तेषां कदाचित् स्वरूप-विशेष-निबन्धनं कदाचिद् वाचक-शक्ति-निबन्धनम् । तत्र येषां वाचक-शक्ति-निबन्धनं तेषां यदि वाच्य-प्रतीतिम् अन्तरेणैव स्वरूप-प्रतीत्या निष्पन्नं तद् भवेन् न तर्हि वाचक-शक्ति-निबन्धनम् । अथ तन्-निबन्धनं तन्-नियमेनैव वाच्य-वाचक-भाव-प्रतीत्य्-उत्तर-कालत्वं व्यङ्ग्य-प्रतीतेः प्राप्तम् एव ।  
  
स तु क्रमो यदि लाघवान् न लक्ष्यते तत् किं क्रियते । यदि च वाच्य-प्रतीतिम् अन्तरेणैव प्रकरणाद्य्-अवच्छिन्न-शब्द-मात्र-साध्या रसादि-प्रतीतिः स्यात् तद्-अनवधारित-प्रकरणानां वाच्य-वाचकभावे च स्वयम् अव्युत्पन्नानां प्रतिपत्तॄणां काव्य-मात्र-श्रवणाद् एवासौ भवेत् । सह-भावे च वाच्य-प्रतीतेर् अनुपयोगः, उपयोगे वा न सहभावः । येषाम् अपि स्वरूप-विशेष-प्रतीति-निमित्तं व्यञ्जकत्वं यथा गीतादि-शब्दानां तेषाम् अपि स्वरूप-प्रतीतेर् व्यङ्ग्य-प्रतीतेश् च नियम-भावी क्रमः । तत् तु शब्दस्य क्रिया-पौर्वापर्यम् अनन्य-साध्य-तत्-फल-घटनास्व् आशु-भाविनीषु वाच्येनाविरोधिन्य् अभिधेयान्तर-विलक्षणे रसादौ न प्रतीयते ।  
  
क्वचित् तु लक्ष्यत एव । यथानुरणन-रूप-व्यङ्ग्य-प्रतीतिषु । तत्रापि कथम् इति चेद् उच्यते-अर्थ-शक्ति-मूलानुरणन-रूप-व्यङ्ग्ये ध्वनौ तावद् अभिधेयस्य तत्-सामर्थ्याक्षिप्तस्य चार्थस्याभिधेयान्तर-विलक्षणतयात्यन्त-विलक्षणे ये प्रतीती तयोर् अशक्य-निह्नवो निमित्त-निमित्ति-भाव इति स्फुटम् एव तत्र पौर्वापर्यम् । यथा प्रथमोद्द्योते प्रतीयमानार्थ-सिद्ध्य्-अर्थम् उदाहृतासु गाथासु । तथा-विधे च विषये वाच्य-व्यङ्ग्ययोर् अत्यन्त-विलक्षणत्वाद् यैव एकस्य प्रतीतिः सैवेतरस्येति न शक्यते वक्तुम् । शब्द-शक्ति-मूलानुरणन-रूप-व्यङ्ग्ये तु ध्वनौ-"गावो वः पावनानां परम-परिमितां प्रीतिम् उत्पादयन्तु" इत्य् आदाव् अर्थ-द्वय-प्रतीतौ शाब्द्याम् अर्थ-द्वयस्योपमानोपमेय-भाव-प्रतीतिर् उपमा-वाचक-पद-विरहे सत्य् अर्थ-सामर्थ्याद् आक्षिप्तेति, तत्रापि सुलक्षम् अभिधेय-व्यङ्ग्यालङ्कार-प्रतीत्योः पौर्वापर्यम् ।  
पद-प्रकाश-शब्द-शक्ति-मूलानुरणन-रूप-व्यङ्ग्ये ऽपि ध्वनौ विशेषण-पदस्योभयार्थ-सम्बन्ध-योग्यस्य योजकं पदम् अन्तरेण योजनम् अशाब्दम् अप्य् अर्थाद् अवस्थितम् इत्य् अत्रापि पूर्ववद् अभिधेय-तत्-सामर्थ्याक्षिप्तालङ्कार-मात्र-प्रतीत्योः सुस्थितम् एव पौर्वापर्यम् । आर्थ्य् अपि च प्रतिपत्तिस् तथाविधे विषये उभयार्थ-सम्बन्ध-योग्य-शब्द-सामर्थ्य-प्रसावितेति शब्द-शक्ति-मूला कल्प्यते ।  
  
अविवक्षित-वाच्यस्य तु ध्वनेः प्रसिद्ध-स्व-विषय-वैमुख्य-प्रतीति-पूर्वकम् एवार्थान्तर-प्रकाशनम् इति नियम-भावी क्रमः । तत्राविवक्षित-वाच्यत्वाद् एव वाच्येन सह व्यङ्ग्यस्य क्रम-प्रतीति-विचारो न कृतः । तस्माद् अभिधानाभिधेय-प्रतीत्योर् इव वाच्य-व्यङ्ग्य-प्रतीत्योर् निमित्त-निमित्ति-भावान् नियम-भावी क्रमः । स तूक्त-युक्त्या क्वचिल् लक्ष्यते क्वचिन् न लक्ष्यते ।  
  
तद् एवं व्यञ्जक-मुखेन ध्वनि-प्रकारेषु निरूपितेषु कश्चिद् ब्रूयात्-किम् इदं व्यञ्जकत्वं नाम व्यङ्ग्यार्थ-प्रकाशनम्, न हि व्यञ्जकत्वम् । तद् व्यङ्ग्यत्वं चार्थस्य व्यञ्जक-सिद्ध्य्-अधीनं व्यङ्ग्यत्वम् । व्यङ्ग्यापेक्षया च व्यञ्जकत्व-सिद्धिर् इत्य् अन्योन्य-संश्रयाद् अव्यवस्थानम् । ननु वाच्य-व्यतिरिक्तस्य व्यङ्ग्यस्य सिद्धिः प्राग् एव प्रतिपादिता तत्-सिद्ध्य्-अधीना च व्यञ्जक-सिद्धिर् इति कः पर्यनुयोगावसरः ।  
  
सत्यम् एवैतत् । प्राग्-उक्त-युक्तिभिर् वाच्य-व्यतिरिक्तस्य वस्तुनः सिद्धिः कृता, स त्व् अर्थो व्यङ्ग्यतयैव कस्माद् व्यपदिश्यते यत्र च प्राधान्येनानवस्थानं तत्र वाच्यतयैवासौ व्यपदेष्टुं युक्तः, तत्-परत्वाद् वाक्यस्य । अतश् च तत्-प्रकाशिनो वाक्यस्य वाचकत्वम् एव व्यापारः । किं तस्य व्यापारान्तर-कल्पनया ? तस्मात् तात्पर्य-विषयो यो ऽर्थः स तावन् मुख्यतया वाच्यः । या त्व् अन्तरा तथा-विधे विषये वाच्यान्तर-प्रतीतिः सा तत्-प्रतीतेर् उपाय-मात्रं पदार्थ-प्रतीतिरिव वाक्यार्थ-प्रतीतेः ।  
  
अत्रोच्यते-यत्र शब्दः स्वार्थम् अभिदधानो ऽर्थान्तरम् अवगमयति तत्र यत् तस्य स्वार्थाभिधायित्वं यच् च तदर्थान्तरावगम-हेतुत्वं तयोर् अविशेषो विशेषो वा । न तावद् अविशेषः; यस्मात् तौ द्वौ व्यापारौ भिन्न-विषयौ भिन्न-रूपौ च प्रतीयेते एव । तथा हि वाचकत्व-लक्षणो व्यापारः शब्दस्य स्वार्थ-विषयः गमकत्व-लक्षणस् त्व् अर्थान्तर-विषयः । न च स्व-पर-व्यवहारो वाच्य-व्यङ्ग्ययोर् अपह्नोतुं शक्यः, एकस्य सम्बन्धित्वेन प्रतीतेर् अपरस्य सम्बन्धि-सम्बन्धित्वेन । वाच्यो ह्य् अर्थः साक्षाच्-छब्दस्य सम्बन्धी तद्-इतरस् त्व् अभिधेय-सामर्थ्याक्षिप्तः सम्बन्धि-सम्बन्धी । यदि च स्व-सम्बन्धित्वं साक्षात् तस्य स्यात् तदार्थान्तरत्व-व्यवहार एव न स्यात् । तस्माद् विषय-भेदस् तावत् तयोर् व्यापारयोः सुप्रसिद्धः । रूप-भेदो ऽपि प्रसिद्ध एव । न हि यैवाभिधान-शक्तिः सैवावगमन-शक्तिः । अवाचकस्यापि गीत-शब्दादे रसादि-लक्षणार्थावगम-दर्शनात् । अशब्दस्यापि चेष्टादेर् अर्थ-विशेष-प्रकाशन-प्रसिद्धेः । तथा हि "व्रीडा-योगान् नतवदनया" इत्य् आदिश्लोके चेष्टाविशेषः सुकविनार्थ-प्रकाशनहेतुः प्रदर्शित एव । तस्माद् भिन्न-विषयत्वाद्भिन्न-रूपत्वाच् च स्वार्थाभिधायित्वम् अर्थान्तरावगम-हेतुत्वं च शब्दस्य यत् तयोः स्पष्ट एव भेदः । विशेषश् चेन् न तर्हीदानीम् अवगमनस्याभिधेय-सामर्थ्याक्षिप्तस्यार्थान्तरस्य वाच्यत्व-व्यपदेश्यता ।  
शब्द-व्यापार-गोचरत्वं तु तस्यास्माभिर् इष्यत एव, तत् तु व्यङ्ग्यत्वेनैव न वाच्यत्वेन ।  
प्रसिद्धाभिधानान्तर-सम्बन्ध-योग्यत्वेन च तस्यार्थान्तरस्य प्रतीतेः शब्दान्तरेण स्वार्थाभिधायिना यद्-विषयीकरणं तत्र प्रकाशनोक्तिर् एव युक्ता ।  
न च पदार्थ-वाक्यार्थ-न्यायो वाच्य-व्यङ्ग्ययोः । यतः पदार्थ-प्रतीतिर् असत्यैवेति कैश्चिद् विद्वद्भिर् आस्थितम् । यैर् अप्य् असत्यत्वम् अस्या नाभ्युपेयते तैर् वाक्यार्थ-पदार्थयोर् घट-तद्-उपादान-कारण-न्यायो ऽभ्युपगन्तव्यः । यथा हि घटे निष्पन्ने तद्-उपादान-कारणानां न पृथग्-उपलम्भस् तथैव वाक्ये तद्-अर्थे वा प्रतीते पद-तद्-अर्थानां तेषां तदा विभक्ततयोपलम्भे वाक्यार्थ-बुद्धिर् एव दूरीभवेत् । न त्व् एष वाच्य-व्यङ्ग्ययोर् न्यायः, न हि व्यङ्ग्ये प्रतीयमाने वाच्य-बुद्धिर् दूरीभवति, वाच्यावभासाविनाभावेन तस्य प्रकाशनात् । तस्माद् घट-प्रदीप-न्यायस् तयोः, यथैव हि प्रदीप-द्वारेण घट-प्रतीताव् उत्पन्नायां न प्रदीप-प्रकाशो निवर्तते तद्-व्यङ्ग्य-प्रतीतौ वाच्यावभासः । यत् तु प्रथमोद्द्योते "यथा पदार्थ-द्वारेण" (१।१०) इत्य् आद्य्-उक्तं तद्-उपायत्व-मात्रात् साम्य-विवक्षया ।  
  
नन्व् एवं युगपद्-अर्थ-द्वय-योगित्वं वाक्यस्य प्राप्तं तद्-भावे च तस्य वाक्यतैव विघटते, तस्या ऐकार्थ्य-लक्षणत्वात् ; नैष दोषः ; गुण-प्रधान-भावेन तयोर् व्यवस्थानात् । व्यङ्ग्यस्य हि क्वचित् प्राधान्यं वाच्यस्योपसर्जन-भावः क्वचिद् वाच्यस्य प्राधान्यम् अपरस्य गुण-भावः । तत्र व्यङ्ग्य-प्राधान्ये ध्वनिर् इत्य् उक्तम् एव ; वाच्य-प्राधान्ये तु प्रकारान्तरं निर्देक्ष्यते । तस्मात् स्थितम् एतत्-व्यङ्ग्य-परत्वे ऽपि काव्यस्य न व्यङ्ग्यस्याभिधेयत्वम् अपि तु व्यङ्ग्यत्वम् एव ।  
  
किं च व्यङ्ग्यस्य प्राधान्येनाविवक्षायां वाच्यत्वं तावद् भवद्भिर्  नाभ्युपगन्तव्यम् अतत्परत्वाच् छब्दस्य । तद् अस्ति तावद् व्यङ्ग्यः शब्दानां कश्चिद् विषय इति । यत्रापि तस्य प्राधान्यं तत्रापि किम् इति तस्य स्वरूपम् अपह्नूयते । एवं तावद् वाचकत्वाद् अन्यद् एव व्यञ्जकत्वम् ; इतश् च वाचकत्वाद् व्यञ्जकत्वस्यान्यत्वं यद् वाचकत्वं शब्दैकाश्रयम् इतरत् तु शब्दाश्रयम् अर्थाश्रयं च शब्दार्थयोर् द्वयोर् अपि व्यञ्जकत्वस्य प्रतिपादितत्वात् ।  
  
गुण-वृत्तिस् तूपचारेण लक्षणया चोभयाश्रयापि भवति । किन्तु ततो ऽपि व्यञ्जकत्वं स्वरूपतो विषयतश् च भिद्यते । रूप-भेदस् तावद् अयम्-यद् अमुख्यतया व्यापारो गुण-वृत्तिः प्रसिद्धा । व्यञ्जकत्वं तु मुख्यतयैव शब्दस्य व्यापारः । न ह्य् अर्थाद् व्यङ्ग्य-त्रय-प्रतीतिर् या तस्या अमुख्यत्वं मनाग् अपि लक्ष्यते ।  
  
अयं चान्यः स्वरूप-भेदः-यद् गुण-वृत्तिर् अमुख्यत्वेन व्यवस्थितं वाचकत्वम् एवोच्यते । व्यञ्जकत्वं तु वाचकत्वाद् अत्यन्तं विभिन्नम् एव । एतच् च प्रतिपादितम् । अयं चापरो रूप-भेदो यद्गुण-वृत्तौ यदार्थो ऽर्थान्तरम् उपलक्षयति तदोपलक्षणीयार्थात्मना परिणत एवासौ सम्पद्यते । यथा "गङ्गायां घोषः" इत्य् आदौ । व्यञ्जकत्व-मार्गे तु यदार्थो ऽर्थान्तरं द्योतयति तदा स्वरूपं प्रकाशयन्न् एवासाव् अन्यस्य प्रकाशकः प्रतीयते प्रदीपवत् । यथा-"लीला-कमल-पत्राणि गणयामास पार्वती" इत्य् आदौ । यदि च यत्रातिरस्कृतस्व-प्रतीतिर् अर्थो ऽर्थान्तरं लक्षयति तत्र लक्षणा-व्यवहारः क्रियते, तद् एवं सति लक्षणैव मुख्यः शब्द-व्यापार इति प्राप्तम् । यस्मात् प्रायेण वाक्यानां वाच्य-व्यतिरिक्त-तात्पर्य-विषयार्थावभासित्वम् ।  
  
ननु त्वत्-पक्षे ऽपि यदार्थो व्यङ्ग्य-त्रयं प्रकाशयति तदा शब्दस्य कीदृशो व्यापारः ? उच्यते-प्रकरणाद्य्-अवच्छिन्न-शब्द-वशेनैवार्थस्य तथा-विधं व्यञ्जकत्वम् इति शब्दस्य तत्रोपयोगः कथम् अपह्नूयते ?  
  
विषय-भेदो ऽपि गुण-वृत्ति-व्यञ्जकत्वयोः स्पष्ट एव । यतो व्यञ्जकत्वस्य रसादयो ऽलङ्कार-विशेषा व्यङ्ग्य-रूपावच्छिन्नं वस्तु चेति त्रयं विषयः । तत्र रसादि-प्रतीतिर् गुण-वृत्तिर् इति न केनचिद् उच्यते न च शक्यते वक्तुम् । व्यङ्ग्यालङ्कार-प्रतीतिर् अपि तथैव । वस्तु-चारुत्व-प्रतीतये स्व-शब्दानभिधेयत्वेन यत् प्रतिपिपादयितुम् इष्यते तद् व्यङ्ग्यम् । तच् च न सर्वं गुण-वृत्तेर्विषयः प्रसिद्ध्य्-अनुरोधाभ्याम् अपि गौणानां शब्दानां प्रयोग-दर्शनात् । तथोक्तं प्राक् । यदपि च गुण-वृत्तेर् विषयस्तद् अपि च व्यञ्जकत्वानुप्रवेशेन । तस्माद् गुण-वृत्तेर् अपि व्यञ्जकत्वस्यात्यन्त-विलक्षणत्वम् । वाचकत्व-गुण-वृत्ति-विलक्षणस्यापि च तस्य तद्-उभयाश्रयत्वेन व्यवस्थानम् ।  
  
व्यञ्जकत्वं हि क्वचिद् वाचकत्वाश्रयेण व्यवतिष्ठते, यथा विवक्षितान्य-पर-वाच्ये ध्वनौ । क्वचित् तु गुण-वृत्त्य्-आश्रयेण यथा अविवक्षित-वाच्ये ध्वनौ । तद्-उभयाश्रयत्व-प्रतिपादनायैव च ध्वनेः प्रथमतरं द्वौ प्रभेदाव् उपन्यस्तौ । तद् उभयाश्रितत्वाच् च तद्-एक-रूपत्वं तस्य न शक्यते वक्तुम् । यस्मान् न तद्-वाचकत्वैक-रूपम् एव, क्वचिल् लक्षणाश्रयेण वृत्तेः । न च लक्षणैक-रूपम् एवान्यत्र वाचकत्वाश्रयेण व्यवस्थानात् । न चोभय-धर्मत्वेनैव तद्-एकैक-रूपं न भवति । यावद् वाचकत्व-लक्षणादि-रूप-रहित-शब्द्-अधर्मत्वेनापि । तथा हि गीत-ध्वनीनाम् अपि व्यञ्जकत्वम् अस्ति रसादि-विषयम् । न च तेषां वाचकत्वं लक्षणा वा कथञ्चिल् लक्ष्यते । शब्दाद् अन्यत्रापि विषये व्यञ्जकत्वस्य दर्शनाद् वाचकत्वादि-शब्द-धर्म-प्रकारत्वम् अयुक्तं वक्तुम् । यदि च वाचकत्व-लक्षणादीनां शब्द-प्रकाराणां प्रसिद्ध-प्रकार-विलक्षणत्वे ऽपि व्यञ्जकत्वं प्रकारत्वेन परिकल्प्यते तच् छब्दस्यैव प्रकारत्वेन कस्मान् न परिकल्प्यते ?  
  
तद् एवं शाब्दे व्यवहारे त्रयः प्रकाराः-वाचकत्वं गुण-वृत्तिर् व्यञ्जकत्वं च । तत्र व्यञ्जकत्वे यदा व्यङ्ग्य-प्राधान्यं तदा ध्वनिः, तस्य चाविवक्षित-वाच्यो विवक्षितान्य-पर-वाच्यश् चेति द्वौ प्रभेदाव् अनुक्रान्तौ प्रथमतरं तौ सविस्तरं निर्णीतौ ।  
  
अन्यो ब्रूयात्-ननु विवक्षितान्य-पर-वाच्ये ध्वनौ गुण-वृत्तिता नास्तीति यद् उच्यते तद् युक्तम् । यस्माद् वाच्य-वाचक-प्रतीति-पूर्विका यत्रार्थान्तर-प्रतिपत्तिस् तत्र कथं गुण-वृत्ति-व्यवहारः, न हि गुण-वृत्तौ यदा निमित्तेन केनचिद् विषयान्तरे शब्द आरोप्यते अत्यन्त-तिरस्कृत-स्वार्थः । यथा-"अग्निर् माणवकः" इत्य् आदौ, यदा वा स्वार्थम् अंशेनापरित्यजंस् तत्-सम्बन्ध-द्वारेण विषयान्तरम् आक्रामति, यथा "गङ्गायां घोषः" इत्य् आदौ । तदाविवक्षित-वाच्यत्वम् उपपद्यते । अत एव च विवक्षितान्य-पर-वाच्ये ध्वनौ वाच्य-वाचकयोर् द्वयोर् अपि स्वरूप-प्रतीतिर् अर्थावगमनं च दृश्यत इति  व्यञ्जकत्व-व्यवहारो युक्त्य्-अनुरोधी । स्वरूपं प्रकाशयन्न् एव परावभासको व्यञ्जक इत्य् उच्यते, तथाविधे विषये वाचकत्वस्यैव व्यञ्जकत्वम् इति गुण-वृत्ति-व्यवहारो नियमेनैव न शक्यते कर्तुम् । अविवक्षित-वाच्यस् तु ध्वनिर् गुण-वृत्तेः कथं भिद्यते ? तस्य प्रभेद-द्वये गुण-वृत्तिप्रभेदद्वय-रूपता लक्ष्यत एव यतः ।  
  
अयम् अपि न दोषः । यस्माद् अविवक्षित-वाच्यो ध्वनिर् गुण-वृत्ति-मार्गाश्रयो ऽपि भवति न तु गुण-वृत्ति-रूप एव । गुण-वृत्तिर् हि व्यञ्जकत्व-शून्यापि दृश्यते । व्यञ्जकत्वं च यथोक्त-चारुत्व-हेतुं व्यङ्ग्यं विना न व्यवतिष्ठते । गुण-वृत्तिस् तु वाच्य-धर्माश्रयेणैव व्यङ्ग्य-मात्राश्रयेण चाभेदोपचार-रूपा सम्भवति, यथा-तीक्ष्णत्वाद् अग्निर् माणवकः, आह्लादकत्वाच् चन्द्र एवास्या मुखम् इत्य् आदौ । यथा च "प्रिये जने नास्ति पुनर् उक्तम्" इत्य् आदौ । यापि लक्षण-रूप-गुण-वृत्तिः साप्य् उपलक्षणीयार्थ-सम्बन्ध-मात्राश्रयेण चारु-रूप-व्यङ्ग्य-प्रतीतिं विनापि सम्भवत्य् एव, यथा-"मञ्चाः क्रोशन्ति" इत्य् आदौ विषये ।  
  
यत्र तु सा चारु-रूप-व्यङ्ग्य-प्रतीति-हेतुस् तत्रापि व्यञ्जकत्वानुप्रवेशेनैव वाचकत्ववत् । असम्भविना चार्थेन यत्र व्यवहारः, यथा-"सुवर्ण-पुष्पां पृथिवीम्" इत्य् आदौ तत्र चारु-रूप-व्यङ्ग्य-प्रतीतिर् एव प्रयोजिकेति तथा-विधे ऽपि विषये गुण-वृत्तौ सत्याम् अपि ध्वनि-व्यवहार एव युक्त्य्-अनुरोधी । तस्माद् अविवक्षित-वाच्ये ध्वनौ द्वयोर् अपि प्रभेदयोर् व्यञ्जकत्व-विशेषाविशिष्टा गुण-वृत्तिर् न तु तद्-एक-रूपा सहृदय-हृदयाह्लादिनी प्रतीयमाना प्रतीति-हेतुत्वाद् विषयान्तरे तद्-रूप-शून्याया दर्शनात् । एतच् च सर्वं प्राक् सूचितम् अपि स्फुटतर-प्रतीतये पुनर् उक्तम् ।  
  
अपि च व्यञ्जकत्व-लक्षणो यः शब्दार्थयोर् धर्मः स प्रसिद्ध-सम्बन्धानुरोधीति न कस्यचिद् विमति-विषयताम् अर्हति । शब्दार्थयोर् हि प्रसिद्धो यः सम्बन्धो वाच्य-वाचक-भावाख्यस् तम् अनुरुन्धान एव व्यञ्जकत्व-लक्षणो व्यापारः सामग्र्य्-अन्तर-सम्बन्धाद् औपाधिकः प्रवर्तते । अत एव वाचकत्वात् तस्य विशेषः । वाचकत्वं हि शब्द-विशेषस्य नियत आत्मा व्युत्पत्ति-कालाद् आरभ्य तद्-अविनाभावेन तस्य प्रसिद्धत्वात् । स त्व् अनियतः, औपाधिकत्वात् । प्रकरणाद्य्-अवच्छेदेन तस्य प्रतीतेर् इतरथा त्व् अप्रतीतेः ।  
  
ननु यद्य् अनियतस् तत् किं तस्य स्वरूप-परीक्षया ? नैष दोषः ; यतः शब्दात्मनि तस्यानियतत्वम्, न तु स्वे विषये व्यङ्ग्य-लक्षणे । लिङ्गत्व-न्यायश् चास्य व्यञ्जक-भावस्य लक्ष्यते, यथा लिङ्गत्वम् आश्रयेष्व् अनियतावभासम्, इच्छाधीनत्वात् ; स्व-विषयाव्यभिचारि च ।  
तथैवेदं यथा दर्शितं व्यञ्जकत्वम् । शब्दात्मन्य् अनियतत्वाद् एव च तस्य वाचकत्व-प्रकारता न शक्या कल्पयितुम् । यदि हि वाचकत्व-प्रकारता तस्य भवेत् तच्-छब्दात्मनि नियततापि स्याद् वाचकत्ववत् । स च तथा-विध औपाधिको धर्मः शब्दानाम् औत्पत्तिक-शब्दार्थ-सम्बन्ध-वादिना वाक्य-तत्त्व-विदा पौरुषापौरुषेययोर् वाक्ययोर् विशेषम् अभिदधता नियमेनाभ्युपगन्तव्यः, तद् अनभ्युपगमे हि तस्य शब्दार्थ-सम्बन्ध-नित्यत्वे सत्य् अप्य् अपौरुषेय-पौरुषेययोर् वाक्ययोर् अर्थ-प्रतिपादने निर्विशेषत्वं स्यात् ।  
तद्-अभ्युपगमे तु पौरुषेयाणां वाक्यानां पुरुषेच्छानुविधान-समारोपितौपाधिक-व्यापारान्तराणां सत्य् अपि स्वाभिधेय-सम्बन्धापरित्यागे मिथ्यार्थतापि भवेत् ।  
  
दृश्यते हि भावानाम् अपरित्यक्त-स्व-स्वभावानाम् अपि सामग्र्य्-अन्तर-सम्पात-सम्पादितौपाधिक-व्यापारान्तराणां विरुद्ध-क्रियत्वम् । तथा हि-हिम-मयूख-प्रभृतीनां निर्वापित-सकल-जीव-लोकं शीतलत्वम् उद्वहताम् एव प्रिया-विरह-दहन-दह्यमान-मानसैर् जनैर् आलोक्यमानानां सतां सन्ताप-कारित्वं प्रसिद्धम् एव । तस्मात् पौरुषेयाणां वाक्यानां सत्य् अपि नैसर्गिके ऽर्थ-सम्बन्धे मिथ्यार्थत्वं समर्थयितुम् इच्छता वाचकत्व-व्यतिरिक्तं किञ्चिद् रूपम् औपाधिकं व्यक्तम् एवाभिधानीयम् । तच् च व्यञ्जकत्वादृते नान्यत् । व्यङ्ग्य-प्रकाशनं हि व्यञ्जकत्वम् । पौरुषेयाणि च वाक्यानि प्राधान्येन पुरुषाभिप्रायम् एव प्रकाशयन्ति । स च व्यङ्ग्य एव न त्व् अभिधेयः, तेन सहाभिधानस्य वाच्य-वाचकभाव-लक्षण-सम्बन्धाभावात् ।  
  
नन्व् अनेन न्यायेन सर्वेषाम् एव लौकिकानां वाक्यानां ध्वनि-व्यवहारः प्रसक्तः । सर्वेषाम् अप्य् अनेन न्यायेन व्यञ्जकत्वात् । सत्यम् एतत्; किं तु वक्त्र्-अभिप्राय-प्रकाशनेन यद् व्यञ्जकत्वं तत् सर्वेषाम् एव लौकिकानां वाक्यानाम् अविशिष्टम् । तत् तु वाचकत्वान् न भिद्यते व्यङ्ग्यम् हि तत्र नान्तरीयकतया व्यवस्थितम् । न तु विवक्षितत्वेन । यस्य तु विवक्षितत्वेन व्यङ्ग्यस्य स्थितिः तद् व्यञ्जकत्वं ध्वनि-व्यवहारस्य प्रयोजकम् । यत् त्व् अभिप्राय-विशेष-रूपं व्यङ्ग्यं शब्दार्थाभ्यां प्रकाशते तद् भवति विवक्षितं तात्पर्येण प्रकाश्यमानं सत् । किन्तु तद् एव केवलम् अपरिमित-विषयस्य ध्वनि-व्यवहारस्य न प्रयोजकम् अव्यापकत्वात् । तथा दर्शित-भेद-त्रय-रूपं तात्पर्येण द्योत्यमानम् अभिप्राय-रूपम् अनभिप्राय-रूपं च सर्वम् एव ध्वनि-व्यवहारस्य प्रयोजकम् इति यथोक्त-व्यञ्जक्त्व-विशेषे ध्वनि-लक्षणे नातिव्याप्तिर् न चाव्याप्तिः । तस्माद् वाक्य-तत्त्व-विदां मतेन तावद् व्यञ्जकत्व-लक्षणः शाब्दो व्यापारो न विरोधी प्रत्युतानुगुण एव लक्ष्यते ।  
  
परिनिश्चित-निरप-भ्रंश-शब्द-ब्रह्मणां विपश्चितां मतम् आश्रित्यैव प्रवृत्तो ऽयं ध्वनि-व्यवहार इति तैः सह किं विरोधाविरोधौ चिन्त्येते । कृत्रिम-शब्दार्थ-सम्बन्ध-वादिनां तु युक्ति-विदाम् अनुभव-सिद्ध एवायं व्यञ्जक-भावः शब्दानाम् अर्थान्तराणाम् इवाविरोधश् चेति न प्रतिक्षेप्य-पदवीम् अवतरति ।  
  
वाचकत्वे हि तार्किकाणां विप्रतिपत्तयः प्रवर्तन्ताम्, किम् इदं स्वाभाविकं शब्दानाम् आहो स्वित् सामयिकम् इत्य् आद्याः । व्यञ्जकत्वे तु तत्-पृष्ठ-भाविनि भावान्तर-साधारणे लोक-प्रसिद्ध एवानुगम्यमाने को विमतीनाम् अवसरः । अलौकिके ह्य् अर्थे तार्किकाणां विमतयो निखिलाः प्रवर्तन्ते न तु लौकिके । न हि नील-मधुरादिष्व् अशेष-लोकेन्द्रिय-गोचरे बाधा-रहिते तत्त्वे परस्परं विप्रतिपन्ना दृश्यन्ते । न हि बाधा-रहितं नीलं नीलम् इति ब्रुवन्न् अपरेण प्रतिषिध्यते नैतन् नीलं पीतम् एतद् इति । तथैव व्यञ्जकत्वं वाचकानां शब्दानाम् अवाचकानां च गीत-ध्वनीनाम् अशब्द-रूपाणां च चेष्टादीनां यत् सर्वेषाम् अनुभव-सिद्धम् एव तत् केनापह्नूयते । अशब्दम् अर्थं रमणीयं हि सूचयन्तो व्याहारास् तथा व्यापारा निबद्धाश् चानिबद्धाश् च विदग्ध-परिषत्सु विविधा विभाव्यन्ते ।  
तान् उपहास्यताम् आत्मनः परिहरन् को ऽतिसन्दधीत सचेताः ।  
  
अथ ब्रूयात्, अस्त्य् अतिसन्धानावसरः व्यञ्जकत्वं शब्दानां गमकत्वं तच् च लिङ्गत्वम् अतश् च व्यङ्ग्य-प्रतीतिर् लिङ्गि-प्रतीतिर् एवेति लिङ्गि-लिङ्ग-भाव एव तेषां व्यङ्ग्य-व्यञ्जक-भावो नापरः कश्चित् । अतश् चैतद् अवश्यम् एव बोद्धव्यं यस्माद् वक्त्र्-अभिप्रायापेक्षया व्यञ्जकत्वम् इदानीम् एव त्वया प्रतिपादितं वक्त्र्-अभिप्रायश् चानुमेय-रूप एव ।  
  
अत्रोच्यते-नन्व् एवम् अपि यदि नाम स्यात् तत् किं नश् छिन्नम् । वाचकत्व-गुण-वृत्ति-व्यतिरिक्तो व्यञ्जकत्व-लक्षणः शब्द-व्यापारो ऽस्तीत्य् अस्माभिर् अभ्युपगतम् । तस्य चैवम् अपि न काचित् क्षतिः । तद् धि व्यञ्जकत्वं लिङ्गत्वम् अस्तु अन्यद् वा । सर्वथा प्रसिद्ध-शाब्द-प्रकार-विलक्षणत्वं शब्द-व्यापार-विषयत्वं च तस्यास्तीति नास्त्य् एवावयोर् विवादः । न पुनर् अयं परमार्थो यद्-व्यञ्जकत्वं लिङ्गत्वम् एव सर्वत्र व्यङ्ग्य-प्रतीतिश् च लिङ्गि-प्रतीतिर् एवेति ।  
  
यद् अपि स्व-पक्ष-सिद्धये ऽस्मद्-उक्तम् अनूदितं त्वया वक्त्र्-अभिप्रायस्य व्यङ्ग्यत्वेनाभ्युपगमात् तत्-प्रकाशने शब्दानां लिङ्गत्वम् एवेति तद् एतद् यथास्माभिर् अभिहितं तद् विभज्यं प्रतिपाद्यते श्रूयताम्-द्विविधो विषयः शब्दानां-  
अनुमेयः प्रतिपाद्यश् च । तत्रानुमेयो विवक्षा-लक्षणः । विवक्षा च शब्द-स्वरूप-प्रकाशनेच्छा शब्देनार्थ-प्रकाशनेच्छा चेति द्वि-प्रकारा । तत्राद्या न शाब्द-व्यवहाराङ्गम् । सा हि प्राणित्व-मात्र-प्रतिपत्ति-फला । द्वितीया तु शब्द-विशेषावधारणा-वसित-व्यवहितापि शब्द-करण-व्यवहार-निबन्धनम् । ते तु द्वे अप्य् अनुमेयो विषयः शब्दानाम् । प्रतिपाद्यस् तु प्रयोक्तुर् अर्थ-प्रतिपादन-समीहा-विषयीकृतो ऽर्थः ।  
  
स च द्विविधः-वाच्यो व्यङ्ग्यश् च । प्रयोक्ता हि कदाचित् स्व-शब्देनार्थं प्रकाशयितुं समीहते कदाचित् स्व-शब्दानभिधेयत्वेन प्रयोजनापेक्षया कयाचित् । स तु द्विविधो ऽपि प्रतिपाद्यो विषयः शब्दानां न लिङ्गितया स्वरूपेण प्रकाशते, अपि तु कृत्रिमेणाकृत्रिमेण वा सम्बन्धान्तरेण । विवक्षा-विषयत्वं हि तस्यार्थस्य शब्दैर् लिङ्गितया प्रतीयते न तु स्वरूपम् । यदि हि लिङ्गितया तत्र शब्दानां व्यापारः स्यात् तच् छब्दार्थे सम्यङ् मिथ्यात्वादि विवादा एव न प्रवर्तेरन् धूमादि-लिङ्गानुमितानुमेयान्तरवत् । व्यङ्ग्यश् चार्थो वाच्य-सामर्थ्याक्षिप्ततया वाच्यवच् छब्दस्य सम्बन्धी भवत्य् एव । साक्षाद्-असाक्षाद्-भावो हि सम्बन्धस्याप्रयोजकः । वाच्य-वाचक-भावाश्रयत्वं च व्यञ्जकत्वस्य प्राग् एव दर्शितम् । तस्माद् वक्त्रभिप्राय-रूप एव व्यङ्ग्ये लिङ्गतया शब्दानां व्यापारः । तद्-विषयीकृते तु प्रतिपाद्यतया । प्रतीयमाने तस्मिन्न् अभिप्राय-रूपे ऽनभिप्राय-रूपे च वाचकत्वे नैव व्यापारः सम्बन्धान्तरेण वा । न तावद् वाचकत्वेन यथोक्तं प्राक् । सम्बन्धान्तरेण व्यञ्जकत्वम् एव । न च व्यञ्जकत्वं लिङ्गत्व-रूपम् एव आलोकादिष्व् अन्यथा दृष्टत्वात् । तस्मात् प्रतिपाद्यो विषयः शब्दानां न लिङ्गित्वेन सम्बन्धी वाच्यवत् । यो हि लिङ्गित्वेन तेषां सम्बन्धी यथा दर्शितो विषयः स न वाच्यत्वेन प्रतीयते, अपि तूपाधित्वेन । प्रतिपाद्यस्य च विषयस्य लिङ्गित्वे तद्-विषयाणां विप्रतिपत्तीनां लौकिकैर् एव क्रियमाणानाम् अभावः प्रसज्येतेति । एतच् चोक्तम् एव ।  
  
यथा च वाच्य-विषये प्रमाणान्तरानुगमेन सम्यक्त्व-प्रतीतौ क्वचित् क्रियमाणायां तस्य प्रमाणान्तर-विषयत्वे सत्य् अपि न शब्द-व्यापार-विषयता-हानिस् तद्-व्यङ्ग्यस्यापि । काव्य-विषये च व्यङ्ग्य-प्रतीतीनां सत्या सत्य-निरूपणस्याप्रयोजकत्वम् एवेति तत्र प्रमाणान्तर-व्यापार-परीक्षोपहासायैव सम्पद्यते । तस्माल् लिङ्गि-प्रतीतिर् एव सर्वत्र व्यङ्ग्य-प्रतीतिर् इति न शक्यते वक्तुम् ।  
  
यत् त्व् अनुमेय-रूप-व्यङ्ग्य-विषयं शब्दानां व्यञ्जकत्वं तद्-ध्वनि-व्यवहारस्याप्रयोजकम् । अपि तु व्यञ्जकत्व-लक्षणः शब्दानां व्यापार औत्पत्तिक-शब्दार्थ-सम्बन्ध-वादिनाप्य् अभ्युपगन्तव्य इति प्रदर्शनार्थम् उपन्यस्तम् । तद् धि व्यञ्जकत्वं कदाचिल् लिङ्गत्वेन कदाचिद् रूपान्तरेण शब्दानां वाचकानाम् अवाचकानां च सर्व-वादिभिर् अप्रतिक्षेप्यम् इत्य् अयम् अस्माभिर् यत्न आरब्धः । तद् एवं गुण-वृत्ति-वाचकत्वादिभ्यः शब्द-प्रकारेभ्यो नियमेनैव तावद् विलक्षणं व्यञ्जकत्वम् । तद्-अन्तः-पातित्वे ऽपि तस्य हठाद् अभिधीयमाने तद्-विशेषस्य ध्वनेर् यत्-प्रकाशनं विप्रतिपत्ति-निरासाय सहृदय-व्युत्पत्तये वा तत्-क्रियमाणम् अनतिसन्धेयम् एव । न हि सामान्य-मात्र-लक्षणेनोपयोगि-विशेष-लक्षणानां प्रतिक्षेपः शक्यः कर्तुम् । एवं हि सति सत्ता-मात्र-लक्षणे कृते सकल-सद्-वस्तु-लक्षणानां पौनरुक्त्य-प्रसङ्गः । तद् एवम्-  
  
विमति-विषयो य आसीन् मनीषिणां सततम् अविदित-स-तत्त्वः ।  
ध्वनि-सञ्ज्ञितः प्रकारः काव्यस्य व्यञ्जितः सो ऽयम् ॥ ध्व_३।३३ ॥  
  
_________________________________________________________  
  
ध्व्_३।३४:  
  
प्रकारो ऽन्यो गुणी-भूत-व्यङ्ग्यः काव्यस्य दृश्यते ।  
यत्र व्यङ्ग्यान्वये वाच्य-चारुत्वं स्यात् प्रकर्षवत्  ॥ ध्व्क्_३।३४ ॥  
  
व्यङ्ग्यो ऽर्थो ललना-लावण्य-प्रख्यो यः प्रतिपादितस् तस्य प्राधान्ये ध्वनिर् इत्य् उक्तम् । तस्य तु गुणी-भावेन वाच्य-चारुत्व-प्रकर्षे गुणी-भूत-व्यङ्ग्यो नाम काव्य-प्रभेदः प्रकल्प्यते । तत्र वस्तु-मात्रस्य व्यङ्ग्यस्य तिरस्कृत-वाच्येभ्यः प्रतीयमानस्य कदाचिद् वाच्य-रूप-वाक्यार्थापेक्षया गुणी-भावे सति गुणी-भूत-व्यङ्ग्यता । यथा-  
  
लावण्य-सिन्धुर् अपरैव हि केयम् अत्र  
यत्रोत्पलानि शशिना सह सम्प्लवन्ते ।  
उन्मज्जति द्विरद-कुम्भ-तटी च यत्र  
यत्रापरे कदलिकाण्ड-मृणाल-दण्डाः ॥  
  
अतिरस्कृतवाच्येभ्यो ऽपि शब्देभ्यः प्रतीयमानस्य व्यङ्ग्यस्य कदाचिद् वाच्य-प्राधान्येन काव्यचारुत्वापेक्षया गुणीभावे सति गुणीभूत-व्यङ्ग्यता, यथोदाहृतम्-"अनुरागवती सन्ध्या" इत्य् एवम् आदि । तस्यैव स्वयम् उक्त्या प्रकाशीकृतत्वेन गुणीभावः, यथोदाहृतम्-  
"सङ्केत-काल-मनसम्" इत्य् आदि । रसादि-रूप-व्यङ्ग्यस्य गुणीभावो रसवद्-अलङ्कारे दर्शितः ; तत्र च तेषाम् आधिकारिक-वाक्यापेक्षया गुणीभावो विवहन-प्रवृत्त-भृत्यानुयायि-राजवत् । व्यङ्ग्यालङ्कारस्य गुणीभावे दीपकादि-विषयः ॥ ध्व_३।३४ ॥  
  
तथा-  
  
_________________________________________________________  
  
ध्व्_३।३५:  
  
प्रसन्न-गम्भीर-पदाः काव्य-बन्धाः सुखावहाः ।  
ये च तेषु प्रकारो ऽयम् एव योज्याः सुमेधसा  ॥ ध्व्क्_३।३५ ॥  
  
ये चैते ऽपरिमित-स्वरूपा अपि प्रकाशमानास् तथाविधार्थ-रमणीयाः सन्तो विवेकिनां सुखावहाः काव्य-बन्धास् तेषु सर्वेष्व् एवायं प्रकारो गुणी-भूत-व्यङ्ग्यो नाम योजनीयः । यथा-  
  
लच्छी दुहिदा जामाउओ हरी तंस घरिणिआ गङ्गा ।  
अमिअ-मिअङ्का अ सुआ अहो कुडुम्बं महोअहिणो ॥  
  
[लक्ष्मी दुहिता जामाता हरिः तथा गृहिणी गङ्गा ।  
अमृत-मृगाङ्कौ च सुतौ अहो कुटुम्बं महोदधेः ॥]॥ ध्व_३।३५॥  
  
_________________________________________________________  
  
ध्व्_३।३६:  
  
वाच्यालङ्कार-वर्गो ऽयं व्यङ्ग्यांशानुगमे सति ।  
प्रायेणैव परां छायां बिभ्रल् लक्ष्ये निरीक्ष्यते  ॥ ध्व्क्_३।३६ ॥  
  
वाच्यालङ्कार-वर्गो ऽयं व्यङ्ग्यांशस्यालङ्कारस्य वस्तु-मात्रस्य वा यथा-योगम् अनुगमे सति च्छायातिशयं बिभ्रल्-लक्षण-कारैर् एक-देशेन दर्शितः । स तु तथा-रूपः प्रायेण सर्व एव परीक्ष्यमाणो लक्ष्ये निरीक्ष्यते । तथा हि-दीपक-समासोक्त्यादि-वदन्ये ऽप्य् अलङ्काराः प्रायेण व्यङ्ग्यालङ्कारान्तर-वस्त्व्-अन्तर-संस्पर्शिनो दृश्यन्ते । यतः प्रथमं तावद् अतिशयोक्ति-गर्भता सर्वालङ्कारेषु शक्य-क्रिया । कृतैव च सा महा-कविभिः काम् अपि काव्यच्छविं पुष्यति, कथं ह्य् अतिशययोगिता स्व-विषयौचित्येन क्रियमाणा सती काव्ये नोत्कर्षम् आवहेत् ।  
  
भामहेनाप्य् अतिशयोक्ति-लक्षणे यद् उक्तम्-  
  
सैषा सर्वैव वक्रोक्तिर् अनयार्थो विभाव्यते ।  
यत्नो ऽस्यां कविना कार्यः को ऽलङ्कारो ऽनया विना ॥इति ।  
  
तत्रातिशयोक्तिर् यम् अलङ्कारम् अधितिष्ठति कवि-प्रतिभा-वशात् तस्य चारुत्वातिशय-योगो ऽन्यस्य त्व् अलङ्कार-मात्रतैवेति सर्वालङ्कार-शरीर-स्वीकरण-योग्यत्वेनाभेदोपचारात् सैव सर्वालङ्कार-रूपेत्य् अयम् एवार्थो ऽवगन्तव्यः । तस्याश् चालङ्कारान्तर-सङ्कीर्णत्वं कदाचिद् वाच्यत्वेन कदचिद् व्यङ्ग्यत्वेन । व्यङ्ग्यत्वम् अपि कदाचित् प्राधान्येन कदाचिद्  गुण-भावेन । तत्राद्ये पक्षे वाच्यालङ्कार-मार्गः । द्वितीये तु ध्वनाव् अन्तर्भावः । तृतीये तु गुणीभूत-व्यङ्ग्य-रूपता ।  
  
अयं च प्रकारो ऽन्येषाम् अप्य् अलङ्काराणाम् अस्ति, तेषां तु न सर्व-विषयः । अतिशयोक्तेस् तु सर्वालङ्कार-विषयो ऽपि सम्भवतीत्य् अयं विशेषः । येषु चालङ्कारेषु सादृश्य-मुखेन तत्त्व-प्रतिलम्भः यथा रूपकोपमा-तुल्ययोगिता-निदर्शनादिषु तेषु गम्यमान-धर्म-मुखेनैव यत् सादृश्यं तद् एव शोभातिशय-शालि भवतीति ते सर्वे ऽपि चारुत्वातिशय-योगिनः सन्तो गुणीभूत-व्यङ्ग्यस्यैव विषयाः । समासोक्त्याक्षेप-पर्यायोक्त्य्-आदिषु तु गम्यमानांशाविनाभावेनैव तत्त्व-व्यवस्थानाद् गुणीभूत-व्यङ्ग्यता निर्विवादैव ।  
तत्र च गुणीभूत-व्यङ्ग्यतायाम् अलङ्काराणां केषाञ्चिद् अलङ्कार-विशेष-गर्भतायां नियमः । यथा व्याज-स्तुतेः प्रेयो ऽलङ्कार-गर्भत्वे । केषाञ्चिद् अलङ्कार-मात्र-गर्भतायां नियमः । यथा सन्देहादीनाम् उपमा-गर्भत्वे । केषाञ्चिद् अलङ्काराणां परस्पर-गर्भतापि सम्भवति । यथा दीपकोपमयोः । तत्र दीपकम् उपमा-गर्भत्वेन प्रसिद्धम् । उपमापि कदाचिद् दीपक-च्छायानुयायिनी । यथा मालोपमा । तथा हि "प्रभा-महत्या शिखयेव दीपः" इत्य् आदौ स्फुटैव दीपक-च्छाया लक्ष्यते ।  
  
तद् एवं व्यङ्ग्यांश-संस्पर्शे सति चारुत्वातिशय-योगिनो रूपकादयो ऽलङ्काराः सर्व एव गुणीभूत-व्यङ्ग्यस्य मार्गः । गुणीभूत-व्यङ्ग्यत्वं च तेषां तथा-जातीयानां सर्वेषाम् एवोक्तानुक्तानां सामान्यम् । तल्-लक्षणे सर्व एवैते सुलक्षिता भवन्ति । एकैकस्य स्वरूप-विशेष-कथनेन तु सामान्य-लक्षण-रहितेन प्रतिपाद-पाठेनेव शब्दा न शक्यन्ते तत्त्वतो निर्ज्ञातुम् आनन्त्यात् । अनन्ता हि वाग्-विकल्पास् तत्-प्रकारा एव चालङ्काराः । गुणीभूत-व्यङ्ग्यस्य च प्रकारान्तरेणापि व्यङ्ग्यार्थानुगम-लक्षणेन विषयत्वम् अस्त्य् एव । तद् अयं ध्वनि-निष्यन्द-रूपो द्वितीयो ऽपि महा-कवि-विषयो ऽतिरमणीयो लक्षणीयः सहृदयैः ।  
सर्वथा नास्त्य् एव सहृदय-हृदय-हारिणः काव्यस्य स प्रकारो यत्र न प्रतीयमानार्थ-संस्पर्शेन सौभाग्यम् । तद् इदं काव्य-रहस्यं परम् इति सूरिभिर् भावनीयम् ।  
  
_________________________________________________________  
  
ध्व्_३।३७:  
  
मुख्या महा-कवि-गिराम् अलङ्कृति-भृताम् अपि ।  
प्रतीयमान-च्छायैषा भूषा लज्जेव योषिताम्  ॥ ध्व्क्_३।३७ ॥  
  
अनया सुप्रसिद्धो ऽप्य् अर्थः किम् अपि कामनीय-कमानीयते । तद् यथा-  
  
विश्रम्भोत्था मन्मथाज्ञा-विधाने  
ये मुग्धाक्ष्याः के ऽपि लीला-विशेषाः ।  
अक्षुण्णास् ते चेतसा केवलेन  
स्थित्वैकान्ते सन्ततं भावनीयाः ॥  
  
इत्य् अत्र के ऽपीत्य् अनेन पदेन वाच्यम् अस्पष्टम् अभिदधता प्रतीयमानं वस्त्व्-अक्लिष्टम् अनन्तम् अर्पयता का छाया नोपपादिता ॥ ध्व_३।३७ ॥  
  
_________________________________________________________  
  
ध्व्_३।३८:  
  
अर्थान्तर-गतिः काक्वा या चैषा परिदृश्यते ।  
सा व्यङ्ग्यस्य गुणी-भावे प्रकारम् इमम् आश्रिता  ॥ ध्व्क्_३।३८ ॥  
  
या चैषा काक्वा क्वचिद् अर्थान्तर-प्रतीतिर्दृश्यते स व्यङ्ग्यस्यार्थस्य गुणीभावे सति गुणीभूत-व्यङ्ग्य-लक्षणं काव्य-प्रभेदमाश्रयते । यथा-"स्वस्था भवन्ति मयि जीवति धार्तराष्ट्राः" । यथा वा-  
  
आम् असत्यः उपरम पतिव्रते न त्वया मलिनितं शीलम् ।  
किं पुनर् जनस्य जायेव नापितं तं न कामयामहे ॥  
  
शब्द-शक्तिर् एव हि स्वाभिधेय-सामर्थ्याक्षिप्त-काकु-सहाया सत्य् अर्थ-विशेष-प्रतिपत्ति-हेतुर् न काकु-मात्रम् । विषयान्तरे स्वेच्छाकृतात् काकु-मात्रात् तथा-विधार्थ-प्रतिपत्त्य्-असम्भवात् । स चार्थः काकु-विशेष-सहाय-शब्द-व्यापारोपारूढो ऽप्य् अर्थ-सामर्थ्य-लभ्य इति व्यङ्ग्य-रूप एव । वाचकत्वानुगमेनैव तु यदा तद्-विशिष्ट-वाच्य-प्रतीतिस् तदा गुणीभूत-व्यङ्ग्यतया तथा-विधार्थ-द्योतिनः काव्यस्य व्यपदेशः । व्यङ्ग्य-विशिष्ट-वाच्याभिधायिनो हि गुणीभूत-व्यङ्ग्यत्वम् ।  
  
_________________________________________________________  
  
ध्व्_३।३८:  
  
प्रभेदस्यास्य विषयो यश् च युक्त्या प्रतीयते ।  
विधातव्या सहृदयैर् न तत्र ध्वनि-योजना  ॥ ध्व्क्_३।३८ ॥  
  
सङ्कीर्णो हि कश्चिद् ध्वनेर् गुणीभूत-व्यङ्ग्यस्य च लक्ष्ये दृश्यते मार्गः । तत्र यस्य युक्ति-सहायता तत्र तेन व्यपदेशः कर्तव्यः । न सर्वत्र ध्वनिर् आगिणा भवितव्यम् । यथा-  
  
पत्युः शिरश्-चन्द्र-कलाम् अनेन  
स्पृशेति सख्या परिहास-पूर्वम् ।  
सा रञ्जयित्वा चरणौ कृताशीर्  
माल्येन तां निर्वचनं जघान ॥  
  
यथा च-  
प्रयच्छतोच्चैः कुसुमानि मानिनी  
विपक्ष-गोत्रं दयितेन लम्भिता ।  
न किञ्चिद् ऊचे चरणेन केवलं  
लिलेख बाष्पाकुल-लोचना भुवम् ॥  
  
इत्य् अत्र "निर्वचनं जघान" "न किञ्चिद् ऊचे" इति प्रतिषेध-मुखेन व्यङ्ग्यस्यार्थस्योक्त्या किञ्चिद् विषयी-कृतत्वाद् गुणीभाव एव शोभते । यदा वक्रोक्तिं विना व्यङ्ग्यो ऽर्थस् तात्पर्येण प्रतीयते तदा तस्य प्राधान्यम् । यथा "एवं वादिनि देवर्षौ" इत्य् आदौ । इह पुनरुक्तिर् भङ्ग्यास्तीति वाच्यस्यापि प्राधान्यम् । तस्मान् नात्रानुरणन-रूप-व्यङ्ग्य-ध्वनि-व्यपदेशो विधेयः ॥ ध्व_३।३९ ॥  
  
_________________________________________________________  
  
ध्व्_३।४०:  
  
प्रकारो ऽयं गुणीभूत-व्यङ्ग्यो ऽपि ध्वनि-रूपताम् ।  
धत्ते रसादि-तात्पर्य-पर्यालोचनया पुनः  ॥ ध्व्क्_३।४० ॥  
  
गुणीभूत-व्यङ्ग्यो ऽपि काव्य-प्रकारो रस-भावादि-तात्पर्यालोचने पुनर् ध्वनिर् एव सम्पद्यते । यथात्रैवानन्तरोदाहृते श्लोक-द्वये । यथा च-  
  
दुराराधा राधा सुभग यद् अनेनापि मृजतस्  
तवैतत्-प्राणेशाजघन-वसनेनाश्रु पतितम् ।  
कठोरं स्त्री-चेतस् तद् अलम् उपचारैर् विरम हे  
क्रियात् कल्याणं वो हरिर् अनुनयेष्व् एवम् उदितः ॥  
  
एवं स्थिते च "न्यक्कारो ह्य् अयम् एव" इत्य् आदि-श्लोक-निर्दिष्टानां पदानां व्यङ्ग्य-विशिष्ट-वाच्य-प्रतिपादने ऽप्य् एतद्-वाक्यार्थीभूत-रसापेक्षया व्यञ्जकत्वम् उक्तम् । ने तेषां पदानाम् अर्थान्तर-सङ्क्रमित-वाच्य-ध्वनि-भ्रमो विधातव्यः, विवक्षित-वाच्यत्वात् तेषाम् । तेषु हि व्यङ्ग्य-विशिष्टत्वं वाच्यस्य प्रतीयते न तु व्यङ्ग्य-रूप-परिणतत्वम् ।  
तस्माद् वाक्यं तत्र ध्वनिः, पदानि तु गुणीभूत-व्यङ्ग्यानि । न च केवलं गुणीभूत-व्यङ्ग्यान्य् एव पदान्य् अलक्ष्य-क्रम-व्यङ्ग्य-ध्वनेर् व्यञ्जकानि यावद्-अर्थान्तर-सङ्क्रमित-वाच्यानि ध्वनि-प्रभेद-रूपाण्य् अपि । यथात्रैव श्लोके रावण इत्य् अस्य प्रभेदान्तर-रूप-व्यञ्जकत्वम् । यत्र तु वाक्ये रसादि-तात्पर्यं नास्ति गुणीभूत-व्यङ्ग्यैः पदैर् उद्भासिते ऽपि तत्र गुणीभूत-व्यङ्ग्यतैव समुदाय-धर्मः । यथा-  
  
राजानम् अपि सेवन्ते विषमम् अप्य् उपयुञ्जते ।  
रमन्ते च सह स्त्रीभिः कुशलाः खलु मानवाः ॥इत्य् आदौ ।  
  
वाच्य-व्यङ्ग्ययोः प्राधान्याप्राधान्य-विवेके परः प्रयत्नो विधातव्यः, येन ध्वनि-गुणीभूत-व्यङ्ग्ययोर् अलङ्काराणां चासङ्कीर्णो विषयः सुज्ञातो भवति । अन्यथा तु प्रसिद्धालङ्कार-विषय एव व्यामोहः प्रवर्तते । यथा-  
  
लावण्य-द्रविण-व्ययो न गणितः क्लेशो महान् स्वीकृतः  
स्वच्छन्दस्य सुखं जनस्य वसतश् चिन्तानलो दीपितः ।  
एषापि स्वयम् एव तुल्य-रमणाभावाद् वराकी हता  
को ऽर्थश् चेतसि वेधसा विनिहितस् तन्व्यास् तनुं तन्वता ॥[*२१]  
[*२१] धर्म-कीर्तेः (कुवलयावली १००, औचित्य-विचार-चर्चा ११, स।उ।क। ८१४  
  
  
इत्य् अत्र व्याज-स्तुतिर् अलङ्कार इति व्याख्यायि केनचित् तन् न चतुरस्रम्, यतो ऽस्याभिधेयस्यैतद्-अलङ्कार-स्वरूप-मात्र-पर्यवसायित्वे न सुश्लिष्टा । यतो न तावद् अयं रागिणः कस्यचिद् विकल्पः । तस्य "एषापि स्वयम् एव तुल्य-रमणाभावाद् वराकी हता" इत्य् एवं-विधोक्त्य्-अनुपपत्तेः । नापि नीरागस्य; तस्यैवं-विध-विकल्प-परिहारैक-व्यापारत्वात् । न चायं श्लोकः क्वचित् प्रबन्ध इति श्रूयते, येन तत्-प्रकरणानुगतार्थतास्य परिकल्प्यते । तस्माद् अप्रस्तुत-प्रशंसेयम् । यस्माद् अनेन वाच्येन गुणीभूतात्मना  निःसामान्य-गुणावलोपाध्मातस्य निज-महिमोत्कर्ष-जनित-समत्सर-जन-ज्वरस्य विशेष-ज्ञम् आत्मनो न कञ्चिद् एवापरं पश्यतः परिदेवितम् एतद् इति प्रकाश्यते । तथा चायं धर्मकीर्तेः श्लोक इति प्रसिद्धिः । सम्भाव्यते च तस्यैव ।  
  
यस्मात्-  
अनध्यवसितावगाहनम् अनल्प-धी-शक्तिनाप्य्  
अदृष्ट-परमार्थ-तत्त्वम् अधिकाभियोगैर् अपि ।  
मतं मम जगत्य् अलब्ध-सदृश-प्रतिग्राहकं  
प्रयास्यति पयोनिधेः पय इव स्व-देहे जराम् ॥  
  
इत्य् अनेनापि श्लोकेनैवं-विधो ऽभिप्रायः प्रकाशित एव । अप्रस्तुत-प्रशंसायां च यद् वाच्यं तस्य कदाचिद् विवक्षितत्वं, कदाचिद् अविवक्षितत्वं, कदाचिद् विवक्षिताविवक्षितत्वम् इति त्रयी बन्ध-च्छाया ।  
  
तत्र विवक्षितत्वं, यथा-  
  
परार्थे यः पीडाम् अनुभवति भङ्गे ऽपि मधुरो  
यदीयः सर्वेषाम् इह खलु विकारो ऽप्य् अभिमतः ।  
न सम्प्राप्तो वृद्धिं यदि स भृशम् अक्षेत्र-पतितः  
किम् इक्षोर् दोषो ऽसौ न पुनर् अगुणाया मरु-भुवः ॥[*२२]  
[*२२] स्प्द् १०५२  
  
  
यथा वा ममैव-  
  
अमी ये दृश्यन्ते ननु सुभग-रूपाः सफलता  
भवत्य् एषां यस्य क्षणम् उपगतानां विषयताम् ।  
निरालोके लोके कथम् इदम् अहो चक्षुर् अधुना  
समं जातं सर्वैर् न समम् अथवान्यैर् अवयवैः ॥  
  
अनयोर् हि द्वयोः श्लोकयोर् इक्षु-चक्षुषी विवक्षित-स्वरूपे एव न च प्रस्तुते । महा-गुणस्याविषय-पतितत्वाद् अप्राप्त-पर-भागस्य कस्यचित् स्वरूपम् उपवर्णयितुं द्वयोर् अपि श्लोकयोस् तात्पर्येण प्रस्तुतत्वात् । अविवक्षितत्वं यथा-  
  
कस् त्वं भोः कथयामि दैव-हतकं मां विद्धि शाखोटकं  
वैराग्याद् इव वक्षि, साधु विदितं कस्माद् इदं कथ्यते ।  
वामेनात्र वटस् तम् अध्वग-जनः सर्वात्मना सेवते  
न च्छायापि परोपकार-करिणी मार्ग-स्थितस्यापि मे ॥  
  
न हि वृक्ष-विशेषेण सहोक्ति-प्रत्युक्ती सम्भवत इत्य् अविवक्षिताभिधेयेनैवानेन श्लोकेन समृद्धासत्-पुरुष-समीप-वर्तिनो निर्धनस्य कस्यचिन् मनस्विनः परिदेवितं तात्पर्येण वाक्यार्थीकृतम् इति प्रतीयते । विवक्षितत्वाविवक्षितत्वं यथा-  
  
उत्पथ-जाताया अशोभनाया फल-कुसुम-पत्र-रहितायाः ।  
बदर्या वृत्तिं ददत्-पामारः भोः हसिष्यसे ॥  
  
अत्र हि वाच्यार्थो नात्यन्तं सम्भवी न चासम्भवी । तस्माद् वाच्य-व्यङ्ग्ययोः प्राधान्याप्राधान्ये यत्नतो निरूपणीये ॥ ध्व_३।४० ॥  
_________________________________________________________  
  
ध्व्_३।४१-४२:  
  
प्रधान-गुण-भावाभ्यां व्यङ्ग्यस्यैवं व्यवस्थिते ।  
काव्ये उभे ततो ऽन्यद् यत् तच् चित्रम् अभिधीयते  ॥ ध्व्क्_३।४१ ॥  
चित्रं शब्दार्थ-भेदेन द्विविधं च व्यवस्थितम् ।  
तत्र किञ्चिच् छब्द-चित्रं वाच्य-चित्रम् अतः परम्  ॥ ध्व्क्_३।४२ ॥  
  
व्यङ्ग्यस्यार्थस्य प्राधान्ये ध्वनि-सञ्ज्ञित-काव्य-प्रकारः गुण-भावे तु गुणीभूत-व्यङ्ग्यता । ततो ऽन्यद् रस-भावादि-तात्पर्य-रहितं व्यङ्ग्यार्थ-विशेष-प्रकाशन-शक्ति-शून्यं च काव्यं केवल-वाच्य-वाचक-वैचित्र्य-मात्राश्रयेणोपनिबद्धम् आलेख्य-प्रख्यं यद् आभासते तच् चित्रम् । न तन्-मुख्यं काव्यम् । काव्यानुकारो ह्य् असौ । तत्र किञ्चिच् छब्द-चित्रं यथा दुष्कर-यमकादि । वाच्य-चित्रं ततः शब्द-चित्राद् अन्यद् व्यङ्ग्यार्थ-संस्पर्श-रहितं प्राधान्येन वाक्यार्थतया स्थितं रसादि-तात्पर्य-रहितम् उत्प्रेक्षादि ।  
  
अथ किम् इदं चित्रं नाम ? यत्र न प्रतीयमानार्थ-संस्पर्शः । प्रतीयमानो ह्य् अर्थस् त्रिभेदः प्राक् प्रदर्शितः । तत्र यत्र वस्त्व्-अलङ्कारान्तरं वा व्यङ्ग्यं नास्ति स नाम चित्रस्य कल्प्यतां विषयः । यत्र तु रसादीनाम् अविषयत्वं स काव्य-प्रकारो न सम्भवत्य् एव । यस्माद् अवस्तु-संस्पर्शिता काव्यस्य नोपपद्यते । वस्तु च सर्वम् एव जगद् गतम् अवश्यं कस्यचिद् रसस्य भावस्य वाङ्गत्वं प्रतिपद्यते अन्ततो विभावत्वेन । चित्त-वृत्ति-विशेषा हि रसादयः, न च तद् अस्ति वस्तु किञ्चिद् यन् न चित्त-वृत्ति-विशेषम् उपजनयति तद्-अनुत्पादने वा कवि-विषयतैव तस्य न स्यात् कवि-विषयश् च चित्रतया कश्चिन् निरूप्यते ।  
  
अत्रोच्यते-सत्यं न तादृक्-काव्य-प्रकारो ऽस्ति यत्र रसादीनाम् अप्रतीतिः । किं तु यदा रस-भावादि-विवक्षा-शून्यः कविः शब्दालङ्कारम् अर्थालङ्कारं वोपनिबध्नाति तदा तद्-विवक्षापेक्षया रसादि-शून्यतार्थस्य परिकल्प्यते । विवक्षोपारूढ एव हि काव्ये शब्दानाम् अर्थः । वाच्य-सामर्थ्य-वशेन वा कवि-विवक्षा-विरहे ऽपि तथा-विधे विषये रसादि-प्रतीतिर् भवन्ती परिदुर्बला भवतीत्य् अनेनापि प्रकारेण नीरसत्वं परिकल्प्य चित्र-विषयो व्यवस्थाप्यते । तद् इदम् उक्तम्-  
  
रस-भावादि-विषय-विवक्षा-विरहे सति ।  
अलङ्कार-निबन्धो यः स चित्र-विषयो मतः ॥  
रसादिषु विवक्षा तु स्यात् तात्पर्यवती यदा ।  
तदा नास्त्य् एव तत् काव्यं ध्वनेर् यत्र न गोचरः ॥  
  
एतच् च चित्रं कवीनां विशृङ्खल-गिरां रसादि-तात्पर्यम् अनपेक्ष्यैव काव्य-प्रवृत्ति-दर्शनाद् अस्माभिः परिकल्पितम् । इदानीन्तनानां तु न्याय्ये काव्य-नय-व्यवस्थापने क्रियमाणे नास्त्य् एव ध्वनि-व्यतिरिक्तः काव्य-प्रकारः । यतः परिपाकवतां कवीनां रसादि-तात्पर्य-विरहे व्यापार एव न शोभते । रसादि-तात्पर्ये च नास्त्य् एव तद् वस्तु यद् अभिमत-रसाङ्गतां नीयमानं न प्रगुणीभवति । अचेतना पि हि भावा यथायथम् उचित-रस-विभावतया चेतन-वृत्तान्त-योजनया वा न सन्त्य् एव ते ये यान्ति न रसाङ्गताम् । तथा चेदम् उच्यते-  
  
अपारे काव्य-संसारे कविर् एकः प्रजापतिः ।  
यथास्मै रोचते विश्वं तथेदं परिवर्तते ॥  
शृङ्गारी चेत् कविः काव्ये जातं रस-मयं जगत् ।  
स एव वीत-रागश् चेन् नीरसं सर्वम् एव तत् ॥  
भावान् अचेतनान् अपि चेतनवच् चेतनानचेतनवत् ।  
व्यवहारयति यथेष्टं सुकविः काव्ये स्वतन्त्रतया ॥  
  
तस्मान् नास्त्य् एव तद् वस्तु यत् सर्वात्मना रस-तात्पर्यवतः कवेस् तद्-इच्छया तद्-अभिमत-रसाङ्गतां न धत्ते । तथोपनिबध्यमानं वा न चारुत्वातिशयं पुष्णाति । सर्वम् एतच् च महा-कवीनां काव्येषु दृश्यते । अस्माभिर् अपि स्वेषु काव्य-प्रबन्धेषु यथायथं दर्शितम् एव । स्थिते चैवं सर्व एव काव्य-प्रकारो न ध्वनि-धर्मताम् अतिपतति रसाद्य्-अपेक्षायां कवेर् गुणीभूत-व्यङ्ग्य-लक्षणो ऽपि प्रकारस् तद्-अङ्गताम् अवलम्बत इत्य् उक्तं प्राक् । यदा तु चाटुषु देवता-स्तुतिषु वा रसादीनाम् अङ्गतया व्यवस्थानं हृदयवतीषु च सुप्रज्ञक-गाथासु कासुचिद् व्यङ्ग्य-विशिष्ट-वाच्ये प्राधान्यं तद् अपि गुणीभूत-व्यङ्ग्यस्य ध्वनि-निष्पन्द-भूतत्वम् एवेत्य् उक्तं प्राक् । तद् एवम् इदानीन्तन-कवि-काव्य-नयोपदेशे क्रियमाणे प्राथमिकानाम् अभ्यासार्थिनां यदि परं चित्रेण व्यवहारः, प्राप्त-परिणतीनां तु ध्वनिर् एव काव्यम् इति स्थितम् एतत् ।  
  
तद् अयम् अत्र सङ्ग्रहः-  
  
यस्मिन् रसो वा भावो वा तात्पर्येण प्रकाशते ।  
संवृत्त्याभिहितौ वस्तु यत्रालङ्कार एव वा ॥  
काव्याध्वनि ध्वनिर् व्यङ्ग्य-प्राधान्यैक-निबन्धनः ।  
सर्वत्र तत्र विषयी ज्ञेयः सहृदयैर् जनैः ॥ ध्व_३।४२ ॥  
  
_________________________________________________________  
  
ध्व्_३।४३:  
  
सगुणीभूत-व्यङ्ग्यैः सालङ्कारैः सह प्रभेदैः स्वैः ।  
सङ्कर-संसृष्टिभ्यां पुनर् अप्य् उद्द्योतते बहुधा  ॥ ध्व्क्_३।४३ ॥  
  
तस्य च ध्वनेः स्व-प्रभेदैर् गुणीभूत-व्यङ्ग्येन वाच्यालङ्कारैश् च सङ्कर-संसृष्टि-व्यवस्थायां क्रियमाणायां बहु-प्रभेदता लक्ष्ये दृश्यते । तथा हि स्व-प्रभेद-सङ्कीर्णः, स्व-प्रभेद-संसृष्टो गुणीभूत-व्यङ्ग्य-सङ्कीर्णो गुणीभूत-व्यङ्ग्य-संसृष्टो वाच्यालङ्कारान्तर-सङ्कीर्णो वाच्यालङ्कारान्तर-संसृष्टः संसृष्टालङ्कार-सङ्कीर्णः संसृष्टालङ्कार-संसृष्टश् चेति बहुधा ध्वनिः प्रकाशते ।  
  
तत्र स्व-प्रभेद-सङ्कीर्णत्वं कदाचिद् अनुग्राह्यानुग्राहक-भावेन । यथा-"एवं-वादिनि देवर्षौ" इत्य् आदौ । अत्र ह्य् अर्थ-शक्त्य्-उद्भवानुरणन-रूप-व्यङ्ग्य-ध्वनि-प्रभेदेनालक्ष्य-क्रम-व्यङ्ग्य-ध्वनि-प्रभेदो ऽनुगृह्यमाणः प्रतीयते । एवं कदाचित् प्रभेद-द्वय-सम्पात-सन्देहेन । यथा-  
  
खण-पाहुणिआ देअर एसा जाआएं किं पि दे भणिदा ।  
रुअ{इ} पडोहर-वलही-घरम्मि अणुणिज्ज{उ} बराई ॥  
  
[क्षण-प्राघुणिका देवर एषा जायया किम् अपि ते भणिता ।  
रोदिति शून्य-वलभी-गृहे ऽनुनीयतां वराकी ॥]  
  
अत्र ह्य् अनुनीयताम् इत्य् एतत्-पदम् अर्थान्तर-सङ्क्रमित-वाच्यत्वेन विवक्षितान्य् अपर-वाच्यत्वेन च सम्भाव्यते । न चान्यतर-पक्ष-निर्णये प्रमाणम् अस्ति । एक-व्यञ्जकानुप्रवेशेन तु व्यङ्ग्यत्वम् अलक्ष्य-क्रम-व्यङ्ग्यस्य स्व-प्रभेदान्तरापेक्षया बाहुल्येन सम्भवति । यथा-"स्निग्ध-श्यामल" इत्य् आदौ । स्व-प्रभेद-संसृष्टत्वं च यथा पूर्वोदाहरण एव । अत्र ह्य् अर्थान्तर-सङ्क्रमित-वाच्यस्यात्यन्त-तिरस्कृत-वाच्यस्य च संसर्गः ।  
  
गुणी-भूत-व्यङ्ग्य-सङ्कीर्णत्वं यथा-"न्यक्-कारो ह्य् अयम् एव मे यद् अरयः" इत्य् आदौ ।  
  
यथा वा-  
कर्ता द्यूत-च्छलानां जतु-मय-शरणोद्दीपनः सो ऽभिमानी  
कृष्णा-केशोत्तरीय-व्यपनयन-पटुः पाण्डवा यस्य दासाः ।  
राजा दुःशासनादेर् गुरुर् अनुज-शतस्याङ्ग-राजस्य मित्रं  
क्वास्ते दुर्योधनो ऽसौ कथयत न रुषा द्रष्टुम् अभ्यागतौ स्वः ॥  
  
अत्र ह्य् अलक्ष्य-क्रम-व्यङ्ग्यस्य वाक्यार्थी-भूतस्य व्यङ्ग्य-विशिष्ट-वाच्याभिधायिभिः पदैः सम्मिश्रता । अत एव च पदार्थाश्रयत्वे गुणी-भूत-व्यङ्ग्यस्य वाक्यार्थाश्रयत्वे च ध्वनेः सङ्कीर्णतायाम् अपि न विरोधः स्व-प्रभेदान्तरवत् । यथा हि ध्वनि-प्रभेदान्तराणि परस्परं सङ्कीर्यन्ते पदार्थ-वाक्यार्थाश्रयत्वेन च न विरुद्धानि ।  
किं चैक-व्यङ्ग्याश्रयत्वे तु प्रधान-गुण-भावो विरुध्यते न तु व्यङ्ग्य-भेदापेक्षया, ततो ऽप्य् अस्य न विरोधः ।  
  
अयं च सङ्कर-संसृष्टि-व्यवहारो बहूनाम् एकत्र वाच्य-वाचक-भाव इव व्यङ्ग्य-व्यञ्जक-भावे ऽपि निर्विरोध एव मन्तव्यः । यत्र तु पदानि कानिचिद् अविवक्षित-वाच्यान्य् अनुरणन-रूप-व्यङ्ग्य-वाच्यानि वा तत्र ध्वनि-गुणी-भूत-व्यङ्ग्ययोः संसृष्टत्वम् । यथा-"तेषां गोप-वधू-विलास-सुहृदाम्" इत्य् आदौ ।  
  
अत्र हि "विलास-सुहृदाम्" "राधा-रहः-साक्षिणाम्" इत्य् एते पदे ध्वनि-प्रभेद-रूपे "ते" "जाने" इत्य् एते च पदे गुणी-भूत-व्यङ्ग्य-रूपे । वाच्यालङ्कार-सङ्कीर्णत्वम् अलक्ष्य-क्रम-व्यङ्ग्यापेक्षया रसवति सालङ्कारे काव्ये सर्वत्र सुव्यवस्थितम् । प्रभेदान्तराणाम् अपि कदाचित् सङ्कीर्णत्वं भवत्य् एव । यथा ममैव-  
  
या व्यापारवती रसान् रसयितुं काचित् कवीनां नवा  
दृष्टिर् या परिनिष्ठितार्थ-विषयोन्मेषा च वैपश्चिती ।  
ते द्वे अप्य् अवलम्ब्य विश्वम् अनिशं निर्वर्णयन्तो वयं  
श्रान्ता नैव च लब्धम् अब्धि-शयन ! त्वद्-भक्ति-तुल्यं सुखम् ॥  
  
इत्य् अत्र विरोधालङ्कारेणार्थान्तर-सङ्क्रमित-वाच्यस्य ध्वनि-प्रभेदस्य सङ्कीर्णत्वम् ।  
वाच्यालङ्कार-संसृष्टत्वं च पदापेक्षयैव । यत्र हि कानिचित् पदानि वाच्यालङ्कार-भाञ्जि कानिचिच् च ध्वनि-प्रभेद-युक्तानि । यथा-  
  
दीर्घीकुर्वन् पटु मद-कलं कूजितं सारसानां  
प्रत्यूषेषु स्फुटित-कमलामोद-मैत्री-कषायः ।  
यत्र स्त्रीणां हरति सुरत-ग्लानिम् अङ्गानुकूलः  
सिप्रावातः प्रियतम इव प्रार्थना-चाटु-कारः ॥  
  
अत्र हि मैत्री-पदम् अविवक्षित-वाच्यो ध्वनिः । पदान्तरेष्व् अलङ्कारान्तराणि ।  
  
संसृष्टालङ्कारान्तर-सङ्कीर्णो ध्वनिर्, यथा-  
  
दन्त-क्षतानि करजैश् च विपाटितानि  
प्रोद्भिन्न-सान्द्र-पुलके भवतः शरीरे ।  
दत्तानि रक्त-मनसा मृग-राज-वध्वा  
जात-स्पृहैर् मुनिभिर् अप्य् अवलोकितानि ॥  
  
अत्र हि समासोक्ति-संसृष्टेन विरोधालङ्कारेण सङ्कीर्णस्यालक्ष्य-क्रम-व्यङ्ग्यस्य ध्वनेः प्रकाशनम् । दया-वीरस्य परमार्थतो वाक्यार्थीभूतत्वात् । संसृष्टालङ्कार-संसृष्टत्वं च ध्वनेर् यथा-  
  
अभिनव-पयोधर-रसितेषु पथिक-श्यामायितेषु दिवसेषु ।  
शोभते प्रसारित-ग्रीवाणां नृत्तं मयूर-वृन्दानाम् ॥  
  
अत्र ह्य् उपमा-रूपकाभ्यां शब्द-शक्त्य्-उद्भवानुरणन-रूप-व्यङ्ग्यस्य ध्वनेः संसृष्टत्वम् ।  
  
_________________________________________________________  
  
ध्व्_३।४४:  
  
एवं ध्वनेः प्रभेदाः प्रभेद-भेदाश् च केन शक्यन्ते ।  
सङ्ख्यातुं दिङ्-मात्रं तेषाम् इदम् उक्तम् अस्माभिः  ॥ ध्व्क्_३।४४ ॥  
  
अनन्ता हि ध्वनेः प्रकाराः सहृदयानां व्युत्पत्तये तेषां दिङ्-मात्रं कथितम् ॥  
  
_________________________________________________________  
  
ध्व्_३।४५:  
  
इत्य् उक्त-लक्षणो यो ध्वनिर् विवेच्यः प्रयत्नतः सद्भिः  
सत्-काव्यं कर्तुं वा ज्ञातुं वा सम्यग् अभियुक्तैः  ॥ ध्व्क्_३।४५ ॥  
  
उक्त-स्वरूप-ध्वनि-निरूपण-निपुणा हि सत्-कवयः सहृदयाश् च नियतम् एव काव्य-विषये परां प्रकर्ष-पदवीम् आसादयन्ति ॥  
_________________________________________________________  
  
ध्व्_३।४६:  
  
अस्फुट-स्फुरितं काव्य-तत्त्वम् एतद् यथोदितम् ।  
अशक्नुवद्भिर् व्याकर्तुं रीतयः सम्प्रवर्तिताः  ॥ ध्व्क्_३।४६ ॥  
  
एतद्-ध्वनि-प्रवर्तनेन निर्णीतं काव्य-तत्त्वम् अस्फुट-स्फुरितं सद् अशक्नुवद्भिः प्रतिपादयितुं वैदर्भी गौडी पाञ्चाली चेति रीतयः प्रवर्तिताः । रीति-लक्षण-विधायिनां हि काव्य-तत्त्वम् एतद् अस्फुटतया मनाक्-स्फुरितम् आसीद् इति लक्ष्यते तद् अत्र स्फुटतया सम्प्रदर्शितेनान्येन रीति-लक्षणेन न किञ्चित् ॥ ध्व_३।४६ ॥  
  
_________________________________________________________  
  
ध्व्_३।४७:  
  
शब्द-तत्त्वाश्रयाः काश्चिद् अर्थ-तत्त्व-युजो ऽपराः ।  
वृत्तयो ऽपि प्रकाशन्ते ज्ञाते ऽस्मिन् काव्य-लक्षणे  ॥ ध्व्क्_३।४७ ॥  
  
अस्मिन् व्यङ्ग्य-व्यञ्जकभावविवेचनमये काव्य-लक्षणे ज्ञाते सति याः काश्चित्प्रसिद्धा उपनागरिकाद्याः शब्दतत्त्वाश्रयाः वृत्तयो याश्चार्थतत्त्वसम्बद्धाः कैशिक्यादयस्ताः सम्यग्रीतिपदवीमवतरन्ति । अन्यथा तु तासामदृष्टार्थानाम् इव वृत्तीनामश्रद्धेयत्वम् एव स्यान्नानुभवसिद्धत्वम् । एवं स्फुटतयैव लक्षणीयं स्वरूपमस्य ध्वनेः । यत्र शब्दानाम् अर्थानां च केषाञ्चित्प्रतिपत्तृविशेषसंवेद्यं जात्यत्वम् इव रत्नविशेषाणां चारुत्वमनाख्येयमवभासते काव्ये तत्र ध्वनिव्यवहार इति यल्लक्षणं ध्वनेर् उच्यते केनचित्तदयुक्तम् इति नाभिधेयतामर्हति । यतः शब्दानां स्वरूपाश्रयस् तावद् अक्लिष्टत्वे सत्यप्रयुक्तप्रयोगः । वाचकाश्रयस् तु प्रसादो व्यञ्जकत्वं चेति विशेषः । अर्थानां च स्फुटत्वेनावभासनं व्यङ्ग्यपरत्वं व्यङ्ग्यांशविशिष्टत्वम् चेति विशेषः । तौ च विशेषौ व्याख्यातुं शक्येते व्याख्यातौ च बहुप्रकारम् । तद्व्यतिरिक्तानाख्येयविशेषसम्भावना तु विवेकावसादभावमूलैव । यस्मादनाख्येयत्वं सर्व-शब्दागोचरत्वेन न कस्यचित्सम्भवति । अन्ततो ऽनाख्येयशब्देन तस्याभिधानसम्भवात् । सामान्यसंस्पर्शिविकल्पशब्दागोचरत्वे सति, प्रकाशमानत्वं तु यदनाख्येयत्वम् उच्यते क्वचित् तद् अपि काव्यविशेषाणां रत्नविशेषाणाम् इव न सम्भवति । तेषां लक्षणकारैव्याकृत-रूपत्वात् । रत्नविशेषाणां च सामान्यसम्भावनयैव मूल्यस्थितिपरिकल्पनादर्शनाच्च । उभयेषाम् अपि तेषां प्रतिपत्तृविशेषसंवेद्यत्वमस्त्य् एव । वैकटिका एव हि रत्नतत्त्वविदः, सहृदया एव हि काव्यानां रसज्ञा इति कस्यात्र विप्रतिपत्तिः । यत् त्व् अनिर्देश्यत्वं सर्व-लक्षण-विषयं बौद्धानां प्रसिद्धं तत्तन्मतपरीक्षायां ग्रन्थान्तरे निरूपयिष्यामः । इह तु ग्रन्थान्तरश्रवणलवप्रकाशनं सहृदयवैमनस्यप्रदायीति न प्रक्रियते । बौद्धमतेन वा यथा प्रत्यक्षादिलक्षणं तथास्माकं ध्वनिलक्षणं भविष्यति । तस्माल्लक्षणान्तरस्याघटनादशब्दार्थत्वाच्च तस्योक्तम् एव ध्वनिलक्षणं साधीयः । तद् इदम् उक्तम्-  
  
अनाख्येयांश-भासित्वं निर्वाच्यार्थतया ध्वनेः ।  
न लक्षणं, लक्षणं तु साधीयो ऽस्य यथोदितम् ॥  
  
_________________________________________________________  
  
॥ इति श्री-राजानकानन्दवर्धनाचार्य-विरचिते ध्वन्य्-आलोके तृतीय उद्द्योतः ॥  
  
 --ओ)०(ओ--  
  
  
  
_________________________________________________________  
  
(४)  
_________________________________________________________  
  
॥ चतुर्थोद्द्योतः ॥  
  
एवं ध्वनिं स-प्रपञ्चं विप्रतिपत्ति-निरासार्थं व्युत्पाद्य तद्-व्युत्पादने प्रयोजनान्तरम् उच्यते-  
  
_________________________________________________________  
  
ध्व्_४।१:  
  
ध्वनेर् यः सगुणी-भूत-व्यङ्ग्यस्याध्वा प्रदर्शितः ।  
अनेनानन्त्यम् आयाति कवीनां प्रतिभा-गुणः  ॥ ध्व्क्_४।१ ॥  
  
य एष ध्वनेर् गुणी-भूत-व्यङ्ग्यस्य च मार्गः प्रकाशितस् तस्य फलान्तरं कवि-प्रतिभानन्त्यम् ।  
  
कथम् इति चेत्-  
  
_________________________________________________________  
ध्व्_४।२:  
  
अतो ह्य् अन्यतमेनापि प्रकारेण विभूषिता ।  
वाणी नवत्वम् आयाति पूर्वार्थान्वयवत्य् अपि  ॥ ध्व्क्_४।२ ॥  
  
अतो ध्वनेर् उक्त-प्रभेद-मध्याद् अन्यतमेनापि प्रकारेण विभूषिता सती वाणी पुरातन-कवि-निबद्धार्थ-संस्पर्शवत्य् अपि नवत्वम् आयाति । तथा ह्य् अविवक्षित-वाच्यस्य ध्वनेः प्रकार-द्वय-समाश्रयेण नवत्वं पूर्वार्थानुगमे ऽपि, यथा-  
  
स्मितं किञ्चिन् मुग्धं तरल-मधुरो दृष्टि-विभवः  
परिस्पन्दो वाचाम् अभिनव-विलासोर्मि-सरसः ।  
गतानाम् आरम्भः किसलयित-लीला-परिमलः  
स्पृशन्त्यास् तारुण्यं किम् इव हि न रम्यं मृगदृशः ॥  
  
इत्य् अस्य,  
स-विभ्रम-स्मितोद्भेदा लोलाक्ष्यः प्रस्खलद्-गिरः ।  
नितम्बालस-गामिन्यः कामिन्यः कस्य न प्रियाः ॥  
  
इत्य् एवम् आदिषु श्लोकेषु सत्स्व् अपि तिरस्कृत-वाच्य-ध्वनि-समाश्रयेणापूर्वत्वम् एव प्रतिभासते । तथा-  
  
यः प्रथमः प्रथमः स तु तथा हि हत-हस्ति-बहल-पललाशी ।  
श्वापद-गणेषु सिंहः सिंहः केनाधरी-क्रियते ॥इत्य् अस्य,  
  
स्व-तेजः-क्रीत-महिमा केनान्येनातिशय्यते ।  
महद्भिर् अपि मातङ्गैः सिंहः किम् अभिभूयते ॥  
  
इत्य् एवम् आदिषु श्लोकेषु सत्स्व् अप्य् अर्थान्तर-सङ्क्रमित-वाच्य-ध्वनि-समाश्रयेण नवत्वम् ।  
विवक्षितान्य् अपर-वाच्यस्याप्य् उक्त-प्रकार-समाश्रयेण नवत्वं, यथा-  
  
निद्रा-कैतविनः प्रियस्य वदने विन्यस्य वक्त्रं वधूर्  
बोध-त्रास-निरुद्ध-चुम्बन-रसाप्य् आभोग-लोलं स्थिता ।  
वैलक्ष्याद् विमुखीभवेद् इति पुनस् तस्याप्य् अनारम्भिणः  
साकाङ्क्ष-प्रतिपत्ति नाम हृदयं यातं तु पारं रतेः ॥  
  
इत्य् आदेः श्लोकस्य,  
  
शून्यं वास-गृहं विलोक्य शयनाद् उत्थाय किञ्चिच् छनैर्  
निद्रा-व्याजम् उपागतस्य सुचिरं निर्वर्ण्य पत्युर् मुखम् ।  
विस्रब्धं परिचुम्ब्य जात-पुलकाम् आलोक्य गण्ड-स्थलीं  
लज्जा-नम्र-मुखी प्रियेण हसता बाला चिरं चुम्बिता ॥  
  
इत्य् आदिषु श्लोकेषु सत्स्व् अपि नवत्वम् ।  
  
यथा वा-"तरङ्गभ्रूभङ्गा" इत्य् आदिश्लोकस्य "नानाभङ्गिभ्रमद्भ्रूः" इत्य् आदिश्लोकापेक्षयान्यत्वम् ॥ ध्व_४।२  ॥  
  
_________________________________________________________  
  
ध्व्_४।३:  
  
युक्त्यानयानुसर्तव्यो रसादिर् बहु-विस्तरः ।  
मिथो ऽप्य् अनन्ततां प्राप्तः काव्य-मार्गो यदाश्रयात्  ॥ ध्व्क्_४।३ ॥  
  
बहु-विस्तारो ऽयं रस-भाव-तद्-आभास-तत्-प्रशम-लक्षणो मार्गो यथास्वं विभावानुभाव-प्रभेद-कलनया यथोक्तं प्राक् । स सर्व एवानया युक्त्यानुसर्तव्यः । यस्य रसादेर् आश्रयाद् अयं काव्य-मार्गः पुरातनैः कविभिः सहस्र-सङ्ख्यैर् असङ्ख्यैर् वा बहु-प्रकारं क्षुण्णत्वान् मितो ऽप्य् अनन्तताम् एति । रस-भावादीनां हि प्रत्येकं विभावानुभाव-व्यभिचारि-समाश्रयाद् अपरिमितत्वम् । तेषां चैकैक-प्रभेदापेक्षयापि तावज् जगद्-वृत्तम् उपनिबध्यमानं सुकविभिस् तद्-इच्छा-वशाद् अन्यथा स्थितम् अप्य् अन्यथैव विवर्तते । प्रतिपादितं चैतच् चित्र-विचारावसरे । गाथा चात्र कृतैव महा-कविना-  
  
अतथा-स्थितान् अपि तथा-संस्थितान् इव हृदये या निवेशयति ।  
अर्थ-विशेषान् सा जयति विकट-कवि-गोचरा वाणी ॥  
  
तद् इत्थं रस-भावाद्य्-आश्रयेण काव्यार्थानाम् आनन्त्यं सुप्रतिपादितम् । एतद् एवोपपादयितुम् उच्यते-  
  
_________________________________________________________  
  
ध्व्_४।४:  
  
दृष्ट-पूर्वा अपि ह्य् अर्थाः काव्ये रस-परिग्रहात् ।  
सर्वे नवा इवाभान्ति मधु-मास इव द्रुमाः  ॥ ध्व्क्_४।४ ॥  
  
तथा हि विवक्षितान्य् अपर-वाच्यस्यैव शब्द-शक्त्य्-उद्भवानुरणन-रूप-व्यङ्ग्य-प्रकार-समाश्रयेण नवत्वम् । यथा-"धरणी-धारणायाधुना त्वं शेषः" इत्य् आदेः ।  
  
शेषो हिम-गिरिस् त्वं च महान्तो गुरवः स्थिराः ।  
यद् अलङ्घित-मर्यादाश् चलन्तीं बिभ्रते भुवम् ॥  
  
इत्य् आदिषु सत्स्व् अपि ।  
  
तस्यैवार्थ-शक्त्य्-उद्भवानुरणन-रूप-व्यङ्ग्य-समाश्रयेण नवत्वम् । यथा-"एवं-वादिनि देवर्षौ" इत्य् आदि श्लोकस्य ।  
  
कृते वर-कथालापे कुमार्यः पुलकोद्गमैः ।  
सूचयन्ति स्पृहाम् अन्तर्-लज्जयावनताननाः ॥  
  
इत्य् आदिषु सत्स्व् अर्थ-शक्त्य्-उद्भवानुरणन-रूप-व्यङ्ग्यस्य कवि-प्रौढोक्ति-निर्मित-शरीरत्वेन नवत्वम् । यथा-"सज्जयति सुरभि-मासो" इत्य् आदेः ।  
  
सुरभि-समये प्रवृत्ते सहसा प्रादुर्भवन्ति रमणीयाः ।  
रागवताम् उत्कलिकाः सहैव सहकार-कलिकाभिः ॥  
  
इत्य् आदिषु सत्स्व् अप्य् अपूर्वत्वम् एव ।  
  
अर्थ-शक्त्य्-उद्भवानुरणन-रूप-व्यङ्ग्यस्य कवि-निबद्ध-वक्तृ-प्रौढोक्ति-मात्र-निष्पन्न-शरीरत्वेन नवत्वम् । यथा "ऽवाणिज्य हस्ति-दन्ताः" इत्य् आदि-गाथार्थस्य ।  
  
करिणी-बेहब्बअरो मह पुत्तो एक्क-काण्ड-विनिबाई ।  
हअ सोण्हाएं तह कहो जह कण्ड-करण्डअं बह{इ} ॥  
  
[करिणी-वैधव्य-करो मम पुत्र एक-काण्ड-विनिपाती ।  
हत-स्नुषया तथा कृतो यथा काण्ड-करण्डकं वहति ॥]  
  
एवम् आदिष्व् अर्थेषु सत्स्व् अप्य् अनालीढतैव ॥ ध्व_४।४ ॥  
  
यथा व्यङ्ग्य-भेद-समाश्रयेण ध्वनेः काव्यार्थानां नवत्वम् उत्पद्यते, तथा व्यञ्जक-भेद-समाश्रयेणापि । तत् तु ग्रन्थ-विस्तर-भयान् न लिख्यते, स्वयम् एव सहृदयैर् अभ्यूह्यम् । अत्र च पुनः पुनर् उक्तम् अपि सारतयेदम् उच्यते-  
  
_________________________________________________________  
  
ध्व्_४।५:  
  
व्यङ्ग्य-व्यञ्जक-भावे ऽस्मिन् विविधे सम्भवत्य् अपि ।  
रसादि-मय एकस्मिन् कविः स्याद् अवधानवान्  ॥ ध्व्क्_४।५ ॥  
  
अस्मिन्न् अर्थानन्त्य-हेतौ व्यङ्ग्य-व्यञ्जक-भावे विचित्रे शब्दानां सम्भवत्य् अपि कविर् अपूर्वार्थ-लाभार्थी रसादि-मय एकस्मिन् व्यङ्ग्य-व्यञ्जक-भावे यत्नाद् अवदधीत । रस-भाव-तद्-आभास-रूपे हि व्यङ्ग्ये तद्-व्यञ्जकेषु च यथा-निर्दिष्टेषु वर्ण-पद-वाक्य-रचना-प्रबन्धेष्व् अवहित-मनसः कवेः सर्वम् अपूर्वं काव्यं सम्पद्यते ।  
  
तथा च रामायण-महाभारतादिषु सङ्ग्रामादयः पुनः पुनर् अभिहिता अपि नव-नवाः प्रकाशन्ते । प्रबन्धे चाङ्गी रस एक एवोपनिबध्यमानो ऽर्थ-विशेष-लाभं छायातिशयं च पुष्णाति । कस्मिन्न् इवेति चेत्-यथा रामायणे यथा वा महाभारते । रामायणे हि करुणो रसः स्वयम् आदि-कविना सूत्रितः "शोकः श्लोकत्वम् आगतः" इत्य् एवं-वादिना । निर्व्यूढश् च स एव सीतात्यन्त-वियोग-पर्यन्तम् एव स्व-प्रबन्धम् उपरचयता । महाभारते ऽपि शास्त्र-काव्य-रूप-च्छायान्वयिनि वृष्णि-पाण्डव-विरसावसान-वैमनस्य-दायिनीं समाप्तिम् उपनिबध्नता महा-मुनिना वैराग्य-जनन-तात्पर्यं प्राधान्येन स्व-प्रबन्धस्य दर्शयता मोक्ष-लक्षणः पुरुषार्थः शान्तो रसश् च मुख्यतया विवक्षा-विषयत्वेन सूचितः । एतच् चांशेन विवृतम् एवान्यैर् व्याख्या-विधायिभिः । स्वयम् एव चैतद् उद्गीर्णं तेनोदीर्ण-महा-मोह-मग्नम् उज्जिहीर्षता लोकम् अतिविमल-ज्ञानालोक-दायिना लोक-नाथेन-  
  
यथा यथा विपर्येति लोक-तन्त्रम् असारवत् ।  
तथा तथा विरागो ऽत्र जायते नात्र संशयः ॥  
  
इत्य् आदि बहुशः कथयता । ततश् च शान्तो रसो रसान्तरैर् मोक्ष-लक्षणः पुरुषार्थः पुरुषार्थान्तरैस् तद्-उपसर्जनत्वेनानुगम्यमानो ऽङ्गित्वेन विवक्षा-विषय इति महाभारत-तात्पर्यं सुव्यक्तम् एवावभासते ।  
  
अङ्गाङ्गि-भावश् च यथा रसानां तथा प्रतिपादितम् एव ।  
  
पारमार्थिकान्तस् तत्त्वानपेक्षया शरीरस्येवाङ्ग-भूतस्य रसस्य पुरुषार्थस्य च स्व-प्राधान्येन चारुत्वम् अप्य् अविरुद्धम् ।  
  
ननु महाभारते यावान् विवक्षा-विषयः सो ऽनुक्रमण्यां सर्व एवानुक्रान्तो न चैतत् तत्र दृश्यते, प्रत्युत सर्व-पुरुषार्थ-प्रबोध-हेतुत्वं सर्व-रस-गर्भत्वं च महाभारतस्य तस्मिन्न् उद्देशे स्व-शब्द-निवेदितत्वेन प्रतीयते ।  
  
अत्रोच्यते-सत्यं शान्तस्यैव रसस्याङ्गित्वं महाभारते मोक्षस्य च सर्व-पुरुषार्थेभ्यः प्राधान्यम् इत्य् एतन् न स्व-शब्दाभिधेय-त्वेनानुक्रमण्या दर्शितम्, दर्शितं तु व्यङ्ग्यत्वेन-"भगवान् वासुदेवश् च कीर्त्यते ऽत्र सनातनः" इत्य् अस्मिन् वाक्ये । अनेन ह्य् अयम् अर्थो व्यङ्ग्यत्वेन विवक्षितो यद् अत्र महाभारते पाण्डवादि-चरितं यत् कीर्त्यते तत् सर्वम् अवसान-विरसम् अविद्या-प्रपञ्च-रूपं च, परमार्थ-सत्य-स्वरूपस् तु भगवान् वासुदेवो ऽत्र कीर्त्यते । तस्मात् तस्मिन्न् एव परमेश्वरे भगवति भवत भावित-चेतसो, मा भूत विभूतिषु निःसारासु रागिणो गुणेषु वा नय-विनय-पराक्रमादिष्व् अमीषु केवलेषु केषुचित् सर्वात्मना प्रतिनिविष्ट-धियः । तथा चाग्रे-पश्यत निःसारतां संसारस्येत्य् अमुम् एवार्थं द्योतयन् स्फुटम् एवावभासते व्यञ्जक-शक्त्य्-अनुगृहीतश् च शब्दः । एवं-विधम् एवार्थं गर्भीकृतं सन्दर्शयन्तो ऽनन्तर-श्लोका लक्ष्यन्ते-"स हि सत्यम्" इत्य् आदयः ।  
  
अयं च निगूढ-रमणीयो ऽर्थो महाभारतावसाने हरिवंश-वर्णनेन समाप्तिं विदधता तेनैव कवि-वेधसा कृष्ण-द्वैपायनेन सम्यक्-स्फुटी-कृतः । अनेन चार्थेन संसारातीते तत्त्वान्तरे भक्त्य्-अतिशयं प्रवर्तयता सकल एव सांसारिको व्यवहारः पूर्व-पक्षीकृतो न्यक्षेण प्रकाशते । देवता-तीर्थ-तपः-प्रभृतीनां च प्रभावातिशय-वर्णनं तस्यैव पर-ब्रह्मणः प्राप्त्य्-उपायत्वेन तद्-विभूतित्वेनैव देवता-विशेषाणाम् अन्येषां च । पाण्डवादि-चरित-वर्णनस्यापि वैराग्य-जनन-तात्पर्याद् वैराग्यस्य च मोक्ष-मूलत्वान् मोक्षस्य च भगवत्-प्राप्त्य्-उपायत्वेन मुख्यतया गीतादिषु प्रदर्शितत्वात् पर-ब्रह्म-प्राप्त्य्-उपायत्वम् एव परम्परया । वासुदेवादि-सञ्ज्ञाभिधेयत्वेन चापरिमित-शक्त्य्-आस्पदं परं ब्रह्म गीतादि-प्रदेशान्तरेषु तद्-अभिधानत्वेन लब्ध-प्रसिद्धि माथुर-प्रादुर्भावानुकृत-सकल-स्वरूपं विवक्षितं न तु माथुर-प्रादुर्भावांश एव, सनातन-शब्द-विशेषितत्वात् । रामायणादिषु चानया सञ्ज्ञया भगवन्-मूर्त्य्-अन्तरे व्यवहार-दर्शनात् । निर्णीतश् चायम् अर्थः शब्द-तत्त्व-विद्भिर् एव ।  
  
तद् एवम् अनुक्रमणी-निर्दिष्टेन वाक्येन भगवद्-व्यतिरेकिणः सर्वस्यान्यस्यानित्यतां प्रकाशयता मोक्ष-लक्षण एवैकः परः पुरुषार्थः शास्त्रनये, काव्य-नये च तृष्णाक्षय-सुख-परिपोष-लक्षणः शान्तो रसो महाभारतस्याङ्गित्वेन विवक्षित इति सुप्रतिपादितम् । अत्यन्त-सार-भूतत्वाच् चायम् अर्थो व्यङ्ग्यत्वेनैव दर्शितो न तु वाच्यत्वेन । सार-भूतो ह्य् अर्थः स्व-शब्दानभिधेयत्वेन प्रकाशितः सुतराम् एव शोभाम् आवहति । प्रसिद्धिश् चेयम् अस्त्य् एव विदग्ध-विद्वत्-परिषत्सु यद् अभिमततरं वस्तु व्यङ्ग्यत्वेन प्रकाश्यते न साक्षाच्-छब्द-वाच्यत्वेन । तस्मात् स्थितम् एतत्-अङ्गिभूत-रसाद्य्-आश्रयेण काव्ये क्रियमाणे नवार्थ-लाभो भवति बन्ध-च्छाया च महती सम्पद्यत इति । अत एव च रसानुगुणार्थ-विशेषोपनिबन्धम् अलङ्कारान्तर-विरहे ऽपि छायातिशय-योगि लक्ष्ये दृश्यते । यथा-  
  
मुनिर् जयति योगीन्द्रो महात्मा कुम्भ-सम्भवः ।  
येनैक-चुलके दृष्टौ तौ दिव्यौ मत्स्य-कच्छपौ ॥इत्य् आदौ ।  
  
अत्र ह्य् अद्भुत-रसानुगुणम् एक-चुलके मत्स्य-कच्छप-दर्शनं छायातिशयं पुष्णाति । तत्र ह्य् एक-चुलके सकल-जलधि-सन्निधानाद् अपि दिव्य-मत्स्य-कच्छप-दर्शनम् अक्षुण्णत्वाद् अद्भुत-रसानुगुणतरम् । क्षुण्णं हि वस्तु लोक-प्रसिद्ध्याद्भुतम् अपि नाश्चर्यकारि भवति । न चाक्षुण्णं वस्तूपनिबध्यमानम् अद्भुत-रसस्यैवानुगुणं यावद् रसान्तरस्यापि । तद् यथा-  
  
स्विद्यति रोमाञ्चते वेपते रथ्यायां तुलाग्रेण ।  
स पार्श्वो ऽद्यापि सुभग तस्या येनास्यतिक्रान्तः ॥  
  
[स्विद्यति रोमाञ्चते वेपते रथ्यायां तुलाग्रेण ।  
स पार्श्वो ऽद्यापि सुभग तस्या येनास्यतिक्रान्तः ॥]  
  
एतद् गाथार्थाद् भाव्यमानाद् या रस-प्रतीतिर् भवति, सा त्वां स्पृष्ट्वा स्विद्यति रोमाञ्चते वेपते इत्य् एवं-विधाद् अर्थात् प्रतीयमानान् मनाग् अपि नो जायते । तद् एवं ध्वनि-प्रभेद-समाश्रयेण यथा काव्यार्थानां नवत्वं जायते तथा प्रतिपादितम् । गुणीभूत-व्यङ्ग्यस्यापि त्रिभेद-व्यङ्ग्यापेक्षया ये प्रकारास् तत्-समाश्रयेणापि काव्य-वस्तूनां नवत्वं भवत्य् एव । तत् त्व् अतिविस्तार-कारीति नोदाहृतं सहृदयैः स्वयम् उत्प्रेक्षणीयम् ॥ ध्व_४।५ ॥  
  
_________________________________________________________  
  
ध्व्_४।६:  
  
ध्वनेर् इत्थं गुणीभूत-व्यङ्ग्यस्य च समाश्रयात् ।  
न काव्यार्थ-विरामो ऽस्ति यदि स्यात् प्रतिभा-गुणः  ॥ ध्व्क्_४।६ ॥  
  
सत्स्व् अपि पुरातन-कवि-प्रबन्धेषु यदि स्यात् प्रतिभा-गुणः, तस्मिंस् त्व् असति न किञ्चिद् एव कवेर् वस्त्व् अस्ति । बन्ध-च्छायाप्य् अर्थ-द्वयानुरूप-शब्द-सन्निवेशो ऽर्थ-प्रतिभानाभावे कथम् उपपद्यते । अनपेक्षितार्थ-विशेषाक्षर-रचनैव बन्ध-च्छायेति नेदं नेदीयः सहृदयानाम् । एवं हि सत्य् अर्थानपेक्ष-चतुर-मधुर-वचन-रचनायाम् अपि काव्य-व्यपदेशः प्रवर्तेत । शब्दार्थयोः साहित्येन काव्यत्वे कथं तथा-विधे विषये काव्य-व्यवस्थेति चेत्-परोपनिबद्धार्थ-विरचने यथा तत्-काव्यत्व-व्यवहारस् तथा तथा-विधानां काव्य-सन्दर्भाणाम् ॥ ध्व_४।६ ॥  
  
न चार्थानन्त्यं व्यङ्ग्यार्थापेक्षयैव यावद् वाच्यार्थापेक्षयापीति प्रतिपादयितुम् उच्यते-  
  
_________________________________________________________  
  
ध्व्_४।७:  
अवस्थादेश-कालादि-विशेषैर् अपि जायते ।  
आनन्त्यम् एव वाच्यस्य शुद्धस्यापि स्वभावतः  ॥ ध्व्क्_४।७ ॥  
  
शुद्धस्यानपेक्षित-व्यङ्ग्यस्यापि वाच्यस्यानन्त्यम् एव जायते स्वभावतः । स्वभावो ह्य् अयं वाच्यानां चेतनानाम् अचेतनानां च यद् अवस्था-भेदाद् देश-भेदात् काल-भेदात् स्वालक्षण्य-भेदाच् चानन्तता भवति । तैश् च तथा-व्यवस्थितैः सद्भिः प्रसिद्धानेक-स्वभावानुसरण-रूपया स्वभावोक्त्यापि तावद् उपनिबध्यमानैर् निरवधिः काव्यार्थः सम्पद्यते ।  
  
तथा ह्य् अवस्था-भेदान् नवत्वं यथा-भगवती पार्वती कुमारसम्भवे "सर्वोपमा-द्रव्य-समुच्चयेन" [कु।सं। १।४९] इत्य् आदिभिर् उक्तिभिः प्रथमम् एव परिसमापित-रूप-वर्णनापि पुनर् भगवतः शम्भोर् लोचन-गोचरम् आयान्ती "वसन्त-पुष्पाभरणं वहन्ती" [कु।सं। ३।५३] मन्मथोपकरण-भूतेन भङ्ग्यन्तरेणोपवर्णिता । सैव च पुनर् नवोद्वाह-समये प्रसाध्यमाना "तां प्राङ्-मुखीं तत्र निवेश्य तन्वीम्" इत्य् आद्य्-उक्तिभिर् नवेनैव प्रकारेण निरूपित-रूप-सौष्ठवा ।  
  
न च ते तस्य कवेर् एकत्रैवासकृत्-कृता वर्णन-प्रकारा अपुनर्-उक्तत्वेन वा नव-नवार्थ-निर्भरत्वेन वा प्रतिभासन्ते । दर्शितम् एव चैतद् विषम-बाण-लीलायाम्-  
  
ण अ ताणं घड(इ) ओही ण अ ते दीसन्ति कह बि पुनरुत्ता ।  
जे बिब्भमा पिआणं अत्था वा सुक(इ)-बाणीनं ॥  
  
[न च तेषां घटते ऽवधिः, न च ते दृश्यन्ते कथम् अपि पुनरुक्ताः ।  
ये विभ्रमाः प्रियाणाम् अर्था वा सुकवि-वाणीनाम् ॥]  
  
अयम् अपरश् चावस्था-भेद-प्रकारो यद् अचेतनानां सर्वेषां चेतनं द्वितीयं रूपम् अभिमानित्व-प्रसिद्धं हिमवद् गङ्गादीनाम् । तच् चोचित-चेतन-विषय-स्वरूप-योजनयोपनिबध्यमानम् अन्यद् एव सम्पद्यते । यथा कुमार-सम्भव एव पर्वत-स्वरूपस्य हिमवतो वर्णनं, पुनः सप्तर्षि-प्रियोक्तिषु चेतन-तत्-स्वरूपापेक्षया प्रदर्शितं तद् अपूर्वम् एव प्रतिभाति । प्रसिद्धश् चायं सत्-कवीनां मार्गः । इदं च प्रस्थानं कवि-व्युत्पत्तये विषम-बाण-लीलायां स-प्रपञ्चं दर्शितम् । चेतनानां च बाल्याद्य्-अवस्थाभिर् अन्यत्वं सत्-कवीनां प्रसिद्धम् एव । चेतनानाम् अवस्था-भेदे ऽप्य् अवान्तरावस्था-भेदान् नानात्वम् । यथा कुमारीणां कुसुम-शर-भिन्न-हृदयानाम् अन्यासां च । तत्रापि विनीतानाम् अविनीतानां च । अचेतनानां च भावानाम् आरम्भाद्य्-अवस्था-भेद-भिन्नानाम् एकैकशः स्वरूपम् उपनिबध्यमानम् आनन्त्यम् एवोपयाति । यथा-  
  
हंसानां निनदेषु यैः कवलितैर् आसज्यते कूजताम्  
अन्यः को ऽपि कषाय-कण्ठ-लुठनाद् आघर्घरो विभ्रमः ।  
ते सम्प्रत्य् अकठोर-वारण-वधू-दन्ताङ्कुर-स्पर्धिनो  
निर्याताः कमलाकरेषु बिसिनी-कन्दाग्रिम-ग्रन्थयः ॥[*२३]  
[*२३] स्र्क् २८४,  स्क्म् १३०९ (च्रेदितेद् तो कमलायुध)  
  
  
एवम् अन्यत्रापि दिशानयानुसर्तव्यम् । देश-भेदान् नानात्वम् अचेतनानां तावत् । यथा वायूनां नाना-दिग्-देश-चारिणाम् अन्येषाम् अपि सलिल-कुसुमादीनां प्रसिद्धम् एव । चेतनानाम् अपि मानुष-पशु-पक्षि-प्रभृतीनां ग्रामारण्य-सलिलादि-समेधितानां परस्परं महान् विशेषः समुपलक्ष्यत एव । स च विविच्य यथायथम् उपनिबध्यमानस् तथैवानन्त्यम् आयाति । तथा हि-मानुषाणाम् एव तावद् दिग्-देशादि-भिन्नानां ये व्यवहार-व्यापारादिषु विचित्रा विशेषास् तेषां केनान्तः शक्यते गन्तुम्, विशेषतो  योषिताम् । उपनिबध्यते च तत् सर्वम् एव सुकविभिर् यथा-प्रतिभम् ।  
  
काल-भेदाच् च नानात्वम् । यथ र्तु-भेदाद् दिग्-व्योम-सलिलादीनाम् अचेतनानाम् । चेतनानां चौत्सुक्यादयः काल-विशेषाश्रयिणः प्रसिद्धा एव । स्वालक्षण्य-प्रभेदाच् च सकल-जगद्-गतानां वस्तूनां विनिबन्धनं प्रसिद्धम् एव । तच् च यथावस्थितम् अपि तावद् उपनिबध्यमानम् अनन्तताम् एव काव्यार्थस्यापादयति ।  
  
अत्र केचिद् आचक्षीरन्-यथा सामान्यात्मना वस्तूनि वाच्यतां प्रतिपद्यन्ते न विशेषात्मना ; तानि हि स्वयम् अनुभूतानां सुखादीनां तन्-निमित्तानां च स्वरूपम् अन्यत्रारोपयद्भिः स्व-परानुभूत-रूप-सामान्य-मात्राश्रयेणोपनिबध्यन्ते कविभिः । न हि तैर् अतीतम् अनागतं वर्तमानं च परिचितादि-स्व-लक्षणं योगिभिर् इव प्रत्यक्षीक्रियते ; तच् चानुभाव्यानुभव-सामान्यं सर्व-प्रतिपत्तृ-साधारणं परिमितत्वात् पुरातनानाम् एव गोचरी-भूतम्, तस्याविषयत्वानुपपत्तेः । अत एव स प्रकार-विशेषो यैर् अद्यतनैर् अभिनवत्वेन प्रतीयते तेषाम् अभिमान-मात्रम् एव भणिति-कृतं वैचित्र्य-मात्रम् अत्रास्तीति ।  
  
तत्रोच्यते-यत् तूक्तं सामान्य-मात्राश्रयेण काव्य-प्रवृत्तिस् तस्य च परिमितत्वेन प्राग् एव गोचरी-कृतत्वान् नास्ति नवत्वं काव्य-वस्तूनाम् इति, तद् अयुक्तम् ; यतो यदि सामान्य-मात्रम् आश्रित्य काव्यं प्रवर्तते किं कृतस् तर्हि महा-कवि-निबध्यमानानां काव्यार्थानाम् अतिशयः । वाल्मीकि-व्यतिरिक्तस्यान्यस्य कवि-व्यपदेश एव वा सामान्य-व्यतिरिक्तस्यान्यस्य काव्यार्थस्याभावात्, सामान्यस्य चादिकविनैव प्रदर्शितत्वात् । उक्ति-वैचित्र्यान् नैष दोष इति चेत्-किम् इदम् उक्ति-वैचित्र्यम् ? उक्तिर् हि वाच्य-विशेष-प्रतिपादि वचनम् । तद्-वैचित्र्ये कथं न वाच्य-वैचित्र्यम् ? वाच्य-वाचकयोर् अविनाभावेन प्रवृत्तेः । वाच्यानां च काव्ये प्रतिभासमानानां यद् रूपं तत् तु ग्राह्य-विशेषाभेदेनैव प्रतीयते । तेनोक्ति-वैचित्र्य-वादिना वाच्य-वैचित्र्यम् अनिच्छताप्य् अवश्यम् एवाभ्युपगन्तव्यम् । तद् अयम् अत्र सङ्क्षेपः-  
  
वाल्मीकि-व्यतिरिक्तस्य यद्य् एकस्यापि कस्यचित् ।  
इष्यते प्रतिभार्थेषु तत् तद् आनन्त्यम् अक्षयम् ॥  
  
किं च, उक्ति-वैचित्र्यं यत् काव्य-नवत्वे निबन्धनम् उच्यते तद् अस्मत्-पक्षानुगुणम् एव । यतो यावान् अयं काव्यार्थानन्त्य-भेद-हेतुः प्रकारः प्राग् दर्शितः स सर्व एव पुनरुक्ति-वैचित्र्याद् द्वि-गुणताम् आपद्यते । यश् चायम् उपमा-श्लेषादिर् अलङ्कार-वर्गः प्रसिद्धः स भणिति-वैचित्र्याद् उपनिबध्यमानः स्वयम् एवानवधिर् धत्ते पुनः शत-शाखताम् । भणितिश् च स्व-भाषा-भेदेन व्यवस्थिता सती प्रतिनियत-भाषा-गोचरार्थ-वैचित्र्य-निबन्धनं पुनर् अपरं काव्यार्थानाम् आनन्त्यम् आपादयति । यथा ममैव-  
  
मह मह इति भणन्तहो बज्जदि कालो जणस्स ।  
तोइ ण देउ जनद्दणु गोअरीभोदि मणस्स ॥  
  
[मम मम इति भणतो व्रजति कालो जनस्य ।  
तथापि न देवो जनार्दनो गोचरो भवति मनसः] ॥ ध्व_४।७  ॥  
  
इत्थं यथा यथा निरूप्यते तथा तथा न लभ्यते ऽन्तः काव्यार्थानाम् । इदं तूच्यते-  
  
_________________________________________________________  
  
ध्व्_४।८:  
  
अवस्थादि-विभिन्नानां वाच्यानां विनिबन्धनम् ।  
यत् प्रदर्शितं प्राक्-  
  
भूम्नैव दृश्यते लक्ष्ये ।   ।   ।   ।   ।   ।   ।   ।   ।   ।   ।  
  
न तच् छक्यम् अपोहितुम् ।  
।   ।   ।   ।   ।   ।   ।   ।   ।   ।   ।तत् तु भाति रसाश्रयात्  ॥ ध्व्क्_४।८ ॥  
  
तद् इदम् अत्र सङ्क्षेपेणाभिधीयते सत्-कवीनाम् उपदेशाय-  
  
_________________________________________________________  
  
ध्व्_४।९:  
  
रस-भावादि-सम्बद्धा यद्य् औचित्यानुसारिणी ।  
अन्वीयते वस्तु-गतिर् देश-कालादि-भेदिनी  ॥ ध्व्क्_४।९ ॥  
  
तत्का गणना कवीनामन्येषां परिमितशक्तीनाम् ।  
  
_________________________________________________________  
  
ध्व्_४।१०:  
  
वाचस्पति-सहस्राणां सहस्रैर् अपि यत्नतः ।  
निबद्धा सा क्षयं नैति प्रकृतिर् जगताम् इव  ॥ ध्व्क्_४।१० ॥  
  
यथा हि जगत्-प्रकृतिर् अतीत-कल्प-परम्पराविर्भूत-विचित्र-वस्तु-प्रपञ्चा सती पुनर् इदानीं परिक्षीणा पर-पदार्थ-निर्माण-शक्तिर् इति न शक्यते ऽभिधातुम् । तद्वद् एवेयं काव्य-स्थितिर् अनन्ताभिः कवि-मतिभिर् उपभुक्तापि नेदानीं परिहीयते, प्रत्युत नव-नवाभिर् व्युत्पत्तिभिः परिवर्धते । इत्थं स्थिते ऽपि  
  
_________________________________________________________  
  
ध्व्_४।११:  
  
संवादास् तु भवन्त्य् एव बाहुल्येन सुमेधसाम् ।  
स्थितं ह्य् एतत् संवादिन्य एव मेधाविनां बुद्धयः ।   
किन्तु-  
नैक-रूपतया सर्वे ते मन्तव्या विपश्चिता  ॥ ध्व्क्_४।११ ॥  
  
कथम् इति चेत्-  
  
_________________________________________________________  
  
ध्व्_४।१२:  
  
संवादो ह्य् अन्य-सादृश्यं तत् पुनः प्रतिबिम्बवत् ।  
आलेख्याकारवत् तुल्य-देहिवच् च शरीरिणाम्  ॥ ध्व्क्_४।१२ ॥  
  
संवादो हि काव्यार्थस्योच्यते यद् अन्येन काव्य-वस्तुना सादृश्यम् । तत् पुनः शरीरिणां प्रतिबिम्बवद् आलेख्याकारवत् तुल्य-देहिवच् च त्रिधा व्यवस्थितम् । किञ्चिद् धि काव्य-वस्तु वस्त्व्-अन्तरस्य शरीरिणः प्रतिबिम्ब-कल्पम्, अन्यद् आलेख्य-प्रख्यम्, अन्यत् तुल्येन शरीरिणा सदृशम् ।  
  
_________________________________________________________  
  
ध्व्_४।१३:  
तत्र पूर्वम् अनन्यात्म तुच्छात्म तद्-अनन्तरम् ।  
तृतीयं तु प्रसिद्धात्म नान्य-साम्यं त्यजेत् कविः  ॥ ध्व्क्_४।१३ ॥  
  
तत्र पूर्वं प्रतिबिम्ब-कल्पं काव्य-वस्तु परिहर्तव्यं सुमतिना । यतस् तद्-अनन्यात्म तात्त्विक-शरीर-शून्यम् । तद्-अनन्तरम् आलेख्य-प्रख्यम् अन्य-साम्यं शरीरान्तर-युक्तम् अपि तुच्छात्मत्वेन त्यक्तव्यम् । तृतीयं तु विभिन्न-कमनीय-शरीर-सद्भावे सति ससंवादम् अपि काव्य-वस्तु न त्यक्तव्यं कविना । न हि शरीरी शरीरिणान्येन सदृशो ऽप्य् एक एवेति शक्यते वक्तुम् ॥ ध्व_४।१३  ॥  
  
एतद् एवोपपादयितुम् उच्यते-  
  
_________________________________________________________  
  
ध्व्_४।१४:  
  
आत्मनो ऽन्यस्य सद्-भावे पूर्व-स्थित्य्-अनुयाय्य् अपि ।  
वस्तु भातितरां तन्व्याः शशि-च्छायम् इवाननम्  ॥ ध्व्क्_४।१४ ॥  
  
तत्त्वस्य सार-भूतस्यात्मनः सद्-भावे ऽन्यस्य पूर्व-स्थित्य्-अनुयाय्य् अपि वस्तु भातितराम् ।  
पुराण-रमणीय-च्छायानुगृहीतं हि वस्तु शरीरवत् परां शोभां पुष्यति । न तु पुनर्-उक्तत्वेनावभासते । तन्व्याः शशि-च्छायम् इवाननम् ॥ ध्व_४।१४ ॥  
  
एवं तावत् स-संवादानां समुदाय-रूपाणां वाक्यार्थानां विभक्ताः सीमानः । पदार्थ-रूपाणां च वस्त्व्-अन्तर-सदृशानां काव्य-वस्तूनां नास्त्य् एव दोष इति प्रतिपादयितुम् उच्यते-  
  
_________________________________________________________  
  
ध्व्_४।१५:  
  
अक्षरादि-रचनेव योज्यते यत्र वस्तु-रचना पुरातनी ।  
नूतने स्फुरति काव्य-वस्तुनि व्यक्तम् एव खलु सा न दुष्यति  ॥ ध्व्क्_४।१५ ॥  
  
न हि वाचस्पतिनाप्य् अक्षराणि पदानि वा कानिचिद् अपूर्वाणि घटयितुं शक्यन्ते । तानि तु तान्य् एवोपनिबद्धानि न काव्यादिषु नवतां विरुध्यन्ति । तथैव पदार्थ-रूपाणि श्लेषादि-मयान्य् अर्थ-तत्त्वानि । तस्मात्-  
  
_________________________________________________________  
  
ध्व्_४।१६:  
  
यदपि तद् अपि रम्यं ।   ।   ।   ।   ।   ।   ।   ।  
  
काव्य-शरीरं  
।   ।   ।   ।   ।   ।   ।   । यत्र लोकस्य किञ्चित्  
  
यल् लोकस्य किञ्चित् ।  
  
स्फुरितम् इदम् इतीयं बुद्धिर् अभ्युज्जिहीते ।  
  
स्फुरणेयं काचिद् इति सहृदयानां चमत्कृतिर् उत्पद्यते ।  
  
अनुगतम् अपि पूर्व-च्छायया वस्तु तादृक्  
सुकविर् उपनिबध्नन् निन्द्यतां नोपयाति  ॥ ध्व्क्_४।१६ ॥  
  
तद्-अनुगतम् अपि पूर्व-च्छायया वस्तु तादृक् तादृक्षं सुकविर् विवक्षित-व्यङ्ग्य-वाच्यार्थ-समर्पण-समर्थ-शब्द-रचना-रूपया बन्ध-च्छाययोपनिबध्नन्-निन्द्यतां नैव याति । तद् इत्थं स्थितम्-  
  
_________________________________________________________  
  
ध्व्_४।१७:  
  
प्रतीयन्तां वाचो निमित-विविधार्थामृत-रसा  
न सादः कर्तव्यः कविभिर् अनवद्ये स्व-विषये ।  
  
सन्ति नवाः काव्यार्थाः परोपनिबद्धार्थ-विरचने न कश्चित् कवेर् गुण इति भावयित्वा ।  
  
परस्वादानेच्छा-विरत-मनसो वस्तु सुकवेः  
सरस्वत्य् एवैषा घटयति यथेष्टं भगवती  ॥ ध्व्क्_४।१७ ॥  
  
पर-स्वादानेच्छाविरत-मनसः सुकवेः सरस्वत्य् एषा भगवती यथेष्टं घटयति वस्तु । येषां सुकवीनां प्राक्तन-पुण्याभ्यास-परिपाक-वशेन प्रवृत्तिस् तेषां परोपरचितार्थ-परिग्रह-निःस्पृहाणां स्व-व्यापारो न क्वचिद् उपयुज्यते । सैव भगवती सरस्वती स्वयम् अभिमतम् अर्थम् आविर्भावयति । एतद् एव हि महाकवित्वं महाकवीनाम् इत्य् ओम् ।  
  
इत्य् अक्लिष्ट-रसाश्रयोचित-गुणालङ्कार-शोभा-भृतो  
यस्माद् वस्तु समीहितं सुकृतिभिः सर्वं समासाद्यते ।  
काव्याख्ये ऽखिल-सौख्य-धाम्नि विबुधोद्याने ध्वनिर् दर्शितः  
सो ऽयं कल्पतरूपमान-महिमा भोग्यो ऽस्तु भव्यात्मनाम् ॥  
  
सत्-काव्य-तत्त्व-नय-वर्त्म-चिर-प्रसुप्त-  
कल्पं मनःसु परिपक्व-धियां यदासीत् ।  
तद् व्याकरोत् सहृदयोदय-लाभ-हेतोर्  
आनन्दवर्धन इति प्रथिताभिधानः ॥  
  
इति श्री-राजानकानन्द-वर्धनाचार्य-विरचिते ध्वन्य्-आलोके चतुर्थ उद्द्योतः ।  
  
  
  
  
  
  
  
  
