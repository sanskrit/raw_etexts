---
title: 'Ruyyaka: Alamkarasarvasva, with Vidyacakravartin''s "Samjivani"'

---
## Intro
  
  
  
  
Ruyyaka: Alamkarasarvasva, with Vidyacakravartin's "Samjivani"  
  
  
  
  
  
Ruyyaka: Alamkarasarvasva (Sutras only!)  
with Vidyacakravartin's commentary "Samjivani",   
  
  
[The text seems to be based on the ed. by S.S. Janaki  
Alamkara-sarvasva of Ruyyaka,  
with Sanjivani Commentary of Vidyacakravartin - Text and Study,  
Delhi : Meharchand Lachhmandas 1965]  
  
  
  
Input by members of the Sansknet project  
(formerly: www.sansknet.org)  
  
  
  
This GRETIL version has been converted from a custom Devanagari encoding.  
Therefore, word boundaries are usually not marked by blanks.  
These and other irregularities cannot be standardized at present.  
  
  
THE TEXT IS NOT PROOF-READ!  
  
  
REFERENCE SYSTEM (added):  
RuAss_  = Ruyyaka's Alamkarasarvasva (Sutras!)  
  
  
  


## पाठः
  
  
  
  
  
  
श्रीमद्विद्याचक्रवर्तिविरचिता सञ्जीवन्याख्या व्याख्या विश्वं प्रकाशयति या जातिगुणाद्यात्मकैः निजैः प्रसरैः ।  
संस्कारगुणसमृद्धा वाणी मामवतु सरलसन्दर्भी ॥  
रुचकाचार्योपज्ञे सेयमलङ्कारसर्वस्वे ।  
सञ्जीवनीति टीका श्रीविद्याचक्रवर्तिना क्रियते ॥  
उदाहरणशेषो ऽत्र ध्वनौ ग्रन्थकृताकृतः ।  
तदीयन्यायसम्पनैः स्वपद्यैः पूरयामि तम् ॥  
ध्वनिदर्शनानुरक्ताः सूक्ष्मेक्षिकया निरीक्ष्य टीकां मे ।  
कवयःसचेतना अपि वितनुत साहित्यसाम्राज्यम् ॥  
किं विस्तरेण बहुना टीकां सञ्जीवनीमिमां कश्चित् ।  
यद्यभ्यसूयति जडः स्वमेव पाण्डित्यमभ्यसूयति सः ॥  
तत्र तावदधिकृतेष्टदेवतानमस्कार पुरस्कारेण प्रकरणप्रतिपाद्यमर्थं प्रतिजानीते नमस्कृत्य परमिति ।  
  
  
सर्वैव खल्वियं वाक् परा पश्यन्ती मध्यमा वैखरीति चतुर्भिः पदैः परिमीयते ।  
यच्छुतिः - "चत्वारि वाक्परिमिता पदानि"इत्यादिका ।  
तत्र परा नाम निरुपधिकं रूपम् ।  
पश्यन्त्यादीनि त्रीणि पुनरौपाधिकानि स्थूलत्वात् विग्रहस्थानीयानि ।  
यथा चागमः-  
स्वरूप ज्योतिरेवान्तः परा वागनपायिनी ।  
यस्यां दृष्टस्वरूपायाम् त्रधिकारो निवर्तते ॥  
अविभागेन वर्णानां सर्वकतःसंहृतक्रमा ।  
प्राणाश्रया तु पश्यन्ती मयूराण्डरसोपमा ॥  
मध्यमा बुद्ध्युपादाना कृतवर्णपरिग्रहा ।  
अन्तःसञ्जल्प रूपा सा न श्रोत्रमुपसर्पति ॥  
ताल्वोष्ठ व्यापृत्ति व्यङ्ग्या परबोधप्रकाशिनी ।  
भनुष्यमात्रसुलभा बाह्या वाग्वैखरी मता ॥  
इति ॥  
तत्र पश्यन्त्याद्य परवाक्त्रयापेक्षया ज्येष्ठत्वादाद्य परा ।  
द्वितीया विश्वाभिमुखीभावात्पश्यन्ती ।  
तृतीया नाभ्यन्तरी न च बाह्येति कृत्वा मध्यमा ।  
तुरीया तुपरावबोधार्थं प्रवृत्तेति वैखरी ।  
यद्वा "खं सुखं दुःखं च; तद्विशिष्य राति ददातीति विखरो देहेन्द्रियसङ्घातः तत्र भवा वैखरीति" ज्ञेयम् ।  
तदेवाभिसन्धायोक्तम्-वाचं त्रिविधविग्रहामिति ।  
चतुर्विधामपि ।  
कीदृशीं देवीम्? परादिभिश्चतुर्भिः पदैः क्रीडन्तीं नामपूर्वकत्वात् सर्वस्यैव रूपस्य जगदेतद्विजिगीषमाणां समस्तव्यवहारात्मिकां स्वरूपावबोधक्षमतया द्युतिमयीमन्यस्तुतौस्तोतव्यतायां च प्रभवन्तीमविमर्शान्धतमस ध्वंसनात् कान्तिमयीमप्रतिहतप्रसरत्वात् गत्यात्मिकाञ्चेत्यर्थः ।  
तामिमां नमस्कृत्य ।  
नमस्कारो हि नाम पृथगहङ्कारपरित्यागेन नमस्कर्तव्यमहिमोद्घाटनं सामरस्यमिति यावत् ।  
तथाहि-येयं परा सा शक्तत्वम् ।  
या पश्यन्ती सोद्युक्तता ।  
या तु मध्यमा सा प्रवृत्तता ।  
या पुनर्वैखरी सा निर्वाहकतेति ।  
शक्तिमतो वक्तुरेव स्वरूपं परादिशक्तयः ।  
इत्थमिमां वाचं नमस्कृत्य निजानां स्वेनैव प्रणीतानाम् अलङ्कारसूत्राणां तात्पर्यमुच्यते ।  
हृदयमुद्घाट्यते ।  
केन प्रकारेण? वृत्त्या वृत्ति स्वरूपेण सन्दर्भेण ।  
अथ ध्वनिदर्शनानुसारेण प्रकारणं प्रणिनीषुः भामहोद्भटादीनां दर्शनस्थितिं पूर्वपक्षत्वेनो पन्यस्यति-इह हि तावद्भामहोद्भटेत्यादिना ।  
अत्रेयं दर्शनस्थिति दिक् ।  
काव्यं हि नाम विशिष्टशब्दार्थात्मकम् ।  
तत्रार्थो वाच्यः, प्रतीयमानश्च ।  
यथा- भम धम्मिअ वीसत्थो सो सुणाओ अज्ज मारिओ देण ।  
गोलाणै कच्छ कुडङ्ग वासिणा दरिअ सीहेण ॥  
अत्र स्वैरिण्युक्तौ श्वभयनिवृत्त्या धार्मिकभ्रमणाविधिर्वाच्यत्वेन स्थितः, साक्षात्सङ्केतितत्वेना व्यवधान प्रतीतिकत्वात्; गोदावरीतीरे सिंहोपलब्ध्या भ्रमणनिषेधस्तु प्रतीयमानः, वाक्यार्थसमन्वयसमनन्तरमसङ्केतितत्वेन प्रतीतेः ।  
इत्थं वाच्यविलक्षिणः प्रतीयमानो योर्ऽथः स यथायोगं रसवस्त्वलङ्कारस्वरूपेण त्रिस्कन्धः सन् सचमत्कारत्वात् कविसंरम्भ गोचरत्वात् सहृदयप्रतीति विश्रान्तिविषयत्वाञ्च काव्यात्मा ।  
तस्य माधुर्यादयो गुणाः शौर्यादिवत्समवायवृत्त्या उपकुर्वते ।  
उपमादयः पुनः कटकादित्संयोगतवृत्त्येति ध्वन्याचार्याः ।  
त्रिविधो ऽपि प्रतीयमानो वाच्योपस्कारकत्वादलङ्कारकक्ष्यैवेत्यन्ये ।  
अथ ग्रन्थमवयवशो व्याकुर्मः ।  
इह काव्यमार्गे ।  
अलङ्कारपक्ष निक्षिप्तं मन्यन्ते, तत्त्वं पुनरन्यथेति यावत् ।  
यन्मन्यन्ते तत्सविशेषं दर्शियितुमाह-तथाहीत्यादिना ।  
पर्यायोक्तमप्रस्तुतप्रशंसा समासोक्ति राक्षेपः व्याजस्तुतिरुपमेयोपमा अनन्वयः इत्यादिषु वस्तुमात्रमेव प्रतीयते न तु रसालङ्कारौ ।  
व्यञ्जनाव्यापारस्येह लक्षघणामूलत्वात् ।  
लक्षणामूलत्वे रसालङ्कारयोर्व्यङ्ग्यत्वासम्भवात् ।  
तत्र प्रतीयमानलस्यार्थस्य प्रकारान्तरेणाभिधानं पर्यायोक्तम् ।  
यद्वक्ष्यति "गम्यस्यापि भङ्ग्यन्तरेणाभिधानं पर्यायोक्तम्" इति ।  
यथा- स्पृष्टास्ता नन्दने शच्याः केशसम्भोगलालिताः ।  
सावघज्ञं पारिजातस्य मञ्जर्यो यस्य सैनिकैः ॥  
अत्र हयग्रीवस्य स्वर्गविजयः सैनिकसावघज्ञपारिजातमञ्जरी स्पर्शलक्षणेन कार्येण प्रत्याय्यते ।  
सामान्यविशेषभावादीनां सम्बन्धेन यदप्रस्तुतात्प्रस्तुतप्रतीतिः सेयमप्रस्तुतप्रशंसा ।  
यद्वक्ष्यति - "अप्रस्तुतात्सामान्यविशेषभावे कार्यकारणभावे सारूप्ये च प्रस्तुतप्रतीतावप्रस्तुतप्रशंसा" इति ।  
यथा- तण्णात्थिं किम्पि पहणो पकप्पियं जं ण णिऐ घरणीए ।  
अणावरअगमणसीलःस कालपहिअःस पाहिज्जं ॥  
[कन्नास्ति किमपि पत्युः प्रकल्पितं यन्न नियतिगृहिण्या ।  
अनवरतगमनशीलस्य कालपथिकस्य पाथेयम् ॥  
इति च्छ्राया] ।  
अत्र अनवरतगमनशीलस्य पत्युर्निजगृहिण्या पाथेयत्वेन यन्न कल्पितं तद्यथा नास्ति, तथा कालपथिकस्य पाथेमत्वेन यदकल्पितं तन्नास्तीत्यत्र कालःसव ग्रसतीति सामान्यरूपादप्रस्तुतात् प्रस्तुतो विशेषात्मा प्रहस्तवधः प्रत्याय्यते ।  
विशेषणासाम्यादप्रस्तुतोर्ऽथो यदवगम्यते सा समासोक्तिः ।  
यद्वक्ष्यति-"विशेषणसाम्यादप्रस्तुतस्य गम्यत्वे समासोक्तिः" इति ।  
यथा- उपोढरागेण विलोलतारकं तथा गृहीतं शशिना निशामुखम् ।  
यथा समस्तं तिमिरांशुकं तया पुरो ऽपि रागाद्गलितं न लक्ष्यितम् ॥  
अत्रोपोढरागत्वादिना विशेषणसाम्येनाप्रस्तुतो नायकवृत्तान्तः प्रतीयते ।  
उक्तस्य वक्ष्यमाणस्य वा प्राकारणिकस्य विशेषप्रतीत्यर्थम् आभासतो निषेधनमाक्षेपः ।  
यद्वक्ष्यति उक्तवक्ष्यमाणयोः प्राकरणिकयोर्विशेषप्रतीत्यर्थं निषेधाभास आक्षेपः इति ।  
यथा - बालग्र!णाहं दूरि तीए पिओसित् ति णाम्हवावारो ।  
सा मरै तुज्भ्फ अयसो एअं धम्मक्खरं भणिमो ॥  
[ऽबालक!नाहं दूति तस्याः प्रियो ऽसीति नास्मद्व्यापारः ।  
सा म्रियते तवायश एतद्धर्माक्षरं भणामः ॥  
इति च्छ्राया ऽ] अत्र ऽनाहं दीतितिऽ दीतित्वनिषेधो विशिष्टास्मि दूतीत्यवगमयति ।  
स्तुतिनिन्दयोः निन्दास्तुतिगमकत्वे व्याजस्तुतिः ।  
यद्वक्ष्यति-"स्तुतिनिन्दाभ्यां निन्दास्तुत्योर्गम्यत्वे व्याजस्तुतिः" इति ।  
यथा - हे हेलाजितबोधिसत्त्व वचसां किं विस्तरैस्तोयधे! नास्ति त्वत्सदृशः परः परहिताधाने गृहीतव्रतः ।  
तृष्यत्पान्थजनोपकारघटनावैमुख्यलब्धायशो भारप्रोद्वहने करोषि कृपया साहायकं यन्मरोः ॥  
अत्र मरोरुपकारं करोषीति स्तुतिर्निन्दामवगमयति ।  
उपमानोपमेययोः पर्यायेण तथात्वं चेदुपमेयोपमा ।  
यद्वक्ष्यति- "द्वयोः पर्यायेण तस्मिन्नुपमेयोपमा" इति ।  
यथा-ऽखमिव जलं जलमिव खं हंसश्वन्द्र इव हंस इव चन्द्रःऽ ।  
अत्रोपमानोपमेयभावविनिमयः तृतीय सब्रह्मचारिणां निवर्तयति ।  
एकस्यैवोपमानोपमेय भावकत्वे ऽनन्वयः ।  
यद्वक्ष्यति-"एकस्यैवोपमानोपमेयत्वे ऽनन्वय" इति ।  
यथा -ऽयुद्धे ऽर्जुनोर्ऽजुन इव प्रथितप्रभावःऽ-इति ।  
अत्र द्वितीयसब्रह्मचारिनिवृत्तिः ।  
आदि शब्दाल्लाटानुप्रासादि परिग्रहः ।  
एषु पर्यायोक्तादुषु यदेतद्वस्तुमात्रं प्रतीयते स्वर्गविजयादिकं रसालङ्कारपरिहारेण तदिदं सर्वैरपि प्रमाणैरात्मत्वेना वभासमानमेव सद्गज निमीलिकया वाच्यापस्कारकत्वेन तैरुद्भटादिभिः प्रतिपादितम् ।  
न्यग्भावितवाच्यस्य वाच्यकक्ष्यातिलङ्घिनः कथमस्तु वाच्योपस्कारकत्वमिति भावः ।  
केन प्रकारेण प्रतिपादितम्? "स्वसिद्धये पराक्षेपः परार्थं स्वसमर्पणम्" इति द्विविधया भङ्ग्या ।  
भङ्गि प्रकारः ।  
अत्रायमाशयः ।  
लक्षणमूलो ऽयं पर्यायोक्तादिषु प्रतीयमानोर्ऽथः ।  
लक्षणा च द्विरूपा-अजहत्स्वार्थैका "कुन्ताः प्रविशन्ति" इत्यादौ ।  
परा तु जहत्स्वार्था "गङ्गायां घोषः" इत्यादौ ।  
तत्राजहस्त्वार्थायां कुन्तानां स्वतः प्रवेशासम्भवे कौन्तिकान् आक्षिप्य प्रवेशसम्भवः ।  
अतःस्व सिद्धये परानाक्षिपतीति तत्र लक्षणा ।  
स्वकीय प्रवेशादेःसिद्धये परस्य कौन्तिकस्याक्षेप इति ।  
जहत्स्वार्थायां तु गङ्गादेर्मुख्यार्थस्यात्यन्तमनुपपत्तिरेव ।  
अतः परार्थं स्वसमर्पणमिति लक्षणम् ।  
परार्थं तटादेर्घोषाद्यधिकरणार्थं स्वसमर्पणं स्वस्वरूपपरित्याग इति ।  
इत्थं च सतिस्पृष्टास्ता नन्दनऽ इति पर्यायोक्तोदाहरणे सैनिकानां सावज्ञपारिजातमञ्जरीस्पर्शः स्वर्गविजयमनाक्षिप्य न सम्भवतीति कुन्तादिनयेन स्वसिद्धये पराक्षेपः ।  
एवम् "उपोढरागेण" इति समासोक्त्युदाहरणे ऽपि ज्ञेयम् ।  
नायकत्वाक्षेपे सति निशादेः तिमिरांशुकादियोगसम्भवात् अजहत्स्वार्थत्वम् ।  
अथ "तं णात्थी" ति अप्रस्तुतप्रशंसोदाहरणे मुख्यार्थस्याप्रस्तुतत्वात्; "बाऌअग्रणाहम्"इत्याक्षेपोदाहरणे दूतीत्वनिषेधस्याभासरूपत्वात् "हे हेलाजिते" ति व्याजस्तुत्युदाहरणे खजलयोर्द्वयोरपि चैकस्यानेकत्त्वलाभाभावात् मुख्यार्थस्य अत्यन्तमनुपपत्तिरेव ।  
अतः परार्थं स्वसमर्पणामिति लक्षणम् ।  
तमिमं विषयविभागम् अभिसन्धायोक्तम्-यथायोगं द्विविधयेति ।  
योगो योग्यता तामनतिक्रम्येत्यर्थः ।  
इत्थं वस्तुध्वनौ विमतिर्भामहादिषु दर्शिता ।  
अथ रुद्रटे रसालङ्कारध्वन्योर्विमतिमुपन्यस्यति-रुद्रटेनापीत्यादिना ।  
भावालङ्कारः प्रेयो ऽलङ्कारः स द्विधैवोक्तः ।  
तथा हि- यस्य विकारः प्रभवन्नप्रतिबन्धेन हेतुना येन ।  
गमयति तदभिप्रायं तत्प्रति बन्धं च भावो ऽसौ ॥  
इति ॥  
भावस्थितिभावशान्तिरूपेण रुद्रटो भावालङ्कारं द्विधैवोक्तवान् ।  
तदिदम् उत्प्रेक्षावत् कृत्यमिति भावः ।  
यतो भावासङ्कारस्य सन्धिशबलतादि लक्षणा अपि भेदाः सम्भवन्ति ।  
वक्ष्यति हि - भावोदय सन्धिशबलताश्च पृथगलङ्कारा इति ।  
रूपकादिष्वपि उत्तानदर्शितामुद्घाटयति-रूपकदीपकेत्यादि ।  
रूपकं दीपकम् अपह्नुतिस्तुल्ययोगिता ।  
आदिशब्दान्निदर्शनादिकं च लक्षयिष्यते ।  
तत्रोपमालङ्कारः प्रतीयमानो वाच्यशोभाहेतुत्वादुपसर्जनत्वेन नोक्तः ।  
तदप्यसारमिति भावः ।  
उपमालङ्कारस्य वाच्यशोभा हेतुत्वादुपन्यग्भावनेन उत्थापितस्य प्राधन्येन तेष्ववस्थानात् ।  
अथ रसभावयोः अयथादृशमुद्घाटयति-रसवत्प्रेयऊर्जस्वीत्यादि ।  
रसो गुणीभूतो रसवानलङ्कारो, भावस्तु प्रेयान्, रसाभास ऊर्जस्वी, भावाभासःसमाहितम् ।  
एवं रसभावादिः वाच्यशोभा हेतुत्वेनोक्तः ।  
तदपि मन्दमिति भावः ।  
यतो रसादेरलङ्कारत्वं सदातनं न भवति, प्राधान्यदशायामलङ्कार्यत्वात् ।  
उत्प्रेक्षात्विति ।  
प्रातीयमाना स्वयमेव कथिता प्रतीयमानाप्यलङ्कार्यत्वेन कथितेत्यर्थः ।  
तदप्य गम्भीरमिति यावत् ।  
प्रतीयमानदशायां सर्वस्यैव अलङ्कारस्यालङ्कार्यकत्वं सिद्धान्तितं यतः ।  
त्रिविन्धं वस्त्वलङ्काररसरूपमलङ्कार्यतया ख्यापितमेव ।  
काव्यजीवितत्वेनालङ्कार्यमेव सत्तथा न चेतितमिति यावत् ।  
इत्थं काव्यजीवितांशविचारविमुखानाम् अलङ्कारमात्ररसिकत्वात् उत्तानदृशां मतम् उपन्यस्य, काव्यजीवितकांशपराणां, मतानि यथावदुपन्यस्यति-वामनेन त्वित्यादिना ।  
सादृश्यनिबन्धनाया इति वदता सादृश्यं सम्बन्ध-निबन्धना शब्दवृत्तिर्गौणीति वदन्तो दूष्यत्वेन कटाक्षिताः ।  
ध्वन्याचार्याणां गौण्या वृत्त्या लक्षणान्तर्भावो नोष्टः ।  
सादृश्यनिबन्धना लक्षणा वक्रोक्त्यलङ्कार "इति प्रथयता कश्चित् ध्वनिभेदो लक्षणामूलो ऽत्यन्ततिरस्कृतवाच्य नामालङ्कारत्वेनोक्तः काव्यात्मभूतःसन्नलङ्कार्यत्वेन नावधारित इतियावत् ।  
यस्त्त्वंशो ऽलङ्कार्यो न भवति सो ऽप्यलङ्कार्यत्वेन कथित इत्याह-केवलं गुणविशिष्टेति ।  
केवलग्रहणाद्रसालकारनैरपेक्ष्यं कटाक्षितम् ।  
रसालङ्कार निरपेक्षैर्माधुर्यादि भिर्गुणैर्विशिष्टा येयं सङ्घटनाधर्मभूता वैदर्भ्यादि रूपिणी रीतिः सैव काव्यात्मेत्युक्ता ।  
तथा च सूत्रितं तेन - "रीतिः आत्मा काव्यस्य"इति ।  
प्रख्यापितं च - अविदितगुणापि सत्कविभणितिः कर्णोषु वमति मधुधाराम् ।  
अनधिगतपरिमलापि हि हरति दृशं मालतीमाला ।  
इति ॥  
इदमप्ययुक्तमिति भावः ।  
तथाहि-काव्यस्य शरीरस्थानीयौ (शब्दार्थौ) कटकमुकुटादिकल्पा अनुप्रासोपमादयः ।  
व्यङ्ग्यार्थस्तु आत्मभूत इति स्थिते, शब्दालङ्कारेभ्योषऽपि यो बाह्यो वर्णालङ्कारो ऽनुप्रासस्तत्समकक्ष्यका एता रीतयः ।  
यतो द्वयोरपि वर्णधर्मता ।  
एतदभिसन्धाय वृत्त्यनुप्रासवर्णालङ्कारप्रस्तावे वैदर्भ्यादयो रीतयो विवेचिताः काव्यप्रकाश कृदादिभिः ।  
ग्रन्थकारो ऽपि तत्र विवेचयिष्यति ।  
व्यञ्जकास्वेतासु व्यङ्ग्यरससन्निकर्षादात्मत्व भ्रमः उत्तान धियाम् ।  
तदनुप्रासादावपि समानमिति मन्दमेतद्रीतिमात्रपक्षपातित्वम् ।  
वस्तुतस्तु व्यङ्ग्यार्थ एव आत्मा काव्यस्य ।  
अथोद्भटादिभिः गुणालङ्कारयोर्भेदो ऽपि नावधारित इत्याह-उद्भटादिभिस्त्विति ।  
साम्यं सजातीयत्वमित्यर्थ- ।  
तत्र हेतुः - "विषयमात्रेण भेदप्रतिपादनादिति" ।  
मात्रग्रहणात्स्वरूपभेदाभावः कटाक्ष्यते ।  
काव्यशोभाहेतुत्वलक्षणं तु स्वरूपमेकविधमेवेति तेषामाशयः ।  
विषामाशयः ।  
विषयभेदं दर्शयति-ऽसङ्घटनेत्यादिऽ ।  
"सङ्घटनाधर्मागुणा, अलङ्कारास्तु शब्दार्थधर्माः" इति ।  
तदिदमप्यगम्भीरमिति भावः ।  
गुणालङ्कारयोश्च स्वरूपत एवातिविभिन्नत्वात् ।  
तथाहि-अङ्गिनो रसस्य धर्मा गुणाः अङ्गयोः शब्दार्थयोस्त्वलङ्काराः ।  
गुणास्तुनियमेनोत्कर्षहेतवः अलङ्कारास्त्वनियमेन ।  
गुणाःसमवायेन वर्तन्ते, अलङ्कारास्तु संयोगेन ।  
यदाह- "ये रसस्याङ्गिनो धर्माः शौर्यादय इवात्मनः ।  
उत्कर्षहेतवस्ते स्युः अचलस्थितयो गुणाः ॥  
उपकुर्वन्ति तं सन्तं ये ऽङ्गद्वारेण जातुचित् ।  
हारादिवदलङ्कारास्ते ऽनुप्रासोपमादयः " ॥  
इति ॥  
इत्थं च सति अलङ्कारापेक्षया गुणेष्वेव प्रकृष्टः काव्योपस्कारः यद्वदस्फुटटालङ्कारत्वे ऽपि काव्यत्वाभ्युपगमः, न हि तद्वत् अस्फुटगुणत्वे ।  
यदाह-ऽअनलङ्कृती पुनः क्वापीतिऽ ।  
यदेतदेवंविधं गुणानामलङ्काराणां च प्राधान्यं , तत्रापि पुरातनानां दृष्टिरसमीचीनेत्याह-ऽतदेवं अलङ्कारा एवेतिऽ ।  
अथ वक्रोक्तिजीवितकारभट्टनायक योःसं [दृष्टी] सन्निकृष्टे ध्वनिदर्शनस्येत्यभिप्रायेणाह-ऽवक्रोक्तिजीवितकारः पुनरित्यादिना ।  
वैदग्ध्यभङ्गीभणितिस्वभावां वैदग्ध्यप्रकारोपेतभणितिस्वरूपामित्यर्थः ।  
जीवितमुक्तवानित्यलङ्कारमात्रदुराग्रहाभावो द्योतितः ।  
अन्यो ऽपि सारभूतः सूक्ष्म्ॐऽशः तेन अवधारित इत्यभिप्रायेणाह-व्यापारप्राधान्यं चेति ।  
व्यापारो रसप्रत्यायनात्मा ।  
तस्य प्राधान्यं प्रतिपेदे ।  
न पुनः अप्राधानस्य अलङ्कारमात्रस्येति यावत् ।  
अलङ्काराः पुनर्वाच्यकक्ष्यैवास्य सम्मतेत्याह-अभिधाप्रकारेत्यादि ।  
यश्च वस्त्वलङ्काररसरूपः त्रिविधः प्रतीयमानोर्ऽथः यत्र विद्यमानो ऽपि तत्प्रत्यायनलक्षणस्यऽ व्यापारस्यैव प्राधान्यमस्य मतमित्याह-सत्यपि चेत्यादि ।  
उपचारो लक्षणाश्रयणां तद्वक्रतेति अविवक्षितवाच्यादि समस्तध्वनिः कटाक्षितः ।  
इत्थं च सति ध्वनिदर्शना देतद् दर्शनस्याल्पकोभेद इत्याह-ऽकेवलमुक्तिवैचित्र्येतिऽ ।  
अथ भट्टनायकमतम्-भट्टनायकेनत्वित्यादि ।  
प्रौढोक्त्याभ्युपगतस्येति ।  
भोग इतिस्वकपोल कल्पितो व्यवहारः प्रौढोक्तिस्तयाङ्गीकृतस्येत्यर्थर्ः ।  
इदृशस्य व्यञ्जनव्यापारस्य काव्यात्मत्वं कथयता न्यग्भावितशब्दार्थ स्वरूपो ऽयं व्यापारस्तस्यैव प्राधान्यमुक्तम् ।  
स च व्यापारो लौकिको न भवतीत्याह-तत्राप्यभिधाभावक त्वेत्यादि ।  
तत्र तेषु व्यापारेषु मध्यादभिधाभावकत्वे इति ।  
साक्षात्सङ्केतार्थ विषया शक्तिरभिधा ।  
असाधारण्येन प्रतीतेष्वर्थेषु साधारणीकरणरूपा शक्तिर्भाविकत्वम् ।  
एतद्व्यापारद्वरद्वयोत् तीर्णः साधारणीकृतेषु विभावादिषु रसचर्वणात्मां भोगापरनामधेयो व्यापारो विश्रान्तिस्थानतया प्राधन्येनाङ्गीकृतः ।  
अत्र दर्शने भोगादिव्यावहारस्य स्वकपोलकल्पितव्यापारप्राधान्यमि[त्यंशो] ध्वनिकारदर्शनविलक्षणाः ।  
अथ सिद्धन्तः-ध्वनिकारः पुनरित्यादि ।  
ध्वनिकारस्तु व्यङ्ग्यात्मनो वाक्यार्थस्यैव काव्यात्मत्वं सिद्धान्तितवान् ।  
तत्रहेदतुः -व्यञ्जनव्यापारस्यावश्याभ्युपगम्यत्वादिति ।  
कीदृशस्य ? अभिधालक्षणातात्पर्याख्य व्यापारत्रयोत्तीर्णस्य ।  
तात्पर्य नाम पदार्थाधिगमसमनन्तरभाविनी समन्वयशक्तिः ।  
एतत्त्रयोत्तीर्णस्येति चतुर्थकक्ष्यावस्थापियोक्ता ।  
ध्वननद्योतनेति ।  
ध्वननं द्योतनं प्रत्यायनं व्यञ्जनमित्यादिप्रसिद्धपर्यायसहतस्त्रस्यावश्याभ्युपगम्यत्वात् तदनभ्युपगमे व्यङ्ग्यार्थप्रतीतौ न गत्यन्तरं यतः, अतः व्यङ्ग्योर्ऽथ एवात्मेत्यर्थः ।  
ननु व्यञ्जनाव्यापारः प्रधानं किं न भवति, इत्यत आह-व्यापारस्य च वाक्यार्थत्वाभावादिति ।  
अप्रत्यक्षत्वेन निरुक्त्यनर्हत्वाद्वाक्यार्थत्वाभावः ।  
सर्वा एव खलु पदार्थशक्तयः कार्यादिप्रतीत्यन्यथानुपपत्त्या अभ्यूह्यन्त एव ।  
अतो व्यापारो न प्राधानम् ।  
यश्च हेतुः प्राधान्ये सो ऽपि व्यङ्ग्य एवोपपद्यते, न तु व्यञ्जनव्यापार इत्याह-वाक्यार्थस्यैवेति ।  
गुणालङ्कारोपस्कर्त्तव्यत्वं विश्रान्तिस्थानत्वं च प्राधान्ये हेतुः ।  
अतो व्यङ्ग्यार्थ एव काव्यात्मेति सिद्धान्तितवन् ।  
अथ भूयस्तरा युक्तीरभ्युच्चिनोति-व्यापारस्य विषयमुखेनेत्यादि ।  
व्यञ्जनादेगि व्यापारस्य व्यङ्य्यार्थमुखेनैव स्वरूपसिद्धिः ।  
अतो न वाक्यार्थत्व सम्भवः ।  
यथास्वरूपोपलम्भो विषयमुखेन तथा प्राधान्यं विचारक्षमत्वमपि तन्मुखेनैवेत्याह-तत्प्राधान्येन प्राधान्यात् ।  
स्वरूपेण विचार्यत्त्वाभावादिति च ।  
विषय एव तु पुष्कलं वाक्यार्थं भावमर्हतीत्याह-विषयस्यैवेति ।  
साक्षात्स्वरूप प्रतिलम्भः स्वतः प्राधान्यं स्वलरूपेण विचार्यत्वं चेत्यादि समग्रे भरः ।  
तत्सहिष्णुत्वं हि व्याङ्ग्यार्थलक्षणस्य विशषयस्यैव ।  
अतो विषयस्यैवात्मत्वं युक्तमित्याह-तस्माद्विषय एवेति ।  
समग्रभर सहिष्णुत्वात् स निरवशेषवैभवमर्हतीत्यत आह-यस्य गुणालङ्कारेत्यादि ।  
ननु रसादयो रसवदाद्यालङ्कारा एव प्राचां मताः ।  
कथमेषामलङ्कार्यत्वमित्यत आह - रसादयस्त्विति ।  
तत्र हेतुः - अलङ्काराणामुपस्कारकत्वात् रसादीनां च प्राधान्येनोपस्कार्यत्वाच्च इति ।  
रसादीनां हि यदा गुणीभावः तदालङ्कारत्वं , यदा तु प्राधान्यं तदालङ्कार्यत्वमेव ।  
यत इत्थं व्यवस्था , अतोः व्यङ्ग्यार्थ एव काव्यात्मेति निगमयति - तस्माद् व्यङ्ग्य एवेत्यादि ।  
वाक्यार्थीभूत इति प्राधान्यदशां कटाक्षयति, अप्राधानय दशायामनात्मत्वात् ।  
तदिदं ध्वनिकृतो दर्शनाम् ।  
एतदनुसारित्वमात्मनो दर्शयुतुमाह -एष एव पक्ष इत्यादि ।  
एवकारेणपक्षान्तरेष्वनुपपत्तिराविशष्क्रियते ।  
आवर्जकः बलादात्माभिमुखीकारकः ।  
तत्र हेतुः - व्यञ्जनव्यापारस्येत्यादि ।  
य इच्छ्रन्ति व्यङ्ग्यार्थस्य काव्यात्मतां, ये च नेच्छन्ति , सर्वैरेव खल्वेभिः न शक्यते हि व्यञ्जनव्यापारो ऽपह्नोतुम् ।  
यदि नापह्नुतः किं तत इत्यत आह-तदाश्रयणे चेत्यादि ।  
पक्षान्तरस्याप्रतिष्ठानं दर्शैतचरीभिर्युक्तिभिः सिद्धम् ।  
यत्तु तत्र व्यक्तिविवेककारः प्रत्यवस्थैतः तदुपन्यस्यति - यत्तु व्यक्तिविवेककारः इत्यादिना ।  
लिङ्गतया गमकतया ।  
तादात्म्यतदुत्पत्त्यभावादिति ।  
धर्मधर्मिणोर्लिङ्गलिङ्गिभावे तादात्म्यं नाम नियतःसम्बन्धः ।  
कार्यकारणायोस्तु तदभावे तदुत्पत्तिर्नामास्तीति ।  
अनयोर्नियतसम्बन्धयोः यद्यन्यतरो न स्यात् तदा व्यभिचारान्न सम्भवति लिङ्गलिङ्गिभाव इति यावत् ।  
यत इत्थमेतत् अतस्तदविचारिताभिधानं , तदेतद्व्यक्तिविवेककृतो दर्शनं वायसवाशितकल्पमिति यावत् ।  
एवं ध्वनिदर्शनसमर्थने यद्यावदस्ति युक्तिजातं तदतिगहनम् ।  
ध्वनिगुणीभूतव्यङ्ग्ययोरेव काव्ययोर्मीमांसायामुपयुज्यते; चित्रकाव्यमीमांसायां तु नात्युपयुज्यते इत्याशयेन निगमयिति-तदेतत् कुशाग्रीयेत्यादि ।  
इह चित्रकाव्ये ।  
न प्रतन्यते, यथोपयोगमनूद्यत एवेति यावत् ।  
अथ यावानुपयोगश्चित्रप्रस्तावे ध्वनेस्तावन्मात्रमनुवदति-अस्ति तावदित्यादिना ।  
यद्यस्ति किं तत इत्यत आह-तत्र व्यङ्ग्यस्येत्यादि ।  
प्राधान्ये ध्वनिर्नमोत्तमः काव्यभेदः ।  
अप्राधान्ये तु गुणीभूतव्यङ्ग्य नामा मध्यमः ।  
चित्रस्य विषयमाह-तत्रोत्तमो ध्वनिरित्यादिना ।  
स चाभिधामूलतया लक्षणामूलतया च प्रथते इत्याह-तस्य लक्षणाभिधामूलत्वेनेति ।  
लक्षणामूलत्वे सति अविवक्षित वाच्याख्यः मुख्यार्थबाधशालिन्यां लक्षणायां वाच्यांशस्याविवक्षितत्वात् ।  
अभिधामूलत्वे तु विवक्षितान्यपरवाच्याख्यः , अभिधायां वाच्ये बाधाभावाद् विवक्षितत्वं, व्यङ्ग्याङ्गत्वेन विवक्षणात् अन्यपरता चेति विवक्षितान्यपरत्वम् अभिधामूलस्य ।  
इत्थं लक्षणामूलो ऽभिधामूलश्चेति सामान्यतो ध्वनिर्द्विराशिकः ।  
तत्र लक्षणामूलस्यावान्तरभेदमाह-आद्योर्ऽथन्तर इति ।  
आद्यो लक्षणा मूलःसोर्ऽथान्तरसङ्क्रमितवाच्यो अत्यन्ततिरस्कृतवाच्यश्चेति द्विधा ।  
अजहत्स्वार्थतया स्वसिद्धये पराक्षेपे सति अर्थान्तरसङ्क्रमितवाच्यः ।  
यथा - प्रारम्भे श्रुतिसुन्दरं परिणातौ पथ्यं जनैःसुग्रहं ।  
नानाशास्त्ररसैः प्रसन्नमधुरैः प्रत्यक्षरं क्षालितम् ।  
आह्लादाय न कस्य नाम विदुषां वक्त्राम्बुजादुद्गतं चित्तान्तर्विकसद्विवेक मुकुलामोदानुबिद्धं वचः ॥  
अत्रैवंविधवच उपदेशालक्षणे अर्थान्तरे सङ्क्रामति ।  
वचोमात्रस्यैवं वैशिष्ट्यासम्भवात् ।  
अथ यदा जहत्स्वार्थतया परार्थं स्वसमर्पणं तदात्यन्ततिरस्कृतवाच्याख्यः ।  
यथा - एके मूकवदासते जडधियो जिह्नेति तत्सन्निधा वन्ये दुर्विचिक्त्सितं विदधते तेभ्यो ऽपि बीभत्सते ।  
अस्थाने बहुधा स्तुवन्ति कतिचित्तैरुल्कया दह्यते विद्या विक्लवते कया न विधया प्राप्यान्तिकं दुष्प्रभोः ॥  
अत्र विद्यायां ह्लीबीभत्सादिः गङ्गादौ घोषाधिकरणतादीव सर्वथा स्वसंयोगिनो स्वार्थं परित्यज्य न सम्भवतीत्यत्यन्त तिरस्कृतवाच्यता ।  
इत्थम विवक्षितवाच्यस्यार्थान्तरसङ्क्रमित वाच्यो ऽत्यन्ततिरस्कृतवाच्यश्चेति द्वौ भेदौ ।  
अथाभिधामूल प्रभेददिक् ।  
द्वितीयो ऽपीति ।  
द्वितीयो ऽभिधामूलो विवक्षितान्यपरवाच्याख्यः ।  
तत्र क्विचिद् व्यङ्ग्य क्रमो न संलक्ष्यते ।  
क्वचित्संलक्ष्यते ।  
तस्माद्विवक्षितान्यपरवाच्यो ऽपि असंलक्ष्यक्रमव्यङ्ग्यः संलक्ष्यक्रमव्यङ्ग्यश्चेति द्विविधः ।  
अथानयोः सक्षणाभिधामूलध्वन्योर्वस्त्वलङ्कार रसरूपता विषयविशेषं व्यवस्थापयितुमाह-लक्षणामूल इत्यादिना ।  
यो हि लक्षणामूलः स नियमेव शब्दशक्तिमूलो वस्तुरूपश्च भवति ।  
यद्वि यावदस्ति जातिगुणाक्रियाद्यात्माकं पदार्थजातं सर्वमेवैतद्वस्तु कथ्यते ।  
तदेव कविकल्पितविच्छित्ति सध्रीचीनमलङ्कारः ।  
रसास्तु विभावानुभावव्यभिचारिभिव्याज्यमाना रत्यादयः सहृदयप्रतीतिविशेषाः ।  
अथ विवक्षितान्यपरवाच्यो यो ऽयं असंलक्ष्यक्रमव्यङ्ग्यः स नियमेनार्थशक्तिमूल उभयशक्तिमूलश्च भवति ।  
नियमेन वस्तुरूपो ऽलङ्काररूपश्च भवति ।  
तत्र यदा रसभावरसाभास भावाभासभावोदयभावशान्ति भावसन्धिभावशबलता व्यज्यन्ते, तदा क्रमो न संलक्ष्यत इति असंलक्ष्यक्रमत्वम् ।  
तत्र रसेषु शृङ्गारःसम्भोगात्मा यथा- पुष्पोद्भेदमवाप्य केलिशयनाद्दरस्थया चुम्बने कान्तेन स्फुरिताधरेण निभृतं भ्रूसञ्ज्ञया याचिते ।  
आच्छाद्य स्मितपूर्णा गण्डफलकं चेलाञ्चलेनाननं मन्दान्दोलितकुण्डलस्तबकया तन्व्या विधूतं शिरः ॥  
अत्र नायिकानायकवृत्तान्तलक्षणो यो वाच्योर्ऽथः या च सहृदयप्रतीतेः वेद्यान्तरविगलनेन वर्ण्यवस्तुतन्मयीभावलक्षणा रससंवित्, न खलु तयोः क्रमःसंलक्ष्यते ।  
विद्यमानो ऽपि पद्म पत्रशतव्यतिभेदनयेन अविद्यमानवदुपलक्ष्यते ।  
विप्रलम्भशृङ्गारो यथा - नान्तः प्रवेशमरुणाद्विमुखी न चासी दाचष्टरोष परुषाणि न चाक्षराणि ।  
सा केवलं सरलपक्ष्मभिरक्षिपातैः कान्तं विलोकितवती जननिर्विशेषम् ॥  
एवमादिष्वक्रमत्वं प्राग्वदनुसन्धेयम् ।  
हास्यो यथा - पैमरणामण्डणाज्जलवेसा पासङ्ग एसु तरुणेसु ।  
णिद्धसरं परुग्रन्ती सविब्भमं हणा इ थणावट्ठम् ॥  
अत्र पतिमरणामण्डनोज्ज्वलवेषायाः तरुणेषु पार्श्वमुपगतेषु सत्सु सद्यः स्निग्धस्वरम्प्ररुदत्याः सविभ्रमं यदेतत्स्तनवृत्तहननं तत् प्रच्छन्नानुरागस्यानौचित्येन प्रवृत्तेर्हास्यमभिव्यनक्ति ।  
करुणस्य यथा - साहित्यलक्षणकले समुपैषि नव्य वैधव्यमद्य विरते गुरुविष्णुदेवे ।  
कर्णान्तिकप्रणायन प्रणायोत्सवाय तालीदलार्पणमितः परमक्षमं ते ॥  
रौद्रन्य यथा - दृप्यत्सूकर कालकण्ठ शकलव्याकीर्ण धारान्तरा क्रोधोत्ताललुलायकण्ठनलकच्छेदार्धवक्त्राननाः ।  
श्रीबल्लाल विधाय केलि मृगयामावर्तमानस्य ते शार्दूलेन्द्रवसाभिषेकसमये जीयासुरुग्राःशराः ॥  
वीरस्य यथा - आधातुर्भुवनं तदेतदखिलं चक्षुष्मदाकीटका-द् दिव्यं चक्षुरनन्यलभ्य मुभयत्रास्ते परं दुःसहम् ।  
फाले भूतपतेर्मनोभवमुख क्षुद्र क्षयोज्जागरं बाणे च प्रतिराजदर्पदलनं बल्लाल पृथ्वीपतेः ॥  
भयानकस्य यथा - गिरिकुञ्जेषु गूढानां तवारि वरयोषिताम् ।  
असूर्यम्पश्यतामात्रं भूतिचिह्नेष्वशिष्यत ॥  
बीभत्सस्य यथा - स्वात्मानन्दं किमपि परमं साधु सम्भुञ्जते ये तेषामस्यां विषयविततौ जायते हेयबुद्धिः ।  
अन्येषां तु प्रसरतितरां प्रत्युतास्वादनेच्छा छर्दिक्लिन्ने कफकलुषिते मक्षिकाणामिवान्ने ॥  
अद्भुतस्य यथा - आकर्णितोत्तमगुणानुगुणेति कृत्वा यामुल्लिलेख सुचिरेण मनो मदीयम् ।  
तामाकृतिं विसदृशीमतिमात्रमस्या दास्ये ऽपि नास्मि विनिवेशयितुं विदग्धः ॥  
अत्र सुचिर मदृष्टचरनायिकारूपस्यानुगुण श्रवणानुरागिणो नायकस्य नायिकाप्रथमदर्शने आकर्णितोत्तम गुणानुगुणतया मनसा समुल्लिखितचरी या नायिकामूर्तिः, सा सम्प्रति साश्रात्कृतनायिकामूर्तेरतिमात्रं विसदृशी सती दासीत्वेनापि निवेशयितुं न शक्यत इत्युक्तिराभिरूप्यनिबन्धनस्य परां काष्ठामाविष्करोति ।  
शान्तस्य यथा - मा भैषीः कुल मा व्यथस्व विनय क्लेशो ऽस्तु मा ते श्रुत प्रध्वंसाय यतस्व मा खलु मते माहात्म्य मा मा त्यज ।  
युष्मद्रौरवसारदारणापरान्मत्वा तृणाय प्रभून् भिक्षापर्यटनार्जितेन कलये पिण्डेन पिण्डस्थितिम् ॥  
इत्थं रसध्वनिर्दिङ्मात्रेणोदाहृतः ।  
अथ भावध्वनिः-भावो हि नाम नायिकाव्यतिरिक्ते देवतागुरुनृपपुत्रादौ व्यज्यमाना रतिर्वाक्यार्थत्वेन व्यज्यमाना निर्वेदादयो व्यभिचारिणाश्च ।  
यथा- अद्य स्वप्नमुपागतेन यमुनातीरे मयावस्थितं दृष्टस्तत्र च वेणुवादनिपुणो बालो गवां पालकः ।  
तं दृष्ट्वा करणैरनन्यविषयैरन्तर्विलीनो ऽभवं यावत्तावदहं चिरादुपचितैः पापैः प्रबोधं गतः ॥  
यथा च - संसारार्त्या विधुरविधुरो ब्रह्म यत्नाद्विचिन्वन् नानारूपं जगदिदमहं दृष्टवानेव पूर्वम् ।  
हस्ते न्यस्ते सति तव गुरो साम्प्रतं मस्तके ऽस्मिम् ब्रह्मैवैतत्सकलमभवन्नो जगन्नापि चाहम् ॥  
यथा च - काष्ठाप्रात्पिरियं परा खलु परीपाकस्य भाग्योन्नतेः श्री बल्लाल नृपाल!यद्वयमिम्मौ पादौ तवोपास्महे ।  
यस्तिष्ठेत्प्रतिहार सीम्नि भवतो रुद्धप्रवेशश्चिरं किं नासावपि चोलपाण्ड्यपृथ्वीपालैःसमं गण्यते ॥  
इत्थं पुत्रादिविषयो व्यभिचारिरूपश्च भावः स्वयमूह्यः ।  
रसाभासो यथा - स्फुरन्मुखामोदविवृद्ध गन्धं, जिघ्रन्मुहुर्मीलितरक्तनेत्रः ।  
पूर्वं प्रियाचञ्चुपुटोपयुक्तं चूताङ्कुरं चुम्बति चञ्चरीकः ॥  
इत्यादि ॥  
अत्र तिर्यग्विषयत्वाद्ररसस्याभासता ।  
धीरोदात्तत्वाद्यभावात् ।  
यदाह- "उत्तमप्रकृतिरुज्ज्वलवेषः शृङ्गारः" इति ।  
भावाभासो यथा - क्वणादूद्विरेफावलिनीलङ्कणां प्रसार्यं शाखाभुजमाम्र वल्लरी ।  
कृतोपगूहा कलकण्ठकूजितैः अनामयं पृच्छति दक्षिणानिलम् ॥  
अत्र सौहार्दस्यारोपितत्वात् भाव आभासी भवति ।  
भावोदयो यथा - केलितल्पगतमङ्घ्रियावकं, सूचयत्युषसि चक्षुषा प्रिये ।  
भू[भ्रू] त्रिभागमुपकल्प्य भङ्गुरं, गूढ हास मधुरं चुकोप सा ॥  
अत्र लज्जाहर्षयोरुदयः ।  
भावसन्धिर्यथा - नेत्रे जिह्यखरारुणे क्षणामथ व्यामील्यमानेक्षणां हस्तं व्यग्रगमागनं क्षणामथो दन्ते शयानं क्षणम् ।  
सञ्चारं विषमाकुलं क्षणमथ प्रक्रान्तलीलं क्षणं धत्ते तोत्रिषु षट्पदेषु च समं दत्तावधानो गजः ॥  
अत्र गजस्य मदाकुलस्य यदेतत्क्षणमात्रं नेत्रयोः जिह्याखरा रुणायोः धरणां समनन्तरमेव यच्चैतदूव्यामीलनं, तथा हस्ते च यत्क्षणामत्रं व्यग्रो गमागमः यच्च समनन्तरमेव दन्ते शयनं, सञ्चारे च क्षाणामात्रं येयं विषमाकुलता, समन्तरमेव यश्चायं लीलाप्रक्रमः, तदेतत् विविधं विलक्षणं विचेष्टितद्वयं उद्भवाभिभवधर्मितया क्षणं क्षणामाविर्भवत् तोत्रिविषयं रोषं षट्पदशब्दलक्षितषट्पदगीतविषयं हर्ष च परस्परस्यादत्ता वसरतयासमुत्क्षुभितम् अभिव्यनक्ति ।  
द्वन्द्व वृत्तिषु च त्रिष्वपि वाक्येषु प्रतिस्वं क्षणं क्षणमित्युपादानाद्यथा यथा समुत्क्षुभिताब्धिकल्लोलकत्प [ल]तयो तोत्रिणामुपर्युपरि विनिपात जन्मानो रोषावेशमहावेगाः तथा तथा तदभिभवक्षमाणां षट्पदगीताकर्णानसुखाभिनिवेशविकासानां मध्ये प्रादुर्भाव इति प्रत्याय्यन्ते ।  
धत्त इति वर्तमाननिर्देशेन प्रारब्धापरिसमात्पभावादेकतरस्यां कोटावनिष्ठेति द्योत्यते ।  
तथा जिह्वाखरारुणत्वव्यग्रगमागमत्वविषमाकुलत्वलक्षणाधर्मयोगाद्व्यालयमानत्वदन्तेशयनत्वप्रकान्तलीलत्वलक्षणाधर्मयोगाच्चानुक्षणामाकुलीभावमापाद्यमानैर्नैत्रहस्तसञ्चारैर्लिङ्गैर्यदेतद्वोध्यते, तोत्रिषुषट्पदेषु च तुलितमवधानदानं तदप्येक तरस्यां कोटा वनिष्टामेव व्यनक्ति ।  
अतो रोषहर्ष भावयोरयं सन्धिः ।  
भावशबलता यथा - मध्येसखीजनमुपह्वरवृत्तजातं वाचा प्रकाशयति मय्युपदेशवृत्त्या ।  
सासूयसप्रणायसत्रप सप्रसादैः सा मां विलोकितवती चटुलैः कटाक्षैः ॥  
अत्रासूयादीनां कटाक्षेषु समारोपाद्वाच्यता न मन्तव्या ।  
अतो हृद्येवं भावशबलता व्यज्यते ।  
भावशान्तिर्यथा तौ सम्मुखप्रचलितौ सविधे गुरुणां मार्गप्रदानरभसस्खलितावधानौ ।  
पार्श्वापसर्पणामुभावपि भिन्नदिक्कं कृत्त्वा मुहुर्मुहुरपासरतां सलज्जौ ॥  
अत्र मतिविबोध योरुपशमः ।  
एषु रसादिध्वनिषु प्रपञ्चो ऽन्यतो ज्ञेयः ।  
चित्रकाव्यप्रपञ्चनपरेण ग्रन्थकृतौवातिसङ्कोचितत्वात् अस्माभिर्दिङ्मात्रमुदाहरणैः प्रदर्शितम् ।  
अथ संलक्ष्यक्रमे शब्दशक्तिमूलो ऽलङ्काररूपो वस्तुरूपश्च नियमेन भवति ।  
तत्रालङ्काररूपो यथा - प्राप्याधरद्वयधुरां परिचुम्बतीव लीलोत्तरं विलिखतीव नखत्वमेत्य ।  
तस्याः कटाक्षवलनं गुरुसन्निधौ मामाश्र्लिष्यतीव समवाप्य च बाहुभावम् ॥  
अत्रोत्प्रेक्षालङ्कारेण चुम्बनादिकारणा भावे ऽपि सम्भोगसुखा वात्पिलक्षणाकार्योत्पत्तिरूपा विभावना व्यज्यते ।  
वस्तुध्वनिर्यथा - दृष्टिः कातरतामुपैति सहसा तस्मिन्पुरो ऽवस्थिते, नर्मालापिनि तत्र न प्रतिवचो जिह्वाग्रमारोहति ।  
संस्पर्शं च न तस्य वेत्युपचितस्तम्भं ममैतद्वपुः संवृत्तःसखि सङ्गमो ऽपि विरहप्रायो विधातास्मि किम् ॥  
अत्र वस्तुनि अवस्तुत्वभ्रमात् मौग्ध्यलक्षणं वस्तु प्रत्याय्यते ।  
अथार्थशक्तिमूलोव्यञ्जकोर्ऽथः स्वतः सम्भवी कविप्रौढोक्तिनिष्पादितः कविर्निबद्धवक्तृप्रौढोक्तिनिष्पादितश्चेति त्रिरूपः ।  
स चालङ्काररूपो वस्तुरूपश्चेति प्रत्येकं द्वैविध्ये षोढा ।  
षड्विधस्य च व्यङ्ग्योर्ऽथो वस्तुरूपो ऽलङ्काररूपश्चेति द्वादशम्भेदो ऽयम् ।  
तथा हि - स्वतःसम्भविना वस्तुना वस्तु स्वतःसम्भविना वस्तुना अलङ्कारः ।  
स्वतःसम्भविनालङ्कारोण वस्तु, तेन अलङ्कार इति चतुर्धा ।  
तथा कविप्रौढोक्तिनिष्पादितेन वस्तुना वस्तु, तेनालङ्कारः कविप्रौढोक्तिनिष्पादितेन अलङ्कारेण वस्तु तेन अलङ्कारः इत्यपि चतुर्धा ।  
इत्थङ्कविनिबद्धवक्तॄप्रौढोक्तिनिष्पादिते ऽपि विषयेचातुर्विध्यमनुसन्धेयम् ।  
अत्र प्रपञ्चः सम्प्रदायप्रकाशिन्यां काव्यप्रकाशटोकायां अस्माभिः वितत्योप दर्शित इति ततो ऽवधार्यः ।  
इह तु ग्रन्थगौरवभयात् प्रस्तावानुपयोगाच्च न प्रतन्यते ।  
दिङ्मात्रन्तूदाह्लियते- तत्र स्वतःसम्भविना वस्तुना वस्तु यथा - अद्यापि लोके न कविर्न सो ऽस्ति प्राचां तुलां यः प्रबलो ऽधिरोढुम् ।  
पुरातनो नायमितीय देव तथापि निन्दा यदि किं करोतु ॥  
अत्र स्वतःसम्भविना वस्तुना अहम् एवंविध इति वक्तुः स्वमाहात्म्यप्रख्यापनलक्षघणं वस्तु प्रत्याय्यते ॥  
कविनिबद्धेनालङ्कारेण वस्तु यथा - दृष्टिर्निष्ठुर बद्धसारखदिराङ्गार स्फुलिङ्गोपमा जिह्वे सज्जनतर्जनोल्बणाबलत्कालाङ्गुलीचञ्चले ।  
दन्ताश्चान्तककेलिकाननविषां (?)कूरानुकारःसखे जङ्घे द्वे यदि तेभुजङ्गभुवनं वल्मीकशेषं भवेत् ॥  
अत्र कविप्रौढोक्तिनिष्पादितेन अप्रस्तुतप्रशंसालङ्कारेण विधिविहितमनार्याणां क्विचिदंशे दौर्बल्यं विश्वमभिरक्षतीति वस्तु ।  
कविनिबद्धवक्तृप्रौढोक्तिनिष्पादितो ऽलङ्कारेणालङ्कारो यथा - अणिवारओवगूहण सञ्छ्रन्दालावसोअ ववसजणा ।  
बन्धवमरणामहूसव दिअहे दिअहे समो अरसु ॥  
छाया-अनिवारितोपगूहनस्वच्छ्रन्दालापशोकविवशजनः ।  
बान्धवमरणमहोत्सवः दिवसे दिवसे समवतरतु ॥  
इति ॥  
कविनिबद्धायाः स्वैरिण्याः प्रौढोक्तिनिष्पादितेन रूपकालङ्कारेण उपगूहनादिनिवारणाशालिभ्यो ऽस्य बान्धवमरणमहोत्सवस्य अतिशयप्रत्यायनात्मा व्यतिरेकालङ्कारः प्रत्याय्यते ।  
इत्थमन्यदप्यूह्यम् ।  
अथ गुणीभूतव्यङ्ग्यस्वरूपदिक् ।  
गुणीभूतव्यङ्ग्यं वाच्याङ्गेत्यादि ।  
वाच्याङ्गत्वमगूढत्वमपराङ्गत्वमस्फुटत्वम्, सन्दिग्धप्राधान्यं तुल्यप्राधान्यं काक्काक्षित्प मसुन्दरत्वम् इति वाच्याङ्गत्वादयो भेदाः ।  
समासोक्त्यादौ प्रदर्शितमिति ।  
ध्वनिकारादिभिरिति शेषः ।  
तत्र वाच्याङ्गत्वं यथा - शून्ये त्वद्रिपुराजधाम्नि सुदृशां चित्रार्पिता नां करं संल्लापस्पृहया पतन्नपि मुहुः कीरःसमारोहति ।  
श्रीबल्लालनृपाल! शिञ्जितरसान्मञ्जीररेखामुखं चञ्च्वग्रेण च हन्त हंसपृथुकःसञ्चालयन्क्रन्दति ॥  
अत्र शून्यीकृतरिपुराजवेश्मा नायकप्रभावातिशयः प्रतीयमानो ऽपि शुकहंसवृत्तान्तोपपादकत्वेन स्थित इति वाच्याङ्गत्वम् ।  
इत्थमगूढत्वादयो ऽपि भेदा ज्ञेयाः ।  
इत्थं ध्वनिगुणीभूतव्यङ्ग्ययोः काव्ययोःस्वरूपमुपोद्गधातत्वेन यथायोगमुपन्यस्य प्रकरणा प्रतिपिपादयिषितं चित्राख्यं काव्यमधिकीर्षुराह-चित्रं त्विति ।  
ध्वनिगुणीभूतव्यङ्ग्यापेक्षया भेदबाहुल्यं तरबर्थः ।  
अथादिसूत्रमवतारयितुमाह-तथाहीति-अथ सूत्रम् ।  
  
  
इहार्थपौनरुक्त्यं शब्दपौनरुक्त्यं शब्दार्थपौनरुक्त्यं चेति त्रयः पौनरुक्त्यप्रकाराः ॥ रुअस्स्_१ ॥  
  
  
ननु चित्रमित्युपक्रम्य पौनरुक्त्यप्रकारकथने का सङ्गतिः इत्यत आह आदौ पौनकुक्त्येत्यादि ।  
पौनरुक्त्यप्रकाराणाम् एषां यदेतदादौ वचनन्तिन्निरूपयिष्यमाणानां शब्दार्थोभयाश्रयतया कक्ष्याविभागं घटयितुं कक्ष्याविभागस्यैव च स्फुटीकाराय प्रत्येकं पौनरुक्त्यग्रहणम् ।  
अतो ऽनुप्रासयमकादयः शब्दालङ्काराः ।  
उपमारूपकादयोर्ऽथालङ्काराः ।  
लाटानुप्रासादयस्तूभयालङ्काराः इति कक्ष्याविभागो ऽनुसन्धेयः ।  
ननु शब्दप्रतीतिपूर्वकत्वादर्थप्रतीतेः प्रथमं अर्थपौनरुक्त्यनिर्देशो न युज्यत इत्यत आह-अर्थापेक्षयेत्यादि ।  
अन्तरङ्गत्वं प्राथमिकत्वं, अर्थगतनिर्देशः अर्थविषयक पौनरुक्त्य निर्देश इत्यर्थः ।  
चिरन्तनप्रसिद्ध्या भामहोद्भटादिपूर्वाचार्यप्रसिद्ध्यनुसारेण ।  
ते हि पुनरुक्तवदाभासाख्यमर्थालङ्कारमेव पूर्वं लक्षितवन्तः ।  
निर्दिष्टस्य च पौनरुक्त्यत्रयस्य सम्पब्रतिपन्नतामभिसन्धायाह-शाब्दे प्रस्थान इत्यादि ।  
इतिशब्दं योग्येर्ऽथे व्यवस्थापयति -इतिशब्दः प्रकार इति ।  
ननु त्रय एवेतिसमाप्त्यर्थता किं नेष्यत इत्यत आह-त्रिशब्दादेवेत्यादि ।  
अत्रायमाशयः ।  
विभागेनैव त्रित्वमवगतम् ।  
त्रिशब्दात्तु परिसमात्पिःसिद्धा, ऽसिद्धे सत्यारम्भो नियमायऽ इति न्यायात् ।  
अत इतिशब्दः प्रकारे विवक्ष्यते ।  
न च मन्तव्यं सति प्रकारशब्दे पौनरुक्त्यं प्रसजेदिति ।  
प्रकारशब्दो हि पौनरुक्त्यप्रकारमाबह-स च पौनरुक्त्यप्रकारः केन प्रकारेण त्रिप्रकार इति जिज्ञासायाम् इतिशब्दः तत्प्रकार वचन इति सर्वमवदातम् ।  
विभावाधिगगतं त्रित्वं त्रिशब्देन समाप्यते ।  
त्रिप्रकारत्व वचनः इति शब्दस्ततो मतः ॥  
इति ॥  
अथैषु पौनरुक्त्येषु हेयांशं विभक्तुं सूत्रम्-  
  
तत्रार्थपौनरुक्त्यं प्ररूढन्दोषः ॥ रुअस्स्_२ ॥  
  
प्ररुढग्रहणस्य व्यावर्त्यमुद्घाटयति-प्ररुढाप्ररुढत्वेनेति ।  
उपादेये विश्रान्त्यर्थमिति ।  
उपादेये प्रतियेग्यन्तरे प्रसृतायाः प्रतिपत्तॄ प्रतीतेः अव्याक्षेपाय इत्यर्थः ।  
हेयांशैर्हि विविच्य त्यक्तके स्वरसा भवत्युपादेयमीमांसा ।  
त्रयनिर्धारण इति ।  
भावानयने द्रव्यानयनमिह अनुसर्तव्यं निर्धारिते पौनरुक्त्यत्रय इत्यर्थः ।  
ननु प्ररुढं दोष इत्युच्यते ।  
को ऽयं प्ररोह इत्यत आह-यथावभासनमित्यादि ।  
यच्छ्रवणसमनन्तरं यथावदवभातं तत्तथैव चेत्प्रतीतिःविश्रान्त्यन्तं निर्बाधम् अवतिष्ठेत स प्ररोह इत्यर्थः ।  
यथोद्देशं पौनरुक्त्यमधिकृत्य सूत्रम्-  
  
  
आमुखाव भासनं पुनरुक्तवदाभासम् ॥ रुअस्स्_३ ॥  
  
  
आमुखम् आरम्भः ।  
पर्यवसानान्यथात्व इत्यनेन हेयात् वैधर्म्यं दर्शितम् ।  
ननु लक्ष्यपदे पुनरुक्तवदाभास इति स्वरूपप्राधान्येन निर्देशो न्याय्यः, न तु पुनरुक्तवदाभासमिति काव्यपरतन्त्रतया इत्यत आह-लक्ष्यनिर्देश इत्यादिना ।  
नापुंसकः संस्कारः पुनरुक्तवदाभासो यत्रेति बहुब्रीहिसमासाश्रयणेनालङ्कार्यपारतन्त्र्यध्वननार्थः इति लौकिकालङ्कारवन्न काव्यालङ्काराणां अलङ्कार्यपृथग्भावेनाप्यवस्थानसम्भवः ।  
अपि तु नियमेन काव्यपारतन्त्र्यमेवेति ।  
अतिगम्भीरेंऽशे वृथाप्राथनभीरुतामाविश्रिकीर्षुराह-प्रभेदास्त्विति ।  
अवान्तरभेदाः प्रभेदाः ।  
मङ्खीये मङ्खाख्यकविकर्तृके ।  
अहीनेति ।  
इनःस्वामी अहीनाम् इनो भुजङ्गानामधीशश्चेति ।  
वलयं कङ्कणाञ्चेति आमुखे पौनरुक्त्या वभासनं, पर्यवसानेषु अहीनस्य महतो भुजङ्गाधीशस्य वपुर्वलयं कङ्कणमस्येत्यन्यथात्वम् ।  
इत्थं शिलादेरपत्यं शैलादिः शैलादेः नन्दिन इव चरितमस्येति, शैलादिं नन्दयति चरितमस्येति च ।  
तया क्षतः कन्दर्पो दर्पश्चेति, क्षतः कन्दर्पदर्पो येनेति च ।  
तथा वृषः पुंरूपो गौश्चेति, वृषःश्रेष्ठ इति च ।  
तथा शिखी पावकश्च लोचने यस्येति च शिखिपावकलोचन इति च ।  
तथा सर्वमङ्गलासहितः पार्वतीश इति च सर्वैर्मङ्गलैस्महितश्तेति पौनरुक्त्यं चामुखाभासनं, पर्यवसानान्यथात्वं च अनुसन्धेयम् ।  
अथ व्यस्ततया समासान्तरायश्रयतया च दर्शियितुमुदाहरणान्तरं-दारुण इति ।  
पौनरुक्त्यापेक्षया दारुणा इति पञ्चम्यन्तम् ।  
पर्यवसाने तु प्रथमान्तम् ।  
इत्थं भस्म च भूतिश्चेति भस्मवनो ऽभिवृद्दिरिति च ।  
तथा रक्तं च शोणां चेति च रुधिरवच्छ्रेणमिति चावगन्तव्यम्ष ।  
इत्थं सुबन्तापेक्षया द्विधोदाहृतम् ।  
अथ तिङन्तापोक्षया-भुजङ्गेति ।  
कुण्डली सर्पो भुजङ्गश्च कुण्डली चेति भुजङ्गकुण्डलवानिति च ।  
शशी शुभ्राशुः, शीतगुश्चेति ।  
शं शिवः शुभ्रैः अंशुभिः शीतं चक्षुरिन्द्रियमिति च ।  
हरःशिव इति चेतो हर इति च योजनीयम् ।  
शशिशुभ्रांशुशीत गुरिति त्रुषु पौनरुक्त्यं दर्शितम् ।  
पायादव्याच्चेति तु तिङन्तापेक्षया इत इत्यपायविशेषणत्वेन पर्यवसाने पञ्चम्यन्ततया पायादव्यादित्यन्यथात्वम् ।  
पुनरुक्तवदाभासो यत्रेत्येवं हि संस्क्रिया ।  
अलङ्कार्यैकनिध्नत्वव्यक्त्ये समुपाश्रिता ॥  
अथ शब्दपौनरुक्त्यप्रस्तावाय सूत्रम्-  
शब्दपौनरुक्त्यं व्यञ्जनमात्रपौनरुक्त्यं स्वरव्यञ्जनसमुदायपौनरुक्त्यं च ।  
अत्राद्यं पदमुद्देश्यं चरमं तु द्वयं विधेयम् ।  
शब्दपौनरुक्तयं व्यञ्जनमात्रनिष्टतया, स्वरव्यञ्जनसमुदायनिष्ठतया च द्विप्रकारमित्यर्थः ।  
ननु केवलस्वरपौनरुक्त्यस्य किं वृत्तमित्यत आह-अलङ्कारप्रस्ताव इत्यादि ।  
अलङ्कारो हि विच्छ्रित्तिः, तत्प्रस्तावे केवलस्वरपौनरुक्त्यम चारुत्वात् न गणनामर्हतीति भावः ।  
तत्र व्यञ्जनमात्रमधिकृत्य सूत्रम्-  
  
  
सङ्ख्यानियमे पूर्वं छेकानुप्रासः ॥ रुअस्स्_४ ॥  
  
  
को ऽयं सङ्ख्यानियम इत्यत आह-द्वयोर्व्यञ्जनेत्यादि ।  
युग्मशो ऽवस्थितानां व्यञ्जनसमुदायानां परस्परमनेकधासादृश्यम् इह सङ्ख्यानियमः ।  
किन्नामेति ।  
दर्दुरो भेकः ।  
कायं निपीड्य वपुरायास्य ।  
सितच्छ्रदाः हंसाः ।  
अत्र दर्दुरदुरध्यवसाय इत्यादौ सङ्ख्यानियमः ।  
ननु सायं कायमित्यत्र को ऽलङ्कार इत्यत आह-अत्र सायं शब्देत्यादि ।  
यकारमात्रसादृश्यापेक्षया हि साय सायेतिच्छ्रेकानुप्रासः ।  
सायं कायमिति तुसानुस्वार यकारमात्रापेक्षया वृत्त्यनुप्रासः ।  
इत्थं च सति सायं शब्दे द्वयोरेकाभिधानलक्षणाःसङ्करः अभिधत्त इत्यभिधानं वाचक शब्दः एकवाचकानुप्रवेशलक्षणा इत्यर्थः ।  
लक्ष्यपदं निर्विवक्षुराह-छ्रेका विदग्धाः इति ।  
छेकोपलालितत्वाच्छेकानुप्रास इत्यर्थः ।  
अथानुप्रासान्तराय सूत्रम्-  
  
  
अन्यथा तु वृत्त्यनुप्रासः ॥ रुअस्स्_५ ॥  
  
  
अनयथात्वं त्रिधा सम्भवतीत्याह-केवलव्यञ्जनेत्यादि ।  
केवलव्यञ्जनसादृश्यं समुदायत्वाभावादन्यथात्वम् ।  
एकधा समुदायसादृश्यं त्वनेकधात्वविरहात् ।  
त्र्यादीनां पुनःसमुदायानां द्वयातिरिक्तत्वादन्यथात्वम् अनुसन्धेयम् ।  
लक्ष्यपदं निर्वक्ति-वृत्तिस्त्विति ।  
शृङ्गारादिरसविषयो यो ऽयं प्रतिनियमभाजां वर्णानां व्यञ्जनव्यापारः स वृत्तिरुच्यते ।  
सो ऽयं वर्णव्यापारो ऽस्मिन् वर्णारचनात्मके कविव्यापारे ऽस्तीत्युपचारेण वर्णरचनावृत्तिरित्याह-तद्वती पुनरित्यादि ।  
तस्यास्त्रैविध्यं दर्शयति - सा च परुषेत्यादि ।  
श्रुतिप्रतिकूलता वर्णानां परुषत्वम् ।  
या परुषवर्णारब्धा सा गौडीयी रीतिः ।  
या तु कोमलवर्णारब्धा सावैदर्भी ।  
मध्यमवर्णारब्धा तु पाञ्चाली ।  
एता रीतयो वामनादिभिः काव्यात्मत्वेन सिद्धिन्तताः ।  
उपपत्तिपर्यालोचनायां तु काव्यात्मकथा तावदास्ताम् ।  
यावता शब्दालङ्कारेष्वपि यो बहिरङ्गो वृत्त्यनुप्रासात्मा वर्णालङ्कारः तद्धर्मत्वात् तच्छ्रेषभूता एता इत्यलमप्रासङ्गिकवैदद्ध्य प्रवचनेन ।  
सह्या इति ।  
विषद्रवमुच इति ।  
किरणापेक्षया दुःसहत्वम् ।  
वाय्वपेक्षया तु गरलकल्पजलकणायोगः ।  
सरला अनरालपातिन्यः ।  
सितासितरुचेः उत्तरलतारकत्वात् अनवस्थितवर्णसन्निवेशाः साचीकृताः अपाङ्गान्निर्गन्तुम् इवेहमानाःसालसा रसानुशयं निवर्तमानाः ।  
यदुक्तं भावप्रकाशे-"आलस्यं तदभीष्टार्थात् व्रीडादेर्यन्निवर्तनम्" इति ।  
साकूता भवतु पश्याम इतीव व्याहरन्त्यः सरसाः ।  
रसो रागे विषे वीर्ये तिक्तादौ पारदे द्रवे ।  
रोषारुणिम्ना विषयं विंलिम्पन्त्यः मानानुविद्वाः दृष्टश्रुताद्यपराधजन्मा रोषोमानस्तेन सम्मूर्च्छिताः ज्वलत्कल्पा इत्यर्थः ।  
अत्र केवलव्यञ्जनपौनरुक्त्यलक्षणामन्यथात्वम् ।  
वृत्तिस्तु रोषवर्णनात्परुषा ।  
आटोपेनेति ।  
यद्यपि कवेर्वाणी प्रबलेन शब्दाडम्बरेण खेलन्ती प्रारम्भे प्रथते, तथापि सतां मानोरञ्जनं न कुरुते अमन्दैः सुन्दरैश्च गुणालङ्कारैः मुखरीकृतः सनिष्पन्दं विलसद्रसायन रसा सारानुसारी शृङ्गारादिको रसो यावन्न स्यादित्यत्र केवलवर्णा साम्यञ्चतुर्ष्वपि पादेष्वलङ्कारः ।  
भ्फङ्कारितेत्यादावेकधा समुदायसादृश्यं रसायन रसेत्यत्र तु रसेति समुदायत्रयस्य परस्परसादृश्यमित्यनुसन्धेयम् ।  
तथा च "आटोपे" त्यादौ गौडीया "अमन्दसुन्दरे" त्यादौ वैदर्भी, "गुणालङ्कारे"त्यादौ पाञ्चालीया च तत्तदर्थानुसारेण द्रष्टव्या ।  
प्रकृष्टो वर्णविन्यासो रसाद्यनुगतो हि यः ।  
सो ऽनुप्रासःस च छेक वृत्त्यु पाधिव शाद्रूद्विधा ॥  
समुदायद्वयं यत्र विविधं साम्यमृच्छति ।  
सच्छेकलालनात्प्रौढैः छ्रेकानुप्रासर् इरितः ॥  
व्यञ्जनव्यापृतिर्वृत्तिः वर्णानां रसगोचरा ।  
तत्संयोगदियं वर्णरचना वृत्तिरिष्यते ॥  
सा वैदर्भ्यादिभेदेन त्रिधा पूर्वैर्निरूपिता ।  
तयोपलक्षितत्त्वात्तु वृत्त्यनुप्रास इष्यते ॥  
इत्थं वर्णालङ्कारो द्विधा दर्शितः ॥  
अथ शब्दालङ्कारप्रस्तावः ।  
तत्र यमकलक्षणाय सूत्रम् ।  
  
  
स्वरव्यञ्जनसमुदायपौनरुक्त्यं यमकम् ॥ रुअस्स्_६ ॥   
  
  
स्वरव्यञ्जनात्मकस्य शब्दसमुदायस्य यत्तेनैव रूपेण पुनर्वचनं तद्यमनाद्यमकम् ।  
तस्य पादावृत्त्यर्धावृत्तादयो भेदाश्चिरन्तनैरेव बहुधा प्रपञ्चिताः ।  
ते काव्यगडुभूता इति नेहप्रतन्यन्ते ।  
किन्तु सर्वेषामेवैषां भेदानामेतद्वैचित्र्यत्रयम् आवहतीति अभिप्रायेणाह-अत्र कचिद्भिन्नार्थेत्यादि ।  
यम्यमानयोः समुदाययोर्द्वयोरपि कचिद्भिन्नार्थता, क्वचिदनर्थकतका, क्वचिदेकसस्यार्थ वत्त्वमपरस्य अनर्थकत्वमिति क्रोडीकृतसकलविशेषमेतद्भेदत्रयम् ।  
यो य इति ।  
रुचिरे रम्ये वनजायते पद्मदलवत् दीर्घे तस्याः नेत्रे यो यः पश्ययति, तस्य तस्यान्यनेत्रेषु अभिरतिरेव न जायते ।  
इदं द्वयोःसार्थकत्वे अनर्थकत्वे द्वैरूप्ये यथा- त्वं रावण! जगत्पुण्यैर्लङ्कालङ्कारभूरभूः ।  
वाल्मीकेर्येन ववृधे सारःसारस्वतःस्वतः ॥  
अत्र "रभूरभूरि" ति अनर्थकता ।  
"लङ्कालङ्कारे"त्यादौद्वैरूप्यम् ।  
इत्थमर्थपौनरुक्त्ये पुनरुक्तवदाभासं शब्दपौनरुक्त्ये तु अनुप्रासयमकालङ्कारौ च विवेचितौ ।  
अयोभयपौनरुक्त्ये हेयांशं विभक्तुं सूत्रम् ।  
  
  
शब्दार्थपौनरुक्त्यं प्ररुढं दोषः ॥ रुअस्स्_७ ॥  
  
  
प्ररुढग्रहणस्य प्रयोजनमाह-प्ररुढग्रहणमित्यादि ॥  
अप्ररुढपौनरुक्त्यं वक्ष्यमाणो भेदः ।  
तस्य प्ररुढाद्वैलक्षण्यमदोषात्मककत्वम् ।  
तदेवादोषात्मकत्वमभियुक्तसंवादेन द्रढयति-यदाहुरित्यादि ।  
शब्दस्यार्थस्य च पुनर्वचनमनुवादादतिरिक्ते विषये दोषः इत्यर्थः ।  
अथोपादेयांशमधिकृत्य सूत्रम् ।  
  
  
तात्पर्यभेदवत्तु लाटानुप्रासः ॥ रुअस्स्_८ ॥  
  
  
यत्र पौनरुक्त्ये शब्दार्थौ तावेव, तात्पर्यमात्रं त्वन्यत् ।  
सो ऽयं लाटोपलालनात् लाटानुप्रासः ।  
तस्मादसार्वजनीनत्वात् ग्राम्यानुप्रास इति केचित् ।  
ताला जाग्रन्तीति ।  
तदा जायन्ते गुणाः यदा ते सहृदयैर्गृह्यन्ते ।  
रविकिरणानुगृहीतानि भवन्ति कमलानि कमलानि ॥  
अत्र द्वितीययोर्गुण कमलशब्दयोः श्लाघाद्या श्रयत्वं तात्पर्यभेदः ।  
ननु यत्र प्रकृतिमत्रं तदर्थश्च पुनरुच्यते, न प्रत्ययतदर्थौ, अत्र को ऽलङ्कार इत्यत आह-अत्राब्ज पत्रेत्यादि ।  
विभक्त्यादेरिति ।  
आद्योहि नयनशब्दो बहुव्रीहिवर्तित्वात् अन्यपदार्थलिङ्ग वचनविभक्तिकः ।  
द्वितीयस्तु स्वलिङ्गवचनविभक्तिकः ।  
अतो नेह विभक्त्यादेः पुनरुक्तिः ।  
नापि लाटानुप्रासत्वहानिः ।  
कुत इत्यत आह-बहुतरशब्दार्थपौनरुक्त्यादिति ।  
इत्थं च सति पदनुबन्धनतया प्रातिपदिक मात्रनिबन्धनतया च लाटानुप्रासो द्विधा मन्तव्यः ।  
अनन्वयाद्विशेषमस्य दर्शयति-काशाः काशा इवेत्यादि ।  
अनन्वये ह्येकस्यैवोपमानोपमेयत्वम् ।  
तत्र यद्यपि अर्थपौनरुक्त्यं लक्षणम्, अथापि शब्दपौनरुक्त्यं दोषभयादङ्गीक्रियत एव ।  
"यथोद्देशस्तथैव प्रतिनिर्देश" इति न्यायोल्लङ्घने पर्यायप्रक्रमभेददोषप्रसङ्गात् ।  
लाटानुप्रासे तु शब्दपौनरुक्त्यमपि लक्षणमिति विशेषः ।  
तदेतदाह-अन्योन्यापेक्षेत्यादि ।  
परस्परव्यपेक्षिणोः शब्दार्थयोः पौनरुक्त्यं लाटानुप्रासः ।  
अनन्वये त्वर्थमात्रपौनरुक्त्यमित्यर्थः ।  
अत्रार्थे सङ्ग्रहश्लोकः - अनन्वये तु इत्यादि ।  
औचित्यादुद्देशप्रतिनिर्देशयोः ऐकरूप्यसमाश्रयणलक्षणात् ॥  
यत्र तावेव शब्दार्थौ तात्पर्यं तु विभिद्यते ।  
तत्पौनरुक्त्यमाचार्यैर्लाटानुप्रास इष्यते ॥  
दोषापत्तिभयादेव शब्दैक्यं स्यादनन्वये ।  
अस्मिंस्तु लाटानुप्रासे साक्षादेव हि लक्षणम् ॥  
अथ पौनरुक्त्यनिबन्धनानामलङ्काराणां नियमनाय सूत्रम् ।  
  
  
तदेवं पौनरुक्त्ये पञ्चालङ्काराः ॥ रुअस्स्_९ ॥  
  
  
यथैवं पौनरुक्त्यं व्यपाश्रित्य वर्गशो ऽवतिष्ठन्ते ।  
तथोपमादयो ऽपि साधर्म्यादिव्यपाश्रयेण वर्गशो ऽवस्थायिन इत्यव बोधितं मन्तव्यम् ।  
तदिदं न्यायविदामवगतमेवेत्यभिप्रायेणाह-निगदव्याख्यातमिति ।  
निगदशब्दोच्चारणं तन्मात्रेण प्रतीतार्थत्वात् व्यख्यातकल्पमित्यर्थः ।  
अथ चित्रार्थं सूत्रम् ।  
  
  
वर्णानां खङ्गाद्याकृतिहेतुत्वे चित्रम् ॥ रुअस्स्_१० ॥  
  
  
सङ्गतिमाह-पौनरुक्त्य - प्रस्ताव इत्यादि ।  
स्थानविशेषेषु खङ्गाद्यवयवविशेषेषु विन्यासक्रमेणश्लिष्टानां वर्णानां यत्पाठे पौनरुक्त्यं तदात्मकस्य खङ्गबन्धादिचित्रस्य कथनं पौनरुक्त्यप्रस्तावे सङ्गच्छ्रत इत्यर्थः ।  
ननु कथमयं शब्दालङ्कारः? लिपिसन्निविष्टानांवर्णानां वाचकत्वाभावात् इत्यत आह-यद्यपीत्यदि ।  
खङ्गादिसन्निवेशो हि लिप्यक्षराणाम् एव न श्रोत्राकाश समवायिनाम्ष ।  
वाचकत्वं तु श्रोत्राकाशसमवायिनामेव न पुनर्लिपि सन्निवेशिनाम् ।  
इत्थं च सति खङ्गादिबन्धगतानां यद्यपि वाचकशब्दालङ्कारता नोपपद्यते, तथापि लौकिकानां लिप्यक्षरेशष्वपि वाचकत्वप्रतीतेवचिकशब्दालङ्कारत्वमुपचर्यत इति भावः ।  
अतः स्थूलबुद्धिलालनीयत्वात् वाचकशब्दबहिर्भावाच्च नात्र कविभिरादरः कार्य इति मन्तव्यम् ।  
आदिशब्दार्थमाह-आदिग्रहणादित्यादि ।  
यथाव्युत्पत्तिसम्भवं, यथा शब्दः प्रत्येकमभिसम्बध्नाति ।  
अतो यथाव्युत्पत्ति यथासम्भवं च पद्ममुरज गोमूत्रिकादिबन्धानां परिग्रहो ऽभ्यनुज्ञायत इति शेषः ।  
भासत इति ।  
प्रतिभया सारभूत सभा ते भासते ।  
बतेत्याश्चर्ये ।  
रसाभाताशृङ्गारादिना समन्तादुपशोभिता ।  
हताविभा निर्णाशितव्यामोहा ।  
भावितात्मातत्संस्कारैः आत्मानं भावितवती ।  
शुभा वादे तत्त्वबुभुत्सा(सया?) तु (वा?) विजिगीषया वा वादमात्रे विदग्धा ।  
अत एव देवाभासुधर्मासदृशीत्यर्थः ।  
अत्रोद्धारप्रकारमुपदिदिक्षु - एषो ऽष्टदल इत्यादि ।  
दलानि दिक्षु चत्वारि चत्वारि च विगिक्षु, प्रथमाक्षरं कर्णिकायाम् ।  
अथ दलेषु द्वयं द्वयमक्षराणां प्राग्दलात् प्रादक्षिण्येन पाठः ।  
दिग्दलेषु प्रवेशनिर्गमौ ।  
अत्रायं निष्कर्षः- कर्णिकायां लिखेदेकं द्वौ दिक्षु विविक्षु च ।  
प्रवेशनिर्गमौदिक्षु पद्मबन्धो भवेदयम् ॥  
आरोप्यलिपिवर्णानां साम्याद्वाचकवर्णताम् ।  
खङ्गबन्धादिकं चित्रं काव्यालङ्कार इष्यते ॥  
इति ॥  
इति श्रीविद्याचक्रवर्तिकृतौ अलङ्कारसर्वस्वसञ्जीवन्यां शब्दालङ्कारप्रकरणम्  
  
॥ अर्थार्थालङ्काराः ॥ तत्र सादृश्यविच्छ्रत्तिविशेषैः नानालङ्कारबीजभूतामुपमामादौ लक्षयितुं सूत्रम् ।  
  
  
उपमानोपययोः साधर्म्ये भेदाभेदतुल्यत्वे उपमा ॥ रुअस्स्_११ ॥  
  
  
उपमीयते साधर्म्यं नयतीत्युपमानम् अप्राकरणिकोर्ऽथः तच्च नियमेन अधिकगुणमेव भवति गुणाधावृत्वात् ।  
उपमीयते साधर्म्यं नीयते इत्युपमेयं प्राकरणिकोर्ऽथः तच्च नियमेनाधेयगुणत्वात् न्यूनगुणामेवं भवति ।  
तयोर्यस्तुलित भदाभेदांशः समानधर्माभिसम्बन्धः , स उपमालङ्कार इति सूत्रार्थः ।  
तदेतद् व्याचिख्यासुः प्रकरणाविभागायाह-अर्थालङ्कारेति ।  
ननु साधर्म्यं नामैतदुपमानोपमेययोरेव भवति ।  
न कार्यकारणादिकयोः ।  
इत्थमपर्यवसानसिद्धयोरनयोः किं शब्दोपादानेनेत्यत आह-उपमानोपमेययोरितीत्यादि ।  
सुद्धे सत्यारम्भो ऽयं, प्रसिद्धयोरेवोपमानोपमेययोरलङ्कारत्वमिति नियमाय ।  
अतो मेरुसर्षपादौ विवक्षया परिकल्पयितुं शक्यो ऽपि उपमानोपमेयभावो नालङ्कारविषयः ।  
अप्रतीतत्वादित्यनुसन्धेयम् ।  
भेदाभेदेत्यस्य व्यावर्त्य दर्शयितुं साधर्म्यं प्रकारान्विविनक्ति साधर्म्ये यत्र इत्यादि ।  
व्यकिरेकवदिति ।  
"तत्र तस्येवेति"वतिः ।  
व्यतिरेकालङ्कारे यथेत्यर्थः ।  
यथास्यामिति ।  
उदाहरिष्यत इति शेषः ।  
भेगाभेदतुल्यत्व एवोपमा स्यादिति यदुक्तं तत्प्रामाणिकसंवादेन द्रढयितुमाह-यदाहुरित्यादि ।  
भाष्यकृदादय इति शेषः ।  
सामान्यं साधर्म्यम् ।  
विशेषोवैधर्म्यम् ।  
सदृशतायाः उपमाया; साधर्म्यवैधर्म्ययोः तुलया वृत्तावुपमा स्यादिति यावत् ।  
यदेतदस्या उद्देशे प्राथम्यं तत्र प्रयोजनं दर्शयति-उपमैव चेति ।  
प्रकारवैचित्र्येणेति ।  
तथाहि-मुखं चन्द्र इवेत्युपमा ।  
मुखं मुखमिवेत्यनन्वयः ।  
मुखं चन्द्र इव सतदिवेत्युपमेयोपमा ।  
दृष्ट्वा मुखं चन्द्रमनुस्मरामीति स्मरणम् ।  
मुखमेव चन्द्र इति रूपकम् ।  
मुखचन्द्रेण तापः शाम्यतीति परिणामः ।  
किं चन्द्र आहोस्विन्मुखम् इति सन्देहः ।  
मुखं चन्द्र इतिचकोरा नन्दन्तीति भ्रान्तिमान् ।  
चन्द्र एव न मुखम् इति अपह्नुतः ।  
नूनं चन्द्र इवेत्युत्प्रेक्षा ।  
चन्द्रं पश्येत्यतिशयोक्तिः ।  
अस्यां प्रावृषि मुखं चन्द्रबिम्बञ्च विच्छ्रायमित्येका तुल्ययोगिता ।  
शरदि रम्यमितित्वन्या ।  
इदं च तच्च रम्यमिति दीपकम् ।  
मुखमेव रम्यं चन्द्र एव हृद्य इति प्रतिवस्तूपमा ।  
भुविमुखं दिवि चन्द्र इति दृष्टान्तः ।  
मुखदूषणं चन्द्रमसो मलिनीकरणमिति निदर्शना ।  
चन्द्रादधिकं मुखं, मुखादधिकश्चन्द्र इति व्यतिकेकः ।  
चन्द्रेण सह मुखमिति सहोक्तिः ।  
न मुखेन विना चन्द्रः समीचीना इतिविनीक्तिः ।  
कलाभिरामं मुखमिति समासोक्तिः ।  
कलाभिरामौ मुखचन्द्राविति श्लेषः ।  
नमस्ते चन्द्र प्रसन्नो ऽसि इत्यप्रस्तुतप्रशंसा ।  
मुखे रोषो न दोषाय नहीन्दो र्निन्दायै कलङ्करेखेत्यर्थान्तन्यासः ।  
इत्थं स्वप्रकारवैचित्र्येण सादृश्यविच्छ्रित्तिविशेषात्मना यतो नानालङ्कारनिदानभूता, अतोर्ऽथालङ्कारेषु प्रथमं निर्दिष्टेति यावत् ।  
स्थूलप्रभेदप्रथनभीरुता माविश्चिकीर्षुराह-अस्याश्च पूर्णेत्यादि ।  
पूर्णालुत्पात्वेत्यत्र भाषितपुंस्कत्वाभावात् न पुंवद्भावः ।  
सञ्ज्ञे हि खलूपमाया एते पूर्णालुत्पाचेति ।  
तत्रोपमानोपमेयसाधारणधर्म उपमाप्रतिपादकानां चतुर्णामपि शब्दो पादानेपूर्णा ।  
एकस्य द्वयोस्त्रयाणां वा लोपे लुत्पा ।  
अनयोर्भेदप्रभेदवैचित्र्यसहस्रमस्माभिः सम्प्रदायप्रकाशिन्यां काव्यप्रकाशबृहट्टीकायां वितत्य दर्शितम् ।  
लघुटौकायां च यथोपयोगमिति ततो ऽवधार्यम् ।  
अयं पुनराचार्यः सर्वस्यैवोपमाप्रपञ्चस्य अन्यैः अनुपपादितचर वैचित्र्यत्रयमुपपादयिषुराह-तत्रापि साधारणाधर्मस्येत्यादि ।  
अनुगामितया उभयाभिसम्बन्धार्हतया ।  
मुखं चन्द्र इव हृद्यमित्येकेनैव रूपेण हृद्य त्वादेःसाधारणधर्मस्य निर्देशः क्रियते इत्येकं वैचित्र्यम् ।  
अथ वस्तुप्रतिवस्तुभावेन पृथङ्निर्देश इति द्वितीयम् ।  
एकोर्ऽथो वस्तुत्वेनोपमेयगतः प्रतिवस्तुत्वेन निर्दिश्यत इति यावत् ।  
यदैवं पृथङ्निर्देशः, तदावान्तरभेदो ऽस्तीत्याह-पृथङ्निर्देशेचेत्यादिना ।  
सम्बन्धिभेदमात्रमिति ।  
"वलितकन्धरमाननमावृत्तवृन्तशतपत्रनिभम्" इत्यादौ हि येन सह सम्बध्नाति साधारणो धर्मः स सम्बन्धी, केवलं भिन्नः एकत्र कन्धरा अपरत्र वृन्तं तद्भेदोपाधिना स्वयमभिन्नो ऽपि अभेदोधर्मोभेदेन निर्दिष्टः ।  
इदमेकं वैचित्र्यम् ।  
प्रतिवस्तूपावदिति ।  
यथा प्रतिवस्तूपमायाम् ।  
अभिन्न धर्मस्य भेदेन निर्देशे न्यायोयःस इहापि सम्भवतीति यावत् ।  
यदा प्रतिवस्तूपमायाम् ।  
अभिन्नधर्मस्य भेदेन निर्देशे न्यायोयःस इहापि सम्भवतीति यावत् ।  
यदा पुनरंसार्पित हारो ऽयं सनिर्झरोद्गार इवेत्यादौ साधर्म्यं धर्मिद्वारकं, तदा द्वयोरैकात्म्यभावात् न वस्तुप्रतिवस्तुभावः ।  
अपि तु बिम्बप्रतिबिम्बभावनय इत्याह-बिम्बप्रतिबिम्बभावो वेति ।  
प्रतिबिम्बं प्रतिमा ।  
हारनिर्झरादौ हि बिम्बप्रतिबिम्बनयेनसाधर्म्यावगतिः ।  
अत्र नये दृष्टान्तालङ्कारं दृष्टान्तयति-दृष्टान्तवदिति ।  
अत्रैतदाकूतम् ।  
या यावती सम्भवत्युपमापूर्णा लुत्पा च सप्रभेदप्रपञ्चा सा सर्वैवास्मदुपदर्शितेन वैचित्र्यत्रयेण त्रिधा प्रथत इति ।  
प्रभामहत्येति ।  
प्रभापेक्षया महतीति कथनात् स्वापेक्षया तन्वीति विवक्ष्यते ।  
तदेतत्प्रभामहत्त्वं दीपशिखापेक्षया देव्याः साधारणो धर्मः ।  
उभे हि खलु एते स्वापेक्षया तनीयस्यौ प्रभापेक्षया तु महत्यौ ।  
एवं संस्कारवत्त्वं वागपेक्षया ।  
तत्र वाचिसंस्कारो व्याकृतिः, देव्यां तु निसर्गसिद्धदिव्यानुभाववासनानुवृत्तिः ।  
त्रिमार्गयेत्यत्र तु साधारणधर्मः प्रतीयमानः ।  
न चात्र प्रक्रमभेदः शङ्क्यः ।  
जगत्पावनत्वादेःसाधारणधर्मस्य उभयत्रापि सुप्रसिद्धतमस्य शब्दोपादाननिरपेक्षत्वात् ।  
इत्थं च सत्यनुपात्तस्यापि साधारणधर्मस्यानु गामितयैकरूप्येण निर्देश उदाहृतो मन्तव्यः ।  
यद्वा त्रिमार्गयेत्येतदेव तन्त्रेण न्यायेन देवीविशेषणतयापि सङ्गच्छ्रते ।  
तथाहि-त्रिवृत्करणादिवैदिकप्रक्रियानुसारेण वा, त्रैपुरादितान्त्रिकप्रक्रियानुसारेण वा देव्यास्त्रिमार्गत्वं प्रसिद्धमेव ।  
हिमगिरेस्तु दीपत्रिदिवमार्गमनीषिभिःसह साधारणो धर्मः पूतत्वम् ।  
विभूषितत्वं या आद्यन्तवाक्यापेक्षया पूर्णोपमा ।  
मध्यमवाक्यापेक्षया लुत्पसाधारणधर्मा ।  
तत्रापि सा पूर्णैव वा ।  
सा च मालारूपेणावस्थानान्मालोपमेत्यादि वैचित्र्यमनुसन्धेयम् ।  
अथ वस्तुप्रतिवस्तुभावेनोदाहरति-यान्त्येति ।  
मालतीविलाससाक्षात्कारोत्क्षुभितमन्मथस्य माधवस्येयमुक्तिः ।  
यान्त्या उपवनात्पुरं प्रति करेणुकया गच्छन्त्यासहचरीसंल्लापादिव्यपदेशेन वारंवारमपवृत्तशिरोधरा, अत एव आवृत्तवृन्तस्य कलहंसकर्णकण्डूयनादिना विवलितबन्धनस्य कुशेशयस्य सदृश्यम् आननम् वहन्त्याः कटाक्षो मे हृदये निखातः ।  
अपाङ्गे निक्षित्पा चक्षुःप्रभा स कटाक्षः, सः कीलित इव ।  
केन प्रकारेण? गाढं परिचाल्यापि उत्कीलयितुं न शक्यते, यथा तथेति यावत् ।  
कीट्टक्कटाक्षः? अमृतेन दिग्धः लित्पः, यतस्तदा जीवातुरभूत् ।  
विषेण च दिग्धः यतःसम्प्रति दहति ।  
अत्रैक एव धर्मःसम्बन्धिभेदेन वलितावृत्तशब्दाभ्यां वस्तुप्रतिवस्तुभावेन निर्दिष्टः ।  
वस्तुप्रतिवस्तुभावो ऽयं धर्मापेक्ष एव ।  
बिम्बप्रतिबिम्बभावस्तु धर्म्यपेक्ष इति व्यवस्थार्थमाह-धर्म्यम्भिप्रायेणेत्यादि ।  
पाण्ड्यो ऽयमिति ।  
हारनिर्झरादीनां धर्मित्वाद्विम्बप्रतिबिम्बभावः ।  
भेदाभेदतुलावृत्तौ साधर्म्यमुपमोच्यते ।  
धर्मविच्छित्तिवशतः त्रैविध्यमुपयाति सा ॥  
अनन्वयं सूत्रयति-  
  
  
एकस्यैवोपमानोपमेयत्वे अनन्वयः ॥ रुअस्स्_१२ ॥  
  
  
ननु उपमेयत्वमुपमानत्वं च कथमेकत्रैव सङ्गच्छ्त इत्याह-वाच्याभिप्रायेणोत्यादि ।  
पूर्वं रूपमुपमेयत्वं तदनुगमो वाच्याभिप्रायेण यत्पुनरपूर्वं रूपमुपमानत्वं तदनुगमो व्यङ्ग्याभिप्रायेणेति यावत् ।  
नन्वेकत्र विरुद्धधर्मोपनिबन्धलभ्यः कोर्ऽथ इत्यत आह-एकस्य तु विरुद्धेत्यादि ।  
सब्रह्मचारी सदृशः ।  
एकस्यैवोपमानोपमेतत्वकॢत्पिः सदृशान्तरसम्बन्धनिवृत्त्यर्थमित्यर्थः ।  
यत इत्थं सदृशान्तरस्यानन्वयः अतःसञ्ज्ञेयमन्वर्थेत्याह-अत एवानन्वय इत्यादि ।  
योगः प्रवृत्तिनिमित्तम् ।  
अपि शब्देन सदृशान्तरनिवृत्तिःसमुञ्चीयते ।  
यद्धेर्ऽजुन इति ।  
उत्प्रासनमभिप्रायपरिज्ञानम् ।  
अत्र प्रथमार्जुनभीमशब्दौ वाच्यपरौ, चरमौ तु व्यङ्ग्यपरौ ।  
विरुद्धधर्मसंसर्गस्तुल्यान्तरनिवृत्तये ।  
अतस्तदन्वयाभावात् भवेदयमनन्वयः ॥  
अथ तृतीयसब्रह्मचारिनिवृत्तिफलीमुपमेयोपमां सूत्रयति-  
  
  
द्वयोः पर्यायेण तस्मिन्नुपमेयोपमा ॥ रुअस्स्_१३ ॥  
  
  
द्वयोरुपमानोपमेयभावविनिमये सत्युपमेयोपमालङ्कार इत्यर्थः ।  
तदेतद्व्याचष्टे-तच्छब्देनेत्यादि ।  
तच्छब्देनोपमानोपमेयत्वप्रत्यवमर्श इति वदता सन्निहितानन्वयप्रत्यवमर्शशङ्का निवार्यते ।  
अनन्वयाद्वैधर्म्यान्तरं दर्शयितुमाह-पर्याय इत्यादि ।  
यौगपद्यमिहैकवाक्यानुप्रवेशः ।  
तदभावाद्भिन्नवाक्यत्वमेवेत्याह-अतैवत्विति ।  
अत्रायमाशयः ।  
उपमेयमुद्देश्यम्, उपमानं तु विधेयम् ।  
इत्थं च सत्युपमानोपमेयभावव्यत्ययो वाक्यैकवाक्यतामन्तरेण न सम्भवति ।  
अनन्वये तु पदैकवाक्यतैवेति ।  
अत्र बिम्बप्रतिबिम्बभावो न सम्भवति ।  
भिन्नवाक्यत्वेन तन्निबन्धनवैचित्र्यप्रतीतेः ।  
साधर्म्यनिबन्धनमन्यत् ।  
वैचित्र्यद्वयं सम्भवतीत्याह-इयं तु धर्मस्येत्यादि ।  
साधारण्यमैक्यरूप्येण निर्देशः ।  
वस्तुप्रतिवस्तुभावस्तु प्रतीतचरः ।  
खमिवेति ।  
अत्र प्रतीयमानस्य नैर्मल्यधर्मस्यानुगामित्वेन साधारण्यम् ।  
सच्छ्रायेति ।  
छ्राया, शोभा अत्र सच्छायत्वं सम्बन्धिभेदाद्भिन्नम् ।  
उपमानोपमेयत्वव्यत्ययो न क्रमं विना ।  
उपमेयोपमा तेन वाक्यभेदैकगोचरा ॥  
अथ स्मरणं सूत्रयति-  
  
  
सदृशानुभावाद्वस्त्वन्तरस्मृतिः स्मरणम् ॥ रुअस्स्_१४ ॥  
  
  
सदृशानुभवात् सदृशान्तरस्मरणं स्म्रणालङ्कारः ।  
व्याचष्टे-वस्त्वन्तरमिति ।  
सदृशं समभिव्याहाराद्वस्त्वन्तरसदृशमेवेति भावः ।  
द्विष्ठस्य धर्मस्य एकत्र स्थास्नोः प्रतियोग्यपेक्षामन्तरेण अनुपरमादनुमानवैर्म्यायाह-अवनाभावेत्यादि ।  
अविनाभावो व्यात्पिः ।  
नहि गवादिदर्शने नियमेन गवयादिसदृशान्तरस्मरणमस्ति ।  
तादात्म्यवदुत्पत्त्योरन्यतराभावेनालिङ्गत्वात् ।  
अतिशयितेति ।  
इयं योद्धुकामं लवमालोक्य सकौतुकस्य सूतस्य चन्द्रकेतुं प्रत्युक्तिः ।  
तदैव तुल्यरूपमिति सदृशानुभावोद्गघाटनम् ।  
असादृश्यहेतुका स्मृतिर्नस्मरणालङ्कार इत्याह-सादृश्यं विना त्विति ।  
प्रत्युदाहरति-अत्रानुगोदमिति ।  
अत्र हि पूर्वानुभूतार्थदर्शनादेव स्मृतिः न तु सदृशानुभवात् ।  
प्रसङ्गात् गूढमभवन्मतयोगदोषमुद्घाटयति-अत्र च कर्तृविशेषणानामित्यादि ।  
मृगयादशाभाविकर्तृविशेषणानां स्मरामीति स्मरणक्रियाकर्तृर्दाशरथेर्विशेषणानां मृगयनिवृत्त्यादीनां स्मर्तव्यदशाभावित्वे ऽनुभूतचरत्वात् ।  
स्मर्तव्यमृगयादशभावित्वे युक्ते स्मर्तृदशाभावित्वं मृगयानिवृत्तिंस्मरामीति स्मरणकालभावित्वमसमीचीनम् ।  
नहि मृगयानिवृत्त्यपनीतखेदत्वादिविशिष्टस्मृतिः ।  
किन्तु मृगयानिवृत्त्यादिकं स्मर्तव्यसुत्पिविशेषणमत इष्टार्थो ऽपि न भवतीत्यभवन्मतयोगाख्यो ऽयं दोषः ।  
ननु यदि प्रेयो ऽलङ्कारो रतिभावात्मकः, न तदा स्मृतिः ।  
यदा तु व्यभिचारिभावात्मकस्तदा स्मृतिरूपो ऽपि कदाचित्सम्भवति ।  
ततो ऽस्य स्मरणालङ्कारस्य किं वैधर्म्यमित्यत आह-प्रेयो ऽसङ्कारास्य त्वित्यादि ।  
उदाहृत्य दर्शयति-अहो कोपे ऽपि कान्तं मुखमित्यादि ।  
अत्राभिनिविष्टस्य नायकस्य प्रियानुरागसंस्काराणां सस्कारान्तराभिभाव कतयाभूयोभूयःसमुद्धुध्यमानानां महिम्नैव स्मृतिः, नहि सदृशानुभावात् ।  
वैधर्म्यान्तरमुद्धावयति-तत्रापि विभावेत्यादि ।  
विभावानुभावादिभिः यदा स्मृतिर्व्यज्यते, तदैव हि भावालङ्कारः ।  
यैर्दृष्टो ऽसीति ।  
प्रासप्रहारनेत्रयोरसृक्स्त्रुत्यनलज्वालयोः परपातनकालदहनयोः नायकस्मररिप्वोश्च सादृश्यं विवक्ष्यते ।  
अत्र यो ऽयं सदृशवस्त्वन्तरानुभावोयैर्दृष्टो ऽसीति निर्दिष्टः ।  
नासौ स्मररिपुस्मरणजननात्स्मरणालङ्कारः किन्त्वशक्यस्मररिपुदर्शनकौतुकास्तमयरूपार्थान्तरकरणात्मा विशेषालङ्कारः ।  
एतद्दर्शनेन तदपि सिद्धमिति प्रतीतेः ।  
नन्वशक्यवस्त्वन्तरकरणं विशेषालङ्कारस्य लक्षणं, इह तु करणं नोपलभामह इत्यत आह-करणास्येत्यादि ।  
कृञ्भ्वस्त्यर्थानां सर्वधात्वनुयायित्वात् क्रियायाःसामान्यात्मा करोत्यर्थः दर्शने ऽपि सम्भवत ।  
यिदुक्तमस्माभिः प्रयोगदीपिकायाम् ।  
"ते ऽस्त्यर्था धातवोज्ञेया य उदासीनकर्तृकाः ।  
विकुर्वाणप्रयुञ्जानकर्तृका भूकृञर्थकाः " ॥  
इति ॥  
येषां कर्तारः उदासतेते ऽस्त्यर्थाः ।  
येषां विकुर्वते ते भवत्यर्थाः ।  
येषां तु प्रयुञ्जते ते करोत्यर्थाः ।  
अतोदृशिः प्रयुञ्जानकर्तृकत्वात् करोत्यर्थ एवेति सिद्धम् ।  
ननु स्मररिपुदर्शनकौतुकास्तमये प्रकृतनायकदर्शनं हेतुरिति काव्यलिङ्गं किं न स्यादित्यत आह-मतान्तर इत्यादि ।  
अस्मद्दर्शने विशेषालङ्कारः, मतान्तरे काव्यलिङ्गं, स्मरणं तु सर्वत्र न भवतीति भावः ।  
काव्यलिङ्गत्वाभावे अशक्यकरणात्मा विच्छित्तिविशेषहेतुः ।  
स्मृतिःसा स्मर्यते यत्र सदृशात्सदृशान्तरम् ।  
असादृश्यादवाच्यत्वादितः प्रेयान्विभिद्यते ॥  
इत्थं भेदाभेदतुल्यत्वे ऽलङ्कारान्विविच्य अभेदप्राधान्यमधिचिकीर्षुराह-तदेते सादृश्येत्यादि ।  
तत्राप्यारोपमूललङ्काराणां बीजभूतं रूपकमादौ सूत्रयति-  
  
अभेदप्राधान्य आरोप आरोपविषयानपह्नवे रूपकम् ॥ रुअस्स्_१५ ॥  
  
  
ऽमुखमेव चन्द्रऽ इत्यादौ हि साधर्म्यमभेदप्राधान्यम् ।  
चन्द्रत्वाद्यारोपस्य यो विषयो मुखादिः तस्यानपह्नवश्च रूपकालङ्कार इति सूत्रार्थः ।  
तदेतद्व्याचष्टे-अभेदस्येत्यादि ।  
भेदस्य वस्तुतःसद्भाव इत्यातिशयोक्तितो वैधर्म्यदर्शितम् ।  
अथारोप शब्दार्थं विवृण्वन् व्युदसनीयविषयविवेचनपुरस्कारेण विषयमस्य विवेचयति-आरोपो ऽन्यत्रान्येति ।  
अन्यत्र हि मुखादौ अन्यस्य चन्द्रादेरध्यवसानमारोपः ।  
स च द्विष्ठत्वात् विषयिणा विषयेण चावष्टभ्यते ।  
इत्थं द्वौ शब्दौ सिद्धौ ।  
यदा चन्द्र एव न मुखमिति विषयस्यापह्नवः तदापह्नुत्यलङ्कारः ।  
अनपह्नवे तु रूपकमिति विभागः ।  
लक्ष्यपदं निर्वक्ति-विषयिणा विषयस्य रूपवतः करणादिति ।  
विषयी विषयं स्वेन रूपेण रूपवन्तं करोतीति रूपकमित्यर्थः ।  
उपमातः प्रभृति साधर्म्याधिकारम् अनुस्मारयति-साधार्म्यं त्वित्यादि ।  
तत्रार्थे संवादायाह-उपमैवेत्यादि ।  
तिरोभूतभेदा नत्वपह्नुतभेदा ।  
आरोपमूलस्याध्यवसायमूलेभ्य उत्प्रेक्षादिभ्यो निर्देशप्राथम्यन्न्यायतो ऽवस्थापयति-आरोपादभेदेनेत्यादि ।  
प्रकृष्यते ।  
अतिसादृश्यप्रत्यायनाद्रसस्य प्रत्यासन्नोपकारी भवतीत्यर्थः ।  
इतिर्हेतौ ।  
यत इत्थमभेदेनाध्यवसायः प्रकृष्यते, अतस्तन्मूलालङ्काराणां विभजनं पश्चात्करिष्यत इति शेषः ।  
अत्रेदमनुसन्धेयम् ।  
इह यावानलङ्कारवर्गो विवेचयिष्यते, विवेचितचरश्च, स सर्वश्चैव(तस्य सर्वस्यैव?) अत्र रसं(प्रति?)प्रत्यासन्नोपकारिता पुनरारादुपकारिता ।  
तत्र यद्यपि प्रत्यासन्नोपकारिणां प्राधान्यं, तथापि तेषां सूक्ष्मतरत्वात् स्थूलालङ्कारपुरस्कारेण व्युत्पादनमिति ।  
तद्भेतानाह-इदञ्च निरवयवमित्यादि ।  
परम्परितं परम्परायातम् ।  
प्रथमग्रहणं प्रभेदान्तरप्रथनोपोद्घातः ।  
निरवयवस्य द्वैविध्यं दर्शयति-आद्यमित्यादि ।  
केवलं सहचररूपकान्तररहितं मालारूपकं नानारूपकसाहचर्यावस्थम् ।  
सावयवस्य द्वैविध्यमाह-द्वितीयं समस्तेत्यादि ।  
वस्तुशब्दो ऽत्र पदार्थवचनः ।  
समस्तानि निरवशेषाणि विशेषण विशेष्यात्मकानि वस्तूनि विषयो यस्य तत् समस्तवस्तुविषयम् ।  
यत्पुनः विशेषणांशे क्वचिन्न क्रियते विशेषणांशान्तरे विशेष्ये च क्रियते तदेकदेश एव विशिष्य वर्तनादेकदेशविवर्ति ।  
परम्परितं तु चतुर्धेत्याह-तृतीयं तु श्लिष्टाश्लिष्टेत्यादि ।  
श्लिष्टशब्दम् अश्लिष्टशब्दं चेति द्वैरूप्यमनुप्रपद्य प्रतिस्वं केवलं मालारूपं चेति प्रतम इत्यर्थः ।  
भेदचर्चां निगमपति-तदेवमष्टाविति ।  
केवलनिरवयवं, मालानिरवयवं, समस्तवस्तुविषयं सावयवम्, एकदेशविवर्ति सावयवं, श्लिष्टशब्द केवलपरम्परितं, श्लिष्टशब्दमालापरम्परितम्, अश्लिष्टशब्दकेवलपरम्परितम्, अश्लिष्टशब्दमालापरम्परितञ्चेति ।  
यदा तु विशेषणांश रूपणबलादेव विशेष्ये रूपकमर्थादवगम्यते, तदा समासोक्तिरूपकम् ।  
यद्वा समासेनोक्तम् ।  
एवमादिभेदाः स्थूलतया न प्रतन्यन्त इति आह-अन्येत्वित्यादि ।  
दास इति ।  
अस्मीत्यहमर्थे निपातः ।  
अत्र पुलकाङ्कुराणां कण्टकत्वेन निरवयवरूपणं ।  
तच्च रूपकान्तर-साहचर्याभावात् केवलम् ।  
पीयूषप्रसृतिरिति ।  
दात्रं लवित्रं, लूनिर्लवनं ।  
विमनस्कत्वं निशि विरहेणद्विर्भावो द्विरुदयः एतन्मालानिरवयवम् ।  
विस्तारशालिनीति ।  
पत्रपात्रं पलाशोपरचितममत्रं, भानिताराः ।  
भक्तम् अन्नं, धनं शृतम् ।  
अत्र ग्राम्यजनोक्तौ समस्तपदार्थविषयत्वात् समस्तवस्तुविषयं सावयवं रूपकम् ।  
आभातीति ।  
क्षितिभृद्राजा स एव क्षितिभृत् शैलः ।  
निस्त्रिंशः खङ्गः स एव तमालवनान्तलेखा ।  
अत्र कीर्तीनां हठहृतमहिलात्वमर्थात् प्रतीयत इति एकदेश विवर्ति सावयवम् ।  
क्षितिभृत इत्यंशे तु सङ्करः इत्यभिप्रायेणाह-क्षितिभृत इत्यत्रेत्यादि ।  
किं पद्मस्येत्यादि ।  
अत्र न हन्ति किमित्यादौ नाञा प्रथमतो हननादिनाषेधः किमिति काक्वा निराक्रियते ।  
अतो हन्त्येवेत्याद्यर्थः सम्पद्यते ।  
अत्र वक्त्रेन्दुरिति रूपणम् यस्येन्दुनिष्ठस्य पीयूषस्य हेतुः तदधरामृतेन सह श्लिष्टम् ।  
इतरथा तदपीहास्तीत्युपन्यासः कथं सङ्गच्छ्रते ।  
अत इन्दुरूपणद्वारा भातत्वात् परम्परितं केवलं च ।  
तदेतद्दर्शयितुमाह-अत्र वक्त्रेन्दुरूपणेत्यादि ।  
विद्वन्मानसहंस इति ।  
विदुषां मानसमेव मानसं तत्र हंसः , वैरिणां कमलायाः लक्ष्म्याः सङ्कोच एव कमलानामसङ्कोचः ।  
तत्र दीत्पद्युते गभस्तिमालिन् ।  
दुर्गाणां नदीशैलादि परिक्षेपवतामावासानां मार्गणमन्वेषणम् ।  
तदभाव एव दुर्गायाः कात्यायिन्या मार्गणं तत्र नीललोहितः ।  
समितः सङ्ग्रामाः ता एव समिध एधांसि तत्स्वीकारे वैश्वानरः ।  
सत्ये प्रीतिरेव ।  
सत्यां दाक्षायिण्याम् ।  
अप्रीतिस्तद्विधाने ।  
दक्षः दक्षप्रजापतिः विजये प्राग्भावो ऽग्रेसरता स एव विजयादर्जुनात्प्राग्भावः पुरोजन्म तत्र भीम!वत्सरशतमित्यन्तसंयोगे द्वितीया ।  
क्रियाः कुरु ।  
अत्र विदुषां मानसेत्वं हंस इति प्रतीतौ कथमस्य हंसत्वमिति विमर्शो जातो, मानसपदे श्लेषमवगमयति ।  
तथावगमितेन श्लेषेण हंसत्वमेव व्यवतिष्ठत इति श्लिष्टशब्द परम्परितम्ष ।  
तच्च मालारूपम् ।  
तदिदमभिसन्धायाह-अत्र त्वमेवेत्यादि ।  
समर्थत्वभयावहत्वलक्षणयोरर्थयोराभासनमात्रमेवेति न विरोधः ।  
यद्वा तत्र अंशे श्लेष एवास्तु ।  
दक्षभीमपदयोः श्लेष एव प्रतीतिविश्रान्तः अंशान्तरमिहोदाहरणमिति सर्वमवदातम् ।  
यामीति ।  
तरण्डंल्पवः ।  
अत्र तरण्डत्वरूपणसिद्धिः ।  
जन्मजरामरणानां अर्णवत्वरूपणायत्तेत्यश्लिष्टशब्दरूपणं केवलं परम्परितम् ।  
पर्यङ्क इति ।  
पर्यङ्को विष्टरः ।  
वंशः कुलम्, वेणुश्च ।  
स्त्यानं घनम् ।  
मुरलोदेशविशेषः ।  
सौविदल्लः कञ्चुरी ।  
इदं स्पष्टमेवाश्लिष्टशब्दमालापरम्परितम् ।  
ननुक्ष्मासौविदल्ल इत्यत्र भूमेः महिष्यादिरूपणमशाब्दमित्यत आह-अत्र क्ष्मेत्यादि ।  
किमनेनांशविषमोदाहरणेन प्रयोजनमित्यत आह-एवमादयो ऽपीत्यादि ।  
तथापि अत्र समासोक्त्यादिभेदो निरुदाहरणं सूचितम् ।  
आभातिक्षितिभृत इत्यत्र सङ्करः ।  
क्ष्मासौविदल्लैत्यत्र परम्परितमप्येकदेशविवर्तीत्येवमादयो भेदा इति यावत् ।  
न केवलमिदं परम्परितं रूपकम् अन्वयमुखेनैव यावता व्यतिरेकमुखेनापि सम्भवतीत्याह-इदं चेत्यादि ।  
सौजन्येति ।  
सौजन्यरूपस्याम्बुनो मरुस्थली अत्यन्तम् असम्भवात् ।  
सुचरत रूपस्य चित्रकर्मणो गगनभित्तिरनधिष्ठानत्वादित्यनुसन्धेयम् ।  
दुराशया दुरभिप्राया दुष्टया लिप्सया च ।  
ननु रूपके यस्यारोपस्तस्य धर्मित्वादाविशष्टलिङ्गसङ्ख्याकत्वं युक्तम् ।  
तत्राविष्टलिङ्गत्वं व्यात्पम् आविष्टसङ्ख्यात्वं तु क्वचिद्व्यभिचरति ।  
तत्र का गतिरित्यत आह - अत्र चारोप्यमाणस्येत्यादि ।  
सत्यम्, आविष्टलिङ्गसङ्ख्याकत्वं धर्मिणो युक्तं, तत्र लिङ्गान्यथा करणो गतिरस्ति काचित् ।  
सङ्ख्यान्यथाकारस्तु प्रत्येकमारोपादुपपद्यते ।  
तदेतदुदाहृत्य हृदयं गमयति-यथाक्वचिदित्यादि ।  
दावाग्निषु प्रत्येकमारोपात् ।  
कपिलमुनावसत्यपि बहुत्वसङ्ख्योपपत्स्यत इति यावत् ॥  
निपवकाशत्वाद्वली श्लेशःसर्वालङ्कारबाध इति सिद्धान्तयिष्यते ।  
तेन श्लेषेणरूपकबाध इति सोदाहरणमाह-भ्रमिमरतिमित्यादि ।  
भ्रमिः शिरोघूर्णि ररतिरनवस्था ।  
आलस्यम् अभीष्टतानिवृत्तिः ।  
प्रलय इन्द्रियोपरतिः , मूर्च्छ्रा तेषामान्ध्यं तमो ऽन्तर्धूमायमानता, शरौरसादः अङ्गानामप्रभविष्णुता, मरणं प्रतीतम् ।  
तैरेतैः निमित्तैरष्टभिः विषकार्यैरेव गरलरूपोर्ऽथं उद्भाव्यत इति नेह विषशब्दश्लेषो रूपकहेतुकः ।  
यथा विद्वन्मानस इत्यादौ ।  
किन्तु श्लेषे पूर्वसिद्धे रूपकहेतुः इति ।  
एवंविधे विषये श्लेष एव न तु रूपकमित्याहुः ।  
न्यायविद इति शेषः ।  
यत्त्वभेदप्रधानं स्यात्साधर्म्यं तद्द्विधा मतम् ।  
आरोपाध्यवसानाभ्यामारोपे रूपकं भवेत् ॥  
वस्तुतो भेदसद्भावाच्छ्रङ्क्या नातिशयोक्तिता ।  
विषयस्याना पह्नुत्या न चैतत्स्यादपह्नुतिः ॥  
ततो विषयिरूपेण रूपवान् विषये मतः ॥  
आरोपणेन क्रियते तेनैतद्रूपकं मतम् ॥  
भेदस्तृतीयो यस्तत्र परम्परितसञ्ज्ञकः ।  
साधार्म्येणापि तत्सिद्विर्वैधर्म्येणापि दृश्यते ॥  
विषय्यारोप्यते येन प्रतिस्वं विषयेषु तत् ।  
भवेद्विषयसङ्ख्यात्वं सङ्ख्याभेदे ऽपि धर्मिणोः ॥  
रूपकं पूर्वसंसिद्धं श्लेषमुत्थापद्यदि ।  
तदा रूपकमेव स्यादन्यथा श्लेष इष्यते ॥  
अथ रूपकात्प्रकृतोपयोगलक्षणवैधर्म्यशालिने परिणामालङ्काराय सूत्रम्-  
  
  
आरोप्यमाणास्य प्रकृतोपयोगित्वे परिणामः ॥ रुअस्स्_१६ ॥  
  
  
प्रकृतोपयोगित्वं विविच्य दर्शयितुमाह-आरोप्यमाणं रूपकम् इत्यादि ।  
आरोप्यमाणं चन्द्रत्वादि ।  
प्रकृतोपयोगित्वाभावादिति ।  
प्रकृतं मुखादि, तत्रोपयोगित्वं वाक्यार्थानुप्रवेशपर्यन्तमारोपणविवक्षायां स्यात् ।  
तद्वि रूपके न्स्ति ।  
"मुखमेव चन्द्रऽइत्येतावतैव रूपकत्वसिद्धिः ।  
तस्मादारोप्यमाणं चन्द्रत्वादिमुखादौ प्रकृतार्थे ताद्रूप्यप्रतीत्याधानरूपेण उपरञ्जकत्वेनैव रूपकालङ्कारे ऽन्वयं भजते ।  
परिणामेत्विति ।  
परिणामालङ्कारे पुनः आरोप्यमाणं न केवलं प्रकृतोपरञ्जकं यावता प्रकृतरूपमपह्नुवानं सत्तदात्मत्वेनोपयुज्यते ।  
अत इह वाक्यानुप्रवेशान्तम् आरोपविवक्षा ।  
सा चाप्रकृतस्य प्रकृतरूपापत्तावेवोपयुज्यते ।  
न पुनः रूपकवत् प्रकृतस्य अप्रकृतरूपापत्तौ ।  
तदेतदाह-प्रकृतमारोप्यमाण रूपत्वेनेत्यादि ।  
अत्रैतदुपह्वरम् ।  
आरोपस्य द्विष्ठत्वे ऽपि प्रकृताप्रकृतयोर्नैकविधा वृत्तिः ।  
विषय विषयित्वेन विवक्षा नियमात् ।  
विषयः खलु आधेयगुण एव भवति ।  
विषयी पुनर्गुणाधात्तैव भवति ।  
इत्थं च सति विषयित्वारोपणं विषये ताद्रूप्यप्रतीतिमात्रं चेद्विवक्ष्यते, तदा ताद्रूप्यप्रतीति जनकत्व मात्रमु परञ्जकत्वम् इत्ये तावतैव आरोपणस्य चरितार्थता ।  
अतस्ताद्रूप्यप्रतीतिमात्र प्रसिद्ध्यर्थं प्रकृतम् (अ)प्रकृत रूपापान्नं भवति रूपके ।  
परिणामे तु प्रकृतोपयोगान्तमारोपविवक्षयेति ।  
स्वरूपादप्रच्युतस्यैव प्रकृतस्याप्रकृतरूपो पग्राहित्वलक्षणावस्थान्तरापत्तिरेव ।  
इतरथा रूपकन्यायेन प्रकृतस्य स्वरूपस्थगनेन प्रकृतमेव न प्रतीयेत ।  
का तत्र प्रकृतोपयोगिता? तदभावे च का रूपकस्य विविक्तविषयता? प्रायेणात्र प्राचामाचार्याणाम् अपि व्यामोहकलानुवृत्तिरिति रहस्यमुद्धाटितम् ।  
रूपकपरिणामविषयविवेचनस्यात्र सङ्ङ्ग्रहायावान्तरश्लोकौ- विषय्याकारमारोप्य विषयस्थगनं यदा ।  
रूपकत्वं तदा तत्र रञ्जनेन समन्वयः ॥  
यदा तु विषयो रूपात्स्वस्मादप्रच्युतो भजेत् ।  
उपयुक्त्यै पराकारं परिणामस्तदा मतः ॥  
इति ॥  
नन्वयं लक्षणपरिणामः साङ्ख्यैरप्युपवर्णितः ।  
तथाहि-धर्मपरिणामो लक्षणपरिणामो ऽवस्थापरिणामश्चेति त्रिधा परिणामः सङ्ख्यातः ।  
तत्र लक्षणपरिणामत्किमस्य वैधर्म्यमित्यत आह-आगमानुगमेत्यादि ।  
आप्तोक्तिरागमः ।  
अनुगमो व्यात्पिः ।  
व्यावृत्तिर्विगमः ।  
तदभावात्तद्वैलक्षण्यम् ।  
न खल्वयं काव्ये लक्षणपरिणामः आगमरूपेण वा अनुमानरूपेण वा ख्या (त इ)त्यलं प्रसङ्गेन बहुना ।  
तत्रापि साङ्ख्ययोगादिशास्त्रविषयेण प्रतिज्ञातं खल्वस्माभिः श्रीगुरुप्रसादसमनन्तरं शैशव एव यथा - "शैवं विष्णुनिबद्धमौपनिषदं साङ्ख्यं सपातञ्जलं ।  
शास्त्रं स्वात्महिताय वेद सकलैःसाकं पुराणादिभिः ॥  
भूतानां तु विनोदनाय भरतं नीर्ति च वात्स्यायनं ।  
षड्भाषाकवितां च लक्षणवतीं श्रीचक्रवर्ती कविः " ॥  
इति ॥  
स्पर्धया सिसाधयिषु (षून्)दुस्तार्किकजरद्गवान् प्रत्यापहालपरस्य ममायमन्यः श्लोकः- साङ्ख्यं वेश्मनि वेश्मनि श्रुतिशिरः कक्ष्यासु कक्ष्यासु च द्वारि द्वारि शिवागमाः पथि पथि प्राचां कवीनां गिरः ।  
पठ्यन्ते यदसूयिभिर्जडदरप्रज्ञैर्जरत्तार्किकैः तत्सर्वं खलु चक्रवर्तिकवितुर्विद्यायशोडिण्डिमः ॥  
इति ॥  
महाराज वीरबल्लालास्थानजुषां विदुषां प्रसादाशिषो हि मय्येताः प्रथन्ते ।  
कास्ताः? संस्कृतसार्वभौमः , प्राकृत पृथ्वीश्वरः शौरसेनी शिरोमणि मगिधीमकरध्वजः षैशाचीपरमेश्वरो ऽपभ्रंशराजहंसो ऽलङ्कारचक्रवर्ती ध्वनिप्रस्थानपरमाचार्यः सहजसर्वज्ञ(ः)परमयोगीश्वरः शैववैष्णवयोगसाङ्ख्यप्रमुखसमस्तस्वात्मविद्यातत्त्वनिष्णा(तः)श्रुताधिगतसमस्तविद्याकलापो ऽद्वैतविद्याविद्वेषिवनदावानल(ः) कलियुगस्कन्द(ः)अभिनवभट्टाचर्यवैदिकविद्याप्रतिष्ठापनपरमाचार्य(ः)काव्यमीमांसाप्राभाकरवादिमृगेन्द्र(ः) वेशष्याभुजङ्ग इत्याद्या महाराजहोसलराज कुलद्वारि प्रशस्ति शिलाशासनप्रभृतिभिः वयमुपशान्तरभसाः ।  
अत्र तु ग्रन्थे काव्यमीमां(सा)निकषतां ममोपयान्तु वत्सलाःसचेतसः ।  
प्रकृतमनुसरामः ।  
सा चायं परिणामालङ्कारो द्विरूप इति व्युत्पादयति-तस्य सामानाधिकरण्येत्यादि ।  
तीर्त्वेति ।  
धुनी सरित् ।  
आत्मना तृतीय इत्यनेन सीतासौमित्रिव्यतिरिक्तपरिजनविसर्जनं प्रत्याय्यते ।  
आतरस्तरणपण्यम् ।  
तस्मै नाविकाय गुहाय ।  
व्यामशब्देन तत्परिमाणामुच्यते तदिह बाहुद्वयं लक्षयति ।  
तद्ग्राह्यस्तनीत्वेन तु कृच्छ्रानुयाने हेतुरूपन्यस्तः ।  
अत्रातरस्या प्रकृतस्या न केवलं मैत्रीताद्रूप्यप्रतीतिमात्रं विवक्ष्यते, अपि तु नदीतरणप्रत्युपकरणात्मकं प्रकृतोपयोगित्वमपि ।  
अतः अप्रकृतस्य प्रकृतरूपापन्नस्य प्रकृतोपयोग इति प्रकृतस्य स्वरूपादप्रच्युतेः परिणामत्वम् ।  
तदेतद्दर्शयितुमाह-अत्र सौमित्रिमैत्रीत्यादि ।  
समानाधिकरणग्रहणं प्रथमप्रकारत्वप्रथनाय ।  
प्रकृतरूपापन्नस्य प्रकृतोपयोग इति परिणामबीजभूतं उपयोगित्वमुद्धाटयितुमाह-भ्रातसस्य मैत्रीत्यादि ।  
यत इत्थं सामानाधिकरण्यप्रयोगे परिणामालङ्कारस्य विषयव्यवस्थातस्मात् समासोक्तिसाधर्म्यमस्तीति व्युत्पिपादयुषुरुपक्रमते-तवत्र यथेत्यादिना ।  
विशेषणासाम्यादप्रस्तुतस्य गम्यत्वे समासोक्तिर्वक्ष्यते ।  
उपोढरागेण विलोलतारकं तथा गृहीतं शशिना नसामुखम् ।  
यथा समस्तं तिमिरांशुकं तया पुरो ऽपि रागाद्गलितं न लक्षितम् ॥  
अत्रोपोडरागत्वविलोलतारकत्वादिहेतुना नायिकानायकयोः धर्मविशेषः गृहीतः ।  
न लक्षित[मि]ति वाक्यानुप्रेशान्तं विवक्षित इति प्रकृतोपयोगी ।  
स चारोपविषयभूतसन्ध्यारागनक्षत्रादिरूपेणैवास्ते ।  
अनेन प्रकृतस्य स्वरूपादप्रच्युतिर्दर्शिता ।  
अतो व्यवहारान्तमारोपः ।  
न तु रूपकन्यायेन रूपसमारोपमात्रमित्यंशे परिणामसमासोक्त्योः साधर्म्यमवगन्तव्यमित्यत आह-एवमिहापीति ।  
तर्हि किमनयोर्मिथो वैलक्षण्यमित्याह-केवलं तत्रेत्यादि ।  
प्रयोगः शब्देनोपादानम् ।  
ननु यदि द्वयोः प्रयोगस्तर्हि परिणामत्वमेव कथमित्यत आह-तादात्म्यात्त्विति ।  
न खलु तादात्म्ये सति "क्षीरं दधीति" प्रयोगमात्रात् परिणामत्वहानिः ।  
वैधर्म्येणोदाहरति-अथ पक्त्रिमतामिति ।  
पाको [विक्लित्तिः] ।  
पक्त्रिमता प्रयोजनवत् लक्षणप्राचुर्यम् ।  
वक्रः पन्थाः ।  
तदिश्रितैस्तदवलम्बिभिः ।  
तत्परतः तदनन्तरम् ।  
अत्र लक्षणयोजनायाह-अत्र राजसङ्घटनेत्यादि ।  
उचितग्रहणेन प्रकृतत्त्वं द्योतितम् ।  
आरोप्यमाणः प्रकृते यदासावुपयुज्यते ।  
परिणामस्तदा तेन रूपकादस्य भिन्नता ॥  
रूपमात्रसमारोपाद्रूपके रञ्जको ह्यसौ ।  
व्यवहारसमारोपादिह स्यात् प्रकृतान्वयः ॥  
परिणामसमासोक्त्योर् ज्ञातव्यो ऽस्माद्विपर्ययः ।  
उपादानानुपादानकृतो भेदस्तयोर्मिथः ॥  
  
  
विषयस्य सन्दिह्यमानत्वे सन्देहः ॥ रुअस्स्_१७ ॥  
  
  
सङ्गत्यर्थमधिकारम् अनुस्मारयति-"अभेदप्राधान्य इत्यादि" ।  
ननु विषयत्वे निर्ज्ञाते ऽकःसन्देह इत्याह-विषय(ः) प्रकृत इत्यादिऽ ।  
निर्ज्ञातमेव णुखादिलक्षणं प्रकृतमर्थं भित्ती कृत्य चन्द्रादावप्रकृतेर्ऽथेसन्दिह्यमाने सन्देहस्य द्विष्ठत्वात् प्रकृतोर्ऽथो ऽपि सन्देहडोलामधिरोहति ।  
इत्थं प्रकृताप्रकृतगतत्वेन य उत्थाप्यते प्रतिभयैव सन्देहः, स सन्देहो ऽलङ्कारः न तु स्थाणुपुरुषादाविव स्वरसवाही ।  
तद्विशेषार्थमाह-स च त्रिविध इत्यादि ।  
किं तारुण्येति ।  
उत्कलिका उत्कण्ठा समयः सम्प्रदायः उपदेशयष्टिरक्षरनिर्देशदण्डः ।  
शृङ्गारी देवी मन्मथः ।  
अत्र निश्चयानुपादानात् सन्देहः शुद्धः ।  
निश्चयगर्भं विविच्य दर्शयति-निश्चय इति ।  
संशयान्ते कथनात् मध्ये निश्चयो निश्चयाभासो ऽनुसन्धेयः ॥  
अयं मार्तण्ड इति ।  
इतः प्रात्पः ।  
सर्वा दिशो न प्रसरतीति ऊर्ध्व ज्वलनैकस्वभाव रूपत्वात् ।  
तिरस्तिर्यक् ।  
अत्रासङ्ख्य तुरगत्वा दिना मार्तण्डत्वदिसन्देहापगम एव जायते ।  
तेन पुनर्नायकस्य शृङ्ग्राहिकया रूपनिर्ज्ञानमिति निश्चयाभासा एते ।  
अत एव पुनःसंशयोत् थानमिति निश्चयगर्भता ।  
तृतीयं विवेचयति-निश्चयान्तः इत्यादि ।  
इन्दुः किमिति ।  
परतो निश्चितमिति कथनात् द्वितीयार्धान्ते इत्थं सन्दिह्येत्यध्याहार्यम् ।  
क्वचित्पुनर्विषये संशयितव्ये ऽपिर आरोप्यमाणानां धर्माणां विषयान्तरत्वमपि भवतीति आह-क्वचिदित्यादि ।  
रञ्जिता इति ।  
रञ्जिता वर्णान्तरं नीताः ।  
संहृताःसङ्क्षित्पाः ।  
अत्र भिन्नाश्रतां दर्शयति-अत्रारोपेत्यादि ॥  
नन्वत्र सम्भावनापि प्रतीयत इति कथं सन्देहालङ्कार इत्यत आह-केचिदध्यवसायेत्यादि ॥  
अध्यवसायः उत्प्रेक्षणम् ।  
उत्प्रेक्षाश्रयो ऽयं सन्देह इति केचित् ।  
उत्प्रेक्षैवेत्यन्ये ।  
उभयत्र नुशब्दस्य सन्देहसम्भावनाद्योतकत्वमेव हेतुः ।  
वस्तुतस्तु नेह सम्भावनाप्रतीतिः ।  
वितर्कस्यैककोटिपक्षपाताभावात् ।  
अतो डोलायमानानानाकोटिको ऽयं सन्देह एवेति भावः ॥  
सन्देहः प्रकृतद्वाराप्रकृतं संस्पृशेद्यदि ।  
प्रतिभोत्थापिता सेयं सन्देहालङ्कृतिर्मता ॥  
अथ भ्रान्तिमतः सूत्रम् ।  
  
  
सादृश्याद्वस्त्वन्तरप्रतीतिर्भ्रान्तिमान् ॥ रुअस्स्_१८ ॥  
  
  
सादृश्यहेतुको विपर्ययो भ्रान्ति मानित्यर्थः ।  
सङ्गत्यर्थमाह-असम्यग्ज्ञानेत्यादि ॥  
लक्ष्यपदं निर्वक्ति-भ्रान्तिश्चित्तेत्यादि ।  
चित्तधर्म मात्रस्यालङ्कारता मा भूदित्याशङ्क्याह-सादृश्यप्रयुक्तेत्यादि ।  
ओष्ठे बिम्बेति ॥  
शोणो मणिर्माणिक्यम् ।  
निष्पत्य आलीय सादृश्यादिति यदुक्तं तत्र प्रत्युदाजिहीर्षुराह-गाढमर्मेत्यादि ।  
दामोदरेति ।  
वक्षोरूपमर्मचूर्णनं नभसः शतचन्द्रत्वेन हेतुः ।  
सादृश्यहेतुकापि लोकविलक्षणैव भ्रान्तिरलङ्कारबीजमित्याह-सादृश्यहेतु कापीत्यादि ।  
विच्छ्रित्तिरलौकिकी शोभा ।  
शुक्तिकारजतवत् ।  
शुक्तिकारजते यथेत्यर्थः ।  
अलौकिकत्वनयो ऽयं सन्देहे ऽपि समान इति व्युत्पादयति-एवं स्थाणुरित्यादि ।  
"सादृश्योत्थापिता भ्रान्तिर्यत्रासौभ्रान्तिमान्मतः ॥  
" अथोल्लेखालङ्काराय सूत्रम्-  
  
  
एकस्यापि निमित्तवशादनेकधा ग्रहणमुल्लेखः ॥ रुअस्स्_१९ ॥  
  
  
एकस्यापि वस्तुनो नानाविधधर्मयोग निमित्तवशादनेकधाग्रहे सत्युल्लेखालङ्कारः ।  
तच्च अनेकधात्वं गृहीतृभेदाद्भवति विषयभेदाद्वा भवति ।  
तदेतद् व्याचष्टे-यत्रङ्कं वस्त्वित्यादि ।  
यत्रोक्तिप्रकारे ।  
गृह्यते ज्ञायते ।  
उल्लेखनं नुर्धारणम् ।  
नानाविधधर्माभावे त्वनेकधाग्रहणमात्रेणा नोल्लेख इत्याह-न चेदमित्यादि ।  
एतत्क्रियते, उल्लेखनं निष्पाद्यत इत्यर्थः ।  
ननु नानाविधधर्मयोगमात्रान्नोनोकधाग्रहणमनुपश्यामः इत्यत आह-तत्र च रुच्यर्थित्वेत्यादि ।  
रुचिरभिरतिः ।  
अर्थित्वं लिप्सा ।  
व्यत्पत्तिः शब्दार्थमङ्केतज्ञानम् ।  
यथायोगमिति ।  
योदो योग्यता ।  
तामनतिक्रम्य रुच्यादिषु त्रिषु यथायोगमेकं द्वयं त्रयमेव वा प्रयोजकं भवतीतियावत् ।  
तत्र संवादायाह-तदुक्तम् ।  
यथारुचीत्यादि ।  
रुर्च्यर्थित्वव्युत्पत्त्यनुसारेण एकस्मिन्नप्यनुसन्धानेन साधिते निर्धारितेर्ऽथे आभासः प्रतीतिर्भिद्यते ।  
नानोल्लेखात्मिका जायत इत्यर्थः ।  
यस्तपोवनमित्यादि ।  
एक एव श्रीकण्ठजनपदः मुन्यादिभिस्तपोवनत्वाद्याकारेण गृह्यते ।  
तथा चानेकधा ग्रहणे तपोवनत्वादिनानाविधधर्मयोगो निमित्तम् ।  
जनपदे हि तपोवनत्वादि धर्मा निसर्गत एव सन्ति ।  
इतरथा नोल्लेखः ।  
रूपकत्वप्रात्पेः ।  
लक्षणं योजयति-अत्रह्येक एवेत्यादि ।  
समस्ता व्यस्ता इति मुन्यादीनां तपोवना दित्वेनोल्लेखे तथाविधा रुच्यादयो हि समस्ततया व्यस्ततया वा सम्भवन्ति ।  
विषयपरिशुद्ध्यै चोदयति-नन्वेतन्मध्ये इत्यादि ।  
वज्रपञ्जरत्वादेर्हि तपोदित्यादि ।  
न तावदस्य रूपकविविक्तविषयता नास्ति ।  
यत्र त्वंशे रूपकं तत्र यद्युल्लेखात्मिका विच्छित्तिर्न सम्भवति तदा नास्त्येव विवादः ।  
अथ सम्भवति, तदा सङ्कर एव न्याय्यः ।  
न पुनरस्य स्वरूपत एवापलापः शक्यः ।  
भ्रान्तिमतो विविक्तविषयतामस्य दर्शयितुम् आक्षिपति-एवं तर्हीत्यादि ।  
तत्रोति ।  
यो रूपविविक्तः तत्र विषय इत्यर्थः ।  
भ्रान्तिमत्त्वशङ्काया बीजमुद्धाटयति-अत द्रूपतेति ।  
यद्यपि जनपदे तपोवनत्वादयः सन्त्येव धर्माः ।  
वस्तुतस्तु न तद्रूपो जनपदः ।  
तस्मादतद्रूपस्य तद्रूपताप्रतीतिनिबन्धनेन भ्रान्तमानस्त्विति यावत् ।  
परिहरति-नैतत् ।  
अनेकधेत्यादि ।  
न ह्यनेकधाग्रहणरूपं वैचित्र्यं भ्रान्तिमानपि स्वलक्षणोपपन्न इत्यत आह-सङ्करप्रवृत्तिस्त्विति ।  
अतोशयोक्तिविषयतो ऽप्यस्य विभक्तविषयतायै शङ्कते-यद्येवमभेदे भेद इत्यादि ।  
वस्तुतो हितपोवनाद्यवयवापेक्षया न जन पदस्यावयविनो भेदो ऽस्ति ।  
इत्थं च सत्यभेदे भेद इत्येवं रूपातिशयोक्तिरत्रास्तु किं मन्यकल्पनेनेत्याक्षेपनिष्कर्षः ।  
परिहरति - नौष दोषः ।  
ग्रहीतृभेद इत्यादि ।  
न ह्यतिशयोक्तौ ग्रहीतृभेदेपयोगः ।  
अत्र पुनरुपयोग इति ।  
नातिशयोक्तिमात्रमेतत् ।  
न च ग्रहीतृभेदस्याप्रयोजकत्वंशङ्क्यमित्याह-तस्य चेत्यादि ।  
यत इत्थमतः सर्वथा नास्यान्तर्भावः शक्यक्रियः ।  
रूपकासङ्कीर्णतयोदाहरति-णाराअणोत्तीति ।  
नारायण इति परिणतवयोभिः श्रीवल्लभ इति तरुणीभैः ।  
बालाभिः पुनः कौतुकेन एवमेव दृष्टः ।  
अत्र पुरः प्रवेशावसरे एक एव कृष्णो जरतीभिः साक्षान्मोक्षप्रदो नारायण इतिदृष्टः ।  
तासां रुच्यादेस्तथाविधत्वात् ।  
तरुणीभिः पुनः लक्ष्म्याः प्राणवल्लभघ इति ।  
बालाभिः पुनः कौतुकेन एवमेव दृष्टः ।  
एवमेवेति निपातो यत्किञ्चिदित्यर्थे विवक्षितः ।  
न चात्र शङ्कनीयं कौतुकेनेति प्रयोजकान्तरोपादानान्नेह रुच्यादयः प्रयोजका इति ।  
कौतुकस्यापि रुच्या दिकमन्तरेणासम्भवात् ।  
एवं ग्रहीतृभेदादुदाहृत्य विषयभेदादुदाहरति-एवं गुरुर्वचसीत्यादि ।  
वचसि विषयभूते गुरुः प्रामाणिकत्वात् अनुल्लङ्घ्यो वाचस्पतिश्च ।  
तथोरसि पृथुः प्रथीयान् पृथुनामा नृपश्च ।  
यशस्यर्जुनो ऽवदातो धनञ्जयश्च ।  
इत्यादौ ह्येक एव उपवर्ण्यो नायको वचः-प्रमुखर्विषयभेदाद्ग्रहीतृभेदनैरपेक्ष्येण रुच्यादिवशात् अनेकधा गृह्यत इत्युल्लेखालङ्कारत्वम् ।  
प्रकारद्वयस्यावान्तरवैधर्म्यायाह-इयांस्त्वित्यादि ।  
अत्रोल्लेखाभावम् आशङ्कते-नन्वयमित्यादि ।  
श्लेषस् सर्वालङ्कारबाधकत्वं हि वक्ष्यते ।  
अतो लक्षणोपपन्नम् अलङ्कारान्तरं सति श्लेषे न स्यादिति नात्रोल्लेखो युक्त इत्याक्षेपः ।  
परिहरतिसत्यमित्यादि ।  
सत्यम् ।  
उक्तनयेन श्लेषेणोल्लेखो बाध्यते ।  
अथापि स्वरूपेण अविद्यमानस्य बाधासम्भवात् बाध एवोल्लेखसद्भावे लिङ्गम् ।  
अनेकधा ग्रहणारूपविच्छित्तिविशेषबलात् प्रतिभात्युल्लेख इति यावत् ।  
यत इत्थमतो न तु सर्वथा तदभाव इत्यलङ्कारान्तरमेव ।  
एतदेव साधयितुम् अत्रैवोदाहरणे श्लेषनैरपेक्ष्यं दर्शयति-यदेवंविध इत्यादि ।  
अत्र "अनुल्लङ्घ्यो वचसि, प्रथीयान् उरसि, निर्मलो यशसि" इति श्लेषाभावे ऽपि न उल्लेखाभावः ।  
यस्मादित्थं तस्मादेवमादौ विषये उल्लेखालङ्कार एव विशेषविच्छित्तिक इति अलङ्कारान्तरापेक्षया श्रेयान् प्रशस्यतर इत्यर्थः ।  
इत्थं रूपकातिशयोक्तिश्लेषादिविच्छित्त्याश्रयत्वन्यायेन अलङ्कारान्तरविच्छित्त्याश्रयोणाप्ययं सम्भवति ।  
स तु स्वयमनुसन्धेयः ।  
न्यायस्य व्युत्पादितत्वात् इत्यभिप्रायेणाह-एवमलङ्कारान्तरेत्यादि ।  
निदर्शनीयः उदाहरणीयः ।  
क्वचित् कारकान्तरेति पाठः ।  
नानाधर्मबलादेकं यदि नानेव गृह्यते ।  
नानारूपसमुल्लेखात्स उल्लेख इति स्मृतः ॥  
यदेकं तद्धि नानेति गृह्यते रूपभेदतः ।  
रुच्यादिवशतो लोके नानात्वं चेदकृत्रिमम् ॥  
अतद्रूपस्य ताद्रूप्यान्नह्यासौ भ्रान्तिरिष्यते ।  
न चाप्यतिशयोक्तिःस्यादभेदे भेदरूपिणी ॥  
आद्ये नानेकधत्वं स्याज्ज्ञातृभेदौ न चान्तिमे ।  
विषयज्ञातृभेदाभ्यां विना नोल्लेखसम्भवः ॥  
यद्यपि श्लेषतो बाधो न तथाप्यस्य निह्नवः ।  
अनपेक्ष्यापि यच्छ्रलेषं तथैव स्थातुमर्हति ॥  
अथापह्नुत्यै सूत्रम् ।  
  
  
विषयापह्नवे ऽपह्नुतिः ॥ रुअस्स्_२० ॥  
  
  
ननु मुखं न भवतीति विषयापह्नवमात्रे सत्यपि नापह्नुतिरित्यतो ऽधिकारं स्मारयति-वस्त्वन्तरप्रतीतिरित्येवेति ।  
अतः प्रकृतनिषेध पुरस्कारेण अप्रकृतसमर्थनमपह्नुतिरित्यर्थः ।  
तथाहि काव्यप्रकाशकृत्- "प्रकृतं यन्निषिध्यान्यत् साध्यते सा त्वपह्नुतिः ।  
" ननु यदि सादृश्याद्वस्त्वन्तरप्रतीतिरिहापि को विशेषः तर्ह्यस्य भ्रान्तिमत इत्यत आह-प्रकान्तानपह्ववेत्यादि ।  
प्रक्रान्तं प्रकृतम् ।  
तस्य ह्यत्रापह्नुवः ।  
भ्रान्तिमत्यनपह्नव इति विशेषः ।  
उल्लेखे तु न प्रकृतानपह्नवमात्रं विशेषः किन्तु अनेकधाग्रहणमपि ज्ञेयम् ।  
इदमिति वचनं क्रियाविशेषणम् ।  
यत्त्वेवमिदमपह्नुतिवचनं तत्प्रक्रान्तानपह्नववैधर्म्येणेत्यर्थः ।  
लक्षणं निष्क्रष्टुमाह-आरोपप्रस्तावादित्यादि ।  
आरोपप्रस्तावो रूपकात्प्रभृतीति ॥  
तत्प्रकारवैचित्र्यायाह-तस्य त्रयीत्यादि ।  
त्रयी त्रिप्रकारेत्यर्थः ।  
बन्धच्छायाग्रथ नवैचित्र्यम् ।  
त्रैविध्यं विविनक्ति-अपह्नवपूर्वक इत्यादि ।  
छ्रलादयः छ्रलछ्रद्मकैतवनिभादयः ।  
तैरपि हि नञर्थ एव अवस्थाप्यते ।  
तर्हि तृतीयभेदे को विच्छ्रित्तिविशेषः इत्यत आह-पूर्वक इत्यादि ।  
यदेतदिति ।  
नो मां प्रति तथेति प्रकृतापह्नवः उत्तरार्धे ऽप्रकृतसाधनमिति ।  
यद्यपि अपह्नुतिरेषा तथापि दोषानुविद्धत्वात् उदाहरणाभास इत्यत आह-अत्रैन्दवस्येत्यादि ।  
शशक प्रतिवस्त्विति ।  
अपह्नोतुमिष्यस्य शशकस्य यः प्रतिवस्तुभूत उल्कापातकिणः तस्यैवारोपो न्याय्यः ।  
न पुनस्तद्वतः इन्दोःअतो नान्वयः सङ्घटते ।  
इत्थं लक्षणोपपन्नो ऽपि अलङ्कारो दोषानुविद्धःसन् आभासी भवतीति व्युत्पाद्य सम्यगुदाजिहीर्षुराह-तत्तु यथेति ॥  
पूर्णोन्दोरिति ।  
दृष्टश्रुताद्यपराधजन्मा रोषो मानः ।  
तेनोन्नद्धः उत्सिक्तो जनः शृङ्गारी लोकः तस्याभिमानःसान्त्वासहिष्णुता ।  
हेवाकः स्वाच्छ्रन्द्यम् ।  
अत्र न मण्डलम् अपि तु आतपत्रमेवेत्यन्वयो घटते अयमपह्नवपूर्वक आरोपः ॥  
आरोपपूर्वकमुदाहरति-विलसदमरेति ॥  
संयमो मनोनिग्रहः ।  
तेनाधःकृतान्याक्रान्तानि ।  
अत्र नेत्रषण्डानि अध्यास्ते ।  
न तु मयूरे वर्तत इत्यारोपपूर्वकता ।  
उद्भ्रान्तेति ।  
सार्धं धावतामित्यनेन यशसस्तत्प्रदेशव्यात्पिः समकालमेव सूचिता ।  
मुक्ताफलच्छ्रद्मना ।  
अम्भः कणैर्भष्टमित्यत्र हि न मुक्ताफलानि, अपि तु अम्भः कणा एवेति प्रतीतिः ।  
इत्थमेवापह्नुतिम् उत्प्रेक्षाङ्गत्वेन प्रतिपिपादयुषुरुपक्षिपति-अत्र शून्यं इत्यस्य इत्यादि ॥  
"मन्ये मरावि"त्यादि पाठे हि मन्येशब्दमाहात्म्यादुत्प्रेक्षा ।  
छद्मशब्दतस्त्वपह्नुतिः सा चोत्प्रेक्षाङ्गं भविष्यति ।  
इत्थमुत्प्रेक्षाङ्गत्वं न केवलं तृतीयभेदस्यैव, यावता पूर्वभेदद्वयस्यापि सम्भवतीत्याह अहं त्विन्दुमित्यादि ॥  
वाक्यभेदग्रहणं प्राथमिकभेदद्वयप्रथनाय ।  
इत्थं त्रिरूपाप्यपह्नुतिरुत्प्रेक्षाङ्गत्वेन सूचिता ।  
ननु च्छ्रलादिप्रयोगे ऽप्यपह्नवारोपपौर्वापर्यविपर्ययनिबन्धनं वैचित्र्यं किं नोच्यत इत्यत आह-एतस्मिन्नपीति ॥  
अत्रेदमाकूलम् ।  
यद्यपह्नवारोपपौर्वापर्यविपर्ययेभेदद्वयं भवत्येव, न तु चमत्कारः कश्चित् ।  
नहि भेदसम्भवो ऽलङ्कारप्रथनहेतुरपि तु सचमत्कारभेदसम्भवः ।  
सचमत्कारता च सति वाक्यभेदे स्यात्, एकवास्यतायां तु च्छ्रलादि शब्दस्य पौर्वापर्यविपर्ययप्रसङ्गे ऽपि न प्रतीतिभेदःकश्चित् ।  
क्रियाविशेषणत्वेन क्रियापेक्षया प्रतीतौ प्राथम्यनियमात् अथ श्छ्रालादिप्रयोगे द्विधा न गणितम् ।  
वैचित्र्याभावमेव सोदाहरणं दर्शयितुमाह-तत्रापह्नवेत्यादि ।  
समनन्तरमिहोक्तप्रतियोगिकम् उद्भ्रान्तोज्भ्फतेत्यत्रेति याव्त् ।  
ज्योत्स्ना भस्मेति ।  
छुरणामुद्धूलनम् ।  
अन्तर्धानं रात्रिपक्षे तिरस्कृतिः विलयः, अन्यत्र त्वद्दश्यत्वसिद्धिः ।  
मुद्रा भिक्षापिण्डस्तदर्थं कपालं मुद्राकपालम् ।  
परिमल(ः)परिमर्दस्तेन तज्जनितं लक्ष्म लक्ष्यते ।  
यथाच्छ्रलादिप्रयोगेण अर्थाक्षेपात् असत्यत्वं, तथा प्रकारान्तरेणापि सम्भवतीत्याह-क्विचित्पुनरित्यादि ।  
वस्त्वन्तरं प्रकृतापह्नवक्षमम् ।  
अमुष्मिन्निति ।  
अत्र हि धूमशिखा रोमावलिवपुः परिणमतीत्युक्तौ , न रोमावलिरपितु धूमशिखेति प्रतीयते ।  
अनेनैषा प्रतीयमानापि दर्शिता मन्तव्या ॥  
प्रकृतं यन्निषिध्यान्यत्साध्यते सा त्वपह्नुतिः ।  
नञाच्छ्रलादिशब्दैश्च सा शब्दान्तरतस्त्रिधा ॥  
स्याद्भेदाभेदतुलया विच्छित्तिरूपमादिकः ।  
रूपकाद्स्त्वभेदांशे मुख्ये त्वारोपसंश्रयात् ॥  
तामेव सङ्गतिं विशदीकुर्वन् उत्प्रेक्षाप्रस्तावायाह-एवमभेदप्राधान्य इत्यादि ।  
आरोपमूला रूपकादयो अपह्नुत्यन्ताः ।  
अध्यवसायगर्भास्तु उत्प्रेक्षादयः ।  
अत एव टीका -तत्रेति ।  
अध्यवसायगर्भेषु मध्ये इत्यर्थः ।  
अथ सूत्रम् -   
  
  
अध्यवसाये व्यापारप्राधान्ये उत्प्रेक्षा ॥ रुअस्स्_२१ ॥  
  
  
अध्यवसायो निश्चयज्ञानम् ।  
स च लोके द्विरूपः सम्यगात्मा मिथ्यारूपश्च ।  
उभयरूपो ऽप्ययं नालङ्कारः ।  
नहि शुक्तिरिति सम्यगध्यवसाये रजतमिति मिथ्याध्यवसाये वा विच्छित्तिः काचित् ।  
उभय विसक्षणास्तु जानतो ऽप्येतस्मिन् तदेवेति यो ऽध्यासरूपस्य इहालङ्कारत्वेन परिगृङ्यते ।  
तस्यैव अलौकिकस्य विच्छित्तिरूपत्वात् ।  
तस्य च द्वयी गतिः ।  
कदाचिदध्यवसायात्मनः स्वरूपस्य प्राधान्यं, कदाचिदध्यवसितस्य विषयस्य ।  
इत्थं च सत्यध्यवसाये विषयभूते यदा अध्यवसानस्य प्राधान्यं तदोत्प्रेक्षालङ्कार इति सूत्रार्थः ।  
तदेतदवयवशो व्याचष्टे-विषयनिगरणेनेत्यादि ।  
निगरणं निगलनम् ।  
स्वरूपतो ऽपलापैत्यर्थः ।  
विषयं निगीर्णवतो विषयिणो विषयितादात्म्येन प्रतीतस्य इहाध्यवसायो अभिमत इति यावत् ।  
अनेनालौकिकस्यैवाध्यवसायस्य अलङ्कारबीजत्वं दर्शितम् ।  
व्यापारप्राधान्यग्रहणस्य व्यावर्त्यमुद्धाटयितुमाह- स च द्विविध इत्यादि ।  
तत्र साध्यस्य स्वरूपमाह-साध्यो यत्रेत्यादि ।  
साध्य - इति यदैकं वाक्यमाक्षिप्तेन तच्छब्देनार्थेनाभिसम्बन्धः ।  
उत्तरवाक्यगतो ऽपि यच्छब्दः पूर्ववाक्याच्छब्दोपादाननिरपेक्ष एव तदर्थेन सम्बन्धमीष्टे ।  
यत्र विषयिणो ऽसत्यतया प्रतीतिः स साध्य इत्यर्थः ।  
अत्रेदमनु सन्धेयम् ।  
मुखं मुखत्वेन जानन्नेव यदा नूनं चन्द्र इति सम्भावयति तदा विषयी चन्द्रो मुखत्वेनासत्यः प्रतिभाति तदाध्यवसायः साध्यः ।  
ननु साध्य एवास्तु अध्यवसायः सिद्धो वा, अभेदप्रतीतौ कथमसत्यत्वं इत्यत आह- असत्यत्वं चेत्यादि ।  
विषयिगतस्य चन्द्रादिगतस्य माधुर्यादेः धर्मस्य विषये, मुखादावुपनिबन्धे, नूनं चन्द्र इत्यस्यां दशायां विषयिण्येव सम्भवत्ययं विषथयेतु न सम्भवतीति प्रतीयमानत्वात् ।  
विषयविषयिणोरभेदस्फुरणे ऽपि धर्मस्यासत्यताप्रतीत्या न प्ररोहति ।  
अतो ऽध्यवसानव्यापारस्य साध्यता ।  
ननु को धर्मः? किम्प्रमाणा चासौ? तदाश्रयस्य सत्यत्वासत्यत्व प्रतीतिरित्यत आह-धर्मो गुणक्रियारूपः इत्यादिना ।  
गुणक्रियारूप इति धर्मस्य साकल्यकथनात् तदुभयमूलतया उत्प्रेक्षासम्भवस्मूचितः ।  
अस्य हि धर्मस्य सम्भवो ऽसम्भवश्च विषय्याश्रयतया सम्भवः असम्भवस्तु विषयाश्रयतया ।  
इत्थं च सति सत्यत्वासत्वप्रतीतिर्नाप्रामाणिका ।  
कुतः? सम्भवाश्रयस्य तत्रावस्थायां परमार्थबुद्ध्यनुदयात् असत्यत्वं प्रतीयते ।  
यतस्तदितरस्य तु सत्यत्वमेव परमार्थत्वात् ।  
चर्चितमर्थं निष्कर्षयति-यस्यासत्यत्वमित्यादि ।  
अतश्चेति ।  
यत इत्थमध्यवसायः साध्यः अतः उत्प्रेक्षायामध्यवसायव्यापारस्यैव प्राधान्यमित्यर्थः ।  
अथ सिद्धं विवेचयति-सिद्धो यत्रेत्यादि ।  
सिद्ध इति पूर्ववदेकं वाक्यम् ।  
स इति द्योतितः को ऽसावित्यत आह - यत्र विषयिणो वस्तुत इत्यादि ।  
यदा तु मुखमुद्दश्य चन्द्रो ऽपमिति प्रयोगः तदा वस्तुतो ऽसत्यो ऽपि विषयी सत्यतया प्रतीयते ।  
सत्यत्वप्रतीतेर्हेतुमाह-सत्यत्वं चेत्यादि ।  
सम्भवाश्रयस्य अपरमार्थत्वप्रतीतिरसत्यत्वस्य निमित्तम् ।  
यत इत्थमतश्चाध्यवसितस्यार्थस्यैव प्राधान्यं, तदातिशयोक्तिर्वक्ष्यते ।  
यदा साध्यत्वप्रतीतिः तदाध्यवसायस्य पर्यायान् व्युत्पादयति - तत्र साध्यत्वेति ।  
चर्चितलक्षणानिष्कर्षणम्-तदेवमित्यादि ।  
तस्याःसामान्यतस्तावद्द्वैविध्यमाह-सा च वाच्येत्यादि ।  
तत्रापि सामान्याच्चातुर्विध्यं दर्शयति-सा च जातिक्रियेत्यादि ।  
अध्यवसेयत्वेन सम्भव्यत्वेन ।  
नन्वप्रकृतग्रहणं किम्? प्रकृते ऽप्येवं सम्भवादित्यत आह-प्रकृतस्यैतदित्यादि ।  
प्रकृतं हि लौ किकं कविकॢत्प विच्छ्रत्तिविधुरतया न वैचित्र्याय ।  
भेदचतुष्टयमपि द्विधा दर्शयति-प्रत्येकं च भावाभावेत्यादि ।  
भावरूपा सम्भावना अभावरूपा चेति ।  
अयं व्यापारभेदाद्भेदः ।  
पूर्वं व्यापारवद्भेदात् व्यापारनिमित्तभेदादाह-भेदाष्टकस्य चेत्यादि ।  
भेदषोडशकमपि निमित्तोपादानानुपादानाभ्यां द्विगुणायति-तेषां चेत्यादि ।  
अथ सम्भाव्यस्य हेत्वादि रूपतया पुनस्त्रैविध्यमाह-तेषु च प्रत्येकमित्यादि ।  
वा(च्यां)निगमयति-एषा गतिरित्यादि ।  
तत्रापोह्य अंशायाह- तत्रापि द्वव्यस्येत्यादि ।  
पातनोयाः हापनीयाः ।  
प्रतीयनामां विभक्तुमाह-प्रतीयमानायाश्चेत्यादि ।  
उद्देशत एतावन्त ।  
लक्षणापरीक्षयोस्तु कृतयोः कतिचन हीयन्त इति भावः ।  
ये हीयन्ते तान् प्रस्तौतितथापि निमित्तस्येत्यादि ।  
तैरिति (निमित्ता)नुपादाननिबन्धनैः ।  
अयं प्रकार इति प्रतीयमानोत्प्रेक्षाप्रकारः इत्यर्थः ।  
निमित्तानुपादानं न सम्भवतीति यत्प्रतिज्ञातं तत्प्रमाणो न द्रढयति-इवाद्यनुपादान इत्यादि ।  
इवाद्यनुपादाननिमित्तकीर्तनयोरन्यतराभावे न किञ्चित्प्रमाणामुत्प्रेक्षणे ।  
अनुपात्तनिमित्तका हि या वाच्योत्प्रेक्षा तस्याम् इवाद्युपादानबलादेवोत्प्रेक्षणप्रतीतिः ।  
इह पुनरिवाद्यनुपादानवन्ध्यायां प्रतीयमानायां निमित्तबलादेवेति निमित्तोपादाननियमः ।  
स्वरूपोत्प्रेक्षणमपि न सम्भवतीत्याह-प्रायश्चेत्यादि ।  
प्रायोग्रहणात् पर्यायोक्तनयेन स्वरूपस्य क्वचित्सम्भवदप्युत्प्रेक्षणं गम्यस्यापिभङ्ग्यन्तराभिधानान्न निरापणार्हमिति द्योतितम् ।  
प्रतीयमानां निगमयतितदेवमिति ।  
यथासम्भवं सम्भवमनतिक्रम्य ।  
तथा हि प्रतीयमानोत्प्रेक्षा तावत् वाच्योत्प्रेक्षाप्रकृतिका ।  
वाच्योत्प्रेक्षाषण्णावतिधोद्दिष्टा ।  
यथा जातिगुणक्रियाद्रव्याणाम् उत्प्रेक्ष्यत्वेन चतस्र उत्प्रेक्षाः ।  
जातयः प्रतिस्वं चतुर्विशतिधा प्रथन्ते ।  
यथा जात्युत्प्रेक्षा तावत् भावाभावाभिमानरूपतया द्विधा ।  
द्विविधापि गुणनिमित्तिका, क्रियानिमित्तिका च ।  
इत्थं चतुर्धा ।  
साचोपात्तनिमित्तानुपात्तनिमित्ता चेत्यष्टधा ।  
अष्टविधापि हेतुस्वरूपफलोत्प्रेक्षारूपतया त्रिविधा इति चतुर्विशतिप्रकारा ।  
अनेनैव नयेनान्यदप्युत्प्रेक्षात्रयं प्रत्येकं चतुर्विशतिधामन्तव्यम् ।  
तथा च प्रत्येकं त्रिस्कन्धिका एता हेतुस्वरूपफलोत्प्रेक्षणतया स्कन्धत्रयमपि प्रतिस्वमष्टविधम् ।  
तथा हि उपात्तगुणनिमित्ता भावाभिमानरूपिणी हेतुजात्युत्प्रेक्षा ।  
सैवानुपात्तगुणनिमित्ता ।  
तथोपात्तक्रियानिमित्ता, सैवानुपात्तक्रियानिमित्ता चेति भावाभिमानरूपतया चतुर्धा ।  
एवमभावाभिमानरूपतया चतुर्धेति हेतूत्प्रेक्षास्कन्धो ऽष्टविधः ।  
अनयैवरीत्या स्वरूपोत्प्रेक्षास्कन्धः फलोत्प्रेक्षास्कन्धश्च प्रतिस्वमष्टविधेति जात्युत्प्रेक्षा त्रिस्कन्धतया चतुर्विशतिधा ।  
एवं गुणक्रियाद्वव्योत्प्रेक्षापि प्रत्येकं चतुर्विशतिधा विज्ञेया ।  
तत्र द्वव्योत्प्रेक्षायां हेतुफलोत्प्रेक्षापातेषोडशकहानिः ।  
अतः स्थूलदृशा तावत् अशीतिविधा वाच्या ।  
प्रतीयमानायां तु अनुपात्तनिमित्ताया निरवशेषं पाते अष्टचत्वारिशद्धानिः ।  
उपात्तनिमित्तायां च स्वरूपोत्प्रेक्षापाते षोडशकहानिः ।  
अतो द्वर्त्रिंशद्भेदाः प्रतीयमाना मन्तव्याः ।  
उभयरूपायामपि अस्य वैचित्र्यान्तरायाह-एषा चेत्यादि ।  
अर्थाश्रयापि अर्थालङ्कारो ऽपीत्यर्थः ।  
धर्मोगुणक्रियात्मको विषयो यस्य सः ।  
श्लिष्टशब्दः कश्चिद्धेतुर्भवत्यस्याः ।  
उत्प्रेक्षा ह्यर्थालङ्कारः ।  
श्लेषः पुनरुभयालङ्कारो ऽलङ्कारान्तरबाधकश्च ।  
तथापि धर्मविषयेश्लिष्टशब्दहेतुका सम्भवत्येषा न बाध्यते, न चोभयालङ्कारप्रात्पिरिति यावत् ।  
यथेत्थं श्लेषमुत्प्रेक्षाङ्गं तथोपमापि अङ्गमस्याः भवतीत्याह-क्वचित्पदार्थान्वयेत्यादि ।  
पदार्थसमन्वयदशायाम् उपमयोपक्रमः ।  
तथोपक्रान्ताप्युपमावाक्यार्थतात्पर्यपर्यालोचनमहिम्ना अभिमन्तुःसम्भावयितुर्व्यापारो ऽपारोहक्रमेणसम्भावनव्यापारस्य प्रतीतिविश्रान्त्यन्तं उपर्युपरि प्रसरपरिपाट्या उत्प्रेक्षायां पर्यवस्यति ।  
अथ अपह्नुतिप्रस्तावः ।  
उत्प्रेक्षाङ्गत्वेन यदपह्नुतिः प्रतिज्ञान्ता, तस्या अयमवसर इत्यभिप्रायेणाह-क्वचिच्छ्रलादि इत्यादि ।  
इत्थंये प्रकाराः उक्ताः, ये च वक्ष्यन्ते तेषां वैचित्र्यादस्या इयत्तैव नास्तीत्याह-अतश्चोक्तवक्ष्यमाणेत्यादि ।  
ननु यद्यानन्त्यं कथमुदाहरणतो दर्शयिष्यते इत्यत आह-साम्प्रतन्त्वित्यादि ।  
दिङ्मात्रेणेत्यादि ।  
यथा दिङ्मात्रेणोदाहृता अपि न्यायतःसाकल्येन ज्ञातुं शक्यते, तथेति यावत् ।  
उद्देशक्रममाविश्चिकीर्षुराह-तत्र जात्युत्प्रेक्षा यथेति ।  
स वः पायादिति ।  
कुटिलत्वलक्षणो गुणो निमित्तम् ।  
अङ्कुरशब्दो जातिवचनः ।  
अत उपात्तगुणनिमित्तिका भावाभिमानरूपिणी जात्युत्प्रेक्षेयम् ।  
तत्र यद्यपि स्वरूपमुत्प्रेक्ष्यते न तु हेतुफले, अथाप्युद्देशक्रमविरोधात्स्ॐऽशो नोदाजिहीर्षितः ।  
एवमुदाहरणेषुदाहर्तव्या विशेषांशाः स्वयमनुसन्धेयाः ।  
क्रमस्याविवक्षणात् नास्माभिः प्रतिस्वं प्रतन्यन्ते ।  
अत्र जात्युत्प्रेक्षात्वं विविच्य दर्शयति-अत्राङ्कुरेत्यादि ।  
अथ क्रियोत्प्रेक्षा-लिम्पतीवेत्यादि ।  
क्रियोत्प्रेक्षात्वं विवेचयति-अत्र लेपनेत्यादि ।  
न च मन्तव्यं वर्षणस्य नभःकर्तृकत्वात् न तमोगतत्वमिति ।  
नभसो ऽपि तमसाधिष्ठिन्तस्यैव वर्षणकर्तृकत्वसम्भवादनेन परम्परायाताया अपि सम्भावनाया उत्प्रेक्षात्वं द्योतितम् ।  
ननूत्तरार्धानुदाहरणे को हेतुरित्यत आह-उत्तरेत्वित्यादि ।  
उपमैव नोत्प्रेक्षेति ।  
अत्रैतदुपह्वरम्-उपमानांशश्चेल्लोकतः सिद्धस्तदोपमैव द्वयोःसिद्धत्वादिवशब्दः साधर्म्यद्योतकः ।  
यदा तु कविकल्पितः तदोत्प्रक्षैव ।  
उपमानस्य लोकतो ऽसम्भवादिवशब्दः सम्भावनां द्योतयति यतः ।  
अत्रावान्तरश्लोकौ- यदायमुपमानांशो लोकतःसिद्धिमृच्छ्रति ।  
तदोपमैव येनेवशब्दः साधर्म्यसूचकः ॥  
यदा पुनरयं लोकादसिद्धः कविकल्पितः ।  
तदोत्प्रेक्षैव येनेवशब्दःसम्भावनापरः ॥  
इति ॥  
अथ गुणोत्प्रेक्षा-सैषास्थलीति ।  
इयं प्रतिष्ठमानस्य दाशरथेः सीतां प्रत्युक्तिः ।  
गुणोत्प्रेक्षात्वं दर्शयति-दुःखं गुणं इति ।  
अथ द्रव्योत्प्रेक्षा-पातालमेतदिति ।  
द्रव्यत्वं दर्शयति-चन्द्रस्येत्यादि ।  
उदाहरणचतुष्के ऽपि अनुगतं विशेषम् उद्धाटयति-एतानि भावाभिमान इत्यादि ।  
अथाभावाभिमाने-कपोलफलकाविति ।  
कष्ट कृच्छ्रात् ।  
तथाविधाविति ।  
स्वनुभवैकसमधिगम्यो रमणीयातिशयोद्योत्यते ।  
क्षामतागमनं नैसर्गिकम् ।  
परस्परदर्शनाभावो हेतुत्वेनोत्प्रेक्ष्यते ।  
अत एवाभावाभिमानरूपना ।  
तदेतद्दर्शयति-अत्रापश्यन्तावितीत्यादि ।  
न्यायस्य सुज्ञानत्वात् ।  
स्थालीपुलाकन्यायेनोदाहरणमात्रमिति न व्युत्क्रमदोषः शङ्कनीयः ।  
क्रमापेक्षया तु जात्याद्युत्प्रेक्षापुरस्कारेणोदाहर्तव्यम् ।  
तदेतदभिसन्धायाह-एवं जात्यादावप्यूह्यमिति ।  
इत्थं जात्यादि चतुष्कम् अभावाभिमानरूपतयोदाहृतम् ।  
अथ भेदाष्टकस्य गुणक्रियानिमित्ततोदाहर्तव्या ।  
तत्र गुणनिमित्तकत्वेनोदाजिहीर्षुराह-नवबिसलतेत्यादि ।  
तद्विवेचितचरम् ।  
एवं गुणनिमित्तकत्वं क्रियाद्युत्प्रेक्षात्रये स्फुटतरत्वादुदाहरणनिरपेक्षनित्यभिसन्धाय क्रियानिमित्तकत्वेनोदाहरतिर्-इदृक्षमित्यादि ।  
क्षामता गमनलक्षणक्रियाह्यदर्शनोत्प्रेक्षाया निमित्तम् ।  
इयता षोडशकमुदाहृतं मन्तव्यम् ।  
अथ निमित्तोपादानानुपादानाभ्यां षोडशकस्य यद्द्वैविध्यं प्रतिज्ञातं तत्र निमित्तोपादानस्य समनन्तरोदाहरणान्येवोदाहरणत्वेन दर्शयति - एते निमित्तेत्यादि ।  
कुटिकत्व क्षामतागमनयोरुपादानादनुपादानमप्युदाहृतेष्वेव दर्शयति-लिम्पतीवेत्यादि ।  
अत्र लेपनादित्वेन सम्भावने व्यापनादि निमित्तं नोपात्तम् ।  
इयता द्वात्रिंशद्भेदा उदाहृताः ।  
अथ द्वात्रिंशद्धेतुफलस्वरूपात्मकतया त्रिधोदाहर्तव्या ।  
तत्र हेतुरूपतयोदाहरति-विश्लेषदुःखादिवेत्यादि ।  
अत्र दुःखगुणो हेतुत्वेनोत्प्रेक्षितः ।  
इत्थं जातिक्रिये हेतुत्वेनावगन्तव्ये ।  
द्रव्योत्प्रेक्षायां तदभावात् तन्निबन्धनम् अष्टकं पातनीयम् ।  
अथ स्वरूपतयोदाहरति-कुबेरजुष्टामित्यादि ।  
जुष्टां सेविताम् ।  
कुबेरजुष्टा दिगुदीची, सा प्रतिनायिकात्वेनानुसन्धीयते ।  
समय एकदर्तुविशेषः ।  
अन्यदात्वनन्यत्र गमनलक्षणाः सङ्केतः ।  
दक्षिणस्यां दिशि नायिकात्वमनुसन्धीयते ।  
व्यलीकम् अपराधः ।  
अत्र निश्वासस्य स्वरूपमेवोत्प्रेक्ष्यं, न तु हेतुः फलं वा ।  
इत्थं गुणोत्प्रेक्षादित्रये स्वरूपात्मकत्वं ज्ञेयम् ।  
अथ फलवोत्प्रेक्षा-चोलस्येत्यादि ।  
अत्र दर्शनक्रिया विपाटनफलत्वेनोत्प्रेक्ष्यते ।  
इत्थं जातिगुणयोरपि फलत्वमनुसन्धेयम् ।  
द्रव्योत्प्रेक्षायां हेतुफलासम्भवात् तन्निबन्धनं षोडशकं पातनीयम् ।  
इत्थमशीतिविधापि वाच्योत्प्रेक्षा साकल्येनोदाहृतकल्पैव ।  
तदेतन्निगमयन्नाह-एवं वाच्योत्प्रेक्षाया इत्यादि ।  
अथ प्रतीयमाना परिपाट्योदाह्रियते-महिलासहःसेत्यादिना ।  
महिलासहस्रभरिते तव हृदयेसुभग! सा अमान्ती ।  
दिवसमनन्यकर्मा अङ्गं तन्वपि तनयति ॥  
दिवसमित्यत्यन्तसंयोगे द्वितीया ।  
प्रतीयमानामुत्प्रेक्षामुद्धाटयति-अमा(अ)न्तीत्यत्रेत्यादिना ।  
न्यायस्य सुज्ञानत्वात् विस्तरभीरुराह-एवं भेदान्तरेष्विति ।  
अर्थाश्रियापि धर्मविषये श्लिष्ट शब्दहेतुका सम्भवतीति योद्दिष्टा तामुदाहरति-श्लिष्टशब्देत्यादि ।  
अनन्येति ।  
प्रसिद्धस्त्यागीति गानप्रकारः ।  
मार्गणाःशाराः याचकाश्च ।  
लक्ष्ययोजनायाह-अत्र धर्मविषय इति ।  
मार्गणविषयीभावो धर्मः सम्भावनाशं एव प्रतीतिविश्रान्तेः श्लेषो नोत्प्रेक्षाबाधकः ।  
कस्तूरीति ।  
रोलम्बाभृङ्गाः ।  
अङ्कः पर्यान्तः ।  
स्थासकश्चर्चिका ।  
उपमोपक्रमतामुपपादयति-अत्र यद्यपीत्यादि ।  
"सर्वप्रातिपदिकेभ्य उपमानार्थे क्विप् इत्येके आचार्या" इति सूत्रार्थः ।  
अत्र क्विपो माहात्म्यादुपाप्रतीतापि सम्भावनायां पर्यवस्यतीति ।  
कण्ठत्विषां तिलकादिरूपत्वनियमासिद्धेः तिलकादिरूपतापि कदाचित्स्यादुपमानांशे सम्भावनाप्राणत्वमेव नतु वास्तवत्वम् ।  
अत उत्प्रेक्षायां पर्यवसानम् ।  
तदिदमभिसन्धायाह-तथाप्युपमानस्येत्यादि ।  
उपमानस्य तिलकादेः प्रकृते कण्ठत्विङ्रुड्पे सम्भवैचित्यात् सम्भावनमात्रस्योचितत्वात् ।  
सम्भावनस्योत्थाने उत्प्रेक्षणस्योदयात् ।  
अथोपमार्थकप्रत्ययान्तरप्रयोगे ऽपि उपमोपक्रमत्वं दर्शयितुमाह-यथा वेत्यादि ।  
केयूरायितमित्यत्रापि हि क्यङ्गो माहात्म्यादुपमा प्रतीतिरङ्गदादेः ।  
केयूरादिवदाचरणे नियमाभावात् तथात्वसम्भावनायाम् उत्प्रेक्षैव पर्यवस्यति ।  
अथोपमानांशस्य वस्तुतो ऽसिद्धस्य कविकल्पनायातत्वे सर्वैवोपमा (प्रतिपादक)शब्दमाहात्म्यादामुखे प्रतीताप्युत्प्रेक्षात्वेन पर्यवस्यतीत्यभिसन्धायाह-एषा चेत्यादि ।  
अप्रपञ्चने हेतुमाह- इति त्विति ।  
गतासु तीरमिति ।  
ससम्भ्रमा गतिः फेनोल्लासहेतुः ।  
अत्रेवशब्दादट्टहासस्य सम्भाव्यता ।  
यत्तु व्यक्तिविवेककृदीद्दशि विषये मन्यते-"इवादिशब्दैरेव प्रकृतार्थस्यासत्त्वप्रतीतेः छ्रलादिशब्दाः पुनरक्ता" इति तत् मन्दम् ।  
न खल्वीद्दशि विषये छलादिशब्दाप्रयोगे ऽपि प्रकृतार्थस्यासत्यासत्यता गम्यते ।  
अपि तु उत्प्रेक्षां प्रति हेतुभाव एव ।  
यथा अत्रैव "फेनपरम्पराभि"रिति पाठे ।  
अतःसापह्नवत्वलक्षणमुत्प्रेक्षावैचित्र्यं छ्रलादिप्रयोगैकशरणम् ।  
तदेतदभिसन्धायाह-अत्रेवशब्देत्यादि ।  
अथोत्प्रेक्षाया एव प्रपञ्चनार्थं तत्तदलङ्कारबीजभूत तत्तत्पदावापोद्धाराभ्याम् अलङ्कारवैचित्र्यमाविर्भवतीति व्युत्पादयति-अपर इवेत्यादिना ।  
अपरशब्दाप्रयोगे ऽपि पाकशासनः सिद्धतया प्रतीयत इत्युपमैव ।  
तत्प्रयोगे तु प्रकृतो राजैव अपरपाशासनत्वेनाध्यवसीयते ।  
इवशब्दाञ्चाध्यवसानस्य साध्यतेत्युत्प्रेक्षैव ।  
इव शब्दापोहे रूपकभेदप्राधान्यप्रतीतेः ।  
इत्थं नानावैचित्र्यनिर्भरायामस्यां कुत्रचिदंशे नियमेन वाच्यता, कुत्रचित्तु कामचारः इति व्युत्पिपादयिषुर्हेतूत्प्रेक्षां तावत् व्युत्पादयति-तदेवम्प्रकारेत्यादिना ।  
प्रकृतसम्बन्धिनः उपमेयसम्बन्धिनः ।  
यस्य धर्मस्य हेतुरुत्प्रेक्ष्यते, स धर्मो ऽध्यवसायवशात् अभेदोपचरणवशात् अभिन्न उत्प्रेक्षानिमित्तमाश्रीयते नियमेन वाच्यो भवति ।  
अस्योपमानधर्मेण सहाभेदाश्रयणं वाच्यत्वं वेति नियमद्वयमनुसन्धेयम् ।  
यदैवं न स्यात् तदोत्प्रेक्षमाणो हेतुरभित्तिकमेव चित्रं स्यादित्याह-अन्यथा कं प्रतीति ।  
तामिमां व्यवस्थामुदाहरणतो हृदयं गमयति-यथा अपश्यन्तावित्यादिना ।  
अत्र कपोलौ प्रकृतौ तत्सम्बन्धी धर्मः क्षामता तद्धेतुत्वेन दर्शनमुत्प्रेक्षतम् ।  
तदुत्प्रेक्षणे च न केवला कपोलक्षामता निमित्तम्, अपि तु लोके परस्परमद्रष्ट्रोर्या क्षामता तदभिन्नत्वेना ध्यवसिता सैवं चोत्प्रेक्षिता दर्शनलक्षणस्य हेतोः फलम् ।  
तददमभिन्धायाह-अत्र कपोलयोरित्यादि ।  
तच्च भिन्नमिति फलदशायाम् अभेदेनाध्यवसीयत इत्यर्थः ।  
अदर्शनं प्रत्य प्रकृतैव हि क्षामता फलं, तत्र निमित्तं हेतूत्प्रेक्षणे प्रयोजकम् ।  
परस्परमद्रष्ट्रोर्यत्क्षामतागमनं तेन सहाभेदेनाध्यवसितमित्यर्थः ।  
इयमभावाभिमानरूपक्रियालक्षणा हेतूत्प्रेक्षा ।  
एवं भावाभिमानरूपलक्षणाहेतूत्प्रेक्षायामपि न्यायःसमान इत्याह-एवम् दृश्यतेत्यादिना ।  
अत्रापि हि नूपुरगतमौनित्वस्य हेतुत्वेन दुःखमुत्प्रेक्षितम् ।  
तदुत्प्रेक्षणे च लौकिकदुःखमौनत्वाभेदेनाध्यवसितं नूपुरमौनित्वमेव निमित्तं दुःकोत्प्रेक्षणफलं च ।  
इयं प्रक्रिया सर्वत्रैव हेतूत्प्रेक्षायामेकरूपेत्याह-एवं सर्वत्रेति ।  
अथ स्वरूपोत्प्रेक्षायां क्वचिद्धर्मीं धर्म्यन्तरगतत्वेनाध्यवसीयते ।  
क्वचित्तु धर्म एव धर्म्यन्तरगतत्वेन ।  
तत्रोभयत्रापि निमित्तांशः कदाचिद्वाच्यो भवति ।  
कदाचित्तु नेतिविवेचयुतुमारभते - स्वरूपोत्प्रेक्षायां यत्र धर्मीत्यादिना ।  
स वः पायादित्यादि ।  
अत्रेन्दुकलाकपालाङ्कुरयोः साधर्म्यस्यासिद्धत्वात् ।  
कुटिलत्वलक्षणस्य शब्देनोपादानम्, "वेलेव रागसागरस्ये"त्यत्र तु सङ्क्षोभकारितायाः प्रसिद्धत्वादनुपादानम् ।  
अथ धर्मस्य धर्मिगतत्वेनाध्यवसाने निमित्तोपादानानुपादाने दर्शयति-यत्र च धर्मं एवेत्यादि ।  
प्राप्याभिषेकमिति ।  
द्विषां भूरिति समन्वयः ।  
अत्र धर्मसम्भावनं, निमित्तोपादानञ्च विवेचयति-अत्र भूगतत्वनेत्यादि ।  
लिप्मतीवेति ।  
निमित्तानुपादानं विवेचयति-अत्र तमोगतेत्यादि ।  
ननु धर्मे धर्मोत्प्रेक्षणवैचित्र्याय व्यापने लेपनमुत्प्रेक्ष्यतामित्यत आह-व्यापानादौ त्विति ।  
निमित्तमन्यदन्वेष्यं स्यादिति ।  
यथा लेपनोत्प्रेक्षणे व्यापनं निमित्तत्वेन गम्यते, न हि तथा व्यापनोत्प्रेक्षणे निमित्तमन्यदवगम्यते ।  
अतो ऽनवगतस्य कल्पनमवगतस्य परित्याग इति दोषद्वयमापतेदिति भावः ।  
देषान्तरमप्युद्भावयति-न च विषयस्येति ।  
यदि व्यापनमेव उत्प्रेक्षणविषयः न हि तस्यगम्यमानता युक्ता ।  
तत्र हेतुः - तस्योत्प्रेक्षिताधारत्वेनेति ।  
उत्प्रेक्षितम् उत्प्रेक्षिणं, तदाधारत्वेनाभिधातुं , प्रस्तुतस्याभिधातुमेवोचितात्वात् ।  
अतो लेपनमेवोत्प्रेक्ष्यमिति निगमयति-तस्माद्यथोक्तमेर्वेति ।  
अथ फलोत्प्रेक्षायां निमित्तानुपादानम् असम्भवमित्यारभते-फलोत्प्रेक्षायामित्यादि ।  
तस्य फलस्य यदेव लोकस्थित्या कारणं , तदेवोत्प्रेक्षणनिमित्तम् ।  
तच्चेन्नोपादीयेत, तदेवोत्प्रेक्ष्यमाणं फलं कस्य फलतयोक्तं स्यात् ।  
अतः फलोत्प्रेक्षायां निमित्तोपादाननियम एव ।  
तदिदमुदाहृत्य दर्शयति-रथस्थितानामिति ।  
अत्रोत्तरदिशस्तुरगोत्पत्तिभूमित्वात् तद्गमनं पुरातनतुरङ्गपरिवर्तने हेतुः ।  
तदेवोत्प्रेक्षणनिमित्तम् ।  
तदनुपादाने परिवर्तमानं उत्प्रेक्ष्यमाणं कस्य फलं स्यात् ।  
तदिदमभिप्रेत्याह-अत्र परिवर्तनस्येत्यादि ।  
अनेनाशीचिलिधत्वेन दृष्टेषु प्रभेदेषु पुनः केषाञ्चित् पातोदर्शितः ।  
तथाहि-उपात्तनिमित्ता ये षोडषभेदास्तेषां प्रतिस्वं हेतुस्वरूप फलोत्प्रेक्षणरूपत्वे अष्टचत्वारिंशत् ।  
द्रव्ये हेतुफलोत्प्रेक्षा पाते ऽष्ट कहानिरिति चत्वारिंशत् ।  
अनुपात्तनिमित्तत्वे तु षोडशकेहेतुफलरूपताभावात् स्वरुपोत्प्रेक्षैकरूपतैवेति षोडशैव ।  
अतः तत्षट्पञ्चाशदेव प्रभेदाः ।  
यदित्थमियमुत्प्रेक्षा अतिसूक्ष्मेक्षिकया प्रपञ्चिता ।  
तत्र-हेतुमाह-तदसावित्यादि ।  
कक्ष्याविभागो जातिगुणादिरूपतया स्थितः ।  
प्रचुरस्थितो ऽपि अनाकुलन्यायतया प्रभूतवृत्तिरपि ।  
लक्ष्ये दुःरवधारत्वात् उत्तानधियां लक्ष्ययोजनान्तमशक्याधिगमत्वात्(न)प्रपञ्चित इत्यर्थः ।  
अथ मन्येप्रमुखस्य शब्दस्य सम्भावनाद्योतकत्वे ऽपि तत्प्रयोगमात्रेणोत्प्रेक्षाभ्रमो न कार्य इति व्युत्पादयति-अस्याश्चेत्यादि ।  
उत्प्रेक्षासामग्रयभाव इति ।  
अप्रकृतगतगुणक्रियाभिसम्बन्धात् अप्रकृतत्वेन प्रकृतसम्भावनमुत्प्रेक्षासामग्री ।  
तदभावे वितर्को नूनमित्यभ्यूहमात्रम् ।  
तदिदमनुस्मारयति-यथोदाहृतं प्रागित्यादि ।  
अत्र सङ्ग्रहश्लोकाः - गुणक्रियाभिसम्बन्धात्प्रकृते ऽप्रकृतात्मना ।  
सम्भावनं स्यादुत्प्रेक्षा वाच्येवाद्यैः परान्यथा ॥  
जातिक्रियागुणद्रव्योत्प्रेक्षण सा चतुर्विधा ।  
भावाभावाभिमानत्वे जात्यादेःसाष्टधा पुनः ॥  
गुणक्रियानिमित्तत्वे ज्ञेया षोडशधा तथा ।  
द्वात्रिंशच्च निमित्तस्योपादानादन्यथा स्थितेः ॥  
हेतौ स्वरूपे चोत्प्रेक्ष्ये फले षण्णावतिः पुनः ।  
द्रव्यहेतुफलात्मत्वासम्भवात्तद्भिदाच्युतिः ॥  
तथा प्रतीयमानायां निमित्तस्यानुपग्रहः ।  
नापि स्वरूपं तैर्भेदैः तस्मान्न्यूना भवेदियम् ॥  
क्वचिच्छ्रलेषेण धर्मांश गतेर्नैषा न बाध्यते ।  
उपमोपक्रमाप्येषा भवेत्सापह्नवापि च ॥  
अथोत्प्रेक्षां निगमयन् अतिशयोक्तिं सङ्गतिपुरस्कारेण प्रस्तौति-एवमध्यवसायस्येति ।  
सिद्धत्व इति ।  
अध्यवसितस्य विषयिणः प्राधान्ये अध्यवसायस्य सिद्धत्वम् ।  
अथ सूत्रम्-  
  
  
अध्यवसितप्राधान्ये त्वतिशयोक्तिः ॥ रुअस्स्_२२ ॥  
  
  
उत्प्रेक्षातिशयोक्त्योः विषयं विभक्तुमाह-अध्यवसाये त्रयमित्यादि ।  
स्वरूपमध्यवसानं व्यापारात्मकम् ।  
विषयः प्रकृतोर्ऽथः विषयी त्वप्रकृतः ।  
तत्राध्यवसायस्वरूपम् उत्प्रेक्षाप्रस्तावे विवेचितम् ।  
प्रतीतिवैशद्याय स्मारयति-विषयस्य हीत्यादि ।  
अन्तर्नीतत्वे निगीर्णत्वे ।  
तत्रोत्प्रेक्षाविषयं विभजति-शाध्यत्वे स्वरूपप्राधान्यमिति ।  
अतिशयोक्तिविषयं विभजति-सिद्धत्वे अध्यवसितप्राधान्यमिति ।  
अध्यवसितो गुणीकृताध्यवसानो विषयी ।  
विषयस्तु प्राधान्यं नार्हतीत्याह-विषयप्राधान्यमिति ।  
नैव सम्भवतीति विषयस्य ।  
विषयिणानिगीर्णस्वरूपप्रतीतिरेव तिरोधीयते ।  
प्राधानयसम्भवः कुत इति भावः ।  
अतिशयोक्तिलक्षणं निगमयति-अध्यवसितप्राधान्ये चेति ।  
तद्भेदानुद्दिशति-तस्याश्चेत्यादि ।  
क्रमेणोदाहरणानि-कमलमनम्भसीति ।  
अत्र मुखनयनगात्रलक्षणान्विषयान् निगीर्य कमलकुवलयकनकलतालक्षणा विषयिणः तदभेदेनाध्यवसिताः ।  
भेदे ऽभेदं विवृणोति - अत्र मुखादीनामित्यादि ।  
अण्णं सडहेति ।  
अन्यत्सौन्दर्यमन्यापि च कापि वर्तनच्छ्राया ।  
श्यामा सामान्यप्रजापते रेखैव न भवति ॥  
लडहत्वं प्रौढत्वम् ।  
अभेदे भेदं दर्शयति-अत्र लडहेत्यादि ।  
अत्राभेदे भेदो धर्मनिष्ठ एकविषयो दर्शितः ।  
धर्मिनिष्ठतया विभिन्नविषयतया च दर्शयितुमाह-यथावेति ।  
णाराणोत्तीति ।  
"नारायण इति परिणतवयोभिः श्रीवल्लभ इति तरुणीभिः ।  
बालाभिः पुनः कौतुकेन एवमेव दृष्टः" ॥  
इत्यत्र परिणातवयस्कानां श्रीवल्लभत्वाभेदे ऽपि नारायण इति (भे)देन दृष्टस्तथैवाभिरुचेः ।  
तरुणीनां नारायणत्वाभेदे ऽपि श्रीवल्लभ इत्येव, तथैवार्थित्वात् ।  
बालानां तु यत्किञ्चिदिति नूतनं वस्तु द्रष्टव्यमित्येव, तथा व्युत्पत्तेः ।  
यद्वा प्रत्येकं समस्ता रुच्यर्थित्वव्युत्पत्तयोभेददृष्टौ निमित्तं प्रपञ्चितम् उल्लेखप्रस्तावे ।  
तदिदमभिसन्धायाह-अत्राभिन्नस्यापीति ।  
अभिन्नस्य धर्मिणा इति शेषः ।  
विषयविभागेन ।  
परिणतवयस्कादि(ना) ।  
लावण्येत्यत्र सम्बन्धे ऽसम्बन्ध- ।  
अत्रैकनिर्मातृनिष्टतया धर्मसम्बन्धे ऽसम्बन्धः ।  
अथ भिन्ननिर्मातृनिष्ठतयापि दर्शयितुमाह-यथा वेति ।  
अस्याःसर्गेति ।  
शृङ्गारैकरस इति प्रत्येकमभिसम्बध्यते ।  
पुष्पं प्रवालेलि ।  
अत्र पुष्पप्रवालादिकयोः साक्षादसम्बन्धे ऽपि यदीति सम्भावनया सम्बन्धः ।  
पुष्पकाले प्रवालत्वापगमात् ।  
न च मन्तव्यं सम्भावनायां व्यापारप्राधान्यात् अत्रोत्प्रेक्षैवेयमिति ।  
ततो ऽनुकुर्यादिति समन्वयवाक्ये अध्यवसितप्राधान्यात् ।  
अत उत्प्रेक्षानुगृहीतेयमतिशयोक्तिः ।  
तदितमभिसन्धायाह-अत्र सम्भावनया सम्बन्ध इति ।  
अथोत्प्रेक्षाग्रहणमन्तरेणापि असम्बन्धे सम्बन्धमुदारहति-दाहो ऽम्भः प्रसृतिमिति ।  
अत्र दाहबाष्पश्वासवपुषामम्भः प्रसृतिं पचत्वप्रणालोचितत्वदीपकलिकाप्रेङ्खोलनपाण्डिममज्जनेषु सम्बन्धाभावे अपि सिद्धत्वेनोक्तिः ।  
तदेतदाह-अत्र दाहादीनामित्यादि ।  
कार्यकारणपौर्वापर्यविध्वंसे द्वैविध्यमाह-कार्यकारणेत्यादि ।  
विपर्ययः कार्यस्य पूर्वकालभाविता ।  
हृदयमिति ।  
अत्र हृदयस्य दयटिताधिष्ठानं कुसुमचापबाणाधिष्ठानस्य कारणम् ।  
कारणञ्च नियतपूर्वकालभावि ।  
तदिहान्यथोपन्यस्तमिति पौर्वापर्यविपर्ययः ।  
अविरलेति ।  
नीपः कदम्बः ।  
प्रावृडयनं पथिकगेहिनीमृतिकारणम् ।  
अत्र त्वायातो मृता इति निष्ठाभ्यां तयोःसमकालता ।  
ननु भेदे ऽभेदादिकथ नमसङ्गतम् इत्यत आह-एषु पञ्चस्विति ।  
लोकातिक्रान्तगोचरंलोकातिशा यित्वलक्षणं गोचरयतीत्यर्थः ।  
अतो भेदे ऽभेदरूपो मुख्यार्थो न विवक्षित इतियावत् ।  
ननु भेदे ऽभेदाध्यवसायो लक्षणमतिशयोक्तेः ।  
तदभेदे भेद इत्यादावव्यापकमित्यत आह-अत्र चातिशयाख्यमित्यादिना ।  
यदिह भेदे ऽभेदादिरूपाया अतिशयोक्तिनिमित्तभूतं प्रयोजकमतिशयाख्यं फलं तत्राभेदाध्यवसायो, न तु फलिनोः ।  
तदितमुपदर्शयति-तथा हीत्यादि ।  
वदनादीनां यद्वस्तुवृत्तसिद्धं सौन्दर्यं तत्कविसमर्पितेन कमलादिसौन्दर्येण सहाभेदेनाध्यवसितं सद्भेदे ऽभेदादिवचनस्य निमित्तं कमलमुखादिकयोरभेदाध्यवसायो योजयितुं शक्यः ।  
तथासति अव्यात्पिदोषः स्यादित्यत आह-अभेदे भेद इत्यादि ।  
आदिशब्दात् सम्बन्धे ऽसम्बन्धपरिग्रहः ।  
प्रकारेष्विति ।  
बहुवचनं तदवान्तरभेदपरम् ।  
अभेदे वास्तवे यदा भेदकथनं न हि तदा फलिनोरभेदाध्यवसायः ।  
फलं तु तत्राप्यभेदेनैवाध्यवसीयत इत्यत आह-अण्णं लडहत्तणअं इत्यादाविति ।  
अण्णं लडहत्तणअमित्यादौ हि यत् वस्तु तस्मिद्धं लडहत्वं यच्चान्यत्वेन कविसमर्पितं सातिशयं, न खलु तयोर्भेदः कश्चित् ।  
किन्तु समान्यप्रजापतिनिर्माणकविसमर्पितनिर्माणयोरेव फलिनोर्भेदः ।  
अयं न्यायःसम्बन्धे ऽसम्बन्धः इत्यत्रापि सम इत्याह-एवमन्यत्रेति ।  
तत्रापि खलु "लावण्यद्रविणे"त्यादौ वेधसो लावण्यर्द्रविणसम्बन्धे ऽप्यसम्बन्धः केवलं न पुनस्तन्व्या नैसर्गिकलावण्यकविसमर्पितवेधःसम्बन्धि लावण्ययोरसम्बन्धः ।  
एव "मस्याः सर्गविधा"वित्यत्रापि ज्ञेयम् ।  
नियमतो लक्षणभूतमध्यवसितप्राधान्यं फलाभिप्रायेणैवेत्याह-तदभिप्रायेणैवेत्यादि ।  
अथ कार्यकारणलक्षणप्रकारे पुनर्विवेचयिष्यमाणो पौनरुक्त्यशङ्कां शमयितुमाह-प्रकारपञ्चकेत्यादि ।  
कार्यताश्रयत्वात् तत्रापि सङ्गतिः प्रपञ्चार्थत्वात् नानर्थक्यमिति सर्वमवदातम् ।  
अभेदाध्यवसायो हि फले ऽतिशयनामनि ।  
न पुनः फलिनोस्तत्राभेदो न सिध्यति ॥  
अथाध्यवसायमूलमलङ्कारद्वयं निगमयन् धर्मान्तरमधिचिकीर्षुराह-एवमध्यवसायाश्रयेणेत्यादि ।  
गम्यमानौपम्याश्रयेष्वपि यन्न्यायात्प्राधान्यमर्हति तद्द्वयमधिकरोति-तत्रापि पदार्थेत्यादिना ।  
तत्र तुल्ययोगितार्थं सूत्रम् ।  
  
  
औपम्यस्य गम्यत्वे पदार्थगतत्वेन प्रस्तुतानामप्रस्तुतानां वा समानधर्माभिसम्बन्धे तुल्ययोगिता ॥ रुअस्स्_२३ ॥  
  
  
औपम्यस्य गम्यत्वे पदार्थगतत्वेनेत्यधिकारद्वयम्, अन्यत्तु लक्षणं व्याचष्टे-इवाद्यप्रयोग इत्यादि ।  
प्राकरणिकानामप्राकरणिकानां वेति विषयद्वयम् ।  
गुणक्रिया चेति धर्मद्वयम् ।  
अत श्चातुर्विध्यमनुसन्धेयम् ।  
प्राकरणिकेषु गुणाभैसम्बन्धः, क्रियाभिसम्बन्धश्च ।  
अप्राकरणिकेषु तथेति ।  
समानगुण क्रियासम्बन्धो हि तुल्ययोगि(ता) ।  
तामिमां निरुक्तिमाविष्करोति-अन्वितार्थेति ।  
अन्वितार्था अन्वर्था ।  
सज्जेति ।  
तामिमां निरुक्तिमाविष्करोति-अन्वितार्थेति ।  
अन्वितार्था अन्वर्था ।  
सज्जेति ।  
दिनानि सज्जानामातपत्राणां प्रकरैरञ्चितानि ।  
पद्मानि तु सज्जातानां सुजातानां पत्राणाम् ।  
पाटलेत्येकत्क वर्णाः, अन्वत्र तु पुष्पम् ।  
प्राकरणिकार्थविषयतां क्रियाभिसम्बन्धं च दर्शयति-अत्र ऋतुवर्णनेत्यादि ।  
ऋतुर्ग्रीष्मः ।  
प्राकरणिकेषु गुणाभिसन्धायाह-एवं गुणे ऽपीति ।  
योगपट्ट इति ।  
अत्र तपः प्रस्तावाद्योगपट्टादीनां प्रकृतत्वम् ।  
उचितत्वं गुणस्वभावाभिमानरूपतयाभिसम्बध्यते, यद्युचितानि तदुच्यतामित्याक्षेपात् ।  
अनेन गुणक्रिययोर्भावाभावाभिमानरूपं वैचित्र्यमप्यासूत्रितम् ।  
धावत्त्ववश्वेति ।  
अश्वपृतनायाःसकाशात् गूर्ञ्जरनृपस्य भग्रस्य मुखे पतितं रजः ।  
कयापि सानुकम्पया तन्व्या प्रमृष्टम् ।  
यशस्तु तवासिलतया ।  
अप्राकरणिकविषयं क्रियाभिसम्बधं दर्शयति-अत्र गूर्जरं प्रतीत्यादि ।  
गूर्जरापेक्षयाहिकयापीति निर्देशात् तन्व्या अप्राकरणिकत्वम् ।  
असिलतायास्तु वर्ण्यनायकविषयतया ।  
त्वदङ्गेति ।  
त्वदङ्गमार्दवं पश्यतः सर्वस्यैव चित्ते मालत्यादीनां कठोरतावभासत इत्यर्थः ।  
अत्र मालत्यादिषु अप्राकरणिकेषु कठोरत्वगुणाभिसम्बन्धः ।  
तुल्ययोगितां निगमयति-एवमेषेति ।  
प्रकृतेष्वथवान्येषु ज्ञातव्या तुल्ययोगिता ।  
गुणक्रियाभिसम्बन्धात् समानादन्वितार्थिका ॥  
अथ सङ्गतिपुरस्कारेण दीपकं प्रस्तौति-प्रस्तुताप्रस्तुतयोः इत्यादि ।  
अथ सूत्रम्-  
  
  
प्रस्तुताप्रस्तुतानां तु दीपकम् ॥ रुअस्स्_२४ ॥  
  
  
समानधर्माभिसम्बन्ध इत्यनुषज्यते ।  
अधिकारमनुस्मारयन् व्यचष्टे - ओपम्यस्येत्यादिना ।  
इह प्राकरणिकाः अप्राकरणिकाश्चोपादीयन्ते ।  
तेष्वेकतरत्रोपात्तःसाधारणो धर्मो ऽन्यत्रोपकरोति ।  
अतो दीपनरूपादुपकारात् दीपसदृशो ऽयमिति कृत्वा दीपकमिदम् ।  
तदिदमुक्तम्-प्राकरणिकाप्राकरणिकेत्यादिना ।  
औपम्यस्य गम्यत्वं प्राग्वदेवेत्याह-तत्रेवाद्य प्रयोगादित्यादि ।  
यश्चात्रोपमानोपमेयभावः स तुल्ययोगितातो विलक्षण इत्याह-स चेत्यादि ।  
वास्तवः प्राकरणिकाप्राकरणिकनिम्नत्वात् ।  
पूर्वत्र तुल्ययोगितायाम् ।  
वैवक्षिकः विवक्षया कॢत्पः ।  
वैवक्षिकत्वेहेतुः - शुद्धप्राकरणिकेत्यादि ।  
शुद्धप्राकरणिकत्वे हि उपमानत्वं वास्तवम् ।  
शुद्धाप्राकरणिकत्वे तूपमेयत्वम् ।  
तदिदं विशदीकरोति-प्राकरणिकत्वेत्यादिना ।  
ननु प्रतिस्वं क्रियासम्बन्धे कथं पदार्थगतं इत्यत आह-अनेकस्यैकक्रियेत्यादि ।  
सम्बध्यमानधर्मस्यैकत्वात्पदार्थत्वोपचरणमित्यर्थः ।  
अतो वाक्यार्थगतत्वे वास्तवे त्रैविध्यमुपपद्यत इत्याह-वस्तुतस्त्वित्यादि ।  
रेहै इति ।  
राजते मिहिरेण नभो रसेन काव्यंः सरेण यौवनम् ।  
अमृतेन धुनीधबस्त्वया नरनाथ भुवनमिदम् ॥  
धुनी सरिद्धवः पतिः, सागर इत्यर्थः ।  
इदं क्रियायाः आदिवाक्यगतत्वादादादिदीपकम् ।  
सञ्चारेति ।  
निलयो गृहम् अस्तमयश्च ।  
पल्लवरागो माणिक्यविशेषः योगाढरागः(?) ।  
इदमप्यादिदीपकम् ।  
क्रियायाः प्रथम पदत्वम् तन्त्रमिति द्योतयितुम्-(यथा वेति) ।  
(विसमअओ)इति ।  
एतन्मध्यदीपकम् ।  
(बोले इ)इति मध्ये वाक्ये क्रियाविनिवेशात् ।  
किवणाणेति ।  
कृपणानां धनं नागानां फणामणिः केसराणि सिंहानाम् ।  
कुलपालिकानां च स्तनौ कुतःस्पृश्यन्ते ऽमृतानाम् ॥  
जीवितान्न (जीवितां न?) स्पृश्यन्ते इत्यर्थः ।  
क्रियादीपकत्रयं निगमयति-एव-मेकेति ।  
अनयैवनीत्या कारकदीपकं उदाहर्तुमाह-अत्र च यथेत्यादि ।  
साधूनामिति ।  
कारकदीपकत्वं विकृणोति अत्रोपकरणादिति ।  
मालादीपकं तु प्रस्तावान्तरे भविष्यतीत्याह-छायान्तरेण त्विति ।  
दीपकं वास्तवौपम्यं प्रकृताप्रकृताश्रयम् ।  
आदिमध्यान्तवाक्येषु क्रियाकारकभेदतः ॥  
अथ वाक्यार्थगतत्वेन प्रतिवस्तूपमां सूत्रयति-  
  
  
वाक्यार्थगतत्वेन सामान्यस्य वाक्यद्वये पृथङ्निर्देश प्रतिवस्तूपमा ॥ रुअस्स्_२५ ॥  
  
  
सङ्गतिमाह-पदार्थारब्वेति ।  
इह नानालङ्कार शङ्कामपनेतुं विषयं विभजति-तत्र सामान्यधर्मस्येत्यादि ।  
इत्ता(इवा?)दिकमुपादाय सामान्यधर्मस्य सकृन्निर्देश उपमायामेवोदाहृतं ऽप्रभामहत्याशिखयेव दीपऽ इति ।  
इवादिकमुपादायवस्तुप्रतिवस्तुभावेनासकृन्निर्देशे ऽपि सैव ऽयान्त्या मुहुर्वलितकन्धरमाननं तदावृत्त वृन्तशतपत्रनिभऽमिति ।  
इवादिकमनुपादाय यथा सकृन्निर्देशस्तदा प्रस्तुताप्रस्तुतानां समस्तत्वे दीपकं, तथैव व्यस्तत्वे तुल्ययोगिता ।  
तदुभयमपि समनन्तरमेव दर्शितम् ।  
असकृन्निर्देशेतु द्वयी गतिः-शुद्धसामान्यरूपत्वं, बिम्बप्रतिबिम्बो वा ।  
शुद्धसामान्यत्वं नाम सम्बन्धिभेदमात्राद्धर्मस्य पृथङ्निर्देशः ।  
तथा इवाद्यनुपादाने प्रतिवस्तूपमा ।  
प्रतिवस्तूपमान्निर्वक्ति-वस्तुशब्दस्येत्यादि ।  
वस्तुशब्द इह वाक्यार्थपरः ।  
उपमा तु साम्यम् ।  
प्रतिवाक्यार्थं भवतीत्यन्वर्थाश्रयणा ।  
ननु यदि धर्मस्यासकृन्निर्देशरूपं शुद्धसामान्यरूपत्वं तदा किं पर्यायान्तरेणेत्यत आह-केवलं काव्येत्यादि ।  
उद्देशप्रतिनिर्देशभावाभावे यदा तस्यैव पुनरुपादानं, तदा पर्यायान्तराभावे अनवीकृतदोषः स्यात् ।  
अतः पर्यायान्तरेण पृथङ्निर्देशेः इति काव्यसमयः ।  
सो ऽयं प्रतिवस्तूपमाविषयः ।  
अथ धर्म्यपेक्षो बिम्बप्रतिबिम्बभावो यदा, तदा दृष्टान्तो वक्ष्यत इत्याह-द्वितीयप्रकारेत्यादि ।  
सादृश्याधिकारमनुस्मारयतितदेवमौपम्येत्यादि ।  
चकोर्य इति ।  
आवन्त्यः अवन्तीप्रभवाः ।  
धर्मस्य शुद्धसामान्यरूपतां पर्यायान्तरत्वं च दर्शयति-अत्र चतुरत्वमित्यादि ।  
विच्छित्त्यन्तरायाह-न केवलमित्यादि ।  
लाघवाय प्रागुदाहरणमेव वैधर्म्येण दर्शयति-विनावन्तीरिति ।  
असकृद्धर्मनिर्देशादिवादेरनुपग्रहात् ।  
प्रतिवस्तूपमाज्ञेयाप्रतिवाक्यार्थसाम्यतः ॥  
अथ दृष्टान्तं सूत्रयति-  
  
  
तस्यापि बिम्बप्रतिबिम्बतया निर्देशे दृष्टान्तः ॥ रुअस्स्_२६ ॥  
  
  
व्याचष्टे-तस्यापि न केवलमित्यादि ।  
प्रतिवस्तूपमान्यायेन द्वैविध्यमाह-अयमपीति ।  
अब्धिर्लङ्घित इति ।  
गुरुकुलाक्लिष्टः नित्योपासनेन तदेकशरणीभूतः ।  
अत्र बहूनां वानरभटैः मन्थाचलेन सहधर्म्यपेक्षो बिम्बप्रतिबिम्बभावः ।  
दिव्यवागुपासनस्य अब्धिलङ्घनेन गुरुक्लिष्टत्वस्या पातालनिमग्रत्वेन च धर्मापेक्षः ।  
ननु जानाति जानीत इति ज्ञानस्य पृथङ्निर्देशात् कथमिदं दृष्टान्तोदाहरणमित्यत आह-अत्र यद्यपीत्यादि ।  
नैतन्निबन्धनमिति ।  
न हि ज्ञाननिबन्धनं औपम्यं विवक्षितं, ज्ञानस्योपचारात् ।  
यत्र तु विवक्षा तत्र न किञ्चिन्न्यूनमित्यत आह-यन्निबन्धनं चेत्यादि ।  
इदं साधर्म्ये ।  
कृतञ्चेति ।  
त्वया मनसि गर्वाभिमुखे कृते तत्क्षणमेव द्विषो निहता इत्यर्थः ।  
द्वौ चकारौ क्रिययोरेक रूपकालतामाहतुर्यतः ।  
वैधर्म्येण प्रतिबिम्बनं निदर्शयति-अत्र निहितत्वादेरित्यादि ।  
निहतत्वं गर्वाभिमुखीकरणं च अन्वयमुखेन उक्तम् ।  
तमःस्थानं उदयाद्रिमौलित्वं च व्यतिरेकमुखेन ।  
न यावदित्युपन्यासात् ।  
अतो वैधर्म्येण प्रतिबिम्बनम् ।  
बिम्बानुबिम्बन्यायेन निर्देशे धर्मधर्मिणोः ।  
दृष्टान्तालङ्कृतिर्ज्ञेया भिन्नवाक्यार्थसंश्रया ॥  
निदर्शनां सूत्रयति-  
  
सम्भवतासम्भवता वा वस्तुसम्बन्धेन गम्यमानं प्रतिबिम्बकरणन्निदर्शना ॥ रुअस्स्_२७ ॥  
  
  
सङ्गतिमाह-प्रतिबिम्बेति ।  
व्याचष्टे-तत्र क्वचिदित्यादि ।  
वस्तुसम्बन्धो वाक्यार्थसम्बन्धः ।  
इत्थमियं द्विधा-सम्भवद्वस्तुसम्बन्धा, असम्भवद्वस्तुसम्बन्धाचेति-चूडामणीति ।  
यो गिरिरागतं अभ्यागतं रविं सतां आतिथेयी अतिथिसत्कृतिः कार्येति बोधयन् धत्ते ।  
योजयति-अत्र बोधयन्धत्त इति ।  
बो धनसमर्थस्य आचारोगिरौ प्रयिक्तः तस्याचेतन्त्वे ऽपि कारीषो ऽग्रिरध्यापयतीतिवत् गिरिः गृहमेधिनो बोधनक्रियासमर्थान् करोतीति तत्सामर्थ्याचरणो णिचः प्रयोगात् सम्भवति वस्तुसम्बन्धः ।  
अव्यात्स इति ।  
स शिवो ऽव्यादित्यर्थः ।  
यस्येन्दुः स्मरचापलीलां स्पृशति ।  
अत्रान्यसम्बन्धिन्या लीलाया अन्येन स्पर्शासम्भवात् इयमसम्भवद्वस्तुसम्बन्धा ।  
ननु तर्हि असङ्गतिरेव स्यादित्यत आह-लौलासदृशीं लीलामित्यादि ।  
लक्षणाश्रयणाददूरविप्रकर्षम् ।  
वैचित्र्यान्तरायाह-एषापीत्यादि ।  
समनन्तरेदाहृतायामेकक्रियाभिसम्बन्धात् पदार्थवृत्तिता ।  
त्वत्पादेति ।  
नखरत्नानां निसर्गशोणात्वात् अलक्त(क)मार्जनमेव पाण्डुरीकरणं न भवति यतः अत्र येषां दृष्टान्तधीः ते मन्दा इत्याह-केचिदित्यादि ।  
वाक्यार्थनैरपेक्ष्ये दृष्टान्तः ।  
सापेक्षत्वे तु निदर्शनेत्याह-यत्र तु प्रकृत इत्यादि ।  
सामानाधिकरण्ये नाध्यरोप्यत इति वाक्यैकताश्रयणेन एकक्रियान्वयात् प्रकृतान्तः पातित्वं नीयत इत्यर्थः ।  
तत्र वाक्ये प्रकृताप्रकृतवाक्ययोः सम्बन्धानुपपत्तिमूला निदर्शनैवेत्यर्थः ।  
यत्राप्यनतिस्फुटं सापेक्षत्वं दृष्टान्तधीर्माभूदिति उदाहरणेन दर्शयति-एवं चशुद्धान्तेत्यादि ।  
आश्रमवासिनो जनस्य शुद्धान्तदुर्लभं वपुर्यदीति यच्छ्रब्द उत्तरवाक्ये तर्हिदूरीकृता इति तच्छ्रब्द मुत्थापयति इति वाक्यार्थयोः सापेक्षत्वान्निदर्शनैव इयम् ।  
तदेतदाह-उक्तन्यायेनेति ।  
अथ वैचित्र्यान्यरायाह-इयं च सामान्यैनैवेत्यादि ।  
सामान्येन वाक्यार्थयोपसम्बन्धात् प्रतिपादनं वैचित्र्यानतरोपोद्धातः ।  
वैचित्र्यान्तरं विवेचयति-उपमेयवृत्तस्येत्यादि ।  
शुद्धान्तदुर्लभमित्यादौ हि उपमेयवृत्ते ऽध्यारोपितस्य उपमानवृत्तस्याम्भवः ।  
अथैतद्विपर्ययो ऽपि - वियोग इति ।  
वियोगेन निमित्तेन पाण्डरीभूतानां नारीणां गण्डतलेयः पाण्डिमासखर्जुरी मञ्जरीगर्भरेणुष्वलक्ष्यतेत्यत्र उपमेयवृत्तस्य गण्डपाण्डिम्रो मञ्जरीगर्भरेणुरूप उपमानवृत्तेर्लक्ष्यत्वासम्भवात् उपमा प्रतीयते ।  
तदेतदाह-अत्र गण्डतलमित्यादि ।  
अस्यैव च प्रकारस्य वैचित्र्यान्तरायाह-एष प्रकार उपमेयवृत्तस्य उपमानवृत्ते ऽन्वयासम्भवलक्षणाम् ।  
मुण्डसिरेति ।  
मण्डशिरसि बदरफलं बदरोपरि बदरं स्थिरन्धारयसि ।  
द्विगुच्छ्रायसे आत्मा मूढः छ्रेकाश्छ्रल्यन्ते ॥  
छ्रेका विदग्धाः ।  
छ्रल्यन्ते छलं नीयन्ते ।  
अत्र छ्रेकछ्रलनहेतोर्नष्फलदुःसङ्घटमूढकार्यपरम्परालक्षणस्य प्रतीयमानस्य उपमेयवृत्तस्य बदरधरणादावुपमानवृत्ते ऽन्वयासम्भवः ।  
स च परस्परसव्यपेक्षत(या)पड्क्त्यवस्थानत् शृङ्खलान्यायेन स्थितः ।  
मिथो ऽनपेक्षपड्क्त्यवस्थानलक्षणाया मालारूपेणापि सम्भवतीत्याह-इयमपीति ।  
अपिशब्दो भिन्नक्रमः ।  
मालयापि भवन्तीत्यर्थः ।  
अरण्येति अरण्यरुदितं कृतं तादृशोदुःखातिभारस्य दुःखभागिजनमन्तरेण अनुभूतत्वात् ।  
शवशरीरमुद्वर्तितं अगरुचन्दना दिनानुलित्पम् ।  
तथाविधस्य संस्कारस्य तस्य वा स्वस्य वा अन्येषां वा भोगायोगात् ।  
स्थले ऽब्जमवरोपितं भुवनलालनीयस्य वस्तुनो ऽपत्वात् ।  
सुचिरमिति प्रतिवाक्यमन्वीयते ।  
ऊषरे वर्षितं नैरर्थक्यनैष्फल्ययोरुद्वेलत्वात् ।  
श्चपुच्छ्रमवनामितं चिरसंस्काराधाने ऽप्य नाहितंसंस्कारत्वात् ।  
बधिरकर्णजापः कृतः ।  
जापः उपांशुरहस्योक्तिः ।  
अपात्रमिति ज्ञात्वैव दुरुत्कण्ठया समारम्भात् ।  
अन्धमुखमण्डना कृता तस्य अनुपयोगादन्येषां विडम्बनास्पदत्वात् ।  
अबुधो जनः सेवितो यदिति वाक्यार्थेन विशेषितो यच्छब्दः प्रधान वाक्यार्थभूता(म्) क्रिया (मु)पगृह्णाति ।  
यदबुधजनसेवनं तदरण्यरुदितादिकरणामित्युपमेयवृत्तस्य उपमानवृत्ते ऽध्यारोपितस्य अन्वयासम्भवो मालयावतिष्ठते ।  
अथ शाब्दोपादानां विनापि अर्थाक्षेपादेव निदर्शनावैचित्र्यं भवतीत्याह-क्वचित्पुनरित्यादि ।  
निषेधो हि प्रात्पिपूर्वक एवेति प्रात्पिमाक्षिपति ।  
निषेधाक्षित्पायाः प्राप्तेः सम्वन्धानुवपपत्तिरपि क्वचिन्निदर्शनाबीजमित्यर्थः ।  
तदा(नी मिय)मार्थीति भावः ।  
उत्कोप इति ।  
अत्र पद्भ्यां हंसगतिर्मुक्तेति त्यागरूपनिषेधबलात् पादयोर्हसगतिप्रात्पिराक्षित्पा ।  
सा साक्षात्सम्बद्धुमशक्ता सादृश्यमवगमयति ।  
तदेतदाह-अत्र मुक्तेतीत्यादि ।  
सम्भवद्वस्तुसम्बन्धो ऽसम्भवद्वावबोधयेत् ।  
प्रतिबिम्बं यदि तदा निर्ज्ञातव्या निदर्शना ॥  
बिम्बानुबिम्बार्थतया वाक्ययोः प्रकृतान्वयोः ।  
स्यान्नैरपेक्ष्ये दृष्टान्तः सापेक्षत्वे निदर्शना ॥  
इत्थमभेदप्राधान्याधिकारनिपातिनो ऽलङ्काराः विवेचिताः ।  
अथ भेदप्राधान्येन व्यतिरेकं सूत्रयति-  
  
  
भेदप्राधान्ये उपमानादुपमेयस्याधिक्ये विपर्यये वा व्यतिरेकः ॥ रुअस्स्_२८ ॥  
  
  
भेदप्राधान्ये साधर्म्य इत्यनुषज्यते ।  
भेदप्राधान्यं व्यतिरेकस्योक्तचरमनुस्मारयन् अधिकरोति - अधुनेत्यादि ।  
भेदमसम्भववैचित्र्यद्वयं प्रभेदबीजत्वेन उट्घाटयति-भेदो वैलक्षण्यमित्यादि ।  
विपर्ययशब्दात् मिथ्याज्ञानभ्रमो मा भूदित्याह-विपर्ययो न्यूनगुणत्वमिति ।  
दिद्दक्षव इति ।  
अत्र नीलोत्पलिनी विकासापेक्षयाक्षिसहस्रपक्ष्मलताया अधिकगुणत्वम् ।  
क्षीणः क्षीणो ऽपीति ।  
अत्र अनिवर्तिनो यौवनस्य क्षयिणो ऽपि भूयो ऽभिवर्धितशशिव्यपेक्षया न्यूनगुणत्वम् ।  
तदेतदुभयं योजयति-अत्र विकस्वरेत्यादिना ।  
भेदप्रधाने साधर्म्ये व्यतिरेको विधीयते ।  
आधिक्यादुपमेयस्य न्यूनत्वाद्वोपमानतः ॥  
सर्हेक्तिं सूत्रयति-   
  
  
उपमानोपमेययोरेकस्य प्राधान्यनिर्देशे ऽपरस्य सहार्थसम्बन्धे सहोक्तिः ॥ रुअस्स्_२९ ॥  
  
  
अधिकारमनुस्मारयन् सामग्रीमस्या विविनक्ति-भेदप्राधान्य इत्येवेत्यादिना ।  
ननु सहार्थ तया तुल्यकक्ष्ययोः कथं भेदप्रधानतेत्यत आह-गुणप्रधानभावेत्यादि ।  
सत्यम् ।  
सहार्थसामर्थ्यात् साधर्म्यमेवात्र ।  
भेदप्राधान्यं तु व्यतिरेकनयेन साधार्म्यभित्ति कमिह न भवति अपि तु गुणा प्रधानभावभित्तिकमिति यावत् ।  
ननु समानयोगत्वे गुणप्राधानभावो ऽपि कीदृगीत्यत आह-सहार्थप्रक्तेति ।  
सहार्थो हि तृतीयां तं गुणत्वेन प्रयोजयति ।  
ननु सहार्थत्वे क उपमानोपमेयभाव इत्यत आह-उपमानोपमेयत्वं चेत्यादि ।  
तद्धि तृतीयान्तस्य विशेषणत्वादुपमानत्वं विवक्ष्यते ।  
इतरस्य तु विशेष्यत्वादुपमेयत्वम् ।  
अतो वैवक्षिकमेव न तु वास्तवमिति भावः ।  
अवास्ततत्वे हेतुमाह-द्वयोरपीत्यादि ।  
ननु द्वयोः प्राकरणिकत्वमेवाप्राकरणिकत्वमेव वेतिकिं नियामकमित्यत आह-सहार्थसामर्थ्यादिति ।  
ननु तर्हि वैवक्षिकत्वे कतरत् केन रूपेण विवक्ष्यतामित्यत आह-तृतीयान्तस्येत्यादि ।  
ननु प्रधानमपि तृतीयान्तेन निर्देशमर्हतीत्यत आह-शाब्दश्चेति ।  
सहशब्दो हि नियमेन तृतीयान्तस्य शाब्दगुणत्वं कल्पयति ।  
इतरस्य तु प्राधान्यम् ।  
तर्हि अर्थापेक्षया का स्थितिरित्यत आह-वस्तुतस्त्विति ।  
गुणस्यापि प्राधान्यं, प्रधानस्यापि गुणत्वं विपर्ययः ।  
अपिशब्दादनवस्थितिरपि ।  
एवं न्यायक्रमे स्थिते ऽपि विशेषो ऽन्यो ऽस्याः प्रयोजक इत्याह-तत्रापीत्यादि ।  
अतिशयोक्तिरपि न साकल्येन अस्या मूलमित्यत आह-सा चेत्यादि ।  
कार्यकारणप्रतिनियमविपर्ययो ऽत्र तुल्यकालता न तु कार्यस्य पूर्वकालता सहार्थत्वात् ।  
अभेदाध्यवसायस्तु द्विधा भवतीत्याह-अभेदाध्यवसायश्चेत्यादि ।  
तेनेयं त्रिविधोपक्षित्पा ।  
वैचित्र्यान्तरमुपक्षिपति-साहित्यं चात्र्येत्यादि ।  
कर्तृकर्मादि साहित्यनिबन्धनेनापि प्राभेदेन प्रथत इति यावत् ।  
क्रमेणोदाहरणानि ।  
भवदपराधैरिति- अत्रापराधानां तृतीयान्तत्वाद्गुणता ।  
सन्तापस्य प्रथमान्तत्वात्प्रधानता ।  
अतो गुणप्रधानभाव निबन्धनैवात्र भेदप्रधानता, न पुनर्वृद्धिक्रियानिबन्धना ।  
स च गुणप्रधानभावः सहार्थप्रयुक्तः ।  
द्वयोश्च प्राकरणिकत्वादुपमानोपमेयभावो वैवक्षिकः ।  
अपराधानां च तृतीयान्तत्वात् विशेषणानामुपमानत्वं नियतमपराधा यथा वर्धन्त इति ।  
सन्तापस्य तु प्रधानत्वादुपमेयत्वं सन्तापस्तथा वर्धत इति ।  
स चायं गुणप्रधानभावः शाब्दः ।  
अर्थं व्यपेक्ष्य तु सन्ताप एव (इव)अपराधा वर्धन्त इत्यपि प्राप्तेः ।  
न्याय क्रमो ऽयं उदाहरणान्तरेष्वपि योजनीयः ।  
अत्र कार्यकारणसमकालत्वलक्षणातिशयोक्तिर्मुलमिति दर्शयति-अत्रापराधानामित्यादि ।  
अस्तं भास्वानिति-संह्रियन्तां विप्रकीर्णानि एकीक्रियन्तामित्यर्थः अत्र श्लेषाभित्तिकाभेदाध्यवसायरूपा मूलमिति दर्शयति-अत्रास्तङ्गमनमित्यादि ।  
अस्तम् एकदा गिरिः अन्यदात्ववसाद इत्युभयार्थत्वम् ।  
कुमुददलैरिति-अत्र पुनः अश्लेषभित्तिकाभेदाध्यवसायरूपमूलमिति दर्शयति-अत्र विघटनमित्यादि ।  
एवमतिशयोक्तिमूलत्वादिलक्षणो यो विशेषः तदभावे सहोक्तिमात्रं नालङ्कार इति व्युत्पादयति-एतद्विशेषेति ।  
प्रत्युदाहरति-अनेन सार्धमिति ।  
कर्तृसाहित्यलक्षणं वैचित्र्यमप्येष्वेव दर्शितमित्याह-एतान्येवेति ।  
एषु हि सन्तापापराधादि कर्तृसाहित्यम्-द्युजन इति ।  
द्युजना देवाः ।  
द्युजनस्य मृत्युना सह मनोरथावात्पिः दैत्यबलक्षयः ।  
अत्र कर्मसाहित्यं दर्शयति-अत्र करोतिक्रियेत्यादि ।  
द्युजनमृत्योः आत्पिक्रियापेक्षया कर्तृत्वे ऽपि तस्योपसर्जनत्वात् नेह कर्तृसाहित्यम् ।  
या तु (चक्र इति)प्रधानभूता करोतिक्रिया तदपेक्षया कर्मत्वात्कर्मसाहित्यमेतदिति यावत् ।  
एवं करणादिसाहित्यवैचित्र्यमुन्नेयम् ।  
अथ पुनर्वैचित्र्यायाह-इयं चेति ।  
उत्प्रेक्षित्पमिति ।  
धनुष उत्क्षेपः ज्यावन्धसङ्घट्टनम् ।  
आस्फालनमाकर्षः ।  
शिलीमुखमोक्ष इत्यादि क्रमिकाणि धानुष्ककर्माणि ।  
तत्रा कर्षणमात्रान्तं परिपणानात्तावन्त्येवोपवर्णितानि ।  
तत्रातिवत्सलस्य कौशिकस्य पुलकानां धनुरुत्क्षेपसम समयमुत्क्षेपः, मत्सरग्रस्तत्वात् उत्क्षेपमात्रा परितोषितानां भूपानां धनुर्नति(सम)समयं मुखनतिः ।  
परिपणताकर्षणस्य जनकस्य नत्यन्तं संशयानुवृत्तेः ।  
ज्यास्फालनसमसमयं संशयबुद्ध्यास्फानम् ।  
वैदेह्याः पुनः परिपणनसिद्ध्यन्तमनाकृष्टमनःसमाकर्षसमसम(यं)म(नः)समाकर्षः ।  
भार्गवाहङ्कृतिकन्दलस्य तु धनुर्भङ्गान्तमभग्रस्य भङ्गसमसमयं भङ्गःश्रीमता रामचन्द्रेणाकारीति समन्वयात् कर्मसाहित्यमिह मालात्वेनावतिष्ठते ।  
एवमन्यदपि मालात्वेन ज्ञेयम् ।  
गुणप्राधानभावो यः शाब्दस्तेन भिदोत्कटा ।  
संश्रितातिशयोक्तिं च सहोक्तिःसमयोर्मता ॥  
अथ विनोक्त्यौ सङ्गतिमाह-सहोक्तिप्रतिभटेत्यादि-प्रतिभटभूतां प्रतियोगिभूताम् ।  
तत्र सूत्रम्-  
  
  
विना कञ्चिदन्यस्य सदसत्त्वाभावो विनोक्तिः ॥ रुअस्स्_३० ॥  
  
  
व्याचष्टेसत्त्वस्येत्या(दि) ।  
(व्यत्ययेनाभावशब्दार्थौ)प्रत्येकमभिसम्बध्येते ।  
शोभनत्वाभावो ऽशोभनत्वं तत्त्वाभावः शोभनत्वमिति ।  
कञ्चिदर्थं विना यत्र शोभनत्वं नास्ति सैका विनोक्तः ।  
यत्र त्वशोभनत्वं नास्ति सान्येति द्विरूपेयमित्यर्थः ।  
ननु कस्मिंश्चित् तत्त्वासत्वे इत्येतावतैव पर्यात्पौ (किं?)निषेधद्वयाश्रयणगौरवेणोत्यत आह-अत्र चेत्यादि ।  
अन्यनिवृत्तिप्रयुक्तेति ।  
अन्यनिवृत्तिश्चेत् सदसत्त्वनिवृत्तिं न प्रयोजयति ।  
तदा न विनोक्त्यलङ्कारः ।  
न ह्यस्मिन् सति तत्त्वमसत्त्वंवेत्युक्तौ विच्छित्तिः काचित् ।  
अतो ऽन्यनिवृत्तिप्रयुक्ता सदसत्त्वनिवृत्तिरेव विनोक्त्यलङ्कारः इति भावः ।  
अस्मिन्सति सत्त्वमसत्त्वं चेति वस्तुविधिः , सत्त्वलङ्कारफलत्वेन प्रात्पे प्रकाश्यत इत्याह-एवं चान्यनिवृत्तावपि इत्यादि ।  
द्विरूपाया अपि परिपाट्योदाहरणं - विनयेति ।  
अत्र विनयशशिसत्कत्वनिवृत्त्या श्रीनिशाविदग्धा (धता)नि वृत्तिरिति सत्त्वाभावोदाहरणम् ।  
विनयादिषु च सत्सु श्रीप्रभृतिसद्भावः फलत्वेन प्रकाश्यते ।  
तदिदमभिसन्धायाह-अत्र विनयादीत्यादि ।  
विनादि शब्दाभावे तदर्थं सद्भावे विनोक्तिरेवेति व्युत्पादयितुमाह-अत्र विना शब्द इत्यादि ।  
यथा सहोक्ताविति ।  
सहोक्तावप्ययं न्याय इति यावत् ।  
अत्रोदाहरति-निरर्थकं जन्मेति ।  
अत्र तुहिनाशुदर्शनं विना नलिनीजन्म न शोभनमिति प्रतीयते ।  
अतो विनोक्तिः इयम् ।  
विनाशब्दानुपादाने त्वार्थीति विशेषः ।  
तदिदमभिसन्धायाह-इत्यादौ विनोक्तिरेवेत्यादि ।  
अत्र च हेतुहेतुमद्भावव्यक्तयो विनोक्तेरेव विच्छित्तिविशेषाधायकः न पुनरलङ्कारान्तरमित्याह-इयं च परस्परेत्यादि ।  
उदाहृतविषय इति ।  
निरर्थकं जन्मेत्ययमुदाहृतो विषयः ।  
मृगलोचनयेति ।  
लोके हि मृगलोचनां विना विचित्रव्यवहारप्रतिभाप्रागल्भ्यं नास्ति सुहृदा विना च सुन्दराशयत्वम् ।  
अस्य तु नरेन्द्रसूनोर्न तयेति श्लोकार्थः ।  
असत्त्वा भावं दर्शयति-अत्राशोभनत्वाभावादित्यादि ।  
प्रतिभाप्रागल्भ्यं सुन्दराशयत्वं च शोभनपदार्थौ ।  
निगमयति-सैषा द्विधेति ।  
सदसत्त्वनिवृत्तिश्चेन्निवृत्त्यान्यस्य वर्ण्यते ।  
तदा द्विधा विनोक्तिःस्पाद्विधिरत्र फलं भवेत् ॥  
अथ विशेषणविच्छित्तिमूलौ समासोक्तिपरिकरौ प्रस्तौति - अधुना विशेषणेति ।  
विशेषण विच्छित्तिश्च द्विरूपा साभ्यं साभिप्रायता च ।  
साम्ये समासोक्तिमधिकरोति-तत्रादावित्यादि ।  
तत्र सूत्रम् ।  
  
  
विशेषेणसाम्यादप्रस्तुतस्य गम्यत्वे समासोक्तिः ॥ रुअस्स्_३१ ॥  
  
  
यत्र विशेष्यांशे प्रकृतमात्रपरता विशेषणसाम्यात् पुनरप्रकृतो ऽवगम्यते सा समासेन सङ्क्षेपेणा अभिधानात् समासोक्तिः ।  
तदेतद्व्याचिख्यासुर्विषयविभागायाह-इह प्रस्तुतेत्यादि ।  
क्वचिद्वाच्यत्वम् ।  
उभयेषामिति शेषः ।  
क्वचिद्गम्यत्वं, एकतरेषामित शेषः ।  
श्लेषनिर्देषभ्ग्येति ।  
विशेषणविशेष्यांशयोः श्लेषोरनिबन्धने नेत्यर्थः ।  
पृथगुपादानेन विति ।  
विशेषणांशे पृथक् शब्दोपादानेनेत्यर्थः ।  
एतद्द्विभेदमपि वाच्यत्वं श्लेषालङ्कारस्य विषयः ।  
यदा पुर्गम्यत्वं प्रस्तुतविषयं विशेषणसाम्यात् तदानीम प्रस्तुतप्रशंसा, यदा त्वप्रस्तुतविषयं तदा समासोक्तिरिति विवेकः ।  
अप्रस्तुतस्य गम्यत्वे यदि विशेष्यस्यापि साम्यं तदा किं स्यादित्यत आह-विशेष्यस्यापि साम्ये श्लेषप्राप्तेरिति ।  
श्लेषमूलध्वनिप्रात्पेरिति यावत् ।  
ननु श्लेषालङ्कारः शब्दशक्तिमूलध्वनिश्चेति त्रिषु विषयेष्वप्यस्ति श्लिष्टपदापनिबन्धः ।  
तत्र यदा श्लेषः तदार्थद्वयस्य नियमेन वाच्यता ।  
वाच्यत्वं चैवं सम्भवति-यदार्थौ द्वावपि प्राकरणिकौ स्तः अप्राकरणिकौ वा तदा विषेषणविष्यांशयोर्द्वयोरपि श्लिष्टपदोपनिबन्धात् श्लेषालङ्कारः ।  
अभिधाया अनियन्त्रणात् द्वावप्यर्थौ वाच्यौ ।  
अथ यदैकस्य प्राकरणिकत्वमितरस्य अप्राकरणिकत्वं तदा विशेष्यांशे पृथक् शब्दोपादानबलादेव श्लेषालङ्कारः ।  
यदि विशेष्यांशे ऽपि श्लिष्टपदोपनिबन्धः तदा प्रकरणनियन्त्रिताया अभिधायाः प्राकरणिकार्थः एवोपक्षयाद प्राकरणिकर्थावगतिर्व्यञ्जनस्यैव विषयःस्यात् ।  
यदसमासोक्तिस्तदा ।  
विशेषणांशे अर्थद्वयप्रतिपादकशब्दोपनिबन्धः विशेष्यांशे तु प्राकरणिकार्थमात्रपरता ।  
तदा विशेषणसाम्यादप्रस्तुतस्य गम्यत्वादुक्तलक्षणा समासोक्तिः ।  
यदा पुनः प्राकरणिकाप्राकरणिकयोः विशेषणविशेष्यांशे ऽपि श्लिष्टता तदा तावन्न समासोक्तिः विशेषणमात्रसाम्यलक्षणा यतः श्लेषालङ्कारत्वप्रात्पिरपि ।  
कथम्? तत्रार्थद्वयस्य वाच्यतैव लक्षणं यतः, न ह्यत्र द्वयोर्वाच्यतोपपत्तिः प्रकरणपक्षपातिन्या अभिधाया अप्राकरणिकेर्ऽथे स्पर्शाभावात् अप्राकरणिकस्य समन्वयसमनन्तर प्रतीतिकत्वात् शब्दशक्तिमूलस्य ध्वनेः श्लेषेण विषयग्रासप्रसङ्गाच्च ।  
विविक्तो ऽयं घण्टापथः ध्वनिनिदर्शनरहस्यविदामित्यलम् ।  
अथ समासोक्तिरूपकयोः वैधर्म्यं विवेचयति-विशेषणसाम्यवशादित्यादिना ।  
हिर्हेतौ ।  
यतो विशेषणसाम्यादप्रस्तुतोर्ऽथः प्रतीयते, अतो विशेष्यांशे संस्पर्शाभावाद्विशेष्यं प्रकृतार्थं न स्वेन रूपेण रूपवन्तं कर्तुमीष्टे किन्दु विशेषणांशप्रतीतं स्वव्यवहारं विशेषणांशप्रतीते प्रकृतार्थव्यवहारे ऽवच्छ्रेदकत्वेन समारोपयति ।  
तदिदमाह-प्रस्तुता वच्छ्रेदकत्वेन प्रतीयत इति ।  
अवच्छेकत्वाच्चेत्यादि ।  
व्यवहारसमारोपः न तुरूपकाद्वैधर्म्यमित्याह-अवच्छेदकत्वाच्चेत्यादि ।  
व्यवहारसमारोपः न तु रूपसमारोपः ।  
ननु यदा रूपसमारोपः तदा किं स्यादित्यत आह-रूपसमारोपेत्यादि ।  
अवच्छ्रादितत्वेन क्रोडीकृत्वेन ।  
प्रकृतरूपरूपितत्वात् अप्रकृतरूपेण उपरञ्जितत्वात् रूपकमेव ।  
विवेचितं चैतद्यथायोगं परिणामालङ्कृतौ ।  
अत्रावान्तरश्लोकाः - अप्रस्तुतं प्रतीतं चेद्भेदकांशैकसाम्यतः ।  
व्यवहारं समारोप्य प्रस्तुते न्यग्भवत्यथा ॥  
तेनाप्रस्तुतवृत्तान्तारोपेण प्रस्तुतं स्वयम् ।  
सङ्क्षेपेणोच्यते तस्मात्समासोक्तिरियं मता ॥  
स्याद्विशेष्यांशसाम्यं चेत्प्रस्तुताकाररूपितम् ।  
भवेदप्रस्तुतं भेद्यं रूपकालङ्कृतिस्तदा ॥  
इति ॥  
अस्या विशेषप्रपञ्चनार्थमाह-तच्च विशेषणसाम्यमित्यादि ।  
साधारण्यमुभयत्र प्रवृत्तिनिमित्तसम्भवः ।  
औपम्यगर्भत्वं तद्गर्भसमासाश्रयणात् ।  
इत्थं तद्विशेषणसाम्यं त्रिधा भवतीत्यर्थः ।  
अतःसमासोक्तिरम्पि त्रिधा ।  
क्रमेणोदाहरणानि-उपोढरागेणोति ।  
रागः सन्ध्यारुणिमा कामश्च ।  
तारकेत्यतो नक्षत्रदृगन्तर्मण्डलयोः प्रतिपत्तिः ।  
मुखं प्रारभ्भो वक्त्रं च ।  
तिमिरमंशुकमिव तिमिरसदृशमंशुकं च ।  
लक्षणं योजयितुमाह-अत्र निशाशशिनोरित्यादि ।  
नायकश्चनायिका च नायकौ ।  
"पुम्मांस्त्रिये"त्येकशेषः ।  
उपोढरागत्वादिश्लिष्ट विशेषणमहिन्मा खल्वत्र निशाशशिनौ नायकव्यवहार विशिष्टौ प्रतीयेते ।  
ननु कथम् अत्र निर्ज्ञायते व्यवहारसमारोपो न रूपसमारोप इत्यत आह-अपरित्यक्तेत्यादि ।  
यदि रूपसमारोपस्तदा प्रकृतौ रूपकन्यायेन स्वं स्वं रूपमवच्छ्रादितत्वेन परित्यज्य यदवच्छ्रादकमुपमानरूपं ताद्रूप्यमुपगृह्णाति ।  
इह पुनर्विशेष्यांशे निष्प्रतियोगिकतया ज्ञातयोरत एवापरित्यक्त स्व रूपयोः निशाशशिनोर्विशेषणसाम्यावगमितेन नायकत्वधर्मेण विशिष्टतया प्रतीतेः ।  
अतो व्यवहारसमारोप एव ।  
तन्वीति ।  
पुष्पम् आर्त्तवं रजः, प्रसूनं च ।  
इह तनुत्वादीनां विशेषणानामुभयत्रैकार्थतासाम्यं न तु श्लिष्टता ।  
तदेतदाह-अत्र तनुत्वेत्यादि ।  
ननु तनुत्वादिधर्मसाम्यात् कथं लताव्यवहारप्रतीतिरित्यत आह-तत्र च लतैकेत्यादि ।  
विकासो हि लताया एव तत्समारोपो लोलाक्ष्या लताव्यवहारप्रतीतेः कारणम् ।  
ननु विकासस्य लतैकगामित्वात्कथं साधारण्यमित्यत आह-विकासस्त्वित्यादि ।  
यथैवं विशेषणसाधारण्यं धर्मसमारोपश्च व्यवहारसमारोपस्य कारणं तथा कार्यसमारोपो ऽपीति व्युत्पादयुतुमाह-एवं च कार्येत्यादि ।  
कार्यसमारोपनिबन्धनो हि भेद इह धर्मसमारोपनीत्या सुज्ञानः उपरि च शुद्धत्वेन पृथग्राशीकरिष्यति ।  
अत इह नोदाहृतः ।  
एवमादौ धर्मकार्ययोरन्यतरारोपमन्तरेण अप्रकृतार्थो नावगम्यते ।  
प्रकरणनियन्त्रिताया अभिधायाः प्राकरणिकार्थ एवोपक्षयात् ।  
अतो धर्मकार्ययोरन्यतरारोप एव व्यञ्जनव्यापारोत्था पनेनाप्रकृतार्थावगतिहेतुः ।  
इतो विशेषणसाधारण्यनिबन्धनासमासोक्तिर्न्यायविदामेव विभक्तविषया ।  
अस्फुटत्वात्तदिदमभिसन्धायाह-इयञ्चेत्यादि ।  
पूर्वापेक्षया श्लिष्टविशेषणनिबन्धना समासोक्तिः पूर्वा तदपेक्षयेत्यर्थः ।  
दन्तप्रभा पुष्पचितेति ।  
अत्रानपेक्षिताख्याने वाक्ये श्रवण समनन्तरमेव दन्तप्रभापुष्पचितत्वादिना हेतुना हरिणेक्षणायाः सुवेषता प्रतीयते ।  
अतस्तदा सुवेषत्वलक्षणकार्यवशाद्विशेषणानां दन्तप्रभाः पुष्पाणीवेत्युपमासमासपरत्वम् ।  
अथ दन्तप्रभासदृशैः पुष्पैरिति मध्यमपदलोपि समासान्तरप्रत्यायितैः पुष्पपल्लवादिभिः विशेषणासाम्यदशायां लताव्यवहारप्रतीतिः ।  
तदेतदवबोधयति-अत्र दन्तप्रभा इत्यादिना ।  
लताव्यवहारप्रतीतिरिति वदता रूपकसमासस्याप्रात्पिरासूचिता ।  
व्यवहारसमारोपे समासोक्तिः ।  
रूपसमारोपे तु रूपकमिति प्रतिपादितम् यतः अतः प्रतीतो ऽपि रूपकसमास इह न्यायतो न प्राप्नोति ।  
नन्वेवमादौ प्रागुपमासमासाससमाश्रयणनिमित्तं यदि सुवेषत्वादिना नोपात्तं तदा किं स्यादित्यत आह-अत्रैव परीतेत्यादिना ।  
परीता केशपाशालिवृन्देन परिगता ।  
इह दन्तप्रभापुष्पाणीवेत्यादिना किमुपमासमासः, उत दन्तप्रभा एव पुष्पाणीत्यादिको रूपकसमास इति सन्देहः, उपमारूपकयोः साधकबाधकाभावात् ।  
अतः सन्देहरूपसङ्करसमाश्रयेण पूर्वं योजना ।  
न च मन्तव्यं समासः सन्देहो पपन्न इति, सन्देहस्य कविप्रतिभोत्था पितस्य विच्छ्रित्तिरूपत्वात् ।  
अतःसङ्करसमाश्रयेणादौ योजना ।  
अथ सन्देहोपशमकाले दन्तप्रभासदृशैः पुष्पैरित्यादि पूर्ववदेव मध्यमपदलोपसमासः लताव्यवहारप्रतीतौ समासोक्तावेव विश्रन्तिः ।  
इत्थं च सति उपमा समासगर्भतया सङ्करसमासगर्भतया च समासोक्तिभेदो ऽयं द्विधा दर्शितो मन्तव्यः ।  
ननु केवलरूपकसमासाश्रयेणापि समासोक्तिभेदो ऽयं किं नेष्यत इत्यत आह-रूपकगर्भत्वेन त्विति ।  
प्राक् रूपकसमासे अथ तद्गर्भतयोपमासमासाश्रये यद्यपि विशेषणसाम्यं भवत्येव, तथापि न तत् समासोक्तेः प्रयोजकम् ।  
कुतः? एकदेशविवर्तिमुखेनैव लताव्यवहारप्रतीतौ समासोक्तेः वैयर्थ्यात् ।  
ननु उपमासमासे सङ्करसमासे च समासोक्तिवैपर्थ्यं किं न स्यादित्याह-न च प्राङ्निदर्शितेत्यादि ।  
एष न्यायः समासोक्तिवैपर्थ्यापत्तिलक्षणः ।  
तत्र हेमुमाह-उपमासङ्करयोरेकदेशविवर्तिनोरभावात् ।  
न ह्युपमालङ्कारः सङ्कराङ्कारश्च एकदेशविवर्तित्वेन केनचिदनुशिष्टौ ।  
अतः स्वतन्त्रालङ्कारत्वसंशयान्नान्यबाधक्षमौ ।  
रूपकं तु एकदेशविवर्तितयानुशिष्टमन्यबाधक्षममेव ।  
अत एवंविधे विषये रूपकप्रात्पौ समासोक्ते प्रात्पिरिति सोदाहरणं दर्शयितुमाह-तच्चैकदेशविवर्तीत्यादि ।  
नीरक्ष्य विद्युन्नयनैरिति ।  
पयोदो विद्युन्नयनैर्निशायामभिसारिकायाः मुखं निरीक्ष्य धारानिपातैः सह चन्द्रो मया वान्त इति धियेवार्ततरं ररासेत्यर्थः ।  
अत्राश्लिष्टम् एकदेशविवर्तिरूपकं समासोक्तेर्नावकाशं ददातीति दर्शयति-अत्र निरीक्षणेत्यादि ।  
निरीक्षणं हि पुरुषधर्मो न पयोदधर्मः ।  
अतः पुरुषानुसारेण योजने विद्युत एव नयनानीति रूपकमेव न पुनरुपमा सङ्करो वा ।  
अतः पयोदे द्रष्टृपुरुषरूपणमर्थादिति एकदेषविवर्तिता ।  
तच्चेदमार्ततरं ररासेति प्रतीयमानोत्प्रेक्षाया एव निमित्तं समासोक्ते रप्रात्पिरेवेति भावः ।  
मगनणनेति-पत्राणि दलानि तान्येव पत्राणि तालदलानि ।  
लिपयोरीतयः ता एव लिपयो ऽक्षर सन्निवेशाः ।  
कायस्थो देही गणकः ।  
एषु रूपणसामर्थ्यान्मदनो महाराजतया मधुश्च श्रीकरणाग्रणीत्वेन रूपितः प्रतीयते ।  
तदेतदुपदर्शयति-अत्र हि पत्रलिपीत्यादि ।  
ननु पत्राणीवेत्यादिरुपमा किं न स्यादित्यत आह-द्विरेफमषीत्यादि ।  
मषीयोगो हि मधावसम्भवन्नुपमा समासम्बाधित्वा गणकवृत्तेः सम्भवस्तदनुसारेण रूपकसमासं साधयतीति यावत् ।  
ननु समासोक्तिप्रस्तावे किं सोदाहरणं रूपकभेदप्रदर्शनेनेत्यत आह-अस्य च प्रचुर इत्यादि ।  
अस्य एकदेशविवर्तिरूपकस्य ।  
अत्रावान्तरश्लोकौ- स्यादौपम्यसमासेन समासोक्तिर्विनिश्चये ।  
स्यात्सङ्करसमासेन समासस्य तु संशये ॥  
न रूपकसमासस्य प्रात्पावस्याः प्रवर्तनम् ।  
रूपकादर्थसंसिद्धेरेकदेशविवर्तिनः ॥  
अतः प्रभेदान्तरप्रथनाय उक्तभेदान् सञ्चष्टे-तदेवमित्यादि ।  
इयं खलु श्लिष्टात्साधारणादौपम्यगर्भाच्येति विशेषणवैचित्र्यात् त्रिधोद्दिष्टा ।  
तत्र श्लिष्टाद्विशेषणादेकविधा ।  
साधारणात्पुनर्धर्मसमारोपकार्यसमारोपाभ्यां द्विधा ।  
औपम्यगर्भादपि उपमासमासेन सङ्करसमासेन चेति द्विधा ।  
श्लिष्टाश्लिष्टतया तु रूपकसमासद्वयमस्या न विषयः ।  
अतः पञ्च प्रकाराः ।  
इत्थं विशेषणसाम्यात्पञ्चप्रकारत्वसिद्धा ववान्तरं विशेषसहितामिमां पुनस्त्रिराशिकतया सञ्चष्टे-इत्थं शुद्धकार्येत्यादिना ।  
कार्यस्य शुद्धत्वं नाम निरूपित विशेषणसाम्या सङ्कीर्णता ।  
प्रथमं विशेषणसाम्यनिबन्धनभेदोदयावर्वागित्यर्थः ।  
अत्रैतदाकूतम्-विशेषण साम्यादप्रस्तुतस्य गम्यत्वे हि समासोक्तिः ।  
तच्च विशेषणसाम्यं शुद्धकार्यसमारोपे सत्युपचरितं, यथा विलिखतीत्यादावुदाहरिष्यमाणेपद्ये स एको राशिः , यदा पुनरिदमनुपचरितं तदा पञ्चधोदाहृतम् प्राक् स द्वितीयः ।  
उभयमयत्वे तु तृतीयो राषिः ।  
अनुपचरितविशेषणसाम्यनिबन्धनस्य न्यायनिर्भरत्वेन प्राक् प्रदर्शनं पञ्चविधत्वेन कृतमिति ।  
अथ तदेव प्राक् प्रदर्शनमनुस्मारयति-विशेषणासाम्यं चेति ।  
ननु शुद्धकार्यसमारोपे विशेषणसान्यमुपचरितम् , अन्यदात्वनुपचरितं अनुगतमेकरूपं तु प्रयोजनं नानुपश्याम इत्यत आह-सर्वत्र चात्रेत्यादि ।  
एवकारेण तदेकप्राणतां समासोक्तेरभैप्रैति ।  
तस्य चातुर्विध्यं दर्शयति-स च लौकिक इत्यादि ।  
वस्तुजातिगुणादि ।  
अनेन च व्यवहारसमारोपचातुर्विध्येन राशित्रयमपि प्रत्येकं चतुर्धा प्रथते ।  
अतःसमासोक्तिः प्रपञ्चचवतीत्याह-तदेवं बहुप्रपञ्चेति ।  
तत्राद्यं राशिमुदाजिहीर्षराह-तत्र शद्धकार्येति ।  
विलिखतीति ।  
उच्चैर्विलेख(न)(?)गाढं कचग्रहः पत्रावल्यामसामञ्जस्यमंशुकविकर्षश्चेचेति हठका (मु)ककार्यम् ।  
हठादिति विकर्षथण क्रियाविशेषणम् ।  
अत्रोपचरितत्वादप्रस्तुतावगतौ विशेषणसाम्यं नातिबद्धभरम् अपि तु शुद्धकार्यसमारोप एव इत्याह-अत्र पत्रावलीत्यादि ।  
खदिरे ऽत्यसम्भवात् पत्रावलीग्रहः ।  
व्युत्क्रमोक्तानां क्रमस्वारस्यायानुस्मारयतिविशेषणसम्येनेति ।  
विशेषणसाम्यं हि यदा श्लिष्टता तदोभयार्थता ।  
यदा साधारण्यं तदोभयत्र प्रवृत्तिनिमित्तसम्भवः ।  
यदौपम्यगर्भविशेषणता तदा समासभेद इति ।  
विशेषमसाम्यवशादेव अप्रस्तुतावगतिरिति ज्ञेयम् ।  
अथोभयमयत्वेनोदाहरतिलिर्लूनानीति ।  
नीरसैः शुष्कै रहृदयैश्च ।  
कण्टकिभिः क्षुद्रशङ्कुमद्भिः घातकजनयोगिभिश्च ।  
उभयमयतां योजयति-अत्र कण्टकिभिरिति ।  
एषित्रिषु राशिषु व्यवहारसमारोप वैचित्र्यनिबन्धनात् भेदानुपदर्शयितुकाम आह-व्यवहारसमारोपेत्यादि ।  
द्यामालिलिङ्गेति ।  
अम्बरं नभो वासश्च ।  
निमग्रचरपुष्प शरत्वं दाहेन ।  
तरुणः प्रबलो युवा च ।  
अत्र अम्बरकरतरुणेषु विशेषण साम्यम् ।  
अन्यत्र कार्यसमारोपः ।  
अत्र लौकिकवस्तुनि लौकिकव्यवहारसमारोपः ।  
प्रदर्शितोदाहरणेषु च ।  
तत्र लौकिकं वस्तु विविधमित्याह-लौकिकं चेति ।  
यैरिति ।  
एकरूपमविकृतं ।  
वृत्तिषु जागरितादिषु ।  
अव्ययं सौषु(प्त्या)दिषु स्थगितम् ।  
अत एवासङ्ख्यतया प्रवृत्तम् ।  
जागरे विश्वः प्रथमः , स्वप्ने तैजसो द्वितीयः, सौषुप्ते प्राज्ञस्तृतीय इति ।  
सङ्ख्यया वस्तुतो रहितं तुरीयस्य सर्वानुस्यूतत्वात् ।  
उक्तं हि श्रीमद्गौडपादौः-"माया सङ्ख्या तुरीयमि"ति ।  
यैरीदृशं त्वाम्पश्यद्भिः परत्वजुषो विभक्तेर्लोपः कृतः ।  
अस्मात्परमस्तीति विभागो लुत्पः ।  
तैस्तव सक्षणं कृतं (मन्ये)परमेश्वरस्य हि सर्ववृत्तिष्वकत्वं रूपमव्ययत्वं असङ्ख्यता न कुतश्चिदपिदेशकालादेर्भेद इति इदमेव लक्षणम् ।  
इदमागमशास्त्रप्रसिद्धं वस्तु ।  
अथ सर्वासु कारिकादिवृत्तिष्वेकत्वादिसङ्ख्यारहितमव्यये हि स्यादिति प्रतियोग्येकत्वं नास्ति किं त्वभेदैकत्वमेवर् ।  
इदृशमव्ययं पश्यद्भिः परत्वजुषः प्रकृतेः परत्वलक्षणायाः विभक्तेः प्रथमादेर्लोपः कृतः ।  
इदमव्ययलक्षणं"सदृशं त्रिषु लिङ्गेष्वि"त्यादिना प्रतिपादितम् ।  
इदं व्याकरणाप्रसिद्धं वस्तु ।  
अत्र विशेषणासाम्यमेव ।  
सीमानमिति ।  
अत्र नयनसीमालङ्घनेन प्रत्यक्षप्रमाणस्याविषयता ।  
अन्येनासङ्गत्या नियतसम्बन्धाभावात् अनुमानस्य, वचःस्पर्शाभावाच्छब्दस्य लौकिकस्य अदृष्टो पमानतयोपमानस्य, अर्थादनापातादर्थापत्तेर्न च न यदिति प्रमाणानुक्तावपि वस्तुतर् इदृशि लावण्ये मीमांसादिसिद्धादृष्टादिवस्तुसमारोपः ।  
चोदनैकलक्षणस्य प्रमाणान्तरासन्निकर्षादत्र विशेषणासाधारण्यम् ।  
शास्त्रीयवस्तुनो वैविध्यं प्रदर्शयति-एवं तर्के त्यादि ।  
स्वपक्षेति ।  
पक्षो गरुत् साध्यधर्मविशिष्टो धर्मी च ।  
हेतिसायुधं हेतुर्लिङ्गं च ।  
विशेषो ऽतिशयः पदार्थविशेषश्च ।  
मानारोषः प्रमाणं च ।  
मन्दमग्निमिति ।  
अत्र मन्दाग्रिश्वयथुतिमिरदोषाविर्भावः ओषधिपतेर्भिषजो ऽसन्निधाविति ।  
अत्र विशेष्यांशे ऽपि साम्यमित्युदाहरणान्तरं मृग्यम् ।  
यद्वा चन्द्रमस इति विशेष्याध्याहारादोषधिपतेरित्येतत् विशेषणातया विवक्षिणीयम् ।  
प्रसर्पत्तात्पर्यैरिति ।  
ये तात्पर्यविदः ये चानुमानरसिकाः तैरपि (अवि)ज्ञेयश्चासौ पारिमित्यं जहाति न वक्तुं शक्यः न च लक्षयितुं किन्तु गुरुवरः !तव सहृदयस्थो गुणगणो बुधैरपूर्वव्यापारगुणगणान्तरव्यापारातिशायि व्यापार इत्यवसितः ।  
अत्र गुणगणे शृङ्गारादिरसव्यवहारः समारोपित इत्याह-अत्र भरतेत्यादि ।  
रसं हि भरतोपज्ञम् आमनन्ति ।  
विभावानुभावव्यभिचारिसंयोगाद्रसनिष्पत्तिरित्याम्नानात् ।  
तद्व्यवहारमुपपादयति-तथा ह्यत्रेत्यादिना ।  
न तात्पर्यशक्तिज्ञेय इति ।  
तात्पर्यं हि नाम अभिहितान्वयमते समन्वयशक्तिः अभिधोत्तीर्णा समन्वयमात्र विश्रान्तयानया समन्वयसमनन्तर प्रतीतिको रसो न ज्ञायते ।  
विभावानुभावव्यभिचारिभाःसह नियतसम्बन्धाभावादनुमानस्यापि न विषयः ।  
साक्षात्सङ्केता विषयत्वात् न वाच्यः ।  
मुख्यार्थबाधाद्यभावन्नापि लक्ष्यः अपि तु वेद्यान्तरविगलनादपरिमितःसन् अभिधालक्षणातात्पर्योत्तीर्णेन व्यञ्जनाख्येन काव्यैकगामिना शास्त्रान्तरापूर्वेण व्यापारेण विषयीक्रियमाणो लौकिकत्वात् अनुकार्यमभिनयप्रयासनिघ्नत्वात् अनुकर्तारं च परिहृत्य सहृदयैकगत इति बुधैरवसीयते ।  
दिङ्मात्रमिदं, रसमीसांसायां विस्तरः ।  
प्रकृतानुपयोगीति न क्रियते ।  
सम्प्रदायप्रकाशिन्यां काव्यप्रकाशटीकायां वितत्य कृत इति तत एवावधार्य इत्यलम् ।  
ज्योतिःशास्त्रादिवस्तुसमारोपो ऽनया रीत्या ज्ञेय इत्याह-एवमन्यदिति ।  
पश्यन्तीति ।  
अत्रैदुपह्वरम्-वाग्देवता हि परा पश्यन्ती मध्यमावैखरी चेति चतुष्पदपरिमिता ।  
तत्र नामरूपात्मकं प्रपञ्चं स्वात्मन्युपसंहृत्य स्वरूपज्योतीरूपिणी जागरितादिधामत्रयोल्लङ्घिनी परा ।  
नामरूपप्रपञ्चोल्लासनाय प्राथमिकप्राणपरिस्पन्ताभिमानिनी कन्दमन्दिरा मणिपूरकावधिप्रसरन्ती बीजभावापन्ननिर्विभागवर्णमयीविश्वाभिमुखी भवन्ती सौषुत्पवृत्तिः पश्यन्ती ।  
पारायाः सकाशादुदिता मणिपूरकात् अनाहतावधि प्राणपरिस्पन्दोत्क्षुभितबुद्धिवृत्त्यभिमानिनी वर्णपदादिपरिग्रहान्तःसञ्जलपात्मिका पश्यन्तीप्रभावा स्वप्नवृत्तिर्मध्यमा ।  
अनाहतान्मुखकरन्दरावधि प्रसृताबहिःसञ्जल्पात्मिका स्थूला मध्यमोद्भवाजागरितवृत्तिर्वैखरी ।  
आसां नाम निरुक्त्यादिविशेषः प्रथमश्लोकविवरणे प्रपञ्चितः ।  
अथ संहारावसरे जागरितलयपुरस्कारेण वैखरी मध्यमायां लीयते ।  
मध्यमाययां लीयते ।  
मध्यमा स्वप्नलयपुरस्कारेण पश्यन्त्याम्, सा च सौषुत्पलयपुरस्कारेण परायाम्, परा तुरीयपर्वात्मिका समाधिवृत्तिरुच्यते ।  
इत्थं च सति शक्तिमानात्मा परायां तुरीयां , पश्यन्त्यां प्राज्ञाः, मध्यमायां तैजसः, वैखर्यां विश्व इत्यागमार्थदिक् ।  
अथ शब्दसङ्गत्या व्याकुर्मः ।  
प्रभो!वश्येन्द्रियतया प्रभवनशील! तव परया देव्या सह क्रीडादृढालिङ्गने अप्रयासेन तादृशी समाधिसामरस्ये प्रवृत्ते बाह्या वाक् कथं चाटूच्चारणाचापलं स्फुटताल्वोष्ठपुटव्यापारमखततां कथं नाम वितनुतां चापलकथैव नास्तीत्यर्थः ।  
कुतो नास्तीत्यत आह-आभ्यन्तरी पश्यन्ती त्रपयेवात्मानं यत्र तिरयति, मध्यमापेक्षयाभ्यन्तरतमा स्वात्मानं न प्रकाशयतुमीष्टे ।  
तुरीयपर्वणि प्राणानुदयाद्यत्र मध्यमापि मधुरध्वन्युज्जिहासारसात् त्रुट्यति ।  
अन्तःसञ्जल्परूपं मधुरमपि ध्वनिं नोन्मूलयतीत्यर्थः ।  
यत्र परा समाधौ पशायन्तीमध्यमयोरनुदयः ।  
तत्र वैखरी कथं नाम प्रवर्तताम् इति तात्पर्यार्थः ।  
अत्रागमसिद्धे वस्तुनि लौकिकवस्तुव्यवहारः शृङ्गारात्मकःसमारोपितः ।  
यथा परयोदेव्या पट्टमहिष्या सह तव क्रिडादृढालिङ्गने प्रवर्तमाने अन्या काचिदाभ्यन्तरी आभ्यन्तरत्वादेव युवयोरालिङ्गनं पश्यन्ती त्रपयेवात्मानं यत्र तिरयति गोपयति ।  
मध्यमापि नाभ्यन्तरी न च बाह्या ।  
मध्यमावृत्तिर्मधुरध्वनिः यथा भवति तथा उज्जिहासारसात् त्रुट्यतिष ।  
उद्गातुकामा कौतुकादुपरमति ।  
तत्र बाह्या परिग्रहवेश्या चाटूच्चारणचापलं कथं वितनुतामिति ।  
अत्र लक्षणयोजनायाह-अत्रागमेति ।  
लौकिकवस्तुनि काव्योपयोगिवैविध्यं उक्तचरम्म् अनुस्मारयति-लौकिकवस्त्विति ।  
ननु विशेषसाम्यं समासोक्तिलक्षणमुक्तम् ।  
शुद्धकार्यसमारोपे तु तदव्यापकमित्यत आह-तत्र शुद्धकार्येत्यादि ।  
शुद्धकार्यसमारोपे हि विलिखति कुचावित्यादौ यत् कुचविलेखनादि ह(ठ)का(मु)ककार्यं तस्य यद्यपि न मुख्यतया यत् खदिरादिविशेषणत्वं, अथाप्युपचारेण विशेषणीकरणं , तत् (तत्र?)यथाकथञ्चिल्लक्षणयोजना कार्या ।  
ननु किं उपचाराश्रयणेनेत्यत आह-पूर्वशास्त्रानुसारेणेत्यादि ।  
अथ यत्र समासोक्तेरसामञ्जस्यं तत्र न्यायसञ्चारेण समञ्चारेण समञ्जसीकर्तुमाह-इह त्वित्यादिना ।  
ऐन्द्रं धनुरिति ।  
आर्द्रनखक्षताभम् ऐन्द्रं धनुः पाण्डुपयोधरेण दधाना सकलङ्कमिन्दुं प्रसादयन्ती शरद्रवेस्तापभभ्यधिकं चकार ।  
पयोधरो मेधः कुचश्च ।  
प्रसादाति शयेकलङ्कोद्धुरीभावात् सकलङ्कत्वोक्तिः जारत्वाविष्करणाय ।  
प्रवृडपेक्षया शरदिरवेः तापाधिक्यम् ।  
अत्र चर्चा-अस्तितावदित्यादि ।  
नायकत्वप्रतीतिरस्तीति प्रतिज्ञघाया तदाक्षिपति-न चेत्रेति ।  
साकुकस्त्या नायकत्वप्रतीतिरस्तीति प्रतिज्ञाय तदाक्षिपति-न चात्रेति ।  
साकुतस्त्या नायकत्वप्रतीतौ नास्तिहेतुरित्यर्थः ।  
हेतुसद्भावमाशङ्क्य निराचष्टे-प्रसादयन्तीत्यादि ।  
सकलङ्कप्रसादलक्षणविशेषणसाम्यात् शरदस्तावदिस्ति नायिकात्वप्रतीतिः, तजनुदुणत्वेनेन्दुररयोर्नायकत्वप्रतीतिरिति चेत् मन्यसे, नैतद्धयते ।  
कुतः आर्द्रनखक्षताभं ऐन्द्रं धनुरिति विशेषणस्यासाम्यात् ।  
ऐन्द्रं धनुः शरद एवविशेषणं न नायिकायाः ।  
नन्वार्द्रनखक्षताभमिति विशेषणौपम्यादेकदेशविवर्तिन्युपमा शरदि तत्सामर्थ्यादिन्दुरव्योः नायकत्वप्रतीतिरस्त्वित्यत आह-न चैकदेशेति ।  
यद्येकदेशवर्तिन्युपमा केनचिदुक्ता तदा तत्सामर्थ्यादनयोर्नायकत्वप्रतीतिः स्यात् ।  
न चेयमुक्ता केनचित् ।  
अत स्तत्सामर्थात् कथमनयोर्नायकत्वव्यवस्थितिः ।  
अत्र समाधित्सुराह-उच्यत इति ।  
एकदेशविवर्तिनीत्यादि ।  
यद्यपि साक्षान्नोक्ता अथापि नास्याः प्रतिषेधो ऽस्ति ।  
ननूक्तिप्रतिषेधयोर्द्वयोरप्यभावे कथं सम्भव इत्यत आह-समान्यलक्षणेति ।  
ननु यद्येकदेशविवर्तिन्युपमाया इह सम्भवः तदर्युपमालङ्कारस्यैव प्रात्पिर्म समासोक्तेरित्यत आह-अथात्रेत्यादि ।  
अथेत्यधिकारे ।  
यद्युपमानत्वेन नायको ऽधिकारी कश्चित्प्रतीयते, भवेत्प्रात्पिरुपमालङ्कारस्य ।  
नहि प्रतीयते नायको ऽत्र कश्चिदधिकारी ।  
अपि तु रविशशिनोरेव नायकत्वव्यवहारे प्रतीतिः , तयोरेवास्यां शरदि नायकत्वोपचारात् ।  
इत्थं समासोक्तिप्रात्पौ, तदनुसारेण शब्दन्यासो न्याय्य इत्यत आह-तदत्रेत्यादि ।  
आर्द्रनखक्षते श्रुत्यास्थितमप्युपमानत्वमिन्द्रधनुषिसञ्चारणीयम् ।  
कुतः? वस्तुपर्यालोचनया ।  
तामेव वस्तुपर्यालोचनां स्फुटयति-इन्द्रचा(पाभं)इत्यादि ।  
प्रतीतिः पदार्थान्तरसमभिव्यवहारादित्थम् एव यतः ।  
अन्यनिष्ठस्य धर्मस्यान्यत्र सञ्चारणं कुत्र दृष्टमित्यत आह-यथा दध्नेत्यादि ।  
दध्ना जुहोतीत्यत्र हि हवनगतत्वेन विधिः प्रतीतः स त्वग्निहोत्रं जुहोतीत्य(त)एव सिद्ध इति ।  
वस्तुपर्यालोचनया यथादध्नि सञ्चायेते तथेहाप्यनुसन्धेयमिति यावत् ।  
अतः समासोक्तिरेवेयमिति निगमयति-एवमुपमानुप्राणितेति ।  
ऐन्द्रधनुष उपमेयस्योपमानत्वङ्कॢप्तेः वैवक्षिकोपमानुप्राणितत्वम् ।  
अथ यत्र न्यायतः समासोक्तिमपोह्य एकदेशविवर्तिन्युपमैव प्रथते तं विषयं दर्शयितुमाह-इह पुनरिति ।  
नेत्रैरिवेति ।  
अत्र सरःश्रियां नायिकात्वप्रतीतौ निमित्तं विवचयति-सरः श्रियमिति ।  
विशेषणसाम्यान्नायिकात्वप्रतीतिर्न समासोक्त्या ।  
अत एव व्यवहारसमारोपो ऽपि न भवतीत्याह-तस्मान्नायिकेति ।  
नायिकाप्यत्र सरः श्रियामुपमानतया, न तु व्यवहारससारोपेण सरःश्रीधर्मतया अत एवंविधे विषये गत्यन्तराभावादेकदेशविवर्तिनी उपमैवोपास्या ।  
अनुक्ता कथमुपास्येत्यत आह-यैस्त्विति ।  
अस्माभिस्तावदुपपत्तिभिरुक्ता ।  
यैस्तु नोक्ता तैरपि गत्यन्तराभावादुपसङ्ख्यातव्यैवेत्यर्थः ।  
ननु पूर्वमेकदेशविवर्तिन्युपमा निराकृता, सम्प्रति साधितेति व्याघात इत्यत आह-यत्र तु केशपाशेत्यादि ।  
दन्तप्रभाः पुष्पाणीवेत्यादि समासेनोक्तायामुपमायां सत्यामपि दन्तप्रभासदृशैः पुष्पैरिवेत्यादि समासान्तरमहिम्ना विशेषणसाम्यमुपपद्यते ।  
तत्रौपम्यगर्भविशेषणोत्थापिता समासोक्तिरेव युक्ता ।  
सम्प्रति तु नेत्रैरिवेत्यत्र गत्यन्तराभावादेकदेशविवर्तिन्युपमैव व्यवस्थापितेति व्यघाताभावात् सर्वमवदातम् ।  
अथार्थान्तरन्यास प्रभावितायामस्यां वैचित्र्यान्तरं अस्तीत्याह - सा चेत्यादि ।  
समर्थ्यः प्रकृतोर्ऽथः समर्थकस्त्वप्रकृतः ।  
अथोपगूढ इति ।  
उपगूढे आलिङ्गिते ।  
ययौ अपगता ।  
अत्र समर्थ्यगता ।  
असमाप्तेति ।  
अत्र तु समर्थकगता ।  
उभयत्र योजनायाह-अत्रोपगूढत्वेनेत्यादि ।  
उपगूढत्वं शान्ततटित्कटाक्षत्वं च विशेषणसाम्यं तदुत्थापितया समासोक्त्या नायकव्यवहारप्रतीतिः ।  
तथा सति समासोक्त्यालिङ्गितो यो ऽयं विशेषात्मा स सामान्यात्मना अर्थान्तरन्यासेन समर्थ्यते ।  
सामान्यरूपस्य च समर्थकस्योत्थानम् ।  
परिभ्रष्टपयोधराणामिति श्लेषवशादुपगूढ इति विशेषणं साधारणतया स्फुटम् ।  
शान्ततटिदित्येतत्तु प्रागुपमागर्भम् ।  
तटितः कटाक्षा इवास्या(व यस्या?) इति ।  
अथ तटित्सदृश कटाक्षेति समान्यरूपसमर्थोर्ऽथः स्त्रीलिङ्गपुल्लिङ्गनिर्देशगर्भेण भजनरूपेण कार्येणोत्थापितया समासोक्त्या समारोपितनायकव्यवहारेण विशेषात्मना रविसन्ध्यावृत्तान्तेन समर्थ्यते ।  
उत्प्रेक्षावशात् वैचित्र्यायाह-आकृष्टिवेगेति ।  
वेष्टना वेष्टनं यस्य मन्दरगिरेः, पादः पर्यन्तपर्वतः चरणश्च ।  
अत्र समासोक्तेरुत्प्रेक्षायाश्च समकालतां दर्शयितुमाह-अत्र निर्मोकेत्यादि ।  
निर्मोकपट्टपरिवेष्टनया मन्दाकिनीति कथनात्तदपह्नवेन मन्दाकिनीसमारोपः, तस्याश्च यत्प्रान्तपर्वतवेष्टनं तच्चरणमूलवेष्टनमेवेति, पादशब्दश्लेषोत्थया भेदे ऽभेदः इत्येवंरूपया अतिशयोक्त्याध्यवसीयते ।  
तथाध्यवसितं च मन्थव्यथेत्यादि फलोत्प्रेक्षामुत्थापयति ।  
सा च अम्बुरशिम्दाकिन्योर्भर्तृपत्नीव्यवहारसमाश्रयां समासोक्ति स्वसमकालमुत्थापयतीति अनयोरेककालता ।  
इत्थमन्यत्रापि दर्शयति-एवं नखक्षतेति ।  
उत्प्रेक्षान्तरमनुप्रविष्टेति समकालता सूचिता ।  
इत्थं वैचित्र्यम् अनुसन्धेयमिति निगमयति-एवमियमित्यादि ।  
विशेषणांशसाम्येनाप्रस्तुतार्थस्य गम्यता ।  
समासोक्तिर्मता येन सङ्क्षिप्यार्थो ऽभिधीयते ॥  
शुद्धकार्यसमारोपे साम्यं स्यादौपचारिकम् ।  
व्यवहारसमारोपः साक्षादस्यां प्रयोजकः ॥  
स्याद्विशेषणसाम्यं चेत् समासान्तरसङ्क्षयात् ।  
उपमा बाधते नैनामेकदेशविवर्तिनी ॥  
दृश्यतेर्ऽथान्तरन्यासे समर्थ्ये च समर्थके ।  
उत्प्रेक्षायोगिनी चैषा क्वचित्स्यादेककालगा ॥  
परिकरं लक्षयति-  
  
  
विशेषणसाभिप्रायत्वं परिकरः ॥ रुअस्स्_३२ ॥  
  
  
सङ्गतिमाह-विशेषणवैचित्र्येति ।  
व्याचष्टे-विशेषणनामित्यादि ।  
प्रसन्नगम्भीरत्वं नाम पदानां व्याङ्ग्यार्थगर्भीकार एव न तु व्यङ्ग्यस्य वाच्यातिशायिता ।  
निर्वक्तुमाह-एवं चेति ।  
वाच्योन्मुखत्वं वाच्याङ्गता ॥  
राज्ञः इति ।  
राज्ञो न तु यादृशतादृशस्य ।  
तत्रापि मानधनस्य न त्ववमानसहस्य ।  
कार्मुकभृतो न निरायुधस्य ।  
दुर्योधनस्य न तु शक्ययोधनस्य ।  
अग्रतो न त्वसमक्ष्यम् ।  
कुरुबान्धवस्य मिषतः कर्णस्य शल्यस्य च न निःसहायस्य ।  
सर्वैवेय-"मनादरे षष्ठी" ।  
इत्थं मिषतो दुर्योधनकर्णशल्याननादृत्येत्यर्थः ।  
दुःशासनस्येत्यनुक्त्वातस्य पाण्डववधूकेशाम्बराकर्षिण इत्युक्तिः हन्तव्यत्वप्रसिद्ध्यै ।  
जीवता एव न तु मूर्च्छितस्य मृतस्य वा ।  
तीक्ष्णाकरजक्षुण्णाद सृग्वक्षसः न त्वायुधविदारितात् ।  
कोष्णं न तुपर्युषितम् ।  
मयाद्य पीतमिति भीमसेनोक्तिः ।  
साभिप्रायतां दर्शयति-अत्रेत्यादि ।  
वाक्ये ऽपि दर्शयति-एवमङ्गराजेत्यादि ।  
विशेषणानां व्यङ्ग्यार्थगर्भीकरणलक्षणा ।  
सोत्प्रासता परिकरो व्यङ्ग्यः परिकरो यतः ॥  
श्लेषं लक्षयति-  
  
  
विशेष्यस्यापि साम्ये द्वयोर्वोपादाने श्लेषः ॥ रुअस्स्_३३ ॥  
  
  
अर्थद्वयस्य यदा प्राकरणिकत्वमप्राकरणिकत्वमेव वा तदा विशेषणविशेष्ययोः शब्दसाम्ये श्लेषः ।  
यदा तूभयमयत्वं अर्थद्वयस्य तदा विशेष्यांशे पृथगुपादाने श्लेष इति सूत्रार्थः ।  
सङ्गतिमाह-केवलविशेषणेति ।  
इदमिति वचनविशेषणम् ।  
व्याचष्टे-तत्र द्वयोरित्यादि ।  
विशेषणविशेष्यसाम्य एवेति ।  
उभयत्र शब्दसाम्ये सत्येवेत्यर्थः ।  
विशेष्यांशे ऽपि शब्दसाम्यं तदा अर्थप्रकरणादिना अभिधानियास्यात् न तु श्लेषस्य ।  
अनेकार्थो हि शब्दः प्रकरणादिना प्राकरणिक एवार्थे नियम्यते ।  
आद्ये तु प्रकारद्वये नियमहेत्वभावात् द्वावपि वाच्यौ ।  
इत्थं सति विकल्पो व्यवतिष्ठत इत्याह-अत एवेति ।  
श्लिष्टप्रकारद्वयेति ।  
आद्यं प्रकारद्वयं श्लिष्टं विशेष्यांशे ऽपि श्लेषार्थत्वात् ।  
येन ध्वस्तेति ।  
अनःशाकटम् ।  
अभवेन असंसारेण बलिदैत्यजित्कायः पुरामृतसंविभागकाले स्त्रीकृतः स्त्रीभावं नीतः ।  
यश्च उद्वृत्तकालियादिभुजङ्गघातीति ।  
अरवलयवान् अरवलयं चक्रम् ।  
अगं गोवर्धनं गां महीं च यः कृष्णः वराहावतारे अधारयत् ।  
यस्य च स्तुत्यं नाम अमरः शशिमच्छिरोहर इत्याहुः ।  
शशिमद्राहुः शशिनं मथ्नातीति ।  
अन्धकानां वृष्णिसरहचराणां क्षयकृत् आवासकरः ।  
स माधवस्त्वां सर्वदा पायात् ।  
अथ येन ध्वस्तमनोभवेन नाशितमन्मथेन बलिजित्कायः विष्णोर्वपुः पुराणां संहरणे अस्त्रीकृतः ।  
यश्चेद्वृन्द्रकलावत् स्तुत्यं च नाम हर इत्याहुः ।  
अन्धकासुरक्षयकरः उमाधवो गौरीपतिःसर्वदा त्वां पायात् ।  
अत्र हरिहरयोर्द्वयोरपि प्राकरणिकता ।  
नीतानामिति ।  
लुब्धैर्मधुलम्पटैः व्याधैश्च भूरिति क्रियाविशेषणम् एकदा शिलीमुखैर्भ्रमरैः अन्यदा भूरिबाणैः ।  
वनं जलं विपिनं च ।  
कमलानां पद्मानां मृगाणां च ।  
अत्र पद्ममृगयोरप्राकरणिकता ।  
स्वेच्छेति ।  
विषयो देशकोशादिस्त्र्यादिश्च ।  
देहीति वितरेति देहवानिति च ।  
मार्गणशतैर्याचकसार्थैः ।  
वक्तुं न यातीत्येकदा मार्गणशतैः प्रयोगभेदान् (त्)शतसङ्ख्यैर्बाणैः दुःखं ददातीत्यन्यदा ।  
जीवितं जीविका जीवश्चर् ।  
इश्वरः दुर्विदग्धः ।  
प्रभुरत्र प्राकरणिकतः, अप्राकरणिको मनोभवःष अत्र विशेष्ययोर्द्वयोरुपादानम् ।  
उदाहरणत्रये ऽपि योजनायाह-अत्र हरिहरेत्यादि ।  
पुनस्त्रैविध्यायाह-एष च शब्दार्थेति ।  
उदात्तादीति ।  
लौकिकशब्देष्वपि स्वरभेदादेवार्थावगतिः ।  
ताल्वोष्ठादिव्यापारः प्रयत्नः अयं शब्दान्यत्वे हेतुः ।  
शब्दश्लेषे लिङ्गान्तरमाह-यत्र प्रायेणेति ।  
अर्थश्लेषस्तु अन्यथेत्याह-अत एवेति ।  
उभयश्लेषमाह-सङ्कलनयेति ।  
उभयश्लेषमुदाहरति-रक्तच्छदत्वमिति ।  
छदोदलंवासाश्च ।  
विकचाः विकस्वराः, कचरहिताश्च ।  
जलैःसङ्गतं नालमादधानाः जडजनैःसख्यमलं नादधानाः ।  
पुष्पेषु कुसुमानतरेषु रुचिं शोभां पुष्पबाणप्रियतां च ।  
उभयश्लेषतां दर्शयति-अत्ररक्तेत्यादि ।  
पृथगनुदाहरणे हेतुमाह-ग्रन्थगौरवेति ।  
अथास्य सावकाशनिरवकाशादिचर्चाम् आरभते-एष चेत्यादिना ।  
अलङ्कारान्तरेष्वप्राप्तेषु अनारभ्यमाणो ऽयं निरवकाशत्वात् बलीयानिति बाधित्वा तत्प्रतिभामात्र मुत्पादयतीति केचित् ।  
येन ध्वस्तेति ।  
अन्ये पुनः "येन ध्वस्तमनोभवेने"ति अलङ्कारान्तरविविक्तो ऽस्य विषयः इति सावकाशत्वान्नान्यबाधकः ।  
अतो ऽन्यसम्पाते सङ्करः न्यायतो वा दौर्बल्ये बाध्यत्वमित्याहुः ।  
तत्र स्वमतनिरवकाशत्वमाविश्चिकीर्षुराह-तत्र पूर्वेषामित्यादि ।  
अनेकार्थगोजरत्वेनेति प्रत्येकमभिसम्बन्धः ।  
आद्यं प्रकारद्वयं प्राकरणिकानेकार्थगोचरत्वं अप्राकरणिकानेकार्थगोचरत्वं च ।  
तदुभयमपि हि तुल्ययोगिताया विषयः ।  
तस्याः प्रस्तुतानां वा समानधर्माभिसम्बन्धो लक्षणम् ।  
यत्रोभयरूपानेकार्थगोचरत्वं तृतीयः प्रकारः तत्र तु दीपकं प्रभवति ।  
तस्य प्रस्तुताप्रस्तुतानां समानधर्माभिसम्बन्धो लक्षणं यतः ।  
अतः श्लेषविषथयो ऽनेनालङ्कारद्वयेन व्यात्पः ।  
अलङ्कारान्तरेणापि व्याप्यत इत्यत आह-तत्पृष्ठेचेति ।  
यत इत्थं नास्य विविक्तविषयता अतो ऽलङ्कारान्तराणि श्लेषबाधितानि प्रतिभामात्रावशेषाणि भवन्ति ।  
इत्थं सति विवक्तो यःशाङ्कितो विषयः सो ऽपि अविविक्त एवेत्याह-येन ध्वस्तेत्यादि ।  
इत्थं विविक्तो यःशाङ्कितो विषयः सो ऽपि अविविक्त एवेत्याह-येन ध्वस्तेत्यादि ।  
इत्थं निरवकराशत्वादन्यबाधकत्वमुपपाद्य शब्दार्थो भयविषयतामस्य उपस्थापयितुमाह-अलङ्कार्येत्यादि ।  
अलङ्कार्यलङ्करणभावो हि आश्रयाश्रयिभावेनोपपन्नो लोके कर्णाश्रितः कर्णालङ्कार इति ।  
अतो रक्तच्छ्रदेत्यादावर्थाश्रयणादर्थालङ्कारो ऽयं , नालमित्यादौ तु स्फुटःशब्दभेद इति शब्दालङ्कारः ।  
ननु अर्थभेदे शब्दभेदो ऽपि भिन्न एवेति रक्तच्छ्रदमित्यादावपि न शब्दैक्यमित्यद आह-यद्यपीत्यादि ।  
औपपत्तिकत्वादिति ।  
प्रत्यर्थं शब्दभेद इत्युपपत्त्या हि शब्दभेदोपपादनम् ।  
प्रतीतौ पुनरैक्यमेवावसीयते ।  
अतः साहित्यसरणेः प्रतीत्यैकसारत्वात् शब्दैक्यप्रतिपादकदर्शनावष्टाम्भाच्च नास्ति शब्दभेदः ।  
नालमित्यादौ तु शब्दभेदः प्रतीत्यनुरोधी ।  
अतो रक्तच्छदमित्यादौ शब्दैक्यादेकवृन्तगतफलद्वयन्यायेन अर्थयोः श्लिष्टता, नालमित्यादौ तु जतुकाष्ठन्यायेन शब्दयोरेव ।  
रक्तच्छदमित्यादौ पुनःशब्दाललङ्कारतामाशङ्कते - पूर्वात्रान्वयेति ।  
परिहरति-न ।  
आश्रयेत्यादि ।  
अलङ्कारत्वं हि लोकेशङ्कते-पूर्वात्रान्वयेति ।  
परिहरति-न ।  
आश्रयेत्यादि ।  
अलङ्कारत्वं हि लोकेनान्वयव्यतिरेकाभ्यां व्यवतिष्ठते, अपि त्वाश्रयाश्रयिभावेनैव, इहापि तद्वदित्यर्थः ।  
एव मुभयालङ्कारतां प्रसाध्यबाध्यबाधकभावविवेचनमुपक्रमते-एवं च सकलेत्यादि ।  
इत्थं निरवकाशत्वोभयालङ्कारत्वसिद्धौ सकलकलमित्यादौ श्लेष एव नोपमा ।  
तत्रहेतुः - गुणक्रियासाम्यवत् शब्दसाम्यं नोपमाप्रयोजकमिति ।  
सुधांषुबिम्बं कलाभिरुपेतं परन्तु कलकलसहितमिति शब्दसाम्यमेवेह ।  
अत उपमाप्रतिभोत्पत्तिहेतुः श्लेष एवावसीयते ।  
ननु निरवकाशत्वाच्छ्रलेषश्चेद्वाधकः, तर्हि रूपकसमासोक्त्योः कुतो च बाध इत्यत आह-श्लेषगर्भेत्वित्यादि ।  
रूपकं हि सिद्धश्लेषमुत्थाप्य स्वस्वरूप एव विश्राम्यतीति श्लेषबाधकः ।  
तत्रापि यदि श्लेषः पूर्वसिद्धो रूपकमुत्थाप्य यदि स्वरूपे विश्राम्यति, तदा रूपकं बाध्यमेव, यथा भ्रमिमरतिमित्यादौ ।  
चर्चितं चैतत् रूपकप्रस्तावे ।  
रूपकं पूर्वसंसिद्धं श्लेषमुत्थापयेद्यपि ।  
तदा रूपकमेव स्यादन्यथा श्लेष इष्यते ॥  
इति ॥  
श्लिष्टविशेषणोति ।  
समासोक्तौ तु श्लिष्टविशेषणनिबन्धनायां विशेष्यांशस्य गम्यत्वात् समासोक्तिरेव बाधिका ।  
श्लेषे हि वाच्यत्वमेव लक्षणम् ।  
अतो लक्षणविकलत्वात् विशेषणोष्वाभातो ऽपि बाध्य एव ।  
विशेषणान्तरे ऽपि श्लेषस्य बाधकतां दर्शयितुमाह-इह त्वित्यादि ।  
जगत्सु त्रयीमयत्वेन प्रथितो ऽपि विवस्वान् वारुणीं प्रति यदगमत् ।  
वारुणी प्रतीची दिक् सुरा च ।  
अत एवास्तशैला(त्पतितः) ।  
पातित्यं अधः प्रदेशसंयोगः उपहतिश्च पतितत्वादेव शुद्ध्यैबडवाग्निमध्यं विवेशेत्यर्थः ।  
व्याचष्टे-विवस्वतो वस्तुवृत्तेत्यादि ।  
लोकेत्रयीमयस्य सतो वारुणी स्पर्शतो यौ पति तत्वाग्रप्रवेशौ, ताभ्यां श्लेषमूलयातिशयोक्त्या द्वे अपि विवस्वत्क्रिये ऽध्यसिते ।  
सो ऽयं तत्क्रिया(एकक्रिया)योगो नाम अतिशयः ।  
यद्यप्येकैव क्रिया कर्तृभेदभिन्ना सत्यभेदेनाध्यवसिता स तु तत्क्रिया(एकक्रिया)योगः , तद्धेतुकातिशयोक्तिहेतुका ।  
अत्र (उत्प्रे)क्षायाम् ।  
अत एवेति सर्वनाम्ना परामृष्टो यो विरोधालङ्कारः विरुद्धचरणाभासरूपः तेनालङ्कृतोर्ऽथः पातित्यरूप हेतुत्वेनोत्प्रेक्ष्यते ।  
शुद्ध्यै इति च फलत्वेन ।  
अतो हेतूत्प्रेक्षा फलोत्प्रेक्षा च ।  
विरोधालङ्कारो ऽपि सम्पन्नलक्षण इत्याह-विरोधालङ्कारस्य चेति ।  
अतो विरोधोत्प्रेक्षालङ्कायोस्तुल्यकालता एकवृत्तन्तः पा(ति)ता, उत्तरकालं तु विरोधोपशम इति प्रतीतिक्रमः ।  
इत्थञ्च सति श्लेषः सर्वबाधकःसन् विरोधालङ्कारं बाधित्वा प्रतिभामात्रेणावस्थापयति ।  
विरोधबाधे च तद्धेतुकोत्प्रेक्षाबाधः सिद्ध एवेत्याशयः ।  
अतः श्लेष एवायम् ।  
यत्र तु नाटकादौ भाव्यर्थोपक्षेपात्मकं बीजन्यासलक्षणं सूचकत्वं तत्र मीमांसार्थमाह-यत्र त्वित्यादि ।  
प्रस्तुताभिधेयपरत्वे ऽपि वर्तमानार्थनिष्ठत्वे ऽपि ।  
उपक्षेपापराभैधानमिति ।  
उपक्षेप इति तस्य सञ्ज्ञा ।  
यदाह-"बीजन्यासः उपक्षेप"इति ।  
अर्थद्वयस्येति ।  
तत्रार्थद्वयमभैधागोचरत्वेनान्वितं वक्तुं नेष्यते ।  
किं तर्हि? एकोर्ऽथो ऽभिधेयः प्रस्तुतः ।  
वक्ष्यमाणस्तु सूच्यः ।  
अतो न श्लेषः ।  
श्लेषे द्वयोरभिधेयत्वनियमात् नापि ध्वनिः ।  
कुतः ? उपक्षेप्यस्य भाव्यर्थस्य असम्बन्धेनौपम्या विवक्षणात् ।  
श्लेषध्वनिव्यतिरेकिणी गतिरपि नास्ति, तत्र किं कर्तव्यमित्याक्षेपः ।  
समाधत्ते-उच्यत इत्यादि ।  
श्लेषस्तु द्वयोर्वाच्यत्वाभावात् सर्वथा न प्रवर्तत इति ध्वनेः एव विषयो ऽयम् ।  
एतदुपपादयति-तथाहीति ।  
शब्दशक्तिमूले हि ध्वनौ वाच्यप्रतीयमानयोः सम्बन्धाभावात् सम्बन्धायौपम्यक्लॄत्पिः ।  
स(च)सम्बन्धः औपम्यानपेक्षया प्रकारान्तरेण यदि सूपपादः तर्हि उपमाध्वनौ को ऽभिनिवेशः? न कार्य एव, यतो वस्तुध्वनिरपि तत्र विषये सम्बगन्धान्तरेणोपपन्नः ।  
अत एव ध्वनिकृता शब्दशक्तिमूलो ध्वनिः अलङ्काररूपो वस्तुरूपश्चेति द्विधा न्यायत उक्तः- अलङ्कारो ऽथ वस्त्वेव शब्दाद्यत्रावभासते ।  
प्रधानत्वेन स ज्ञेयः शब्दशक्त्युद्भवो द्विधा ॥  
इति ॥  
इत्थं च सति प्रकृते ऽपि सूचकत्वसम्बन्धात् शब्दशक्तिमूलो वस्तुध्वनिरवसेयः ।  
अत्र उदाहरणम्-सद्यः कौशिकेति ।  
हरिश्चन्द्रचरिते नाटके ।  
कौशैकदिक् उलूकदिशा हर्षात्मिका ते हि प्रभाते हर्षेण कूजन्ति ।  
यद्वा कौशिक इन्द्रः , तस्य दिक् प्राची तद्विजृम्भणवशात् ।  
प्रभाते हि प्राची प्रतायते ।  
आकाशं राष्ट्रसमं इच्छ्या त्यक्त्वा वल्कलसदृशधूसरकान्तिधरश्चन्द्रः अस्तशैलं यौ ।  
अथ तत्कान्तापि निशा समुल्लासिभिरलिकुलैः क्रन्धन्तं सुतमिव कुमुदाकरं सान्त्वयन्ती तेन सह क्षिप्रं प्रतस्थे ।  
सूचनीये त्वर्थे विश्वामित्रक्रोधवशात् इच्छ्या राष्ट्रं त्यक्त्वा वाराणसीं प्रस्थितः ।  
तत्कान्ताप्यौशीनरी क्रन्दन्तं रोहिताश्वं सुतं सन्त्वयन्ती तेनैव सह प्रस्थितेति ।  
इह वस्तुध्वनिरेवेति दर्शयितुमाह-अत्र प्रभातेत्यादि ।  
ननु धूसरकान्तिवलकलेति सुतमिवेति च औपम्यसम्बन्धसद्भावात् कथमयं वस्तुध्वनिरित्यत आह-वल्कलसूताभ्यां त्विति ।  
सूचनीयार्थनैरपेक्ष्येण सादृश्यं हि सम्भवति ।  
प्रकृतार्थविषयत्वेन तावन्मात्रेण विश्रमणीयं सूचनीयेर्ऽथे अनुपयोगात् ।  
अतः प्रकृतेन सह सूचनीयस्य सूचनसम्बन्धाच्च शब्दशक्तिमूलो वस्तुध्वनिरेव ।  
इत्थं सर्वत्र नाटकादौ ज्ञेयम् ।  
अथ यत्र न तुल्ययोगिता नापि दीपकं तत्रापि नास्त्यलङ्कारान्तरविविक्तो ऽस्य विषय इति दर्शयितुं आह-इहेति ।  
अत्र विशेषणानां अलकाकर्षवक्त्रासञ्जनादीनां वल्लभपरतया प्रथमं प्रतीतिः ।  
अथ इत्थं वदन्त्यास्ते लज्जा प्रलीनेति सखीव्यवहाके नहि नहीति वल्लभस्य निह्नावपुरःसरं कूर्पासकवल्यपदेशः क्रियते ।  
अत्र हि न तुल्ययोगिता दीपकं वा अतो विविक्तो ऽयं श्लेषविषय इति न शङ्कनीयम् ।  
तत्र हेतुः- अपह्नवुतेर्विद्यमानत्वदिति ।  
चोदयति-वस्तुत इति ।  
अपह्नवो हि वस्तुतःसादृश्यार्थं प्रवर्त्तते इह तु सादृश्यं अपह्नवाय प्रवृत्तिमिति नायमपह्नव इति चोद्यम् ।  
परिहरति-न उभयथापीति ।  
भूतार्थस्य प्रकृतार्थस्य ।  
प्रकृतापह्नवोह्यपह्नुतिलक्षणम् ।  
स चोभयथापि सम्भवतीति अपह्नुतिः ।  
अत्र सङ्ग्रहश्लोकमाह-सादृश्यव्यक्त इति ।  
आद्यासादृश्यपर्यवसाय्यपह्नवरु(पा)स्वप्रस्तावे अपह्नुतिप्रस्तावे ।  
द्वितीयापह्नवपर्यवसायिसादृश्यात्मिका ।  
निगमयति-तेनालङ्कारान्तरेति ।  
शब्दसाम्यं भवेच्छ्रलेषो विशेषणविशेष्ययोः ।  
यद्येको ऽप्रकृतार्थश्चेत् भेद्यांशे भिन्नशब्दता ॥  
शब्दार्थोभयनिष्ठो ऽयं सर्वालङ्कारबाधकः ।  
पूर्वसिद्धस्य चेदङ्गं तदा न्यायेन बाध्यते ॥  
इत्थं न्यायनिर्भघरतया अनेन प्रपञ्चितो ऽपि काव्यप्रकाशकृता प्रतिपदं खण्डितो ऽयं श्लेषो ऽलङ्ङ्कारः ।  
खण्डनयुक्तयस्तु अनौचित्यान्नेह लिख्यन्ते ।  
सम्प्रदायप्रकाशिन्यां तु काव्यप्रकाशटीकायां वितत्य दर्शिता इति तत् एवावधार्याः ।  
अप्रस्तुतप्रशंसां लिलक्षयिषुः विशेषणविच्छ्रित्तिसङ्गतिसमाप्तेः सङ्गत्यन्तरं दर्शयति-प्रस्तुतादप्रस्तुतेत्यादि ।  
तत्र सूत्रम्-  
  
  
अप्रस्तुतात् सा मान्यविशेषभावे कार्यकारणभावे सारूप्ये च प्रस्तुतप्रतीता वप्रस्तुतप्रशंसा ॥ रुअस्स्_३४ ॥  
  
  
सामान्यविशेषभावादि सम्बन्धावलम्बेनाप्रस्तुतात् प्रस्तुतावगतौ अप्रस्तुतप्रशंसा ।  
व्याचष्टे-इहाप्रस्तुतस्येति ।  
नह्यप्रस्तुतं प्रस्तुतपरकत्वाभावे वर्णनीयम्, अप्रस्तुतत्वात् ।  
प्रस्तुतप्रत्यायकं च सम्बन्धः ।  
त्रिधैव सामान्यविशेष्यभावः कार्यकारणभावः सारूप्यं चेति ।  
तत्र सामान्याद्विशेषस्य विशेषाद्वा सामान्यविशेष्यभावः कार्यकारणभावः सारूप्यं चेति ।  
तत्र सामान्यद्विशेसषस्य विशेषाद्वा सामान्यस्य प्रतीतिरिति द्वैविध्यम् ।  
एवं कार्यकारणभावे ऽपि ।  
सारूप्ये तु यद्यपि नैवम्, अतः पञ्चप्रकारः ।  
तथापि साधर्म्यवैधर्म्याभ्यां द्वैविध्यं भेदान्तरवत्सारूप्ये ऽपि ।  
अथसर्वैवेयं वाच्यस्य सम्भवेन उभयरूपतया चेति त्रिधा ।  
श्लिष्टशब्दप्रयोगे तु श्लेषेण न बाध्यते प्रस्तुतस्यावाच्यत्वात् ।  
तण्णात्थीत्यादि ।  
तन्नास्तिकिमपि(पत्युः प्र)कल्पितं(यन्ननियति)गृहिण्या ।  
अनवरतमनशीलस्य कालपथिकस्य पाथेयम् ॥  
व्यख्यातं प्राक् ।  
सामान्याद्विशेषप्रतीतिं दर्शयति-अत्र प्रहस्तेत्यादि ।  
एतत्तस्येति ।  
तस्य मुखात् एतत् कियत् ।  
वक्ष्यमाणस्य जाड्यापेक्षया जाड्यमस्य अल्पकमित्यर्थः ।  
एतदित्युक्तम् ।  
किं तत्? कमलिनीपत्रे पाथसः कणं मुक्तामणिरित्यामंस्तेति यत् ।  
एवं मन्ता नातिजड इत्यर्थः ।  
स एवातिजडः यस्तु मुक्तामणिधियाऽदीयमाने तत्र पाथःकणे अङ्गुल्यग्रक्रियाप्रविलयिनि सतिमम मणिरुडडीय गत इति अन्तःशुचा न निद्राति ।  
अत्र विशेषात्सामान्यप्रतीतिं दर्शयति-अत्र जडानामिति ।  
पश्याम इति-सुहृदा सह नायिकावृत्तान्तोपवर्णनरूपा नायकोक्तिरियम् ।  
किमियं प्रपद्यत इति पश्याम इति धिया संलापपरिहारादिरूपं स्थैर्यं मयालम्बितम् ।  
तया तु "अयं खलु शठः मां न किमप्यालपतीति"कोप आश्रितः ।  
इत्यन्योन्यवैलक्षण्येन दर्शनचतुरे तस्मिन्नवस्थान्तरे मया व्याजेन हसितं, तयापि धैर्यतहरो बाष्पो मुक्तः ।  
उद्वाष्पायां तस्यां धैर्यमेव मुक्तमित्यर्थः ।  
अत्र कारणात्कार्यप्रतीतिं दर्शयति-अत्र तथा धाराधिरुढेति ।  
माननिवृत्तिकार्ये प्रस्तुते बाष्पमभिहितम् अप्रस्तुतत्वेन विवक्षणीयम् ।  
इन्दिरिति-इन्दुरञ्जनेन लित्प इवेत्यनेन मुखस्य सौन्दर्यं, मृगीणां दृष्टीर्जडितैवेति दृक्वाञ्चल्यं, विद्रुमदलं प्रम्लानारुणिमेवेति अधरप्रभा, कोकिलवधूकण्ठेषु कार्यश्यं प्रस्तुतमेवेति स्निग्धकण्ठता, बर्हाःसगर्हा इवेति च केशभारवैपुल्यं प्रतीयते ।  
कार्यात्कारणप्रतीति दर्शयति-अत्र सम्भाव्यमानैरित्यादि ।  
सम्भाव्यमानैरुत्प्रेक्ष्यमाणैः ।  
अत्रातिव्यात्पिमाशाङ्कते-ननु कार्यादित्यादि ।  
येन लम्बालक इति-अत्र लम्बालकत्वादिना कार्येण गजासुरवधरूपकारणप्रतीतिः ।  
चक्राभिघातेति-अत्र रतस्यालिङ्गनवन्ध्यत्वचुम्बनमात्रशेषत्वरूपकार्यभेदाद्राहुशिरश्छेदः कारणम् ।  
अत्रातिव्यात्पिं दर्शयति-अत्र हीत्यादि ।  
परिहरतिनैष दोष इति ।  
द्वयोरपि प्रस्तुतत्वे कारणापेक्षया कार्योपवर्णनस्य सचमत्कारत्वे तद्द्वारा कारणप्रत्यायनं पर्यायोक्तविषयः ।  
कार्यस्या प्रस्तुतत्वे त्वप्रस्तुतप्रशंसाया इति विभागः ।  
विभक्तविषयतया निगमयति-एवं यत्रेत्यादि ।  
तादृशमेवं, प्रकृतमेव ।  
आगूरयति सामर्थ्यादानयति ।  
इत्थं च सति प्रकृतस्यच सतौर्ऽथस्य स्वोपस्काराय प्रकृतानतरागूरणे पर्यायोक्तमेवेचि प्रथनाय पुनराह-ततश्च अनयेत्यादि ।  
राजन्निति ।  
कुब्जा शुकभोजननियुक्ता ।  
कुमारेति सम्बोधनम् ।  
तत्सचिवाःसजग्ध्याधिकारिणः ।  
राजशुकः श्रेष्ठशुकः ।  
अत्र राजशुकवृत्तस्यापि नायकप्रतापाङ्गतया प्रकृतत्वात् पर्यायोक्तमेव बोद्धव्यम् ।  
अन्येषां हृदयमाह-अन्ये त्विति ।  
कारणरूपस्य अरिपलायनलक्षघणस्यर् ।  
इदृशि विषये अन्येषामप्रस्तुतप्रशंसासात्वे बुद्धावपि न विरोधः कश्चित् ।  
द्वयोः प्रस्तुतत्वे पर्यायोक्तम् ।  
कार्यस्याप्रस्तुतत्वे तु अप्रस्तुतप्रशंसेति विभागस्याना कूलत्वात् इत्यभिप्रायेणाह-सर्वथेति ।  
अथ एतानि साधर्म्योदाहरणत्वेन विज्ञेयानीत्याह-एतानि साधर्म्य इति ।  
वैधर्म्ये तु उन्नेयानि ।  
सारूप्यहेतुकं तु भेदम् अनया नीत्या साधर्म्येण सुज्ञानत्वातां वैधर्म्यणोदाहरति-धन्या इति ।  
वैधर्म्यं दर्शयति- अत्र वाता इति ।  
वाच्यसम्भवे पृथङ्नोदाहर्तव्यानीत्याह-वाच्येति ।  
कस्त्वं भो इति ।  
कस्त्वमिति पृष्ट शाकोटकतरुर्वक्तिभोः कथयामीत्यादि ।  
तत्र पुनः प्रश्रः-वैराग्यादिव वक्षीति ।  
तत्रोत्तरं-साधु विदितमिति ।  
अथ कस्मादिदमिति प्रश्ने ऽवशिष्टम् उत्तरम् ।  
असम्भवं दर्शयति-अत्राचेतनेनेति ।  
नन्वेवमसम्भवत्वं प्रात्पमित्यत आह-प्रस्तुतं प्रतीति ।  
प्रमुख एव शाकोटकवृत्तस्य आरोपितत्व प्रतीतेर्युज्यत एवासम्भवः वाच्यस्य जहत्स्वार्थलक्षणामूलत्वेन अत्यन्ततिरस्कारात् ।  
अन्तश्छ्रिद्राणीति-छ्रिद्राणि रन्ध्राणि अनर्थद्वाराणि च ।  
कण्टकाः पुलकाः विधातकाश्च ।  
अत्र वाच्येर्ऽथे छ्रिद्राणि गुणभङ्गुरीभावे हेतुरित्युभयरूपता ।  
प्रस्तुततात्पर्येण प्रतीतेः तदध्यारोपात् सङ्ग(त)मेव ।  
तदिदमाह-अत्र वाच्य इत्यादि ।  
श्लेषगर्भत्वे चैतदेव द्रष्टव्यम् छ्रिद्रकण्टकगुणानां श्लिष्टत्वादित्याह-एतदेव चेति ।  
अस्यार्थान्तरन्यासदृष्टान्ताभ्यां विषयविवेकं दर्शयति-तदत्रेति ।  
अर्थान्तरन्यासे हि सामान्यविशेष्ययोः कार्यकारणयोश्च वाच्यत्वं(दृष्टान्ते तु)सरूपयोः वाच्यत्वम् ।  
सर्वत्रैव प्रस्तुतस्य गम्यत्वे अप्रस्तुताभिधानादप्रस्तुतप्रशंसैव ।  
अप्रस्तुतप्रशंसा तु प्रस्तुतावगमो ऽन्यतः ।  
सा सामान्यविशेषादिविच्छ्रित्या पञ्चधा मता ॥  
भवेत्साधर्म्यवैधर्म्ययोगतःसा पुनर्द्विधा ।  
सम्भने ऽसम्भवेद्वैधे वाच्यस्याथ पुनस्त्रिधा ॥  
प्रस्तुतस्यावगम्पत्वात्पर्यायोक्ताद्विभिद्यते ।  
इयमर्थान्तरन्यासाद् दृष्टान्तालङ्कृतेरपि ॥  
अर्थान्तरन्यासार्थं सङ्गतिमाह-उक्तनयेनेति ।  
सामान्यविसेषादिसम्बन्धयोगत उक्तो नयः ।  
तत्र सूत्रम्-  
  
  
सामान्यविशेषकार्यकारणाभावाभ्यां निर्दिष्टप्रकृतसमर्थनमर्थान्तरन्यासः ॥ रुअस्स्_३५ ॥  
  
  
आभ्यां सम्बन्धाभ्यां समर्थ्यत्वेन निर्दिष्टस्य प्रकृतस्य समर्थनमर्थान्तरन्यास इत्यर्थः ।  
व्याचष्टे-निर्दिष्टस्येत्यादि ।  
समर्थनार्हस्य न तु समर्थननिर्व्यपेक्षस्य ।  
समर्थकात्पूर्वं पश्चाद्वेति पूर्वपश्चाद्भावे कामचार उक्तः ।  
न त्वपूर्वत्वेनेति ।  
निर्दिष्टत्वेनैव प्रतीतिर्नत्वपूर्वत्वेन ।  
अपूर्वत्वे को दोषः इत्यत आह-अनुमानरूपेति ।  
तथा प्रतीतावनुमानरूपत्वमेव प्रसजेदित्यर्थः ।  
भेदान् सञ्चष्टे - तत्र सामान्यमित्यादि ।  
सम्भवतो ऽपि वैचित्र्यविरहिणो भेदानपोहति-हिशब्देत्यादि ।  
उट्टङ्कितं निष्टङ्कितम् ।  
अनन्तरत्नेति-सन्निपातो बहूनां सङ्घातः ।  
अत्र गुणसन्निपाते दोषनिमज्जनलक्षणं सामान्यं साधर्म्येण विशेषसमर्थकम् ।  
लोकोत्तरमिति ।  
पुंसां लोकोत्तरं चरितमेव प्रतिष्ठाम् अर्पयति औदार्यं प्रतिष्ठापयतीत्यर्थः ।  
न तु कुलमिह निमित्तम् ।  
वातापितापनो ऽगस्त्यः ।  
कलशः कुलस्थानीयस्तस्य समुद्रपाने को ऽधिकारः ।  
लीलायितं चरितस्थानीयम् ।  
अत्र अगस्त्यवृत्तलक्षणो विशेषः साधर्म्येण सामान्यसमर्थकः ।  
सहसेति-क्रिया ध्यवसायः सहसाविधानरूपो ह्याविवेकः आपदां पदम् अनेनापत्पदत्वरूपं कार्यं सहसा विधानाभावरूपस्य कारणस्य वैधर्म्येण समर्थकम् ।  
विमृश्यकारिणां सम्पदो (वृणत)इति ।  
सहसाविधानाभावात्मनो विमृश्यकारित्वस्य कारणस्य सम्पद्वरणं कार्यं साधर्म्येण ।  
अत्र साधर्म्यस्य प्राथमिकत्वात् उत्तरार्धार्थपुरस्कारेण योजयति-अत्र सहसाविधानेत्यादि ।  
विमृश्यकारित्वरूपस्य कारणस्येति शेषः ।  
तस्यैव कारणस्येत्यर्थः ।  
पृथ्वीति-द्वितयं पृथ्वी भुजङ्गरूपं तत् त्रितये कूर्मराज युक्तद्वितयात्मनि ।  
दिधीर्षा धारयितुमिच्छा ।  
अत्राततज्यीकरणं कारणं स्थिरीभावादिकार्ये साधर्म्येण समर्थकम् ।  
तदिदं योजयति- अत्र हरकार्मुकेति ।  
अहो हीति-आयुषा बह्वपराद्धं हि सुह्यदः पराभवं दृष्ट्वा रिदृशमप्रियं वक्तव्यत्वेनापतितं यतः ।  
त एवर हिधन्या, सुहृत्पराभवमट्टष्ट्वा ये क्षयं गताः ।  
अत्र सामान्यस्य वैधर्म्येण समर्थकत्वम् ।  
योजयति-अत्रायुः कर्तृकेति ।  
आयुः कर्तृकेण हि अपराधेनाधन्यत्वं आक्षित्पम् ।  
आयुर्विरुद्धक्षयगमनप्रयुक्तं यद्धन्यत्वं तद्वैधर्म्येण समर्थकं सामान्यमुक्तम् ।  
अनुस्मारयति-कार्यतकारणातायामिति ।  
अपोढेष्वौदासीन्यमाविष्करोति - हिशब्देत्यादि ।  
समर्थ्यत्वे न निर्दिष्टः प्रकृतो यः समर्थ्यते ।  
सो ऽयमर्थान्तरन्यासः सामान्यादिभिरष्टधा ॥  
पर्यायोक्तार्थसङ्गतिं शोधयति-एवं अप्रस्तुतेति ।  
गम्यप्रस्तुवेति ।  
प्रतीयमानार्थप्रस्तावो हि वर्तते ।  
तत्र सूत्रम्-  
  
  
गम्यस्यापि भङ्ग्यन्तरेणाभिधानं पर्यायोक्तम् ॥ रुअस्स्_३६ ॥  
  
  
प्रतीयमानस्यापि कार्यादिमुखेन प्रकारान्यचरेणाभिधानं पर्यायोक्तम् ।  
व्याचष्टे-यदेवेत्यादि ।  
गम्यस्य सतो ऽभिधानमाक्षिप्योपपादयति-गम्यस्यैवेति ।  
भङ्ग्यन्तरेणेत्येतद्विवृणोति-न हीत्यादि ।  
ननु कार्याद्यभिधाने गम्यस्य कथमभिधानमित्यत आहकार्यादेरपीति ।  
अप्रस्तुतप्रशंसातो भेदं निरूपितचरमनुस्मारयति-एतच्चेति ।  
स्पृष्टास्ता इति ।  
व्याख्यातं प्राक् ।  
योजयति-अत्र हयग्रीवस्येति ।  
कार्यं मञ्जरीस्पर्शः ।  
पर्यायोक्तं तु कार्यादिद्वारा गम्यस्य वर्णनम् ।  
अप्रस्तुतप्रशंसातो वाच्यस्य प्रस्तुतेभिदा ॥  
व्याजस्तुतेःसङ्गतिमाह-गम्यत्वेति ।  
सूत्रम्-  
  
  
स्तुतिनिन्दाभ्यां निन्दास्तुत्योर्गम्यत्वे व्याजस्तुतिः ॥ रुअस्स्_३७ ॥  
  
  
स्तुत्या निन्दाया गम्यत्वे एका निन्दया स्तुतेस्त्वन्या ।  
अतो व्याजरूपास्तुतिः व्याजेन स्तुतिरिति च विग्रहः ।  
व्याचष्टे-यत्र स्तुतिरित्यादि ।  
प्रमाणान्तरात् आभासीकरणक्षमात् ।  
अनुगमेन अर्थान्वयेन द्वितीया तु निन्दाव्याजेन स्तुतिरिति आह-यत्रापीति ।  
अतो योगविभागात् व्याजस्तुदिद्वयम् ।  
ननु स्तुतिनिन्दयोर्गम्यांशस्य प्रस्तुतत्वाद प्रस्तुतप्रशंसातः को भेद इत्यत आह-स्तुतिनिन्देति ।  
हे हेलेति ।  
बोधिसत्त्वो जीमूतवाहनः ।  
स हि कदाचिदेव परस्य हितमाधात् त्वं तु ये यावन्तस्तृष्यन्ति, तेभ्यःसर्वेभ्य एव वैमुख्यलब्धानामयशोभाराणं प्रोद्वहने मरोःसाहायर्कं करोषि ।  
अतो हेलाजितबोधिसत्त्वे त्वयि स्तुतिवचोविस्तरो(न)पर्याप्नोतीत्यर्थः ।  
स्तुतेर्निन्दागमकत्वं दर्शयति - अत्र विपरीतेति ।  
इन्दोर्लक्ष्मेति ।  
उर्वीवलयतिलक इन्दुलक्ष्मादिषु श्यामलेषु सत्सु त्वद्यशोभिर्नकिञ्चिद्धवलितं इति स्तुतिर्गम्यते ।  
तदेतदाह-अत्र धवलत्वेति ।  
अनवकॢत्पिः अपर्यात्पिः ।  
यत्र तु गम्यांशस्य न्यग्भावस्तत्र नास्याःसामञ्जस्यमिति दर्शयितुमाह-किं वृत्तान्तैरिति ।  
अत्र वल्लभा भ्रमति हन्तेत्युक्त्या निन्दायाःसुतिपर्यवसायित्वं न स्फुटीभावति, अनौचित्यादिति क्लिष्टता ।  
तदेतदाह-अत्र प्रक्रान्तापीति ।  
व्याजेन व्याजरूपा वा स्तुतिर्व्याजस्तुतिद्वयम् ।  
अप्रस्तुतप्रशंसातः स्तुतिनिन्दात्मिका भिदा ॥  
आक्षेपार्थं सङ्गतिमाह-गम्यत्वमेवेति ।  
विशेषो ऽतिशयः ।  
विशेषप्रतिपत्तिगभ्यविषयेत्यर्थः ।  
तत्र सूत्रम्-  
  
  
उक्तवक्ष्यमाणयोः प्राकरणिकयोः विशेषप्रतीत्यर्थं निषेधाभास आक्षेपः ॥ रुअस्स्_३८ ॥  
  
  
उक्तस्य वक्ष्यमाणस्य वा प्राकरणिकस्य विशेषप्रतीत्यर्थं आभासतो निषेधनम् आक्षेपः ।  
विजातीयमिदम् आक्षेपद्वयं ज्ञेयम् ।  
व्याचष्टे - इह प्राकरणिक इत्यादि ।  
तथाविधस्य विवक्षितस्य ।  
अत एव विधेयस्य स कृतः अविषये प्रवर्तित इत्यर्थः ।  
अत एव बाधितस्वरूपः आभासीभवति ।  
ननु किमेतेन प्रयासेनेत्यत आह-तस्यैतस्तयेति ।  
अन्यथेति ।  
विशेषप्रतिपत्त्यर्थताभावे पुनर्विधिपर्यवसानात् गजस्नानतुल्यता स्यात् ।  
गजो हि स्नात एव सन् सद्यो धूलिधूसरो भवति ।  
तस्य द्वैरूप्यायाह-स चेति ।  
आसूत्रिताभिधानत्वेन अभिधातुमुपक्रान्ततयेत्यिर्थः ।  
तत्र कस्य कः प्रकार इत्यत आह-उक्तविषयत्वेनेत्यादि ।  
कैमर्थक्यं निरर्थकता ।  
आगूरणम्, सामर्थ्यात् साधनम् ।  
अतो विजातीयत्वमित्यत आह-एवं चेति ।  
उभयत्र निषेध्यांशो विभिन्न इत्याह-तत्रोक्तेति ।  
अतो वैलक्ष्यमित्याह-तेनात्रेति ।  
शबानुपात्तत्वादिति ।  
निषेधाभासबलायत्तत्वात् शब्दानुपात्तता ।  
उक्तविषय इति ।  
वस्तुनो वस्तुकथनस्य निषेधाद्द्वैविध्यम् ।  
वक्ष्यमाणेति ।  
वस्तुनो ऽनुक्तत्वात् कथखनस्यैव निषेधः ।  
तत्रान्यथा द्वैविध्यमाह-तत्र सामान्येति ।  
इत्थं चातुर्विध्यम् ।  
अत्र च प्रकारप्रकारिभावहेतुःसामान्यविशेषभावो अर्थानपेक्ष इत्याह-शब्दसाम्येति ।  
बालश्च इति ।  
बालक! नाहं दूति तस्याः प्रियो ऽसीति नास्माकं व्यापारः ।  
सा म्रियते तवायश एतद्वर्माक्षरं भणामः ॥  
प्रसीदेति ।  
यति प्रसीदेति ब्रूयामसति कोप इदं वचो न घटते ।  
एवं न पुनः करिष्यामीति चेद्ब्रूयां तथा विद्यमानस्याभ्युपगमः, न मे दोषो ऽस्तीति चेद्ब्रूयां त्वं पुनरिदं दोषाभाववचो मृषेतिज्ञास्यासि ।  
अतः किं वक्तुं क्षममिति न वेद्मि ।  
सुहश्च इति ।  
सुभग!विलम्बस्व स्तोकं यावदिदं विरहकातरं ह्यदयम् ।  
संस्थाप्य भणिष्याम्यथवाप(व्यति)क्राम किं भणामः ॥  
मम विरहकातरहृदयं संस्थाप्य भणिष्यामीत्यनेन जीवितसंशयहेतुरूपद्रवरूपद्रवः? )आसूत्रितः ।  
अथवा व्यतिक्राम किं भणम इति तु तस्यैव प्रत्यासन्नतरत्वाद्भणत्यनर्हता ।  
ज्योत्स्नेति ।  
अत्र विरहवेदनावशात् ज्योत्स्नापिकवचः प्रभृतीनां तमःक्रकचादिरूपापत्त्या यतो दुरन्तता ।  
अतो सा न्यूनमित्यर्धोक्त्या प्राणसंशयदशोपक्षित्पा ।  
आःकिमथवा जीवितेनेत्यनेन तु तद्विपत्तेरर्वाक् प्राणोपेक्षात्वा ।  
एषु क्रमतोयोजयितुमाह-आद्य इत्यादि ।  
"नाहं दूती"ति दूतित्वरूपवस्तुनिषेधः ।  
किमेतस्मिन् वक्तुं क्षममिति तूक्तिनिषेधः ।  
तदुभयमपि उक्तविषयम् ।  
उभयत्र निषेधाभासद्योत्यं विशेषमुद्धाटयति-तत्र चेति ।  
वस्तुवाचित्वं यर्थार्थवाचित्वम् ।  
विशेषो गम्यत इति शेषः ।  
भण्यमानस्य (प्रसादे)ति ।  
उदीर्यमाणस्य इदं न घटत इति निषेधमुखेनैव ।  
उत्तरस्मिन्निति ।  
किं भणाम इति सामान्यद्वारेण वक्तुमिष्टस्य जीवितसंशयादेः स्वरूपत एव भणितिनिषेध इत्यर्थवशादागूरणम् इत्यर्थः ।  
सा नूनमित्यं शोक्तौ जीवितुं न शक्नोमीत्यंशान्तरस्य स्वरूपतो भणितिनिषेधादागूरणम् ।  
उभयत्र द्योत्यविशेषणोद्घाटनायाह-तत्र चेति ।  
अतिशयकोपजनकत्वं प्रस्थानाध्यवसायात् ।  
अत्र सामग्रीं निष्कर्षति-एवञ्चेति ।  
अत आक्षेपस्वरूपमीदृगित्याह-तेनेति ।  
ननु निषेधाक्षेपः किं न स्यादित्यत आह-विधिना त्विति ।  
विधिना विध्याभासेनेत्यर्थः ।  
वक्ष्यते सूत्रान्तरेणेति शेषः ।  
यत इत्थं निषेधेन विधेराक्षेपः अतर् इदृशि विषये नालङ्कान्तरमित्यत आह-ततश्चेति ।  
यस्मादात्मसम्भावनमत आनुरूप्योक्तिर्नयुज्यत इत्युक्तिनिषेधः ।  
इत्थं न स्नेहसदृशमित्यत्रापि याननिषेधः ।  
अतो ऽयमुक्तविषय आक्षेपः ।  
अविषयं दर्शयति-केवलमित्यादि ।  
अत्र ह्यपरित्याज्यतादि बाल्यादेर्न निषेधकमपि तु तस्य साधकमेवेति नाक्षेपबुद्धिः कार्या ।  
किन्तु व्याघातविशेषेत्यनुयोगपुरस्कारेण दर्शयति-कस्यर्हीत्यादि ।  
अत्र निष्कर्षाय श्लोकः-तदिष्टस्येति ।  
तस्मात् कारणात् सौकर्येण विशेषसिद्ध्यर्थं तस्य निषेधाभास आक्षेपोक्तेः निमित्तं, न तु वस्तुतो निषेधैकता ।  
अतो यत्र निषेधो वास्तवो न तत्राक्षेप इति सोदाहरणं दर्शयति-इह त्वित्यादि ।  
अत्र पूर्व श्लोके दैत्या इव काव्यार्थचोरा लुण्टनाय यत्प्रगुणीभवन्ति, अतः काव्यामृतं रक्षतेति रक्षणं विहितम् ।  
उत्तरश्लोके तु सर्वे यथेच्छं गृह्णन्तु लोके ऽपि न क्षतिरिति, पूर्वविहितङ्काव्यरक्षणं साक्षान्निषिध्यते ।  
तथा वायोः कारागृहकॢप्त्यै कन्दरासु शिलाकवाटदानं विहितं, उत्तरश्लोके एवं चिन्तारूपं दैन्यं मृषा किराता मरुतासह निरोधनवैरं नेच्छ्रन्दीति कवाटदानं साक्षान्निषेध्यत इति नैतद्युगलकयुगमाक्षेपोदाहरणम् ।  
आक्षेपाभावे युक्त्यन्तरमाह-चमत्कारो ऽपीति ।  
व्यङ्ग्यत्वेनास्य सम्भवं दर्शयति-अयं चेत्यादि ।  
गणिकास्विति ।  
गणिका धनपरायणाः सत्यः सर्वम् असाम्प्रतमाचरन्ति यतः ।  
अतस्त्वया विश्वासो न कार्य इति गणिकाया एवोक्तौ विश्वासनिषेध आभासायते ।  
धनवैमुख्येन शुद्धस्नेहभाजन मियम् इति प्रतीतेः ।  
अतो उक्तविषयो ऽयमाक्षेपो व्यङ्ग्यः ।  
एतद्दर्शयति-अत्र हि गणिकाया इत्यादि ।  
व्यङ्ग्यतायामप्यविषयं दर्शयति-न तु स वक्तुमिति ।  
यो ऽम्बुनिधेः परिच्छे निषेधाभास आक्षेपः प्रकृतस्येष्टसिद्धये ।  
स उक्तविषये वस्तु तदुक्त्यो वरिणात्मकः ॥  
वक्ष्यमाणो पुनस्त्वन्यो ज्ञेय आगूरणात्मकः ।  
सामान्यतो विशेषांशादंशश्चेत्येष च द्विधदा ॥  
इष्टार्थो ऽस्य निषेधो ऽस्य बाधो ऽथातिशयध्वनिः ।  
चतुष्टयमिदं ज्ञेयं सम्भूयाक्षेपकारणम् ॥  
आक्षेपान्तरमुपक्षिपति-एवमिष्टेत्यादि ।  
समानन्यायत्वादिति ।  
अन्वयव्यतिकेकावस्थायिनो वस्तुनो न्याय्यो ऽपि अन्वयव्यतिरेकावस्थायितया समान इति भावः ।  
तत्र सूत्रम्-  
  
  
अनिष्टविध्या भासश्च ॥ रुअस्स्_३९ ॥  
  
  
प्राकरणिकस्य विशेषप्रतीत्यर्थमिति अनुवर्तते, न तु प्राकरणिकयोरिति, वक्ष्यमाणैकविषयत्वात् ।  
अस्य यथेष्टस्य निषेधाभासः आक्षेपः प्राक् ।  
तथा विशेषप्रतीत्यर्थम् अनिष्टविध्याभासो ऽप्याक्षेपः ।  
व्याचष्टे-यथेष्टस्येत्यादि ।  
यथेति यद्वृत्तेन समानन्यायतायै निरूपितचरमाक्षेपमनुस्मारयति ।  
एवमित्यादि तु प्रस्तुतविषयम् ।  
प्रस्खलद्रूपत्वमविषयप्रवृत्तेः ।  
विधिनायम् इति ।  
यतो विधिरयं आभासमानो निषेधे व्यज्यमान उपकरणम् अतो विध्याभासेन व्यञ्जकेनायं निरूप्यमाणो निषेध इत्यर्थः ।  
स चानिष्टविशेषे पर्यवस्यन् आक्षेपालङ्कार इति योजना ।  
नन्वाक्षेपो द्विधा दर्शितः ।  
उक्ते विषये कैमर्थक्यपरतया लक्ष्यमाणे त्वागूरकत्वेन ।  
इह तु कतर इत्यत आह-निषेधागूरणादिति ।  
निषेधो ह्यनुक्त इह विध्याभासेन आगूर्यते ।  
अतो ऽयं वक्ष्यमाणैकविषय इति ज्ञातव्यः ।  
उक्तं हि "वक्ष्यमाणविषयत्वेन आनयनरूपमागूरणमाक्षेप"इति ।  
गच्छेति ।  
गच्छसि चेदित्यनेन, जिगमिषास्ति चेत् नाहं निराकरोमि इति गम्यते ।  
गच्छ्रेत्यत्र तु तेन पुरस्कृतो विधिर्ममापि तत्रैव गतिर्भूयादिति तु प्राणनैराश्याविष्कारान् निषेधप्रत्यायनम् ।  
योजयति-अत्र कयाचिद्त्यादि ।  
अनिराकरणमुखेनेत्यनेन गच्छसि चेदित्यर्थानुगमो दर्शितः ।  
(प्रस्खलद्)रूपत्वम् इह साक्षात् वाक्याननुप्रवेशः ।  
विशेषप्रतिपत्तिरूपं फलं चोपदर्शयति-फलं चात्रेति ।  
गम्यस्यात्यन्तपरिहार्यत्वं फलम् ।  
तत्र किं निमित्तम् इत्याह-असंविज्ञानेति ।  
न सम्यग्विज्ञायते येनार्थः तदसंविज्ञानम् ।  
पदं चेदिति निपातात्मकम् ।  
गच्छसिचेदित्युक्तो हि किं तत्र गमनेन मम संविज्ञानेत्यादि प्रतीयते ।  
इदमेवार्थप्रत्यायकं सत्पदमत्यन्तपरिहार्यत्वे निबन्धनम् इत्यर्थः ।  
नन्वेतदत्यन्तपरिहार्यत्वं केन व्यवस्थापितम् इत्यत आह-एतच्चेति ।  
निषेधापगमं प्रकारान्तरेण दर्शयितुमाह-यथावेति ।  
नो किञ्चिदिति ।  
प्रौढाः कथनमन्तरेणापि कथनीयार्थाभिज्ञाः ।  
शिथिलेति ।  
हंसो हि शिथिलांसःसन् सविशेषं रम्यो भवति, अन्तर्धवलिमा विष्कारात् ।  
तत्सदृशरुचयो वीचय इतिनैर्मल्यकाष्टा ।  
योजयति-अत्रानभिप्रेतमित्यादि ।  
अनभिप्रेतस्यैव सतो गमनस्य नो किञ्चिक्तथनीयमस्तीति प्रमुख एवाभ्युपगमः प्रतीयते ।  
इत्थं च सति विधिरयं अनिष्टत्वेनाभासमानो निषेधागूरणात्मन आक्षेपस्याङ्गम् ।  
स्मर्तव्या इत्यनेन भूयस्तरान्निषेध एवोपोद्विलितः तथाविध वीचिस्मृतौ गमनवार्ताया अप्ययोगात् ।  
निगमयति-तस्मादिति ।  
अभिनवत्वेनान्यैरप्रहरत्वेन ।  
अनुक्तस्य निषेधस्य विध्याभासेन सूचिनम् ।  
आक्षेपो वक्ष्यमाणैकविषयस्त्वेष सम्मतः ॥  
अथ विरोध विच्छित्तिमधिचिकीर्षुराह-आक्षेप इष्टेत्यादि ।  
आक्षेपालङ्कारे हि विरुद्धत्वमनुप्रविष्टम् ।  
इष्टनिषेधावलम्बेन अनिष्टविध्यवलम्बेन वा सूत्रद्वयप्रवृत्ते ऽस्मिन्ननृपपत्तिसद्भावात् इत्यर्थः ।  
तमिमं प्रस्तुतं विरोधम् अधिकुर्मः इत्याह-एतत्प्रस्तावेनेति ।  
तेष्वपि अधिष्ठानभूतं विरोधालङ्कारं प्रामुख्यात् प्रथममुपगृह्णाति-तत्रापीति ।  
तत्र सूत्रम्-  
  
  
विरुद्धाभासत्वं विरोधः ॥ रुअस्स्_४० ॥  
  
  
विरोधस्य समाधानसद्भावात् आभासत्वं विरोधालङ्कारः ।  
व्याचष्टे-इह जात्यादीनामिति ।  
जातेर्जातिःसजातीयं अन्यद्विजातीयम् ।  
एवं गुणस्य गुण इत्यादि ।  
भेदान् सञ्चष्टे-तत्र चेति ।  
जातिविरोधस्य जातिनिबन्धनस्य विरोधालङ्कारस्य ।  
परिच्छेदेति ।  
अपरिच्छेद्यः सर्ववचनानाम् अविषयः ।  
अत्र जन्मनि पुनरित्थाम् अनुभूतमनस्त्वमिह न प्राक्कोट्यपेक्षं पूर्वमित्यर्थः ।  
विवेकस्य विशेषतो ध्वंसादुपचितेन मोहान्धकारेण दुरुत्तरः को ऽपि विरहविकारो अन्तर्जडयति तापयति च ।  
योजयति-अत्र जडीकरणेति ।  
अप्रात्पिर्विरहः तद्धेतुको ऽयं विरुद्धक्रियोपनिपात इत्यर्थः ।  
अयं वारामिति ।  
तृष्णा पिपासा रत्नविषया लप्सा च ।  
क एवं जानीते? न कस्यचिदिदं सम्भाव्यम् इत्यर्थः ।  
योजयति-अत्र जलनिधिरिति ।  
भेदान्तरं सुज्ञानमित्याह-एवमिति ।  
इह श्लेषगर्भत्वे किं वृत्तमित्यत आह-विविक्तेति ।  
श्लेषतो विविक्तविषयतयोक्तोदाहरणादौ दृश्यते यतः ।  
अतः श्लेषगर्भत्वे श्लेषो बाधकः उद्भटमतावलम्बिनाम् अन्येषां तु सङ्करः ।  
उदाहरणम्-सन्निहितेति ।  
बालान्धकारा केशकालिमा नूतनतिमिरं च ।  
भास्वन्मूर्तिः भास्वतो रवेमूर्तिश्च ।  
इदं द्वयोरपि विरोधिनोः श्लिष्टत्वे ।  
कुपतिमिति एकतरस्य ।  
पृथ्वीपतिः कुत्सितपतिश्च ।  
अत्र विशेषमाह-एकविषयेति ।  
विरोधस्यैकविषयत्वे विरोधालङ्कारः ।  
विषयभेदे त्वसङ्गत्यादिर्वक्ष्यते ।  
विरोधस्तु तदाभासो जात्याद्यर्थसमाश्रयः ।  
तद्वैचित्र्याद्दशविधो विषयैक्ये व्यवस्थितः ॥  
अथ विरोधमूलाः ।  
तत्रापि कार्यकारणविरोधालङ्कारत्वेन विभावनोच्यते ।  
तत्र सूत्रम् -  
  
  
कारणाभावे कार्यस्योत्पत्तिर्विभावना ॥ रुअस्स्_४१ ॥  
  
  
प्रसिध्दकारणाभावे सूक्ष्मकारणवशात् कार्योत्पत्तिर्विशिष्टतया कार्यभावनात् विभावना ।  
व्याचष्टे-इह कारणेति ।  
कार्यं हि कारणमन्तरेण न सम्भवतीति तदन्वयव्यतिरेकानुविधानात् तदभावे ऽपि यदि कार्यसम्भवः, तदवास्तवत्वात् विरोधोदुष्परिहरः ।  
यदि केनचिदुक्तिवैचित्र्येण कारणाभावे ऽपि कार्यसम्भव उपनिबद्धः तदा वैशिष्ट्येन कार्यभावना द्विभावना ।  
क (या)चिदित्युक्तम् ।  
सा केत्यत आह-साचेति ।  
प्रसिध्दस्यैव कारणस्य अनुपनिबन्धः अप्रसिद्धकारणसम्भवात्तु विरोधि ।  
विरोधाद्वैलक्षण्यायाह-कारणाभावेनेति ।  
प्रामाणिकत्वात् बलिना कारणाभावेन कार्यमेव बाध्यते, न तु कारणाभावः, अत उभयविरोधानुप्राणितात् विरोधात् विशेषः ।  
एतद्वव्यतिरेकरूपया नीत्या वक्ष्यमाणस्य विशेषोक्त्यलङ्कारस्यापि विरोधतो भेद इत्याह-एवं विशेषोक्तवित्यादि ।  
तत्र हि कार्याभावः कारणसत्ताया बाधकः ।  
अतः सापि वोरोधाद्विभिन्ना ।  
लक्षणांशेविमतिमुपन्यस्य दूषयति-इह लक्षणा इति ।  
क्रियाग्रहणं कृतम् ।  
क्रियाभावे कार्योत्पत्तिः विभावनेति तथापि कारणपदविधानार्हत्वान्निवेशितम् ।  
तत्र हेतुः- न हि सर्वैरिति ।  
क्रियाफलमेव कार्यमिति न हि सर्वेषामभ्युपगमः, किन्तु वैयाकरणानामेव ।  
अतः क्रिया व्यतिरेकिणो ऽपि कारणास्य सम्भवात् सामान्यतः कारणग्रहणमेव कृतम् ।  
अत्र द्वितीयेति ।  
मदस्यासवकारणापोहेन यौवनकराणोपनिबन्धो यौवनासवमदयोरभेदाध्यवसायात् ।  
सा चातिशयोक्तिर्विभावनां न व्यभिचरतीति न बाध्यते ।  
अपि त्वनुग्राहकत्वेनावतिष्टते ।  
तद्द्वैविध्यमाह-इयं चेति ।  
अनेन विशेषोक्तेरपिद्वैविध्यं सूचितम् ।  
तत्रासम्भृतमिति ।  
इयमेवोक्तनिमित्ता वयसो निमित्तत्वात् ।  
अङ्गलेखामिति ।  
काश्मीरसमालम्भनङ्कुड्कुमालेपः निमित्तानुक्तिं दर्शयति-अत्र सहजत्वमिति ।  
वैचित्र्यान्तरम् आह- इयं चेति ।  
अनिद्र इति ।  
प्रपतनं मरणाध्यवसायेन पातः ।  
तिमिरसहितस्त्राससमयो निषा अयं तु तदभावात्मकः ।  
आघातो वधस्थानं, धृतिर्धारणं अन्वयो ऽनुवृत्तिः ।  
आद्योदारहरणे द्वितीयतृतीयपादयोर्विमतिरित्याह-असम्भृतमिति ।  
सभरणपुष्पकारणाभावे ऽपि मण्डनकामास्त्रकार्योत्पत्तेरियमेव विभावनेति केचित् ।  
अन्ये तु सम्भरणापुष्पयोर्मण्डनास्त्रे प्रत्यासवमदन्यायेन साक्षादकराणत्वाद्वाङ्मात्रं विभावनात्ववचनम् ।  
किञ्च एकगुणहानिकल्पनायां साम्यदाढर्यं विशेषोक्तिरित्युक्तलक्षणविशेषोक्तिरियम् ।  
सम्भरणाद्येकगुणहान्या मण्डनादेः वयसा सह साम्यदार्ढ्यादित्याहुः ।  
अपरे तु वयसि मण्डनत्वाद्यारोपात् रूपकमेव यत्त्व सम्भरणादि वैशिष्ट्यं तदत्रैव अधिरोपितमित्याहुः ।  
अथ सिद्धान्तः - आरोप्यमाणस्येति ।  
आरोप्यमाणस्य मण्डनत्वादेर्वयोरूपे प्रकृते प्रतिपत्तिरूपादुपयोगात् परिणामो ऽयम् ।  
मण्डनादिकं हि वयोरुपो पग्राहिप्रतिपत्तिकत्वेन उपयुज्यते ।  
रूपकत्वे हि वयसो मण्डनं रूपोपग्राहिताया मण्डनमेवेदमित्यादि प्रसजेत् ।  
अतः परिणाम एव ।  
अद्यतना इति आचार्यः स्वात्म प्रमुखान्वक्ति ।  
प्रसिद्धकारणाभावे कार्योत्पत्तिर्विभावना ।  
कार्योत्पादनवैशिष्ट्याद्द्विधा चेयं निमित्ततः ॥  
विशेषोक्त्यौ सङ्गतिमाह-विभावनामिति ।  
तत्र सूत्रम्-  
  
  
कारणसामग्र्ये कार्यानुत्पत्तिर्विशेषोक्तिः ॥ रुअस्स्_४२ ॥  
  
  
विभावनावैपरीत्येन विशेषमभिव्यङ्क्तु प्रयुज्यमाना विशेषोक्तिः ।  
व्याचष्टे-इह समग्राणीत्यादि ।  
अन्यथेति ।  
सामग्रयं हि कार्यनिष्पत्त्यवसानकम् ।  
तदेव चेत्यार्यं न जनयेत(त्)तदा किमेषां समग्रत्वम् ।  
अतः कारणानि चेत् समग्राणि तदा नियमेन कार्योत्पत्तिरिति स्थितम् ।  
अनेन व्यात्पिर्दर्शिता ।  
अत्राभासतो विरोधमुत्थापयति-यत्त्विति ।  
कश्चिदिति ।  
यदि कारणासमाग्रये कार्यानुत्पत्तिस्तदा विशेषः कश्चिदभिव्यङ्ग्यःस्यात् ।  
इत्थं च सति विशेषमभिव्यङ्गक्तुम् उक्तिरिति विशेषोक्तिः ।  
तद्भेदार्थमाह-सा चेति ।  
अचिन्त्यत्वमतर्किता ।  
तदनुक्तेर्निमित्तमित्यनुक्तनिमित्तैव ।  
कर्पूरैवेति ।  
अत्र निर्भस्मांशं दाहशक्तिवैकल्ये सामग्री ।  
अथापि जने जने शक्तिमानिति कार्यानुत्पत्तिः ।  
आहूतो ऽपीति ।  
आह्वानप्रत्युक्ति जिगमिषा(ः)सङ्कोचशैथिल्य कारणसामग्री ।  
नैवेति तु कार्यानुत्पत्तिः ।  
तत्र हेतुः कान्तास्वप्नादि चिन्तितुं शक्यम् ।  
स एक इति ।  
तनुहरणं बलहरणे सामग्री ।  
न हृतमिति तु कार्यानुत्पत्तिः ।  
तत्र हेतुः अनुक्तश्चिन्तितुमशक्यः त्रिष्वपि योजयति-अत्र सत्यपि दाहेति ।  
स्वरूपेण शक्तिमानिति स्वशब्देन विरुद्धेन धर्मेण क्वचिदियं विभावनया सङ्कीर्यत इति दर्शयितुमाह-कार्यानुपत्तिरित्यादि ।  
यः कौमारेति ।  
नायिका काचिदुद्दीपन विभावना(विभावा)भिरता वक्ति ।  
यो मे प्रथमपरिभोगेन कौमारं हृतवान् अद्यापि स एव वरः वसन्तक्षपाः अपि ता एव ।  
उन्मीलितमालतीवत् सुरभयः कदम्बानिलाः त एव ।  
कदम्बो ऽत्र धूलिकदम्बाख्यस्तद्विशेषः यो वसन्ते विकसति ।  
अहमपि सा चैवास्मि, पुरातनी प्रेमदारा न कुण्ठितेत्यर्थः ।  
अथापि रेवानदीकूले तत्र वेतसीतरुतले सुरतव्यापारलीलाविधौ चेतःसमुक्तण्ठते ।  
योजयति -अत्र विभावनेत्यादि ।  
कौमारहरादिसद्भावो ऽनुत्कण्ठा कारणसामग्र्यम् ।  
अथापि चेतःसमुत्कण्ठक इति विरुद्धोपनिबन्धेनानुत्कण्ठानुत्पत्तिरुक्ता ।  
अतो विशेषोक्तिः ।  
तथा कौमारहराद्ययोरूपकारणाभावे तत्सद्भावरूपविरोधिमुखेनोपनिबद्धेत्युक्तण्ठाकार्योत्पत्तिर्विभावना ।  
तयोश्च साधकबाधकाभावात् सन्देहसङ्करः ।  
कार्यकारणभावयोश्च विरोधिसद्भावायातत्वादस्फुटत्वम् ।  
अनयोश्च न सर्वदा सङ्करः ।  
कार्योत्पत्त्यनुत्पत्त्योरन्यतर विवक्षणे शुद्धत्वात् ।  
प्रकृतोदाहरणे तु उत्कण्ठोत्पत्त्यनुत्कण्ठानुत्पत्त्योर्द्वयोपरि विवक्षा ।  
अत्र श्लोकः- कार्यांशस्य यदा भावाभावौ वक्तुमपेक्षितौ ।  
विभावनाविशेषोक्त्योस्तदा सन्देहसङ्करः ॥  
लक्षणान्तरमव्यापीत्याह-यात्वेकगुणेत्यादि ।  
विशेषोक्तिर्भवेत् कार्यानुत्पत्तिःसति कारणे ।  
अत्रैकगुणहान्या तु साम्यदाढर्यमलक्षणम् ॥  
प्रतिज्ञातचरायातिशयोक्त्यन्तराय सङ्गतिः-अतिशयोक्ताविति ।  
तत्र सूत्रम्-   
  
कार्यकारणयोः समकालत्वे पौर्वापर्यविपर्यये चातिशयोक्तिः ॥ रुअस्स्_४३ ॥  
कार्यकारण विरोधमूलत्वादिह कथनम् ।  
प्रपञ्चाय व्याचष्टे - इह नियतेति ।  
एतद्रूपापगमः पौर्वापर्ये नियमभङ्गः ।  
द्वौविध्यमाह-एतद्रूपेति ।  
पश्यत्सूद्गतेति ।  
राजसुविस्मेरेषु पश्यत्सु तव खङ्गे युगपत्कीर्त्या निर्गमेन श्रिया प्रवेशेन चेन्द्रजालं कृतम् ।  
अत्र श्रीप्रवेशे कीर्ति निर्गमहेतौ समकालोपनिबन्धः ।  
पथि पथीति ।  
आभा प्रभा ।  
लासकी नर्तकः ।  
नरि नरि पुंसि पुंसि ।  
अत्र सायककिरणकार्यभूता माननिवृत्तिः प्राक् सिद्धत्वेनोक्ता ।  
उभयत्र योजयति-पूर्वत्रेत्यादि ।  
प्रौढोक्तिनिर्मित मिन्द्रजालात्मकं व्यङ्गयम् ।  
विशेषमाह-कार्यस्य चेति ।  
कार्यकारणयोर्यौ तु कालसाम्यविपर्ययौ ।  
अन्या त्वतिशयोक्तिःसा विरोधांसोपजीवनात् ॥  
असङ्गत्यै सूत्रम्-  
  
  
तयोर्विभिन्नदेशत्वे ऽसङ्गतिः ॥ रुअस्स्_४४ ॥  
  
  
व्याचष्टे-तयोरिति ।  
उचितेति ।  
समदेशत्वमुचिता सङ्गतिः ।  
असङ्गतिमाह-विरोधीति ।  
प्रायः पथ्येति ।  
प्रायेण भूपाः स्वतो स्वतो हितपराङ्मुखा विषयाक्रान्ता भवन्ति ।  
लोकापवादस्तु निर्देषान् सचिवानेति ।  
विपिने सन्तोषभाजो मुनयः ।  
यद्वा बाह्यो मन्त्रानधिकृतःसेवकजनो वर मन्त्रिणस्तु धिक् ।  
योजयति-अत्रेति ।  
लोकापवादस्य पथ्यविमुखत्वं विभिन्ना८यो हेतुः ।  
इत्थं वैचित्र्यान्तरे ऽपि दर्शयति-एवमिति ।  
सा बालेति ।  
योजयति-अत्र चेत्यादि ।  
निगमयति-एवमिति ।  
अन्यत्र विच्छ्रित्त्यन्तरे ।  
कार्यकारणयोर्भिन्नदेशत्वे स्यादसङ्गतिः ।  
अभेदाध्यवसायादि विच्छित्या दृश्यते च सा ॥  
विषमार्थं सूत्रम्-  
  
  
विरूप कार्यानर्थयोरुत्पत्तिर्विरूपसङ्घटना च विषयम् ॥ रुअस्स्_४५ ॥  
  
  
कारणविरूप कार्योत्पत्तिरेकं, अनर्थोत्पत्तिरन्यत् अननुरूपयोः सङ्घटना तृतीयमिति त्रिधा ।  
विषयम् सङ्गतिः-विरोधेति ।  
व्याचष्टे-तत्र कारणेति ।  
निर्वक्ति-अननुरूपेति ॥  
सद्य इति ।  
करस्पर्शः पाणिग्रहः ।  
नीलायाः पाण्डुरूपं कार्यम् ।  
तीर्थेति ।  
तीर्थान्तरेषु पातकपङ्किलाः तनूर्विहाय दिव्यास्तनूर्लभन्ते ।  
वाराणासि!त्वयि तु त्यक्ततनूनां दिव्यतनुलाभस्तावदास्तां मूलं प्राचीना तनुरप्यपुनर्लाभाय याति ।  
अत्र मूलनाशलक्षणानर्थोत्पत्तिः ।  
अरण्यानीति ।  
आकूतं हृदयम् ।  
निभृतं गूढं पल्लवयति प्रकाशयत् ।  
अत्रारण्यान्यादीनां विरूपाणां असङ्घटनीयानां सङ्घटना ।  
त्रिष्वपि योजयति-अत्र कृष्णोत्यादि ।  
ननु मध्यमोदारहणे व्याजस्तुतिपर्यवसानम् इत्यत आह-केवलमिति ।  
स्तुतिनिन्दाछ्रायापरित्यागेशुद्धं सुज्ञातत्वादभ्यूहितुं शक्यम् ।  
विरूपानर्थयोर्हेतीरुत्पत्तिर्विषमं मतम् ।  
तथा विरूपघटना तेनेदं त्रिप्रभेदकम् ॥  
समार्तं सूत्रम् -   
  
  
तद्विपर्ययः समम् ॥ रुअस्स्_४६ ॥  
  
  
तृतीयभेदापेक्षया विषमविपर्ययःसमम् ।  
सङ्गतिपुरस्कारेण व्याचष्टे-विषमेत्यादि ।  
अनलङ्कारत्वादिति ।  
सरूपकार्यस्यार्थस्योत्पत्तौ न हि विच्छित्तिः ।  
द्वैविध्यमाह-सस चेति ।  
ल चान्त्यो भेदः ।  
त्वमेवमिति ।  
त्वमेवाञ्चिधसौन्दर्या स च रुचिरतायाः परिचितः युवां कलाभिज्ञौ च ।  
शेषं पाणिग्रहणम् ।  
तदा गुणत्त्वं विश्वोत्कर्षी स्यात् ।  
योजयति-अत्रेति ।  
नायकेत्येकशेषः नायको नायिका चेति ।  
चित्रं चित्रमिति ।  
स्फातिः स्फीतता ।  
कोविदो निगुणः ।  
योजयति-अत्रेति ।  
द्वयोरनभिरूपत्वं आनुरूप्यम् ।  
सरूपयोःसङ्घटना समालङ्कार इष्यते ।  
श्लाध्या श्लाध्यत्वयोगेन द्वौ भेदावस्य सङ्गतौ ॥  
विचित्राय सङ्गतिः-विरोधेति ।  
सूत्रम्-  
  
  
स्वविपरीतफल निष्पत्तये प्रयत्नो विचित्रम् ॥ रुअस्स्_४७ ॥  
  
  
विपरीतफलाय प्रयत्नो विचित्रम् ।  
व्याचष्टे-यस्येति ।  
तद्वि परीतेति ।  
तस्य विपरीतफलस्येत्यर्थः ।  
निर्वक्ति-आश्चर्येति ।  
विषमप्रकाराद्वैलक्षण्यायाह-न चायमिति ।  
इह हि स्वनिषेधो वैपरीत्यं गमयति ।  
विषमे तु व्यत्ययः ।  
उदाहरणतो द्रढयति-तमालेति ।  
इह त्वन्यथा-धेत्तुमिति ।  
(ग्रहीतुं)मुच्यते ऽधरो ऽन्यतो वलति (प्रेक्षितुं)दृष्टिः ।  
घटितुं विघटेते भुजौ (रतायसुरतेषु)विश्रमः ॥  
योजयति-अत्रेत्यादि ।  
उन्नत्या इति ।  
भोगेच्छ्रया भोक्तुमित्यर्थः ।  
योजनं स्फुटमित्याह-अत्रेति ।  
प्रयत्नस्तु विचित्रं स्याद्विपरीतफलात्पये ।  
निषेधतो वैपरीत्याद्विषमालङ्कुतेर्भिदा ॥  
अधिकार्थं सूत्रम्-  
  
  
आश्रयाश्रयिणोरनान्नुरूप्यमधिकम् ॥ रुअस्स्_४८ ॥  
  
  
आश्रयाश्रयिणोरयथात्वम् आधिकम् ।  
ससङ्गतिकं व्यचष्टे-विरोधेत्यादि ।  
आश्रयाधिक्यात् आश्रय्याविक्याञ्च द्वैविध्यमाह-तत्रेत्यादि ।  
द्यौरत्रेति ।  
द्यौःस्वर्गः, धरा पृथ्वी, जलाधाराःसमुद्रास्तदवधिरिति निःशेषत्वोक्तिः अहो कियत्, इयत्तैव नास्तीत्यर्थः ।  
पूरणं दूरे ऽस्तु का पूरणकतयेत्यर्थः ।  
यावता शून्यमिति नाम्नो ऽपि नास्ति गतिः काचित् ।  
दोर्दण्डेति-आञ्चितं आयामितम् ।  
नत्वञ्चितामिति पाठः ।  
गतिपूजनयोरनुपयोगात् ।  
आञ्चिरायामार्थो धातुः ।  
भ्राम्यत्पिण्डितचण्डिमा च ।  
योजयति-पूर्वन्त्रेति ।  
अनानुरूप्यमधिकमाश्रयाश्रयिणोर्मतम् ।  
आश्रयाश्रयिवैपुल्यवशतो द्विप्रभेदकम् ॥  
अन्योन्यार्थं सूत्रम्-  
  
  
परस्परं क्रियाजनने ऽन्योन्यम् ॥ रुअस्स्_४९ ॥  
  
  
क्रियाव्यतीहारे ऽन्योन्यालङ्कारः ।  
ससङ्गतिकंव्याचष्टे-इहापीत्यादि ।  
न स्व रूपापेक्षया परस्परजननस्यासम्भवेन सम्यग्विरोधित्वात् क्रियाद्वारकमेवेह परस्परजननम् ।  
कण्ठस्येति ।  
तनुत्वरम्यत्वे देवीकण्ठस्य आत्मोत्कृष्टत्वे सामग्रीमुक्ताकलापस्य च वृत्तत्वात् निस्तलत्वमानोचनीयत्वे ।  
इत्थं द्वयोरपि सम्पन्नसामग्रीकत्वात् भूषणभूष्यभावःसाधारणः ।  
योजयति-अत्र शोभेति ।  
क्रियामुखकं क्रियाद्वारकम् ।  
क्रियाजननमन्योन्यमन्योन्यालङ्कृतिर्मता ।  
विशेषार्थं सूत्रम्-  
  
  
अनाधारं माधेयमेकमनेकगोचरमशक्यवस्त्वन्तरकरणं च विशेषः ॥ रुअस्स्_५० ॥  
  
  
दिवमपीति ।  
दिवमुपयातानामपि गिरो रमयन्ति जगन्तीत्यनाधाराधेयता ।  
प्रासादेति-अत्रैकस्यानेकगोचरता ।  
निमेषमपीति ।  
अत्र सर्वसम्पादनात्मनो ऽशक्यवस्त्वन्तरस्य करणम् ।  
त्रिष्वपि योजयति-अत्र कवीनामिति ।  
येषाम् इति षष्ठीनिदेशे ऽपि न गीर्भिःसह सम्बन्धमात्रम्, अपि तु विशिष्टः सम्बन्ध इत्याह-अन्यत्रेति ।  
भावि लोकोत्तरेति ।  
किंशब्देन नञा चाक्षित्पोर्ऽथः ।  
अनाधारादिभेदेन विशेषो ऽपि त्रिधा मतः ।  
व्याघातार्थं सूत्रम्-  
  
  
यथा साधितस्य तथैवान्येनान्यथाकरणं व्याघातः ॥ रुअस्स्_५१ ॥  
  
  
एकेन यद्यथा साधितं तस्य तथैवान्यथीकरणं व्याघातः ।  
व्याचष्टे-कञ्चिदिति ।  
दृशेति ।  
दृशा दग्धस्य दृशैव जीवनाञ्चारुलोचना विरूपाक्षस्य जन्यिन्यः ।  
योजयति-अत्र दृष्टीति ।  
जोवनीयत्वमिति ।  
प्राणितव्यं जीवनमित्यर्थः ।  
अयं चात्र व्यतिरेकहेतुरित्याह-सो ऽपीति ।  
विरूपाक्षचारुलोचनाशब्दौ हि व्यतिरेकगर्भौ ।  
जयेन च व्यतिरेक उक्तः ।  
सङ्गतिमाह-पूर्ववदिति ।  
अनानुरूप्यं इह लक्षणां प्रकरणस्य ।  
यथा साधकमेकेन तथैवान्येन बाधनम् ।  
व्याघातो ऽथ विरुद्धस्य सौकर्येण क्रिया तथा ॥  
तत्र सूत्रान्तरम्-  
  
  
सौकर्येण कार्यविरुद्धक्रिया च ॥ रुअस्स्_५२ ॥  
  
  
कार्यापेक्षया सुकरस्य विरुद्धस्य करणं कार्यव्याहतिहेतुरिति व्याघातान्तरम् ।  
व्याचष्टे-व्याघात इत्यादि ।  
अयं लक्ष्यपदानुषङ्गः ।  
कार्यार्थंसम्भावितस्य कारणविशेषस्य तद्विरुद्ध निष्पादनं व्याघातः ।  
विरुद्धनिष्पत्तिश्च सुकरा कारणस्य विशिष्टानुगुण्यात् ।  
इत्थं च सति अनर्थोत्पत्तिलक्षणाद्विषामात् भेद इत्याह-न त्वत्रेति ।  
न ह्यत्र कार्यमकार्यं किन्तु तद्विरुद्धं सुकरं कार्यम् ।  
अतो द्वितीयविषमाद्भेदः ।  
यतस्तत्र कार्यमकार्यं विरुद्धस्तु अनर्थः ।  
इहोभयमपि कार्यमिति ।  
यदि बाल इतीति ।  
अत्र बाल्यं रक्ष्यत्वं चाप्रस्थाने हेतुत्वेन सम्भावितं प्रत्युत सौकर्येण प्रस्थानं साधयति ।  
सङ्गत्यन्तरायाह-एवमिति ।  
तत्र कारणामालार्थं सूत्रम्-  
  
  
पूर्वपूर्वस्योत्तरोत्तरहेतुत्वे कारणमाला ॥ रुअस्स्_५३ ॥  
  
  
यदा पूर्वमित्यादि ।  
जितेन्द्रियत्वमिति ।  
जितेन्द्रियत्वाद्विनयः, विनयाद्गुणप्रकर्षः ततो जनानुरागः ।  
अत्र सारादिविच्छ्रित्त्यन्तरसम्भवे ऽपि नालङ्कारान्तरमित्याह-कार्यकारणेति ।  
कार्यं कारणमालायां प्राचः प्राचः परं परम् ॥  
एकावल्यै सूत्रम्-  
  
  
यथापूर्वं परस्य विशेषणातया स्थापनापोहने एकावली ॥ रुअस्स्_५४ ॥  
  
  
यदि पूर्व पूर्वस्य परं परं विशेषणतया स्थाप्यते, सैका एकावली यञ्चापोह्यते सान्या ।  
पुराणीति ।  
अत्र पराणां वराङ्गनास्तासां रूपं तस्य विलासः स कुसुमायुधस्य विशेषणतया स्थाप्यते ।  
योजयति-अत्र वराङ्गना इति ।  
न तज्जलमिति ।  
अत्र जलादेः पूर्वं पूर्वस्य पङ्कजाद्युत्तरोत्तरं विशेषणमपोह्यतया स्थितम् ।  
एकावल्यां यथापूर्वं भेदकं तूत्तरोत्तरम् ।  
स्थाप्यते ऽपोह्यते चैव तेनेयं द्विविधा मता ॥  
मालादीपकार्थं सूत्रम्-  
  
  
पूर्वपूर्वस्योत्तरोत्तरगुणवहत्वे मालादीपकम् ॥ रुअस्स्_५५ ॥  
  
  
एकावल्यामुत्तरोत्तरस्य पूर्वपूर्वगुणवहत्वम् इह तु व्यत्ययः ।  
व्याचष्टे-उत्तरोत्तरस्येति ।  
प्रस्तावोल्लङ्घने हेतुमाह-मालात्वेनेति ।  
सङ्ग्रामेति ।  
अत्र कोदण्डादेः पूर्वपूर्वस्य शराद्युत्तरोत्तरसमासादनं दीपनेन गुणावहत्वम् ।  
व्याचष्टे-अत्र कोदण्डादिभिरिति ।  
मालादीपकमाद्यस्योत्तरोत्तरदीपनम् ।  
सारार्थं सूत्रम्-  
  
  
उत्तरोत्तरमुत्कर्षःसारः ॥ रुअस्स्_५६ ॥  
  
  
व्याचष्टे-पूर्वपूर्वेति ।  
निबन्धनं ग्रथनम् ।  
राज्य इति ।  
सारमित्यत्र वस्त्वित्यध्याहर्तव्यम् ।  
इतरथा लिङ्गासङ्गतिः ।  
योजयति-अत्र राज्येति ।  
उत्तरोत्तरमुत्कर्षावहत्वे सार इष्यते ।  
सङ्गत्यन्तरायाह-एवं शृङ्खलेति ।  
तत्र काव्यलिङ्गार्थं सूत्रम्-  
  
  
हेतोर्वाक्यपदार्थत्वे काव्यलिङ्गम् ॥ रुअस्स्_५७ ॥  
  
वाक्यार्थपदार्थरूपहेतौ द्विधा काव्यलिङ्गम् ।  
व्याचष्टे-यत्र हेतुरिति ।  
तर्कवैलक्षण्यं दर्शयति-न ह्यत्रेति ।  
अनुपाधिकः सम्बन्धो व्यात्पिः ।  
हेतोः पक्षे ऽवस्थितिः पक्षधर्मता ।  
उपसंहारो निगमनम् ।  
आदिशब्दादुपनयादिः ।  
वाक्यार्थत्वे विशेषमाह-वाक्यार्थगत्येति ।  
अनेन हेतुत्वस्य शाब्दत्वनियम उक्तः ।  
आर्थत्वे विशेषमाह-वाक्यार्थगत्येति ।  
अनेन हेतुत्वस्य शाब्दत्वनियम उक्तः ।  
अर्थत्वे अर्थान्तरन्यास प्रात्पिः इत्याह-अनयथेति ।  
अर्थान्तरन्यासे हि अर्थात्प्रकृत समर्थनम्, इह तु शब्दत इति विभागः ।  
यत्त्वन्नेत्रेति ।  
नेत्र रुचिसमानरुच इन्दीवरस्य सलिले निमज्जनम्, मुखच्छ्रायानुकारिणः शशिनो मेघैश्छ्रादनं, गमनानुकारिगतीनां हंसानां पलायनं चेति वाक्यार्थत्रयमेकवाक्यतापन्नायां सादृश्यविनोदाक्षान्तौ हेतुः ।  
मृग्य इति ।  
दर्भनिर्व्यपेक्षत्वलोचनव्यापारणे पदार्थो सम्बोधने हेतुः ।  
उभयत्र योजयति- पूर्वत्रेत्यादि ।  
अत्र वाक्यार्थपदार्थयोरेकैकहेतुत्वेनोदाजिहीर्षुराह-एवमेकेति ।  
मनीषिता इति ।  
अत्र तपोनिवारणे गृहेष्वपेक्षितदेवतासद्भावो वाक्यार्थो हेतुः ।  
यद्विस्मयेति ।  
अत्रानन्द मन्दत्वे विस्मयस्तिमितत्वं पदार्थो हेतुः ।  
योजयति-पूर्वत्रेत्यादि ।  
काव्यलिङ्गत्व तु हेतुत्वेनोक्तिर्वाक्यपदार्थयोः ।  
नायमर्थान्तरन्यासो हेतोःशाब्दत्वसंश्रयात् ॥  
अनुमानाय सूत्रम्-  
  
  
साध्यं साधननिर्देशो ऽनुमानम् ॥ रुअस्स्_५८ ॥  
  
  
साध्यसिद्ध्यै साधननिर्देशो ऽऽनुमानम् ।  
व्याचष्टे-यत्र शब्देत्यादि ।  
शब्दवृत्तेन नत्वर्थस्य ।  
वस्तुतस्तथा भावेनपक्षधर्मान्वयेति त्रैरूप्यमुक्तम् ।  
तर्कानुमानवैलक्षण्याह-विच्छित्तीति ।  
अर्थात् कविकल्पितवैचिर्त्यात् ।  
यथा रन्ध्रमिति ।  
जलदधूमस्य व्योमस्थगनं खद्योतानां स्फुलिङ्गायमानता, ककुभां विद्युज्ज्वालापिङ्गता च ।  
पथिकतरुषण्डे स्मरदवानललग्नं लिङ्गम् ।  
योजयति- अत्र धूमेत्यादि ।  
रूपकमूलत्वमेवालङ्कारान्तरगर्भीकारः ।  
अलङ्कारान्तरविविक्ततयापि दर्शयितुमाह-क्वचित्त्विति ।  
यत्रैता इति ।  
लहरीवञ्चलाश्चलदृशो यासां ताः ।  
तत्र भ्रूव्यापारस्तत्रैव मार्गणपतनम् ।  
स्मरस्याग्रगमने शुद्धतया लिङ्गम् ।  
तदेतदाह-अत्रेति ।  
अनलङ्कृतमेव रूपकाद्यसङ्कीर्णमेव ।  
तर्कानुमानाद्वैलक्षण्यायाह-प्रौढोक्तीति ।  
मात्रग्रहणादलङ्कारान्तरापोहः ।  
चारुत्वं न तु तर्कानुमानवन्निश्चमत्कारता ।  
अथानुमानकाव्यलिङ्कार्थान्तरन्यासानां विषयं विवेचयति-अयमत्रेत्यादि ।  
पिण्डार्थः अवान्तरविशेषनिर्व्यपेक्षो निष्कृष्टार्थः ।  
अप्रतीतः प्रत्याय्यते चेत् प्रत्याय्यप्रत्ययकभावः तदानुमानम्, प्रतीतःसमर्थ्यते चेत् समर्थ्यसमर्थकभावः तदा पदार्थस्य त्वतलादिशिरस्कतया हेतुत्वेनोपादाने न कश्चिदलङ्कारः ।  
यथा नागेन्द्रहस्ता इत्यादौ ।  
कर्कशत्वात् ऊर्वोरुपमानबाह्या इति हेतुमद्भावस्य लौकिकत्वात् ।  
यदा त्वतलाद्यसंस्पर्शेनोपात्तस्य पदार्थस्य हेतुत्वं तदा "मृगश्च दर्भाङ्कुरे"त्यादौ पदार्थनिमन्धनमेकं काव्यलिङ्गम् ।  
यदा पुनर्वाक्यार्थो हेतुत्वप्रतिपादकयच्छ्रब्दादिप्रयोगमन्तरेण हेतुत्वेनोपादीयते, तदा वाक्यार्थनिबन्धनमन्यत्काव्यलिङ्गम् ।  
यदा ताटस्थ्येनोपात्तस्य वाक्यस्य अर्थपर्यालोचनया हेतुत्वं तदार्तान्तरन्यासः ।  
इत्थं च सति वाक्यार्थनिबन्धनं काव्यलिङ्गं कार्यकारण एव भवति ।  
समर्थ्य वाक्यार्थस्यानया क्रियया सापेक्षत्वेन ताटस्थ्याभावात् ।  
अर्थान्तरन्यासस्तु सामान्यविशेषभाव एव भवति ।  
तथात्व एव ताटस्थ्यसम्भवात् ।  
यत्पुनः कार्यकारणगतत्वेनार्थान्तरस्य समर्थकत्वं तदुक्त लक्षणं काव्यलिङ्गमप्यनपेक्ष्यैव ।  
आचार्यैर्लक्षणान्तरकरणात् ।  
इत्थं च सति उक्तलक्षणाश्रयणे, "यत्त्वन्नेत्रे"त्यादौ अर्थान्तरन्यासविविक्तं काव्यलिङ्गमेव ।  
कार्यकारणयोस्तु समर्थकत्वं अर्थानतरन्यासे दर्शितचरमिति गतिरियती विषयविभागा याश्रयितव्या ।  
अनुमानं तु साध्याय साधनस्योपवर्णना ।  
तत्सङ्कीर्णत्वशुद्धत्वविच्छित्त्यान्यविलक्षणात् ॥  
अप्रतीतप्रतीतौ स्यादनुमानव्यवस्थितिः ।  
पदार्थाद्वाथ वाक्यार्थात् निर्देशे सति हेतुतः ॥  
समर्थनं प्रतीतस्य काव्यलिङ्गद्वयं मतम् ।  
भवेदर्थान्तरन्यासः ताटस्थ्ये हेतुभावतः ॥  
कार्यकारणभावे तु तस्योक्तं लक्षणान्तरम् ।  
सङ्गत्यन्तरायाह-एवं तर्केति ।  
तत्र यथासङ्ख्यार्थं सूत्रम्-  
  
  
उद्दिष्टानामर्थानां क्रमेणनुनिर्देशो यथासङ्ख्यम् ॥ रुअस्स्_५९ ॥  
  
  
प्राङ्गनिर्दिष्टनां पश्चान्निर्दिष्टैः क्रमेण सम्बन्धो यथासङ्ख्यालङ्कारः ।  
व्याचष्टे-ऊर्ध्वमित्यादि ।  
ऊर्ध्वं प्रागित्यर्थः ।  
स चेति ।  
अनुनिर्देशो ऽर्थान्तरगतः न तु उद्दिष्टार्थगतः ।  
सामर्थ्यादुद्दिष्टानुनिर्देश्ययोः सापेक्षत्वलक्षणात् ।  
सम्बन्धप्रतीतिं निष्कर्षति-ऊर्ध्वनिष्ठानामिति ।  
वाक्यार्थः सूत्रत्मनो वाक्यस्यार्थः ।  
अतः क्रमविशेषः ।  
अन्ये तु क्रम इत्येवाभिदधिरे ।  
द्वैविध्यमाह-तच्चेति ।  
आद्यस्य लक्षणमाह-शाब्दं यत्रेति ।  
व्यस्तानां व्यस्तैरर्थादभिसंवन्धे शाब्दक्रमावलम्बिनः सम्बन्धस्यातिरोधानप्रतीतिकत्वाच्छाब्दता ।  
द्वितीयं लक्षयति-आर्थन्त्विति ।  
समुदायस्य समुदायेन सम्बन्धे शाब्दे पर्यालोचनया अवयवत्रमसम्बन्ध इत्यार्थता ।  
लावण्येति ।  
लावण्यप्रभा त्यागावनीभरक्षणत्वशालिनि त्वयि सति इन्दुपूषचिन्तारत्नकुलक्ष्माभृतां नैरर्थक्यं ।  
योजयति-अत्र लावण्यौकस्त्वेत्यादि ।  
कज्जलेत्यत्रार्ऽऽथत्वं योजयति-अत्र कज्जलादीनामिति ।  
श्रुत्या शब्देन समुदायगतःसम्बन्धः ।  
"प्रागुक्तानामनूक्तैस्तु सम्बन्धः त्रिमिको यदा ।  
यथासङ्ख्यं तथा शाब्दम् आर्थं चेति द्विधा मतम्" ॥  
पर्यायार्थं सूत्रम्-  
  
  
एक मनेकस्मिननेकमेकस्मिन् वा क्रमेण पर्यायः ॥ रुअस्स्_६० ॥  
  
  
एकस्यानेकाधारत्वे एकः पर्यायः ।  
अनेकस्यैकाधारत्वे द्वितीयः ।  
ससङ्गतिकं व्याचष्टे-क्रमप्रस्तावादित्यादि ।  
क्रमग्रहणस्य प्रयोजनायाह-नन्वेकमित्यादि ।  
एकस्यानेकगोचरत्वलक्षणविशेषालङ्कारव्यावृत्त्यै अमग्रहणामित्यर्थः ।  
एवं तर्हि विशेषालङ्कारे यौगपद्यग्रहणं किं न कृतमित्यत आह-इह चेति ।  
इह अमप्रतिपादनात्तत्र यौगपद्यं लक्षणत्वेन अर्थात् सिद्ध्यति इत्यर्थः ।  
अतो विविक्तविषयतया द्वितीयमाह-तथा एकस्मिन्निति ।  
तत्र अपग्रहणात् समुच्चयालङ्कारव्यावृत्तिरित्याह-नन्वत्रेति ।  
वक्ष्यमाणे समुच्चये यौगपद्यं लक्षणत्वेन गृहीष्यत इत्याह-अत एव गुणेति ।  
लक्ष्यपदं निर्वक्ति-अत एव क्रमेति ।  
पर्यायस्य अमात्मकत्वात् परिवृत्त्यलङ्कारतो वैधर्म्यायाह-विनिमयेति ।  
अस्य चातुर्विध्यं दर्शयति-तत्रानेक इति ।  
इह यो ऽयमनेकार्थः स पृथवृत्तिः सङ्घतात्मा च ।  
द्विविधो ऽप्याधाराधेयश्चेति चत्वारो भेदाः ।  
नन्वाश्रयेति ।  
रे कालकूट! तवाश्रयेषुवृत्तिः उत्तरोत्तरविशिष्टपदन्यासा केनोपदिष्टा यतः प्राक् हृदये, अय तदपेक्षयोपरिकण्ठे वात्सीः ।  
सम्प्रति तु कण्ठादप्युपरितन्यां वाचि वससि ।  
अत्रार्णवादिराधारो अनेकः पृथग्वृत्तिः ।  
विसृष्टरागादिति ।  
अत्राधर[कन्दु]कौ कराधारौ निवृत्तिक्रियां प्रति अपादानत्वेन संहतौ ।  
निवृत्तेरनेकत्वेनाविवक्षणात्-निशास्विति ।  
सञ्चरः सञ्चाराधिष्ठानम् ।  
अत्राभिसारिकाशिवारूपं अनेकमाधेयं पृथग्वृत्तिः ।  
यत्रैवेति ।  
अत्र मुग्धत्वादिकं पत्नीत्वादिकं च अनेकमाधेयम् ।  
वर्गत्वावस्था इति सङ्घात वृत्तिचतुष्टये ऽपि योजयति-अत्र कालकूटमित्यादि ।  
पर्याय एको ऽनेकस्मिन् एकत्रानेक इत्यापि ।  
द्विधा अमवशादेतौ न विशेषसमुच्चयौ ॥  
नेयं विनिमयाभावात् परिवृत्तिः भिदास्त्विह ।  
चतस्रो ऽनेकरूपस्य पृथक् सङ्घातवर्तनात् ॥  
पृथक्सङ्घातवृत्तित्वादनेकोर्ऽथो द्विधा स च ।  
आधाराधेयभावस्थश्चतस्रो ऽस्य भिदास्ततः ॥  
परिवृत्तर्थं सूत्रम्-  
  
  
समन्यूनाधिकानां समाधिकन्यूनैः विनिमयः परिवृत्तिः ॥ रुअस्स्_६१ ॥  
  
  
समस्य समेन सह विनिमयः एका परिवृत्तिः ।  
न्यूनस्याधिकेन द्वितीया ।  
अधिकस्य न्यूनेन तृतीया ।  
व्याचष्टे-विनिमयो ऽत्रेति ।  
सङ्गतिमाह-क्रमप्रतिभासेति ।  
उरो दत्वेति-हिरण्याक्षवधाद्येषु युद्धेषु उरो दत्वा दैत्यानां यशो गृहीतम् ।  
योजयति-अत्र उर इति ।  
किमितीति-अरुणायन कल्यते इत्यर्थः ।  
योजयति-अत्रोत्कृष्टेति ।  
तस्यहीति ।  
प्रवयस्त्वात् स्वर्गमुपेयुषो न शोच्यं किञ्चित् ।  
योजयति-अत्र कलेवरेणेति ।  
द्वैरूप्येणादाहरति-तत्वेति ।  
दर्शनप्राणयोःसमता ।  
मनो ऽपेक्षया रणारणकस्य न्यूनता ।  
योजयति-अत्राद्य इति ।  
"परिवृत्तिर्विनिमयस्त्रिधा सेयं समादिभिः ॥  
" परिसङ्ख्यार्थं सूत्रम्-  
  
  
एकस्यानेकप्रात्पवेकत्र नियमनं परिसङ्ख्था ॥ रुअस्स्_६२ ॥  
  
  
अनेकत्र प्रात्पवत एकस्यैकत्र नियमनं परिसङ्ख्या एककरत्र वर्जनेन अन्यतरत्र सङ्ख्यानात् ।  
ससङ्गतिकं व्याचष्टे-एकानेकेत्यादि ।  
असम्भाव्ये स्थूलदृशा सम्भावयितुं अशक्ये ।  
निर्वक्ति-परीति ।  
परीत्युपसर्गोवर्जनवृत्तिरित्यर्थः ।  
भेदानाह-सा चैषेति ।  
प्रश्रपूर्विका शाब्दी तथैवार्थी अप्रश्रपूर्विका शाब्दी तथैवार्थी[ति]चतुर्धा ।  
किं भूषणमिति -आर्यैराचरितम् ।  
इयं प्रश्रपूर्विका शब्दोपात्तवर्ज्या ।  
किमासेव्यमिति ।  
यदासक्त्या द्युसरिदादिसमासङ्गेन ।  
इयं प्रश्रपूर्वा अर्थाक्षित्पवर्ज्या ।  
भक्तिर्भव इति ।  
युवतिरूपे कामास्त्रे ।  
इयम् अप्रश्रा शाब्दवर्ज्या ।  
कौटिल्यमिति ।  
इयम् अप्रश्रा आर्थवर्ज्या ।  
योजनस्य सुज्ञानत्वान्न्यायसञ्चारायाह-अत्रालौकिकमिति ।  
अलौकिकग्रहो हि लौकिकं व्यवच्छिनत्त्येव विरोधात् ।  
अतो व्यवच्छ्रद्यं शाब्दमार्थं चेति भेदद्वयोदयः ।  
अलौकिकस्य प्रसिद्धेः क्वचित्प्रश्रो ऽन्यथा चेति चातुर्विध्यम् ।  
श्लेषभित्तिकतया, दर्शयति-विलङ्घयन्तीति ।  
श्रुतिवर्त्म कर्णोपकण्ठो वेदमार्गश्च ।  
विक्रिमा अरालता दौःशील्य च ।  
चित्रकर्मस्तिति-वर्णा वलक्षायदयो द्विजातयश्च ।  
दण्डोयष्टिः शास्तिश्च ।  
अत्र श्लेषः पूर्वम् सिद्ध इति न बाधकः अपि तु चारुतावह इत्याह-श्लेषसम्पृक्तत्वमिति ।  
अलौकिकतां दर्शयितुमाह-अत्र चेति ।  
पाक्षिकत्वनियम अनेकत्र युगपत्प्रात्पौ परिसङ्घ्येति हि वाक्यवित्प्रसिद्धं लक्षणम् ।  
तद्वैलक्षण्याय नियमनसामान्याधिकरण्यं यतः ।  
इत्थमतः पाक्षिकप्रात्पिरूपं नियमलक्षणमपि स्वीक्रियत इति युगपत्सम्भावनात्मकं परिसङ्ख्यालक्षणामिह[प्रायिकम्] ।  
परिसङ्ख्या त्वनेकत्र प्रात्पस्यैकत्र यन्त्रणम् ।  
चतुर्धा प्रश्रवर्ज्योक्त्योर्भावाभावादियं मता ॥  
न परं युगपत्प्रात्पिः पक्षे ऽपि प्रात्पिरिष्यते ।  
परिसङ्ख्यानियमयोरतो ऽत्रालौकिकी स्थितिः ॥  
अर्थापत्त्यर्थं सूत्रम्-  
  
  
दण्डपूपिकया अर्थान्तरापतनं अर्थापत्तिः ॥ रुअस्स्_६३ ॥  
  
  
यथा दण्डभक्षणेनापूपभक्षणं कैमुत्येनापतति तथार्थान्तरस्यापतनमर्थापत्तिः ।  
व्यचष्टे-दण्डापूपयोरिति ।  
"द्वन्द्वमनोज्ञे"ति वुञ् सिद्धौ पृषोदरादित्वेन वृद्ध्यभावे ऽहमहमिकादिनयेन दण्डापूपिकेति केचित् ।  
अन्ये तु मत्वर्थीयेन रूपसिद्धिमिच्छ्रन्ति ।  
स्वसम्मतिमाह-अपरेत्विति ।  
अपरे पुनः "इवे प्रतिकृता"विति कन उपमार्थत्वेन वर्णायन्ति ।  
निष्कर्षार्थमाह-अत्रेति ।  
अनुमानशङ्कां निरचष्टे-न चेदमिति ।  
समानन्यायस्य दण्डापूपर्थमाह-अत्रेति ।  
अनुमानशङ्कां निराचचष्टे-नचेदमिति ।  
समानन्यायस्य दण्डापूपवृत्तस्यसर्ङ्तिमाह-अर्थापत्तिश्चेति ।  
तज्जातीयेन तत्सम्बन्धितया भेदायाह-इयं चेति ।  
पशुपतिरिति-उत्कः उन्मनाः ।  
विप्रकुर्युः बाधं विकुर्युः ।  
अमी भावा वनितादयः ।  
अप्राकरणिकापातनं दर्शयति-अत्र वि[भ्व]ति ।  
धृतधनुषीति ।  
स्थिरा अपिप्रह्वी भवन्ति, लोलेषु का कथा? अत्र प्राकरणिकार्थापातः ।  
विच्छित्त्यन्यरायाह-क्वचित्त्विति ।  
अलङ्कार इति ।  
शङ्काकरं किमयं सेव्य उत नेति शङ्काजनकम् ।  
विधुरिन्दुः विधिर्दिष्टम् ।  
श्लेषतः प्राकरणिकापातमाह-अत्र विधाविति ।  
अर्थापत्तिस्तु कैमुत्येनान्यार्थापात इष्यते ।  
प्रकृताप्रकृतापातादियं च द्विविधा मता ॥  
विकल्पार्थं सूत्रम्-  
  
  
तुल्यबलविरिधो विकल्पः ॥ रुअस्स्_६४ ॥  
  
  
विरुद्ध्योः तुल्य बवयोर्युगपत्प्रात्पौ विकल्पः ।  
व्याचष्टे-विरुद्धयोरिति ।  
तुल्यप्रमाण विशिष्टत्वं तुल्यबलत्वे हेतुः ।  
वैलक्षण्यं दर्शयति-औपम्यगर्भत्वादिति ।  
लौकिक विकल्पस्या तथात्वात् ।  
नमन्त्विति -सन्धौ शिरसां नतिः विग्रहे धनुषाम् ।  
एवमाज्ञामौर्व्योः कर्णपूरिकरणमपि ।  
व्यचष्टे-अत्र प्रतिराजेति ।  
नमनमिह प्रतिराजानां कार्यम् ।  
तत्र शिरांसि धनीषि च सन्धिविग्रहप्रमाणतया तुल्यबलानि विरुद्धत्वाद्युगपत्प्राप्त्ययोगे ऽपि प्राप्नुवन्ति ।  
अतःसाधनबाधनादिरुपगत्यन्तराभावात् विकल्पः ।  
वैधर्म्यं योजयति-नमनकृतमिति ।  
एवं कर्णपूरीकरणे ऽपि ।  
वैचित्र्यान्तरायाह-औपम्येति ।  
भक्तिप्रह्वेति-प्रणायिनीस्पर्धिनीत्यादौ प्रथमाद्विवचनैकवचनयोः नपुंसकस्त्रीलिङ्गयोश्च श्लेषः ।  
नीतेहितेति नीतार् इहितेति च पदभङ्गः ।  
निधी इति निधिरिति च ।  
योजयति-अत्र नेत्रे तनुरिति ।  
समुच्चयभ्रमो मा भूदित्याह-न चेति ।  
अनुशासनात् गतिसम्भवे ऽपि कविप्रयोगाभावान्न समुच्चयः ।  
अप्रयुक्तदोषापत्तेर्लक्षणे न्यूनतामाशङ्कतेनन्विति ।  
परिहरति-नैतदिति ।  
नेत्रे अथवेति ।  
विकल्पस्वरूपोन्मीलित श्लेशानुगमम् उद्धाटयति-स चात्रेति ।  
निगमयति-तस्मादिति ।  
स्वोपज्ञ इत्याह-पूर्वैरिति ।  
विरोधे तुल्यबलयोर्विकल्पःसन्निपातिनोः ।  
अश्लेषश्लेषभित्तित्वाद्द्विधायमुप वर्ण्यते ॥  
समुच्चयार्थं सूत्रम्   
  
  
गुणाक्रियायौगपद्यं समुच्चयः ॥ रुअस्स्_६५ ॥  
  
  
गुणानां क्रियाणां च यौगपद्यं समुच्चयः ।  
व्याचष्टे-गुणानामिति ।  
विकल्पेति सङ्गतिकथनम् ।  
विदलितेति ।  
प्र(ख)लमुखानि दुर्दान्तप्रचुराण् ।  
अत्र वैमल्यमालिन्ययोः समुच्चयः ।  
अयमिति ।  
एकपदे युगपद्भवितव्यं भूतमित्यर्थः ।  
अत्र उपमतिभूतिक्रिययोः ।  
वैचित्र्यान्तरायाह-एतद्विभिन्नेति ।  
बिभ्राणेति ।  
शल्यभरणं शयनादिक्रियाहेतुः ।  
अत्र शयनादीनां एकाधिकरणतया समुच्चयः ।  
गुणसमुच्चयो ऽपि सुज्ञान इत्याह-एवमिति ।  
गुणक्रिययोः सम्भृतयोरपि सम्भवतीति दर्शयति-केचिदिति ।  
न्यञ्चदिति-चक्षुरिह चक्षुर्विकारः ।  
एकैकं चक्षुरन्यक्रियं भिन्नव्यापारं वर्तते ।  
अतो हेतो रसवशात् ।  
रस इह शृङ्गारःषद् दग्विकाराणामेषां तदेकनिष्ठत्वात् कथं भिन्नक्रियं न्यञ्चितमित्यर्थः ।  
यदपाङ्गे न्यञ्चति ।  
उक्तं हि मया भरतसङ्ग्रहे - "स्यान्नयञ्चितन्नयञ्चदपाङ्गभाव" इति ।  
"अपाङ्गसङ्कोचितकुञ्चितं स्यात् उन्मुखं" इत्युदञ्चितस्य लक्षणम् ।  
उदञ्चितं दूर्ध्वमपाङ्गवृत्ति निमेषशून्यं हसितं विहासि ।  
साकूतमाकाङ्क्षितभावगर्भम् आकेकरं तिर्यगरालतारम् ॥  
व्यावृत्तं विलितम् ।  
"तिर्यङ्निवृत्तं वलितं विलोक्य प्रेम्णा सुदूरं परिवल्ग[दुक्तम्]" ।  
प्रसादि प्रसन्नम् ।  
"सभ्रूविलासं स्मयते प्रसन्नं सम्मील्यमानं मुकुलं वदन्ति ।  
" सप्रेम प्रेमगर्भम् ।  
"स्यात्प्रेमगर्भं असौ द्रवाय (?)" ।  
कम्पमुत्कम्पितपक्ष्मतारम् ।  
स्थिरं विदूरान्तरितार्थनिष्ठम् ।  
उद्भ्रू-उद्वर्तितं तूर्ध्वविकम्पितभ्रू ।  
भ्रान्तं मदमन्थरं स्यात् ॥  
अपाङ्गवृत्ति विक्षेपि ।  
विक्षेपि पार्श्वे यदपाङ्गवृत्ति ।  
[विकचण्] विकासि ।  
विकासि दृश्ये सविशेषलक्षम् ।  
मज्जन्निहाञ्चितम् ।  
नासाग्रनिष्ठान्तुनिहञ्चिताख्यम् ।  
तरङ्कोत्तरं तरङ्गितम् ।  
"तरङ्गितं यद्युतिरुर्मिकल्पा ।  
" साश्रु उत्कण्ठितम् ।  
"उत्कण्ठितं रागनिबद्धबाष्पम् ।  
" योजयति-अत्राकेकरेत्यादि ।  
नन्वाकूतप्रसादप्रेम्णां गुणवचनत्वे ऽपि समासतद्धिताद्यर्थैस्तिरोधानमित्यत आह-प्रसादिसप्रेमेत्यादि ।  
समासादयो हि सम्बन्धाभिधायिनः ।  
सम्बन्धश्च सिद्धरूपो गुणात्मा ।  
न गुणावचनानां स्वभावं भिनत्ति ।  
साकूतं सत्प्रेम इति समासः ।  
प्रसादीतितद्धितः ।  
निगमयति-एवमयमिति ।  
व्यस्तत्वेन उभौ समस्तत्वेन एकेति त्रिधा ।  
"गुणक्रियायौगपद्ये त्रिविधःस्यात्समुच्चयः "।  
समुच्चयान्तरायाह-एकमिति ।  
सूत्रम् -  
  
  
एकस्य सिद्धिहेतौ अन्यस्य तत्करत्वं च ॥ रुअस्स्_६६ ॥  
  
  
एकस्मिन् कस्यचित् सिद्धिहेतौ स्पर्धया अन्यस्यापि तत्करत्वं समुच्चयः ।  
व्याचष्टे-समुच्चय इत्यादि ।  
इत्येवेत्यनुषङ्गकथनम् ।  
समाधिवैधर्म्यायाह-न चायमिति ।  
एकः पर्यात्पः साधकः ।  
अन्यः काकतालीयवृत्त्या चेत्समाधिः ।  
यथा खले कपोत्ताः स्पर्धया प्रतिस्वं अहमहमिकयावतरन्ति ।  
तथा भावे समुच्चयः इति महान् भेदः ।  
खले कपोता अस्यां सन्ति नीताविति खलेकपोतिका ।  
मत्वर्थीयः ष्ठन् ।  
ननु काकतालीयं इति कथमुच्यते ।  
काकस्यागमनं यादृच्छिकं तालस्य च पातः ।  
तेन पतता काकस्य वधः ।  
एवं देवदत्तस्य आगमनं दस्यीनाञ्चचोपनिपातस्तैश्च तस्य वधः ।  
तत्र देवदत्ततस्युसमागमः काकतालसमागम इवेति एक उपमार्थः ।  
तद्वधः काकवध इवेति द्वितीयः ।  
आद्यः समासार्थः काकतालमिति ।  
द्वितीयस्तद्वितार्थः काकतालीयमिति ।  
समासश्चायम् ।  
अस्मादेव ज्ञापकात् "समासाच्च तद्विषया"दाकस्मिक इवार्थेच्छ्रो भवतीति ।  
तद्विषयादिवार्थविषयादित्यर्थः ।  
एवमर्धजरतीयं अजाकृपाणीयं घुणाक्षरीयमित्यादौसमासतद्धितौ ज्ञेयौ ।  
भेदानाह-एष इति ।  
कुलमिति ।  
यैर्जनो दर्पं व्रजति, त एव तवाङ्कुशाः उन्मार्गनिवारकाः ।  
योजयति-अत्रामालिन्येति ।  
अमालिन्यं शोभनत्वहेतुः ।  
एकैकं चैतन्यस्य तत्करत्वं दर्शयति-दुर्वारा इति ।  
मन्मथसुहृद्वसन्तादिः शठो वञ्चकः ।  
योजयति-अत्र स्मरेति ।  
नववयः प्रभृतेः कथमशोभनत्वम् इत्यत आह-नववय इत्यादि ।  
शशीति-शश्यादि विशेष्यं शोभनं धूसरत्वादि विशेषणवशादशोभनमिति विशिष्टस्य द्वैरूप्यम् ।  
तत्र तथाविधैः कामिन्यादिभिःसमुञ्चीयते ।  
योजयति-अत्र शशिन इत्यादि ।  
अन्यथा तु न योजनीयमित्यत आह-न त्वत्रेति ।  
न व्यख्येयस्तथा ।  
सदसद्योगविवक्षणादिति शेषः ।  
अत्राक्षिपति-ननु नृपेति ।  
नृपाङ्गण खलयोर्द्वयोरप्यशोभनत्वादन्ये शोभना इति कथम् ।  
न तथा समुच्चयः ।  
परिहरति-नैतदिति ।  
विशिष्टस्य द्वैरूप्यप्रक्रमे द्वयोरशोभनत्वम् ।  
प्रक्रमभेदो वाक्यदोषः ।  
प्रक्रमभेदा वलम्बेन चान्यैर्देषान्तरं उद्भावितमित्याह-अत एवेति ।  
विशेष्यान्तरं शोभनं खलत्वरूपं त्वशोभनमिति सहचरभिन्नोर्ऽथः ।  
अत इत्थं विवक्षिणीयमित्याह-प्रकृते त्विति ।  
तथापि न दोषनिवृत्तिरित्याह-एवमपीति ।  
पूर्वोदाहरणे सदसद्योगमाशङ्कते-ननु दुर्वारा इति ।  
स्मरमार्गणादीनां शोभनत्वं दुर्वारत्वादीनामशोभनत्वमिति प्रतीतेः ।  
परिहरति-नैतदिति ।  
विवक्षाभेदे गमकमाह-अत एवेति ।  
सुन्दरत्वेनान्तः प्रविष्टानामपि शश्यादीनां धूसरत्वादिना वैयर्थ्यहेतुत्वमुपसंहृतम् ।  
दुर्वारेत्यत्रत्वित्थं "शठः कथं सोढव्य" इति सर्वथा कष्टत्वमेवोपसंहृतम् ।  
निगमयति-तस्मादिति ।  
एकक्रियायामन्यस्य क्रिया त्वन्यः समुच्चयः ।  
सदसद्द्वैधयोगेन सत्रिधा संव्यस्थितः ॥  
इति ॥  
समाध्यर्थं सूत्रम्-  
  
  
कारणान्तरयोगात् कार्यसुकरत्वं समाधिः ॥ रुअस्स्_६७ ॥  
  
  
आरब्धस्य कार्यस्य कारणान्तरयोगात् सम्यगाधानं समाधिः ।  
व्याचष्टे-केनचिदिति ।  
समुच्चयेति सङ्गत्युक्तिः ।  
समुच्चयवैधर्म्यं स्मारयति-तद्वैलक्षण्यमिति ।  
मानमिति ।  
पादपतने कारणे गर्जितं कारणान्तरम् ।  
योजयति-माननिराकरण इति ।  
उपकापरेति सौकर्यप्रकाशनम् ।  
समाधिःसम्यगाधानं कारणान्तरयोगतः ।  
सङ्गत्यरायाह-एवं वाक्येति ।  
प्रत्यनीकार्थं सूत्रम् ।  
  
  
प्रतिपक्षतिरःसाकाशक्तौ तदीयतिरस्कारः प्रत्यनीकम् ॥ रुअस्स्_६८ ॥  
  
  
बलवतः तिरस्काराशक्तौ तदीयतिरस्कारः प्रत्यनीकम् ।  
व्याचष्टे-यत्र बलवदित्यादि ।  
तत्सम्बन्धिनः बलवत्सम्बन्धिनः ।  
तं बाधितुं बलवन्तं बाधितुम् ।  
अत्र दृष्टान्तमाह-यथा अनीक इत्यादि ।  
प्रयोजनमाह-प्रतिपक्षेति ।  
यस्य किञ्चिदिति ।  
यस्य कृष्णस्य ।  
विग्रहः कलहः ।  
कान्तेन बक्रेण सदृशाकृतिः ।  
योजयति-अत्र राहोरिति ।  
तत्तिरस्कारादिति प्रयोजनोक्तिः ।  
तदीयस्य तिरस्कारः प्रत्यनीकमशक्तितः ।  
प्रतीपार्थं सूत्रम्-  
  
  
उपमानस्याक्षेप उपमेयताकल्पनं वा प्रतीपम् ॥ रुअस्स्_६९ ॥  
  
  
उपमेयस्यैव पुष्कलगुणत्वविवक्षणेनोपमानस्य कैमर्थक्यं प्रातिकूल्यादेकं प्रतीपम् ।  
यञ्चोपमानान्तरार्थं प्रसिद्धोपमानस्योपमेयत्वकॢत्पिरनादरात् दद्वद्वितीयम् ।  
व्याचष्टे-उपमेयस्यैवेत्यादि ।  
यत्र चेति ।  
चक्षुष एव मुण्डमालात्वमिति कुवलयदाम्नो नैरर्थक्यम् ।  
अलङ्कारान्तरसम्भेदेनापरमुदाहरति-लावण्येति ।  
लावण्यौकस्त्वादिगुणानामुपमेय एव पौष्कल्यादिन्द्वाद्युपमानानां कैमर्थक्यम् ।  
सम्भेदमनुस्मारयति-अत्र यथासङ्ख्यमपीति ।  
ए एहीति ।  
ए इत्यामन्त्रणे ।  
अयि एहि तावत्सुन्दरि कर्णां दत्त्वा शृणु वचनीयम् ।  
ततव मुखेन कृशोदरि चन्द्र उपमीयते जनेन ॥  
चन्द्रस्योपमानत्वं वचनीयमिति कथनात् चन्द्रस्य निकृष्टत्वेनोपमेयत्वेन कल्पनम् ।  
प्रयोजनं तु मुखस्योपमानता ।  
योजयति-अत्रोपमानत्वेनेति ।  
क्वचित् उपमानस्य सतः उपमानत्वमेव न्यक्करणादलङ्कारं समुत्थापयतीत्याह-क्वचित्पुनरिति ।  
गर्वमितिर् ।  
इदृशानि नील नलिनानि सन्तीति उपमानाविर्भावः ।  
एवं निःसामान्यस्य लोचनयुगलस्य न्यक्कारः ।  
योजयति-अत्रोत्कर्षेति ।  
यथात्रोपमेयस्य उपमानासहत्वं, तथैव अतिप्रकर्षादुपमान भूमिमप्यतिपतते ।  
उपमानत्वकॢत्पिरपि प्रतीपमित्याह-अनेनेति ।  
अहमेवेति ।  
दारुणात्वकाष्ठाप्रात्पस्य हालाहलस्य दुर्जनवचनो उपमानताकॢत्पिर्न्यक्काराय ।  
तदेतद्योजयति-अत्र हालाहलत्वमिति ।  
उपमानस्य कैमर्थ्यादुपमेयत्वकल्पनात् ।  
द्विधा प्रतीपं क्काप्येतदुपमानत्वतो ऽपि च ॥  
निमीलितार्थं सूत्रम्-  
  
  
वस्तुना वस्त्वन्तरनिगूहनं निमीलितम् ॥ रुअस्स्_७० ॥  
  
  
वस्तु वस्त्वन्तरं सहजेन लक्ष्मणा यन्निगूहयति आगन्तुकेन वा तन्निगूहितत्वान्निमीलितम् ।  
व्याचष्टे-सहजेनेत्यादि ।  
सामान्यतो भेदमाह-न चायमिति ।  
तस्य हि गुणसाधारण्याद्भेदानुपलक्षणम् ।  
अस्य पुनरुत्कृष्टेन गुणेन निकृष्टस्य स्थगनम् ।  
अपाङ्गेति ।  
अङ्गेलीलया इति स्फुरितम् इत्थं लीलया प्रससारेत्यर्थः ।  
दृक्तारल्या दिना सहजेन लक्षणेन लीला मदोदयहेतुकं दृक्तारल्यादि तिरोदधाति ।  
योजयति-अत्र दृक्तारल्येति ।  
ये कन्दरास्विति ।  
त्वत्पादशङ्कितधियः त्वदा पातशङ्काचकिताः ।  
अत्र हिममा गन्तिकलक्षणाभ्यां कम्परोमाञ्चाभ्यां भयकृतौ कम्परोमाञ्चौ स्थगयति ।  
योजयति-अत्र हिमाद्रीति ।  
निजेनागन्तुना वापि लक्षणेनान्यगोपनम् ।  
निमीलिताख्यो ऽङ्कारः द्विप्रकारः प्रकाशितः ॥  
सामान्यार्थं सूत्रम्-  
  
  
प्रस्तुतस्यान्येन गुणासाम्यादैकात्म्यं सामान्यम् ॥ रुअस्स्_७१ ॥  
  
  
प्रस्तुतस्य अप्रस्तुतेन गुणसाम्यादेकरूपत्वं सामान्ययोगात्सामान्यालङ्कारः ।  
व्याचष्टे-यत्र प्रस्तुतस्येत्यादि ।  
अपह्नुतेर्भेदायाह-न चेयमिति ।  
अपह्नुतौ हि प्रकृतनिषेधेनाप्रकृतप्रतिष्ठापनम् इहतु न तथा ।  
किं तर्हि? ऐकात्म्यम् ।  
मलयजरसेति ।  
दन्तपत्रं करिदशनताटङ्कम् ।  
अविभाव्यता गतिरैकात्म्यलिङ्गम् ।  
योजयति-अत्र मलयजेति ।  
प्रस्तुतस्यान्यतादात्म्यं सामान्यं गुणसाम्यतः ।  
तदुणार्थं सूत्रम्-  
  
  
स्वगुणात्यागादत्युत्कृष्टगुणास्वीकारस्तद्गुणः ॥ रुअस्स्_७२ ॥  
  
  
परिमितगुणस्य वस्तुनो ऽत्युत्कृष्टगुणस्वीकारस्तद्गुणः ।  
व्याचष्टे-यत्रेति ।  
निर्वक्ति-तस्येति ।  
निमीलिताद्भादमाह-न चेति तत्र हि वस्त्वन्तरनिगूहनम् ।  
इह त्वनिगूहितस्य तद्गुणेनोपरागः ।  
विभिन्नेति ।  
अरुणेन वर्णाभेदं नीता रथवाहा यत्र वंशाङ्कुरनीलैर्मरकतरत्नैः प्रभया पुनः स्वां प्रभां आनिन्यिरे ।  
अत्राश्वानामारुण्ये तद्गुणता ।  
आरुण्यस्य च हारित्येन ।  
योजयति-अत्र रवीति ।  
तद्गुणाःस्वगुणत्यागादुत्कृष्टस्य गुणग्रहः ।  
  
  
सति हेतौ तद्रूपाननुहारो ऽतद्गुणाः ॥ रुअस्स्_७३ ॥  
  
  
तद्रुणविपरीतो ऽतद्गुणः ।  
सङ्गतिं व्याचष्टे-तद्गुणेति ।  
उत्कृष्टगुणवस्तुप्रत्यासक्तौ हि न्यानगुणस्य तद्गुणस्वीकारो न्यायोपपन्नः ।  
प्रस्यासत्ता वप्यननुहरणमतद्गुणालङ्कारः ।  
निर्वक्ति-तस्योत्कृष्टस्येति ।  
यदि वेति ।  
निरुक्त्यन्तरमनुहरणाहेतौ सत्यपि अननुहरणात् अतद्गुणः ।  
अत्र विगृह्णातितस्या प्रकृतस्येति ।  
इत्थमियं द्विधा ।  
धवलो ऽसीति- धवलो ऽसि यद्यपि सुन्दर! तथापि त्वया मम रञ्जितं हृदयम् ।  
रागभरिते ऽपि हृदये सुभग! निहितो न रक्तो ऽसि ॥  
धवलो युवा वलक्षश्च ।  
रागभरितहृदयनिधाने ऽप्यरक्तत्वमतद्रुणाः ।  
गाङ्गमिति ।  
अङ्गेति सम्बोधनम् ।  
चीयते उपचीयते ।  
अत्र अप्रकृतरूपाननुहारः ।  
उभयत्र योजयति-पूर्वत्रेत्यादि ।  
प्रथमार्धे को ऽलङ्कार इत्यत आह-धवलो ऽसीति ।  
धवलस्यापि रञ्जने अतद्रुणत्वं स्फुटमेव ।  
यतः कार्यकारणेति ।  
विषमवैधर्म्यं व्यक्तम् ।  
न तद्रुणे ऽनुहारस्तु गुणताद्रूप्ययोर्द्विधा ।  
उत्तरार्थं सूत्रम्-  
  
  
उत्तरात्प्रक्षोन्नयनमसकृदसम्भाव्यमुत्तरं चोत्तरम् ॥ रुअस्स्_७४ ॥  
  
  
  
प्रश्रानुपादाने ऽप्युत्तरा दुन्नयनमेकमुत्तरम् उपात्तस्य च प्रश्रस्य यदसम्भाव्यमसकृदुत्तरं तद्द्वितीयम् ।  
व्याचष्टे-यत्रानुपनिबध्यमान इत्यादि ।  
अतिव्यात्पिं परिहरति-न चेदमिति ।  
त्रैरूप्यनिर्देशो ह्यनुमानलक्षणम् ।  
द्वितीयस्य स्वरूपमाह-यत्र चेति ।  
तत्र नियममाह-तच्चेति ।  
अत्र अतिव्यात्पिं परिहरति-न चेयमिति ।  
परिसङ्ख्यायां व्यवच्छ्रेद्यव्यवच्छेदकभावः विवक्ष्यः ।  
अत्र स्वविवक्षा ।  
एकाकिनीति-किं याचसे वासयाचनेन किमित्यर्थः ।  
का विसमेति ।  
का विषमा दैवगतिः किं (लब्धं)यज्जनो गुणग्राही ।  
किं सौख्यं सुकलत्रं किं दुःखं यत् खलो लोकः ।  
यत्र दैवगत्यादि गूढत्वादप्रतिसम्भाव्यम् ।  
उत्तरं योजयति-पूर्वत्रेत्यादि ।  
असकृदिति ।  
नानात्वनियमोद्धाटनम् ।  
"उत्तरं प्रश्रपिशुनं असम्भाव्योत्तरं द्विधा ।  
" सङ्गत्यन्तरायाह-इतः प्रभृतीति ।  
सूक्ष्मार्थं सूत्रम्-  
  
  
संलक्षितसूक्ष्मार्थम्प्रकाशनं सूक्ष्मम् ॥ रुअस्स्_७५ ॥  
  
  
इङ्गितादिभिःसंलक्षितस्य सूक्ष्मार्थस्य विदग्धाय प्रकाशनं सूक्ष्मम् ।  
व्याचष्टे-इह सूक्ष्म इत्यादि ।  
कुशाग्रवत्तीक्ष्णा कुशाग्रीया ।  
अत इदमिङ्गिताकाराभ्यां द्विधा ।  
आकूतव्यञ्जिताश्चेष्टां इङ्गितं बुद्धिकारिताः ।  
आकाराः पुनराम्नातास्ता एवाबुद्धिकारिताः ॥  
यथा- तारापुटभ्रूद्दष्ट्यादेर्विकारानिङ्गितं विदुः ।  
आकाराःसत्त्वजा भावा आद्या बुद्ध्यापरे ऽन्यथा ॥  
सङ्केतेति-कालमनसं कालं ज्ञातुमनसमित्यर्थः ।  
नेत्रार्पिताकूतं नेत्राभिव्यञ्जितभावमित्यर्थः ।  
सङ्केतकालमनसो ज्ञानं भ्रूकटाक्षादि ।  
तदीयेङ्गितेन ज्ञात्वेति सूक्ष्मार्थं सलक्षणम् ।  
पद्मनिमीलनं तु प्रकाशनम् ।  
योजयति ।  
अत्र सङ्केतेति ।  
वक्त्रस्यन्तीति-स्वेदेन आकारस्तेन कुङ्कुमभेदात् पुरुषायितज्ञानं सूक्ष्मार्थंसंलक्षणम् खङ्गलेखस्तु तत्प्रकाशनम् ।  
योजयति-अत्र स्वेदेति ।  
सूक्ष्मं तु सूक्ष्मं संलक्ष्य विदग्धेषु प्रकाशनम् ।  
इङ्गिताकारतः सूक्ष्मसंलक्षणामिति द्विधा ॥  
व्याजोक्त्यै सूत्रम्-  
  
  
उद्भिन्नवस्तुनिगूहनं व्याजोक्तिः ॥ रुअस्स्_७६ ॥  
  
  
कुतश्चिन्निमित्तात् प्रकाश्यास्यगूढवस्तुनो व्याजवचसा निगूहनं व्याजोक्तिः ।  
व्याचष्टे-यत्र निगूढमित्यादि ।  
वःस्वन्तरप्रक्षेपेति निरुक्तिः ।  
शैलेन्द्रेति ।  
प्रतिपाद्यमाना दीयमाना ।  
आदिशब्दात् स्तम्भवेपथू ।  
विधिव्यसङ्गः क्रियाशक्तिः ।  
शैलान्तःपुरेण मातृमण्डलेन गाणैश्च दृष्टः ।  
योजयति-अत्र रोमाञ्चेति ।  
असामञ्जस्यं शमयितुमाह-यद्यपीत्यादि ।  
अपलापमात्रं चिन्तयेति सस्मितस्वकथनात् पुनः प्रकाशनं लक्षणतयान चिन्तनीयमिति भावः ।  
उल्लेख उट्टङ्कनम् ।  
अव्यासिमाशङ्कते-नन्वपह्नुतीति ।  
उत्तरः प्रकारः अपह्ववाय सादृश्यं इत्येवमात्मकः ।  
परिहरति-सत्यमिति ।  
तत्र तथोक्तिः उद्भटसिद्धान्ताश्रयेण ।  
तन्मते व्यजोस्त्यनुपवर्णानात् तथापह्नुतिसम्भवः ।  
इह तु व्याजोक्त्युपवर्णनात् सो ऽपह्नुति प्रकार एव नास्तीत्येकैवापह्नुतः ।  
अत इयं व्याजोक्तिरेव ।  
व्याजोक्तिर्त्र्याजवचनेनोद्भिन्नस्य निगूहनम् ।  
अपह्नवाय सादृश्यम् इष्टा नापह्नुतिर्यतः ॥  
वक्रोक्त्यर्थं सूत्रम्-  
  
  
अन्यथोक्तस्य वाक्यस्य काकुश्लेषाभ्यां अन्यथा योजनं वक्रोक्तिः ॥ रुअस्स्_७७ ॥  
  
  
एकाभिप्रायेणोक्तस्य वाक्यस्य काकुश्लेषाभ्यां अन्यथाभिप्रायेण योजनं वक्रोक्तिः ।  
ससङ्गतिकं व्याचष्टे-उक्तिव्यपदेशेति ।  
गुरुपरतत्रेति ।  
दूरतरं गन्तुमुद्यत इति नायिकोक्तिरसौ ।  
गुरुपरतन्त्रतया असौ गुरुपरता समये ऽस्मिन् नैष्यति न नेष्यतीति काकुगर्भसख्युक्तिः ।  
योजयति-एतद्वाक्यमिति ।  
ननु गमनविधिनिषेधौ शाब्दौ ।  
तस्माद्रमननिषेधविधिर्योजितौ ।  
अत आह-काकुवशेतिर् ।  
इदृशि विषये काकोर्निषेधद्योतकत्वात् विपरीतार्थसङ्क्रान्तिः ।  
अहो केनेति-दारुणा घोरा काष्ठेन च ।  
योजयति-अत्रेति ।  
त्वं हालाहलेति ।  
हालाहलवान् मूर्छ्रां करोषीति देवी ।  
देवस्तु हालां सुरां न विभर्मि नापि च हलं सीरम् ।  
किंहलवत्तया हालिको ऽसि इति पुनर्देवी ।  
गोवाहने शक्तस्यहालिकतैव सत्यमिति ।  
अत्र हालाहलेति सभङ्गश्लेषः ।  
विजय इति ।  
कुलकात्मकं वाक्यम् ।  
विजये इति देवीकर्तृकं विजयासम्बोधनम् ।  
देवस्योक्तौ जित्वरतायां शक्तो ऽस्मि ।  
न तु त्र्यक्षो ऽहमक्षद्वयसद्भावादिति ।  
अक्ष शब्दःपाशवचनः ।  
किं म इति देव्याह ।  
दुरोदरेण लम्बोदरेण नार्थश्चेत् गणपतिपरसरतु ।  
देव्याह-को द्वेष्टि विनायकम्? देव आह-अहिलोक इति ।  
इह विनायको गरुडः ।  
चन्द्रेति ।  
चन्द्रग्रहणेन इन्दु पणेन विना न रमे इति देवी ।  
देवस्तु चन्द्रग्रहणापेक्षा चेद्राहुराहूयताम् ।  
हा राहाविति ।  
राहौस्थिते हा! कस्य रकिरिति देवी ।  
देवस्तु हारारगो ऽपनीयतामिति ।  
वस्तुरहितेनेति ।  
वसुद्रविणां वसवो ऽष्टौच ।  
आरोपयसीति ।  
अङ्कः अङ्कनञ्चनञ्चलनं उत्सङ्गश्च ।  
इति(कृत)पशुपतिपिति ।  
पाशका अक्षाः ।  
ननु विच्छित्तिरूपत्वात् सर्व एवालङ्कारो वक्रोक्तिरित्यत आह-वक्रोक्तीति ।  
अन्यथा योजनं वाक्ये वक्रोक्तिरभिधीयते ।  
द्विप्रकारा च विज्ञेया काकुश्लेषसमाश्रयात् ॥  
स्वभावोक्त्यर्थं सूत्रम्-  
  
  
सूक्ष्मवस्तुस्वभावस्य यथावद्वर्णनं स्वभावोक्तिः ॥ रुअस्स्_७८ ॥  
  
  
कविप्रतिभागोचरस्य स्वभावस्य सम्यग्वर्णनं स्वभावोक्तिः ।  
व्याचष्टे-इह वस्त्विति ।  
अत एवेति ।  
कविमात्र गम्यत्वात् ।  
कविना निर्मित एव ।  
उक्तिवचनम् उक्तिशब्दः ।  
अनेन सङ्गतिवैधर्म्यं वर्णयिष्यत इत्याह-भाविकेति ।  
हुङ्कारेति-कुन्तलगतिकण्डूव्यपनयने तन्व्या हुङ्कारः कृतिनः कर्णावतंसीभवेत् ।  
कीदृशः ? चञ्चुपुटाकारया नखकोट्या यद्व्याघट्टनं तेनोट्टङ्कितःसीत्कारोपशोभि च ।  
कीद्दशस्य? पृष्ठश्लिष्यत्कुचाङ्कपालीसुखेनाकेकरदृशः ।  
स्वभावोक्तिर्बुधोन्नेयवस्तुस्वाभाव्यवर्णनम् ।  
अथ प्रतीतिवैचित्र्यात्तारतम्यनिरूपणैः ।  
भाविकं दूरदुर्लक्षं व्यक्तं व्याक्रियतेतमाम् ॥  
तत्र सूत्रम्-  
  
  
अतीतानागतयोः प्रत्यक्षायमाणत्वं भाविकम् ॥ रुअस्स्_७९ ॥  
  
  
भूतभाविनोः अर्थयोः अत्यद्भुतत्वादनाकुलसम्बन्धशब्दसमर्पितत्वाच्च प्रत्यक्षायमाणात्वं भाविकम् ।  
व्याचष्टे-अतीतेत्यादि ।  
कविगतेति ।  
कविभावस्य श्रोतरि प्रतिबिम्बतापत्तिर्भाविकमित्यर्थः ।  
भावो वेति ।  
भावि भाविकस्य भावनैकप्राणत्वात् ।  
निरुक्त्यन्तरं, सो ऽत्रा(स्ती०)ति ।  
भाविकमित्यनुषङ्गः ।  
ननु मुनिर्जयतीत्युदाहरिष्यमाणे भूतभाविनोः प्रत्यक्षता भ्रान्तिः किं नेष्यत इत्यत आह-न चेयमिति ।  
भूतभाविनोर्भूतभावित्वेनैव प्रत्यक्षीभावे का भ्रान्तिरिति भावः ।  
ननु भूतभाविनोर्भूतभावित्वेन प्रकाशने वस्तुवृत्तमात्रमित्यत आह-नापि रामो ऽभूदित्यादि ।  
रामो ऽभूदिति वस्तुवृत्तान्तमात्रे हि न प्रत्यक्षायमाणता ।  
इह तु स्फुटस्य प्रत्यक्षत्वस्य उपलम्भः ।  
न हि प्रत्यक्षत्वेन अध्यवसायादतिशयोक्तिरित्यत आह-नापीयमिति ।  
तत्र हेतुः ।  
अन्यस्यान्यतयेति ।  
अतिशयोक्तौ हि अन्यदन्यतया अध्यवसीयते इह तु न तथा ।  
भूते भाविनि प्रत्यक्षत्वेच अन्यत्वाधायवसायाभावः ।  
एतदुपदर्शयति-न हि भूतभावीति ।  
भूतम् अभूतत्वेन भाविन अभावित्वेन ना ध्यवसीयते ।  
एतद्विपर्ययो ऽपि नास्तीत्याह-अभूतभाविवेति ।  
यञ्चात्र प्रत्यक्षत्वं तदप्यन्यथा अध्यवसीयते इत्याह-न चापीति ।  
विपर्ययो ऽपि नास्तीत्याह-अप्रत्यक्षं वेति ।  
ननुभूतभाविनोः अप्रत्यक्षयोः प्रत्यक्षायमाणत्वम् अन्यथाध्यवसाय इत्यत आह-न हि प्रत्यक्षत्वमिति ।  
यदि प्रत्यक्षत्वं केवलवलस्तुधर्मः तदा भूतभाविनोरप्रत्यक्षता ।  
वर्तमानस्य तु प्रत्यक्षत्वम् इति भवेद्व्यवस्था ।  
न हि प्रत्यक्षत्वं केवलवस्तुधर्मः ।  
किं तर्हि? प्रतिपत्त्रपेक्षयैव प्रत्यक्षस्येति वस्तुधर्मता ।  
न हि प्रतिपत्तारमनपेक्ष्य वस्तुनि प्रत्यक्षता नाम काचित् ।  
अत्र प्रामाणिकसंवादायाह-यचदाहुरित्यादि ।  
यो ह्यर्थः स्वग्रहकप्रतिपत्तुः ज्ञानप्रकाशं स्वान्वयव्यतिरेकावनुकारयति ।  
स्वयमस्ति चेत् ज्ञानप्रतिभासो ऽस्ति, नास्तिचेन्नास्तीति व्यवस्थापयति ।  
स प्रत्यक्ष इत्यर्थः ।  
अतः प्रत्यक्षत्वं न केवलं वस्तुधर्मः प्रतिपत्तुस्तु सामग्री तत्र उपयुज्यत इत्याह-केव्रलमिति ।  
असामग्रीके प्रतिपत्तरि न वस्तु प्रत्यक्षीभवतीत्येतावद्वक्तुं शक्यते ।  
न तु प्रतिपत्त्रन पेक्षेति भावः ।  
तां सामग्रीं विवेचयति- सा चेति ।  
लोकयात्रायां लौकिकार्थं प्रत्यक्षीकरणे देशकालादिव्यवधानादतीन्द्रियेर्ऽथे योगिनाम् ऐकाग्षात्मकभावनारूपा ।  
साक्षात्करणसामग्री काव्यवस्तुगतमत्यद्भुतत्धं योजयति-(सा चेति । )  अत्यद्भुतानि हि वस्तूनि आदरप्रत्ययेन हृदि सन्धार्यमाणानि तथा भावनां प्रयोजयन्ति ।  
इत्थं च सतिलिकयात्रायां वर्तमानार्थसाक्षात्करणसामग्री चक्षुरादिर्योगिनां काव्यतत्त्वविदां चातीतानागतार्थसाक्षात्करणभावना ।  
अतो योगिवत् काव्यतत्त्वविदामतीतार्थसाक्षात्कारो नान्यथाध्यवसाय इति नातिशयोक्तिः शङ्क्या ।  
ननु प्रत्यक्षतयैव प्रतीयन्ते भूतभाविन इति प्रतीयमानोत्प्रेक्षा किं न स्यादित्यत आह-नापि भूतभाविनामिति ।  
तत्र हेतुः - तस्याभिमानेति ।  
अभिमानःसम्भावना तद्रूपस्याध्यवसाय इति उत्प्रेक्षाया लक्षणम् ।  
न ह्यत्राप्रत्यक्षं प्रत्यक्षतया सम्भाव्यते ।  
किं तर्हि? प्रत्यक्षं दृश्यते ।  
अतो नोत्प्रेक्षा ।  
अनुत्प्रेक्षात्वे गमकान्तरमाह-नापि वस्त्विति ।  
पदार्थगतो हि इवार्थः उपमायाः प्रयोजको नोत्प्रेक्षात्वे गमकान्तरमाह-नापि वस्त्विति ।  
पदार्थगतो हि इवार्थः उपमायाः प्रयोजको नोत्प्रेक्षायाः ।  
तत्र हेतुः-तस्या अभिमानेति ।  
उत्प्रेक्षा हि अभिमानरूपा प्रतिपत्तॄधर्मः ।  
तस्मादभिमानगोचर एव इवार्थं उत्प्रेक्षाप्रयोजक इति भावः ।  
अत्र संवादायाह-यदाहुरित्यादि ।  
सुखादिवज्ज्ञानधर्मे ऽभिमाने ऽध्यवसायोक्तिरित्यर्थः ।  
ननु प्रतिपत्तॄधर्मो ऽध्यवसायस्तर्हि प्रयोक्तुः कवेः न स्यादित्यत आह-काव्यविषये चेति ।  
कविरपि खलु काव्ये सहृदय एव ।  
अतो नेयमुत्प्रेक्षा ।  
नन्वद्भुतदर्शनात् प्रत्यक्षत्वमिहेति काव्यलिङ्गमित्यत आह-नाप्यत्यद्भुतेति ।  
अत्यद्भुतपदार्थसाक्षात्कारो हि प्रत्यक्षायमाणत्वे हेतुः ।  
अकाव्यलिङ्गत्वे हेतुमाह-लिङ्गलिङ्गीति ।  
हेतुत्वे सत्यपि लिङ्गलिङ्गिभावेन नेह प्रतीतिः ।  
तथात्वे पारोक्ष्यं प्रसजेदिति भावः ।  
कथं तर्हि प्रतीतिरित्यत आह-योगिवदिति ।  
नन्वत्यद्भुतत्वहेतुका सचमत्कारप्रतीतिरिह पुरः स्फुरतीव ।  
अतो ऽत्यद्भुतत्वहेतुको रसवदलङ्कार एव इत्यत आह-नाप्ययमिति ।  
तत्र हेतुः -रत्यादीति ।  
परिपाट्यापि सचमत्कारप्रतीतेः पुरः स्फुरणा साधारणी, अथापि न भाविकरसवतोरभेदः ।  
कुतः? रतिहासादिचित्तवृत्तीनां तदनुरञ्जितत्वेन विभावानुभावव्यभिचारिणां च यदा परमाद्वैतज्ञानिवत् ममैव शत्रोरेवेत्यादिविशेषपरिहारात् साधारण्येन हृदयसंवादिनी प्रतीतिः तदैव रसवतो भावः ।  
विभानादीन् रसवत्प्रस्तुतौ विवेचयिष्येन हृदयसंवादिनी प्रतीतिः तदैव रसवतो भावः ।  
विभावादीन् रसवत्प्रस्तुतौ विवेचयिष्यामः ।  
इह तुभूतभाविनां प्रतीतिर्न साधारण्येन अपितु प्रतिपत्तुः ताट्स्थ्येन ।  
स्फुटतया तादस्थ्यं हि भेदः ।  
यथा साङ्ख्यादिसिद्धानां भेदे न सर्वं जानतां प्रतीतिः ।  
ननु ताटस्थ्येन प्रतीतावतीतादिस्फुटत्वं हेतुः ।  
स्फुटप्रतीतिश्च प्रमुखे निष्पत्तौ तु साधारण्यप्रतीतिरेव ।  
अतः कथं भाविकमित्यत आह- स्फुटप्रतिपत्तीति ।  
स्फुटप्रतिपत्तिनिमित्तकस्फुटप्रतीत्युत्थापितभाविकहेतुक इत्यर्थः ।  
"मुनिर्जयति"त्यादौ हि कुम्भसम्भवादिवृत्तमादौ ताटस्थ्येन अतीतादिरूपतया प्रतीयते तदैव भाविकसिद्धिः ।  
अथोक्तरकालं प्रतिपत्तॄप्रतीतेः ताद्रूप्यापत्त्या विभावादीनां साधारण्ये रसवान् भाविकहेतुकःस्यात् ।  
न चैतावता भाविकापलापःशक्यत इति यावत् ।  
नन्विह सुन्दरवस्तुस्वभावश्चेन्न वर्ण्येत ततस्तदप्रत्यक्षायमाणता ।  
अतःस्वभावोक्तिरित्यत आह-नापीयमिति ।  
तत्र हेतुः - तस्यां लौकिकेति ।  
स्वभावोक्तेर्हि लौकिकानामेव वस्तूनां यःसूक्ष्मो धर्मः प्रेक्षावत्प्रतिभैक समधिगम्यस्तस्य वर्णने हृदयसंवादःसाधारण्येन ।  
इह पुनरत्यद्भुतत्वेनालौकिकानां वस्तूनां प्रतीतिः तटस्थतया ।  
अतो हृदयसंवादातिरिक्तानामंसानां वैलक्षण्यम् ।  
ननु लौकिकवस्तुप्रतीतिसाधारण्ये स्वभावोक्तिः, अलौकिकवस्तुप्रतीतिस्फुटत्वेतु भाविकमिति व्यवस्था ।  
यदि लौकिकवस्तुप्रतीतेःस्पुटत्वं तदा किं स्यादित्यत आह-क्वचित्त्विति ।  
लौकिकवस्तुबलात् स्वभावोक्तिः ।  
स्फुटत्वप्रतीतिबलात् भाविकमतःसङ्करः ।  
हृदयसंवादसाधारण्यात् स्वाभावोक्तिरसवतोर्यो ऽयमभेदः प्रसङ्गात्प्रतीतस्तत्र विवेचयति-न च हृदयसंवादेति ।  
स्वभावोक्तौ रसवति च यद्यपि साधारण्येन हृदयसंवादःसचेतसां, तथापि नानयोरभेदः ।  
तत्र हेतुः - वस्तुस्वभावेति ।  
सत्यपि साधारण्ये वस्तुस्वभावस्य संवादः स्वभावोक्तौ रसवति तु चित्तवृत्तेः ।  
वस्तुस्वभावचित्तवृत्तिरूपत्वात् अनयोःसम्पाते तु सङ्करः इत्याह-उभयसंवादेति ।  
समावेशःसङ्करः ।  
समावेशघटने लिङ्गमाह-यत्र वस्तुगतेति ।  
यत्र चित्तवृत्तिसंवादवति विषये वस्तुगतसूक्ष्मधर्मवर्णना स्यादित्यर्थः ।  
अन्यत्रत्विति ।  
सूक्ष्मवस्तुधर्मवर्णनाविरहिणि चित्तवृत्तिसंवादमात्रशालिनि विषये रसवानेव ।  
ननु व्यस्तसम्बन्धरहितसन्दर्भसमर्पितत्वमिह लक्षणं तथात्वे च प्रसादाख्यो गुण एवेत्यत आह-नाप्ययं शब्देत्यादि ।  
इह यद्यपि झटित्यर्थसमर्पणं शब्दानाकुलत्वहेतकः अथापि नायं प्रसादः ।  
तत्र हेतुः - तस्य हि स्फुटा स्फुटेत्यादि ।  
स्फुटो ऽस्तु वाक्यार्थो अस्फुटो वा ।  
तदुभयगतत्वेन झटिति समर्पणं प्रसादस्वरूपम् ।  
यदाह - शुष्केन्धनाग्निवत् स्वच्छ्रजलवत् सहसैव यत् ।  
व्याप्नोत्यन्यत् प्रसादो ऽसौ सर्वत्र विहितस्थितिः ॥  
इति ॥  
अत्र शुष्केन्धनाग्निवदित्यस्फुटं वाक्यार्थं प्रस्युपमोक्तिः स्वच्छ्रजलवदिति स्फुटं प्रति ।  
अतःसर्वत्र विहित स्थितित्वेन झटिति समर्पणं रूपं प्रसादस्य ।  
अस्य तु प्रसादे झटिति समर्पितस्य स्फुटत्वेन प्रतीतौ सत्यां समनन्तरं स्वरूपप्रतिलम्भः ।  
स्वरूपं हि अस्यश्रोतरि कविगतभावप्रतिबिम्बनं पौनःपुन्येन चेतसि विनिवेशस्वभावभावनात्मकं वा ।  
तथाविधस्य तु प्रतिबम्बनं स्फुटप्रतीत्युत्तरकालमेव ।  
अतः प्रसादो ऽस्याङ्गत्वेन प्राक्सिद्धिकः ।  
अयं तु तदुपकृत(स)मनन्तर(स्व)सिद्धिकः ।  
ततो ऽन्य एव ।  
अदो न कुत्रचिदन्तर्भीव इति निगमयति-तस्मादयमिति ।  
सर्वोत्तीर्णः भ्रान्त्यादिषु प्रसादगुणान्तरशङ्कितेष्वेकत्रापि नान्तर्भावयितुं शक्य इत्यर्थः ।  
इत्थं लक्षणतो ऽस्यनानुपपत्तिः काचित् ।  
लक्ष्यतो ऽपि प्राचुर्यमित्याह-लक्ष्ये चायमिति ।  
मुनिर्जयतीति ।  
मननात् मुनिः ।  
योगीन्द्रत्वान्महात्मा ।  
स्वयं तु कुम्भसम्भवः ।  
तथाविधेन येन एकस्मिन्नेव चुलुके पिपासोद्धृतनिरवशेषार्णवार्भ्भसि प्रसृतिगर्ते दिव्यौ अमानुषानुभावातिशयौ विष्णोर्दशावतारेषु प्रसिद्धापदानौ मत्स्यकच्छ्रपौ यदृच्छ्रया चुलुकान्तर्भावात् पर्याकुलं लुठन्तौ दृष्टौ ।  
अत्रातीतवृत्तो ऽपि मुनिः अलौकिकत्वेनात्यद्भुतःसन्नादर प्रत्ययेन हृदि सन्धार्यमाणत्वात् अनाकुलसन्दर्भसमर्पितत्वाच्चप्रत्यक्षायमाणः तथाविधं कविभावं प्रतिपत्तॄषु प्रतिबिम्बयति पौनःपुन्येन चेतसि भावनां विनिवेशयतीति भावकत्वम् ।  
प्राचुर्यार्थमुदाहरणान्तराणि-यथा वा हर्षचरितेत्यादिना ।  
हर्षचरितप्रारम्भे हि देवीं सरस्वतीं अभिशत्पवते क्रोधमुनये क्रुद्धानां वेदानां स्वरूपम् उपवर्णितम् ।  
यथा - "रोषविमुक्तवेत्रासनैरोङ्कारमुखरमुखैरुत्क्षेपडोलायमानजटाभारभरि तदिग्भिः परिकरबन्धभ्रमितकृष्णाजिनपटच्छ्रायाश्यामायमानदिवसैरमर्षनि ः श्वासडोलाप्रेङ्खोलितब्रह्मयोकैः सोमरसमिवस्वेदविसरव्याजेन स्त्रवद्भिः अग्रिहोत्रपवित्रभास्मस्मेरललाटपट्टकुशतन्तुचीवरीभिराषाढिभिः प्रहरणीकृतदण्डकमण्डलुमण्डलैः मूर्तैः चतुर्वेदैरिति" ।  
योजनायाह-अत्र हि प्रत्यक्षमिवेति ।  
ननु वर्णानावशात् प्रत्यक्षायमाणत्वं किं भाविकविषयः आहोस्विदनुभावविशेषात्प्रत्यक्षायमाणस्य सतो वर्णनमित्यत आह-अयं त्वत्रेत्यादि ।  
लेश इत्यल्पावशिष्टता आह-वर्णानावशादिति ।  
भणितिमाहात्म्यमाविष्करोति - प्रत्तयक्षायमाणस्यैवेति ।  
भणितिमाहात्म्यनैरपेक्ष्येण निजानुभावविशेषादेव प्रत्यक्षायमाणत्वमनुसन्धत्ते ।  
अनातपत्रो ऽपीति ।  
अत्र अनातपत्रो ऽपि सितातपत्रैरिव वृतत्वमचामरस्यापि बालव्यजनेनैवोपलक्षितत्वम् ।  
अनुभावविशेषादेव प्रत्यक्षायमाणत्वं वर्ण्यते न तु वर्णनावशात्प्रत्यक्षायमाणता ।  
इत्थं विषयद्वये अवस्थिते भाविकम् एकत्रैवेत्याह-अत्र प्रथमप्रकारेति ।  
न प्रकारान्तरगोचर इति यदुक्तं तत्र हेतुः - कविसमर्पितानामिति ।  
ये हि कविना प्रतिभया समर्प्यन्ते मुखादौ चन्द्रत्वकमलत्वादयो धर्मास्तेषामेवाङ्कलारत्वम् ।  
न तु परमार्थतःसन्निविशिष्टानां हिमांशुलावण्यादीनाम् ।  
अतो द्वितीयप्रकारे प्रत्यक्षायमाणत्वं वस्तुसन्निवेशीति न भाविकालङ्कारः ।  
युक्त्यन्तरेणापि द्रढयितुमाह-अपि च शब्दानाकुलतेत्यादि ।  
चकारादभूतभावित्वादयः शब्दानाकुलता चेति हेतवो भामहानुशासने उद्भटलक्षणे च अनाकुलत्वरूपं यदेतद्व्यस्तसम्बन्धरहितशब्दसमर्पितत्वं प्रत्यक्षायमाणात्वप्रतिपादकमुक्तं तत् कथं प्रयोजकीभवेत् ।  
वस्तुमन्निवेशिधर्मगतत्वेनापि भाविकसम्भवे निष्प्र योजनमेव स्यात् ।  
अतो न द्वितीयप्रकारे भाविकमिति निगमयति-तस्माद्वास्तवमेवेत्यादि ।  
अत्र उत्तरे प्रकारे ननु वास्तवे ऽपि सौन्दर्ये लौकिकतया मा भूद्विच्छित्तिः ।  
कवेः ककविनिबन्धस्य वा वक्तुः निबन्धवशादस्त्येव सकलव्यवहर्तृगोचरीभातता दुरपह्नवाविच्छित्तिः ।  
तत्र कुतो न भाविकमित्यत आह-यदि तु वास्तवमपीत्यादिना ।  
यदि वस्तुसन्निवेश्यपि सौन्दर्यनिबन्धवशात् सविच्छित्तिकं प्राञ्च आचार्याः स्वभावोक्तिवदलङ्कारतया वर्णयेयुः तदा अयमपि वास्तवसौन्दर्यविषयतया समाशङ्कितो भाविकप्रकारो नातीव दुःश्लिष्ट एव सत्यां सामग्याम् ।  
अयमिहाशयः-यथा हि स्वभावोक्तिः वास्तवसौन्दर्यावलम्बिनी वस्तुस्वभावसौक्ष्म्यात् साधारण्येन सचोतनसंवादाच्च विच्छित्तिमती वर्णिता तथैव वास्तवसौन्दर्यावलम्बितया निबन्धा द्विच्छित्ति विशेषो ऽयमलङ्कारतया वर्णनीय एव ।  
तथा च सतिभूतभावित्वादि सामग्रीसद्भावे ऽन्यकल्पनागौरवादयमपि भाविकप्रकार इति उन्मीलनं योग्यतया सुशकमेव ।  
उन्मीलिता श्चोल्लेखभावोदयसन्धिशबलतादय अतिप्रथन स्वातन्त्र्ये ऽपि चिरन्तनसमयव्यतिक्रमः स्यादिति ।  
अमुमेवाशयमाविश्चिकीर्षुः अभियुक्तसंवादायाह-अतैवेत्यादि ।  
भूतभाविनः प्रत्यक्षा इव यत्र क्रियन्ते इत्येतावदेव भाविकलक्षणमकारि यैः खलु तैरशब्दानाकुलत्वादिव लक्षणत्वेनोक्तम् ।  
नापि वा वस्तुसन्निवेशिनः ।  
सौन्द्रर्यस्यनिबन्धाद्विच्छित्तिः स्वभावोक्तितुल्यनयशालिनी अलङ्कारत्वेन प्रसिञ्जिता ।  
अतो भूतभाविप्रत्यक्षवद्भाविकलक्षणस्य भाविकस्य शब्दानाकुलत्ववास्तव सौन्दर्यावलम्बेनापि भाविकप्रभेदो ऽभ्यनुज्ञायते ।  
यत इत्थं स्वभावोक्तिप्रतियोगितया मीमांसा प्रवर्तयितव्या, अतः सम्प्रति सङ्गतिमाह--स्वभावोक्त्या किञ्चिदिति ।  
वास्तवसौन्दर्यत्वं सादृश्यम् ।  
तच्च लौकिकत्वसूक्ष्मत्वस्फुटत्वसाधारण्यताटस्थ्यप्रतीत्तयादिभिः वैधर्म्यप्राचुर्यात् अल्पकमित्यभिसन्धायोक्तं-किञ्चिदिति ।  
सत्यपि सादृश्यं किञ्चिन्मात्रं अथापि न्यायसञ्चारायेहास्माभिः लक्षणमस्य कृतम् ।  
यो ऽयं प्रत्यक्षवद्भावस्त्वतीतानागतार्थयोः ।  
तद्भावबिम्बनाच्चित्ते विनिवेशाच्चभाविकम् ॥  
नाविपर्ययतो भ्रान्तिः साक्षात्त्वान्नेतिवृत्तकम् ।  
अन्यत्वानध्यवसितेर्नचात्रातिशयोक्तिता ॥  
न परं वर्तमानार्थं धर्मः प्रत्यक्षतेष्यते ।  
प्रतिपत्र्तनपे क्षायां प्रत्यक्षत्वपरिक्षयात् ॥  
प्रत्यक्षत्वे च सामग्री भावनाद्भुतवस्तुजा ।  
प्रत्तयक्षत्वं न सम्भाव्यमिह नोत्प्रेक्षणं ततः ॥  
अलिङ्गलिङ्गभावाच्च काव्यलिङ्गं न चेष्यते ।  
ताटस्थ्यात्स्फुटसंवित्तेः न तदा रसवद्भ्रमः ॥  
पश्चात्साधारणीभावे रसवांस्तन्निमित्तकः ।  
स्फुटत्वान्नर स्वभावोक्तिर्लोकोत्तीर्णस्य वस्तुनः ॥  
स्वभावोक्तेः रसवतो भेदःसंवादभेदतः ।  
न प्रसादगुणश्चैतद्यस्यादौत्तरकालिकम् ॥  
वास्तवे ऽपि हि सौन्दर्ये योग्यत्वादस्य सम्भवः ।  
चिरन्तनानुरोधात्तु तथा व्यक्तं न कीर्तितम् ॥  
भाविके बुद्धिसंवादो मया स्याद्यदि कस्यतचित् ।  
व्याख्याशिल्पस्य निकषः स मे धीमान्भविष्यति ॥  
उदात्ताय सूत्रम्-  
  
  
समृद्धि मद्धस्तुवर्णनमुदात्तम् ॥ रुअस्स्_८० ॥  
  
  
समृद्धिमतो वस्तुनः कविप्रतिभोत्थापितैश्चर्य वर्णनमुदात्तालङ्कारः ।  
ससङ्गतिकं व्याचष्टे-स्वभावोक्तावित्यादिना ।  
यथावस्थितत्वं लौकिकत्वम् ।  
आरोपितत्वं ककविकल्पितत्वम् ।  
अव(सरः) प्रात्पिः ।  
ऐश्वर्यलक्षितमिति लक्ष्यपदनिरुक्तिः ।  
मुक्ताः केलीति-विसूत्रता छ्रिन्नसूत्रता ।  
सम्मार्जनीभिः प्राङ्काणासीम्नि कृताः यत्कर्षन्तीति वाक्यार्थपरामर्शः ।  
यदेतत्कर्षणं तत्त्यागलीलायितमित्यर्थः ।  
उदात्तं तु समृद्धस्य वस्तुनः कविवर्णनम् ।  
उदात्तान्तराय सूत्रम्-  
  
  
अङ्गभूतमहापुरुषचरितञ्च ॥ रुअस्स्_८१ ॥  
  
  
पूर्वमैश्वर्ययोग उदात्तत्वम् ।  
इह पुनश्चरितस्य उदात्तत्वम् ।  
अतःशब्दसाम्यात्सङ्गतिः ।  
तदेतदाह-उदात्तशब्देत्यादि ।  
तदिदमिति-अत्रारण्यं तद्वृत्तान्तः पातादङ्गी, यद्वृत्तान्तःपातात् रामचरितमङ्गम् ।  
तदेतदाह-अत्रारण्य इति ।  
अस्य चेह कीर्तनं दर्शनान्तरानुसारेण ।  
ध्वनिदर्शने तु द्वितीयोदात्तविषये रसवदादय एव ।  
विवेचयिष्यते चैतत् ।  
अङ्ग्यन्तरे ऽङ्गतापन्नं महच्चरितलक्षणम् ।  
द्वितीयोदात्तविषयो व्यात्पो रसवदादिभिः ॥  
रसवदाद्यर्थं सूत्रम्-  
  
  
रसभावतदाभासतत्प्रशमानां निबन्धे रसवत्प्रेयऊर्जस्वसमाहितानि ॥ रुअस्स्_८२ ॥  
  
  
विभावादिभिः अभिव्यञ्जितोरत्यादिभावो रसः ।  
तथा विभावानुभावैः सूचिता व्यभिचारिणः देवताविषया रतिश्च भावः ।  
तावेवाविषयप्रवृत्तावाभासौ ।  
प्रयास्यदवस्था तु प्रशमः ।  
एषां चतुर्णामुपनिबन्धे परिपाट्या रसवान् प्रेयः ऊर्जस्वि समाहितमिति अलङ्कारा इति सूत्रार्थः ।  
ससङ्गतिकं व्याचष्टे-उदात्ते महापुरुषेत्यादिना ।  
तदलङ्काराणां चित्तवृत्तिविच्छित्त्यात्मनामलङ्काराणामित्यर्थः ।  
अत एवेति ।  
यतश्वत्वारो ऽपि चित्तवृत्त्यात्मानः अतःसमानयोगक्षेमतया युगपदेकसूत्रक्रोडीकारेण लक्षिताः ।  
रसस्वरूपं विवेचयति-तत्र विभावेति ।  
रतिहासशोकादीनां वासनात्मनां स्थायिभावानां यानि लोके कार्यकारणसहकारीणि तानि काव्ये सन्दृब्धानि नाट्ये चाभिनीतानि गुणालङ्कारमहिम्ना चतुर्विधाभिनयमहिम्ना च विभावना दनुभावनाद्विशिष्याभिमुख्यचरणाच्च विभावानुभावव्यभिचारिणा उच्चन्ते ।  
तैः प्रकाशितो व्यञ्चितो रत्यादिः सामाजिकचित्तवृत्तिविशेषः शृङ्गारादिको रस इति दिक् ।  
विशेषः सम्प्रदायप्रकाशिन्यादौ ज्ञेयम् ।  
इहानुपयोगान्न प्रपञ्च्यते ।  
भावस्वरूपमाह-भावो विभावेत्यादि ।  
विभावानुभावाभ्यामिति ।  
व्यभिचारिव्यञ्जने व्यभिचार्यन्तराभावोव्यञ्जितः ।  
विभावानुभावाभ्यां व्यञ्जितो व्यभिचारि वाक्यार्थीभावदशायां भाव उच्यते ।  
सो ऽपि त्रयस्त्रिंशद्भेदः ।  
निर्वेदग्लान्यादिरूपतया ।  
तथा कान्ताव्यतिरिक्ते देवतादिविषये व्यञ्जितो रत्यादिरपि भावः ।  
तस्माद्वूयभिचारिस्थाय्यात्मकतया भावो द्विजातिको ऽवगन्तव्यः ।  
यदाह- रतिर्देवादिविषया व्यभिचारी तथाञ्जितः ।  
भावः प्रोक्तः॥॥॥॥॥॥॥॥॥॥॥ ॥  
आभासयोःस्वरूपमाह-तदाभासो रसेत्यादि ।  
तच्छब्देन रसभावप्रत्यवमर्शः ।  
आभासीभावस्तु अविषयप्रवृत्त्यानौचित्यात् ।  
भावप्रशमस्वरूपमाह-तत्प्रशम उक्तेत्यादि ।  
उक्तभावप्रकाराणां निवृत्तौ प्रयास्यदवस्था भावप्रशम उच्यते ।  
ननु रसे ऽपि प्रशमः किं नोच्यते इत्यत आह-तत्रापीत्यादि ।  
रसस्य हि अखण्डनिरन्तरायप्रतीति चर्वणीयस्य परमविश्रान्तिरूपत्वात् मध्ये प्रयास्य दवस्था दुर्लक्ष्येति रसव्यतिरिक्तपरिशिष्टभेदविषयो ऽयं प्रशमो द्रष्टव्यः ।  
एषां च रसभावादीनामुपनिबन्धे परिपाट्या रसवदादयो ऽलङ्काराः ।  
चत्वार्यपि लक्ष्यपदानि निर्वक्ति-रसो विद्यत इत्यादिना ।  
यत्र हि व्यञ्जनोपस्कृते ऽर्भिधादिव्यापारात्मनि निबन्धे रसो ऽस्ति तद्रसवत् ।  
प्रियतरनिबन्धनमेव प्रेयोज्ञेयम् ।  
ऊर्जो बलं तद्योगिनिबन्धनमेव ऊर्जस्वि ।  
ननु निबन्धने बलं नाम किमित्यत आह-अनौचित्येति ।  
रसस्यानौचित्येन प्रवृत्तत्वात् दौर्बल्यम् ।  
निबन्धने तु तदुपकृते बलयोगः ।  
समाहितः परिहारः ।  
कस्य? प्रकृतत्वादुक्तस्य भावभेदस्य यस्य प्रशम इत्यपि पर्यायः ।  
ननु रसवदादिना द्वितायोदात्तस्य च का कक्ष्येत्यत आह-तत्र यस्मिन्नित्यादि ।  
यत्र हि भामहादिदर्शने वाक्यार्थीभावात् प्रधानभूता एव रसादयो रसवदाद्यलङ्काराः तत्र अङ्गभूतरसादिविषय उपपद्यते ।  
कल्पो(?)द्वितीय उदात्तालङ्कारः ।  
यस्मिम्मस्तु रसवदादिरलङ्कारो अङ्गभूतरसादिविषय एव अङ्गिनस्तु रसादेरलङ्कार्यभावापन्नस्य रसभावादिध्वनिरूपतया व्यात्पत्वात् तत्र धव निदर्शने द्वितीयस्याङ्गभूतमहापुरुषचरितलक्षणस्योदात्तालङ्कारस्य विषयो नावशिष्यते ।  
कुत इत्यत आह-तद्विषयस्येति ।  
इयमिह प्रक्रिया ।  
यत्र रसादयो वाक्यार्(थी)भूताः तत्र रसवदादयो ऽलङ्कारा इत्यलङ्कारमात्ररसिकानां भामहादीनां दर्शने ।  
यदा तु अवाक्यार्थीभावादङ्गभूतो रसादिः, तदाङ्गभूतमहापुरुषचरितलक्षणो द्वितीय उदात्त उपपद्यते नाम ।  
ध्वनिदर्शने तु काव्यात्मनो रसादेः प्राधान्यदशायां अलङ्कार्यत्वादलङ्कारभावानुपपत्तौ अङ्गभूता रसादयो रसवदाद्यलङ्काराः ।  
तथा च सति रसभावादिनायकमहापुरुषचरिताविर्भावो ऽपि रसभावाद्यङ्गभावानतिरेकी व्यङ्ग्यव्यञ्जकमन्बन्धात् ।  
व्यञ्जकं हि महापुरुषचरितम् ।  
व्यङ्ग्यं रसभावादि ।  
व्यङ्ग्यभावाविनाभूताङ्गभावं रसवदलङ्कारस्यैव विषयः ।  
व्यञ्जकमात्र विश्रान्तानां अनवगाढधियां द्वितीयोदात्तभ्रम इति ।  
किं हास्येनेति-स्वप्नदृष्ट नायकं स्वरूपसन्दर्शननिह्नवपरिहासप्रवृत्तं मन्यमानस्य रिपुस्त्रीजनस्योक्तिवर्णनम् ।  
किं हास्येन चिरात्प्रात्प्रःसन् पुनर्मे दर्शनं न प्रयास्यसि? निष्करुणता तवेयं प्रात्पिसमकालमेव प्रवासरुचिता इत्युदीरयन्नेवतमदृष्ट्वा "केनासि दूरीकृतः"इति वदन् व्यासक्तकण्ठग्रहो बुद्ध्वा रिक्तबाहुलयचस्तारं रोदितीति ।  
अत्राङ्गाङ्गिनौ द्वावपि रसावङ्गी रसः ।  
रसवान् मतान्तरे ।  
स्वमते त्वङ्गभूतो रसवान् ।  
अत उदाहरणमेतन्मतद्वयार्हम् ।  
तदेतदभिसन्धायाह-एतन्मतद्वये ऽपीति ।  
तदेतद्विभज्य दर्शयितुमाह-अत्र वाक्यार्थीभूत इति ।  
वाक्यार्थीभावात् करुणे रसवान् ।  
मतान्तर इति शेषः ।  
अङ्गभावाद्विप्रलम्भशृङ्गारो रसवान् ।  
अस्मन्मत इति शेषः ।  
एवंविधे हि विषये वाक्यार्थीभावात् अङ्गिनं रसं रसवन्तमन्ये प्रतिपेदिरे ।  
अङ्गिभूतं तु द्विततीयोदात्तम् ।  
ध्वनिदर्शनविदस्तु अङ्गिनो अलङ्कार्यतां अङ्गिभूतस्य रसवदादिरूपतां द्वितीयोदात्तासम्भवं च सिद्धान्तितवन्तः ।  
इयं च प्रक्रिया रसान्तरेष्वपि ज्ञेयेत्याह-एवं रसान्तरेष्विति ।  
उदाहार्यं उदाहर्तुमर्हं शक्यम् ।  
प्रात्पकालता वोदाहरणस्य ।  
अर्हे शक्ये प्रात्पकालतायां च कृत्यः ।  
इत्थं रसवदलङ्कारे मतद्वयं कक्ष्यानिभागेनोदाहृतम् ।  
प्रेयो ऽलङ्कारादौ तु विशेषांशस्तु ज्ञात इति साधारण्येनोदाहीर्षुराह-प्रेयो ऽलङ्कारादाविति ।  
गाढालिङ्गनेति ।  
मानद मानखण्डन मामेत्यर्धोक्त्या भावावसानहर्षः प्रत्याय्यते ।  
लक्ष्ययोदजनायाह-अत्र नियिकाया इति ।  
हर्षाख्यो व्यभिचारिभावः सम्भोगशृङ्गारम्प्रति गुणात्वात् प्रेयो ऽलङ्कार इति शेषः ।  
व्यभिचारिभावः सम्भोगशृङ्गारम्प्रति गुणात्वात् प्रेयो ऽलङ्कार इति शेषः ।  
व्यभिचार्यन्तरायोदाहरति-तद्वक्त्रेति ।  
अत्र चिन्तालक्षणोव्यभिचारी विप्रलम्भशृङ्गाराङ्गतया प्रेयान् ।  
तदेतदाह-अत्र चिन्ताख्या इति ।  
अलङ्कारान्तरभ्रमौ मा भूदेति पर्यायमस्याह-एष एव चेति ।  
प्रेयान् भावालङ्कारश्चेति पर्यायौ ।  
भावशान्त्युदयादिभ्यो ऽस्य भेदमाह-भावस्य चात्रेति ।  
स्थितिरूपतायां भावालङ्कारः ।  
शान्त्युदयाद्यवस्था तु पृथगलङ्कारा इति भावः ।  
कौ तौ शान्त्युदयाविति अत आह-शान्त्युदयेति ।  
शान्त्यवस्था ऊर्जस्वी समनन्तरं समाहितत्वेन वक्ष्यते ।  
उदयावस्था तु सन्धिशबलताभ्यां सह पृथगलङ्कारत्वेनेत्यर्थः ।  
दूराकर्षणेति ।  
कालकलामपि नावस्थितिं प्रकुरुते ।  
अत्र विप्रलम्भशृङ्गारो ऽनौचित्येन प्रवृत्तः देव्याःसीताया अविषयत्वाद् ।  
अतो रसं गुणीकृत्य निबन्धनमेव बलादिति ऊर्जस्वी ।  
औत्सुक्यव्यभिचारिणो ऽप्यनौचित्यात् प्रेयो ऽलङ्कारसङ्करः ।  
तदेतदभिप्रेत्याह-अत्र रावणस्येत्यादि ।  
शान्त्यवस्था लक्ष्यत इति प्रतिज्ञातमुदाजिहीर्षुराह-समाहितं यथेति ।  
अक्ष्णोरिति ।  
उत्क्षुभितेनाश्रुणा पर्याविलो ऽरुणिमा चक्षुषोरपगत इत्यादिना रोषापगमः ।  
कटाक्षविलासतारकातारल्याद्यनाविर्भावात् प्रसराप्रदानम् ।  
अतः प्रशाम्यदवस्था कोपस्येत्याह-अत्र कोपस्येति ।  
इत्थं व्यभिचार्यन्तेरे ऽपि प्रशमो ज्ञेय इत्याह-एवमन्यत्रापीति ।  
रसभावगुणीभावादनौचित्यप्रवृत्तितः ।  
रसवत्प्रेयऊर्जस्विसमाहितचतुष्टयम् ॥  
रसवत्त्वप्रियत्वाभ्याम् ऊर्जःप्रशमयोगतः ।  
निबन्धनं रसवदाद्याख्यां सम्प्रतिपद्यते ॥  
भावोदयाद्यर्थं सूत्रम्-  
  
  
भावोदयसन्धिशबलताश्च पृथगलङ्काराः ॥ रुअस्स्_८३ ॥  
  
  
उक्तसर्वालङ्कारान्यत्वात् सर्वालङ्कारशेषतयौतत् त्रयोक्तिः ।  
पृथग्रसवदादिविविक्तविषयतयेत्यर्थः ।  
व्याचष्टे-भावस्याङ्कुररूपेत्यादि ।  
अङ्कुररूपस्योद्गमदशोदयः ।  
विरुद्धयोः तुल्यकक्ष्यतया विनिवेशनं सन्धिः ।  
पूर्वपूर्वोपमर्देन बहूनामुत्तरोत्तरनिबन्धःशबलता ।  
पृथक्प्रतिपादने हेतुमाह-एतत्प्रतिपादनं चेति ।  
केवलालङ्कारत्वात्संसृष्टिसङ्करवैलक्षण्यम् ।  
तयोः सम्पृक्तत्वं स्वरूपमित्याह-संसृष्टिसङ्करयोर्हीति ।  
एकस्मिन्निति-विपक्षनामग्रहणं ग्लपितत्वे, ग्लपितत्वमावेगे, आवेगो ऽवधीरणे,, अवधीरणं प्रियतमतूष्णीम्भावे, तूष्णीम्भावस्तु पुनर्वीक्षणे हेतुः ।  
अत्रौत्सुक्यं भावस्योदयः तस्य च गुणभाव इह विवक्षणीयः ।  
वामेन नारीति ।  
वामेन करेण प्रियतमाया नयनाश्रुधारां दक्षिणीन कृपाणाधारां प्रमार्जयन् कर्तव्यमूढो ऽभूदित्यत्थः ।  
अत्र रतिभावरणौत्सुक्ययोः सन्धिः ।  
तदेतदाह-अत्र स्नेहाख्य इति ।  
स्नेहग्रहणादृते शृङ्गारस्थायितामाह भाविस्थायित्वे (भावः, अस्ययित्वे?) तु रतिः प्रीतिमात्रम् ।  
क्काकार्यमिति ।  
अत्र क्काकार्यं क्व च शशलक्ष्मणः कुलमिति वितर्कः ।  
भूयो ऽपि दृश्येत सा इति औत्सुक्यम् ।  
श्रुतं दोषप्रशमायेति मतिः ।  
अहो कोपे ऽपि मुखं कान्तमिति स्मृतिः ।  
किं वक्ष्यन्त्यपकल्मषा इति शङ्का ।  
स्वप्ने ऽपि दुर्लभेति दैन्यम् ।  
चेतः स्वास्थ्यं उपेहीति धृतिः ।  
को धन्यो ऽधरं पास्यतीति चिन्ता ।  
अत्रोत्तरोत्तरेषां पूर्वपूर्वोपमर्देन अवस्थानात् शबलता ।  
तदेतदाह-अत्र वितर्केत्यादि ।  
तानिमान्निगमयति-तदे[त]इत्यादि ।  
स्थितिप्रशमवद्भावस्योदयःसन्धिरेव च ।  
शाबल्यं च गुणीभावे पृथक्पृथगलङ्क्रिया ॥  
सङ्करसंसृष्टी प्रस्तुष्टूषुराह-अधुना एषामिति ।  
संश्लेषःसम्बन्धः ।  
तस्यद्वैविध्यमाह-तत्र संश्लेष इत्यादि ।  
भेदकोटेरुद्भटतायां संयोगन्यायः अनुत्कटत्वे तु समवायन्यायः ।  
दृष्टान्तेन न्यायभेदमवस्थापयति-तिलतण्डुलन्यायः क्षीरनीरसादृश्यमिति च ।  
उभयमपि परिपाट्या सूत्रयितुमाह-क्रमेणेति ।  
  
  
एषां तिलतण्डुलन्यायेन मिश्रत्धे संसृष्टिः ॥ रुअस्स्_८४ ॥  
  
  
व्याचष्टे-उक्तालङ्काराणामित्यादि ।  
य एते अनुप्रासादयो भावशबलतान्ताः पृथगुक्ताः तेषां सम्भवानुसारेण यदि कुत्रचित् विषये सहभावः तदैते किं पृथक्पृथगेवालङ्काराः उत्त सहभाववैचित्र्यमलङ्कारान्तरमेवेति चिन्तायां सिद्धान्तयितुमाह-तत्र यथेत्यादि ।  
सौवर्ण मणिमयानां पृथक् चारुत्वहेतुत्वे ऽपि संश्लेषतो यथा चारुत्वान्तरं तथानुप्रासादीनां अप्यलङ्कारान्तरमेव ।  
संश्लेषे ऽपि भेदांशस्फुटत्वास्फुटत्वाभ्यां विच्छ्रित्तिद्वयमाह-अलङ्कारान्तरत्वे चेति ।  
तत्र सङ्करसंसृष्टी व्यवस्थापयति-पूर्वत्रेत्यादि ।  
यतोभेद उत्कटो ऽनुत्कटश्च अतो दृष्टान्तौ समञ्जसावित्याह-अत एवेत्यादि ।  
उत्कटामुत्कटत्वे भेदस्य यथार्थता ।  
संसृष्टिस्त्रिधेत्याह-तत्र तिलतण्डुलेत्यादि ।  
सङ्करः सप्रभेदं जिज्ञासितो ऽपि संसृष्ट्यनन्तरं वक्ष्यत इत्याह-सङ्करस्त्विति ।  
कुसुमसौरभेति ।  
अलकैर्व्याकुलैः लोलदृशा ।  
अत्र पूर्वार्धे भकारापेक्षया उत्तरार्धे च लकारापेक्षया वृत्त्यनुप्रासः ।  
लकलोलकलो इत्यादौ यमकमिति विजातीययोःसंसृष्टिः ।  
तथा लकलोलकलो इति कलोलकलोल इति च सजातीययमकयोरपि ।  
तदेतदाह-अत्रानुप्रासेत्यादि ।  
देवि क्षपेति ।  
अत्र नलिनीव रुचेवेति उपमाद्वयं संसृष्टम् ।  
तदेतदाह-अत्र सजादीययोरिति ।  
लिम्पतीवेत्यत्र तु विजातीयसंसृष्ठिः स्फुटा ।  
आनन्दमन्थरेति ।  
मन्थरो मन्दक्रियः ।  
हठेन बलेन ।  
अत्रोपमावृत्त्यनुप्रासयोः उभया लङ्कारयोः संसृष्टिः ।  
नन्वत्रोपमाव्यवस्था कुत इत्यत आह-पादाम्बुजमिति ।  
पादाम्बुजमिवेत्युपमाया मञ्जीरशिञ्जितयोगो व्यवस्थापकः ।  
पाद एवाम्बुजमिति रूपकपक्षेस प्रतिकूलः अम्बकूलः अम्बुजे तदयोगात् ।  
अतःशिञ्जितयोगो ऽयं पारिशेष्यादुपमां प्रसादयति ।  
निगमयति-तदेवमिति ।  
तिलतण्डुलनीत्या संश्लेषः संसृष्टिरिष्यते ।  
सा शब्दार्थोभयगतैरलङ्कारैस्त्रिधा मता ॥  
सङ्करम् उपक्षिपति-अधुनेत्यादि ।  
  
  
क्षीरनीरन्यायेन सङ्करः ॥ रुअस्स्_८५ ॥  
  
  
अधिकारमनुस्मारयति-मिश्रत्वमेवेति ।  
चर्चितं सङ्करस्वरूपमनुवदति-अनुत्कटेति ।  
तत्र त्रैविध्यायाह-तच्चेति ।  
अङ्गाङ्गीभावात् संशयादेकवाचकानुप्रवेशाच्च त्रिधा तु सङ्करोत्थानम् ।  
अङ्गुलीभिरिवेति ।  
अत्र अङ्गुलीभिरिवेत्युपमा सरोजं लोचनमिवेत्युपमां साधयति ।  
रूपकापोहनं साधने प्रकर्षः ।  
मुखशब्देन प्रारम्भवदनयोरभिधानात् श्लेषः ।  
मुखयोरभेदाध्यवसायात् श्लेषमूलातिशयोक्तः ।  
अतो ऽनयोरङ्गिभावः ।  
एवं च सति अङ्गुलीभिरिवेति या वाक्येनोक्ता या च सरोजलोचनम् इति समासेन ताभ्यामुपमाभ्यां श्लेषेण चानुगृहीता मुखम् इति अतिशयो(क्तिः)चुम्बतीवेत्युत्प्रेक्षाया अनुग्राहिका ।  
तेषां बलेन समुत्थानादुत्थिता चोत्थापकानां चमत्कानां चमत्कारकत्वहेतुः इत्यङ्गाङ्गिता ।  
अतो ऽङ्गाङ्गिभावे मिथो ऽप्युपकारप्रथनायोदाहरणान्तरम्-त्रयीमयो ऽपीति ।  
वारुणी पश्चिमा दिक् सुरा च ।  
पतनमवतरणमुपहतिश्च ।  
व्याचष्टे-अत्र प्रथम इत्यादिना ।  
अत्र वारुणीति श्लेषः त्रयीमयो ऽप्यगमदिति विरोधप्रतिभोत्थापकः तद्वाधकश्च ।  
श्लेषस्य निरवकाशत्वानङ्गीकारिणां मते द्वावपि ।  
तदनुग्राहश्च "मन्ये पतित"इति शुद्धिं प्रति हेतूत्प्रेक्षा ।  
शुद्ध्यै विवेशेति फलोत्प्रेक्षा च ।  
एतद्विशिष्योपपादयति-तथाहीत्यादि ।  
वारुणीगमनं पातादिकारणमुत्प्रेक्षितम् ।  
तत्र विरोधश्लेषा वनुप्रविष्टौ यच्च कारणोत्प्रेक्षानिमित्तं पातादिकार्यं तत्र वास्तवौ पाताग्रिप्रवेशावुपहतिहेतुकपाताग्रिप्रवेशाभ्यामभेदेन अध्यवसितौ ।  
तेन श्लेषेण सह हेतुफलोत्प्रेक्षयोरङ्गाङ्गिता ।  
ननु विरोधश्लेषयोरतिशयोक्त्युत्प्रेक्षयोश्च कुतो नाङ्गाङ्गिभाव इत्त्याह-न च विरोधेत्यादि ।  
यद्यपि श्लेषो विरिधप्रतिभोत्पत्तिहेतुः यद्यपि चातिशयोक्तिः उत्प्रेक्षानिमित्तं तथापि नानयोः श्लेषाभ्यां सहाङ्गाङ्गिभावः ।  
तत्र हेतुः-ताभ्यां विनेति ।  
विरोधातिशयोक्तिभ्यां विना श्लेषोत्प्रेक्षयोः अनुत्थानात् ।  
अतो निरवकाशयोः श्लेषोत्प्रेक्षयोर्बाधकत्वमेव ।  
नन्वभेदाध्यवसायमन्तरेणानुत्थानात् उत्प्रेक्षा वा माभूत् ।  
अतिशयोक्तिर्विविक्तौ विषयः ।  
श्लेषस्य तु विविक्तौऽस्त्येवेत्यत आह-न च मन्तव्यमित्यादि ।  
अलङ्कारान्तरविविक्तश्लेषयो नास्तीति श्लेषविवेचने वितत्यौक्तम् ।  
अतः श्लेषेण अन्यबाध इति तम्नध्यानुप्रविष्टो विरोधो ऽपि बाध्य एव ।  
अर्थालङ्कारसङ्करं निगमयति-एवमर्थेति ।  
शब्दालङ्कारेति ।  
कैश्चिदित्यवधीरणा ।  
राजतीति ।  
दानवानां रासः आक्रोशस्तदतिपातिनः ।  
सारावा तदा यत्र सेयमद्रेस्तटी राजति ।  
गजता गजसमूहः ।  
स च यूथमतिपाति अतितरां रक्षति ।  
कीदृशी? अविरतेन दानेन मदेन ।  
वरा उक्तृष्टा सा प्रसिद्धा ।  
सारा बलवती ।  
वनदा वनस्य खण्डयित्री ।  
योजनायाह-अत्र यमकेत्यादि ।  
पादावृत्तिलक्षणं यमकम् ।  
आदितो अन्यतश्च पाठे सन्दर्भैक्यादनुलोभप्रतिलोमता च ।  
तदेतदुभयं सापेक्षमिति शब्दालङ्कारसङ्करः ।  
तदेतद्दूषयति-एतत्त्विति ।  
अनावर्जकत्वे हेतुमाह-शब्दालङ्कारयोरिति ।  
यथा हि शब्दयोर्मिथो नोपकारः तथा शब्दालङ्कारयोरपि ।  
कस्तर्हिर् इदृशि विषये प्रकार इत्यत आह-शब्दालङ्कारेति ।  
मिथो ऽनुपकारात् नैरपेक्ष्यम् ।  
अतः संसृष्टिः श्रेयसी ।  
सङ्करतया चैकवाचकानुप्रवेशः स्यादित्याह-यद्वेति ।  
अतः शब्दालङ्कारपरिहारेण अङ्गाङ्गिभाव इति निर्णायति-एवमेष इति ।  
सन्देहसङ्करं विवेचयति-द्वितीय इति ।  
सन्देहं दर्शयति-यत्रोभयोरित्यादि ।  
यः कौमारेति ।  
व्याख्यातं प्राक् ।  
योजयति-अत्र विभावनेत्यादि ।  
अन्यत्र काव्यप्रकाशादौ ।  
इत्थमुपमरूपकयोः सन्देहं दर्शयितुमाह-यथा चेति ।  
यद्वाक्त्रचन्द्रेति ।  
श्मश्रुच्छ्लेन नवयौवनेनोल्लिखितो मन्त्रश्चकास्तीव ।  
योजयति-अत्र वक्त्रेत्यादि ।  
संशयस्य हेतुमाह-समासस्योभयथापीति ।  
व्याघ्रादीनामाकृतिगणात्वाद्विशिष्टगुणानां चन्द्रादीनाम् उपसङ्ग्रह इति ।  
मुखं चन्द्र इवेत्युपमासमासः ।  
"अविहितलक्षणस्तत्पुरुषो मयूरव्यंसकादिषु द्रष्टव्य"इति नीत्या ।  
मयूरव्यंसकादीनामाकृतिगणत्वात् ।  
मुखमेव चन्द्र इति रूपकसमासश्च साधकबाधक प्रमाणविरहादनयोःसन्देहः ।  
साधकबाधकान्ततरसद्भावे तु नियतपरिग्रह इत्याह-यत्र त्विति ।  
साधकबाधकस्वरूपं विवेचयति-तत्रानुकूलमिति ।  
प्रसरद्विन्द्विति ।  
बिन्दुः शुद्धाध्वोपादानमहामाया नादो ऽनाहतः तौ प्रसरतोयस्मात् सिसृक्षोस्तस्मै ।  
शुद्धम् अमृतम्, निष्कृष्टं चैतन्यं तन्मयात्मने ।  
अनन्तो देशकालाद्यनवच्छिन्नः प्रकाशो यश्च तस्मै ।  
अन्यदा तु बिन्दवः शीकराः ।  
नादो लहरीघोषः ।  
अमृतं सुधा ।  
अनन्तः शेषो मथनादौ शेषीभूतः , तेन प्रकाशः प्रथितः ।  
इह शङ्कर एव क्षीरसिन्धुरिति रूपके साधकम् ।  
दर्शयति-अत्र शङ्कर एवेत्यादि ।  
अमृतशब्दो हि सुधायां प्रचुरप्रसिद्धिकः क्षीरसिन्धावनुकूलतरर इति रूपकसमास एवायम् ।  
अमृतमयत्वं च नोपमां प्रति बाधकमित्याह-उपमायास्त्विति ।  
न बाघकं किन्तु तटस्थमिति भावः ।  
तत्र हेतुः-शङ्करे ऽप्युपचरितस्येति ।  
शङ्करत्वेनोपचरितस्य हि सिद्धो रूपकत्वसिद्धिः ।  
अत उपमोत्थापिते रूपके विश्रान्तिरिति यावत् ।  
उदाहरणान्तरेणापि न्यायमिमं द्रढयितुम् आह-यथा वेति ।  
एतान्यवन्तीति ।  
अवन्तीश्चररूपात् पारिजातात् जातानि यशोरूपाणि प्रसूनानि दिग्रूपाणां वधूनामवतंसयामि, पश्यत ।  
अत्राप्युपमाबाधवैमुख्येन रूपकसाधकं दर्शयति-अत्रावतंसनमिति ।  
बाधकार्थमुदाहरति-शरदीवेति ।  
हरिः सिंहो विष्णुश्च ।  
उपमाबाधकं दर्शयति-अत्र विन्ध्य इत्यादि ।  
विनिद्रजृम्भितहरित्वं हि साधारणमुपमासमासं बाधते ।  
उपमितं व्याघ्रादिभिः सामान्याप्रयेगे इति वाचनात् ।  
ननु रूपकसिद्धिसाधकाभावे कथमित्तयत आह-अतश्च पारिशेष्यादिति ।  
ननु शरदीवेति समभिव्याहृतेयम् उपमा कथं नोपमासाधिकेत्यत आह- नतु शरदीवेति ।  
न्यायतो वाक्यार्थीभूतं रूपकमाभासत एकदेशविर्तिन्युपमा न हि बाधितुर्म् इष्टे ।  
यावता स्वयमप्याभासीभवतीति भावः ।  
अत्रोपहासायाह-न हि चाषेणेति ।  
चाषथाणां समूहः चाषमिति स्थितौ पञ्चाशब्ध्रब्दः(दे?)शषयोरभेदाश्रयणा(णो?)प्यव्युत्पन्नप्रतीतेयं चाषश्रुतिः ।  
न खलु तन्निबन्धना पञ्चाशद्रूपसमूहसिद्धिः ।  
नन्वतरथा अलङ्कारप्रक्रमभेदः स्यादित्यत आह-न ह्येकेनेति ।  
प्रकान्तेनैकेनैव निर्वहणीयमिति नैषा राजाज्ञा येन दृष्टबाध आशङ्क्यते ।  
यल्लङ्घनेनदृष्टबादृष्टयोर्द्वयोरपि बाधःस्यात् यतो न्यायो ऽयमित्यतत आह-नाप्येष इति ।  
प्रक्रान्तेन निर्वहणीयमिति न सार्वत्रिको न्यायः ।  
किन्तु विशेषा विवक्षायामेव ।  
इह तु उत्तरोत्तरं प्रकर्षविवक्षेति उपमापेक्षया रूपके साम्यप्रकर्षः ।  
अतो ऽवयवगतोपमापरित्यागेन वाक्यार्थी भूतरूपक परिग्रह एवोचितः ।  
विपर्ययस्तु साम्यनिकर्षाद्दुष्ट एव ।  
तदेतत्प्रत्युदाहरणेन द्रढयति-येनेन्दुरिति ।  
अत्रेन्दुमलयजयोः दहनविषयत्वरूपणात् साम्यप्रकर्षः प्रक्रान्तः ।  
हारः कुठारायत इति तूपमया प्रकर्ष नीतः ।  
चर्चां निगमयति-तस्मात्प्रकृत इति ।  
सामान्यप्रयोगे उपमाबाधक इति न्यायोपन्नो रूपकप्रक्रम एव निर्वहीणीय इति यावत् ।  
न्यायो ऽयमत्रापि ज्ञेय इत्याह-भाष्याब्धैरिति ।  
गाम्भीर्यसाधारण्यादुपमाबाधे रूपकमेव द्रष्टव्यम् ।  
साधकबाधकाभावे तु सन्देह इत्युक्तमनुस्मारयति-साधकबाधकेति ।  
इत्थमङ्गाङ्गिभावसन्देह रूपं प्रकारद्वयं विविच्य तृतीयं प्रकारं विवेचयति-तृतीयस्त्विति ।  
तं विशदयति-यत्रैकस्मिन्निति ।  
मुरारि निर्गतेति ।  
नरको ऽसुरो निरयश्च ।  
(गङ्गेवेति)सद्गतिप्रात्पिहेतुत्वम् ।  
योजयति-अत्र मुरारीति ।  
गङ्गेवेत्युपमा मुरारिनिर्गतेत्यर्थभेदाभावात् साधारणविशेषणेन समुत्थापिता ।  
नरकेति श्लिष्टविशेषणोत्थोर्ऽथः श्लेषश्चापमाप्रतिपत्तिहेतुः ।  
एकत्रैव नरकशब्दे ऽनुप्रविष्टौ श्लिष्टशब्देनोभयोपकारात् शब्दश्लेषेणाप्युपमा सङ्करार्थमाह-अत्र च यथेत्यादि ।  
सत्पुष्करेति ।  
पुष्कारं वाद्यभाण्डमुखं पद्मं च ।  
द्योतिनस्तरङ्गा द्योतितो रङ्गश्च ।  
रज्यन्ते ऽस्मिन् सामाजिकमनांसि इति रङ्गो नाट्यारम्भक्रिया ।  
मृदङ्गसदृशं जलास्फालनवाद्यं मृदङ्गवाद्यं च ।  
योजयति-अत्र पयसीवेत्यादिना ।  
रमन्त इति साधारणे धर्मः ।  
अतः सामग्रीयोगात् सम्पन्ना द्योतितरङ्गशोभिनीत्येकस्मिन्नेव शब्दे सभङ्गपदत्वात् शब्दश्लेषेण सङ्कीर्णम् ।  
शब्दालङ्कारयोरेकवाचकानुप्रवेशमुदाहृतचरमनुस्मारयति-शब्दालङ्कारयोः पुनरित्यादि ।  
विजातीययोरेवैकवाचककानुप्रेशं(श?)व्यवस्थेति यदन्यैरुक्तं तदप्रयोजकमित्याह एकवाचकेत्यादि ।  
अत्र ऽराजति तटीयमिऽत्यादौ ।  
एवकारेणाङ्गाङ्गिभावसन्देहसङ्करावपोहति ।  
शब्दालङ्कारत्वं तुल्यजातीयता ।  
उद्भाटप्रकाशितस्तु प्रकारान्तरगोचरशब्दार्थालङ्कारसङ्करः संसृष्टौ अन्तर्भावित इति तस्य सङ्करत्वमङ्गाङ्गिभाव एवोक्तमित्याह-शब्दार्थालङ्कारेत्यादि ।  
अङ्गाङ्गिभावात्सन्देहात् प्रवेशादेकवाचके ।  
त्रिधा तु सङ्करः शब्दालङ्कृत्योरेकवाचके ॥  
प्रकरणामुपसञ्जिहीर्षुराह-इदानीमिति ।  
तत्र सूत्रम्-  
  
  
एवमेते शब्दार्थोभयालङ्काराः सङ्क्षेपतःसूत्रिताः ॥ रुअस्स्_८६ ॥  
  
  
व्याचष्टे - एवमितीति ।  
तत्र पुनरुक्तवदाभासोर्ऽथस्य पौनरुक्त्ये ।  
छेकवृत्त्यनुप्रासौ व्यञ्जनमात्रस्य ।  
यमकं स्वरव्यञ्जनसमुदायस्य ।  
लाटानुप्रासः शब्दार्थयोरिति पौनरुक्त्ये पञ्चकम् ।  
स्थानविशेषश्लिष्टवर्णापौनरुक्त्ये चित्रम् ।  
अथ सादृश्यविच्छित्तौ भेदाभेदतुल्यातायां उपमानान्वयोपमेयोपमा स्मरणानि ।  
अभेदप्राधान्य आरोपाश्रयतया रूपकपरिणामसन्देहभ्रान्तिमदुल्लेखापह्नुतयः ।  
अध्यवसायाश्रयेणात्प्रेक्षातिशयोक्ती ।  
गम्यमानौपम्याश्रयेण तुल्ययोगितादीपकप्रतिवस्तूपमादृष्टान्तनिदर्शनाव्यतिरेकसहोक्तिविनोक्तयः ।  
विशेषण विच्छित्त्या समासोक्तिपरिकरौ ।  
विशेषण विशेष्यविच्छित्त्या श्लेषः ।  
अप्रस्तुतात्प्रस्तुतावगतावप्रस्तुतप्रशंसा ।  
सामान्यविशेष भावादिना निर्दिष्टप्रकृतसमर्थनेर्ऽथान्तरन्यासः ।  
गम्यस्य भङ्ग्यन्तरेणोक्तौ पर्यायोक्तम् ।  
स्तुत्या निन्दायाः निन्दाया वा स्तुतेर्गम्यत्वे व्याजस्तुतिः ।  
प्राकरणिकयोः विशेषार्थनिषेधाभासे अनिष्टविध्याभासे च आक्षेपः ।  
विरोधगर्भतया विरोधविभावनाविशेषार्थनिषेधाभासे अनिष्टविध्याभासे च आक्षेपः ।  
विरोधगर्भतया विरोधविभावनाविशेषार्थनिषेधाभासे अनिष्टविध्याभासे च आक्षेपः ।  
विरोधगर्भतया विरोधविभावनाविशेषोक्त्यतिशयोक्ती अन्तरा सङ्गतिविषमसमविचित्राधिकान्योन्यविशेषव्याघातद्वयानि ।  
शृङ्खलावैचित्र्येण कारणामालैकावलीमालादीपकसाराः ।  
तर्कन्यायेन काव्यलिङ्गानुमाने ।  
वाक्यन्यायेन यथासङ्ख्यपर्यायपरिवृत्तिपरिसङ्ख्यार्थापत्तिविकल्पसमुच्चयदुयसमाधयः ।  
लोकन्यायेन प्रत्यनीक प्रतीपनिमीलितसामान्यतद्द्गुणातद्गुणोत्तराणि ।  
गूढार्थपरत्वे सूक्ष्मव्याजोक्तिवक्रोक्तिस्वभावोक्तयः ।  
स्फुटार्थत्वे भाविकम् ।  
औदात्त्येन उदात्तद्वयम् ।  
चित्तवृत्त्यालम्बेन रसवत्प्रेयऊर्जस्वित्समाहितभावोदयसन्धिशबलत्वानीति शुद्धाः ।  
मिश्रतया तु सङ्कुरसंसृष्टी ।  
तदिदमभिसन्धायाह-एवमिति ।  
पूर्वोक्तप्रकारपरामर्शः-एत इति ।  
प्रक्रान्तस्वरूपनिर्देश इति ।  
शब्दार्थोभयालङ्कारान् वर्गशो विविनक्ति-तत्र शब्दालङ्कारा इत्यादि ।  
लाटानुप्रासादय इत्यादि ।  
शेषानुद्घाटयति-संसृष्टिसङ्करेति ।  
ननु चान्वयव्यतिरेकाभ्यामुक्ति(क्त)व्यवस्थाभाङ्ग इत्यत आह-लोकवदाश्रया श्रयीति ।  
तदलङ्कार्येति ।  
तच्छब्देन शब्दार्थोभयपरामर्शः ।  
चर्चितं चैतत् श्लेषप्रस्तावे ।  
तर्हि अन्वयव्यतिरेकौ कुत्र निबन्धनमित्यत आह-अन्वयव्यतिरेककौत्वति ।  
अलङ्काराणां शब्दादिकार्यत्वे शब्दाशब्दाद्यन्वयव्यतिरेकौ तत्र निबन्धनम् ।  
ननु शब्दाद्यलङ्कारत्वे को दोष इत्यत आह-तदलङ्कारत्वप्रयोजकत्व इति ।  
श्रौतोपमादौ शब्दान्वयव्यतिरेकानुविधानात् शब्दालङ्कारत्वं प्रसजेत् ।  
निगमयति-तस्मादाश्रयाश्रयीति ।  
चिरन्तरमतेत्युक्तार्थे संवादसमुद्घाटनम् ।  
शब्दन्यासो विषयमिषयो दुर्घटार्थव्यवस्था व्यात्पव्यात्पिप्रकटनपरन्यास(य?)चर्चो गभीरः ।  
इत्थं भूम्रा रुचकवचसां विस्तरः कर्कशो ऽयं टीकास्माभिः समुपरचितानेन सञ्जीवनीयम् ॥  
सूक्ष्मामव्याकुलामत्र शास्त्रयुक्त्युपम्बृहिताम् ।  
मीमांसामुपजीवन्तु कृतिनः काव्यतान्त्रिकाः ॥  
काव्यप्रकाशे ऽलङ्कारसर्वस्वे च विपश्चिताम् ।  
अत्यादरो जगत्यस्मिन् व्याख्यातमुभयं ततः ॥  
इत्यालङ्कारिकचक्रवर्तिध्वनिप्रस्थानपरमाचार्यकाव्यमीमांसाप्रभाकरसहजसर्वज्ञमहाकविश्रीविद्याचक्रवर्तिविरचितायां सञ्जीवन्यामलङ्कारसर्वस्वटीकायामर्थालङ्कारप्रकरणं समात्पम् ॥  
  
  
  
  
