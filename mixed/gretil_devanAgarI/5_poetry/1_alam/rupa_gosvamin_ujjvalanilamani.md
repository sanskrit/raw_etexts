---
title: 'Rupa Gosvamin: Ujjvalanilamani'

---
## Intro

Rupa Gosvamin: Ujjvalanilamani  

Rupa Gosvamin: Ujjvalanilamani  

Input by ...  

[missing: 3.24, 25; 7. (entire chapter); 8.111-113, 115-121; 14.160]  

## पाठः

श्री-श्री-उज्ज्वल-नीलमणिः  

(१)  
नायक-भेद-प्रकरणम्  

नामाकृष्ट-रसज्ञः शीलेनोद्दीपयन् सदानन्दम् ।  
निज-रूपोत्सव-दायी सनातनात्मा प्रभुर् जयति  ॥ रुन्म्_१।१ ॥  

मुख्य-रसेषु पुरा यः सङ्क्षेपेणोदितो रहस्यत्वात् ।  
पृथग् एव भक्ति-रस-राट् स विस्तरेणोच्यते मधुरः  ॥ रुन्म्_१।२ ॥  
वक्ष्यमाणैर् विभावाद्यैः स्वाद्यतां मधुरा रतिः ।  
नीता भक्ति-रसः प्रोक्तो मधुराख्यो मनीषिभिः  ॥ रुन्म्_१।३ ॥  

तत्र विभावेष्व् आलम्बनाः-  
अस्मिन्न् आलम्बनाः प्रोक्ताः कृष्णस् तस्य च वल्लभाः  ॥ रुन्म्_१।४ ॥  

पद-द्युति-विनिर्धुत-स्मर-परार्ध-रूपोद्धतिर्  
दृग्-अञ्चल-कलानटीपटिमभिर् मनो-मोहिनी ।  
स्फुरन्-नव-घनाकृतिः परम-दिव्य-लीला-निधिः  
क्रियात् तव जगत्-त्रयी-युवति-भाग्य-सिद्धिर् मुदम्  ॥ रुन्म्_१।५ ॥  

अयं सुरम्यो मधुरः सर्व-सल्-लक्षणान्वितः ।  
वलीयान् नव-तारुण्यो वावदूकः प्रियं-वदः  ॥ रुन्म्_१।६ ॥  
सुधीः स-प्रतिभो धीरो विदग्धश् चतुरः सुखी ।  
कृतज्ञो दक्षिणः प्रेम-वश्यो गम्भीराम्बुधिः  ॥ रुन्म्_१।७ ॥  
वरीयान् कीर्तिमान् नारी-मोहनो नित्य-नूतनः ।  
अतुल्य-केलि-सौन्दर्य-प्रेष्ठ-वंशी-स्वनाङ्कितः  ॥ रुन्म्_१।८ ॥  
इत्य् आदयोऽस्य शृङ्गारे गुणाः कृष्णस्य कीर्तिताः ।  
उदाहृतिर् अमीषां तु पूर्वम् एव प्रदर्शिता  ॥ रुन्म्_१।९ ॥  
पूर्वोक्त-धीरोद्दात्तादि-चतुर्-भेदस्य तस्य तु ।  
पतिश् चोपपतिश् चेति प्रभेदाव् इह विश्रुतौ  ॥ रुन्म्_१।१० ॥  

तत्र पतिः-  
उक्तः पतिः स कन्याया यः पाणिग्राहको भवेत्  ॥ रुन्म्_१।११ ॥  

यथा-  
रुक्मिणं युधि विजित्य रुक्मिणीं  
द्वारकाम् उपगमय्य विक्रमी ।  
उत्सवोच्छलित-पौर-मण्डलः  
पुण्डरीक-नयनः करेऽग्रहीत्  ॥ रुन्म्_१।१२ ॥  

यथा वा-  
कलित-युगल-भावः क्वापि वैदर्भ्य-पुत्र्या  
मख-भुवि कृत-दीक्षो दक्षिणार्थान् ददानः ।  
विहरति हरिर् उच्चैः सत्यया दीयमानः  
क्वचिद् अलम् अलसाङ्गः पुण्यके नारदाय  ॥ रुन्म्_१।१३ ॥  

यथा वा (भ्प् १०।२२।४४)-  

कात्यायनि महा-माये  
महायोगिन्य् अधीश्वरि ।  
नन्द-गोप-सुतं देवि  
पतिं मे कुरु ते नमः  ॥ रुन्म्_१।१४ ॥  

इति सङ्कल्पम् आचेरुर् या गोकुल-कुमारिकाः ।  
तास्व् एव कियतीनां तु पति-भावो हराव् अभूत्  ॥ रुन्म्_१।१५ ॥  
मूल-माधव-माहात्म्ये श्रूयते तत एव हि ।  
रुक्मिण्य्-उद्वाहतः पूर्वं तासां परिणयोत्सवः  ॥ रुन्म्_१।१६ ॥  

अथोपपतिः-  
रागेणोल्लङ्घयन् धर्मं परकीया-बलार्थिना ।  
तदीय-प्रेम-वसतिर् बुधैर् उपपतिः स्मृतः  ॥ रुन्म्_१।१७ ॥  

यथा पद्यावल्याम् (२०५)-  

सङ्केतीकृत-कोकिलादि-निनदं कंस-द्विषः कुर्वतो  
द्वारोन्मोचन-लोल-शङ्ख-वलय-क्वाणं मुहुः शृण्वतः ।  
केयं केयम् इति प्रगल्भ-जरती-वाक्येन दूनात्मनो  
राधा-प्राङ्गण-कोण-कोलि-विटपि-क्रोडे गता शर्वरी  ॥ रुन्म्_१।१८ ॥  

अत्रैव परमोत्कर्षः शृङ्गारस्य प्रतिष्ठितः  ॥ रुन्म्_१।१९ ॥  
  
तथा च मुनिः-  
  
बहु वार्यते खलु यत्र प्रच्छन्न-कामुकत्वं च ।  
या च मिथो दुर्लभता सा मन्मथस्य परमा रतिः  ॥ रुन्म्_१।२० ॥  
  
लघुत्वम् अत्र यत् प्रोक्तं तत् तु प्राकृत-नायके ।  
न कृष्णे रस-निर्यास-स्वादार्थम् अवतारिनि  ॥ रुन्म्_१।२१ ॥  
  
तथा च प्राञ्चः-  
  
शृङ्गार-रस-सर्वस्वं शिखि-पिच्छ-विभूषणम् ।  
अङ्गीकृत-नराकारम् आश्रये भुवनाश्रयम्  ॥ रुन्म्_१।२२ ॥  
  
अनुकूल-दक्षिण-शठा धृष्टश् चेति द्वयोर् अथोच्यन्ते ।  
प्रत्येकं चत्वारो भेदा युक्तिभिर् अमी वृत्त्या  ॥ रुन्म्_१।२३ ॥  
शाठ्य-धार्ष्ट्ये परं नाट्य-प्रोक्ते उपपतेर् उभे ।  
कृष्णे तु सर्वं नायुक्तं तत्-तद्-भावस्य सम्भवात्  ॥ रुन्म्_१।२४ ॥  
  
तत्रानुकूलः-  
अतिरक्ततया नार्यां त्यक्तान्य-ललना-स्पृहः ।  
सीतायां रामवत् सोऽयम् अनुकूलः प्रकीर्तितः  ॥ रुन्म्_१।२५ ॥  
राधायाम् एव कृष्णस्य सुप्रसिद्धानुकूलता ।  
तद्-आलोके कदाप्य् अस्य नान्या-सङ्गः स्मृतिं व्रजेत्  ॥ रुन्म्_१।२६ ॥  
  
वैदग्धी-निकुरम्ब-चुम्बित-धियः सौन्दर्य-सारोज्ज्वलाः  
कामिन्यः कति नाद्य वल्लव-पतेर् दीव्यन्ति गोष्ठान्तरे ।  
राधे पुण्यवती-शिखा-मणिर् असि क्षामोदरि त्वां विना  
प्रेङ्खन्ती न परासु यन् मधुरिपोर् दृष्टात्र दृष्टिर् मया  ॥ रुन्म्_१।२७ ॥  
  
धीरोदात्तानुकूलो, यथा-  
  
कुवलय-दृशः सङ्केत-स्था दृग्-अञ्चल-कौशलैर्  
मनसिज-कला-नाटी-प्रस्तावनाम् अभितन्वताम् ।  
न किल घटते राधा-रङ्ग-प्रसङ्ग-विधायिता  
व्रत-विलसिते शैथिल्यस्य च्छटाप्य् अघ-विद्विषः  ॥ रुन्म्_१।२८ ॥  
  
धीरललितानुकूलो, यथा-  
  
गहनाद् अनुरागतः पितृभ्याम्  
अपनीत-व्यवहार-कृत्य-भारः ।  
विहरन् सह राधया मुरारिर्   
यमुना-कूल-वनान्य् अलञ्चकार  ॥ रुन्म्_१।२९ ॥  
  
धीरशान्तानुकूलो। यथा-  
  
ब्रध्नोपास्ति-विधौ तव प्रणयितापूरेण वेशं गते  
क्ष्मा-देवस्य कथं गुणोऽप्य् अघरिपौ द्राग् अद्य सञ्चक्रमे  
बुद्धिः पश्य विवेक-कौशलवती दृष्टिः क्षमोद्गारिणी  
वाग् एतस्य मृगाक्षि रूढ-विनया मूर्तिश् च धीरोज्ज्वला  ॥ रुन्म्_१।३० ॥  
  
धीरोद्धतानुकूलो, यथा-  
  
सत्यं मे परिहृत्य तावक-सखीं प्रेमावदातं मनो  
नान्यस्मिन् प्रमदाजने क्षणम् अपि स्वप्नेऽपि सङ्कल्पते ।  
सार-ग्राहिणि गौरि सद्-गुण-गुरौ मुक्त-व्यलीकोद्यमे  
मुद्रां किं नु मयि व्यनक्षि ललिते गूढाभ्यसूया-मयीम्  ॥ रुन्म्_१।३१ ॥  
  
अथ दक्षिणः-  
यो गौरवं भयं प्रेम दाक्षिण्यं पूर्व-योषिति ।  
न मुञ्चत्य् अन्य-चित्तोऽपि ज्ञेयोऽसौ खलु दक्षिणः  ॥ रुन्म्_१।३२ ॥  
  
यथा-  
तथ्यं चन्द्रावलि कथयसि प्रेक्ष्यते न व्यलीकं  
स्वप्नेऽप्यस्य त्वयि मधुभिदः प्रेमशुद्धान्तरस्य ।  
श्रुत्वा जल्पं पिशुनमनसां तद्विरुद्धं सखीनां  
युक्तः कर्तुं सखि सविनये नात्र विश्रम्भभङ्गः  ॥ रुन्म्_१।३३ ॥  
  
यद् वा-  
नायिकास्व् अप्य् अनेकासु तुल्यो दक्षिण उच्यते  ॥ रुन्म्_१।३४ ॥  
  
यथा दश-रूपके-  
स्नाता तिष्ठति कुन्तलेश्वर-सुता वारोऽङ्ग-राज-स्वसुर्  
द्यूते रात्रिर् इयं जिता कमलया देवी प्रसाद्याद्य च ।  
इत्य् अन्तः-पुर-सुन्दरीः प्रति मया विज्ञाय विज्ञापिते  
देवेनाप्रतिपत्ति-मूढ-मनसा द्वित्राः स्थितं नाडिकाः  ॥ रुन्म्_१।३५ ॥  
  
यथा वा-  
पद्मा दृग्-भङ्गिर् अलं कलयति कमला जृम्भते साङ्ग-भङ्गं  
तारा दोर्-मूलम् अल्पं प्रथयति कुरुते कर्ण-कण्डूं सुकेशी ।  
शैव्या नीव्यां विधत्ते करम् इति युगपन् माधवः प्रेयसीभिर्  
भावेनाहूयमानो बहु-शिखर-मनाः पश्य कुण्ठोऽयम् आस्ते  ॥ रुन्म्_१।३६ ॥  
  
शठः-  
प्रियं व्यक्ति पुरोऽन्यत्र विप्रियं कुरुते भृशम् ।  
निगूढम् अपराधं च शठोऽयं कथितो बुधैः  ॥ रुन्म्_१।३७ ॥  
  
यथा-  
स्वप्ने व्यलीकं वनमालिनोक्तं  
पालीत्य् उपाकर्ण्य विवर्ण-वक्त्रा ।  
श्यामा विनिःश्वस्य मधु-त्रियामां  
सहस्र-यामाम् इव सा व्यनैषीत्  ॥ रुन्म्_१।३८ ॥  
  
यथा वा-  
तल्पितेन तपनीय-कान्तिना   
कृष्ण कुञ्ज-कुहरेऽद्य वाससा ।  
अभ्यध्यायि तव निर्व्यलीकता   
मुञ्च साम-पटलीपटिष्ठताम्  ॥ रुन्म्_१।३९ ॥  
  
अथ धृष्टः-  
अभिव्यक्तान्य-तरुणी-भोग-लक्ष्मापि निर्भयः ।  
मिथ्या-वचन-दक्षश् च धृष्टोऽयं खलु कथ्यते  ॥ रुन्म्_१।४० ॥  
  
यथा--  
नखाङ्का न श्यामे घन-घुसृण-रेखा-ततिर् इयं  
न लाक्षान्तः-क्रुरे परिचिनु गिरेर् गैरिकम् इदम् ।  
धियं धत्से चित्रं वत मृग-मदेऽप्य् अञ्जनतया  
तरुण्यास् ते दृष्टिः किम् इव विपरीत-स्थितिर् अभूत्  ॥ रुन्म्_१।४१ ॥  
  
उदात्ताद्यैश् चतुर्-भेदैस् त्रिभिः पूर्णतमादिभिः ।  
चतुर्विंशत्य् आत्मा पत्य्-आदि-युग्मतः  ॥ रुन्म्_१।४२ ॥  
नायकः सोऽनुकूलाद्यैः स्यात् षन्-नवतिधोदितः ।  
नोक्तो धूर्तादि-भेदस् तु मुनेः सम्मत्य्-अभावतः  ॥ रुन्म्_१।४३ ॥  
  
इति श्री-श्रीमद्-उज्ज्वल-नीलमणौ नायक-भेद-प्रकरणम् ।  
  
॥१॥  
  
(२)  
  
अथ नायक-सहाय-भेद-प्रकरणम्  
  
अथैतस्य सहायाः स्युः पञ्चधा चेटको विटः ।  
विदूषकः पीठमर्दः प्रियनर्मसखस्तथा  ॥ रुन्म्_२।१ ॥  
नर्मप्रयोगे नैपुण्यं सदा गाढानुरागिता ।  
देशकालज्ञता दाक्ष्यं रुष्टगोपीप्रसादनम् ।  
निगूढमन्त्रतेत्याद्याः सहायानां गुणाः स्मृताः  ॥ रुन्म्_२।२ ॥  
सन्धानचतुरश्चेटो गूढकर्मा प्रगल्भधीः ।  
स तु भङ्गुरभृङ्गारादिकः प्रोक्तोऽत्र गोकुले  ॥ रुन्म्_२।३ ॥  
  
यथा-  
न पुनरिदमपूर्वं देवि कुत्रापि दृष्टं  
शरदि यदियमारान्माधवी पुष्पिताभूत् ।  
इति किल वृषभानोर्लम्भितासौ कुमारी  
व्रजनवयुवराज व्याजतः कुञ्जवीथिम्  ॥ रुन्म्_२।४ ॥  
  
अथ विटः-  
वेशोपचारकुशलो धूर्तो गोष्ठीविशारदः ।  
कामतन्त्रकलावेदी विट इत्यभिधीयते ।  
कडारो भारतीवन्धुरित्यादिर्विट ईरितः  ॥ रुन्म्_२।५ ॥  
  
यथा-  
व्रजे सारङ्गाक्षीविततिभिरनुल्लङ्घ्यवचनः  
सखाहं तद्बन्धोश्चटुभिरभियाचे मुहुरिदम् ।  
कलक्रीडद्वंशीस्थगितजगतीयौवतधृति-  
स्त्वया युक्तः श्यामे न खलु परिहर्तुं सखि हरिः  ॥ रुन्म्_२।६ ॥  
  
अथ विदूषकः-  
वसन्ताद्यभिधो लोलो भोजने कलहप्रियः ।  
विकृताङ्गवचोवेषैर्हास्यकरी विदूषकः ।  
विदग्धमाधवे ख्यातो यथासौ मधुमङ्गलः  ॥ रुन्म्_२।७ ॥  
यथा-  
तुष्टेन स्मितपुष्पवृष्टिरधुना सद्यस्त्वया मुच्यताम्  
आरूढः कुतुकी विमानमतुलं मां गोकुलाखण्डलः ।  
इथं देवि मनोरथेन रभसादभ्यर्थ्यमानो।अप्यसौ  
यत्ते मानिनि नाधरः प्रयतते तन्नाद्भुतं रागिषु  ॥ रुन्म्_२।८ ॥  
  
यथा वा-  
ममोपहरति स्वयं भवदभीष्टदेवो नम-  
न्नवं कमलमुज्ज्वलं कमलबन्धुरुत्कण्ठया ।  
मया तु तदवज्ञया भुवि निरस्यते रुष्यता  
न मानयसि मद्वचस्तदपि मानिनि त्वं कुतः  ॥ रुन्म्_२।९ ॥  
  
अथ पीठमर्दः-  
गुणैर्नायककल्पो यः प्रेम्ना तत्रानुवृत्तिमान् ।  
पीठमर्दः स कथितः श्रीदामा स्याद्यथा हरेः  ॥ रुन्म्_२।१० ॥  
  
यथा-  
कालिन्दीपुलिने मुकुन्दचरितं विश्वस्य विस्मापनं  
द्रष्टुं गच्छति गोष्ठमेव निखिलं नैकात्र चन्द्रावली ।  
ब्रूमस्तस्य सुहृत्तमाः स्वयममी पथ्यञ्च तथ्यञ्च ते  
मा गोवर्धनमल्ल घट्टय मुधा गोवर्धनोद्धारिणम्  ॥ रुन्म्_२।११ ॥  
  
यथा वा-  
तवेयं श्रीदामन् भणितिर् इह विश्रम्भयति मां  
प्रसादो रुद्राण्याः किम् इव चपलासु प्रसरतु ।  
वने यान्तीं दुर्गार्चन-घुसृण-माल्याङ्कित-करां  
वधूं दृष्ट्वा शङ्के प्रथयति कलङ्कं खल-जनः  ॥ रुन्म्_२।१२ ॥  
  
अथ प्रिय-नर्म-सखः-  
आत्यन्तिक-रहस्य-ज्ञः सखी-भाव-समाश्रितः ।  
सर्वेभ्यः प्रणयिभ्योऽसौ प्रिय-नर्म-सखो वरः ।  
स गोकुले तु सुबलस् तथा स्याद् अर्जुनादयः  ॥ रुन्म्_२।१३ ॥  
  
यथा-  
प्रत्यावर्तयति प्रसाद्य ललनां क्रीडा-कलि-प्रस्थितां  
शय्यां कुञ्ज-गृहे करोत्य् अघ-भिदः कन्दर्प-लीलोचिताम् ॥  
स्विन्नं बीजयति प्रिया-हृदि परिस्रस्ताङ्गम् उच्चैर् अमुं  
क्व श्रीमान् अधिकारितां न सुबलः सेवा-विधौ विन्दति  ॥ रुन्म्_२।१४ ॥  
  
यथा वा-  
याभिः साचिदृगञ्चलेन चटुलं कंसारिरालिह्यते  
दोर्द्वन्द्वेन कुचोपपीडमुरसि स्वैरं परिष्वज्यते ।  
एतस्याधरसीधुरुद्धुरतया सामोदमास्वाद्यते  
किं जानासि सखे व्यधायि कतरद्गोपीभिराभिस्तपः  ॥ रुन्म्_२।१५ ॥  
  
चतुर्धाः सखायो।अत्र चेटः किङ्कर ईर्यते ।  
पीठमर्दस्य वीरादावपि साहाय्यकारिता  ॥ रुन्म्_२।१६ ॥  
हरिप्रियाप्रकरणे वक्ष्यन्ते यास्तु दूतिकाः ।  
अत्रापि ता यथायोग्यं विज्ञेया रसवेदिभिः  ॥ रुन्म्_२।१७ ॥  
  
तत्र स्वयं, यथा-  
सखि माधवदृग्दूत्याः  
कर्मठता कार्मणे विचित्रास्ति ।  
उपधाशुद्धापि यया  
रुद्धा त्वम् चित्रितेवासि  ॥ रुन्म्_२।१८ ॥  
  
वंशी यथा श्री-ललित-माधवे (१।२४- गार्ग्य्-उक्तिः)-  
ह्रियमवगृह्य गृहेभ्यः  
कर्षति राधां वनाय या निपुणा ।  
सा जयति निसृष्टार्था  
वरवंशजकाकली दूती  ॥ रुन्म्_२।१९ ॥  
  
आप्तदूती-  
वीरावृन्दादिरप्याप्तदूती कृष्णस्य कीर्तिता ।  
वीरा प्रगल्भवचना वृन्दा चाटूक्तिपेशला  ॥ रुन्म्_२।२० ॥  
  
यथा-  
विमुखी मा भव गर्विणि  
मद्गिरि गिरिणा धृते न कृतरक्षम् ।  
मूढे समुढवयसं  
माधवमाधाव रागेण  ॥ रुन्म्_२।२१ ॥  
  
यथा वा-  
वृन्दा सुन्दरि वन्दनं विदधती यत् पृच्छति त्वामसौ  
चञ्चन्मञ्जुलखञ्जरीटनयने तत्रोत्तरं व्यञ्जय ।  
केयं भ्रूभुजगी तवातिविषमा बम्भ्रम्यते यद्भिया  
क्लान्तः कालियमर्दनो।अपि कुरुते नाद्य प्रवेशं व्रजे  ॥ रुन्म्_२।२२ ॥  
  
अस्यासाधारणा दूत्यो वीवाद्याः कथिता हरेः ।  
लिङ्गिन्यन्तास्तु वक्ष्यन्ते यास्ताः साधारणा द्वयोः  ॥ रुन्म्_२।२३ ॥  
  
इति श्री-श्री-उज्ज्वल-नीलमणौ नायक-सहाय-भेद-प्रकरणम् ॥२॥  
  
(३)  
  
अथ श्री-हरि-प्रिया-प्रकरणम्  

हरेः साधारण-गुणैर् उपेतास् तस्य वल्लभाः ।  
पृथु-प्रेम्णां सुमाधुर्य-सम्पदां चाग्रिमाश्रयाः  ॥ रुन्म्_३।१ ॥  
  
यथा-  
प्रणमामि ताः परम-माधुरी-भृतः  
कृत-पुण्य-पुञ्ज-रमणी-शिरोमणीः ।  
उपसन्न-यौवन-गुरोर् अधीर्त्य याः  
स्मर-केलि-कौशलम् उदाहरन् हरौ  ॥ रुन्म्_३।२ ॥  
  
स्वकीयाः परकीयाश् च द्विधा ताः परिकीर्तिताः  ॥ रुन्म्_३।३ ॥  
  
तत्र स्वकीयाः-  
कर-ग्रह-विधिं प्राप्ताः पत्युर् आदेश-तत्-पराः ।  
पातिव्रत्याद् अविचलाः स्वकीयाः कथिता इह  ॥ रुन्म्_३।४ ॥  
  
यथा-  
                              सुनिर्माणे धर्माध्वनि पति-पराभिः परिचिते  
मुदा बद्ध-श्रद्धा गिरि च गुरु-वर्गस्य परितः ।  
गृहे याः सेवन्ते प्रियम् अपरतन्त्राः प्रतिदिनं  
महिष्यस् ताः शौरेस् तव मुदम् उदग्रां विदधतु  ॥ रुन्म्_३।५ ॥  
यथा वा श्री-दशमे (१०।६०।५५)-  
  
न त्वादृशीं प्रणयिनीं गृहिणीं गृहेषु  
पश्यामि मानिनि यया स्व-विवाह-काले ।  
प्राप्तान् नृपान् न विगणय्य रहो-हरो मे  
प्रस्थापितो द्विज उपश्रुत-सत्-कथस्य  ॥ रुन्म्_३।६ ॥  
  
तास् तु श्री-यदु-वीरस्य सहस्राण्यस्य षोडश ।  
अष्टोत्तर-शताग्राणि द्वारवत्यां सुविश्रुताः  ॥ रुन्म्_३।७ ॥  
आसां सख्यश् च दास्यश् च प्रत्येकं स्युः सहस्रशः ।  
तुल्य-रूप-गुणाः सख्यः किञ्चिन् न्यूनास् तु दासिकाः  ॥ रुन्म्_३।८ ॥  
तत्रापि रुक्मिणी सत्या जाम्बवत्य् अर्क-नन्दिनी ।  
शैव्या भद्रा च कौशल्या माद्रीत्य् अष्टौ गणाग्रिमाः  ॥ रुन्म्_३।९ ॥  
तत्रापि रुक्मिणी-सत्ये वरीयस्यौ प्रकीर्तिते ।  
ऐश्वर्याद् रुक्मिणी तत्र सत्या सौभाग्यतो वरा  ॥ रुन्म्_३।१० ॥  
  
तथा हि हरि-वंशे-  
कुटुम्बस्येश्वरी यासीद् रुक्मिणी भीष्मकात्मजा ।  
सत्यभामोत्तमा स्त्रीणां सौभाग्ये चाधिकाभवत्  ॥ रुन्म्_३।११ ॥  
  
पाद्मे (६।८८।२८) च कार्त्तिक-माहात्म्ये तां प्रति श्री-कृष्ण-वाक्यं   
न मे त्वत्तः प्रियतमा काचिद् अन्या नितम्बिनी ।  
षोडश-स्त्री-सहस्राणां प्रिये प्राण-समा ह्य् असि  ॥ रुन्म्_३।१२ ॥  
  
अनयोः सकलोत्कृष्टाः सख्यो दास्यश् च लक्षशः ।  
स्वीया-जातीय-भावेन निखिला एव भाविताः  ॥ रुन्म्_३।१३ ॥  
याश् च गोकुल-कन्यासु पति-भाव-रता हरौ ।  
तासां तद्-वृत्ति-निष्ठित्वान् न स्वीयात्वम् असाम्प्रतम्  ॥ रुन्म्_३।१४ ॥  
  
यथा-  
आर्या चेद् अतिवत्सला मयि मुहुर् गोष्ठेश्वरी किं ततः   
प्राणेभ्यः प्रणयास्पदं प्रिय-सखी-वृन्दं किम् एतेन मे ।  
वैकुण्ठाटवि-मण्डली-विजयी चेद् वृन्दावनं तेन किं  
दीव्यत्य् अत्र न चेद् उमा-व्रत-फलं पिञ्चावतंसी पतिः  ॥ रुन्म्_३।१५ ॥  
  
गाधर्व-रीत्या स्वीकारात् स्वीयात्वम् इह वस्तुतः ।  
अव्यक्तत्वाद् विवाहस्य सुष्ठु प्रच्छन्न-कामता  ॥ रुन्म्_३।१६ ॥  
  
अथ परकीया-  
रागेणैवार्पितात्मानो लोक-युग्मानपेक्षिणा ।  
धर्मेणास्वीकृता यास् तु परकीया भवन्ति ताः  ॥ रुन्म्_३।१७ ॥  
  
यथा--  
रागोल्लास-विलङ्घितार्य-पदवी-विश्रान्तयोऽप्य् उद्धुर-  
श्रद्धा-रज्यद्-अरुन्धती-मुख-सती-वृन्देन वन्द्येहिताः ।  
आरण्या अपि माधुरी-परिमल-व्याक्षिप्त-लक्ष्मी-श्रियस्  
तास् त्रैलोक्य-विलक्षणा ददतु वः कृष्णस्य सख्यः सुखम्  ॥ रुन्म्_३।१८ ॥  
  
कन्यकाश् च परोढाश् च परकीया द्विधा मताः ।  
प्रच्छन्न-कामता ह्य् अत्र गोकुएन्द्रस्य सौख्यता  ॥ रुन्म्_३।१९ ॥  
  
तथा हि रुद्रः (शृङ्गार-तिलके २।३०)-  
वामता दुर्लभत्वं च स्त्रीणां या च निवारणा ।  
तद् एव पञ्च-बाणस्य मन्ये परमम् आयुधम्  ॥ रुन्म्_३।२० ॥  
  
विष्णु-गुप्त-संहितायां च-  
यत्र निषेध-विशेषः सुदुर्लभत्वं च यन् मृगाक्षीणाम् ।  
तत्रैव नागराणां निर्भरम् आसज्जते हृदयम्  ॥ रुन्म्_३।२१ ॥  
  
आः किंवान्यद् यतस् तस्याम् इदम् एव महामुनिः ।  
जगौ पारमहंस्यां च संहितायां स्वयं शुकः  ॥ रुन्म्_३।२२ ॥  
  
यथा श्री-दशमे (१०।३३।१९)-  
कृत्वा तावन्तम् आत्मानं यावतीर् गोपयोषितः ।  
रेमे स भगवांस् ताभिर् आत्मारामो æपि लीलया  ॥ रुन्म्_३।२३ ॥  
  
तथा च तत्रैव (१०।३३।३१, ३६)-  
नैतत् समाचरेज् जातु मनसापि ह्य् अनीश्वरः ।  
विनश्यत्य् आचरन् मौठ्याद् यथारुद्रो æब्धि-जं विषम्  ॥ रुन्म्_३।२६ ॥  
अनुग्रहाय भक्तानां मानुषं देहम् आश्रितः ।  
भजते तादृशीः क्रीडा याः श्रुत्वा तत्-परो भवेत्  ॥ रुन्म्_३।२७ ॥  
  
श्री-मुखेन तु माहात्म्यम् आसां प्राह स्वयं हरिः  ॥ रुन्म्_३।२८ ॥  
  
यथा तत्रैव (१०।३२।२२)-  
न पारये æहं निरवद्य-संयुजां   
स्व-साधु-कृत्यं विबुधायुषापि वः  ।  
याम् आभजन् दुर्जर-गेह-शृङ्खलाः   
संवृश्च्य तद् वः प्रतियातु साधुना  ॥ रुन्म्_३।२९ ॥  
  
उद्धवोऽपि जगौ सुष्ठु सर्व-भागवतोत्तमः  ॥ रुन्म्_३।३० ॥  
  
यथा (भ्प् १०।४७।६१)-  
आसाम् अहो चरण-रेणु-जुषाम् अहं स्यां  
वृन्दावने किम् अपि गुल्म-लतौषधीनाम् ।  
या दुस्त्यजं स्व-जनम् आर्य-पथं च हित्वा  
भेजुर् मुकुन्द-पदवीं श्रुतिभिर् विमृग्याम्  ॥ रुन्म्_३।३१ ॥  
  
माया-कलित-तादृक्-स्त्री-शीलनेनानसूयभिः ।  
न जातु व्रज-देवीनां पतिभिः सह सङ्गमः  ॥ रुन्म्_३।३२ ॥  
  
तथा हि श्री-दशमे (१०।३३।३७)-  
नासूयन् खलु कृष्णाय मोहितास् तस्य मायया ।  
मन्यमानाः स्वपार्श्वस्थान् स्वान् स्वान् दारान् व्रजौकसः   ॥ रुन्म्_३।३३ ॥  
  
तत्र कन्यकाः-  
अनूढाः कन्यकाः प्रोक्ताः स-लज्जाः पितृ-पालिताः ।  
सखी-केलिषु विस्रब्धाः प्रायो मुग्धा-गुणान्विताः  ॥ रुन्म्_३।३४ ॥  
तत्र दुर्गा-व्रत-पराः कन्या धन्यादयो मताः ।  
हरिणा पूरिताभीष्टास् तेन तास् तस्य वल्लभाः  ॥ रुन्म्_३।३५ ॥  
  
यथा-  
विस्रब्धा सखि धूलि-केलिषु पटा-संवीत-वक्षः-स्थला  
बालासीति न वल्लवस् तव पिता जामातरं मृग्यति ।  
त्वं तु भ्रान्त-विलोचनास् तम् अचिराद् आकर्ण्य वृन्दावने  
कूजन्तीं शिखि-पिच्छ-मौलि-मुरलीं सोत्कम्पम् आघूर्णसि  ॥ रुन्म्_३।३६ ॥  
  
अथ परोढाः-  
गोपैर् व्यूढा अपि हरेः सदा सम्भोग-लालसाः ।  
परोढा वल्लभास् तस्य व्रज-नार्योऽप्रसूतिकाः  ॥ रुन्म्_३।३७ ॥  
  
यथा पद्यावल्याम् (३१२)-  
कात्यायनी-कुसुम-कामनया किम् अर्थं  
कान्तार-कुक्षि-कुहरं कुतुकाद् गतासि ।  
पश्य स्तन-स्तवकयोस् तव कण्टकाङ्कं  
गोपः सुकण्ठि बत पश्यसि जात-कोपः  ॥ रुन्म्_३।३८ ॥  
  
एताः सर्वातिशायिन्यः शोभा-साद्गुण्य-वैभवैः ।  
रमादिभ्योऽप्य् उरु-प्रेम-माधुर्य-भर-भूषिताः  ॥ रुन्म्_३।३९ ॥  
  
तथा श्री-दशमे (१०।४७।६०)-  
  
नायं श्रियो æङ्ग उ नितान्त-रतेः प्रसादः  
स्वर्-योषितां नलिन-गन्ध-रुचां कुतो æन्याः ।  
रासोत्सवे æस्य भुज-दण्ड-गृहीत-कण्ठ-  
लब्धाशिषां य उदगाद् व्रज-वल्लभीनाम्  ॥ रुन्म्_३।४० ॥  
  
तास् त्रिधा साधन-परा देव्यो नित्य-प्रियास् तथा  ॥ रुन्म्_३।४१ ॥  
  
तत्र साधनपराः-  
स्युर् यौथिक्यस् त्व् अयौथिक्य इति तत्रादिमा द्विधा  ॥ रुन्म्_३।४२ ॥  
  
तत्र यौथिक्यः-  
यौथिक्यस् तत्र सम्भूय गणशः साधने रताः ।  
द्विविधास् तास् तु मुनयस् तथोपनिषदो मताः  ॥ रुन्म्_३।४३ ॥  
  
तत्र मुनयः-  
गोपालोपासकाः पूर्वम् अप्राप्ताभीष्ट-सिद्धयः ।  
चिराद् उद्बुद्ध-रतयो राम-सौन्दर्य-वीक्षया  ॥ रुन्म्_३।४४ ॥  
मुनयस् तन्-निजाभीष्ट-सिद्धि-सम्पादने रताः ।  
लब्ध-भावा व्रजे गोप्यो जाताः पाद्म इतीरितम्  ॥ रुन्म्_३।४५ ॥  
कथाप्य् अन्या किल बृहद्-वामने चेति विश्रुतिः ।  
सिद्धिं कतिचिद् एवासां रासारम्भे प्रपेदिरे ।  
इति केचित् प्रभाषन्ते प्रकटार्थानुसारिणः  ॥ रुन्म्_३।४६ ॥  
अथ उपनिषदः-  
समन्तात् सूक्ष्म-दर्शिन्यो महोपनिषदोऽखिलाः ।  
गोपीनां वीक्ष्य सौभाग्यम् असमोर्ध्वं सुविस्मिताः  ॥ रुन्म्_३।४७ ॥  
तपांसि श्रद्धया कृत्वा प्रेमाढ्या जज्ञिरे व्रजे ।  
वल्लव्य इति पौराणी तथौपनिषदी प्रथा  ॥ रुन्म्_३।४८ ॥  
  
अथ अयौथिक्यः-  
तद्-भाव-बद्ध-रागा ये जनास् ते साधने रताः ।  
तद्-योग्यम् अनुरागौघं प्राप्योत्कण्ठानुसारतः  ॥ रुन्म्_३।४९ ॥  
ता एकशोऽथवा द्वि-त्राः काले काले व्रजेऽभवन् ।  
प्राचीनाश् च नवाश् च स्युर् अयौथिक्यस् ततो द्विधा  ॥ रुन्म्_३।५० ॥  
नित्य-प्रियाभिः सालोक्यं प्राचीनाश् चिरम् आगताः ।  
व्रजे जाता नवास् त्व् एता मर्त्यामर्त्यादि-योनितः  ॥ रुन्म्_३।५१ ॥  
  
अथ देव्यः-  
देवेष्व् अंशेन जातस्य कृष्णस्य दिवि तुष्टये ।  
नित्य-प्रियाणाम् अंशास् तु या याता देव-योनयः  ॥ रुन्म्_३।५२ ॥  
अत्र देवावतरणे जनित्वा गोप-कन्यकाः ।  
ता अंशिनीनाम् एवासां प्रिय-सख्योऽभवन् व्रजे  ॥ रुन्म्_३।५३ ॥  
  
अथ नित्यप्रियाः-  
राधा-चन्द्रावली-मुख्याः प्रोक्ताः नित्य-प्रिया व्रजे ।  
कृष्णवन् नित्य-सौन्दर्य-वैदग्ध्यादि-गुणाश्रयाः  ॥ रुन्म्_३।५४ ॥  
  
तथा च ब्रह्म-संहितायां (५।४८)-  
  
आनन्द-चिन्मय-रस-प्रतिभाविताभिस्  
ताभिर् य एव निज-रूपतया कलाभिः ।  
गोलोक एव निवसत्य् अखिलात्म-भूतो  
गोविन्दम् आदि-पुरुषं तम् अहं भजामि  ॥ रुन्म्_३।५५ ॥  
  
तत्र शास्त्रसिद्धास्तु राधा चन्द्रावली तथा ।  
विशाखा ललिता श्यामा पद्मा शैब्या च भद्रिका ।  
तारा विचित्रा गोपाली धनिष्ठा पालिकादयः  ॥ रुन्म्_३।५६ ॥  
चन्द्रावल्येव सोमाभा गान्धर्वा राधिकैव सा ।  
अनुराधा तु ललिता नैतास्तेनोदिताः पृथक्  ॥ रुन्म्_३।५७ ॥  
लोकप्रसिद्धनाम्न्यस्तु खञ्जनाक्षी मनोरमा ।  
मङ्गला विमला लीला कृष्णा शारी विशारदा ।  
तारावली चकोराक्षी शङ्करी कुङ्कुमादयः  ॥ रुन्म्_३।५८ ॥  
इत्यादीनान्तु शतशो यूथानि व्रजसुभ्रुवाम् ।  
लक्षसङ्ख्यास्तु कथिता यूथे यूथे वराङ्गनाः  ॥ रुन्म्_३।५९ ॥  
सर्वा यूथाधिपा एता राधाद्याः कुङ्कुमान्तिमाः ।  
विशाखां ललितां पद्मां शैब्याञ्च प्रोह्य कीर्तिताः  ॥ रुन्म्_३।६० ॥  
किन्तु सौभाग्य-धौरेया अष्टौ राधादयो मताः ।  
यूथाधिपात्वे æप्य् औचित्यं दधाना ललितादयः ।  
स्वेष्ट-राधादि-भावस्य लोभात् सख्य-रुचिं दधुः  ॥ रुन्म्_३।६१ ॥  
  
इति श्री-श्री-उज्ज्वल-नीलमणौ श्री-हरि-प्रिया-प्रकरणम् ॥३॥  
  
(४)  
अथ श्री-राधा-प्रकरणम्  
  
तत्रापि सर्वथा श्रेष्ठे राधा-चन्द्रावलीत्य् उभे ।  
यूथयोस् तु ययोः सन्ति कोटि-सङ्ख्या मृगीदृशः  ॥ रुन्म्_४।१ ॥  
अभूद् आकुलितो रासः प्रमदा-शत-कोटिभिः ।  
पुलिने यामुने तस्मिन्न् इत्य् एषागमिकी प्रथा  ॥ रुन्म्_४।२ ॥  
तयोर् अप्य् उभयोर् मध्ये राधिका सर्वथाधिका ।  
महा-भाव-स्वरूपेयं गुणैर् अतिवरीयसी  ॥ रुन्म्_४।३ ॥  
गोपालोत्तर-तापन्यां यद् गान्धर्वेति विश्रुता ।  
राधेत्य् ऋक्-परिशिष्टे च माधवेन सहोदिता ।  
अतस् तदीय-माहात्म्यं पाद्मे देवर्षिणोदितम्  ॥ रुन्म्_४।४ ॥  
  
तथा हि-  
यथा राधा प्रिया विष्णोस् तस्याः कुण्डं प्रियं तथा ।  
सर्व-गोपीषु सैवैका विष्णोर् अत्यन्त-वल्लभा  ॥ रुन्म्_४।५ ॥  
  
ह्लादिनी या महा-शक्तिः सर्व-शक्ति-वरीयसी ।  
तत्-सार-भाव-रूपेयम् इति तन्त्रे प्रतिष्ठिता  ॥ रुन्म्_४।६ ॥  
सुष्ठु-कान्त-स्वरूपेयं सर्वदा वार्षभानवी ।  
धृत-षोडश-शृङ्गारा द्वादशाभरणान्विता  ॥ रुन्म्_४।७ ॥  
  
तत्र सुष्ठु-कान्त-स्वरूपा, यथा श्री-कृष्ण-वाक्यम्---  
  
कचास् तव सुकुञ्चिता मुखम् अधीर-दीर्घेक्षणं  
कठोर-कुच-भाग्-उरः क्रशिम-शालि मध्य-स्थलम् ।  
नते शिरसि दोर्लते करज-रत्न-रम्यौ करौ  
विधूनयति राधिके त्रि-जगद् एष रुपोत्सवः  ॥ रुन्म्_४।८ ॥  
  
अथ धृत-षोडश-शृङ्गारा-  
  
स्नाता नासाग्र-जाग्रन्-मणि-रसित-पटा सूत्रिणी बद्ध-वेणी  
सोत्तंसा चर्चिताङ्गी कुसुमित-चिकुर स्रग्विणी पद्म-हस्ता ।  
ताम्बूलास्योरु-बिन्दु-स्तवकित-चिबुका कज्जलाक्षी सुचित्रा  
राधालक्तोज्ज्वलाङ्घ्रिः स्फुरिति तिलकिनी षोडशा-कल्पिनीयम्  ॥ रुन्म्_४।९ ॥  
  
अथ द्वादशाभरणाश्रिता-  
  
दिव्यश् चूडा-मणीन्द्रः पुरट-विरचिताः कुण्डल-द्वन्द्व-काञ्चि-  
निष्काश् चक्री-शलाका-युग-वलय-घटाः कण्ठ-भूषोर्मिकाश् च ।  
हारास् तारानुकार भुज-कटक-तुलाकोटयो रत्न-क् प्तास्  
तुङ्गा पादाङ्गुरीय-च्छविर् इति रविभिर् भूषणैर् भाति राधा  ॥ रुन्म्_४।१० ॥।  
  
अथ वृन्दावनेश्वर्याः कीर्त्यन्ते प्रवरा गुणाः ।  
मधुरेयं नव-वयाश् चलापाङ्गोज्ज्वल-स्मिता  ॥ रुन्म्_४।११ ॥  
चारु-सौभाग्य-रेखाढ्या गन्धोन्मादित-माधवा ।  
सङ्गीत-प्रसराभिज्ञा रम्य-वाङ् नर्म-पण्डिता  ॥ रुन्म्_४।१२ ॥  
विनीता करुणा-पूर्णा विदग्धा पाटवान्विता ।  
लज्जा-शीला सुमर्यादा धैर्य-गाम्भीर्य-शालिनी  ॥ रुन्म्_४।१३ ॥  
सुविलासा महाभाव-परमोत्कर्ष-तर्षिणी ।  
गोकुल-प्रेम-वसतिर् जगच्-छ्रेणी-लसद्-यशाः  ॥ रुन्म्_४।१४ ॥  
गुर्व्-अर्पित-गुरु-स्नेहा सखी-प्रणयिता-वशा ।  
कृष्ण-प्रियावली-मुख्या सन्तताश्रव-केशवा ।  
बहुना किं गुणास् तस्याः सङ्ख्यातीता हरेर् इव  ॥ रुन्म्_४।१५ ॥  
इत्य् अङ्गोक्ति-मनः-स्थास् ते पर-सम्बन्ध-गास् तथा ।  
गुणा वृन्दावनेश्वर्या इह प्रोक्ताश् चतुर्विधाः  ॥ रुन्म्_४।१६ ॥  
माधुर्यं चारुता नव्यं वयः कैशोर-मध्यमम् ।  
सौभाग्य-रेखा पादादि-स्थिताश् चन्द्र-कलादयः  ॥ रुन्म्_४।१७ ॥  
साधुमार्गाद् अचलनं मर्यादेत्य् उदितं बुधैः ।  
लज्जाभिजात्य-शीलाद्यैर् धैर्यं दुःख-सहिष्णुता  ॥ रुन्म्_४।१८ ॥  
व्यक्तत्वाल् लक्षितत्वाच् च नान्येषां लक्षणं कृतम्  ॥ रुन्म्_४।१९ ॥  
  
तत्र मधुरा, यथा विदग्ध-माधवे (१।३२)-  
  
बलाद् अक्ष्णोर् लक्ष्मीः कवलयति नव्यं कुवलयं  
मुखोल्लासः फुल्लं कमल-वनम् उल्लङ्घयति च ।  
दशां कष्टाम् अष्टा-पदम् अपि नयत्य् आङ्गिक-रुचिर्  
विचित्रं राधायाः किम् अपि किल रूपं विलसति  ॥ रुन्म्_४।२० ॥  
  
अथ नव-वयाः-  
श्रोणिः स्यन्दनतां कृशोदरि कुच-द्वन्द्वं क्रमाच् चक्रतां  
भ्रूश् चाप-श्रियम् ईक्षण-द्वयम् इदं यात्य् आशुगत्वं तव ।  
सैनापत्यम् अतः प्रदाय भुवि ते कामः पशूनां पतिं  
धुन्वन् जित्वर-मानिनं त्वयि निजं साम्राज्य-भारं न्यधात्  ॥ रुन्म्_४।२१ ॥  
  
अथ चपलापाङ्गी-  
तडिद्-अतिचलतां ते किं दृगन्ताद् अपाठीद्  
विधु-मुखि तडितो वा किं तवायं दृगन्तः ।  
ध्रुवम् इह गुरुताभूत् त्वद्-दृग्-अन्तस्य राधे  
वरम् अतिजविनां मे येन जिग्ये मनोऽपि  ॥ रुन्म्_४।२२ ॥  
  
अथ उज्ज्वल-स्मिता-  
तव वदन-विधौ विधौत-मध्यां   
स्मित-सुधयाधर-लेखिकाम् उदीक्ष्य ।  
सखि लघुर् अघभिच्-चकोर-वर्यः  
प्रमद-मदोद्धुर-बुद्धिर् उज्जिहीते  ॥ रुन्म्_४।२३ ॥  
  
अथ चारु-सौभाग्य-रेखाढ्या-  
अघहर भज तुष्टिं पश्य यच्चन्द्रलेखा-  
वलयकुसुमवल्लीकुण्डलाकारभाग्भिः ।  
अभिदधति निलीनामत्र सौभाग्यरेखा-  
विततिभिरनुविद्धाः सुष्ठु राधां पदाङ्काः  ॥ रुन्म्_४।२४ ॥  
  
अथ गन्धोन्मादित-माधवा-  
  
वल्ली-मण्डल-पल्लवालिभिर् इतः सङ्गोपनायात्मनो  
मा वृन्दावन-चक्रवर्तिनि कृथा यत्नं मुधा माधवि ।  
भ्राम्यद्भिः स्व-विरोधिभिः परिमलैर् उन्मादनैः सूचितां  
कृष्णस् तां भ्रमाधिपः सखि धुवन् धूर्तो ध्रुवं धास्यति  ॥ रुन्म्_४।२५ ॥  
  
अथ सङ्गीत-प्रसराभिज्ञा-  
  
कृष्ण-सार-हर-पञ्चम-स्वरे   
मुञ्च गीत-कुतुकानि राधिके ।  
प्रेक्षतेऽत्र हरिणानुधावितां  
त्वां न यावद् अतिरोषणः पतिः  ॥ रुन्म्_४।२६ ॥  
  
अथ रम्य-वाक्-  
सुवदने वदने तव रधिके   
स्फुरति केयम् इहाक्षर-माधुरी ।  
विकलतां लभते किल कोकिलः   
सखि ययाद्य सुधापि मुधार्थताम्  ॥ रुन्म्_४।२७ ॥  
  
अथ नर्म-पण्डिता-  
वंश्यास् त्वम् उपाध्यायः  
किम् उपाध्यायी तवात्र वंशी वा ।  
कुल-युवति-धर्म-हरणाद्  
अस्ति ययोर् नापरं कर्म  ॥ रुन्म्_४।२८ ॥  
  
यथा वा-  
देव प्रसीद वृष-वर्धन पुण्य-कीर्ते  
साध्वी-गण-स्तन-शिवार्चन-नित्य-पूत ।  
निर्मञ्छनं तव भजे रवि-पूजनाय  
स्नातास्मि हन्त मम न स्पृश न स्पृशाङ्गम्  ॥ रुन्म्_४।२९ ॥  
  
अथ विनीता-  
अपि गोकुले प्रसिद्धा भ्रू-भ्रमिभिः परिजनैर् निषिद्धापि ।  
पीठं मुमोच राधा भद्रिकाम् अपि दूरतः प्रेक्ष्य  ॥ रुन्म्_४।३० ॥  
  
यथा वा, विदग्ध-माधवे (५।१५)-  
भूयो भूयः कलि-विलसितैः सापराधापि राधा  
श्लाघ्येनाहं यद् अघरिपुणा बाढम् अङ्गीकृतास्मि ।  
तत्र क्षामोदरि किम् अपरं कारणं वः सखीनां  
दत्तामोदां प्रगुण-करुणा-मञ्जरीम् अन्तरेण  ॥ रुन्म्_४।३१ ॥  
  
अथ करुणा-पूर्णा-  
तार्ण-सूचि-शिखयापि तर्णकं  
विद्ध-वक्त्रम् अवलोक्य सास्रया ।  
लिप्यते क्षतम् अवाप्त-बाधया  
कुङ्कुमेन कृपयास्य राधया  ॥ रुन्म्_४।३२ ॥  
  
अथ विदग्धा-  
आचार्या धातु-चित्रे पचन-विरचना-चातुरी-चारु-चित्ता  
वाग्-युद्धे मुग्धयन्ती गुरुम् अपि च गिरां पण्डिता माल्य-गुम्फे ।  
पाठे शारी-शुकानां पटुर् अजितम् अपि द्यूत-केलिषु जिष्णुर्  
विद्या-विद्योति-बुद्धिः स्फुरति रति-कला-शालिनी राधिकेयम्  ॥ रुन्म्_४।३३ ॥  
  
अथ पाटवान्विता, यथा विदग्ध-माधवे (३।३)-  
  
छिन्नः प्रियो मणिसरः सखि मौक्तिकानि  
वृत्तान्य् अहं विचिनुयाम् इति कैतवेन ।  
मुग्धं विवृत्य मयि हन्त दृगन्त-भङ्गीं  
राधा गुरोर् अपि पुरः प्रणयाद् व्यतानीत्  ॥ रुन्म्_४।३४ ॥  
  
अथ लज्जा-शीला-  
  
व्रज-नरपति-सूनुर् दुल्रभालोकनोऽयं  
स्फुरति रहसि ताम्यत्य् एष तर्षाज् जनोऽपि ।  
विरम जननि लज्जे किञ्चिद् उद्घाट्य वक्त्रं  
निमिषम् इह मनाग् अप्य् अक्षि-कोणं क्षिपामि  ॥ रुन्म्_४।३५ ॥  
  
अथ सुमर्यादा-  
प्राणान् अकृताहारा सखि राधा-चातकी वरं त्यजति ।  
न तु कृष्ण-मुदिर-मुक्ताद् अमृताद् वृत्तिं भजेद् अपराम्  ॥ रुन्म्_४।३६ ॥  
  
यथा वा-  
आहूयमाना व्रजनाथयास्मि युक्तोऽभिसारः सखि नाधुना मे ।  
न तादृशीनां हि गुरूत्तमानाम् आज्ञास्व् अवज्ञा वलते शिवाय  ॥ रुन्म्_४।३७ ॥  
  
यथा वा-  
पूर्णाशीः पूर्णिमासाव् अनवहिततया या त्वयास्यै वितीर्णा  
वष्टि त्वाम् एव तन्वन्न् अखिल-मधुरिमोत्सेकम् अस्यां मुकुन्दः ।  
दिष्ट्या पर्वोदगात् ते स्वयम् अभिसरणे चित्तम् आधत्स्व वत्से  
युक्त्याप्य् उक्ता मयेति द्युमणि-सख-सुता प्राहिणोद् एव चित्राम्  ॥ रुन्म्_४।३८ ॥  
  
अथ धैर्य-शालिनी-  
तीव्रस् तर्जति भिन्न-धीर् गृह-पतिश् छद्म-ज्ञया पद्मया  
हारं हारयति हरि-प्रणिहितं कीशेन भर्तुः स्वसा ।  
मल्लीं लुम्पति कृष्ण-काम्य-कुसुमां शैव्या प्रिया वर्करी  
राधा पश्य तथाप्य् अतीव सहना तुष्णीम् असौ तिष्ठति  ॥ रुन्म्_४।३९ ॥  
  
अथ गाम्भीर्य-शालिनी-  
कलहान्तरितापदे स्थितिं   
सखि धीराद्य गतापि राधिका ।  
बहिर् उद्भट-मान-लक्षणा   
सुदुरूहा ललिता धियाप्य् अभूत्  ॥ रुन्म्_४।४० ॥  
  
अथ सुविलासा-  
तिर्यक्-क्षिप्त-चलद्-दृगञ्चल-रुचिर् लास्योल्लसद्-भ्रू-लता  
कुन्दाभ-स्मित-चन्दिकोज्ज्वल-मुखी गण्डोच्छलत्-कुण्डला ।  
कन्दर्पागम-सिद्ध-मन्त्र-गहनाम् अर्धं दुहाना गिरं  
हारिण्य् अद्य हरेर् जहार हृदयं राधा विलासोर्मिभिः  ॥ रुन्म्_४।४१ ॥  
  
अथ महा-भाव-परमोत्कर्ष-तर्षिणी-  
  
अश्रूणाम् अतिवृष्टिभिर् द्विगुणयन्त्य् अर्कात्मजा-निर्झरं  
ज्योत्स्नी-स्यन्दि-विधूपल-प्रतिकृति-च्छायं वपुर् बिभ्रती ।  
कण्ठान्तस् त्रुटद्-अक्षराद्य-पुलकैर् लब्धा कदम्बाकृतिं  
राधा वेणु-धर प्रवात-कदली-तुल्या क्वचिद् वर्तते  ॥ रुन्म्_४।४२ ॥  
  
अथ गोकुल-प्रेम-वसतिः-  
  
प्रेम-सन्ततिभिर् एव  
वेधसा नु वृषभानु-नन्दिनी ।  
यादृशां पदम् इता मनांसि नः  
स्नेहयत्य् अखिल-गोष्ठ-वासिनाम्  ॥ रुन्म्_४।४३ ॥  
  
अथ जगच्-छ्रेणी-लसद्-यशाः-  
  
उत्फुल्लं किल कुर्वती कुवलयं देवेन्द्र-पत्नी-श्रुतौ  
कुन्दं निक्षिपती विरिञ्ची-गृहिणी-रोमौषधी-हर्षिणी ।  
कर्णोत्तंस-सुधांशु-रत्न-सकलं विद्राव्य भद्राङ्गि ते  
लक्ष्मीम् अप्य् अधुना चकार चकितां राधे यशः-कौमुदी  ॥ रुन्म्_४।४४ ॥  
  
अथ गुर्व्-अर्पित-गुरु-स्नेहा-  
  
न सुतासि कीर्तिदायाः   
किन्तु ममैवेति तथ्यम् आख्यामि ।  
प्राणिमि वीक्ष्य मुखस् ते   
कृष्णस्येवेति किं त्रपसे  ॥ रुन्म्_४।४५ ॥  
  
अथ सखी-प्रणयाधीना-  
  
उपदिश सखि वृन्दे वल्लवेन्द्रस्य सूनुं  
किम् अयम् इह सखीनां माम् अधीनां दुनोति ।  
अपसरतु सशङ्कं मन्दिरान् मानिनीनां   
कलयति ललितायाः किं न शौटीर्य-धाटीम्  ॥ रुन्म्_४।४६ ॥  
  
अथ कृष्ण-प्रियावली-मुख्या, यथा ललित-माधवे (१०।१०)-  
  
सन्तु भ्राम्यद्-अपाड्ग-भङ्गि-खुरली-खेलाभुवः सुभ्रुवः   
स्वस्ति स्यान् मदिरेक्षणे क्षणम् अपि त्वाम् अन्तरा मे कुतः ।  
ताराणां निकुरुम्बकेन वृतया श्लिष्टेऽपि सोमाभया  
नाकाशे वृषभानुजां श्रियम् ऋते निष्पद्यते स्वश्-छटा  ॥ रुन्म्_४।४७ ॥  
  
अथ सन्तताश्रव-केशवा-  
  
षड्-अङ्घ्रिभिर् अर्दितान् कुसुम-सञ्चयान् आचिनोद्  
अखण्डम् अपि राधिके बहु-शिखण्डकं त्वद्-गिरा ।  
अमुञ्च नव-पल्लव-व्रजम् उदञ्चद् अर्कोज्ज्वलं  
करोतु वशगो जनः किम् अयम् अन्यद्-आज्ञापय  ॥ रुन्म्_४।४८ ॥  
  
यस्याः सर्वोत्तमे यूथे सर्व-सद्-गुण-मण्डिताः ।  
समन्तान् माधवाकर्षि-विभ्रमाः सन्ति सुभ्रुवः  ॥ रुन्म्_४।४९ ॥  
तास् तु वृन्दावनेश्वर्याः सख्यः पञ्च-विधा मताः ।  
सख्यश् च नित्य-सख्यश् च प्राण-सख्यश् च काश्चन ।  
प्रिय-सख्यश् च परम-प्रेष्ठ-सख्यश् च विश्रुताः  ॥ रुन्म्_४।५० ॥  
सख्यः कुसुमिका-विन्ध्या-धनिष्ठाद्याः प्रकीर्तिताः ।  
नित्य-सख्यश् च कस्तूरी-मणि-मञ्जरिकादयः  ॥ रुन्म्_४।५१ ॥  
प्राण-सख्यः शशिमुखी-वासन्ती-लासिकादयः ।  
गता वृन्दावनेश्वर्याः प्रायेणेमाः स्वरूपताम्  ॥ रुन्म्_४।५२ ॥  
प्रिय-सख्यः कुरङ्गाक्षी सुमध्या मदनालसा ।  
कमला माधुरी मञ्जु-केशी कन्दर्प-सुन्दरी ।  
माधवी मालती काम-लता शशिकलादयः  ॥ रुन्म्_४।५३ ॥  
परम-प्रेष्ठ-सख्यस् तु  ललिता स-विशाखिका ।  
स-चित्रा चम्पकलता तुङ्गविद्येन्दुलेखिका ।  
रङ्गदेवी सुदेवी चेत्यष्टौ सर्व-गणाग्रिमाः  ॥ रुन्म्_४।५४ ॥  
आसां सुष्ठु द्वयोर् एव प्रेम्णः परम-काष्ठया ।  
क्वचिज् जातु क्वचिज् जातु तद्-आधिक्यम् इवेक्षते  ॥ रुन्म्_४।५५ ॥  
  
इति श्री-श्री-उज्ज्वल-नीलमणौ   
श्री-राधा-प्रकरणम्   
॥४॥  
  
(५)  
अथ नायिका-भेद-प्रकरणम्  
  
यूथेऽप्य् अवान्तर-गणास् तेषु च कश्चिद् गणस् त्रि-चतुराभिः ।  
इह पञ्च-षाभिर् अन्यः सप्ताष्टाभिस् तथेत्य् आद्याः  ॥ रुन्म्_५।१ ॥  
नासौ नाट्ये रसे मुख्ये यत् परोढा निगद्यते ।  
तत् तु स्यात् प्राकृत-क्षुद्र-नायिकाद्य्-अनुसारतः  ॥ रुन्म्_५।२ ॥  
  
तथा चोक्तम्-  
नेष्टा यद् अङ्गिनि रसे कविभिर् परोढा  
तद् गोकुलाम्बुजदृशां कुलम् अन्तरेन ।  
आशांसया रसविधेर् अवतारितानां  
कंसारिणा रसिकमण्डलशेखरेण  ॥ रुन्म्_५।३ ॥  
  
व्रजेन्द्र-नन्दनत्वेन सुष्ठु निष्ठाम् उपेययुः ।  
यासां भावस्य सा मुद्रा सद्-भक्तैर् अपि दुर्गमा  ॥ रुन्म्_५।४ ॥  
  
यथा ललित-माधवे (६।१४)-  
गोपीनां पशुपेन्द्र-नन्दन-जुषो भावस्य कस् तां क्र्ती  
विज्ञातुं क्षमते दुरूह-पदवी-सञ्चारिणः प्रक्रियाम् ।  
आविष्कुर्वति वैष्णवीम् अपि तनुं तस्मिन् भुजैर् जिष्णुभि*  
र्यासां हन्त चतुर्भिर् अद्भुत-रुचिं रागोदयः कुञ्चति  ॥ रुन्म्_५।५ ॥  
  
भुजा-चतुष्टयं क्वापि नर्मणा दर्शयन्न् अपि ।  
वृन्दावनेश्वरी-प्रेम्णा द्विभुजः क्रियते हरिः  ॥ रुन्म्_५।६ ॥  
  
यथा-  
रासारम्भ-विधौ निलीय वसता कुञ्जे मृगाक्षी-गणैर्  
दृष्टं गोपयितुं स्वम् उद्धुर-धिया या सुष्ठु सन्दर्शिता ।  
राधायाः प्रणयस्य हन्त महिमा यस्य श्रिया रक्षितुं  
सा शक्या प्रभविष्णुनापि हरिणा नासीच् चतुर्-बाहुता  ॥ रुन्म्_५।७ ॥  
  
अपि च-  
सामान्याया रसाभास-प्रसङ्गात् तादृग् अप्य् असौ ।  
भाव-योगात् तु सैरिन्ध्री परकीयैव सम्मता  ॥ रुन्म्_५।८ ॥  
  
यथा च प्राञ्चः (शृङ्गार-तिलके १।६२,६४)-  
  
सामान्या वनिता वेश्या सा द्रव्यं परम् इच्छता ।  
गुण-हीने च न द्वेषो नानुरागो गुणिन्य् अपि ।  
शृङ्गाराभास एतासु न शृङ्गारः कदाचन  ॥ रुन्म्_५।९ ॥ इति ।  
  
स्वकीयाश् च परोढाश् च या द्विधा परिकीर्तिताः ।  
मुग्धा मध्या प्रगल्भेति प्रत्येकं तास् त्रिधा मताः  ॥ रुन्म्_५।१० ॥  
भेद-त्रयम् इदं कैश्चित् स्वीयाया एव वर्णितम् ।  
तथापि सत्-कवि-ग्रन्थे दृष्टत्वात् तद्-अनादृतम्  ॥ रुन्म्_५।११ ॥  
  
तथा प्राचीनैश् चोक्तम्-  
  
उदाहृति-भिदां केचित् सर्वासाम् एव तन्वते ।  
तास् तु प्रायेण दृश्यन्ते सर्वत्र व्यवहारतः  ॥ रुन्म्_५।१२ ॥  
इति ।  
  
तत्र मुग्धा-  
मुग्धा नव-वयः-कामा रतौ वामा सखी-वशा ।  
रति-चेष्टासु स-व्रीड-चारु-गूढ-प्रयत्न-भाक्  ॥ रुन्म्_५।१३ ॥  
कृतापराधे दयिते बाष्प-रुद्धावलोकना ।  
प्रियाप्रियोक्तौ चाशक्ता माने च विमुखी सदा  ॥ रुन्म्_५।१४ ॥  
  
तत्र नव-वयाः-  
विरमति शैशव-शिशिरे, प्रविशति यौवन-मधौ विशाखायाः ।  
दीव्यति लोचन-कमलं, वदन-सुधांशुश् च विस्फुरति  ॥ रुन्म्_५।१५ ॥  
  
यथा वा-   
बाल्य-ध्वान्त सखे प्रयाहि तरसा राधा-वपुर् द्वीपत-  
स्तारुण्य-द्युमणेर् यद् एष विजयारम्भः पुरो जृम्भते ।  
कृष्ण-व्योम्नि रुचिर् दरोत्तरलता तारा-द्युतौ काप्य् उरः-  
पूर्वाद्रौ सुषमोन्नतिः स्मित-कला पश्याद्य वक्त्राम्बुजे  ॥ रुन्म्_५।१६ ॥  
  
नव-कामा, यथा-  
बाले कंस-भिदः स्मरोत्सव-रसे प्रस्तूयमाने छलात्   
प्रौढाभीर-वधूभिर् आनत-मुखी त्वं कर्णम् अध्यस्यसि ।  
सव्याजं वन-मालिका-विरचनेऽप्य् उल्लासम् आलम्बसे  
रङ्गः कोऽयम् अवातरद् वद सखि स्वान्ते नवीनस् तव  ॥ रुन्म्_५।१७ ॥  
  
रतौ वामा, यथा-  
नव-बालिकास्मि कुरु नर्म नेदृशं   
पदवीं विमुञ्च शिखि-पिञ्छ-शेखर ।  
विरचन्ति पश्य पटवस् तटीम् इमा-  
मरविन्द-बन्धु-दुहितुर् नत-भ्रुवः  ॥ रुन्म्_५।१८ ॥  
  
यथा वा-  
यमुना-पुलिने विलोकनान् मे  
चलितां स्मेर-सखी-गृहीत-हस्ताम् ।  
अयि मुञ्च करं ममेति कञ्जद्-  
वचनां खञ्जन-लोचनां स्मरामि  ॥ रुन्म्_५।१९ ॥  
  
सखी-वशा-  
व्रज-राज-कुमार कर्कशे   
सुकुमारीं त्वयि नार्पयाम्य् अमुम् ।  
कलभेन्द्र-करे नवोदयां  
नलिनीं कः कुरुते जनः कृती  ॥ रुन्म्_५।२० ॥  
  
यथा वा-  
न स्वीकृता सखि मया स्रग् इहास्ति कौन्दी  
किं दीर्घ-रोष-विकटां भ्रु-कुटीं तनोषि ।  
क्षिप्तेयम् अत्र मम मण्डन-पेटिकायां  
चेद् वृन्दया चटुलया किम् अहं करिष्ये  ॥ रुन्म्_५।२१।  
  
सव्रीड-रत-प्रयत्ना, यथा-  
द्वित्राण्य् एत्य पदानि कुञ्ज-वसतेर् द्वारे विलासोन्मुखी  
सद्यः कम्प-तरङ्गद्-अङ्ग-लतिका तिर्यग्-विवृत्ता ह्रिया ।  
भूयः स्निग्ध-सखी-गिरां परिमलैस् तल्पान्तम् आसेदुषी  
स्वान्तं हन्त जहार हारि-हरिणी-नेत्रा मम श्यामला  ॥ रुन्म्_५।२२ ॥  
  
रोष-कृत-बाष्प-मौना, यथा-  
सिद्धापराधम् अपि शुद्ध-मनाः सखी मे  
त्वां वक्ष्यते कथम् अदक्षिणम् अक्षमेव ।  
नेमां विडम्बय कदम्ब-वनी-भुजङ्ग  
वक्त्रं पिधाय कुरुताम् इयम् अश्रु-मोक्षम्  ॥ रुन्म्_५।२३ ॥  
  
अथ माने विमुखी-  
मृद्वी तथाक्षमा चेति सा माने विमुखी द्विधा  ॥ रुन्म्_५।२४ ॥  
  
तत्र मृद्वी, यथा रस-सुधाकारे (१।४४)-  
व्यावृत्ति-क्रमणोद्यमेऽपि पदयोः प्रत्युद्गतौ वर्तनं  
भ्रूभेदोऽपि तद् ईक्षण-व्यसनिना व्यस्मारि मे चक्षुषा ।  
चाटूक्तानि करोति दग्ध-रसना रुक्षाक्ष्रेऽप्य् उद्यता   
सख्यः किं करवाणि मान-समये सङ्घात-भेदो मम  ॥ रुन्म्_५।२५ ॥  
अक्षमा, यथा-  
आभीर-पङ्कज-दृशां बत साहसिक्यं  
या केशवे क्षणम् अपि प्रणयन्ति मानम् ।  
मानेति वर्ण-युगलेऽपि मम प्रयाते   
कर्णाङ्गनं वहति वेपथुम् अन्तरात्मा  ॥ रुन्म्_५।२६ ॥  
  
अथ मध्या-  
समान-लज्जा-मदना प्रोद्यत्-तारुण्य-शालिनी ।  
किञ्चित्-प्रगल्भ-वचना मोहान्त-सुरत-क्षमा ।  
मध्या स्यात् कोमला क्वापि माने कुत्रापि कर्कशा  ॥ रुन्म्_५।२७ ॥  
  
तत्र समान-लज्जा-मदना, यथा-  
विकिरति किल कृष्णे नेत्र-पद्मं सतृष्णे  
नमयति मुखम् अन्तः-स्मेरम् आवृत्य राधा ।  
निदधति दृशम् अस्मिन्न् अन्यतः प्रेक्षतेऽमुं  
तद् अपि सरसिजाक्षी तस्य मोदं व्यतानीत्  ॥ रुन्म्_५।२८ ॥  
  
प्रोद्यत्-तारुण्य-शालिनी, यथा-  
भ्रुवोर् विक्षेपस् ते कवलयति मीन-ध्वज-धनुः-  
प्रभारम्भं रम्भा-श्रियम् उपहसत्य् उरु-युगलम् ।  
कुच-द्वन्द्वं धत्ते रथ-चरण-यूनोर् विलसितं  
वरोरूणां राधे तरुणिमनि चूरामणिर् असि  ॥ रुन्म्_५।२९ ॥  
  
किञ्चित्-प्रगल्भोक्तिः, यथोद्धव-सन्देशे (५४)-  
मद्-वक्त्राम्भोरुह-परिमलोन्मत्त-सेवानुबन्धे  
पत्युः कृष्ण-भ्रमर कुरुषे किन्तराम् अन्तरायम् ।  
तृष्णाभिस् त्वम् यदि कल-रुत-व्यग्र-चित्तस् तदाग्रे  
पुष्पैः पाण्डु-च्छविम् अविरलैर् याहि पुन्नाग-कुञ्जम्  ॥ रुन्म्_५।३० ॥  
  
मोहान्त-सुरत-क्षमा, यथा-  
श्रम-जल-निविडां निमीलिताक्षीं   
श्लथ-चिकुराम् अनधीन-बाहु-वल्लीम् ।  
मुदित-मनसम् अस्मृतान्य-भावां  
रति-शयने निशि गोपिकां स्मरामि  ॥ रुन्म्_५।३१ ॥  
  
माने कोमला, यथा-  
प्राणास् त्वम् एव किम् इव त्वयि गोपनीयं  
मानाय केशि-मथने सखि नास्मि शक्ता ।  
एहि प्रयाव रविजा-तट-निष्कुटाय  
कल्याणि फुल्ल-कुसुमावचय-च्छलेन  ॥ रुन्म्_५।३२ ॥  
  
माने कर्कशा, यथा विदग्ध-माधवे (५।३०)-  
मुधा मानोन्नाहाद् ग्लपयसि किम् अङ्गानि कठिने  
रुषं धत्से किंवा प्रिय-परिजनाभ्यर्थन-विधौ ।  
प्रकामं ते कुञ्जालय-गृह-पतिस् ताम्यति पुरः   
कृपा-लक्ष्मीवन्तं चटुलय दृगन्तं क्षणम् इह  ॥ रुन्म्_५।३३ ॥  
  
त्रिधासौ मान-वृत्तेः स्याद् धीराधीरोभयात्मिका  ॥ रुन्म्_५।३४ ॥  
तत्र धीर-मध्या-  
धीरा तु वक्ति वक्रोक्त्या सोत्प्रासं सागसं प्रियम्  ॥ रुन्म्_५।३५ ॥  
  
यथा-  
स्वामिन् युक्तम् इदं तवाञ्जन-नवालक्त-द्रवैः सर्वतः  
सङ्क्रान्तैर् धृत-नील-लोहित-तनोर् यच् चन्द्रलेखा-धृतिः ।  
एकं किन्त्व् अवलोचयाम्य् अनुचितं हंहो पशूनां पते   
देहार्धे दयितां वहन् बहुमताम् अत्रासि यन् नागतः  ॥ रुन्म्_५।३६ ॥  
  
अथ अधीर-मध्या-  
अधीरा परुषैर् वाक्यैर् निरस्येद् वल्लभं रुषा  ॥ रुन्म्_५।३७ ॥  
  
यथा-  
उत्तुङ्ग-स्तन-मण्डली-सहचरः कण्ठे स्फुरन्न् एष ते   
हारः कंसरिपो क्षपा-विलसितं निःसंशयं शंसति ।  
धूर्ताभीर-वधू-प्रतारित-मते मिथ्या-कथा-घर्घरी-  
झङ्कारोन्मुखर प्रयाहि तरसा युक्तात्र नावस्थितिः  ॥ रुन्म्_५।३८ ॥  
  
अथ धीराधीर-मध्या-  
धीराधीर तु वक्रोक्त्या स-बाष्पं वदति प्रियम्  ॥ रुन्म्_५।३९ ॥  
  
यथा-  
गोपेन्द्रनन्दन न रोदय याहि याहि  
सा ते विधास्यति रुषं हृदयाधिदेवी ।  
त्वन्-मौलि-माल्य-हृत-यावक-पङ्कम् अस्याः   
पाद-द्वयं पुनर् अनेन विभूषयाद्य  ॥ रुन्म्_५।४० ॥  
  
यथा वा-  
ताम् एव प्रतिपद्य काम-वरदां सेवस्व देवीं सदा  
यस्याः प्राप्य महा-प्रसादम् अधुना दामोदरामोदसे ।  
पादालक्तचितं शिरस् तव मुखं ताम्बूल-शेषोज्ज्वलं  
कण्ठश् चायम् उरोज-कुट्मल-सुहृन्-निर्माल्य-माल्याङ्कितः  ॥ रुन्म्_५।४१ ॥  
  
सर्व एव रसोत्कर्षो मध्यायाम् एव युज्यते ।  
यद् अस्यां वर्तते व्यक्ता मौग्ध्य-प्रागल्भ्ययोर् युतिः  ॥ रुन्म्_५।४२ ॥  
  
अथ प्रगल्भा-  
प्रगल्भा पूर्ण-तारुण्या मदान्धोरु-रतोत्सुका ।  
भूरि-भावोद्गमाभिज्ञा रसेनाक्रान्त-वल्लभा ।  
अतिप्रौढोक्ति-चेष्टासौ माने चात्यन्त-कर्कशा  ॥ रुन्म्_५।४३ ॥  
  
तत्र पूर्ण-तारुण्या, यथा-  
मुष्णाति स्तन-युग्मम् अभ्रम् उपतेः कुम्भ-स्थली-विभ्रमं  
विस्फारं च नितम्ब-मण्डलम् इदं रोधः-श्रियं लुण्ठति ।  
द्वन्द्वं लोचनयोश् च लोल-शफरी-विस्फूर्जितं स्पर्धते  
तारुण्यामृत-सम्पदा त्वम् अधिकं चन्द्रावलि क्षालिता  ॥ रुन्म्_५।४४ ॥  
  
अथ मदान्धा-  
निष्क्रान्ते रति-कुञ्जतः परिजने शय्याम् अवापय्य मां  
स्वैरं गौरि रिरंसया मयि दृशं दीर्घां क्षिपत्य् अच्युते ।  
सद्यः-प्रोद्यद्-उरु-प्रमोद-लहरी-विस्मारितात्म-स्थिति-  
र्नाहं तत्र विदाम्बभूव किम् अभूत् कृत्यं किलातःपरम्  ॥ रुन्म्_५।४५ ॥  
  
उरु-रतोत्सुका, यथा-  
उदञ्चद्-वैयात्यां पृथु-नख-पदाकीर्ण-मिथुनां  
स्खलद्-बर्हाकल्पां दलद्-अमल-गुञ्जा-मणिसराम् ।  
ममानङ्ग-क्रीडां सखि वलय-रिक्ती-कृत-करां  
मनस् ताम् एवोच्चैर् मणित-रमणीयां मृगयते  ॥ रुन्म्_५।४६ ॥  
  
भूरि-भावोद्गमाभिज्ञा-  
साचि-प्रेङ्खद्-अपाङ्ग-शृङ्खल-शिखा विस्फारित-भ्रू-लता  
साकूत-स्मित-कुड्मलावृत-मुखी प्रोत्क्षिप्त-रोमाङ्कुरा ।  
कुञ्जे गुञ्ज-दलौ विराजसि चिरात् कूजद्-विपञ्ची-स्वरा  
बद्धुं बन्धुर-गात्रि कृष्ण-हरिणं शङ्के त्वम् आकाङ्क्षसि  ॥ रुन्म्_५।४७ ॥  
  
रसाक्रान्त-वल्लभा, यथा-  
अवचिनु कुसुमानि प्रेक्ष्य चारुण्य् अरण्ये  
विरचय पुनर् एभिर् मण्डनान्य् उज्ज्वलानि ।  
मधुमथन मद्-अङ्गे कल्पयाकल्पम् एतै-  
र्युवतिषु मम भीमं रौतु सौभाग्य-भेरी  ॥ रुन्म्_५।४८ ॥  
  
अतिप्रौढोक्तिः, यथा पद्यावल्यां (२८०)-  
काकुं करोषि गृह-कोण-करीष-पुञ्ज-  
गूढाङ्ग किं ननु वृथा कितव प्रयाहि ।  
कुत्राद्य जीर्ण-तरणि-भ्रमणातिभीत-  
गोपाङ्गना-गण-विडम्बन-चातुरी ते  ॥ रुन्म्_५।४९ ॥  
  
अतिप्रौढ-चेष्टा, यथा-  
सख्यास् तवानङ्ग-रणोत्सवेऽधुना  
ननर्त मुक्ता-लतिका स्तनोपरि ।  
उत्प्लुत्य यस्याः सखि नायकश् चलो  
धीरं मुहुर् मे प्रजहार कौस्तुभम्  ॥ रुन्म्_५।५० ॥  
  
मानेऽत्यन्त-कर्कशा, यथा उद्दव-सन्देशे (५३)-  
मेदिन्यां ते लुठति दयिता मालती म्लान-पुष्पा  
तिष्ठन् द्वारे रमणि विमनाः खिद्यते पद्मनाभः ।  
त्वं चोन्निद्रा क्षपयसि निशाम् रोदयन्ती वयस्या  
माने कस् ते नव-मधुरिमा तं तु नालोकयामि  ॥ रुन्म्_५।५१ ॥  
  
मान-वृत्तेः प्रगल्भापि त्रिधा धीरादि-भेदतः  ॥ रुन्म्_५।५२ ॥  
  
तत्र धीर-प्रगल्भा-  
उदास्ते सुरते धीरा सावहित्था च सादरा  ॥ रुन्म्_५।५३ ॥  
  
यथा-  
देवी नाद्य मयार्चितेति न हरे ताम्बूलम् आस्वादितं  
शिल्पं ते परिचित्य तप्स्यति गृहीत्य् अङ्गी कृता न स्रजः ।  
आहूतास्मि गृहे व्रजेशितुर् इति क्षिप्रं व्रजन्त्या वच-  
स्तस्याश्रावि न भद्रयेति विनयैर् मानः प्रमाणीकृतः  ॥ रुन्म्_५।५४ ॥  
  
यथा वा-  
कण्ठे नाद्य करोमि दुर्व्रत-हता रम्याम् इमां ते स्रजं  
वक्तुं सुष्ठु न हि क्षमास्मि कठिनैर् मौनं द्विजैर् ग्राहिता ।  
का त्वां प्रोज्झ्य चलेत् खलेयम् अचिरं श्वश्रूर् न चेद् आह्वये-  
दित्थं पालिकया हरौ विनयतो मन्युर् गभीरीकृतः  ॥ रुन्म्_५।५५ ॥  
  
यथा वा-  
कुचालम्भे पाणिर् न हि मम भवत्या विघटितो  
मुहुश् चुम्बारम्भे मुखम् अपि न साचीकृतम् अभूत् ।  
परीरम्भे चन्द्रावलि न च वपुः कुञ्चितम् इदं   
क्व लब्धा मानस्य स्थितिर् इयम् अनालोकित-चरी  ॥ रुन्म्_५।५६ ॥  
  
अथ अधीर-प्रगल्भा-  
सन्तर्ज्य निष्ठुरं रोषाद् अधीरा ताडयेत् प्रियम्  ॥ रुन्म्_५।५७ ॥  
  
यथा-  
मुग्धाः कंसरिपो वयं रचयितुं जानीमहे नोचितं  
तां नीति-क्रम-कोविदां प्रिय-सखीं वन्देमहि श्यामलाम् ।  
मल्ली-दामभिर् उच्छलन्-मधुकरैः संयम्य कण्ठे यया  
साक्षेपं चकितेक्षणस् त्वम् असकृत् कर्णोत्पलैस् ताड्यसे  ॥ रुन्म्_५।५८ ॥  
  
अथ धीराधीर-प्रगल्भा-  
धीराधीर-गुणोप्तेआ धीराधीरेति कथ्यते  ॥ रुन्म्_५।५९ ॥  
  
यथा-  
स्फुरति न मम जातु क्रोध-गन्धोऽपि चित्ते  
व्रतम् अनु गहनाभूत् किन्तु मौने मनीषा ।  
अघहर लघु याहि व्याज आस्तां यद् एताः  
कुसुम-रसनया त्वां बन्धुम् इच्छन्ति सख्यः  ॥ रुन्म्_५।६० ॥  
  
यथा वा-  
कृतागसि हरौ पुरः स्फुरति तं भ्रमद्-भ्रू-लता  
तिताडयिषुर् उद्धुरा श्रुति-तटाद् विकृष्योत्पलम् ।  
न तेन तम् अताडयत् किम् अपि याहि याहीति सा  
ब्रुवत्य् अजनि मङ्गला सखि परं पराञ्चन्-मुखी  ॥ रुन्म्_५।६१ ॥  
  
किशोरिकाणाम् अप्य् आसाम् आकृतेः प्रकृतेर् अपि ।  
प्रागल्भ्याद् इव कासाञ्चित् प्रगल्भात्वम् उदीर्यते  ॥ रुन्म्_५।६२ ॥  
मध्या तथा प्रगल्भा च द्विधा सा परिभिद्यते ।  
ज्येष्ठा चापि कनिष्ठा च नायक-प्रणयं प्रति  ॥ रुन्म्_५।६३ ॥  
  
यथा-  
सुप्ते प्रेक्ष्य पृथक् पुरः प्रियतमे तत्रार्पयन् पुष्पजं  
लीलाया नयनाञ्चले किल रजश् चक्रे प्रबोधोद्यमम् ।  
कृष्णः शीतल-ताल-वृन्त-रचनोपायेन पश्याग्रत-  
स्तारायाः प्रणयाद् इव प्रणयते निद्राभिवृद्धि-क्रमम्  ॥ रुन्म्_५।६४ ॥  
  
यथा वा-  
दीव्यन्त्यौ दयिते समीक्ष्य रभसाद् अक्षैस् त्र्यहात्म-ग्लहै-  
र्गौरीं घूर्णितयोपदिश्य हितवद्-दाय-प्रयोगं भ्रुवा ।  
तस्यास् तूर्णम् उपार्जयन्न् इव जयं शिक्षा-वशेनाच्युतः  
श्यामाम् एव चकार धूर्त-नगरी-सङ्केत-विज् जित्वराम्  ॥ रुन्म्_५।६५ ॥  
  
काचित् काञ्चिद् अपेक्ष्य स्याज् ज्येष्ठेत्य् आपेक्षिकी भिदा ।  
अतो भेद-द्वयम् इदं न कृतं गणनान्तरे  ॥ रुन्म्_५।६६ ॥  
कन्या मुग्धैव सा किन्तु स्वीयान्योढे उभे बुधैः ।  
मुग्धा-मध्यादिभेदेन षड्-भेदे परिकीर्तिते  ॥ रुन्म्_५।६७ ॥  
मध्या-प्रौढे द्विषड्-भेदे प्रोक्ते धीरादि-भेदतः ।  
कन्या स्वीया परोढेति मुग्धा च त्रिविधा मता ।  
इति ताः कीर्तिता पञ्चदश भेदा इहाखिलाः  ॥ रुन्म्_५।६८ ॥  
अथावस्थाष्टकं सर्व-नायिकानां निगद्यते ।  
तत्राभिसारिका वास-सज्जा चोत्कण्ठिता तथा  ॥ रुन्म्_५।६९ ॥  
खण्डिता विप्रलब्धा च कलहान्तरितापि च ।  
प्रोषित-प्रेयसी चैव तथा स्वाधीन-भर्तृका  ॥ रुन्म्_५।७० ॥  
  
तत्र अभिसारिका, यथा-  
याभिसारयते कान्तं स्वयं वाभिसरत्य् अपि ।  
सा ज्योत्स्नी तामसी यान-योग्य-वेषाभिसारिका  ॥ रुन्म्_५।७१ ॥  
लज्जया स्वाङ्ग-लीनेव निःशब्दाखिल-मण्डना ।  
कृतावगुष्ठा स्निग्धैक-सखी-युक्ता प्रियं व्रजेत्  ॥ रुन्म्_५।७२ ॥  
  
तत्र अभिसारयित्री, यथा-  
जानीते न हरिर् यथा मम मनः-कन्दर्प-कण्डूम् इमां  
मां प्रीत्याभिसरत्य् अयं सखि यथा कृत्वा त्वयि प्रार्थनाम् ।  
चातुर्यं तरसा प्रसारय तथा सस्नेहम् आसाद्य तं  
यावत् प्राणहरो न चन्द्रहतकः प्राची-मुखं चुम्बति  ॥ रुन्म्_५।७३ ॥  
  
अथ ज्योत्स्न्यां स्वयम् अभिसारिका, यथा-  
इन्दुस् तुन्दिल-मण्डलं प्रणयते वृन्दावने चन्द्रिकां  
सान्द्रां सुन्दरि नन्दनो व्रज-पतेस् त्वद् वीथिम् उद्वीक्षते ।  
त्वं चन्द्राञ्चित-चन्दनेन खचिता क्षौमेण चालङ्कृता  
किं वर्त्मन्य् अरविन्द-चारु-चरण-द्वन्द्वं न सन्धित्ससि  ॥ रुन्म्_५।७४ ॥  
  
तामस्यां, यथा विदग्ध-माधवे (४।२२)-  
तिमिर-मसिभिः संवीताङ्ग्यः कदम्ब-वनान्तरे  
सखि बक-रिपुं पुण्यात्मानः सरन्त्य् अभिसारिकाः ।  
तव तु परितो विद्युद्-वर्णास् तनु-द्युति-सूचयो  
हरि हरि घन-ध्वान्तान्येताः स्ववैरिणि भिन्दते  ॥ रुन्म्_५।७५ ॥  
  
अथ वासक-सज्जा-  
स्ववासक-वशात् कान्ते समेष्यति निजं वपुः ।  
सज्जी-करोति गेहं च या सा वासक-सज्जिका  ॥ रुन्म्_५।७६ ॥  
चेष्टा चास्याः स्मर-क्रीडा-सङ्कल्पो वर्त्म-वीक्षणम् ।  
सखी-विनोद-वार्त्ता च मुहुर् दूति-क्षणादयः  ॥ रुन्म्_५।७७ ॥  
  
यथा-  
रति-क्रीडा-कुञ्जं कुसुम-शयनीयोज्ज्वल-रुचिं  
वपुः सालङ्कारं निजम् अपि विलोक्य स्मित-मुखी ।  
मुहुर् ध्यायं ध्यायं किम् अपि हरिणा सङ्गम-विधिं  
समृद्ध्यन्ती राधा मदन-मद-माद्यन् मतिर् अभूत्  ॥ रुन्म्_५।७८ ॥  
  
अथ उत्कण्ठिता-  
अनागसि प्रियतमे चिरयत्य् उत्सुका तु या ।  
विरहोत्कण्ठिता भाव-वेदिभिः सा समीरिता  ॥ रुन्म्_५।७९ ॥  
अस्यास् तु चेष्टा हृत्-तापो वेपथुर् हेतु-तर्कणम् ।  
अरतिर् वाष्प-मोक्षण् च स्वावस्था-कथनादयः  ॥ रुन्म्_५।८० ॥  
  
यथा-  
सखि किम् अभवद् बद्धो राधा-कटाक्ष-गुणैर् अयं  
समरम् अथवा किं प्रारब्धं सुरारिभिर् उद्धुरैः ।  
अहह बहुलाष्टम्यां प्राची-मुखेऽप्य् उदिते विधौ  
विधु-मुखि! न यन् मां सस्मार व्रजेश्वर-नन्दनः  ॥ रुन्म्_५।८१ ॥  
  
वास-सज्जा-दशाशेषे मानस्य विरताव् अपि ।  
पारतन्त्र्ये तथा यूनोर् उत्कण्ठा स्याद् असङ्गमात्  ॥ रुन्म्_५।८२ ॥  
  
अथ विप्रलब्धा-  
कृत्वा सङ्केतम् अप्राप्ते दैवाज् जीवित-वल्लभे ।  
व्यथमानान्तरा प्रोक्ता विप्रलब्धा मनीषिभिः ।  
निर्वेद-चिन्ता-खेदाश्रु-मूर्च्छा-निःश्वसितादि-भाक्  ॥ रुन्म्_५।८३ ॥  
  
यथा-  
विन्दति स्म दिवम् इन्दुर् इन्दिरा-  
नायकेन सखि वञ्चिता वयम् ।  
कुर्महे किम् इह शाधि सादरं  
द्राग् इति क्लमम् अगान् मृगेक्षणा  ॥ रुन्म्_५।८४ ॥  
  
उल्लङ्घ्य समयं यस्याः प्रेयान् अन्योपभोगवान् ।  
भोग-लक्ष्माङ्कितः प्रातरागच्छेत् सा हि खण्डिता ।  
एषा तु रोष-निःश्वास-तूष्णीं-भावादि-भाग् भवेत्  ॥ रुन्म्_५।८५ ॥  
  
यथा-  
यावैर् धूमलितं शिरो भुज-तटीं ताटङ्क-मुद्राङ्कितां  
सङ्क्रान्त-स्तन-कुङ्कुमोज्ज्वलम् उरो मालां परिम्लापिताम् ।  
घूर्णा-कुड्मलिते दृशौ व्रज-पतेर् दृष्ट्वा प्रगे श्यामला  
चित्ते रुद्र-गुणं मुखे तु सुमुखी भेजे मुनीनां व्रतम्  ॥ रुन्म्_५।८६ ॥  
  
अथ कलहान्तरिता-  
या सखीनां पुरः पाद-पतितं वल्लभं रुषा ।  
निरस्य पश्चात् तपति कलहान्तरिता हि सा ।  
अस्याः प्रलाप-सन्ताप-ग्लानि-निःश्वसितादयः  ॥ रुन्म्_५।८७ ॥  
  
यथा-  
स्रजः क्षिप्ता दूरे स्वयम् उपहृताः केशि-रिपुणा  
प्रिय-वाचस् तस्य श्रुति-परिसरान्तेऽपि न कृताः ।  
नमन्न् एष क्षौणी-विलुठित-शिखं प्रैक्षि न मया  
मनस् तेनेदं मे स्फुटति पुटपाकार्पितम् इव  ॥ रुन्म्_५।८८ ॥  
  
अथ प्रोषित-भर्तृका-  
दूर-देशं गते कान्ते भवेत् प्रोषित-भर्तृका ।  
प्रिय-सङ्कीर्तनं दैन्यम् अस्यास् तानव-जागरौ ।  
मालिन्यम् अनवस्थानं जाड्य-चिन्तादयो मताः  ॥ रुन्म्_५।८९ ॥  
  
यथा-  
विलासी स्वच्छन्दं वसति मथुरायां मधु-रिपु-  
र्वसन्तः सन्तापं प्रथयति समन्ताद् अनुपदम् ।  
दुराशेयं वैरिण्य् अहह मद्-अभीष्टोद्यम-विधौ  
विधत्ते प्रत्यूहं किम् इह भविता हन्त शरणम्  ॥ रुन्म्_५।९० ॥  
  
अथ स्वाधीन-भर्तृका-  
स्वायत्तासन्न-दयिता भवेत् स्वाधीन-भर्तृका ।  
सलिलारण्य-विक्रीडा-कुसुमावचयादि-कृत्  ॥ रुन्म्_५।९१ ॥  
  
यथा-  
मुदा कुर्वन् पत्राङ्कुरम् अनुपमं पीन-कुचयोः  
श्रुति-द्वन्द्वे गन्धाहृत-मधुपम् इन्दीवर-युग्मम् ।  
सखेलं धम्मिल्लोपरि च कमलं कोमलम् असौ  
निराबाधां राधां रमयति चिरं केशि-दमनः  ॥ रुन्म्_५।९२ ॥  
  
यथा वा, श्री-गीत-गोविन्दे (१२।२५)-  
रचय कुचयोश् चित्रं पत्रं कुरुष्व कपोलयो-  
र्घटय जघने काञ्चीं मुग्ध-स्रजा कवरि-भरं ।   
कलय वलय-श्रेणीं पाणौ पदे मणि-नूपुरा-  
विति निगदितः प्रीतः पिताम्बरोऽपि तथाकरोत्  ॥ रुन्म्_५।९३ ॥  
  
चेद् इयं प्रेयसा हातुं क्षणम् अप्य् अतिदुःशका ।  
परम-प्रेम-वश्यत्वान् माधवीति तदोच्यते  ॥ रुन्म्_५।९४ ॥  
हृष्टाः स्वाधीन-पतिका-वाससज्जाभिसारिकाः ।  
मण्डिताश् च पराः पञ्च खिन्ना मण्डन-वर्जिताः ।  
वाम-गण्डाश्रित-कराश् चिन्ता-सन्तप्त-मानसाः  ॥ रुन्म्_५।९५ ॥  
उत्तमा मध्यमा चात्र कनिष्ठा चेति तास् त्रिधा ।  
व्रजेन्द्रनन्दने प्रेम-तारतम्येन कीर्तिताः  ॥ रुन्म्_५।९६ ॥  
भावः स्याद् उत्तमादीनां यस्या यावान् प्रिये हरौ ।  
तस्यापि तस्यां तावान् स्याद् इति सर्वत्र युज्यते  ॥ रुन्म्_५।९७ ॥  
  
तत्र उत्तमा, यथा-  
कर्तुं शर्म क्षणिकम् अपि मे साध्यम् उज्झत्य् अशेषं  
चित्तोत्सङ्गे न भजति मया दत्त-खेदाप्य् असूयाम् ।  
श्रुत्वा चान्तर्विदलति मृषाप्य् आर्ति-वार्ता-लवं मे  
राधा मूर्धन्य् अखिल-सुदृशां राजते सद्-गुणेन  ॥ रुन्म्_५।९८ ॥  
  
मध्यमा, यथा-  
दुर्मानम् एव मनना बहु मानयन्ती  
किं ज्ञात-कृष्ण-हृदयार्तिर् अपि प्रयासि ।  
रङ्गे तरङ्गम् अखिलाङ्गि वराङ्गनानां  
नासौ प्रिये सखि भवत्य् अनुराग-मुद्रा  ॥ रुन्म्_५।९९ ॥  
  
कनिष्ठा, यथा-  
दनुजभिद्-अभिसार-प्रस्तुतौ वृष्टिम् उग्रां  
जन-गमन-विरामाद् उच्चकैः स्तौषि तुष्टा ।  
कथय कथम् इदानीं जृम्भिते मेघ-डिम्भे  
कुतुकिनि बत कुञ्जे प्रस्थितौ मन्थरासि  ॥ रुन्म्_५।१०० ॥  
  
पूर्वं याः पञ्चदशधा प्रोक्तास् तासां शतं तथा ।  
विंशतिश् चाभिर् अत्र स्याद् अवस्थाभिः किलाष्टभिः  ॥ रुन्म्_५।१०१ ॥  
पुनश् च त्रि-विधैर् एभिः प्रभेदैर् उत्तमादिभिः ।  
त्रिशती स्पष्टम् उक्तात्र षष्ट्या युक्ता मनीषिभिः  ॥ रुन्म्_५।१०२ ॥  
किं च-  
यथा स्युर् नायकावस्था निखिला एव माधवे ।  
तथैता नायिकावस्था राधायां प्रायशो मताः  ॥ रुन्म्_५।१०३ ॥  
  
इति श्री-श्री-उज्ज्वल-नीलमणौ   
नायिका-भेद-प्रकरणम्   
॥५॥  
  
(६)  
अथ यूथेश्वरी-भेद-प्रकरणम्   
  
एतासां यूथ-मुख्यानां विशेषो वर्णितोऽप्य् असौ ।  
सुहृद्-आदौ व्यवहृति-व्यक्तये वर्ण्यते पुनः  ॥ रुन्म्_६।१ ॥  
सौभाय्गादेर् इहाधिक्याद् अधिका साम्यतः समा ।  
लघुत्वाल् लघुर् इत्य् उक्तास् त्रिधा गोकुल-सुभ्रुवः  ॥ रुन्म्_६।२ ॥  
प्रत्येकं प्रखरा मध्या मृद्वी चेति पुनस् त्रिधा  ॥ रुन्म्_६।३ ॥  
प्रगल्भ-वाक्या प्रखरा ख्याता दुलङ्घ्य-भाषिता ।  
तद्-ऊनत्वे भवेन् मृद्वी मध्या तत्-साम्यम् आगता  ॥ रुन्म्_६।४ ॥  
  
तत्र अधिका-त्रिकम्-  
आत्यन्तिकी तथैवापेक्षिकी चेत्य् अधिका त्रिधा  ॥ रुन्म्_६।५ ॥  
सर्वथैवासमोर्धा या सा स्याद् आत्यन्तिकाधिका ।  
सा राधा स तु मध्यैव यन् नान्या सदृशी व्रजे  ॥ रुन्म्_६।६ ॥  
  
तत्र आत्यन्ताधिका-  
यथा-  
तावद् भद्रा वदति चटुलं फुल्लताम् एति पाली  
शालीनत्वं त्यजति विमला श्यामलाहङ्करोति ।  
स्वैरं चन्द्रावलिर् अपि चलत्य् उन्नमय्योत्तमाङ्गं  
यावत् कर्णे न हि निविशते हन्त राधेति मन्त्रः  ॥ रुन्म्_६।७ ॥  
  
अथ आपेक्षिकाधिका-  
मध्ये यूथाधिनाथानाम् अपेक्ष्यैकतमाम् इह ।  
या स्याद् अन्यतमा श्रेष्ठा सा प्रोक्तापेक्षिकाधिका  ॥ रुन्म्_६।८ ॥  
  
अथ अधिक-प्रखरा, यथा-  
पश्य क्षौणी-धराद् उपैति पुरतः कृष्णो भुजङ्गाग्रणी-  
स्तूर्णं भीरुभिर् आलिभिः समम् इतस् त्वं याहि मन्त्रोज्झिते ।  
आचार्याहम् अटामि भोगि-रमणी-वृन्दस्य वृन्दाटवीं  
किं नः कामिनि कार्मणेन वशतां नीतः करिष्यत्य् असौ  ॥ रुन्म्_६।९ ॥  
  
अथ अधिक-मध्या-  
आलीभिर् मे त्वम् असि विदिता पूर्णिमाया प्रदोषे  
रोषेणासौ प्रथयसि कथं पाटवेनावहित्थाम् ।  
धृत्वा धूर्ते सह-परिजनां मद्-गृहे त्वां निरुन्ध्यां  
वर्त्म-प्रेक्षी गुणयतु स ते जागरं कुञ्ज-राजः  ॥ रुन्म्_६।१० ॥  
  
अथ अधिक-मृद्वी-  
न्यञ्चन्-मूर्धा सह परिजनैर् दूरतो मा प्रयासी-  
र्माम् आलोक्य प्रिय-सखि यतः प्रेम-पात्री ममासि ।  
माला मौलौ तव परिचिता मत्-कला-कौशलाढ्या  
द्यूते जित्वा दनुज-दमनं या त्वया स्वीकृतास्ति  ॥ रुन्म्_६।११ ॥  
  
अथ समा-त्रिकम्-  
साम्यं भवेद् अधिकयोस् तथा लघु-युगस्य च  ॥ रुन्म्_६।१२ ॥  
  
तत्र सम-प्रखरा-  
न भवति तव पार्श्वे चेत् सखी कापि माभूत्  
परिहर हृदि कम्पं किं हरिस् ते विधाता ।  
अहम् अतिचतुराभिर् वेष्टिताली-घटाभिः  
प्रिय-सखि पुरतस् ते दुस्तरा बाहुदास्मि  ॥ रुन्म्_६।१३ ॥  
  
अथ सम-मध्या-  
लोले न स्पृश मां तवालिक-तटे धातुर् यद् आलक्ष्यते  
त्वं स्पृश्यासि कथं भुजङ्ग-रमणी दूराद् अतस् त्यज्यसे ।  
धिग् वामं वदसि त्वम् एव कुहक-प्रेष्ठासि भोगाङ्किते  
येनाद्य च्युतकञ्चुकाः शुषिर् अतःसख्योऽपि सर्पन्ति ते  ॥ रुन्म्_६।१४ ॥  
  
अथ सम-मृद्वी-  
प्रत्याख्यातु सुहृज्जनः कथम् अयं ताराभिधत्ते गिरं  
प्राणास् त्वं हि ममोच्चकैर् उरसि शपे धर्माय लीलावति ।  
किन्तु ताम् अहम् अर्थये परम् इदं कल्याणि तं वल्लभं  
स्वीयं शाधि यथा स गौरि सरले कुर्याज् जने न च्छलम्  ॥ रुन्म्_६।१५ ॥  
  
यथा वा-  
प्रहित्य कठिने निजं परिजनं मदार्या त्वया  
निकामम् उपजप्यतां किम् उ विभीषिकाडम्बरैः ।  
व्रजामि रविजा-तटे गुरु-गिरा मृषा-शङ्किनि   
प्रदोष-समये समं सवयसा शिवां सेवितुम्  ॥ रुन्म्_६।१६ ॥  
  
अथ लघु-त्रिकम्-  
लघुर् आपेक्षिकी चात्यन्तिकी चेति द्विधोदिता  ॥ रुन्म्_६।१७ ॥  
  
तत्र आपेक्षिकी लघुः-  
मध्ये यूथाधिनाथानाम् अपेक्ष्यैकतमाम् इह ।  
या स्याद् अन्यतमा न्यूना सा प्रोक्तापेक्षिकी लघुः  ॥ रुन्म्_६।१८ ॥  
  
तत्र लघु-प्रखरा-  
त्वं मिथ्या-गुण-कीर्तनेन चटुले वृन्दाटवी-तस्करे  
गाढं देवि निबध्य मां किम् अधुना तुष्टा तटस्थायसे ।  
हृत्वा धैर्य-धनानि हन्त रभसाद् आच्छिद्य ह्री-वैभवं  
येनायं सखि वञ्चितोऽपि बहुधा दुःखी जनो वञ्च्यते  ॥ रुन्म्_६।१९ ॥  
  
अथ लघु-मध्या-  
गोष्ठाधीश-सुतस्य सा नव-नव-प्रेष्ठस्य यावद्-दृशोः  
पन्थानं वृषभानुजा सखि वशीकारौष्धिज्ञा ययौ ।  
तावत् त्वय्य् अपि कूर्क्षम् अस्य बलवद्-दाक्षिण्यम् एवेक्ष्यते   
का चन्द्रावलि एवि दुर्भगतया दूनात्मनां नः कथा  ॥ रुन्म्_६।२० ॥  
  
अथ लघु-मृद्वी-  
अपसरणम् इतो नः साम्प्रतं स्याद्  
यद् अपि हरि-चकोरं चित्रम् आलओचयामः ।  
कलयत सहचर्यः पर्यटद्-गौर-दीप्ति-  
स्तट-भुवि नव-शोभां सौति चन्द्रावलीयम्  ॥ रुन्म्_६।२१ ॥  
  
अथ आत्यन्तिकी लघुः-  
अन्या यतोऽस्ति न न्यूना सा स्याद् आत्यन्तिकी लघुः ।  
त्रैविध्य-सम्भवेऽप्य् अस्या मृदुतैवोचिता भवेत्  ॥ रुन्म्_६।२२ ॥  
  
यथा-  
निज-निखिल-सखीनाम् आग्रहेणाघ-वैरी  
कथम् अपि स मयाद्य व्यक्तम् आमन्त्रितोऽस्ति ।  
क्षणम् उरु-करुणाभिः संवरीतुं त्रपां मे  
मद्-उदवसित-लक्ष्मीं गोष्ठ-देव्यस् तनुध्वम्  ॥ रुन्म्_६।२३ ॥  
  
न समा न लघुश् चाद्या भवेन् नैवाधिकान्तिमा ।  
अन्यास् त्रिधाधिकाश् च स्युः समाश् च लघवश् च ताः  ॥ रुन्म्_६।२४ ॥  
विनात्यन्ताधिकां तेन सर्वासु लघुता भवेत् ।  
सर्वास्व् अधिकता च स्याद् विनैवात्यन्तिकीं लघुम्  ॥ रुन्म्_६।२५ ॥  
आद्यैकैवान्तिमा द्वेधा मध्यस्था नवधोदिताः ।  
इत्य् असौ यूथनाथानां भिदा द्वादशधोदिता  ॥ रुन्म्_६।२६ ॥  
इति श्री-श्री-उज्ज्वल-नीलमणौ   
यूथेश्वरी-भेद-प्रकरणम्   
॥६॥  
  
(८)  
अथ सखी-प्रकरणम्   
  
प्रेम-लीला-विहाराणां सम्यग् विस्तारिका सखी ।  
विश्रम्भ-रत्न-पेटी च ततः सुष्थु विविच्यते  ॥ रुन्म्_८।१ ॥  
एक-यूथानुषक्तानां सखीनाम् एव मध्यतः ।  
अधिकादेर् भिदा ज्ञेया प्रखरादेश् च पूर्ववत्  ॥ रुन्म्_८।२ ॥  
प्रेम-सौभाग्य-साद्गुण्याद्य्-आधिक्याद् अधिका सखी ।  
समा तत्-साम्यतो ज्ञेया तल्-लघुत्वात् तथा लघुः  ॥ रुन्म्_८।३ ॥  
दुर्लङ्घ्य-वाक्य-प्रखरा प्रख्याता गौरवोचिता ।  
तद्-ऊनत्वे भवेन् मृद्वी मध्या तत्-साम्यम् आगता  ॥ रुन्म्_८।४ ॥  
आत्यन्तिकाधिकत्वादि-भेदः पूर्ववद् अत्र सः ।  
स्व-यूथे यूथ-नाथैव स्याद् अत्रात्यन्तिकाधिका ।  
सा क्वापि प्रखरा यूथे क्वापि मध्या मृदुः क्वचित्  ॥ रुन्म्_८।५ ॥  
  
तत्र आत्यन्तिकाधिका-त्रिकम्-  
तत् त्रिकं सकलापेक्ष्यं नातीवान्यवशं तथा ।  
स्व-यूथे तद्-व्यवहृति-व्यक्तये पुनर् उच्यते  ॥ रुन्म्_८।६ ॥  
  
तत्र आत्यन्तिकाधिक-प्रखरा-  
नीले नील-निचोलम् अर्थये मघे देहि स्रजं दामनीं  
त्वं कालागुरु-कर्दमैः सखि तनुं लिम्पस्व चम्पे मम ।  
जानीहि भ्रमराक्षि कुत्र गुरवः पश्य प्रदोषोद्गमे  
कुञ्जाभिक्रमणाय मां त्वरयते स्फारान्धकारावली  ॥ रुन्म्_८।७ ॥  
  
अधिक-प्रखराः श्यामा-मङ्गलाद्याः प्रकीर्तिताः  ॥ रुन्म्_८।८ ॥  
  
तत्र आत्यन्तिकाधिक-मध्या-  
अनङ्ग-शर-जर्जरं स्फुटति चेन् मनो वस् तदा  
मद्-अर्थन-कदर्थनैः कृतम् इतः स्वयं गच्छत ।  
दृशां पथि भवादृशी-प्रणयितानुरूपः सुखं  
यद् अत्र रत-हिण्डकः स किल पाति गो-मण्डलम्  ॥ रुन्म्_८।९ ॥  
  
भवन्त्य् अधिक-मध्यास् तु श्री-राधा-पालिकादयः  ॥ रुन्म्_८।१० ॥  
  
तत्र आत्यन्तिकाधिक-मृद्वी-  
शृणु सखि वचस् तथ्यं मान-ग्रहे मम का क्षतिः   
स्फुरति मुरली-नादे को वा श्रमः श्रवणावृतौ ।  
अतिकठिनता-दुर्वादं ते निशम्य मया व्रजे  
दमयितुम् अमुं किन्तु क्षिप्रं दृग्-अर्धम् अघ-द्विषि  ॥ रुन्म्_८।११ ॥  
  
अधिका मृदवश् चन्द्रावली-भद्रादयो मताः  ॥ रुन्म्_८।१२ ॥  
  
अथ आपेक्षिकाधिका-त्रिकम्-  
यौथिकीषु सखीष्व् एव यूथेशातो लघुष्व् इह ।  
याधिकैकाम् अपेक्षान्या सा स्याद् आपेक्षिकाधिका  ॥ रुन्म्_८।१३ ॥  
  
तत्र अधिक-प्रखरा-  
सुमध्ये मा यासीस् त्वम् अधिकम् अमीभिर् मृदुलतां  
मदस्योपादानैः शठ-कुल-गुरोर् जल्प-मधुभिः ।  
अयि क्रीडा-लुब्धे किम् उ निभृत-भृङ्गेन्द्र-भणिते  
कुडुङ्गे राधायाः क्लमम् अपि विसस्मार भवती  ॥ रुन्म्_८।१४ ॥  
  
यथा वा-  
मुग्धे तूष्णीं भव शठ-कला-मण्डलाखण्डलेन  
त्वं मन्त्रेण स्फुटम् इह वशीकृत्य तेनानुशिष्टा ।  
कुञ्जे गोवर्धन-शिखरिणो जागरेणाद्य राधां  
दृष्ट्वाप्य् उच्चैः सखि यद् असि मे चाटु-वादे प्रवृत्ता  ॥ रुन्म्_८।१५ ॥  
  
ललिताद्यास् तु गान्धर्वा-यूथेऽत्र प्रखराधिकाः  ॥ रुन्म्_८।१६ ॥  
  
अथ अधिक-मध्या-  
दामार्प्यतां प्रिय-सखी-प्रहितां त्वयैव  
दामोदरे कुसुमम् अत्र मयावचेयम् ।  
नाहं भ्रमाच् चतुरिके सखि सूचनीया  
कृष्णः कदर्थयति माम् अधिकं यद् एषः  ॥ रुन्म्_८।१७ ॥  
  
यथा वा-  
गीरो गम्भीरार्थाः कथम् इव हितास् ते न शृणुयां  
निगूढो मां किन्तु व्यथयति मुरारेर् अविनयः ।  
मयोल्लासात् तस्मै स्वयम् उपहृता हन्त सखि या  
कुरङ्गाक्षी-केशोपरि परिचिता सा स्रग् अधुना  ॥ रुन्म्_८।१८ ॥  
  
अत्र यूथे विशाखाद्या भवन्त्य् अधिक-मध्यमाः  ॥ रुन्म्_८।१९ ॥  
  
अथ अधिक-मृद्वी-  
दरापि न दृग्-अर्पिता सखि शिखण्ड-चूडे मया  
प्रसीद बत मा कृथा मयि वृथा पुरोभागिताम् ।  
नटन्-मकर-कुण्डलं सपदि चण्डि लीला-गतिं  
तनोत्य् अयम् अदूरतः किम् इह संविधेयं मया  ॥ रुन्म्_८।२० ॥  
  
अधिका मृदवश् चात्र चित्रा मधुरिकादयः  ॥ रुन्म्_८।२१ ॥  
  
अथ समा-त्रिकम्-  
गाढ-विश्रम्भ-निर्भेद-प्रेम-बन्धं समा-त्रिकम्  ॥ रुन्म्_८।२२ ॥  
  
तत्र सम-प्रखरा-  
प्रविशति हरिर् एष प्रेक्ष्य नौ हृष्ट-चेताः  
सखि सपदि मुधा त्वं सम्भ्रमान् मा प्रयासीः ।  
पृथु-भुज-परिघाभ्यां स्कन्धयोर् अर्पिताभ्यां  
तट-भुवि सुखम् आवां मण्डिते पर्यटावः  ॥ रुन्म्_८।२३ ॥  
  
अथ सम-मध्या-  
श्यामे गौरि हरिः क्व दीव्यति सखि क्षौणीभृतः कन्दरे  
किं पञ्चास्य-नखाः स्व-विक्रम-मधुर् वक्षोज-कुम्भे तव ।  
आकर्षत्य् अभितः स नाग-मथनस् त्वाम् एव कृत्वा रवं  
मिथ्यालास्य-नटि त्वम् एव रमसे तस्मिन् सुकण्ठि-रवे  ॥ रुन्म्_८।२४ ॥  
  
अथ सम-मृद्वी-  
प्रालम्बम् इन्दुमुखि यादृशम् एव दत्तं  
कृष्णेन तुभ्यम् अपरं सखि तादृशं मे ।  
त्वं चेन् मदीयम् अपि दित्ससि नाद्य मा दा  
हास्यं विमुञ्च चलिता तव पार्श्वतोऽस्मि  ॥ रुन्म्_८।२५ ॥  
  
अथ लघु-त्रिकम्-  
लघु-त्रिकं प्रिय-सखी-सौख्योत्कर्षार्थ-चेष्टितम्  ॥ रुन्म्_८।२६ ॥  
यदप्य् अन्योन्य-निष्ठं स्यात् सख्यं तद् अपि युज्यते ।  
सदा साहाय्य-हेतुत्वान् मुख्यं तत् तु लघु-त्रिके  ॥ रुन्म्_८।२७ ॥  
लघुर् आपेक्षिकी चात्यन्तिकी चेति द्विधेरिता  ॥ रुन्म्_८।२८ ॥  
  
तत्र आपेक्षिक-लघुः-  
आपेक्षिक-लघुश् चात्र कथिता ललितादिका  ॥ रुन्म्_८।२९ ॥  
  
तत्र लघु-प्रखरा, यथा विदग्ध-माधवे (५।३२)-  
धारा बाष्प-मयी न याति विरतिं लोकस्य निमित्सतः  
प्रेमास्मिन्न् इति नन्द-नन्दन-रतं लोभोन्मना मा कृथाः ।  
इत्थं भूरि निवारितापि तरले मद्-वाचि साचीकृत-  
भ्रू-द्वन्द्वा न हि गौरवं त्वम् अकरोः किं नाद्य रोदिष्यसि  ॥ रुन्म्_८।३० ॥  
  
सा लघु-प्रखरा द्वेधा भवेद् वामाथ दक्षिणा  ॥ रुन्म्_८।३१ ॥  
  
तत्र वामा-  
मान-ग्रहे सदोद्युक्ता तच् छैथिल्ये च कोपना ।  
अभेद्या नायके प्रायः क्रूरा वामेति कीर्त्यते  ॥ रुन्म्_८।३२ ॥  
  
तत्र मान-ग्रहे सदोद्युक्ता, यथा पद्यावल्यां (२२२)-  
कञ्चन वञ्चन-चतुरे   
प्रपञ्चय त्वं मुरान्तके मानम् ।  
बहु-वल्लभे हि पुरुषे   
दाक्षिण्यं दुःखम् उद्वहति  ॥ रुन्म्_८।३३ ॥  
  
मान-शैथिल्ये कोपना, यथा-  
सरभसम् अभिव्यक्तिं याते नवाविनयोत्करे  
चटुपटिमभिर् नीता मृद्वी प्रसादम् अघ-द्विषा ।  
असरल-सखी-चिल्ली-व्याली-परिभ्रम-कम्पिता  
विमुखितमुखी भूयो भद्रा हठाद् भ्रुकुटिं दधे  ॥ रुन्म्_८।३४ ॥  
  
नायकाभेद्या, यथोद्धव-सन्देशे (५२)-  
कामं दूरे वसतु पटिमा चाटु-वृन्दस् तत्रायं  
राज्यं स्वामिन् विरचय मम प्राङ्गणं मा प्रयासीः ।  
हन्त क्लान्ता मम सहचरी रात्रिम् एकाकिनी इयं  
नीता कुञ्जे निखिल-पशुपी-नागरोज्जागरेण  ॥ रुन्म्_८।३५ ॥  
  
नायके क्रूरा, यथा दान-केलि-कौमुद्यां (५७)-  
अमूर् व्रज-मृगेक्षणाश् चतुर्-अशीति-लक्षाधिकाः  
प्रतिस्वम् इति कीर्तितं सवयसा तवैवामुना ।  
इहापि भुवि विश्रुता प्रिय-सखी महार्घ्येत्य् असौ  
कथं तद् अपि साहसी शठ! जिघृक्षुर् एनाम् असि  ॥ रुन्म्_८।३६ ॥  
  
यूथे æत्र वाम-प्रखरा ललिताद्याः प्रकीर्तिताः  ॥ रुन्म्_८।३७ ॥  
  
अथ दक्षिणा-  
असहा मान-निर्बन्धे नायके युक्त-वादिनी ।  
सामभिस् तेन भेद्या च दक्षिणा परिकीर्तिता  ॥ रुन्म्_८।३८ ॥  
  
तत्र मान-निर्बन्धासहा, यथा श्री-गीत-गोविन्दे (९।१०)-  
स्निग्धे यत् परुषासि प्रणमति स्तब्धासि यद् रागिणि   
द्वेषस्थासि यद् उन्मुखे विमुखतां यातासि तस्मिन् प्रिये ।   
तद् युक्तं विपरीत-कारिणि तव श्री-खण्ड-चर्चा विषं   
शीतांशुस् तपनो हिमं हुतवहः क्रीडा-मुदो यातनाः  ॥ रुन्म्_८।३९ ॥  
  
नायके युक्त-वादिनि, यथा पद्यावल्याम् (२९७)-  
अदोषाद् दोषाद् वा त्यजति विपिने तां यदि भवान्  
अभद्रं भद्रं वा त्रिभुवन-पते त्वां वदतु कः ।  
इदं तु क्रूरं मे स्मरति हृदयं यत् किल तया  
त्वद्-अर्थं कान्तारे कुल-तिलक नात्मापि गणितः  ॥ रुन्म्_८।४० ॥  
  
नायक-भेद्या, यथा-  
न व्यर्थां कुरुषे ममैव भणितिं मध्ये सखीनाम् इति  
श्रुत्वा ख्यातिम् असौ कृती मधुरिपुर् मां बाढम् आशिश्रिये ।  
दृष्ट्वा मद्-वदनं प्रसीद रभसाद् एनं पुरः कातरं  
कल्याणीभिर् अलं कृशोदरि दृशोर् भङ्गीभिर् अङ्गीकुरु  ॥ रुन्म्_८।४१ ॥  
  
तुङ्गविद्यादिका चात्र दक्षिण-प्रखरा भवेत्  ॥ रुन्म्_८।४२ ॥  
  
अथ लघु-मध्या-  
त्वया रचित-सङ्कथां पथि समीक्ष्य मां मानिनी  
सखी मम विषण्ण-धीः कृत-कटाक्षम् आक्षेप्यति ।  
व्रजाधिपति-नन्दन त्वम् अवधेहि मन्त्रं ब्रुवे  
विनात्र ललिताश्रयं भवद्-उपक्रमोऽयं वृथा  ॥ रुन्म्_८।४३ ॥  
  
अथ लघु-मृद्वी-  
सखि तव मुहुर् मूर्ध्ना पाद-ग्रहोऽपि मया कृत-  
स्तद् अपि च हरौ जातासि त्वं प्रसाद-पराङ्-मुखी ।  
भवतु यमुना-तीरे वेणोर् उदञ्चति पञ्चमे  
विचलित-धृतिस् त्वं लोलाक्षी मयापि हसिष्यसे  ॥ रुन्म्_८।४४ ॥  
  
अथ आत्यन्तिक-लघुः-  
आत्यन्तिक-लघुस् तत्र प्रोक्ता कुसुमिकादिका ।  
सर्वथा मृदुर् एवेयं यन् नितान्त-लघीयसी  ॥ रुन्म्_८।४५ ॥  
  
यथा-  
वन्दे सुन्दरि सन्दिश प्रिय-सखीं मानं विमुञ्चत्व् असौ  
सोत्कण्ठापि मनस्विनीव वसति त्वच्-छङ्कया वेश्मनि ।  
दूरे त्वन्-मुखम् ईक्षते हरिर् इयं मौनं शुकः शिक्षते  
लास्यं नेच्छति चन्द्रकी सवयसः क्वासीमित् न स्वं विदुः  ॥ रुन्म्_८।४६ ॥  
  
प्रखरादिष्व् अन्यतमा यूथेशैकैव कीर्तिता ।  
मध्यस्था नवधैवन्त्या समा लघुर् इति द्विधा  ॥ रुन्म्_८।४७ ॥  
एकैकस्मिन्न् अतो यूथे भिदा द्वादशधा भवेत् ।  
अथ दूत्यार्थम् एतासां विशेषः पुनर् उच्यते  ॥ रुन्म्_८।४८ ॥  
दूत्यम् अत्र तु तद्-दूराद् यूनोर् यद् अभिसारम् ।  
तत्र तु प्रथमा नित्य-नायिकावात्र कीर्तिता  ॥ रुन्म्_८।४९ ॥  
स्युर् नायिकाश् च सख्यश् च तिस्रो मध्यस्थितास् ततः  ॥ रुन्म्_८।५० ॥  
तत्राद्या नायिका-प्राया द्वितीया द्वि-समा ततः ।  
तृतीया तु सखी-प्राया नित्य-सख्येव पञ्चमी  ॥ रुन्म्_८।५१ ॥  
आद्यायां निखिलाः सख्यो दूत्य एव न नायिकाः ।  
पूर्वोक्ता नायिका एव पञ्चम्यां न तु दूतिकाः  ॥ रुन्म्_८।५२ ॥  
  
तत्र नित्य-नायिका-  
यात्र यूथेश्वरी प्रोक्ता सा भवेन् नित्य-नायिका ।  
अपेक्ष्यत्वाद् अतीवास्या मुख्यं दूत्यं न विद्यते  ॥ रुन्म्_८।५३ ॥  
स्वयौथिक्य-सखी-मध्ये या यत्रातीव रागिणी ।  
नियुक्तैर् अस्ति तद् दूत्ये सुष्ठु सा यूथ-मुख्यया ।  
तथापि प्रणयां क्वापि कदाचिद् गौणम् ईक्ष्यते  ॥ रुन्म्_८।५४ ॥  
दूरे गतागतम् ऋते यद् दूत्यं गौणम् अत्र तत् ।  
गौणं हरेः समक्षं च परोक्षं चेति तद् द्विधा  ॥ रुन्म्_८।५५ ॥  
  
तत्र समक्षम्-  
साङ्केतिकं वाचिकं च समक्षं द्विविधं मतम्  ॥ रुन्म्_८।५६ ॥  
  
तत्र साङ्केतिकम्-  
तत्राद्यं स्याद् दृगन्ताद्यैः कृष्णं प्रेर्य स्व-निह्नुतिः  ॥ रुन्म्_८।५७ ॥  
  
यथा-  
प्रिय-सखि विदितं ते कर्म यत् प्रेरयन्ती  
त्वम् अघदमनम् अक्ष्णा क्षिप्त्रम् अन्तर्हितासि ।  
अहह न हि लताः स्युस् तत्र चेत् कण्टकिन्यो  
मम गतिर् अभविष्यत् तत्-करात् का न वेद्मि  ॥ रुन्म्_८।५८ ॥  
                                                                                                                        --इदम् अधिक-मृद्वी-दूत्यम्   
  
अथ वाचिकम्-  
मिथः पुरो वा पश्चाद् वा वाक्यम् एकत्र वाचिकम्  ॥ रुन्म्_८।५९ ॥  
  
तत्र मिथः पुरः कृष्णे वाचिकम्-  
मयापलपनं कियत् त्वयि करिष्यते या सखी  
ममानिशम् उपेन्द्र ते कुसुम-मञ्जरीर् लुञ्चति ।  
इयं गुणवती करे तव विधृत्य दत्ताद्य सा  
यथेच्छसि तथा कुरु स्वयम् इतो गृहं गम्यते  ॥ रुन्म्_८।६० ॥  
                                                                                                                        --इदम् अधिक-प्रखरा-दूत्यम्   
  
कृष्णस्य पश्चात् सख्यं, यथा-  
मत्-कण्ठाद् इह मौक्तिकानि विचिनु त्वं वीरुदारोधतः  
स्रस्तान्य् एष किलास्ति माल्य-रचनाव्यासक्त-चित्तो हरिः ।  
दिष्ट्या क्षेमम् उपस्थितं सुमुखि नः सानौ यद् अस्य च्युतो  
हस्ताद् वेणुर् इति प्रयामि कपटान् निह्नोतुम् एनं गिरौ  ॥ रुन्म्_८।६१ ॥  
                                                                                                                        --इदम् अधिक-मध्या-दूत्यम्   
  
सख्याः पश्चात् कृष्णे, यथा-  
विचकिलम् अवचेतुं सा सखी मद्-वचोभिः  
कथम् अपि तट-पुष्पारण्यम् एका गतास्ति ।  
अघहर मम गेनाद् यान्तम् अभ्यर्थये त्वां  
पुनर् इयम् अतिमुग्धा न त्वया खेदनीया  ॥ रुन्म्_८।६२ ॥  
  
अथ हरेः परोक्षम्-  
तत परोक्षं हरेः सख्याः सखी-द्वारा यद् अर्पणम् ।  
व्यपदेशादिना वापि तत्-पार्श्वे प्रेषणादिकम्  ॥ रुन्म्_८।६३ ॥  
  
तत्र सखी-द्वारा, यथा-  
रुद्धां विद्धि गुरोर् गिरा शशिकलाम् आत्म-द्वितीयाम् अत-  
स्त्वाम् उद्यम्य नयामि शर्मणि सदा जागर्ति ते राधिका ।  
भृङ्गाः सुभ्रु तद्-अङ्ग-सौरभ-भरैर् आकृष्यमाणाः क्रमात्  
पन्थानं प्रथयन्ति ते कुरु पुरः कुञ्ज-प्रवेशे त्वराम्  ॥ रुन्म्_८।६४ ॥  
  
अथ व्यपदेशः-  
व्यपदेशो हरौ लेखोपायनाद्य्-अर्पण-क्रिया ।  
निज-प्रयोजनाश्चर्य-दर्शनादिश् च कीर्तितः  ॥ रुन्म्_८।६५ ॥  
  
तत्र लेख्य-व्यपदेशेन, यथा-  
दूती-पद्धतिम् उद्धते परिहर त्वं साचि किं प्रेक्षसे  
वामाक्षि स्वयम् आहृतं प्रिय-सखी-लेखं पुरो वाचय ।  
शय्या पुष्पमयी निकुञ्ज-भवने सौरभ्य-पुञ्जावृता  
मृद्वी त्वाम् इयम् आह्वयत्य् अलि-घटा कोलाहल-व्याजतः  ॥ रुन्म्_८।६६ ॥  
  
उपायन-व्यपदेशेन, यथा-  
प्रसीद वसनाञ्चलं मम विमुञ्च निर्मञ्छनं   
व्रजामि ननु निर्दय स्फुरति पश्य सन्ध्योर्जिता ।  
विदत्य् अपि तवोन्नतं गुणम् उपाहरं मन्द-धीः  
स्रजं प्रिय-सखी-गिरा व्रजपते न ते दूषणम्  ॥ रुन्म्_८।६७ ॥  
  
निज-प्रयोजन-व्यपदेशेन, यथा-  
मुक्तावली निशि मया दयिता कदम्ब-  
बाटी-कुटीर-कुहरे सखि विस्म्।र्तास्ति ।  
ताम् आहरेति व्।र्।सभानुजया नियुक्ता  
तां प्रोज्झ्य किं शशिकले ग्।र्हम् आगतासि  ॥ रुन्म्_८।६८ ॥  
  
आश्चर्य-दर्शन-व्यपदेशेन, यथा-  
सखि व्यालीं वक्त्रे द्युमणि-पटलं कण्ठ-सविधे  
दधच्-चन्द्रान् मूर्धोपरि सकल-रत्नानि वमति ।  
अलि-श्यामो हंसः स्फुटम् इति मद्-उक्तासि चलिता  
तद् आश्चर्यं द्रष्टुं किम् इव कुपितेवात्र मिलसि  ॥ रुन्म्_८।६९ ॥  
  
अथ नायिका-प्रायात्रिकम्-  
आपेक्षिकाधिकानां यत् तिसॄणां लघुषु स्फुटम् ।  
कदाचिद् एव दूत्यं ता नायिका-प्रायिकास् ततः  ॥ रुन्म्_८।७० ॥  
  
तत्र अधिक-प्रखरा-दूत्यम्-  
पाणौ मे पतितासि शम्भलि चिराद् अत्याकुलं मा कृथाः  
काकुं ते करवाणि निष्क्रयम् अहं शीर्णाभिसारैः सदा ।  
त्वं दिष्ट्यात्र निकुञ्ज-सीमनि समानीता किम् उ स्तम्भसे  
मुक्तास् त्वत्-कुच-कुम्भगाः क्षपतु श्यामः स सिंही-पतिः  ॥ रुन्म्_८।७१ ॥  
  
तत्र अधिक-मध्या-दूत्यम्-  
व्यथयसि सदा मां वाग्-भङ्ग्या शनैर् अनुशिष्य यं  
छलयसि च मां भ्रू-नर्तक्या विनुद्य यम् उद्धते ।  
अहम् इह वशीकृत्य स्वैरी मयाप्य् उपलम्भित-  
स्त्वयि वितनुतां कृष्णः पद्मी स पद्मिनि विभ्रमम्  ॥ रुन्म्_८।७२ ॥  
  
तत्र अधिक-मृद्वी-दूत्यम्-  
अनुदिनम् अभिसारं कारितास्मि त्वयाहं  
कुसुमित-रवि-कन्यातीर-वन्या-कुटीषु ।  
सकृद् अहम् अकृतज्ञा त्वां पुरः कुञ्ज-मध्ये  
यद् इयम् उपनये का निष्कृतिस् ते ततोऽभूत्  ॥ रुन्म्_८।७३ ॥  
  
अथ द्विसमात्रिकम्-  
समानां प्रखरा-मध्या-मृद्वीनां तु परस्परम् ।  
दूत्यं च नायिकात्वं च समं ता द्विसमास् ततः  ॥ रुन्म्_८।७४ ॥  
  
तत्र सम-प्रखरा-दूत्यम्-  
प्राग् एकान्तरम् एव निश्चितम् अभूद् अन्योन्य-दूत्यं हि नौ  
वारस् तत्र तवायम् अस्तु करवै दूत्यं तथाप्य् अद्य ते ।  
भ्रू-भङ्गं सखि मुञ्च मण्डय तनुं यद् याचते माम् असौ  
सव्या ते स्फुरती दृग् अद्य मृगये गोष्ठाङ्गने माधवम्  ॥ रुन्म्_८।७५ ॥  
  
अथ सम-मध्या-दूत्यम्-  
त्वं न्यस्तासि मुरद्विषः शशिकले पाणौ मया गम्यते  
दूती हन्त तवाहम् एव कमले किं धिङ् मृषा जल्पसि ।  
इत्य् अन्योन्य-विक्षेपण-प्रणयिता-माधुर्य-मुग्धो हरि-  
र्दोर्भ्यां ते हृदये निधाय युगपत् पश्योन्मदः खेलति  ॥ रुन्म्_८।७६ ॥  
  
यथा वा-  
क्व मालतिकयार्पिता चलसि माधवि त्वं मम  
क्व माधविकयार्पिता त्वम् अपि यास्य् अलं मालति ।  
असम्भव-सहोद्गमे रहसि कृष्ण-भृङ्गो युवा  
युवाम् इह धयन्न् अयं वहतु कञ्चिद् आनन्दथुम्  ॥ रुन्म्_८।७७ ॥  
अतीवाभेद-मधुरं सौहृदं सम-मध्ययोः ।  
विरलं शक्यते ज्ञातुं किन्तु प्रेम-विशेषिभिः  ॥ रुन्म्_८।७८ ॥  
  
अथ सम-मृद्वी-दूत्यम्-  
द्रुतम् अनुसरन् मन्दाराक्षीं मुकुन्द निवर्तय  
व्रजति निभृतं या कुञ्जान्तः-कुटीम् उपनीय माम् ।  
इति तव सखी-वाक्येन त्वाम् अहं सुखम् आह्वये  
स्फुरति हि मुहुर् मध्ये तिष्ठन् विधुः सम-तारयोः  ॥ रुन्म्_८।७९ ॥  
  
अथ सखी-प्रायात्रिकम्-  
लघूनां प्रखरा-मध्या-मृद्वीनां प्रायशः सदा ।  
दूत्यं भवति तेनेमाः सखी-प्रायाः प्रकीर्तिताः  ॥ रुन्म्_८।८० ॥  
  
तत्र लघु-प्रखरा-दूत्यं, यथा श्री-गीत-गोविन्दे (११।२२)-  
त्वं चित्तेन चिरं वहन्न् अयम् अतिश्रान्तो भृशं तापितः   
कन्दर्पेण च पातुम् इच्छति सुधा-सम्बाध-बिम्बाधरम् ।   
अस्याङ्कं तद् अलङ्कुरु क्षणम् इह भ्रू-क्षेप-लक्ष्मी-लव-  
क्रीते दास इवोपसेवित-पदाम्भोजे कुतः सम्भ्रमः  ॥ रुन्म्_८।८१ ॥  
  
अथ लघु-मध्या-दूत्यम्-  
किम् इति कुटिलित-भ्रूश् चण्डि वृत्ताद्य सद्य-  
स्त्वम् इह कुसुम-हेतोः सौहृदाद् आहृतासि ।  
व्रज-नर-पति-पुत्रं सन्तम् अन्तर् निलीय  
प्रिय-सखि तट-कुञ्जे हन्त जाने कथं वा  ॥ रुन्म्_८।८२ ॥  
  
अथ लघु-मृद्वी-दूत्यम्-  
कुञ्ज-गेहम् अवगाह्य माधवं  
सुप्तम् अत्र सिचयेन वीजय ।  
फुल्लम् इन्दु-किरणैः कुमुद्वती-  
कोरक-प्रकरम् आहराम्य् अहम्  ॥ रुन्म्_८।८३ ॥  
  
आसां मध्ये भवेत् काचिन् नायिकात्वे दराग्रहा ।  
तस्मिन्न् अनाग्रहा काचित् सख्य-सौख्याभिलाषिणी  ॥ रुन्म्_८।८४ ॥  
  
तत्र आद्या, यथा-  
लेखाम् आहर नीप-कुञ्ज-कुहरात् त्वं चन्द्रकाणां मया  
न्यस्तानाम् इति मद्-गिरा सरभसं स्मेरा स्वयं प्रस्थिता ।  
ताम् उन्मुच्य मद्-ईरितां शशिकले किं चन्द्रलेखा-शतं  
चेलेनावृतम् अन्यद् एव दधती लब्धासि नम्रा गृहम्  ॥ रुन्म्_८।८५ ॥  
  
द्वितीया, यथा-  
मां पुष्पाणाम् अवचयम् इयाद् वृन्दशो मा प्रहैषी-  
र्वृन्दारण्ये परम् इह भवद्-दुःख-भीत्या प्रयामि ।  
सत्यं सत्यं सुमुखि सखिता-सौख्यतस् ते मम स्या-  
न्न स्वादीयान् अघ-विजयिनः केलि-शय्याधिरोहः  ॥ रुन्म्_८।८६ ॥  
  
अथ नित्य-सखी-  
सख्येनैव सदा प्रीता नायिकात्वानपेक्षिणी ।  
भवेन् नित्य-सखी सा तु द्विधैकात्यन्तिकी लघुः ।  
आपेक्षिक-लघूनां च मध्येऽन्या काचिद् ईरिता  ॥ रुन्म्_८।८७ ॥  
  
यथा-  
राधा-रङ्ग-लसत्-त्वद्-उज्ज्वल-कला-सञ्चारण-प्रक्रिया  
चातुर्योत्तरम् एव सेवनम् अहं गोविन्द सम्प्रार्थये ।  
येनाशेष-वधू-जनोद्भट-मनो-राज्य-प्रपञ्चावधौ  
नौत्सुक्यं भवद्-अङ्ग-सङ्गम-रसेऽप्य् आलम्बते मन्-मनः  ॥ रुन्म्_८।८८ ॥  
  
यथा वा-  
त्वया यद् उपभुज्यते मुरजिद्-अङ्ग-सङ्गे सुखं  
तद् एव बहु जानती स्वयम् अवाप्तितः शुद्ध-धीः ।  
मया कृत-विलोभनाप्य् अधिक-चातुरी-चर्यया   
कदापि मणि-मञ्जरी न कुरुतेऽभिसार-स्पृहाम्  ॥ रुन्म्_८।८९ ॥  
  
तत्र तद्-दूत्यं, यथा-  
अन्तः प्रविशति स सखी   
कुप्यति मे कुञ्ज-देहली-लीना ।  
तदिमां भङ्गुरित-भ्रुव-  
मनुनय वृन्दाटवी-चन्द्र  ॥ रुन्म्_८।९० ॥  
  
प्राख्यर्यं मार्दवं चापि यद्यप्य् आपेक्षिकं भवेत् ।  
तथापि विस्तर-भयात् तद् विशेषोऽत्र नेरितः  ॥ रुन्म्_८।९१ ॥  
प्राखर्यादि-स्वभावोऽयं यथायथम् उदीरितः ।  
देश-कालादि-वैशिष्ट्ये स्याद् अस्यापि विपर्ययः  ॥ रुन्म्_८।९२ ॥  
  
तत्र प्राखर्यस्य विपर्ययो, यथा-  
ध्वान्तैर् गाढतमां तमीम् अगणयन् वृष्टिं च धारा-मयीं  
चण्डं चानिल-मण्डलं सखि हरि-द्वारं तवासौ श्रितः ।  
हा क्रोधं विसृज प्रसीद तरसा कण्ठे गृहाण प्रियं  
मूर्ध्नायं ललिताभिधस् तव पदं नत्वा जनो याचते  ॥ रुन्म्_८।९३ ॥  
  
मार्दवस्य विपर्ययो, यथा-  
गुण-स्तवन-कूटतः कुटिल-धीः सखि त्वाम् असौ  
कटाक्षितवती कथं तद् अपि नोज्झसि प्रश्रयम् ।  
रुषं कुरु करोषि चेन् मृदुतराद्य चित्राप्य् असौ   
विधास्यति तदौचितीं हिम-घटेव पद्मोपरि  ॥ रुन्म्_८।९४ ॥  
  
दूत्यं तु कुर्वती सख्याः सखी रहसि सङ्गता ।  
कृष्णेन प्रार्थ्यमानापि स्यात् कदापि न सम्मता  ॥ रुन्म्_८।९५ ॥  
  
यथा-  
दूत्येनाद्य सुहृज्-जनस्य रहसि प्राप्तास्मि ते सन्निधिं  
किं कन्दर्प-धनुर् भयङ्करम् अमुं भ्रू-गुच्छम् उद्यच्छसि ।  
प्राणान् अर्पयितास्मि सम्प्रति वरं वृन्दाटवीचन्द्र ते  
न त्व् एताम् असमापित-प्रिय-सखी-कृत्यानुबन्धां तनुम्  ॥ रुन्म्_८।९६ ॥  
  
मिथः प्रेम-गुनोत्कीर्तिस् तयोर् आसक्ति-कारिता ।  
अभिसारो द्वयोर् एव सख्याः कृष्णे समर्पणम्  ॥ रुन्म्_८।९७ ॥  
नर्माश्वासन-नेपथ्यं हृदयोद्घाट-पाटवम् ।  
छिद्र-संवृतिर् एतस्याः पत्य्-आदेः परिवञ्चना  ॥ रुन्म्_८।९८ ॥  
शिक्षा सङ्गमनं काले सेवनं व्यजनादिभिः ।  
तयोर् द्वयोर् उपालम्भः सन्देश-प्रेषणं तथा ।  
नायिका-प्राण-संरक्षा प्रयत्नाद्याः सखी-क्रियाः  ॥ रुन्म्_८।९९ ॥  
  
तत्र कृष्णे सखी-प्रेमोत्कीर्तिः, यथा पद्यावल्यां (१८९)-  
  
मुरहर साहस-गरिमा   
कथम् इव वाच्यः कुरङ्ग-शावाक्ष्याः ।  
खेदार्णव-पतितापि  
प्रेम-मधुरां ते न सा त्यजति  ॥ रुन्म्_८।१०० ॥  
  
सख्यां कृष्ण-प्रेमोत्कीर्तिः, यथा तत्रैव (१९१)-  
  
केलिकलासु कुशला नगरे मुरारेर्  
आभीर-नीरज-दृशः कति वा न सन्ति ।  
राधे त्वया महद् अकारि तपो यद् एष  
दामोदरस् त्वयि परं परमानुरागः  ॥ रुन्म्_८।१०१ ॥  
  
तत्र तस्या गुणोत्कीर्तिः, यथा-  
  
निनिन्दि निजम् इन्दिरा वपुर् अवेक्ष्य यस्याः श्रियं  
विचार्य गुण-चातुरीम् अचलजा च लज्जां गता ।  
अघार्दन त्वया विना जगति क्वानुरूपास्ति ते  
परं परम-दुर्लभा मिलतु कस्य सा मे सखी  ॥ रुन्म्_८।१०२ ॥  
  
तस्यां तस्य गुणोत्कीर्तिः, यथा ललित-माधवे (१।४९)-  
महेन्द्र-मणि-मण्डली[#१]-मद-विडम्बि-देह-द्युतिर्  
व्रजेन्द्र-कुल-चन्द्रमाः[#२] स्फुरति को æपि नव्यो युवा  
सखि स्थिर-[#३]कुलाङ्गना-निकर-नीवि-बन्धार्गल-  
च्छिदाकरण-कौतुकी जयति यस्य वंशी-ध्वनिः  ॥ रुन्म्_८।१०३ ॥  
[#१: नवाम्बुधर-मण्डली-]  
[#२: -नन्दनः]  
[#३: पति-व्रता]  
  
कृष्णे सख्या आसक्ति-कारिता, यथा विदग्ध-माधवे (२।१०)-  
  
सा सौरभोर्मि-परिदिग्ध-दिगन्तरापि  
बन्ध्यं जनुः सुतनु गन्ध-फली बिभर्ति ।  
राधे न बिभ्रम-भरः क्रियते यद्-अङ्के  
कामं निपीत-मधुना मधुसूदनेन  ॥ रुन्म्_८।१०४ ॥  
  
तस्यां तस्यासक्ति-कारिता, यथा-  
  
यद्य् एतस्यां वर-परिमलारब्ध-विश्वोत्सवायां  
न त्वं कृष्ण-भ्रमर रमसे राधिकाम् अल्पिकायाम् ।  
अर्थः को वा नव-तरुणिमोद्भासिनस् ते ततः स्याद्  
वृन्दाटव्याम् इह विहरण-प्रक्रिया-चातुरीभिः  ॥ रुन्म्_८।१०५ ॥  
  
कृष्णस्याभिसारणं, यथा-  
  
अवरुद्ध-सुधांशु-वैभवं  
विनुदन्तं सखि सर्वतो-मुखम् ।  
इह कृष्ण-घनं प्रगृह्य तं  
ललिता-प्रावृड् इयं समागता  ॥ रुन्म्_८।१०६ ॥  
  
सख्या अभिसारणं, यथा श्री-गीत-गोविन्दे (५।१८)-  
  
त्वद्-वाम्येन समं समग्रम् अधुना तिग्मांशुर् अस्तं गतो  
गोविन्दस्य मनोरथेन च समं प्राप्तं तमः सान्द्रताम् ।  
कोकानां करुण-स्वनेन सदृशी दीर्घ-मद्-अभ्यर्थना  
तन् मुग्धे विफलं विलम्बनम् असौ रम्योऽभिसार-क्षणः  ॥ रुन्म्_८।१०७ ॥  
  
कृष्णे सख्याः समर्पणं, यथा-  
  
तद्-अन्तरम् उपासितुं कमल-योनिम् ईजुर् गुणा  
यद् अङ्गम् उपसेवितुं तरुणिमापि चक्रे तपः ।  
नव-प्रणय-माधुरी-प्रमद-मेदुरेयं सखी  
मयाद्य भवतः करे मुरहरोपहारीकृता  ॥ रुन्म्_८।१०८ ॥  
  
नर्म, यथा विदग्ध-माधवे (१।३३)-  
  
देहं ते भुवनान्तराल-विरल-च्छाया-विलासास्पदं  
मा कौतूहल-चञ्चलाक्षि लतिका-जाले प्रवेशं कृथाः ।  
नव्याम् अञ्जन-पुञ्ज-मञ्जुल-रुचिः कुञ्जेचरी देवता  
कान्तां कान्तिभिर् अङ्किताम् इह वने निःशङ्कम् आकर्षति  ॥ रुन्म्_८।१०९ ॥  
  
आश्वासनं, यथा-  
मा गाः क्लमं सखि मुहुर् वृषभानु-पुत्रि  
भानुं प्रतीहि चरमाचल-चङ्क्रमोत्कम् ।  
आनन्दयन्-नयनम् उद्धुर-धेनु-धूली-  
ध्वान्तं विधूय विधुर् एष पुरोज्जिहीते  ॥ रुन्म्_८।११० ॥  
  
नेपथ्यं, यथा-  
  
हृदयोद्घाट-पाटवं, यथा-  
  
यथा वा-  
  
छिद्र-संवृतिर्, यथा विदग्ध-माधवे (६।१)-  
मुदा क्षिप्तैः पर्वोत्तरल-हृदयाभिर् युवतिभिः  
पयः-पूयैः पीतीकृतम् अतिहरिद्रा-द्रव-मयैः ।  
दुकूलं दोर्-मूलोपरि परिदधानां प्रिय-सखीं  
कथं राधाम् आर्ये कुटिलित-दृगन्तं कलयसि  ॥ रुन्म्_८।११४ ॥  
  
पत्य्-आदेः परिवञ्चना, यथा-  
  
शिक्षा, यथा-  
  
यथा वा-  
  
अथ काले सङ्गमनं, यथा-  
  
अथ व्यजनादिना सेवा, यथा-  
  
अथ तयोर् द्वयोर् उपालम्भः । तत्र हरेर् उपालम्भो, यथा-  
  
सख्या उपालम्भो, यथा-  

अथ सन्देश-प्रेषणं, यथा हंसदूते (७५)-  
त्वया गोष्ठं गोष्ठीतिलक किल चेद्विस्मृतमिदं  
न तूर्णं धूमोर्णापतिरपि विधत्ते यदि कृपाम् ।  
अहर्वृन्दं वृन्दावनकुसुमपालीपरिमलैर्  
दरालोकं शोकास्पदमिव कथं नेष्यति सखी  ॥ रुन्म्_८।१२२ ॥  
  
अथ नायिका-प्राण-संरक्षा-प्रयत्नो, यथा-  
त्वाम् आयान्तं कथयसि मृषा कुर्वती दिव्यम् उग्रं  
मूर्च्छारम्भे तव मणिमयीं दर्शयत्य् आशु मूर्तिम् ।  
वन्ये वेणौ ध्वन्ति मरुता कर्ण-रोधं विधत्ते  
रक्षत्य् अस्याः कथम् अपि तनुं माधवी यादवेन्द्र  ॥ रुन्म्_८।१२३ ॥  
  
इति सखी-क्रिया-प्रकरणम् ।  
  
अथासाम् अपरः कोऽपि विशेषः पुनर् उच्यते ।  
असमं च समं चेति स्नेहं सख्यं स्वपक्षगाः ।  
कृष्णे यूथाधिपायां च वहन्त्यो द्विविधा मताः  ॥ रुन्म्_८।१२४ ॥  
  
अथ असम-स्नेहाः-  
अधिकं प्रिय-सख्यास् तु हरौ तस्यां ततस् तथा ।  
वहन्त्यः स्नेहम् असम-स्नेहास् तु द्विविधा मताः  ॥ रुन्म्_८।१२५ ॥  
  
तत्र हरौ स्नेहाधिकाः-  
अहं हरेर् इति स्वान्ते गूढानभिमतिं गताः ।  
अन्यत्र क्वाप्य् अनासक्त्या स्वेष्टां यूथेश्वरीं श्रिताः  ॥ रुन्म्_८।१२६ ॥  
मनाग् एवाधिकं स्नेहं वहन्त्यस् तत्र माधवे ।  
तद् दूत्यादि-रताश् चेमा हरौ स्नेहाधिका मताः  ॥ रुन्म्_८।१२७ ॥  
  
यथा-  
न मे चेतस्य् अन्यद्-वचसि पुनर् अन्यं कथम् अपि   
स्थवीयान् मानस् ते सखि मयि सुखं प्रथयति ।  
रवेस् तापेनेव क्षणम् उदयता येन जनितो  
बकारेर् वक्त्रेन्दु-च्छवि-शवलिमा मां ग्लपयति  ॥ रुन्म्_८।१२८ ॥  
  
यथा वा-  
सुर-कुलम् अखिलं प्रणम्य मूर्ध्ना  
प्रवरम् अमुं वरम् अर्थये वराङ्गि ।  
मुहुर् अभिमत-सेवया यथाहं  
सुबल-सखं सुखयामि राधिकां च  ॥ रुन्म्_८।१२९ ॥  
  
याः पूर्वं सख्य इत्य् उक्तास् तास् तु स्नेहाधिका हरौ  ॥ रुन्म्_८।१३० ॥  
  
अथ प्रिय-सख्यां स्नेहाधिकाः-  
तदीयताभिमानिन्यो याः स्नेहं सर्वदाश्रिताः ।  
सख्याम् अल्पाधिकं कृष्णात् सखी-स्नेहाधिकास् तु ताः  ॥ रुन्म्_८।१३१ ॥  
  
यथा-  
विरमतु तव वृन्दे दूत्य-चातुर्य-चर्या  
सहचरि विनिवृत्य ब्रूहि गोष्ठेन्द्र-सूनुम् ।  
विषम-विषधरेयं शर्वरी प्रावृषेण्या  
कथम् इह गिरि-कुञ्जे भीरुर् एषा प्रहेया  ॥ रुन्म्_८।१३२ ॥  
  
यथा वा-  
वयम् इदम् अनुभूय शिक्षयाम   
कुरु चतुरे सह राधयैव सख्यम् ।  
प्रिय-सहचरि यत्र बाढम् अन्त-  
र्भवति हरि-प्रणय-प्रमोद-लक्ष्मीः  ॥ रुन्म्_८।१३३ ॥  
  
याः पूर्वं प्राण-सख्यश् च नित्य-सख्यश् च कीर्तिताः ।  
सखी-स्नेहाधिका ज्ञेयास् ता एवात्र मनीषिभिः  ॥ रुन्म्_८।१३४ ॥  
  
अथ सम-स्नेहाः-  
कृष्णे स्व-प्र्य-सख्यां च वहन्त्यः कम् अपि स्फुटम् ।  
स्नेहम् अन्यूनताधिक्यं सम-स्नेहास् तु भूरिशः  ॥ रुन्म्_८।१३५ ॥  
  
यथा-  
विना कृष्णं राधा व्यथयति समन्तान् मम मनो  
विना राधां कृष्णो æप्य् अहह सखि मां विक्लवयति ।  
जनिः सा मे मा भूत् क्षणम् अपि न यत्र क्षणदुहौ  
युगेनाक्ष्णोर् लिह्यां युगपद् अनयोर् वक्त्र-शशिनौ  ॥ रुन्म्_८।१३६ ॥  
  
तुल्य-प्रमाणकं प्रेम वयन्त्योऽपि द्वयोर् इमाः ।  
राधाया वयम् इत्य् उच्चैर् अभिमानम् उपाश्रिताः ।  
परम-प्रेष्ठ-सख्यश् च प्रिय-सख्यश् च ता मताः  ॥ रुन्म्_८।१३७ ॥  
  
इति श्री-श्री-उज्ज्वल-नीलमणौ   
सखी-भेद-प्रकरणम्   
॥८॥  
  
(९)  
  
अथ हरि-वल्लभा-प्रकरणम्   
  
आसां चतुर्विधो भेदः सर्वासां व्रज-सुभ्रुवाम् ।  
स्यात् स्व-पक्षः सुहृत्-पक्षस् तटस्थः प्रतिपक्षकः  ॥ रुन्म्_९।१ ॥  
सुहृत्-पक्ष-तटस्थौ तु प्रासङ्गिकत्योदितौ ।  
द्वौ स्व-पक्ष-विपक्षाख्यौ भेदाव् एव रस-प्रदौ  ॥ रुन्म्_९।२ ॥  
प्रोक्तस् तत्र स्वपक्षस्य विशेषः पूर्वम् एव हि ।  
सुहृत्-पक्षादि-भेदानां दिग् एव किल दर्श्यते  ॥ रुन्म्_९।३ ॥  
  
तत्र सुहृत्-पक्षः-  
सुहृत्-पक्षो भवेद् इष्ट-साधकोऽनिष्ट-बाधकः  ॥ रुन्म्_९।४ ॥  
  
तत्र इष्ट-साधकत्वम्, यथा-  
अद्याकर्णय मद्-गिरं परिजनैर् एभिः समं श्यामले   
राधायास् त्वयि सौहृदं सखि जगच् चित्तेषु चित्रीयते ।  
उल्लासाद् भवद् आख्यया यद् अनिशं तस्याङ्गरागस् तया  
सान्द्रश् चन्द्रक-शेखरस्य समये चन्द्रान्वितः प्रेष्यते  ॥ रुन्म्_९।५ ॥  
  
अनिष्ट-बाधकत्वं, यथा-  
गीर्भिर् मूढ-जनस्य खण्डितम् अतिभाण्डीर-मूले मुधा   
किं गन्तास्मि तवोदिते बलवती श्यामे प्रतीतिर् मम ।  
निर्व्याजं बट-राज-रोधसि वधू-वेश-क्रियोद्भासिनी   
कंसारिः सुबलेन गोष्ठ-नगरी-वैहासिकः क्रीडति  ॥ रुन्म्_९।६ ॥  
  
अथ तटस्थः-  
यो विपक्ष-सुहृत्-पक्षः स तटस्थ इहोच्यते  ॥ रुन्म्_९।७ ॥  
  
यथा-  
खेदं न व्यसने तनोषि वहसे नोल्लासम् अस्याः शुभे  
दोषाणां प्रकटीकृतौ न हि धियं धत्से गुणानाम् अपि ।  
अव्याक्षिप्त-मनो-गतिः सुवदने द्वेषेण रागेण च   
त्वं श्यामे मुनि-वृत्तिर् अत्र सततं चन्द्रावलौ दृश्यसे  ॥ रुन्म्_९।८ ॥  
  
अथ विपक्षः-  
मिथो-द्वेषी विपक्षः स्याद् इष्टहानिष्ठ-कारकः  ॥ रुन्म्_९।९ ॥  
  
तत्र इष्टहन्तृत्वं, यथा-  
राधे त्वत्-पदवी-निवेशित-दृशं कुञ्जे हरिं जानती  
पद्मा तत्र निनाय हन्त कुटिला चन्द्रावलीं छद्मना ।  
इत्य् आकर्ण्य मुकुन्द सा सुबलतः स्तब्धा तथाद्य स्थिता  
दृष्ट्वा नील-पटीं तनौ जटिलया प्रातर् यथा तर्जिता  ॥ रुन्म्_९।१० ॥  
  
अथ अनिष्ठ-कारित्वं, यथा-  
कुतः पद्मे पुत्रि क्षिति-धर-तटाद् अम्ब जटिले  
वधूर् दृष्ट्वा क्व नु रवि-निकेतस्य पुरतः ।  
चिरं नायात्य् एषा कथम् इव निरुद्धात्र हरिणा  
तवाध्वानं पश्यत्य् अहह भवती धावतु रुषा  ॥ रुन्म्_९।११ ॥  
  
छद्मेर्ष्या-चापलासूया-मत्सरामर्ष-गर्वितम् ।  
व्यक्तिं यात्य् उक्ति-चेष्टाभिः प्रतिपक्ष-सखीष्व् इदम्  ॥ रुन्म्_९।१२ ॥  
  
तत्र छद्म, यथा-  
श्रुत्वा कीचकम् अद्रि-मूर्ध्नि पशवः श्यामं च दृष्ट्वाम्बुदं  
धावन्त्व् अधियः कथं त्वम् अपि धिग् धीराधिकं धावसि ।  
इत्य् उच्चैर् अनृतोत्तरेण तरलां प्रयाय्य पद्माम् असौ  
प्राप्ता पश्य गृहं करोति ललिता राधा-प्रयाणे त्वराम्  ॥ रुन्म्_९।१३ ॥  
  
अथ ईर्ष्या, यथा-  
उद्घटय्य कुटिलं कच-पक्षं   
देवि दर्शयसि किं वन-मालाम् ।  
नील-यष्टिवद् अमुं मद्-अलिन्दे  
लोकयालि वन-मालिनम् एव  ॥ रुन्म्_९।१४ ॥  
  
यथा वा-  
निर्बन्ध-प्रवणेन कंस-रिपुणा प्राग् अर्प्यमाणोऽपि यः  
प्राज्यं दोषम् अवेक्ष्य नायक-मणौ न स्वीकृतोऽभून् मया ।  
हारः सम्प्रति सोऽयम् एव विषमो लुब्धे क्व लब्धस् त्वया  
द्रागिष्ठोऽप्य् उरग-क्षताङ्गुलि-निभो दुष्टः सखि त्यज्यताम्  ॥ रुन्म्_९।१५ ॥  
अथ चापलम्-  
नात्मानं व्यथय वृथा निकुञ्ज-मध्ये  
खद्योति दुतिम् इह कुर्वती सरागम् ।  
कृष्णाभ्रे गिरिवर-सङ्गतेऽनुरूपा  
सोमाभा विलासितुम् अत्र विद्युद् एव  ॥ रुन्म्_९।१६ ॥  
  
अथ आसूया-  
यद् भाण्डीरे तव सहचरी ताण्डवं सा व्यतानीत्   
पद्मे शैव्या समजनि न तत् कस्य विस्मापनाय ।  
सा चेत् तन्वी प्रकृति-लडहा शिक्षिता चाभविष्य-  
न्मन्ये सर्वं जगद् अपि ततः प्रेक्षयामोहयिष्यत्  ॥ रुन्म्_९।१७ ॥  
  
अथ मत्सरः-  
अलं चक्रे राधा-हृदयम् उरु-हारेण हरिणा  
स्रजा धूर्तेनेयं तव तु कवर-श्रीर् अवरया ।  
मनो द्वन्द्वातीतं मुनिवद् अविकल्पं च दधती  
तथापि त्वं मुग्धे न विपिन-विनोदाद् विरमसि  ॥ रुन्म्_९।१८ ॥  
  
अथ अमर्षः-  
स्फुटद्भिर् इव कोरकैर् अलघुभिश् च गुञ्जा-फलिअ-  
र्मयाद्य विरचय्य यन्-मुरहराय विश्राणितम् ।  
त्वयात्र पखि राधिकाश्रवसि वीक्ष्य तत्-कुण्डलं  
मनः स्वम् उदघाटि यत् तद् अतिलाघवायैव नः  ॥ रुन्म्_९।१९ ॥  
  
अथ गर्वितम्-  
अहङ्कारोऽभिमानश् च दर्प उद्धसितं तथा ।  
मद औद्धत्यम् इत्य् एष गर्वः षोढा निगद्यते  ॥ रुन्म्_९।२० ॥  
  
अत्र अहङ्कारः-  
अहङ्कारः पराक्षेपः स्वपक्ष-गुण-वर्णनात्  ॥ रुन्म्_९।२१ ॥  
  
यथा-  
आकाशे रुचि-लवम् इन्द्र-नील-शोभे  
सोमाभा जनयति तावद्-अस्फुट-श्रीः ।  
नेत्राणां तिमिर-हरा वरेण्य-दीप्तिः  
सा यावन् न हि वृषभानुजाभ्युदेति  ॥ रुन्म्_९।२२ ॥  
  
अभिमानः-  
अभिमानो निज-प्रेमोत्कर्षाख्यानं तु भङ्गितः  ॥ रुन्म्_९।२३ ॥  
  
तत्र कृष्णे स्वपक्ष-प्रेमाख्यानं, यथा-  
त्वं धीर-धीः फणि-ह्रदे हरि-झम्प-गाथां  
निष्कम्पम् एव यद् इयं गदितुं प्रवृत्ता ।  
तत्रानुषङ्गिकतयाप्य् उदिते कदम्बे   
वक्षः पिनष्टि रुदती तरला सखी मे  ॥ रुन्म्_९।२४ ॥  
  
स्वपक्षे कृष्ण-प्रेमाख्यानं, यथा-  
धन्यासि कृष्ण-कर-कल्पित-पत्र-वल्ली  
रमालिका विहरसे मद-मन्थराङ्गी ।  
हा वञ्चितास्मि कलिते ललिता-मुखेन्दौ  
जाड्यं स यात्य् अखिल-शिल्प-धुरन्धरोऽपि  ॥ रुन्म्_९।२५ ॥  
  
दर्पः-  
गर्वम् आचक्षते दर्पं विहारोत्कर्ष-सूचकम्  ॥ रुन्म्_९।२६ ॥  
  
यथा-  
विद्मः पुण्यवती-शिखामणिम् इह त्वाम् एव हर्म्ये यया   
नीयन्ते शरदिन्दु-धाम-धवलाः स्वापोत्सवेन क्षपाः ।  
कोऽयं नः फलति स्म कर्म-विटपी वृन्दाटवी-कन्दरे  
श्यामः कोऽपि करी करोति हृदयोन्मादेन निद्रा-क्षयम्  ॥ रुन्म्_९।२७ ॥  
  
उद्धसितम्-  
उपहासो विपक्षस्य साक्षाद् उद्धसितं भवेत्  ॥ रुन्म्_९।२८ ॥  
  
यथा-  
नोच्चैर् निःश्वसिहि प्रसीद परमे मुञ्च ग्रहं दुर्लभे  
म्लानिं ते सखि वीक्ष्य हन्त कृपया मच्-चित्तम् उत्ताम्यति ।  
बद्धः पश्य विभङ्गुरेऽत्र ललिता-वाग्-वागुराडम्बरे  
जानीते न किल स्वम् एव सरले श्यामः कुरङ्गी-पतिः  ॥ रुन्म्_९।२९ ॥  
  
मदः-  
सेवाद्य्-उत्कर्षकृद् गर्वो मद इत्य् अभिधीयते  ॥ रुन्म्_९।३० ॥  
  
यथा-  
जगति ललिते धन्या यूयं सुगन्धिभिर् अद्भुतै-  
रविरविरतिं याभिः पुष्पैर् अमीभिर् उपास्यते ।  
बत विधि-वशाज् जातं वन्य-स्रजि व्यसनं तथा  
दलम् अपि न नः कात्यायन्यै यथा परिशिष्यते  ॥ रुन्म्_९।३१ ॥  
  
औद्धत्यम्-  
स्पष्टं स्वोत्कृष्टताख्यानम् औद्धत्यम् इति कीर्त्यते  ॥ रुन्म्_९।३२ ॥  
  
यथा-  
कस् तावद् व्रज-मण्डले स वलते गान्धर्विका स्पर्धतां  
सार्धं हन्त जनेन येन जगती-जङ्घाल-कीर्ति-ध्वजा ।  
कुल्यायाः कृपणावलीषु कृपया कामं द्रवच्-चेतसो  
यस्याः प्रेरणया क्षणं भवति वः पद्मे निषेव्यो हरिः  ॥ रुन्म्_९।३३ ॥  
  
किं च-  
श्लिष्टोक्तिश् च क्वचित् तासां निन्दा-गर्भोपजायते  ॥ रुन्म्_९।३४ ॥  
  
यथा-  
गोविन्दाहित-मण्डना विधुरतावाप्ति-प्रसङ्गोज्झिता  
दक्षानल्प-कला वयो-घन-रुचिं तन्वा मुहुस् तन्वती ।  
सर्वानुत्तम-साधु-तापद-कृतिर् भव्ये भवत्याः सखी  
नासौ भाग्य-भरात् कदापि विरतिं प्राप्नोति सौदामिनी  ॥ रुन्म्_९।३५ ॥  
  
यथा वा-  
समस्त-जन-लोचनोत्सव-विनोद-निष्पादिनी  
विलक्षण-गति-क्रिया-विचलिताङ्ग-हार-स्थितिः ।  
निरस्य हरितालजं रुचि-तरङ्गम् आत्मोर्जितैः  
सखी नटति ते रस-स्खलितम् अत्र खेलावती  ॥ रुन्म्_९।३६।  
  
यास् तु यूथाभिनाथाः स्युः साक्षान् नेर्ष्यन्ति ताः स्फुटम् ।  
विपक्षाय स्व-गाम्भीर्य-मर्यादादि-गुणोदयात्  ॥ रुन्म्_९।३७ ॥  
  
यथा-  
विपक्ष-रमणी-सखीं पिशुनितोरुगर्वच्छटां  
विलोक्य किल मङ्गला विरल-हास-फेनोज्ज्वलम् ।  
ततान तम् अनाकुलं विनय-निर्झरं येन सा  
निजे तरसि मज्जिता सपदि लज्जिता विव्यथे  ॥ रुन्म्_९।३८ ॥  
  
विपक्ष-यूथ-नाथायाः पुरतः प्रकटं न हि ।  
जल्पन्ति लघवः सेर्ष्यं प्रायशः प्रखरा अपि  ॥ रुन्म्_९।३९ ॥  
  
यथा-  
दिष्ट्या दुस्तरतो मद्-उक्ति-निगडान् मुक्तासि मुग्धे क्षणा-  
दभ्यर्णे वृषभानुजा विजयते यद् भानुजायास् तटे ।  
नातथ्यं प्रथयामि देव्य् अपि गिरां वाग्-द्यूत-केलीषु मे  
निर्धूत-प्रतिभोद्गमा भगवती लज्जार्णवे मज्जति  ॥ रुन्म्_९।४० ॥  
  
हरि-प्रिय-जने भावा द्वेषाद्या नोचिता इति ।  
ये व्याहरन्ति ते ज्ञेया अपूर्व-रसिकाः क्षितौ  ॥ रुन्म्_९।४१ ॥  
  
यथा वा-  
सम्मोहनस्य कन्दर्प-वृन्देभ्योऽप्य् अघ-विद्विषः ।  
मूर्तो नर्म-प्रिय-सखः शृङ्गारो वर्तते व्रजे  ॥ रुन्म्_९।४२ ॥  
क्षिपेन् मिथो विजातीय-भावयोर् एष पक्षयोः ।  
ईर्ष्यादीन् स्वपरिवारान् योगे स्व-प्रेष्ठ-तुष्टये ।  
अतएव हि विश्लेषे स्नेहस् तासां प्रकाशते  ॥ रुन्म्_९।४३ ॥  
  
यथा ललित-माधवे (३।३९)-  
सान्द्रैः सुन्दरि वृन्दशो हरि-परिष्वङ्गैर् इदं मङ्गलं  
दृष्टं ते हत-राधयाङ्गम् अनया दिष्ट्याद्य चन्द्रावलि ।  
द्राग् एनां निहितेन कण्ठम् अभितः शीर्णेन कंस-द्विषः   
कर्णोत्तंस-सुगन्धिना निज-भुज-द्वन्द्वेन सन्धुक्षय  ॥ रुन्म्_९।४४ ॥  
  
यूथेशायाः स्व-पक्षादि-भेद-हेतुर् अथोच्यते ।  
भावस्य सर्वथैवात्र साजात्ये स्यात् सपक्षता  ॥ रुन्म्_९।४५ ॥  
मनाग् एतस्य वैजात्ये सुहृत्-पक्षत्वम् ईरितम् ।  
साजात्यस्य तथाल्पत्वे सति ज्ञेया तटस्थता ।  
सर्वथा खलु वैजात्ये निश्चिता प्रतिपक्षता  ॥ रुन्म्_९।४६ ॥  
मिथो-भावस्य वैजात्ये न भावो रोचते मिथः ।  
अरोचकतयैवायम् अक्षान्तिं जनयेत् पराम्  ॥ रुन्म्_९।४७ ॥  
  
यथा-  
या मध्यस्थ-पदेन सङ्कुलतरा शुद्धा प्रकृत्या जडा  
वैदग्धी-नलिनी-निमीलन-पटुर् दोषान्तरोल्लासिनी ।  
आशायाः स्फुरणं हरेर् जनयितुं युक्तात्र चन्द्रावली   
सापि स्याद् इति लोचयन् सखि जनः कः सोढुम् ईष्टे क्षितौ  ॥ रुन्म्_९।४८ ॥  
  
षोडश्यास् त्वम् उडोर् विमुञ्च सहसा नामापि वामाशये  
तस्या दुर्विनयैर् मुनेर् अपि मनः शान्तात्मनः कुप्यति ।  
धिग् गोष्ठेन्द्र-सुते समस्त-गुणिनां मौलौ व्रजाभ्यर्चिते  
पादान्ते पतितेऽपि नैव कुरुते भ्रू-क्षेपम् अप्य् अत्र या  ॥ रुन्म्_९।४९ ॥  
यत्र स्यान् निज-भावस्य प्रायस् तुल्य-प्रमाणता ।  
पक्षः स एव मैत्राय विद्वेषाय च युज्यते  ॥ रुन्म्_९।५० ॥  
नांशोऽप्य् अन्यत्र राधायाः प्रेमादि-गुण-सम्पदाम् ।  
रसेनैव विपक्षादौ मिथः साम्यम् इवार्प्यते  ॥ रुन्म्_९।५१ ॥  
भावस्यात्यन्तिकाधिक्ये साजात्यं सर्वथा द्वयोः ।  
तथा तुल्य-प्रमाणत्वम् एवं प्रायः सुदुर्घटम्  ॥ रुन्म्_९।५२ ॥  
स्याच् चेद् घूणाक्ष्र-न्यायात् सुहृत्तैवेह सम्मता ।  
रस-स्वभावाद् अत्रापि वैपक्ष्यम् इति केचन  ॥ रुन्म्_९।५३ ॥  
  
इति श्री-श्री-उज्ज्वल-नीलमणौ   
हरि-वल्लभा -प्रकरणम्   
॥९॥  

(१०)  
  
अथ उद्दीपन-विभाव-प्रकरणम्   
  
अथ विभावेषूद्दीपनाः-  
उद्दीपन-विभावा हरेस् तदीय-प्रियाणां च ।  
कथिता गुण-नाम-चरित-मण्डन-सम्बन्धिनस् तटस्थाश् च  ॥ रुन्म्_१०।१ ॥  
  
तत्र गुणाः-  
गुणास् त्रिधा मानसा स्युर् वाचिकाः कायिकास् तथा  ॥ रुन्म्_१०।२ ॥  
  
तत्र मानसाः-  
गुणाः कृतज्ञता-क्षान्ति-करुणाद्यास् तु मानसाः  ॥ रुन्म्_१०।३ ॥  
  
यथा-  
वशम् अल्पिकयापि सेवयामुम्   
विहितेऽप्य् आगसि दुःसहे स्मितास्यम् ।  
पर-दुःख-लवेऽपि कातरं मे   
हरिम् उद्वीक्ष्य मनस् तनोति तृष्णाम्  ॥ रुन्म्_१०।४ ॥  
  
अथ वाचिकाः-  
वाचिकास् तु गुणाः प्रोक्ताः कर्णानन्दकतादयः  ॥ रुन्म्_१०।५ ॥  
  
यथा-  
कर्णापहारि-वर्णाम्  
अश्रुत-चर-माधुरीभिर् अभ्यस्ताम् ।  
आलि रसालां माधव-  
वाचं नाचम्य तृप्यामि  ॥ रुन्म्_१०।६ ॥  
  
अथ कायिकाः-  
ते वयो रूप-लावण्ये सौन्दर्यम् अभिरूपता ।  
माधुर्यं मार्दवाद्याश् च कायिकाः कथिता गुणाः  ॥ रुन्म्_१०।७ ॥  
तत्र वयः-  
वयश् चतुर्विधं त्व् अत्र कथितं मधुरे रसे ।  
वयः-सन्धिस् तथा नव्यं व्यक्तं पूर्णम् इति क्रमात्  ॥ रुन्म्_१०।८ ॥  
वयो-मुखा गुणाः पूर्व-मुक्ताः केशव-संश्रयाः ।  
तेन तेऽत्र प्रवक्ष्यन्ते प्रायशस् तत्-प्रियानुगाः  ॥ रुन्म्_१०।९ ॥  
  
तत्र वयः-सन्धिः-  
बाल्य-यौवनयोः सन्धिर् वयः-सन्धिर् इतीर्यते  ॥ रुन्म्_१०।१० ॥  
  
स कृष्णस्य, यथा-  
यान्ती श्यामलतां विमुच्य कपिश-च्छायां स्मर-क्ष्मापते-  
रद्याज्ञालिपि-वर्ण-पङ्क्ति-पदवीम् आप्नोति रोमावली ।  
वाञ्छत्य् उच्छलितं मनाग् अभिनवां तारुण्य-नीर-च्छटां  
लब्ध्वा किञ्चिद् अधीरम् अक्षि-शफर-द्वन्द्वं च कंसद्विषः  ॥ रुन्म्_१०।११ ॥  
  
तन्-माधुर्यम्-  
दशार्ध-शर-लुब्धकं चलम् अवेक्ष्य लक्ष्येच्छया   
विशन्तम् इह साम्प्रतं भवद्-रूपाङ्ग-शृङ्गोपरि ।  
सदाश्रु-निकरोक्षिता व्रज-महेन्द्र वृन्दावने  
कुरङ्ग-नयनावली दर-परिप्लवत्वं गता  ॥ रुन्म्_१०।१२ ॥  
  
तत्-प्रियाणां, यथा-  
वाद्यं किङ्किणिम् आहरत्य् उपचयं ज्ञात्वा नितम्बो गुणी  
स्वस्य ध्वंसम् अवेत्य वष्टि बलिभिर् योगं ह्रसन्-मध्यमम् ।  
वक्षः साधु-फल-द्वयं विचिनुते राजोपहार-क्षमं  
राधायास् तनु-राज्यम् अञ्चति नवे क्षौणी-पतौ यौवने  ॥ रुन्म्_१०।१३ ॥  
  
तन्-माधुर्यम्-  
आशास्ते पतितुं कटाक्ष-मधुपो मन्दं दृग्-इन्दीवरे  
किञ्चिद् व्रीड-विसाङ्कुरं मृगयते चेतो-मरालार्भकः ।  
नर्मालाप-मधु-च्छटाद्य वदनाम्भोजे तवोदीयते   
शङ्के सुन्दरि माधवोत्सव-करीं काञ्चिद् दशाम् अञ्चसि  ॥ रुन्म्_१०।१४ ॥  
  
अथ नव्यम्-  
दरोद्भिन्न-स्तनं किञ्चिच्-चलाक्षं मन्थर-स्मितम् ।  
मनाग् अभिस्फुरद्-भावं नव्यं यौवनम् उच्यते  ॥ रुन्म्_१०।१५ ॥  
  
यथा-  
उरः स्तोकोच्छूनं वचनम् उदयद्-वक्रिम-लवं  
दवोद्घूर्णा दृष्टिर् जघन-तटम् ईषद् घनतरम् ।  
मनाग् व्यक्ता रोमावलिर् अपचितं किञ्चिद् उदरं  
हरेः सेवौचित्यं तव सुवदने विन्दति वयः  ॥ रुन्म्_१०।१६ ॥  
  
तन्-माधुर्यम्-  
वारं वारं विचरसि हरेर् अद्य विश्राम-वेद्या-  
मुद्भ्रान्तासि स्फुरति पवने तद् वपुर् गन्ध-भाजि ।  
बाले नेत्रे विकिरसि मुहुर् नैचिकीनां पदव्यां  
भावाग्निस् ते स्फुटम् इह मनो-धाम्नि धूमायितोऽस्ति  ॥ रुन्म्_१०।१७ ॥  
  
अथ व्यक्तम्-  
वक्षः प्रव्यक्त-वक्षोजं मध्यं च सुवलि-त्रयम् ।  
उज्ज्वलानि तथाङ्गानि व्यक्ते स्फुरति यौवने  ॥ रुन्म्_१०।१८ ॥  
  
यथा-  
रथाङ्ग-मिथुनं नवं प्रकटयत्य् उरोज-द्युति-  
र्व्यनक्ति युगलं दृशोः शफर-वृत्तिम् इन्द्रावलि ।  
बिभर्ति च बलि-त्रयं तव तरङ्ग-भङ्गोद्गमं  
त्वम् अत्र सरसीकृता तरुणिम-श्रिया राजसि  ॥ रुन्म्_१०।१९ ॥  
  
तन्-माधुर्यम्-  
भ्राजन्ते वरदन्ति-मौक्तिक-गणा यस्योल्लिखद्भिर् नखैः  
क्षिप्ताः पुष्कर-मालयावृत-रुचः कुञ्जेषु कुञ्जेश्व् अमी ।  
शौटीर्याब्धिर् उरोज-पञ्जर-तटे संवेशयन्त्या कथं  
स श्रीमान् हरिणेक्षणे हरिर् अभून् नेत्रेण बद्धस् त्वया  ॥ रुन्म्_१०।२० ॥  
अथ पूर्णम्-  
नितम्बो विपुलो मध्यं कृशम् अङ्गं वर-द्युति ।  
पीनौ कुचाव् उरु-युग्मं रम्भाभं पूर्ण-यौवने  ॥ रुन्म्_१०।२१ ॥  
  
यथा-  
दृशोर् द्वन्द्वं वक्रां हरति शफरोल्लास-लहरी-  
मखण्डं तुण्ड-श्रीर् विधु-मधुरिमाणं दमयति ।  
कुचौ कुम्भ-भ्रान्तिं मुहुर् अविकलां कन्दलयत-  
स्तवापूर्वं लीलावति वयसि पूर्णे वपुर् अभूत्  ॥ रुन्म्_१०।२२ ॥  
  
तन्-माधुर्यम्-  
न वित्रस्ता का ते प्रतियुवतिर् आसीन् मुख-रुचा  
दधार स्तैमित्यं प्रणय-घन-वृष्ट्या तव न का ।  
व्रजे शिष्या काभून् न हि तव कलायाम् इति हरे-  
र्निकुञ्ज-स्वाराजे त्वम् असि रसिके पट्ट-महिषी  ॥ रुन्म्_१०।२३ ॥  
  
तारुण्यस्य नवत्वेऽपि कासाञ्चिद् व्रज-सुभ्रुवाम् ।  
शोभा-पूर्ति-विशेषेण पूर्णतेव प्रकाशते  ॥ रुन्म्_१०।२४ ॥  
  
अथ रूपम्-  
अङ्गान्य् अभूषितान्य् एव केनचिद् भूषणादिना ।   
येन भूषितवद् भाति तद् रूपम् इति कथ्यते  ॥ रुन्म्_१०।२५ ॥  
  
यथा दान-केलि-कौमुद्यां (२२)-  
त्रपते विलोक्य पद्मा   
ललिते राधां विनाप्य् अलङ्कारं ।  
तद् अलं मणिमय-मण्डन-  
मण्डल-रचना-प्रयासेन  ॥ रुन्म्_१०।२६ ॥  
  
यथा वा विदग्ध-माधवे (७।४८)-  
नीतं ते पुनर् उक्ततां भ्रमरकैः कस्तूरिका-पत्रकं  
नेत्राभ्यां विफलीकृतं कुवलय-द्वन्द्वं च कर्णापितम् ।  
हारश् च स्मित-कान्ति-भङ्गिभिर् अलं पिष्टानुपेषीकृतः  
किं राधे तव मण्डनेन नितराम् अङ्गैर् असि द्योतिता  ॥ रुन्म्_१०।२७ ॥  
  
अथ लावण्यम्-  
मुक्ताफलेषु छायायास् तरलत्वम् इवान्तरा ।  
प्रतिभाति यद् अङ्गेषु लावण्यं तद् इहोच्यते  ॥ रुन्म्_१०।२८ ॥  
  
यथा-  
जगद्-अमल-रुचिर् विचित्य राधे  
व्यधित विधिस् तव नूनम् अङ्गकानि ।  
मणिमय-मुकुरं कुरङ्ग-नेत्रे  
किरण-गणेन विडम्बयन्ति यानि  ॥ रुन्म्_१०।२९ ॥  
  
यथा वा-  
शृणु सखि तव कर्णे वर्णयाम्य् अत्र नीचै-  
र्विरचय मुख-चन्द्रं मा वृथाराद् विवर्णम् ।  
इयम् उरसि मुरारेर् अस्ति नान्या मृगाक्षी  
मरकत-मुकुराभे बिइम्बितासि त्वम् एव  ॥ रुन्म्_१०।३० ॥  
  
अथ सौन्दर्यम्-  
अङ्ग-प्रत्यान्गकानां यः सन्निवेशो यथोचितम् ।  
सुस्लिष्ट-सन्धि-बन्धः स्यात् तत् सौन्दर्यम् इतीर्यते  ॥ रुन्म्_१०।३१ ॥  
  
यथा-  
अखण्डेन्दोस् तुल्यं मुखम् उरु-कुच-द्योतितम् उरो  
भुजौ स्रस्ताव् अंसे कर-परिमितं मध्यम् अभितः ।  
परिस्फारा श्रोणी क्रम-लघिम-भाग् ऊरु-युगलं  
तवापूर्वं राधे किम् अपि कमनीयं वपुर् अभूत्  ॥ रुन्म्_१०।३२ ॥  
  
अथ अभिरूपता-  
यदात्मीय-गुणोत्कर्षैर् वस्त्व् अन्यन् निकट-स्थितम् ।   
सारूप्यं नयति प्राज्ञैर् आभिरूप्यं तद् उच्यते  ॥ रुन्म्_१०।३३ ॥  
  
यथा-  
मग्ना शुभ्रे दशन-किरणे स्फाटिकीव स्फुरन्ती  
लग्ना शोणे कर-सरसिजे पद्मारगीव गौरि ।  
गण्डोपान्ते कुवलय-रुचा वैन्द्र-नीलीव जाता  
सूते रत्न-त्रय-धियम् असौ पश्य कृष्णस्य वंशी  ॥ रुन्म्_१०।३४ ॥  
  
यथा वा--  
वक्षोजे तव चम्पक-च्छविम् अवष्टम्भोरु-कुम्भोपमे  
राधे कोकनद-श्रियः करतले सिन्दूरतः सुन्दरे ।  
द्राग् इन्दिन्दिर-बन्धुरेषु चिकुरेष्व् इन्दीवरआभां वहन्  
नकः कैरव-कोरको वितनुते पुष्प-त्रयी-विभ्रमम्   ॥ रुन्म्_१०।३५ ॥  
  
अथ माधुर्यम्-  
रूपं किम् अप्य् अनिर्वाच्यं तनोर् माधुर्यम् उच्यते  ॥ रुन्म्_१०।३६ ॥  
  
यथा-  
किम् अपि हृदयम् अभ्र-श्यामलं धाम रुन्धे   
दृशम् अहह विलुण्ठत्य् आङ्गिकी कापि मुद्रा ।  
चटुलयति कुल-स्त्री-धर्म-चर्यां बकारेः  
सुमुखि नव-विवर्तः कोऽप्य् असौ माधुरीणाम्  ॥ रुन्म्_१०।३७ ॥  
  
अथ मर्दवम्--  
मार्दवं कोमलस्यापि संस्पर्शासहतोच्यते ।  
उत्तमं मध्यमं प्रोक्तं कनिष्ठं चेति तत् त्रिधा  ॥ रुन्म्_१०।३८ ॥  
  
तत्र उत्तमम्-  
अभिनव-नव-मालिकाम् अयं सा  
शयन-वरं निशि राधिकाधिशिश्ये ।  
न कुसुम-पटलं दरापि जग्लौ  
तद्-अनुभवात् तनुर् एव स-व्रणासीत्  ॥ रुन्म्_१०।३९ ॥  
  
मध्यमं, यथा-  
चित्रं धनिष्ठे तनु-वाससोऽपि   
चीनस्य पीन-स्तनि सङ्गमेन ।  
लिप्तेव ते लोहित-चन्दनेन  
मूर्तिर् बिन्दुना सखि लोहितासीत्  ॥ रुन्म्_१०।४० ॥  
  
कनिष्ठं, यथा रस-सुधाकरे (१।१८६ड़्)-  
आमोदम् आमोदनम् आदधानं  
निलीन-नीलालक-चञ्चरीकम् ।  
क्षणेन पद्मा-मुख-पद्मम् आसीत्  
त्विषा रवेः कोमलयापि ताम्रम्  ॥ रुन्म्_१०।४१ ॥  
  
अथ नाम, यथा-  
तट-भुवि रवि-पुत्र्याः पश्य गौराङ्गि रङ्गी  
स्फुरति सखि कुरङ्गी-मण्डले कृष्णसारः ।  
इति भवद्-अभिधानं शृण्वती सा मद्-उक्तौ  
सुतनुर् अतनु-घूर्णा-पूर-पूर्णा बभूव  ॥ रुन्म्_१०।४२ ॥  
  
अथ चरितम्-  
अनुभावाश् च लीला चेत्य् उच्यते चरितं द्विधा ।  
अग्रेऽनुभावा वक्तव्या लीलेयं कथ्यतेऽधुना  ॥ रुन्म्_१०।४३ ॥  
लीला स्याच् चारु-विक्रीडा ताण्डवं वेणु-वादनम् ।  
गोदोहः पर्वतोद्धारो गोहूतिर् गमनादिका  ॥ रुन्म्_१०।४४ ॥  
  
अथ चारु-विक्रीडा-  
रास-कन्दूक-खेलाद्या चारु-क्रीडात्र कीर्तिता  ॥ रुन्म्_१०।४५ ॥  
  
तत्र रासः-  
तं विलासवति रास-मण्डले  
पुण्डरीक-नयनं सुराङ्गनाः ।  
प्रेक्ष्य सम्भृत-विहार-विभ्रमं  
बभ्रमुर् मदन-सम्भ्रमोर्मिभिः  ॥ रुन्म्_१०।४६ ॥  
  
कन्दूक-क्रीडा-  
अरुण-रुचि-मुदस्य क्षेपिणीं कुञ्चिताग्रां  
सरभसम् अभिधावन् विभ्रमद्-दीर्घ-वेणिः ।  
विरचयति मुकुन्दः कन्दुकान्दोल-नृत्य-  
द्विपुल-नयन-भङ्गी-विभ्रमः कौतुकं नः  ॥ रुन्म्_१०।४७ ॥  
  
ताण्डवम्-  
प्रचल-प्रचलाक-कुण्डलोऽयं  
स्व-सुहृन्-मण्डल-चर्चरी-परीतः ।  
हरिर् अद्य नटन् पतङ्ग-पुत्री-  
तट-रङ्गे मम रङ्गम् आतनोति  ॥ रुन्म्_१०।४८ ॥  
  
वेणु-वादनं, यथा ललित-माधवे (४।२७)-  
जङ्घाधस्-तट-सङ्गि-दक्षिण-पदं किञ्चिद् विभुग्न-त्रिकम्-  
साचि-स्तम्भित-कन्धरं सखि तिरः-सञ्चारि-नेत्राञ्चलम् ।  
वंशीं कुट्मलिते दधानम् अधरे लोलाङ्गुली-सङ्गतां  
रिङ्गद्-भ्रू-भ्रमरं वराङ्गि परमानन्दं पुरः स्वीकुरु  ॥ रुन्म्_१०।४९ ॥  
  
गो-दोहो, यथा पद्यावल्यां (२६२)-  
अङ्गुष्ठाग्रिम-यन्त्रिताङ्गुलिर् असौ पादार्थ-नीरुद्ध-भू-  
रार्द्रीकृत्य पयोधराञ्चलम् अलं सद्यः पयो-बिन्दुभिः ।  
न्यग्-जानु-द्वय-मध्य-यन्त्रित-गह्टी-वक्त्रान्तराल-स्खल-  
द्धाराध्वान-मनोहरं सखि पयो गां दोग्धि दामोदरः  ॥ रुन्म्_१०।५० ॥  
  
पर्वतोद्धारः-  
उद्यम्य कन्दुकित-मन्द-रसोदराद्रिं  
सव्यं करं कटिम् अनु स्थगयन्न् असव्यम् ।  
स्मेराननश् चल-दृग्-अञ्चल-चञ्चरीक-  
श्चित्ताम्बुजं मम हरिश् चटुलीचकार  ॥ रुन्म्_१०।५१ ॥  
  
गोहूतिः-  
पिशङ्गि मणिक-स्तनि प्रणत-शृङ्गि पिङ्गेक्षणे  
मृदङ्ग-मुखि धूमले शबलि हंसि वंशी-प्रिये ।  
इति स्व-सुरभी-कुलं मुहुर् उदीर्ण-हीही-ध्वनि-  
र्विदूर-गतम् आह्वयन् हरति हन्त चित्तं हरिः  ॥ रुन्म्_१०।५२ ॥  
  
गमनम्-  
अनुपम-मदमन्दान्दोलि-दोर्-अर्गल-श्रीः  
सुर-गज-गुरु-गर्व-स्तम्भि-गम्भीर-केलिः ।  
सहचरि दर-चञ्चच्-चारु-चूडा-रुचिर् मां  
मदयति गति-मुद्रा-माधुरी माधवस्य  ॥ रुन्म्_१०।५३ ॥  
  
अथ मण्डनम्-  
चतुर्धा मण्डनं वासो-भूषा-माल्यानुलेपनैः  ॥ रुन्म्_१०।५४ ॥  
  
अथ वस्त्रं, यथा-  
अम्बरं रचित-धैर्य-संवरं  
रम्यम् अम्बर-मणि-प्रभोज्ज्वलम् ।  
सुभ्रु किं न हि कटीर-मण्डले  
पुण्डरीक-नयनस्य पश्यसि  ॥ रुन्म्_१०।५५ ॥  
  
यथा वा-  
अमल-कमल-राग-रागम् एतत् तव  
जयति स्फुटम् अद्भुतं दुकूलम् ।  
मम हृदि निज-रागम् अत्र राधे  
दधद् अपि यद् द्विगुणं बभूव रक्तम्  ॥ रुन्म्_१०।५६ ॥  
  
भूषा, यथा-  
प्रहरतु हरिणा कदम्ब-पुष्पं  
प्रिय-सखि शेखरितं यद् अङ्गजास्त्रम् ।  
बत कथम् अमुनावतंसितोऽसौ  
मम हृदि बिध्यति नीलकण्ठ-पक्षः  ॥ रुन्म्_१०।५७ ॥  
  
यथा वा-  
हारेण तार-द्युतिना कपोलः  
प्रेङ्खोलिना कुण्डलयोर् युगेन ।  
उत्तुङ्ग-भासा कनकाङ्गदेन  
मां लालितेयं ललिता धिनोति  ॥ रुन्म्_१०।५८ ॥  
  
माल्यानुलेपने, यथा रस-सुधाकरे (१।८६)-  
आलोक्लैर् अनुमीयते मधुकरैः केशेषु माल्य-ग्रहः  
कान्तिः कापि कपोलयोः प्रथयते ताम्बूलम् अन्तर्गतम् ।  
अङ्गानाम् अनुभूयते परिमलैर् आलेपन-प्रक्रिया   
वेषः कोऽपि विदग्ध एष सुदृशः सूते सुखं चक्षुषोः  ॥ रुन्म्_१०।५९ ॥  
  
यथा वा-  
अनङ्ग-रागाय बभूव सद्य-  
स्तवाङ्ग-रागोऽपि किम् अङ्गनासु ।  
उद्दाम-भावाय तथा किम् आसीद्  
दामापि दामोदर तावकीनम्  ॥ रुन्म्_१०।६० ॥  
  
अथ सम्बन्धिनः-  
लग्नाः सन्निहिताश् चेति द्विधा सम्बन्धिनो मताः  ॥ रुन्म्_१०।६१ ॥  
  
तत्र लग्नाः-  
वंशी-शृङ्गी-रवौ गीतं सौरभ्यं भूषण-क्वणः ।  
पदाङ्काद्या विपञ्च्यादि-निक्वाणाः शिल्प-कौशलम् ।  
इत्य् आदयोऽत्र कथिता लग्नाः सम्बन्धिनो बुधैः  ॥ रुन्म्_१०।६२ ॥  
  
तत्र वंशी-रवो, दानकेलि-कौमुद्यां (३२)-  
वेणोर् एष कल-स्वनस् तरु-लता-व्याजृम्भणे दोहदं  
सन्ध्या-गर्ज-भरः पिक-द्विज-कुहु-स्वाध्याय-पारायणे ।  
आभीरेन्दु-मुखी-स्मरानल-शिखोत्सेके सलीलानिलो  
राधा-धैर्य-धराधरेन्द्र-दमने दम्भोह्लिर् उन्मीलति  ॥ रुन्म्_१०।६३ ॥  
  
यथा वा रस-सुधाकरे (१।१००) [पद्यावल्यां (२४६)]-  
माधवो मधुर-माधवी-लता-  
मण्डपे पटु-रटन्-मधुव्रते ।  
सञ्जगौ श्रवण-चारु गोपिका-  
मान-मीन-वडिशेन वेणुना  ॥ रुन्म्_१०।६४ ॥  
  
कृष्ण-वक्त्रेन्दु-निष्ठ्यूतं मुरली-निनदामृतम् ।  
उद्दीपनानां सर्वेषां मध्ये प्रवरम् ईर्यते  ॥ रुन्म्_१०।६५ ॥  
  
शृङ्गी-रवः-  
कंसारातेः पिबतु मुरली तस्य सद्-वंश-जन्मा  
सा वक्त्रेन्दुं स्फुटम् अकुटिला पञ्चमोद्गार-गुर्वी ।  
आस्वाद्यामुं त्वम् अपि विषमा भङ्गुराङ्गार-काली  
तुङ्गं शृङ्गि ध्वनसि यद् इदं तत् तु दुःखाकरोति  ॥ रुन्म्_१०।६६ ॥  
  
अथ गीतम्-  
मानानलं मे शमयन् समिद्धं   
गानामृतं वर्षति कृष्ण-मेघः ।  
मा क्रुध्य वात्यासि सखि प्रसीद  
दूरे नयामुं निज-विभ्रमेण  ॥ रुन्म्_१०।६७ ॥  
  
सौरभम्-  
मिलति परिमलोर्मिः कस्य रोम-श्रियासौ  
मम तनु-लतिकायां कुर्वती कुड्मलानि ।  
सखि विदितम् इहाग्रे माधवः प्रादुरासीद्  
भुवि सुरभितया यः ख्यातिम् अङ्गीकरोति  ॥ रुन्म्_१०।६८ ॥  
  
यथा वा-  
मदयति हृदयं किम् अप्य् अकाण्डे  
मम यद् इदं नव-सौरभं वरीयः ।  
तद् इह कुसुम-सङ्ग्रहाय राधा  
शिखरि-तटे शिखर-द्विजा विवेश  ॥ रुन्म्_१०।६९ ॥  
  
भूषण-क्वणः-  
कलहंस-नादम् इह हंस-गामिनी  
निशमय्य हंस-दुहितुस् तटान्तरे ।  
तव नूपुर-ध्वनि-धिया परिप्लवा  
कलसीं न वेद शिरसश् च्युताम् अपि  ॥ रुन्म्_१०।७० ॥  
  
यथा वा ललित-माधवे (१।५१)-  
मधुरिम-लहरीभिः स्तम्भयत्य् अम्बरे या  
स्मर-मद-सरसानां सारसानां रुतानि ।  
इयम् उदयति राधा-किङ्किनी-झङ्कृतिर् मे  
हृदि परिणमयन्ती विक्रियाडम्बराणि  ॥ रुन्म्_१०।७१ ॥  
  
पदाङ्काद्याः, यथा दान-केलि-कौमुद्यां (१३)-  
पद-ततिभिर् अलं कृतोज्ज्वलेयं  
ध्वज-कुलिशाङ्कुश-पङ्कजाङ्किताभिः ।  
नखर-लुठित-कुट्मलावनाली  
किम् अपि धिनोति धुनोति चान्तरं मे  ॥ रुन्म्_१०।७२ ॥  
  
विपञ्ची-निक्वाणो, यथा ललित-माधवे (१।३६)-  
स्मर-केलि-नाट्य-नान्दीं  
शब्द-ब्रह्म-श्रियं मुहुर् दुहती ।  
वहति मुदं मम महती-  
मिह महिता श्यामला-महती  ॥ रुन्म्_१०।७३ ॥  
  
शिल्प-कौशलं, यथा-  
वर-कुसुम-निवेश-प्रक्रिया-सौष्ठवेन   
प्रकटित-हरि-शिल्पा पट्ट-सूत्रोज्ज्वल-श्रीः ।  
हृदि विनिहित-कम्पा निर्मिमीते स्रग् एषा  
निशित-शर-परीत-स्मार-तुणीर् अशङ्काम्  ॥ रुन्म्_१०।७४ ॥  
  
अथ सन्निहिताः-  
निर्माल्याद्याः सन्निहिता बर्ह-गुञ्जाद्रि-धातवः ।  
नैचिकीनां समुदयो लगुडी-वेणु-शृङ्गीकाः  ॥ रुन्म्_१०।७५ ॥  
तत्-प्रेष्ठ-दृष्टिर् गोधूलिर् वृन्दारण्यं तद्-आश्रिताः ।  
गोवर्धनो रविसुता तथा रास-स्थलादयः  ॥ रुन्म्_१०।७६ ॥  
  
तत्र निर्माल्याद्याः, यथा विदग्ध-माधवादौ (२।४२)-  
अङ्गोत्तीर्ण-विलेपनं सखि समाकृष्टि-क्रियायां मणि-  
र्मन्त्रो हन्त मुहुर् वशीकृति-विधौ नामास्य वंशी-पतेः ।  
निर्माल्य-स्रग् इयं महौषधिर् इह स्वान्तस्य सम्मोहने  
नासां कस् तिसृणां गृणाति परमाचिन्त्यां प्रभावावलीम्  ॥ रुन्म्_१०।७७ ॥  
  
यथा वा ललित-माधवे (६।२६)-  
दुकूलेऽस्मिन् कार्तस्वर-महसि विस्तारित-दृशो  
वपुः किं ते फुल्लैर् वहति तुलनां नीप-कुसुमैः ।  
त्रुटन्तीभिः किं वा स्फटिक-मणि-मालाभिर् उपमां  
लभन्तेऽमी क्षामोदरि नयनयोस् तोय-पृषताः  ॥ रुन्म्_१०।७८ ॥  
  
अथ बर्ह-गुञ्जे, यथा विदग्ध-माधवे (२।१६)-  
अग्रे वीक्ष्य शिखण्ड-खण्डम् अचिराद् उत्कम्पम् आलम्बते  
गुञ्जानां च विलोकनान् मुहुर् असौ सास्रं परिक्रोशति ।  
नो जाने जनयन्न् अपूर्व-नटन-क्रीडा-चमत्कारितां  
बालायाः किल चित्त-भूमिम् अविशत् को æयं नवीन-ग्रहः  ॥ रुन्म्_१०।७९ ॥  
  
अद्रि-धातुर्, यथा-  
आभीर-वृन्दाधिप-नन्दनस्य   
कएवरालङ्करणोज्ज्वल-श्रीः ।  
क्षिप्तेन्द्र-गोपांशुर् अपांशुलोऽयं  
तनोति रागं मम धातु-रागः  ॥ रुन्म्_१०।८० ॥  
  
नैचिकी-समुदयो, यथा-  
सन्ध्या-द्योते विलसति गताः प्रेक्ष्य गोष्ठ-प्रकोष्ठे   
हम्बारभोन्मुखरित-मुखी-नैचिकीस् त्वद्-विहीनाः ।  
अन्तश्-चिन्ता-चुलुकित-मतिर् यादवेन्द्राद्य मन्दा  
कष्टं चन्द्रावलिर् इह कथं प्राण-बन्धं करोतु  ॥ रुन्म्_१०।८१ ॥  
  
लगुडी, यथा-  
विष्टभ्य यां भुवि पुरः शिखरार्पितेन  
विन्यस्त-चारु-चिबुकेन कर-द्वयेन ।  
दीव्यन् हरिर् गिरि-तटे मुदम् आदधान् नः  
सा हन्त यस्टिर् अधुना हृदयं पिनष्टि  ॥ रुन्म्_१०।८२ ॥  
  
वेणुर्, यथा-  
हृदि न्यस्ता वंशी तद्-अधर-सुधा-भाग् इति मया  
दुरन्तं विश्लेष-ज्वर-गरलम् अस्याः शमयितुम् ।  
वितेने सा तूर्णं शत-गुणम् इदं यादव-पते  
विरक्तो यत्रेशस् तम् इह न हि वा कः प्रहरति  ॥ रुन्म्_१०।८३ ॥  
  
शृङ्गिका, यथा-  
वलितं विलोचनाग्रे, शवलं धूरिभिर् इदं बलावरज ।  
बलवत् कुवलय-नयनास् तव गवलं कवलयत्य् अद्य  ॥ रुन्म्_१०।८४ ॥  
  
तत्-प्रेष्ठ-दृष्टिर्, यथा-  
सखि मृगमद-लेखया विशाखा-  
हृदि मकरीर् अपि राधिका लिखन्ती ।  
सुबलम् अवकलय्य घूर्णिताग्रे  
पुलकवती वन-मालिनं लिलेख  ॥ रुन्म्_१०।८५ ॥  
  
यथा वा ललित-माधवे (६।४३)-  
निखिल-सुहृदाम् अर्थारम्भे विलम्बित-चेतसा  
मसृणित-शिखो यः प्राप्तोद्भूद् मनाग् इव मार्दवम् ।  
स खलु ललितासान्द्रस्रेहप्रसङ्ग-घनीभवन्  
पुनर् अपि बलाद् इन्धे राधा-वियोग-मयः शिखी  ॥ रुन्म्_१०।८६ ॥  
  
गोधूलिर्, यथा उद्धव-सन्देशे (३७)-  
आ-प्रत्यूषाद् अपि सुमनसां वीचिभिर् ग्रथ्यमाना  
धत्ते नासौ सखि कथम् अहो वैजयन्ती समाप्तिम् ।  
धिन्वन् गोपी-नयन-शिखिनः व्योम-कक्षाम् जगाहे  
सोऽयं मुग्धे निविड-धवलो धूलि-चक्राम्बुवाहः  ॥ रुन्म्_१०।८७ ॥  
  
वृन्दारण्यं, यथा तत्रैव (८३)-  
आशा-पाशैः सखि नव-नवैः कुर्वती प्राण-बन्धं  
जात्या भीरुः कति पुनर् अहं वासराणि क्षयिष्ये ।  
एते वृन्दावन-विटपिनः स्मारयन्तः विलासान्  
उत्फुल्लास् तान् मम किल बलान् मर्म निर्मूलयन्ति  ॥ रुन्म्_१०।८८ ॥  
  
तद्-आश्रिताः-  
तद्-आश्रित्याः खगा भृङ्गा मृगाः कुञ्जा लतास् तथा ।  
तुलसी कर्णिकारश् च कदम्बाद्याश् च कीर्तिताः  ॥ रुन्म्_१०।८९ ॥  
  
तत्र खगाः, यथा ललित-माधवे (१०।१६)-  
कस् तान् पश्यन् भवद्-उपहृत-स्निग्ध-पिञ्छावतंसान्  
कंसाराते न खलु शिखिनः खिद्यते गोष्ठवासी ।  
उन्मीलन्तं नव-जलधरं नीलम् अद्यापि मत्वा  
ये त्वाम् अन्तर्-मुदित-मतयस् तन्वते ताण्डवानि  ॥ रुन्म्_१०।९० ॥  
  
भृङ्गाः, यथा-  
वृन्दावने श्रवसि ये निनदं विपञ्ची-  
निष्ठ्युत-पञ्चम-मनोहरम् आहरन्तः ।  
ते षट्पदाः कुलिश-घट्टन-घोरम् एतं  
दैवे विरोधिनि भवन्ति न के विपक्षाः  ॥ रुन्म्_१०।९१ ॥  
  
मृगाः, यथा तत्रैव-  
हरि हरि भवतीभिः स्वान्तहारी हरिण्यो  
हरिर् इह किम् अपाङ्गातिथ्य-सङ्गी व्यधायि ।  
यद् अनुरणित-वंशी-काकलीभिर् मुखेभ्यः  
सुख-तृण-कवला वः सामिलीढाः स्खलन्ति  ॥ रुन्म्_१०।९२ ॥  
कुञ्जाः, यथा उद्धव-सन्देशे (१२५)-  
लब्धान्दोलः प्रणय-रभसाद् एष ताम्रौष्ठि नम्रः  
प्रम्लायन्तीं किम् अपि भवतीम् याचते नन्द-सूनुः ।  
प्रेमोद्दाम-प्रमद-पदवी साक्षिणी शैल-कक्षे  
द्रष्टव्या ते कथम् अपि न सा माधवी कुञ्ज-वीथी  ॥ रुन्म्_१०।९३ ॥  
  
लतादिर्, यथा पद्यावल्यां (२९५)-  
तुलसि विलससि त्वं मल्लि जातासि फुल्ला  
स्थल-कमलिनि भृङ्गे सङ्गताङ्गी विभासि ।  
कथयत बत सख्यः क्षिप्रम् अस्मासु कस्मिन्  
वसति कपट-कन्दः कन्दरे नन्द-सूनुः  ॥ रुन्म्_१०।९४ ॥  
  
कर्णिकारो, यथा ललित-माधवे (७।१५)-  
रासात् तिरोहित-तनुः सखि यस्य पुष्पैश्  
चूडां चकार चिकुरे मम पिञ्छ-चूडः ।  
कूले कलिन्द-दुहितुर् धृत-कन्दलोऽयं  
मां दन्दहीति स मुहुर् नव-कर्णिकारः  ॥ रुन्म्_१०।९५ ॥  
  
कदम्बो, यथा-  
सखि रोपितो द्विपत्रः  
शतपत्राक्षेण यो व्रज-द्वारि ।  
सोऽयं कदम्ब-डिम्भः   
फुल्लो वल्लव-वधूस् तुदति  ॥ रुन्म्_१०।९६ ॥  
  
गोवर्धनो, यथा ललित-माधवे (३।४२)-  
गोवर्धन त्वम् इह गोकुल-सङ्गि-भूमौ  
तुङ्गैः शिरोभिर् अभिपद्य नभो विभासि ।  
तेनावलोक्य हरितः परितो वदाशु  
कुत्राद्य वल्लव-मणिः खलु खेलतीति  ॥ रुन्म्_१०।९७ ॥  
  
रवि-सुता, यथा पद्यावल्याम् (३६८)-  
मथुरा-पथिक मुरारेर्   
उपगेयं द्वारि वल्लवी-वचनम् ।  
पुनर् अपि यमुना-सलिले   
कालिय-गरलानलो ज्वलति  ॥ रुन्म्_१०।९८ ॥  
  
रास-स्थली, यथा-  
गोष्ठाद् अप्य् अवलोक्य मान-शिखरोच्छ्राय-श्रिया दूरतः   
सद्यः खेदिनि चित्त-चत्वर-तटे वंशी-वटेनार्पिता ।  
कुर्वाणा हृत-वृत्तिम् इन्द्रिय-गणं सा यादवेन्द्राय ते  
कष्टं रास-विहार-भुर् विहरति प्राणैः कुरङ्गी-दृशाम्  ॥ रुन्म्_१०।९९ ॥  
  
अथ तटस्थाः-  
तटस्थाश् चन्द्रिका-मेघ-विद्युतो माधवस् तथा ।  
शरत्-पूर्ण-सुधांशुश् च गन्धवाह-खगादयः  ॥ रुन्म्_१०।१०० ॥  
  
तत्र चन्द्रिका, यथा रस-सुधाकरे (१।८७)-  
दुरासदे चन्द्रिकया सखी-गणै-  
र्लतालि-कुञ्जे ललिता निगूहिता ।  
चकोर-चञ्चु-च्युत-कौमुदी-कणं  
कुतोऽपि दृष्ट्वा भजति स्म मूर्च्छनाम्  ॥ रुन्म्_१०।१०१ ॥  
  
मेघो, यथा रस-सुधाकरे (?)-  
वासः पीतं कुतुकिनि कुतः कुत्र बर्हं मदान्धे  
कंसारिर् वा क्व नु सखि मुधा सम्भ्रमान् मा प्रयाहि ।  
पश्योत्तुङ्गे क्षण-रुचि-घटालिङ्गिता शैल-शृङ्गे  
नव्यः शक्रं दधद् उदयते कार्मुचं वार्-मुग् एषः  ॥ रुन्म्_१०।१०२ ॥  
  
विद्युत्, यथा रस-सुधाकरे (१।९८)-  
वर्षासु तासु क्षण-रुक्-प्रकाशा-  
द्गोपाङ्गना माधवम् आलिलिङ्ग ।  
विद्युच् च सा वीक्ष्य तद्-अङ्ग-शोभां  
ह्रीणेव तूर्णं जलदं जगाहे  ॥ रुन्म्_१०।१०३ ॥  
  
वसन्तो, यथा-  
ऋतु-हतकः सखि भुवने   
किम् अवततीर्षुर् बभूवाद्य ।  
मन्दादरम् अलिवृन्दं   
वृन्दावन-कुन्द-सङ्गमे यद् अभूत्  ॥ रुन्म्_१०।१०४ ॥  
  
शरत्, यथा-  
कलहंसोज्ज्वल-जल्पा  
प्रकटित-वृन्दावनोरु-माधुर्या ।  
धृतिम् अपहर्तुं सखि मे  
दूतीव हरेः शरन् मिलिता  ॥ रुन्म्_१०।१०५ ॥  
  
पूर्ण-सुधांशुर्, यथा-  
राका-सुधांशुर् अभवन् न तमांसि हर्तुं  
वृन्दाटवी-जठरगान्य् अधुनापि शक्तः ।  
राका-सुधांशु-मुखि तानि तवोन्नतानि  
हृत्-कन्दरास्तर-चराणि कथं जहार  ॥ रुन्म्_१०।१०६ ॥  
  
गन्धवाहो, यथा श्री-गीत-गोविन्दे (७।३९)-  
मनो-भवानन्दन-चन्दनानिल   
प्रसीद रे दक्षिण मुञ्च वामताम् ।   
क्षणं जगत्-प्राण निदाय माधवं   
पुरो मम प्राण-हरो भविष्यसि  ॥ रुन्म्_१०।१०७ ॥  
  
खगाः, यथा-  
मानेन सार्धं पशुपाल-सुभ्रुवां  
मराल-माला चलिता घनागमे ।  
कदम्ब-कुञ्जे विजिहीर्षया समं  
समागता नागरि चातकावली  ॥ रुन्म्_१०।१०८ ॥  
  
आदि-शब्दात् सखी-स्नेह आत्मन्य् उद्दीपनो वरः  ॥ रुन्म्_१०।१०९ ॥  
  
यथा-  
हरिम् अवेक्ष्य पुरो गुर्तो भिया  
मुहुर् अभून् मुकुलन्-नव-विभ्रमा ।  
ललितया विवृते निज-सौहृदे   
चल-दृग्-अञ्चलम् आधित राधिका  ॥ रुन्म्_१०।११० ॥  
  
इति श्री-श्री-उज्ज्वल-नीलमणौ   
उद्दीपन-विभाव-भेद-प्रकरणम्   
॥१०॥  
  
छप्तेर् ११  
  
अथ अनुभाव-प्रकरणम्   
  
अनुभावास् त्व् अलङ्कारास् तथैवोद्भास्वराभिधाः ।  
वाचिकाश् चेति विद्वद्भिस् त्रिधामी परिकीर्तिताः  ॥ रुन्म्_११।१ ॥  
  
तत्र अलङ्काराः-  
यौवने सत्त्वजास् तासाम् अलङ्कारास् तु विंशतिः ।  
उदयन्त्य् अद्भुताः कान्ते सर्वथाभिनिवेशतः  ॥ रुन्म्_११।२ ॥  
भावो हावश् च हेला च प्रोक्तास् तत्र त्रयोऽङ्गजाः  ॥ रुन्म्_११।३ ॥  
शोभा कान्तिश् च दीप्तिश् च माधुर्यं च प्रगल्भता ।  
औदार्यं धैर्य्म् इत्य् एते सप्तैव स्युर् अयत्नजाः  ॥ रुन्म्_११।४ ॥  
लीला विलासो विच्छित्तिर् विभ्रमः किलकिञ्चितम् ।  
मोट्टायितं कुट्टमितं बिब्बोको ललितं तथा ।  
विकृतं चेति विज्ञेया दश तासां स्वभावजाः  ॥ रुन्म्_११।५ ॥  
  
तत्र भावः-  
प्रादुर्भावं व्रजत्य् एव रत्य्-आख्ये भाव उज्ज्वले ।   
निर्विकारात्मके चित्ते भावः प्रथम-विक्रिया  ॥ रुन्म्_११।६ ॥  
  
तथा ह्य् उक्तं (रस-सुधाकरे १।१९२)-  
चित्तस्याविकृतिः सत्त्वं विकृतेः कारणे सति ।  
तत्राद्या विक्रिया भावो बीजस्यादि-विकारवत्  ॥ रुन्म्_११।७ ॥  
  
यथा-  
पितुर् गोष्ठे स्फीते कुसुमिनि पुरा खाण्डव-वने  
न ते दृष्ट्वा सअङ्क्रन्दनम् अपि मनः स्पन्दनम् अगात् ।  
पुरो वृन्दारण्ये विहरति मुकुन्दे सखि मुदा  
किम् आन्दोलाद् अक्ष्णः  श्रुति-कुमुदम् इन्दीवरम् अभूत्  ॥ रुन्म्_११।८ ॥  
  
अथ हावः-  
ग्रीवारेचक-संयुक्तो भ्रू-नेत्रादि-विकाश-कृत् ।  
भावाद् ईषत्-प्रकाशो यः स हाव इति कथ्यते  ॥ रुन्म्_११।९ ॥  
  
यथा-  
साचि-स्तम्भित-कण्ठि कुड्मलवतीं नेत्रालिर् अभ्येति ते  
घूर्णन् कर्ण-लतां मनाग् विकसिता भ्रू-वल्लरी नृत्यति ।  
अत्र प्रादुरभूत् तटे सुमनसाम् उल्लासकस् त्वत्-पुरो  
गौराङ्गि प्रथमं वन-प्रिअय-बन्धुः स्फुटं माधवः  ॥ रुन्म्_११।१० ॥  
  
अथ हेला-  
हाव एव भवेद् धेला व्यक्त-शृङ्गार-सूचकः  ॥ रुन्म्_११।११ ॥  
  
यथा-  
श्रुते वेणौ वक्षः स्फुर्तिअ-कुचम् आध्मातम् अपि ते   
तिरो-विक्षिप्ताक्षं पुलकित-कपोलं च वदनम् ।  
स्खलत्-काञ्चि स्वेदार्गलित-सिचयं चापि जघनं  
प्रमादं मा कार्षीः सखि चरति सव्ये गुरुजनः  ॥ रुन्म्_११।१२ ॥  
  
अथ अयत्नजाः । तत्र शोभा--  
सा शोभा रूप-भोगाद्यैर् यत् स्याद् अङ्ग-विभूषणम्  ॥ रुन्म्_११।१३ ॥  
  
यथा-  
धृत्वा रक्ताङ्गुलि-किशलयैर् नीप-शाखां विशाखा  
निष्क्रामन्ती व्रतति-भवनात् प्रातर् उद्घूर्णिताक्षी ।  
वेणीम् अंसोपरि विलुठतीम् अर्धम् उक्तां वहन्ती  
लग्ना स्वान्ते मम न हि बहिः सेयम् अद्याप्य् अयासीत्  ॥ रुन्म्_११।१४ ॥  
  
अथ कान्तिः--  
शोभैव कान्तिर् आख्याता मन्मथाप्यायनोज्ज्वला  ॥ रुन्म्_११।१५ ॥  
  
यथा-  
प्रकृति-मधुर-मूर्तिर् बाढम् अत्राप्य् उदञ्च-  
त्तरुणिम-नव-लक्ष्मी-लेखयालिङ्गिताङ्गी ।  
वर-मदन-विहारैर् अद्य तत्राप्य् उदारा  
मदयति हृदयं मे रुन्धती राधिकेयम्  ॥ रुन्म्_११।१६ ॥  
  
अथ दीप्तिः--  
कान्तिर् एव वयो-भोग-देश-काल-गुणादिभिः ।  
उद्दीपितातिविस्तारं प्राप्ता चेद् दीप्तिर् उच्यते  ॥ रुन्म्_११।१७ ॥  
  
यथा-  
निमीलन्-नेत्र-श्रीर् अचटुल-पटीराचल-मरु-  
न्निपीत-स्वेदाम्बुस् त्रुटद्-अमल-हारोज्ज्वल-कुचा ।  
निकुञ्जे क्षिप्ताङ्गी शशि-किरण-किर्मीरित-तटे  
किशोरी सा तेने हरि-मनसि राधा मनसिजम्  ॥ रुन्म्_११।१८ ॥  
  
अथ माधुर्यम्--  
माधुर्यं नाम चेष्टानां सर्वावस्थासु चारुता  ॥ रुन्म्_११।१९ ॥  
  
यथा-  
असव्यं कंसारेर् भुज-शिरसि धृत्वा पुलकिनं  
निज-श्रोण्यां सव्यं करम् अनृजु-विष्कम्भित-पदा ।  
दधाना मूर्धानं लघुतर-तिरः-स्रंसिनम् इयं  
बभौ रासोत्तीर्णा मुहुर् अलस-मूर्तिः शशिमुखी  ॥ रुन्म्_११।२० ॥  
अथ प्रगल्भता--  
निःशङ्कत्वं प्रयोगेषु बुधैर् उक्ता प्रगल्भता  ॥ रुन्म्_११।२१ ॥  
  
यथा विदग्ध-माधवे (७।४०)-  
प्रातिकूल्यम् इव यद् विवृण्वती  
राधिका रद-नखार्पणोद्धूरा ।  
केलि-कर्मणि गता प्रवीणतां  
तेन तुष्टिम् अतुलां हरिर् ययौ  ॥ रुन्म्_११।२२ ॥  
  
अथ औदार्यम्-  
औदार्यं विनयं प्राहुः सर्वावस्थागतं बुधाः  ॥ रुन्म्_११।२३ ॥  
  
यथा विदग्ध-माधवे (४।१३) -  
न्यविशत नयनान्ते कापि सारल्य-निष्ठा   
वचसि च विनयेन स्तोत्र-भङ्गी न्यवात्सीत् ।  
अजनि च मयि भूयान् सम्भ्रमस् तेन तस्या  
व्यवृणुत हृदि मन्युं सुष्ठु दाक्षिण्यम् एव  ॥ रुन्म्_११।२४ ॥  
  
यथा वा-  
कृतज्ञोऽपि प्रेमोज्ज्वल-मतिर् अपि स्फार-विनयोऽ-  
प्यभिज्ञानां चुडामणिर् अपि कृपानीरधिर् अपि ।  
यद् अन्तः-स्वच्छोऽपि स्मरति न हरिर् गोकुलभुवं  
ममैवेदं जन्मान्तर-दुरित-दुस्ट-द्रुम-फलम्  ॥ रुन्म्_११।२५ ॥  

अथ धैर्यम्-  
स्थिरा चित्तोन्नतिर् या तु तद् धैर्यम् इति कीर्त्यते  ॥ रुन्म्_११।२६ ॥  
  
यथा ललित-माधवे (७।७)-  
औदासीन्य-धुरा-परीत-हृदयः काठिन्यम् आलम्बतां  
कामं श्यामल-सुन्दरो मयि सखि स्वैरी सहस्रं समाः ।  
किन्तु भ्रान्ति-भराद् अपि क्षणम् इदं तत्र प्रियेभ्यः प्रिये  
चेतो जन्मनि जन्मनि प्रणयिताद् आस्यं न मे हास्यति  ॥ रुन्म्_११।२७ ॥  
  
अथ स्वभावजाः । तत्र लीला--  
प्रियानुकरणं लीला रम्यैर् वेश-क्रियादिभिः  ॥ रुन्म्_११।२८ ॥  
  
यथा विष्णु-पुराणे (५।१३।२७)-  
दुष्ट-कालिय तिष्ठाद्य कृष्णोऽहम् इति चापरा ।  
बाहुम् आस्फोट्य कृष्णस्य लीला-सर्वस्वम् आददे  ॥ रुन्म्_११।२९ ॥  
  
यथा वा छन्दो-मञ्जर्याम्-  
मृगमद-कृत-चर्चा पीत-कौषेय-वासा  
रुचिर-शिखि-शिखण्डा बद्ध-धम्मिल्ल-पाशा ।  
अनृजु-निहितम् अंसे वंशम् उत्क्वाणयन्ती  
कृत-मधुरिपु-वेषा मालिनी पातु राधा  ॥ रुन्म्_११।३० ॥  
  
अथ विलासः-  
गति-स्थानासनादीनां मुख-नेत्रादि-कर्मणाम् ।  
तात्कालिकं तु वैशिष्ट्यं विलासः प्रिय-सङ्गजम्  ॥ रुन्म्_११।३१ ॥  
  
यथा-  
रुणत्सि पुरतः स्फुरत्य् अघहरे कथं नासिका-  
शिखग्रथित-मौक्तिकोन्नमनकैत्वेन स्मितम् ।  
निरास्थद् अचिरं सुधा-किरण-कौमुदी-माधुरीं  
मनाग् अपि तवोद्गता मधुर-दन्ति दन्त-द्युतिः  ॥ रुन्म्_११।३२ ॥  
  
यथा वा-  
अध्यासीनम् अमुं कदम्ब-निकटे क्रीडा-कुटीर-स्थली-  
माभीरेन्द्र-कुमारम् अत्र रभसाद् आलोकयन्त्याः पुरः ।  
दिग्धा दुग्ध-समुद्र-मुग्ध-लहरी-लावण्य-निस्यन्दिभिः  
कालिन्दी तव दृक्-तरङ्गित-भरैस् तन्वङ्गि गङ्गायते  ॥ रुन्म्_११।३३ ॥  
  
अथ विच्छित्तिः-  
आकल्प-कल्पनाल्पापि विच्छित्तिः कान्ति-पोष-कृत्  ॥ रुन्म्_११।३४ ॥  
  
यथा-  
माकन्द-पत्रेण मुकुन्द-चेतः  
प्रमोदिनी मारुत-कम्पितेन ।  
रक्तेन कर्णाभरणीकृतेन  
राधा-मुखाम्भोरुहम् उल्ललास  ॥ रुन्म्_११।३५ ॥  
  
यथा वा हरि-वंशे-  
एकेनामल-पत्रेण कण्ठ-सूत्रावलम्बिना ।  
रराज बर्हि-पत्रेण मन्द-मारुत-कम्पिना  ॥ रुन्म्_११।३६ ॥  
  
सखी-यत्नाद् इव धृतिर् मण्डनानां प्रियागसि ।  
सेर्ष्यावज्ञा वर-स्त्रीभिर् विच्छित्तिर् इति केचन  ॥ रुन्म्_११।३७ ॥  
  
यथा-  
मुद्रां गाढतरां विधाय निहिते दूरीकुरुष्वाङ्गदे  
ग्रन्थिं न्यस्य कठोरम् अर्पित-मतिः कण्ठान् मणिं भ्रंशय ।  
मुग्धे कृष्ण-भुजङ्ग-दृष्टि-कलया दुर्वारया दूषिते  
रत्नालङ्करणे मनाग् अपि मनस् तृष्णां न पुष्णाति मे  ॥ रुन्म्_११।३८ ॥  
  
अथ विभ्रमः-  
वल्लभ-प्राप्ति-वेलायां मदनावेश-सम्भ्रमात् ।  
विभ्रमो हार-माल्यादि-भूषा-स्थान-विपर्ययः  ॥ रुन्म्_११।३९ ॥  
  
यथा विदग्ध-माधवे (४।२१)-   
धम्मिल्लोपरि नील-रत्न-रचितो हारस् त्वयारोपितो  
विन्यस्तः कुच-कुम्भयोः कुर्वलय-श्रेणी-कृतो गर्भकः ।  
अङ्गे चर्चितम् अञ्जनं विनिहिता कस्तूरिका नेत्रयोः   
कंसारेर् अभिसार-सम्भ्रम-भरान् मन्ये जगद् विस्मृतम्  ॥ रुन्म्_११।४० ॥  
  
यथा वा, श्री-दशमे (१०।२९।७)-  
लिम्पन्त्यः प्रमृजन्त्योऽन्या अञ्जन्त्यः काश् च लोचने ।  
व्यत्यस्त-वस्त्राभरणाः काश्चित् कृष्णान्तिकं ययुः  ॥ रुन्म्_११।४१ ॥  
  
अधीनस्यापि सेवायां कान्तस्यानभिनन्दनम् ।  
विभ्रमो वामतोद्रेकात् स्याद् इत्य् आख्याति कश्चन  ॥ रुन्म्_११।४२ ॥  
  
यथा-  
त्वं गोविन्द मयासि किं नु कवरी-बन्धार्थम् अभ्यर्थितः  
क्लेशेनालम् अबद्ध एव चिकुर-स्तोमो मुदं दोग्धि मे ।  
वक्त्रस्यापि न माज्जनं कुरु घनं घर्मासु मे रोचते  
नैवोत्तंसय मालतीर् मम शिरः खेदं भरेणाप्स्यति  ॥ रुन्म्_११।४३ ॥  
  
अथ किलकिञ्चितम्-  
गर्वाभिलाष-रुदित-स्मितासूया-भय-क्रुधाम् ।  
सङ्करी-करणं हर्षाद् उच्यते किल-किञ्चितम्  ॥ रुन्म्_११।४४ ॥  
  
यथा-  
मया जातोल्लासं प्रिय-सहचरी लोचन-पथे  
बलान् न्यस्ते राधा-कुच-मुकुलयोः पाणि-कमले ।  
उदञ्चद्-भ्रू-भेदं सपुलकम् अवष्टम्भि वलितं  
स्म्राम्य् अन्तस् तस्याः स्मित-रुदित-कान्त-द्युति मुखम्  ॥ रुन्म्_११।४५ ॥  
  
यथा वा दान-केलि-कौमुद्यां (१)-  
अन्तः-स्मेरतयोज्ज्वला जल-कण-व्याकीर्ण-पक्ष्माङ्कुरा  
किञ्चित् पाटलिताञ्चला रसिकतोत्सिक्ता पुरः कुञ्चती ।  
रुद्धायाः पथि माधवेन मधुर-व्याभुग्न-तारोत्तरा  
राधायाः किलकिञ्चित-स्तवकिनी दृष्टिः श्रियं वः क्रियात्  ॥ रुन्म्_११।४६ ॥  
  
अथ मोट्टायितम्-  
कान्त-स्मरण-वार्तादौ हृदि तद्-भाव-भावतः ।  
प्राकट्यम् अभिलाषस्य मोट्टायितम् उदीर्यते  ॥ रुन्म्_११।४७ ॥  
  
यथा-  
न ब्रूते क्लम-बीजम् आलिभिर् अलं पृष्टापि पाली यदा  
चातुर्येण तद्-अग्रतस् तव कथा ताभिस् तदा प्रस्तुता ।  
तां पीताम्बर जृम्भमाण-वदनाम्भोजा क्षणं शृण्वती  
बिम्बोष्ठी पुलकरि विडम्बितवती फुल्लां कदम्ब-श्रियम्  ॥ रुन्म्_११।४८ ॥  
  
अथ कुट्टमितम्-  
स्तनाधरादि-ग्रहणे हृत्-प्रीताव् अपि सम्भ्रमात् ।  
बहिः क्रोधो व्यथितवत् प्रोक्तं कुट्टमितं बुधैः  ॥ रुन्म्_११।४९ ॥  
  
यथा-  
करौद्धत्यं हन्त स्थगय कवरी मे विघटते  
दुकूलं च न्यञ्चत्य् अघहर तवास्तां विहसितम् ।  
किम् आरब्धः कर्तुं तम् अनवसरे निर्दय मदात्  
पताम्य् एषा पी̀अदे वितर शयितुं मे क्षणम् अपि  ॥ रुन्म्_११।५० ॥  
  
यथा वा-  
न भ्रू-लतां कुटिलय क्षिप नैव हस्तं  
वक्त्रं च कण्टकित-गण्डम् इदं न रुन्धि ।  
प्रीणातु सुन्दरि तवाधर-बन्धु-जीवे  
पीत्वा मधुनि मधुरे मधुसूद्नोऽसौ  ॥ रुन्म्_११।५१ ॥  
  
अथ बिब्बोकः--  
बिब्बोको मान-गर्वाभ्यां स्याद् अभीष्टेऽप्य् अनादरः  ॥ रुन्म्_११।५२ ॥  
  
तत्र गर्वेण, यथा-  
प्रियोक्ति-लक्षेण विपक्ष-सन्निधौ  
स्वीकारितां पश्य शिखण्ड-मौलिना ।  
श्यामातिवामा हृदयङ्गमाम् अपि   
स्रजं दराघ्राय निरास हेलया  ॥ रुन्म्_११।५३ ॥  
  
यथा वा-  
स्फुरत्य् अग्रे तिष्ठन् सखि तव मुख-क्सिप्त-नयनः  
प्रतीक्षां कृत्वायं भवद्-अवसरस्याघ-दमनः ।  
दृशोच्चैर् गाम्भीर्य-ग्रथित-गुरु-हेला-गहनया   
हसन्तीव क्षीवे त्वम् इह वनमालां रचयसि  ॥ रुन्म्_११।५४ ॥  
  
मानेन, यथा-  
हरिणा सखि चाटु-मण्डलीं  
क्रियमाणाम् अवमन्य मन्युतः ।  
न वृथाद्य सुशिक्षिताम् अपि   
स्वयम् अध्यापय गौरि शारिकाम्  ॥ रुन्म्_११।५५ ॥  
  
अथ ललितम्-  
विन्यास-भङ्गि-रङ्गानां भ्रू-विलास-मनोहराः ।  
सुकुमारा भवेद् यत्र ललितं तद्-उदीरितम्  ॥ रुन्म्_११।५६ ॥  
  
यथा-  
सुभ्रू-भङ्गम् अननङ्ग-बाण-जननीर् आलोकयन्ती लताः  
सोल्लासं पद-पङ्कजे दिशि दिशि प्रेङ्खोलयन्त्य् उज्ज्वला ।  
गन्धाकृष्ट-धियः करेण मृदुना व्याधुन्वती षट्-पदान्  
राधा नन्दति कुञ्ज-कन्दर-तटे वृन्दावन-श्रीर् इव  ॥ रुन्म्_११।५७ ॥  
  
अथ विकृतम्-  
ह्री-मानेर्ष्यादिभिर् यत्र नोच्यते स्व-विवक्षितम् ।  
व्यज्यते चेष्टयैवेदं विकृतं तद् विदुर् बुधाः  ॥ रुन्म्_११।५८ ॥  
  
तत्र ह्रिया, यथा-  
निशमय्य मुकुन्द मन्मुखा-  
द्भवद्-अभ्यर्थितम् अत्र सुन्दरी ।  
न गिराभिनन्द किन्तु सा  
पुलकेनैव कपोल-शोभिना  ॥ रुन्म्_११।५९ ॥  
  
यथा वा-  
न पर-पुरुसे दृष्टि-क्सेपो वराक्षि तवोचित-  
स्त्वम् असि कुलजा साध्वी वक्त्रं प्रसीद विवर्तय ।  
इति पथि मया नर्मण्य् उक्ते हरेर् नव-वीक्षणे  
सदयम् उदयत्-कार्पण्यं माम् अवैक्षत राधिका  ॥ रुन्म्_११।६० ॥  
  
मानेन, यथा-  
मयासक्तवति प्रसादन-विधौ विस्मृत्य चन्द्र-ग्रहं  
तद्-विज्ञप्ति-समुत्सुकापि विजहौ मौनं न सा मानिनी ।  
किन्तु श्यामल-रत्न-सम्पुट-दलेनावृत्य किञ्चिन् मुखं  
सत्या स्मारयति स्म विस्मृतम् असौ माम् औपरागीं श्रियम्  ॥ रुन्म्_११।६१ ॥  
  
ईर्स्यया, यथा-  
वितर तस्करि मे मुरलीं हृता-  
मिति मद्-उद्धर-जल्प-विवृत्तया ।  
भ्रू-कुटि-भङ्गुरम् अर्क-सुता-तटे  
सपदि राधिकयाहम् उदीक्षितः  ॥ रुन्म्_११।६२ ॥  
  
अलङ्कारा निगदिता विंशतिर् गात्र-चित्त-जाः ।  
अमी यथोचितं ज्ञेया माधवेऽपि मनीषिभिः  ॥ रुन्म्_११।६३ ॥  
कैश्चिद् अन्येऽप्य् अलङ्काराः प्रोक्ता नात्र मयोदिताः ।  
मुनेर् असम्मतत्वेन किन्तु द्वितयम् उच्यते ।  
मौग्ध्यं च चकितं चेति किञ्चिन् माधुर्य-पोषणात्  ॥ रुन्म्_११।६४ ॥  
  
तत्र मौग्ध्यम्-  
ज्ञातस्याप्य् अज्ञवत् पृच्छा प्रियाग्रे मौग्ध्यम् ईरितम्  ॥ रुन्म्_११।६५ ॥  
  
यथा मुक्ता-चरिते-  
कास् ता लताः क्व वा सन्ति केन वा किल रोपिताः ।  
नाथ मत्-कङ्कण-न्यस्तं यासां मुक्ताफलं फलम्  ॥ रुन्म्_११।६६ ॥  
  
चकितम्-  
प्रियाग्रे चकितं भीतेर् अस्थानेऽपि भयं महत्  ॥ रुन्म्_११।६७ ॥  
  
यथा-  
रक्ष रक्ष मुहुर् एष भीषणो   
धावति श्रवण-चम्पकं मम ।  
इत्य् उदीर्य मधुपाद् विशङ्किता  
सस्वजे हरिण-लोचना हरिम्  ॥ रुन्म्_११।६८ ॥  
  
इत्य् अलङ्कार-विवृतिः  
  
अथ उद्भास्वराः  
  
उद्भासन्ते स्वधानीति प्रोक्ता उद्भास्वरा बुधैः  ॥ रुन्म्_११।६९ ॥  
नीव्य्-उत्तरीय-धम्मिल्ल-स्रंसनं गात्र-मोटनम् ।  
जृम्भा घ्राणस्य फुल्लत्वं निश्वासाद्याश् च ते मताः  ॥ रुन्म्_११।७० ॥  
  
तत्र नीवि-स्रंसनं, यथा विदग्ध-माधवे(७।४१)--  
नैरञ्जन्यम् उपेयतुः परिगलन्-मोदाश्रुणी लोचने  
स्वेदोद्धूत-विलेपनं किल कुच-द्वन्द्वं जहौ रागिताम् ।  
योगौत्सुक्यम् अगाद् उरः स्फुरद् इति प्रेक्ष्योदयं सङ्गिनां  
राधे नीविर् इयं तव श्लथ-गुणा शङ्के मुमुक्षां दधे  ॥ रुन्म्_११।७१ ॥  
  
उत्तरीय-स्रंसनं, यथा-  
तव हृदि मम रागात् कोऽपि रागो गरिष्ठः  
स्फुरति तद् अपसृत्य व्यक्तम् एतं करोमि ।  
इति खलु हृदयात् ते राधिके रोधकारि  
च्युतम् इव पुरतो मे मञ्जु माञ्जिष्ठ-वासः  ॥ रुन्म्_११।७२ ॥  
  
धम्मिल्ल-स्रंसनं, यथा-  
स्फुरति मुर-द्विषि पुरतो   
दुरात्मनाम् अपि विमुक्तिदे गौरि ।  
नाद्भुतम् इदं यदीयुः   
संयमिनस् ते कचा मुक्तिम्  ॥ रुन्म्_११।७३ ॥  
  
गात्र-मोटनं, यथा-  
व्रजाङ्गने वल्लव-पुङ्गवस्य  
पुरः कुरङ्गी-नयना सलीलम् ।  
अप्य् अङ्ग-भङ्गं किल कुर्वतीय-  
मनङ्ग-भङ्गं तरसा व्यतानीत्  ॥ रुन्म्_११।७४ ॥  
  
जृम्भा, यथा-  
पुष्पैर् अवेत्य विशिखैर् भवतीम् असाध्यां  
साध्वीम् अधीत्य मदनः किल जृम्भणास्त्राम् ।  
चन्द्रावलि प्रसभम् एव वशीचकार  
यद् गोष्ठ-सीमनि मुहुः सखि जृम्भसेऽद्य  ॥ रुन्म्_११।७५ ॥  
  
घ्राण-फुल्लत्वं, यथा-  
रचित-शिखर-शोभारम्भम् अम्भोरुहाक्षी  
श्वसित-पवन-दोलान्दोलिना मौक्तिकेन ।  
पुट-युगम् अतिफुल्लं बिभ्रती नासिकायां  
मम मनसि विलग्ना दर्शनाद् एव राधा  ॥ रुन्म्_११।७६ ॥  
  
यद्यप्य् एते विशेषाः स्युर् मोट्टायित-विलासयोः ।  
शोभा-विशेष-पोषित्वात् तथापि पृथग् ईरिताः  ॥ रुन्म्_११।७७ ॥  
  
अथ वाचिकाः-  
आलापश् च विलापश् च संलापश् च प्रलापकः ।  
अनुलापोऽपलापश् च सन्देशश् चातिदेशकः  ॥ रुन्म्_११।७८ ॥  
अपदेशोपदेशौ च निर्देशो व्यपदेशकः ।  
कीर्तिता वचनारम्भा द्वादशामी मनीषिभिः  ॥ रुन्म्_११।७९ ॥  
  
तत्र आलापः-  
चाटु-प्रियोक्तिर् आलापः  ॥ रुन्म्_११।८० ॥  
  
यथा श्री-दशमे(१०।२९।४०)-  
का स्त्र्य् अङ्ग ते कल-पदायत-मूर्च्छितेन   
सम्मोहिता æर्यपदवीं न चलेत् त्रिलोक्याम् ।  
त्रैलोक्य-सौभगम् इदं च निरीक्ष्य रूपं   
यद् गो-द्विज-द्रुम-मृगान् पुलकान्य् अबिभ्रत्  ॥ रुन्म्_११।८१ ॥  
  
यथा वा विदग्ध-माधवे (५।३१)-  
कठोरा भव मृद्वी वा प्राणास् त्वम् असि राधिके ।  
अस्ति नान्या चकोरस्य चन्द्रलेखां विना गतिः  ॥ रुन्म्_११।८२ ॥  
  
अथ विलापः-  
विलापो दुःखजं वचः  ॥ रुन्म्_११।८३ ॥  
  
यथा श्री-दशमे (१०।४७।४७)-  
परं सौख्यं हि नैराश्यं स्वैरिण्य् अप्य् आह पिङ्गला ।  
तज् जानतीनां नः कृष्णे तथाप्य् आशा दुरत्यया  ॥ रुन्म्_११।८४ ॥  
  
संलापः ।   
उक्ति-प्रत्युक्तिमद्-वाक्यं संलाप इति कीर्त्यते  ॥ रुन्म्_११।८५ ॥  
  
यथा पद्यावल्यां (२६९)--  
उत्तिष्ठारात् तरौ मे तरुणि मम तरोः शक्तिर् आरोहणे का  
साक्षाद् आख्यामि मुग्धे तरणिम् इह रवेर् आख्यया का रतिर् मे ।  
वार्तेयं नौ-प्रसङ्गे कथम् अपि भविता नावयोः सङ्गमार्था  
वार्तापीति स्मितास्यं जित-गिरिम् अजितं राधयाराधयामि  ॥ रुन्म्_११।८६ ॥  
  
प्रलापः ।  
व्यर्थालापः प्रलापः स्यात्  ॥ रुन्म्_११।८७ ॥  
  
यथा-  
करोति नादं मुरली रली रली  
व्रजाङ्गना-हृन्-मथनं थनं थनम् ।  
ततो विदूना भजते जते जते  
हरे भवन्तं ललिता लिता लिता  ॥ रुन्म्_११।८८ ॥  
  
अनुलापः-  
अनुलापो मुहुर् वचः  ॥ रुन्म्_११।८९ ॥  
  
यथा-  
कृष्णः कृष्णो नहि नहि तापिञ्छोऽयं  
वेणुर् वेणुर् नहि नहि भृङ्गोद्घोषः ।  
गुञ्जा गुञ्जा नहि नहि बन्धूकाली   
नेत्रे नेत्रे नहि नहि पद्म-द्वन्द्वम्  ॥ रुन्म्_११।९० ॥  
  
अपलापः ।  
अपलापस् तु पूर्वोक्तस्यान्यथा योजनं भवेत्  ॥ रुन्म्_११।९१ ॥  
  
यथा-  
फुल्लोज्ज्वल-वन-मालं कामयते का न माधवं प्रमदा ।  
हरये स्पृहयसि राधे नहि नहि वैरिणि वसन्ताय  ॥ रुन्म्_११।९२ ॥  
  
सन्देशः-  
सन्देशस् तु प्रोषितस्य स्व-वार्ता-प्रेषणं भवेत्  ॥ रुन्म्_११।९३ ॥  
  
यथा-  
व्याहर मथुरानाथे मम सन्देश-प्रहेलिकां पान्थ ।  
विकला कृता कुहूभिर् लभते चन्द्रावली क्व लयम्  ॥ रुन्म्_११।९४ ॥  
  
अतिदेशः-  
सोऽतिदेशस् तद् उक्तानि मद्-उक्तानीति यद् वचः  ॥ रुन्म्_११।९५ ॥  
  
यथा-  
वृथा वृथास् त्वं विचिकित्सितानि  
मा गोकुलाधीश्वर-नन्दनात्र ।  
गान्धर्विकाया गिरम् अन्तरस्थां  
वीणेव गीतिं ललिता व्यनक्ति  ॥ रुन्म्_११।९६ ॥  
  
अथ अपदेशः-  
अन्यार्थ-कथनं यत् तु सोऽपदेश इतीरितः  ॥ रुन्म्_११।९७ ॥  
  
यथा-  
यत् ते विक्षतम् उज्ज्वलं पृथु-फल-द्वन्द्वं नवा दाडिमी  
भृङ्गेण व्रणितं मधूनि पिबता ताम्रं च पुष्प-द्वयम् ।  
इत्य् आकर्ण्य सखी-गिरं गुरु-जनालोके किल श्यामला   
चैलेन स्तनयोर् युगं व्यवदधे दन्त-च्छदौ पाणिना  ॥ रुन्म्_११।९८ ॥  
  
उपदेशः-  
यत् तु शिक्षार्थ-वचनम् उपदेशः स उच्यते  ॥ रुन्म्_११।९९ ॥  
  
यथा छन्दो-मञ्जर्याम्-  
मुग्धे यौवन-लक्ष्मीर् विद्युद्-विभ्रम-लोला  
त्रैलोक्याद्भुत-रूपो गोविन्दोऽतिदुरापः ।  
तद्-वृन्दावन-कुञ्जे गुञ्जद्-भृङ्ग-सनाथे  
श्री-नाथेन समेता स्वच्छन्दं कुरु केलिम्  ॥ रुन्म्_११।१०० ॥  
  
निर्देशः-  
निर्देशस् तु भवेत् सोऽयम् अहम् इत्य् आदि-भाषणम्  ॥ रुन्म्_११।१०१ ॥  
  
यथा-  
सेयं मे भगिनी राधा ललितेयं च मे सखी ।  
विशाखेयम् अहं कृष्ण तिस्रः पुष्पार्थम् आगताः  ॥ रुन्म्_११।१०२ ॥  
  
व्यपदेशः-  
व्याजेनात्माभिलाषोक्तिर् व्यपदेश इतीर्यते  ॥ रुन्म्_११।१०३ ॥  
  
यथा-  
विलसन्-नवक-स्तवका काम्य-वने पश्य मालती मिलति ।  
कथम् इव चुम्बसि तुम्बीम् अथवा भ्रमरोऽसि किं ब्रूमः  ॥ रुन्म्_११।१०४ ॥  
  
अनुभावा भवन्त्य् एते रसे सर्वत्र वाचिकाः ।  
माधुर्याधिक्य-पोषित्वाद् इहैव परिकीर्तिताः  ॥ रुन्म्_११।१०५ ॥  
  
इति श्री-श्री-उज्ज्वल-नीलमणौ अनुभाव-प्रकरणम्   
॥११॥  

(१२)  
  
अथ सात्त्विक-प्रकरणम्   
  
तत्र स्तम्भः, स हर्षाद्, यथा दान-केलि-कौमुद्याम् (३६)-  
अभ्युक्ष्य निष्कं पतयालुना मुहुः  
स्वेदेन निष्कम्पतया व्यवस्थिता ।  
पञ्चालिका कुञ्चित-लोचना कथं  
पञ्चालिका-धर्मम् अवाप राधिका  ॥ रुन्म्_१२।१ ॥  
  
भयाद्, यथा-  
घन-स्तनित-चक्रेण चकितेयं घन-स्तनी ।  
बभूव हरिम् आलिङ्ग्य निश्चलाङ्गी व्रजाङ्गना  ॥ रुन्म्_१२।२ ॥  
                                                                                                                                                      -- दिग्धोऽयम् ।  
आश्चर्याद्, यथा-  
तव मधुरिम-सम्पदं विलक्ष  
त्रिजगद्-अलक्ष्य-तुलां मुकुन्द राधा ।  
कलय हृदि बलवच्-चमत्क्रियासौ  
समजनि निर्निमिषा च निश्चला च  ॥ रुन्म्_१२।३ ॥  
  
विषादाद्, यथा-  
विलम्बम् अम्भोरुह-लोचनस्य   
विलोक्य सम्भावित-विप्रलम्भा ।  
सङ्केत-गेहस्य नितान्तम् अङ्के  
चित्रायिता तत्र बभूव चित्रा  ॥ रुन्म्_१२।४ ॥  
  
अमर्षाद्, यथा-  
माधवस्य परिवर्तित-गोत्रां  
श्यामला निशि गिरं निशमय्य ।  
देव-योषिद् इव निर्निमिषाक्षी   
छायया च रहिता क्षणम् अयासीत्  ॥ रुन्म्_१२।५ ॥  
  
अथ स्वेदः, स हर्षाद्, यथा विष्णु-पुराणे (५।१३।५५)-  
गोपी-कपोल-संश्लेषम् अभिपत्य हरेर् भुजौ ।  
पुलकोद्गम-शस्याय स्वेदाम्बु-घनतां गतौ  ॥ रुन्म्_१२।६ ॥  
  
यथा वा-  
ध्रुवम् उज्ज्वल-चन्द्र-कान्त-यष्ट्या  
विधिना माधव निर्मितास्ति राधा ।  
यद् उदञ्चति तावकास्य-चन्द्रे  
द्रवतां स्वेद-भर-च्छलाद् बिभर्ति  ॥ रुन्म्_१२।७ ॥  
  
भयाद्, यथा-  
मा भूर् विशाखे तरला विदूरतः  
पतिस् तवासौ निविडा लता-कुटि ।  
महा प्रयत्नेन कृताः कपोलयोः  
स्वेदोद-बिन्दुर् मकरीर् विलुम्पति  ॥ रुन्म्_१२।८ ॥  
  
क्रोधाद्, यथा-  
खिन्नापि गोत्र-स्खलनेन पाली  
शालीन-भावं छलतो व्यतानीत् ।  
तथापि तस्याः पटम् आर्द्रयन्ती  
स्वेदाम्बु-वृष्टिः कुर्धम् आचचक्षे  ॥ रुन्म्_१२।९ ॥  
  
अथ रोमाञ्चः । स आश्चर्याद्, यथा-  
चुम्बन्तम् आलोक्य चमुरु-चक्षुषां  
चमूरमूषां युगपन्-मधुर-द्विषम् ।  
व्योमाङ्गने तत्र सुराङ्गनावली-  
रोमाञ्चिता विस्तृत-दृष्टिर् आबभौ  ॥ रुन्म्_१२।१० ॥  
  
हर्षाद्, यथा श्री-दशमे (१०।३२।८)-  
तं काचिन् नेत्ररन्ध्रेण हृदिकृत्य निमील्य च ।  
पुलकाङ्गुल्युपगुह्यास् ते योगीवानन्दसम्प्लुता  ॥ रुन्म्_१२।११ ॥  
  
यथा वा श्री-रुक्मिणी-स्वयंवरे-  
रोमाणि सर्वाण्य् अपि बाल-भावात्  
प्रिय-श्रियं द्रष्टुम् इवोत्सुकानि ।  
तस्यास् तदा कोरकिताङ्ग-यष्टेर्  
उद्ग्रीविकादानम् इवाम्बभुवन्  ॥ रुन्म्_१२।१२ ॥  
  
भयाद्, यथा-  
परिमल-चटुले द्विरेफ-वृन्दे  
मुखम् अभिधावति कम्पिताङ्ग-यष्टिः ।  
विपुल-पुलक-पालिर् अद्य पाली  
हरिम् अधरीकृत-ह्री-धूर् आलिलिङ्ग  ॥ रुन्म्_१२।१३ ॥  
  
अथ स्वर-भङ्गः, स विषादाद् यथा श्री-गीत-गोविन्दे (६।१०)-  
विपुल-पुलक-पालिः स्फीत-सीत्-कारम् अन्तर्-  
जनित-जडिमम्-काकु-व्याकुलं व्याहरन्ती ।  
तव कितव विधायामन्द-कन्दर्प-चिन्तां  
रस-जल-निधि-मग्ना ध्यान-लग्ना मृगक्षी  ॥ रुन्म्_१२।१४ ॥  
  
विस्मयाद्, यथा-  
गुरु-सम्भ्रम-स्तिमित-कण्ठया मया  
कर-सञ्ज्ञयापि बहुधावबोधिता ।  
न पुनस् त्वम् अत्र हरि-वेणु-वादने  
पुलकान् विलोकितवती लतास्व् अपि  ॥ रुन्म्_१२।१५ ॥  
अमर्षाद्, यथा-  
प्रेयस्यः परमाद्भुताः कति न मे दीव्यन्ति गोष्ठान्तरे  
तासां नोज्ज्वल-नर्म-भङ्गिभिर् अपि प्राप्तोऽस्मि तुष्टिं तथा ।  
द्वित्रैर् अद्य मुहुस् तरङ्गद्-अधर-ग्रस्तार्ध-वर्णैर् यथा  
राधायाः सखि रोष-गद्गद-पदैर् आक्षेप-वाग्-बिन्दुभिः  ॥ रुन्म्_१२।१६ ॥  
  
हर्षाद्, यथा श्री-रुक्मिणी-स्वयंवरे-  
पश्येम तं भूय इति ब्रुवाणां  
सखीं वचोभिः किल सा ततर्ज ।  
न प्रीति-कर्णे-जपतां गतानि  
विदाम्बभूव स्मर-वैकृतानि  ॥ रुन्म्_१२।१७ ॥  
  
भीतेर्, यथा-  
प्रथम-सङ्गम-नर्मणि साध्वस-  
स्खलितयापि गिरा सखि राधिका ।  
नव-सुधा-ह्रदिनीं मदिरेक्षणा  
श्रुति-तटे मम काञ्चिद् अवीवहत्  ॥ रुन्म्_१२।१८ ॥  
  
अथ वेपथुः, स त्रासेन, यथा-  
केशवो युवति-वेश-भाग् अयं   
बालिशः किल पतिस् तवाग्रतः ।  
राधिके तद् अपि मूर्तिर् अद्य ते  
किं प्रवात-कदली-तुलां दधे  ॥ रुन्म्_१२।१९ ॥  
  
अमर्षेण, यथा-  
यदि कुपितासि न पद्मे  
किं तुनुर् उत्कम्पते प्रसभम् ।  
विचलति कुतो निवाते  
दीप-शिखा निर्भर-स्निग्धा  ॥ रुन्म्_१२।२० ॥  
  
हर्षेण, यथा-  
वल्लव-राज-कुमारे  
मिलिते पुरतः किम् आत्त-कम्पासि ।  
तव पेशलास्मि पार्श्वे   
ललितेयं परिहरातङ्कम्  ॥ रुन्म्_१२।२१ ॥  
  
अथ वैवर्ण्यम्, तद्-विषादाद्, यथा-  
मधुरिमभरैर् मुक्तस्यालं कलङ्कित-कुङ्कुमैर्-  
र्द्विरद-रदन-श्रेणीम् आभां चिराय वितन्वतः ।  
विधुर् अपि तुलाम् आप्तस् तस्या मुखस्य बकीरिपो  
वद परम् अतः सारङ्ग्याक्ष्याः किम् अस्ति विडम्बनम्  ॥ रुन्म्_१२।२२ ॥  
  
रोषाद्, यथा-  
विलसति किल वृन्दारण्य-लीला-विहारे  
कथय कथम् अकाण्डे ताम्र-वक्त्रासि वृत्ता ।  
प्रसरद्-उदय-राग-ग्रस्त-पूर्णेन्दु-बिम्बा  
किम् इव सखि निशीथे शारदी जायते द्यौः  ॥ रुन्म्_१२।२३ ॥  
  
भीतेर्, यथा-  
क्रीडन्त्यास् तट-भुवि माधवेन सार्धं  
तत्रारात् पतिम् अवलोक्य विक्लवायाः ।  
राधायास् तनुम् अनु कालिमा तथासीत्  
तेनेयं किम् अपि यथा न पर्यचायि  ॥ रुन्म्_१२।२४ ॥  
  
अथ अश्रु, तत्र हर्षाद्, यथा श्री-गीत-गोविन्दे (११।३२)-  
अतिक्रम्यापाङ्गं श्रवण-पथ-पर्यन्त-गमन-  
प्रयासेनेवाक्ष्णोस् तरलतर-तारं गमितयोः ।  
इदानीं राधायाः प्रियतम-समालोक-समये  
पपात स्वेदाम्बु-प्रसर इव हर्षाश्रु-निकरः  ॥ रुन्म्_१२।२५ ॥  
  
फुल्ल-गण्डं सरोमाञ्चं बाष्पम् आनन्दजं मतम्  ॥ रुन्म्_१२।२६ ॥  
  
रोषाद्, यथा-  
प्रातर् मुरद्विषम् उरः-स्फुरद्-अन्य-नारी-  
पत्राङ्कुर-प्रकर-लक्ष्मणम् ईक्षमाणा ।  
अप्रोच्य किञ्चिद् अपि कुञ्चित-दृष्टिर् एषा  
रोषाश्रु-बिन्दु-भरम् इन्दुमुखी मुमोच  ॥ रुन्म्_१२।२७ ॥  
  
यथा वा बिल्वमङ्गले-  
राधेऽपराधेन विनैव कस्माद्  
अस्मासु वाचः परुषा रुषा ते ।  
अहो कथं ते कुचयोः प्रथन्ते  
हारानुकारास् तरलाश्रु-धाराः  ॥ रुन्म्_१२।२८ ॥  
  
शिरः-कम्पि स-निश्वासं स्फुरद्-ओष्ठ-कपोलकम् ।  
कटाक्ष-भ्रू-कुटी-वक्त्रं स्त्रीणाम् ईर्ष्योत्थ-रोदनम्  ॥ रुन्म्_१२।२९ ॥  
  
विषादाद्, यथा पद्यावल्याम् (३४९)-  
मलिनं नयनाञ्जनाम्बुभिर्  
मुखचन्द्रं करभोरु मा कुरु ।  
करुणावरुणालयो हरिस्  
त्वयि भूयः करुणां विधास्यति  ॥ रुन्म्_१२।३० ॥  
  
अथ प्रलयः, स सुखेन, यथा-  
जङ्घे स्थावरतां गते परिहृत-स्पन्दा द्वयी नेत्रयोः  
कण्ठ कुण्ठितअ-निस्वनो विघटित-श्वासा च नासा-पुटी ।  
राधायाः परम-प्रमोद-सुधया धौतं पुरो माधवे  
साक्षात्कारम् इते मनोऽपि मुनिवन् मन्ये समाधिं दधे  ॥ रुन्म्_१२।३१ ॥  
  
दुःखेन, यथा ललित-माधवे (३।६१)-  
दंशः कंस-नृपस्य वक्षसि रुषा कृष्णोरगेणार्प्यतां  
दूरे गोष्ठ-तडाग-जीवनम् इतो येनापजह्रे हरिः ।  
हा धिक् कः शरणं भवेन् मृदि लुठद्-गात्रीयम् अन्तः-क्लमाद्  
आभीरी-शफरी-ततिः शिथिलित-श्वासोर्मिर् आमीलति  ॥ रुन्म्_१२।३२ ॥  
  
अथ एषु धूमायिताः-  
सुराङ्गने सखि मधुरापुर् आङ्गने  
पुरः पुरातन-पुरुषस्य वीक्षया ।  
तवाक्षिणी जल-कण-साक्षिणी कुतः   
कथं पुनः पुलकि च गण्ड-मण्डलम्  ॥ रुन्म्_१२।३३ ॥  
  
ज्वलिताः-  
सखि स्तब्धीभावं भजति नितराम् उरु-युगलं  
तनु-जाली हर्षं युगम् अपि तवाक्ष्णोः सरसताम् ।  
तद्-उन्नीतं धन्ये रहसि कर-पङ्केरुह-तलं  
प्रपन्नस् ते दिष्ट्या नलिन-मुखि नीलो निधिर् अभूत्  ॥ रुन्म्_१२।३४ ॥  
  
अथ दीप्ताः, यथा विदग्ध-माधवे (१।३६)-  
क्षौणिं पङ्किलयन्ति पङ्कज-रुचोर् अक्ष्णोः पयो-बिन्दवः  
श्वासास् ताण्डवयन्ति पाण्डु-वदने दूराद् उरोजांशुकम् ।  
मूर्तिं दन्तुरयन्ति सन्ततम् अमी रोमाञ्च-पुञ्जाश् च ते  
मन्ये माधव-माधुरी-श्रवणयोर् अभ्यासम् अभ्याययौ  ॥ रुन्म्_१२।३५ ॥  
  
उद्दीप्ताः-  
स्नाता नेत्रज-निर्झरेण दधती स्वेदाम्बु-मुक्तावलिं  
रोमाञ्चोत्कर-कञ्चुकेन निचिता श्री-खण्ड-पाण्डु-द्युतिः ।  
खञ्जन्-मञ्जुल-भारती सवयसा युक्ता स्फुरतीत्य् असौ  
सज्जा ते नव-सङ्गमाय ललिता स्तम्भाश्रिता वर्तते  ॥ रुन्म्_१२।३६ ॥  
  
उद्दीप्तानां भिदा एव सूद्दीप्ताः सन्ति कुत्रचित् ।  
सात्त्विकाः परमोत्कर्ष-कोटिम् अत्रैव बिभ्रति  ॥ रुन्म्_१२।३७ ॥  
  
यथा-  
स्वेदैर् दर्शिअ-दुर्दिना विदधती बाष्पाबुभिर् निस्तृषो  
वत्सीरङ्ग-रुहालिभिर् मुकुकिनी-फुल्लाभिर् आमूलतः ।  
श्रुत्वा ते मुरलीं तथाभवद् इयं राधा यथाराध्यते  
मुग्धैर् माधव भारती-प्रतिकृतिर् भ्रान्त्याद्य विद्यार्थिभिः  ॥ रुन्म्_१२।३८ ॥  
  
इति श्री-श्री-उज्ज्वल-नीलमणौ सात्त्विक-प्रकरणम्   
॥१२॥  

(१३)  
  
अथ व्यभिचारि-प्रकरणम्   
  
निर्वेदाद्यास्त्रयस्त्रिंशद्-भावा ये परिकीर्तिताः ।  
औग्र्यलस्ये विना तेऽत्र विज्ञेया व्यभिचारिणः  ॥ रुन्म्_१३।१ ॥  
सख्यादिषु निज-प्रेमाप्य् अत्र सञ्चारितां व्रजेत्  ॥ रुन्म्_१३।२ ॥  
साक्षाद्-अङ्गत्या नेष्टा किन्त्व् अत्र मरणादयः ।  
वर्ध्यमानास् तु युक्त्यामी गुणताम् उपचिन्वते  ॥ रुन्म्_१३।३ ॥  
  
तत्र निर्वेदः, स महार्त्या, यथा विदग्ध-माधवे (२।४१)-  
यस्योत्सङ्ग-सुखाश्रया शिथिलता गुर्वी गुरुभ्यस् त्रपा  
प्राणेभ्योऽपि सुहृत्तमाः सखि तथा यूयं परिक्लेशिताः ।  
धर्मः सोऽपि महान् मया न गणितः साध्वीभिर् अध्यासितो  
धिग् धैर्यं तद्-उपेक्षितापि यद् अहं जीवामि पापीयसी  ॥ रुन्म्_१३।४ ॥  
  
विप्रयोगेण, यथा उद्धव-सन्देशे (८१)-  
न क्षोदीयान् अपि सखि मम प्रेमगन्धो मुकुन्दे  
क्रन्दन्तीं मां निजशुभगताख्यापनाय प्रतीहि ।  
खेलत्वम्शीवलयिनमनालोक्य तं वक्त्रबिम्बं  
ध्वस्तालम्बा यदहमहह प्राणकीटम् बिभर्मि  ॥ रुन्म्_१३।५ ॥  
  
ईर्स्यया, यथा-  
नात्मानम् आक्षिप त्वं म्लायद्-वदना गभीर-गरिमाणम् ।  
सखि नान्तरं क्षितौ कश् चन्द्रावलि-तारयोर् वेत्ति  ॥ रुन्म्_१३।६ ॥  
  
अथ विषादः । स इष्टानवाप्तितो, यथा विदग्ध-माधवे (२।५६)-  
पीतं नवाग् अमृतम् अद्य हरेर् अशङ्कं   
न्यस्तं मयाद्य वदने न दृग्-अञ्चलं च ।  
रम्ये चिराद् अवसरे सखि लब्ध-मात्रे   
हा दुर्विधिर् विरुरुधे जरती च्छलेन  ॥ रुन्म्_१३।७ ॥  
  
यथा व श्री-दशमे (१०।२१।७)-  
अक्षण्वतां फलम् इदं न परं विदामः  
सख्यः पशून् अनुविवेशतयोर् वयस्यैः ।  
वक्त्रं व्रजेश-सुतयोर् अनुवेणु-जुष्टं  
यैर् वा निपीतम् अनुरक्त-कटाक्ष-मोक्षम्  ॥ रुन्म्_१३।८ ॥  
  
प्रारब्ध-कार्यासिद्धेर्, यथा श्री-गीत-गोविन्दे (२।१०)-  
गणयति गुण-ग्रामं भ्रामं भ्रामाद् अपि नेहते  
वहति च परितोषं दोषं विमुञ्चति दूरतः ।  
युवतिषु वलत्-तृष्णे कृष्णे विहरति मां विना   
पुनर् अपि मनो वामं कामं करोति करोमि किम्  ॥ रुन्म्_१३।९ ॥  
  
विपत्तितो, यथा ललित-माधवे (३।२६)-  
निपीता न स्वैरं श्रुति-पुटिकया नर्म-भणितिर्  
न दृष्टा निःशङ्कं सुमुखि मुख-पङ्केरुह-रुचः ।  
हरेर् वक्षः-पीठं न किल घनम् आलिङ्गितम् अभूद्   
इति ध्यायं ध्यायं स्फुटति लुठद् अन्तर् मम मनः  ॥ रुन्म्_१३।१० ॥  
  
अपराधाद्, यथा-  
हरेर् वचसि सूनृते न निहिता श्रुतिर् वामया  
तथा दृग् अपि नार्पिता प्रणति-भाजि तस्मिन् पुरः ।  
हितोक्तिर् अपि धिक्-कृता प्रिय-सखी मुहुस् तेन मे  
ज्वलत्य् अहह मुर्मुर-ज्वलन-जाल-रुद्धं मनः  ॥ रुन्म्_१३।११ ॥  
  
अथ दैन्यम् । तद् दुःखेन, यथा बिल्वमङ्गले-  
अयि मुरलि मुकुन्द-स्मेर-वक्त्रारविन्द-  
श्वसन्-रस-रसज्ञे त्वां नमस्कृत्य याचे ।  
मधुरम् अधर-बिम्बं प्राप्तवत्यां भवत्यां  
कथय रहसि कर्णे मद्-दशां नन्द-सूनोः  ॥ रुन्म्_१३।१२ ॥  
  
यथा वा, श्री-दशमे (१०।२९।३८)-  
तन् नः प्रसीद वृजिनार्दन ते æङ्घ्रिमूलं   
प्राप्ता विसृज्य वसतीस् त्वदुपासनाशाः ।  
त्वत्-सुन्दर-स्मित-निरीक्षण-तीव्र-काम-  
तप्तात्मनां पुरुष-भूषण देहि दास्यम्  ॥ रुन्म्_१३।१३ ॥  
  
त्रासेन, यथा-  
अपि कर-धुतिभिर् मयापनुन्नो  
मुखमयम् अञ्चति चञ्चलो द्विरेफः ।  
अघदमन मयि प्रसीद वन्दे  
कुरु करुणाम् अवरुन्धि दुष्टम् एनम्  ॥ रुन्म्_१३।१४ ॥  
  
अपराधेन, यथा-  
आलि तथ्यम् अपराद्धम् एव ते  
दुष्ट-मान-फणि-दष्टया मया ।  
पिञ्छ-मौलिर् अधुनानुमीयतां  
मामकीनम् अनवेक्ष्य दूषणम्  ॥ रुन्म्_१३।१५ ॥  
  
अथ ग्लानिः, सा श्रमेण, यथा-  
व्यात्युक्षीम् अघमथनेन पङ्कजाक्षी  
कुर्वाणा किम् अपि सखीषु सस्मितासु ।  
क्षामाङ्गी मणि-वलयं स्खलत् करान्तात्  
कालिन्दी-पयसि रुरोध नाद्य राधा  ॥ रुन्म्_१३।१६ ॥  
  
आधिना, यथा हंसदूते (९५)-  
प्रतीकारारम्भ-श्लथ-मतिभिर् उद्यत्-परिणतेर्  
विमुक्ताया व्यक्त-स्मर-कदन-भाजः परिजनैः ।  
अमुञ्चन्ती सङ्गं कुवलय-दृशः केवलम् असौ  
बलाद् अद्य प्राणान् अवति भवाशा-सहचरी  ॥ रुन्म्_१३।१७ ॥  
  
रतेन, यथा श्री-गीत-गोविन्दे (१२।१२)-  
माराङ्के रति-केलि-सङ्कुल-रणारम्भे तया साहस-  
प्रायं कान्त-जयाय किञ्चिद् उपरि प्रारम्भि यत्-सम्भ्रमात् ।   
निष्पन्दा जघन-स्थली शिथिलिता दोर्-वल्लिर् उत्कम्पितं   
वक्षो मीलितम् अक्षि पौरुष-रसः स्त्रीणां कुतः सिध्यति  ॥ रुन्म्_१३।१८ ॥  
  
अथ श्रमः । सोऽध्वनो, यथा पद्यावल्यां (२११)-  
द्वित्रैः केलि-सरोरुहं त्रि-चतुरैर् धम्मिल्ल-मल्ली-स्रजं  
कण्ठान् मौक्तिक-मालिकां तद् अनु च त्यक्त्वा पदैः पञ्चमैः ।  
कृष्ण-प्रेम-विघूर्णितान्तरतया दूराभिसारातुरा  
तन्वङ्गी निरुपायम् अध्वनि परं श्रेणीभरं निन्दति  ॥ रुन्म्_१३।१९ ॥  
  
नृत्याद्, यथा-  
शिथिल-गति-विलासास् तत्र हल्लीश-रङ्गे  
हरि-भुज-परिघाग्र-न्यस्त-हस्तारविन्दाः ।  
श्रम-लुलित-ललाट-श्लिष्ट-लीलालकान्ताः   
प्रतिपदम् अनवद्याः सिष्विदुर् वेदिमध्याः  ॥ रुन्म्_१३।२० ॥  
  
रताद्, यथा-  
अहह भुजयोर् द्वन्द्वं मन्दं बभूव विशाखिके  
समजनि घन-स्वेदं चेदं युगं तव गण्डयोः ।  
धृत-मधुरिम-स्फूर्ति-मूर्तिस् तथापि वरानने  
प्रमद-सुधयाक्रान्तं स्वान्तं मम प्रणयत्य् असौ  ॥ रुन्म्_१३।२१ ॥  
  
अथ मदः । स मधुपानजो, यथा-  
या ह्रिया हरि-पुरो मुख-मुद्रां  
भङ्क्तु-मध्य-वससौ न कदापि ।  
स पपाठ चटुलं मधु पीत्वा  
शारिकेव पशुपाल-किशोरी  ॥ रुन्म्_१३।२२ ॥  
  
अथ गर्वः । स सौभाग्येन, यथा-  
मुञ्चन् मित्र-कदम्ब-सङ्गम् अभजन्न् अप्य् उत्सुकाः प्रेयसी-  
रेष द्वारि हरिस् त्वद्-आनन-तटी-न्यस्तेक्षणस् तिष्ठति ।  
यूथिभिर् मकराकृति स्मित-मुखी त्वं कुर्वती कुण्डलं  
गण्डोद्यत्-पुलका दृशोऽपि न किल् क्षीवे क्षिपस्य् अञ्चलम्  ॥ रुन्म्_१३।२३ ॥  
  
रूपेण, यथा-  
चन्द्रावली-वदन-चन्द्र-मरीचि-पुञ्जं  
कः स्तोतुम् अप्य् अतिपटु क्षमते क्षमायाम् ।  
येनाद्य पिञ्छ-मुकुटोऽपि निकेत-वाटी-  
पर्यन्त-कानन-कुटिर-चरः कृतोऽयम्  ॥ रुन्म्_१३।२४ ॥  
  
यथा वा विदग्ध-माधवे (७।२७)-  
सहचरि वृषभानुजया प्रादुर्भावे वरत्विषोपगते ।  
चन्द्रावली-शतान्य् अपि भवन्ति निर्धूत-कान्तीनि  ॥ रुन्म्_१३।२५ ॥  
  
गुणेन, यथा-  
रमयन्तु तावद् अमलै-  
र्ध्वनिभिर् गोपी-कपोतिका कृष्णम् ।  
इह ललिता-कल-कण्ठी   
कलं न यावत् प्रपञ्चयति  ॥ रुन्म्_१३।२६ ॥  
  
सर्वोत्तमाश्रयेण, यथा श्री-विष्णु-पुराणे (५।३०।५१)  
जानामि ते पतिं शत्रुं जानामि त्रदशेश्वरम् ।  
पारिजातं तथाप्य् एनं मानुषी हारयामि ते  ॥ रुन्म्_१३।२७ ॥  
  
इष्ट-लाभेन, यथा-  
नम्रा न भवतु वंशी मुकुन्द-वक्त्रेन्दु-माधुरी-रसिका ।  
त्वं दुर्लभ-तद्-गन्धा लगुडि वृथा स्तब्धतां वहसि  ॥ रुन्म्_१३।२८ ॥  
  
यथा वा श्री-दशमे (१०।८३।२९)-  
उन्नीय वक्त्रम् उरु-कुन्तल-कुण्डल-त्विड्-  
गण्ड-स्थलं शिशिर-हास-कटाक्ष-मोक्षैः ।  
राज्ञो निरीक्ष्य परितः शनकैर् मुरारेर्  
अंसे æनुरक्त-हृदया निदधे स्व-मालाम्  ॥ रुन्म्_१३।२९ ॥  
  
अथ शङ्का, सा चौर्येण, यथा-  
हरन्ती निद्राणे मधुभिदि करात् केलि-मुरलीं  
लतोत्सङ्गे लीना घन-तमसि राधा चकितधीः ।  
निशि ध्वान्ते शान्ते शरद-अमल-चन्द्र-द्युतिम् उषा-  
मसौ निर्मातारं स्व-वदन-रुचां निन्दति विधिम्  ॥ रुन्म्_१३।३० ॥  
  
अपराधाद्, यथा ललित-माधवे (२।४)-  
उत्ताम्यन्ती विरमति तमस्तोम-सम्पत्-प्रपञ्चे  
न्यञ्चन्-मूर्धा सरभसम् असौ स्रस्त-वेणीवृतांसा ।  
मन्द-स्पन्दं दिशि दिशि दृशोर् द्वन्द्वम् अल्पं क्षिपन्ती  
कुञ्जाद् गोष्ठं विशति चकिता वक्त्रम् आवृत्य पाली  ॥ रुन्म्_१३।३१ ॥  
  
शङ्का तु प्रवर-स्त्रीणां भीरुत्वाद् भय-कृद् भवेत्  ॥ रुन्म्_१३।३२ ॥  
पर-क्रौर्याद्, यथा विदग्ध-माधवे (५।२३)-  
व्यक्तिं गते मम रहस्य-विनोद-वृत्ते  
रुष्टो लघिष्ठ-हृदयस् तरसाभिमन्युः ।  
राधां निरुध्य सदने विनिगूहन्ते वा  
हा हन्त लम्भयति वा यदु-राजधानीम्  ॥ रुन्म्_१३।३३ ॥  
  
अथ त्रासः, स तडिता, यथा-  
स्फूर्जिते नभसि भीरुर् उद्यतां  
विद्युतां द्युतिम् अवेक्ष्य कम्पिता ।  
सा हरेर् उरसि चञ्चलेक्षणा   
चञ्चलेव जलदे न्यलीयत  ॥ रुन्म्_१३।३४ ॥  
  
घोर-सत्त्वेन, यथा विदग्ध-माधवे (५।४४)-  
कर्णोत्तंसित-रक्त-पङ्कज-जुषो भृङ्गीपतेर् झङ्क्रिया  
भ्रान्तेनाद्य दृगञ्चलेन दधती भृङ्गावली-विभ्रमम् ।  
त्रासान्दोलित-दोर्-लतान्त-विलसच्-चूडा-झणत्-कारिणी  
राधे व्याकुलतां गतापि भवति मोदं ममाध्यस्यति  ॥ रुन्म्_१३।३५ ॥  
  
उग्र-निस्वनेन, यथा-  
त्वम् असि मम सखेति किंवदन्ती  
मुद्र चिराद् भवता व्यधायि तथ्या ।  
मद्-उरसि रसितैर् निरस्यमानं  
यद् उदित-वेपथुर् अर्पिताद्य राधा  ॥ रुन्म्_१३।३६ ॥  
  
अथ आवेगः, स प्रिय-दर्शनजो, यथा ललित-माधवे (२।११)-  
सहचरि निरातङ्कः कोऽयं युवा मुदिर-द्युतिर्  
व्रज-भुवि कुतः प्राप्तो माद्यन्-मतङ्गज-विभ्रमः ।  
अहह चटुलैर् उत्सर्पद्भिर् दृग-अङ्चल-तस्करैर्  
मम धृतिर्-धनं चेतः-कोषाद् विलुण्ठयतीह यः  ॥ रुन्म्_१३।३७ ॥  
  
यथा वा तत्रैव (६।४०)-  
उपतरु ललितां तां प्रत्यभिक्षाय सद्यः   
प्रकृति-मधुर-रूपां वीक्ष्य राधाकृतिं च ।  
मणिम् अपि परिचिन्वन् शङ्ख-चूडावतंसं  
मुहुर् अहम् उद्घूर्णं भूरिणा सम्भ्रमेण  ॥ रुन्म्_१३।३८ ॥  
  
प्रिय-श्रवणजो, यथा ललित-माधवे (१।२५)-  
धन्ये कज्जल-मुक्त-वाम-नयना पद्मे पदोढाङ्गदा  
सारङ्गि ध्वनद्-एक-नूपुर-धरा पालि स्खलन्-मेखला ।  
गण्डोद्यत्-तिलका लवङ्गि कमले नेत्रार्पितालक्तका  
माधावोत्तरलं त्वम् अत्र मुरली दूरे कलं कूजति  ॥ रुन्म्_१३।३९ ॥  
  
अप्रिय-दर्शनजो, यथा तत्रैव (३।१८)-  
क्षणं विक्रोशन्ती विलुठति शताङ्गस्य पुरतः  
क्षणं बाष्प-ग्रस्तां किरति किल दृष्टिं हरि-मुखे ।  
क्षणं रामस्याग्रे पतति दशनोत्तम्भित-तृणा  
न राधेयं कं वा क्षिपति करुणाम्भोधि-कुहरे  ॥ रुन्म्_१३।४० ॥  
  
अप्रिय-श्रवणजो, यथा-  
व्रज-नरपतेर् एष क्षत्ता करोति गिरा प्रगे  
नगर-गतये घोरं घोषे घनां सखि घोषणाम् ।  
श्रवण-पदवीम् आरोहन्त्या यया कुलिशोग्रया   
रचितम् अचिराद् आभीरीणां कुलं मुहुर् आकुलम्  ॥ रुन्म्_१३।४१ ॥  
                                                                                          -एवम् अन्येऽप्य् ऊह्याः ।  
  
अथ उन्मादः, स प्रौढानन्दाद्, यथा-  
प्रसीद मदिराक्षि मां सखि मिलन्तम् आलिङ्गितुं  
निरुन्धि मुदिर-द्युतिं नव-युवानम् एनं पुरः ।  
इति भ्रमरिकाम् अपि प्रिय-सखी-भ्रमाद् याचते  
समीक्ष्य हरिम् उन्मद-प्रमद-विक्लवा वल्लवी  ॥ रुन्म्_१३।४२ ॥  
  
विरहाद्, यथा-  
क्वाप्य् आन्दोलित-कुन्तला विलुठति क्वाप्य् आङ्गुली-भङ्गत-  
स्त्वङ्गद्-भ्रूर्-दशनैर् विदश्य दशनान् कंसं शपत्य् उद्धूरा ।  
कुत्राप्य् अद्य तमालम् उत्तरल-धीर् आलोक्य धावत्य् अलं  
राधा त्वद्-विरह-ज्वरेण पृथुना दूना यदूनां पते  ॥ रुन्म्_१३।४३ ॥  
  
अत्ज अपस्मारः, यथा-  
अङ्ग-क्षेप-विधायिभिर् निविडतोत्तुङ्ग-प्रलापैर् अलं  
गाढोद्वर्तित-तार-लोचन-पुटैः फेन-च्छटोद्गारिभिः ।  
कृष्ण त्वद्-विरहोत्थितैर् मम सखीम् अन्तर्विकारोर्मिभि-  
र्ग्रस्तां प्रेक्ष्य वितर्कयन्ति गुरवः सम्प्रत्य् अपस्मारिणीम्  ॥ रुन्म्_१३।४४ ॥  
  
अथ व्याधिः, स यथा रस-सुधाकरे (२।५२)-  
शय्या पुष्प-मयी पराग-मयताम् अङ्गार्पणाद् अश्नुते   
ताम्यन्त्य् अन्तिक-ताल-वृन्त-नलिनी-पत्राणि गात्रोष्मणा ।  
न्यस्तं च स्तन-मण्डले मलयजं शीर्णान्तरं लक्ष्यते  
क्वाथाद् आशु भवन्ति फेनिल-मुखा भूषा-मृणालाङ्कुराः  ॥ रुन्म्_१३।४५ ॥  
  
अथ मोहः, स हर्षाद्, यथा विदग्ध-माधवे (२।६)-  
दरोन्मीलन् नीलोत्पल-दल-रुचस् तस्य निविडाद्  
विरूढानां सद्यः कर-सरसिज-स्पर्श-कुतुकात् ।  
वहन्ती क्षोभाणां निवहम् इह नाज्ञासिषम् इदं  
क्व वाहं का वाहं चकर किम् अहं वा सखि तदा  ॥ रुन्म्_१३।४६ ॥  
  
यथा व श्री-दशमे (१०।२१।१२)-  
कृष्णं निरीक्ष्य वनितोत्सव-रूप-शीलं  
श्रुत्वा च तत्-क्वणित-वेणु-विचित्र-गीतम् ।  
देव्यो विमान-गतयः स्मर-नुन्न-सारा  
भ्रश्यत् प्रसून-कवरा मुमुहुर् विनीव्य्  ॥ रुन्म्_१३।४७ ॥  
  
विश्लेषाद्, यथा उद्धव-सन्देशे (११७)-  
सा पल्यङ्के किशलय-दलैः कल्पिते तत्र सुप्ता  
गुप्ता नीर-स्तवकित-तृशां चक्रवालैः सखीनाम् ।  
द्रष्टव्या ते क्रशिम-कलिताकण्ठनालोप-कण्ठ  
स्पन्देनान्तर्-वपुर् अनुमित-प्राण-सङ्गा वराङ्गी  ॥ रुन्म्_१३।४८ ॥  
  
विषादाद्, यथा श्री-दशमे (१०।३५।१६-१७)-  
निज-पदाब्ज-दलैर् ध्वज-वज्र-  
नीरजाङ्कुश-विचित्र-ललामैः ।  
व्रज-भुवः शमयन् खुर-तोदं  
वर्ष्म-धुर्य-गतिर् ईडित-वेणुः  ॥ रुन्म्_१३।४९ ॥  
  
व्रजति तेन वयं स-विलास-  
वीक्षणार्पित-मनोभव-वेगाः ।  
कुज-गतिं गमिता न विदामः  
कश्मलेन कवरं वसनं वा  ॥ रुन्म्_१३।५० ॥  
  
अथ मृतिः-  
मृतेर् अध्यवयायोऽत्र वर्ण्यः साक्षाद् इयं न हि  ॥ रुन्म्_१३।५१ ॥  
  
यथा उद्धव-सन्देशे (६९)-  
यावद्-व्यक्तिं न किल भजते गान्दिनेयानुबन्धस्  
तावन् नत्वा सुमुखि भवतीं किञ्चिद् अभ्यर्थयिष्ये ।  
पुष्पैर् यस्या मुहुर् अकरवं कर्ण-पूरान् मुरारेः  
सेयं फुल्ला गृह-परिसरे मालती पालनीया  ॥ रुन्म्_१३।५२ ॥  
  
अथ आलस्यम्-  
साक्षाद् अङ्गं न चालस्यं भङ्ग्या तेन निबध्यते  ॥ रुन्म्_१३।५३ ॥  
  
यथा-  
निरवधि दधि-पूर्णां गर्गरीं लोडयित्वा  
सखि कृत-तनु-भङ्गं कुर्वती भूरि जृम्भाम् ।  
भुवम् अनुपतिता ते पत्युर् आस्ते सवित्री  
विरचय तद्-अशङ्कं त्वं हरेर् मूर्ध्नि चूडाम्  ॥ रुन्म्_१३।५४ ॥  
  
अथ जाड्यं, तद्-इष्ट-श्रुत्या, यथा-  
गोपुरे रुवति कृष्ण-नूपुरे  
निष्क्रमाय धृत-सम्भ्रमाप्य् असौ ।  
कीलितेव परिमीलितेक्षणा  
सीदति स्म सदने मनोरमा  ॥ रुन्म्_१३।५५ ॥  
  
अनिष्ट-श्रुत्या, यथा ललित-माधवे (३।१०)-  
आली-व्यालीक-वचनेन मुहुर् विहन्तो  
हन्तारविन्द-विगलद्-ग्रथितार्ध-माल्या ।  
हा हन्त हन्त किम् अपि प्रतिपन्न-तन्द्रा  
चन्द्रावली किल दशान्तरम् आरुरोह  ॥ रुन्म्_१३।५६ ॥  
  
इष्टेक्षणेन, यथा विदग्ध-माधवे (३।२९)-  
अहो धन्या गोप्यः कलित-नव-नर्मोक्तिभिर् अलं  
विलासैर् आमोदं दधति मधुरैर् या मधुभिदः ।  
धिग् अस्तु स्वं भाग्यं यद् इह मम राधा प्रिय-सखी  
पुरस् तस्मिन् प्राप्ते जडिम-निविडाङ्गी विलुठति  ॥ रुन्म्_१३।५७ ॥  
  
अनिष्टेक्षणेन, यथा-  
राधा वनान्ते हरिणा विहारिणी  
प्रेक्ष्याभिमन्युं स्तिमिताभरत् तथा ।  
क्रुद्यास्य तूर्णं भजतोऽपि सन्निधिं  
यथा भवानी-प्रतिमाभ्रमं दधे  ॥ रुन्म्_१३।५८ ॥  
  
विरहेण, यथा पद्यावल्यां (१८७)  
गृहीतं ताम्बूलं परिजन-वचोभिर् न सुमुखी  
स्मरत्य् अन्तःशून्या मुरहर गतायाम् अपि निशि ।  
ततेवास्ते हस्तः कलित-फणि-वल्ली-किसलयस्  
तथवास्यं तस्याः क्रमुक-फल-फाली-परिचितम्  ॥ रुन्म्_१३।५९ ॥  
  
अथ व्रीडा, सा नवीन-सङ्गमेन, यथा-  
विधुमुखि भज शय्यां वर्तसे किं नतास्या  
मुहुर् अयम् अनुवर्ती याचते त्वां प्रसीद ।  
इति चटुभिर् अनल्पैः सा मयाभ्यर्थ्यमाना  
व्यरुचद् इह निकुञ्ज-श्रीर् इव द्वारि राधा  ॥ रुन्म्_१३।६० ॥  
  
अकार्येण, यथा-  
पटुः किम् अपि भाग्य-तत्त्वम् असि पुत्रि वित्तार्जने  
यद् एतम् अतुल्यं बलाद् अपजहर्थ हारं हरेः ।  
गभीरम् इति शृण्वती गुरुजनाद् उपालम्भनं  
मणि-स्रग्-अवलोकनान् मुखम् अवाञ्चयन् मालती  ॥ रुन्म्_१३।६१ ॥  
  
स्तवेन, यथा-  
सङ्कुच न तथ्य-वचसा  
जगन्ति तव कीर्ति-कौमुदी मार्ष्टि ।  
उरसि हरेर् असि राधे  
यद् अक्षया कौङ्कुमी-चर्चा  ॥ रुन्म्_१३।६२ ॥  
  
अवज्ञया, यथा श्री-गीत-गोविन्दे (८।१०)-  
तवेदं पश्यन्त्याः प्रसरद्-अनुरागं बहिर् इव   
प्रिय-पादालक्त-च्छुरितम् अरुण-द्योति हृदयम् ।   
ममाद्य प्रख्यात-प्रणय-भर-भङ्गेन कितव   
त्वद्-आलोकः शोकाद् अपि किम् अपि लज्जां जनयति  ॥ रुन्म्_१३।६३ ॥  
  
अथ अवहित्था, सा जैह्म्येन, यथा श्री-जगन्नाथ-वल्लभे-  
अमुष्याः प्रोन्मीलत्-कमल-मधु-धारा इव गिरो  
निपीय क्षीबत्वं गत इव चलन्-मौलिर् अधिकम् ।  
उदञ्चत्-कामोऽपि स्व-हृदय-कला-गोपन-परो  
हरिः स्वैरं स्वैरं स्मित-सुभगम् ऊचे कथम् अयम्  ॥ रुन्म्_१३।६४ ॥  
  
जैह्म्य-लज्जाभ्यां, यथा उद्धव-सन्देशे (५२)-  
मा भूयस्त्वं वद रविसुतातीरधूर्तस्य वार्तां  
गन्तव्या मे न खलु तरले दूति सीमापि तस्य ।  
विख्याताहम् जगति कठिना यत् पिधत्ते मदङ्गं  
रोमाञ्चो।अयं सपदि पवनो हैमनस्तत्र हेतुः  ॥ रुन्म्_१३।६५ ॥  
  
ह्रिया, यथा विदग्ध-माधवे (२।१६)-  
भजन्त्याः स-व्रीडं कथम् अपि तदाडम्बर-घटाम्  
अपह्नोतुं यत्नाद् अपि नवम-दामोद-मधुरा ।  
अधीरा कालिन्दी-पुलिन-कलभेन्द्रस्य विजयं  
सरोजाक्ष्याः साक्षाद् वदति हृदि कुञ्जे तनुवनी  ॥ रुन्म्_१३।६६ ॥  
  
दाक्षिण्येन, यथा ललित-माधवे (७।३८)-  
उद्धूता स्मित-कौमुदी न मधुरा वक्त्रेन्दु-बिम्बात् तया   
मृद्वीनां न निराकृता निज-गिरां माधुर्य-लक्ष्मीर् अपि ।  
कोष्णैर् अद्य दुरावरैर् निज-मनो-गूढ-व्यथा-शंसिभिः  
श्वासैर् एव दरोद्धूत-स्तन-पटैस् तस्या रुषः कीर्तिताः  ॥ रुन्म्_१३।६७ ॥  
  
ह्री-भयाभ्यां, यथा-  
हृदये त्वदीय-रागं, माधव दधती शमीव सा दहनम् ।  
अन्तर्ज्वलितापि बहिः, सरसा स्फुरति क्षमा-गुणतः  ॥ रुन्म्_१३।६८ ॥  
  
भयेन, यथा-  
चन्द्रावली मन्दिर-मण्डलानि  
पतुय्ः प्रस्ताच् चिरम् आचरन्ती ।  
वंशी-निनादेन विरूड-कम्पा  
निनिन्द धूर्ता घन-गर्जितानि  ॥ रुन्म्_१३।६९ ॥  
  
गौरवदाक्षिण्याभ्यां, यथा-  
स्वकर-ग्रथिताम् अवेक्ष्य मालां  
विलुठन्तीं प्रतिपक्ष-केश-पक्षे ।  
मलिनाप्य् अघमर्दनादरोर्मि-  
स्थगिता चन्द्रमुखी बभूव तूष्णीम्  ॥ रुन्म्_१३।७० ॥  
  
अथ स्मृतिः । सा सदृशेक्षया, यथा हंसदूते (२३)-  
तमालस्यालोकाद् गिरि-परिसरे सन्ति चपलाः  
पुलिन्द्यो गोविन्द-स्मरण-रभसोत्तप्त-वपुषः ।  
शनैस् तासां तापं क्षणम् अपनयन् यास्यति भवान्  
अवश्यं कालिन्दी-सलिल-शिशिरैः पक्ष-पवनैः  ॥ रुन्म्_१३।७१ ॥  
  
द्यूताभ्यासेन, यथा-  
ते पीयूषिकिरां गिरां परिमलाः सा पिञ्छ-चूडोज्ज्वला  
तास् तापिञ्छ-मनोहरास् तनुरुचस् ते केलयः पेशलाः ।  
तद्-वक्त्रं शरद्-इन्दु-निन्दि नयने ते पुण्डरीक-श्रिणी  
तस्येति क्षणम् अप्य् अविस्मरद् इदं चेतो ममाघूर्णते  ॥ रुन्म्_१३।७२ ॥  
  
अथ वितर्कः, स विमर्शाद् यथा विदग्ध-माधवे (६।२९)-  
विघूर्णन्तः पौष्पं न मधु लिहतेऽमी मधुलिहः  
शुकोऽयं नादत्ते कलित-जडिमा दाडिम-फलम् ।  
विवर्णा पर्णाग्रं चरति हरिणीयं न हरितं  
पथानेन स्वामी तद्-इभ-वर-गामी ध्रुवम् अगात्  ॥ रुन्म्_१३।७३ ॥  
  
संशयाद्, यथा ललित-माधवे (३।४०)-  
विदूरे कंसारिर् मुकुटित-शिखण्डावलिर् असौ  
पुरे गौराङ्गीभिः कलित-परिरम्भो विलसति ।   
न कान्तोऽयं शङ्के सुरपतिधनुर् धाम-मधुरस्  
तडिल्-लेखाहारी गिरिम् अवललम्बे जलधरः  ॥ रुन्म्_१३।७४ ॥  
  
यथा पद्यावल्यां (२३८)-  
आहारे विरतिः समस्त-विषय-ग्रामे निवृत्तिः परा  
नासाग्रे नयनं यद् एतद् अपरं यच् चैकतानं मनः ।  
मौनं चेदम् इदं च शून्यम् अखिलं यद् विश्वम् आभाति ते  
तद् ब्रूयाः सखि योगिनी किम् असि भोः किं वियोगिन्य् अपि  ॥ रुन्म्_१३।७५ ॥  
  
यथा वा विदग्ध-माधवे (३।४)-  
अक्ष्णोर् द्वन्द्वं प्रसरति दरोद्घूर्ण-तारं मुरारेः  
श्वासाः क् प्तां किल विचकिलैर् मालिकां म्लापयन्ति ।  
केयं धन्या वसति रमणी गोकुले क्षिप्रम् एतां  
नीतस् तीव्रामयम् अपि यया काम् अपि ध्यान-निष्ठाम्  ॥ रुन्म्_१३।७६ ॥  
  
अनिष्टाप्त्या-  
बाल्यस्योच्छिदुरतया यथा यथाङ्गे  
राधाया मधुरिम-कौमुदी दिदीपे ।  
पद्माया मुख-कमलं विशीर्णमन्तः  
सन्ताम्यद् भ्रमरम् इदं तथा तथासीत्  ॥ रुन्म्_१३।७७ ॥  
  
यथा वा-  
मा चन्द्रावलि मलिना भव राधायाः समीक्ष्य सौभाग्यम् ।  
ज्योतिर्-विदोऽपि विद्युः कृष्णे किल बलवती तारा  ॥ रुन्म्_१३।७८ ॥  
  
अथ मतिः, यथा पद्यावल्याम् (३३७)-  
आश्लिष्य वा पाद-रतां पिनष्टु माम्  
अदर्शनान् मर्म-हतां करोतु वा ।  
यथा तथा वा विदधातु लम्पटो  
मत्-प्राण-नाथस् तु स एव नापरः  ॥ रुन्म्_१३।७९ ॥  
  
यथा वा-  
भवाम्बुज-भवादयस् तव पदाम्बुजोपासना-  
मुशन्ति सुर-वन्दिताः किम् उत मन्द-पुण्या नृपाः ।  
अतस् तव जगत्पते मधुरिमाम्बुधेर् मद्-विधो  
न दास्यम् इह वष्टि कः पुरुष-रत्न कन्या-जनः  ॥ रुन्म्_१३।८० ॥  
  
अथ धृतिः । सा दुःखाहावेन, यथा श्री-दशमे (१०।३२।१३)-  
तद्-दर्शनाह्लाद-विधूत-हृद्-रुजो  
मनोरथान्तं श्रुतयो यथा ययुः ।  
स्वैर् उत्तरीयैः कुचकुङ्कुमाङ्कितैर्   
अचीक्ल्पन्न् आसनम् आत्मबन्धवे   ॥ रुन्म्_१३।८१ ॥  
  
उत्तमाप्त्या, यथा-  
नव्या यौवन-मञ्जरी स्थिरतरा रूपं च विस्मापनं  
सर्वाभीर-मृगी-दृशाम् इह गुण-श्रेणी च लोकोत्तरा ।  
स्वाधीन पुरुषोत्तमश् च नितरां त्यक्तान्यकान्ता-स्पृहो  
राधायाः किम् अपेक्षणीयम् अपरं पद्मे क्षितौ वर्तते  ॥ रुन्म्_१३।८२ ॥  
  
अथ हर्षः । सोऽभीष्टेक्षणेन, यथा श्री-दशमे (१०।३२।३)-  
तं विलोक्यागतं प्रेष्ठं प्रीत्य्-उत्फुल्ल-दृशो æबलाः ।  
उत्तस्थुर् युग् थे कारिकास् ओड़् रसार्णव-सुधाकर  ॥ रुन्म्_१३।८३ ॥  
  
यथा वा ललित-माधवे (१।५३)-  
स एष किम् उ गोपिका-कुमुदिनी-सुधा-दीधितिः   
स एष किम् उ गोकुल-स्फुरित-यौवराज्योत्सवः ।  
स एष किम् उ मन्-मनः-पिक-विनोद-पुष्पाकरः  
कृशोदरि दृशोर् द्वईम् अमृत-वीचिभिः सिञ्चति  ॥ रुन्म्_१३।८४ ॥  
  
अभीष्ट-लाभेन, यथा तत्रैव (८।११)-  
आलोके कमलेषणस्य सजलासारे दृशौ न क्षमे  
नाश्लेषे किल शक्तिभाग् अतिपृथु-स्तम्भा भुजा-वल्लरी ।  
वाणी गद्गद-कुण्ठितोत्तर-विधौ नालं चिरोपस्थिते  
वृत्तिः कापि बभूव सङ्गमनये विघ्नः कुरङ्गी-दृशः  ॥ रुन्म्_१३।८५ ॥  
  
अथ औत्सुक्यम् । तद्-इष्टेक्षा-स्पृहया, यथा हंसदूते (३६)-  
असव्यं बिभ्राणा पदम् अधूत-लाक्षा-रसम् असौ  
प्रयाताहं मुग्धे विरम मम वेशैः किम् अधुना ।  
अमन्दाद् आशङ्के सखि पुर-पुरन्ध्रि-कल-कलाद्  
अलिन्दाग्रे वृन्दावन-कुसुम-धन्वा विजयते  ॥ रुन्म्_१३।८६ ॥  
  
इष्टाप्ति-स्पृहया, यथा श्री-गीत-गोविन्दे (६।११)-  
अङ्गेष्व् आभरणं करोति बहुशः पत्रेऽपि सञ्चारिणी   
प्राप्तं त्वां परिशङ्कते वितनुते शय्यां चिरं ध्यायति ।   
इत्य् आकल्प-विकल्प-तल्प-रचना-सङ्कल्प-लीला-शत-  
व्यासक्तापि विना त्वया वर-तनुर् नैषा निशां नेष्यति  ॥ रुन्म्_१३।८७ ॥  
  
अथ औग्र्यम् ।  
औग्र्यं न साक्षाद् अङ्गं स्यात् तेन वृद्धादिषूच्यते  ॥ रुन्म्_१३।८८ ॥  
यथा विदग्ध-माधवे (४।५०)-  
नवीनाग्रे नप्त्री चटुल न हि धर्मात् तव भयं  
न मे दृष्टिर् मध्ये-दिनम् अपि जरत्याः पटुर् इयम् ।  
अलिन्दात् त्वं नन्दात्मज न यदि रे यासि तरसा  
ततोऽहं निर्दोषा पथि कियति हंहो मधुपुरी  ॥ रुन्म्_१३।८९ ॥  
  
अथ अमर्षः । सोऽधिक्षेपाद्, यथा श्री-दशमे (१०।६०।४४)-  
तस्याः स्युर् अच्युत नृपा भवतोपदिष्टाः  
स्त्रीणां गृहेषु खर-गो-श्व-विडाल-भृत्याः ।  
यत्-कर्ण-मूलम् अरि-कर्षण नोपयायाद्  
युष्मत्-कथा मृड-विरिञ्च-सभासु गीता  ॥ रुन्म्_१३।९० ॥  
  
अपमानाद्, यथा विदग्ध-माधवे (४।३९)-  
बाले वल्लव-यौवत-स्तन-तटी-दत्तार्ध-नेत्रादितः  
कामं श्याम-शिला-विलासि-हृदयाच् चेतः परावर्तय ।  
विद्मः किं न हि यद् विकृष्य कुलजाः केलिभिर् एष स्त्रियो  
धूर्तः सङ्कुलयन् कलङ्क-ततिभिर् निःशङ्कम् उन्मुञ्चति  ॥ रुन्म्_१३।९१ ॥  
  
अथ असूया । सा सौभाग्येन, याथा श्री-दशमे (१०।३०।३२)-  
इमान्य् अधिकमग्नानि पदानि वहतो वधूम् ।  
गोप्यः पश्यत कृष्णस्य भाराक्रान्तस्य कामिनः  ॥ रुन्म्_१३।९२ ॥  
  
याथा वा तत्रैव (१०।२१।९)-  
गोप्यः किम् आचरद् अयं कुशलं स्म वेणुर्  
दामोदराधर-सुधाम् अपि गोपिकानाम् ।  
भुङ्क्ते स्वयं यद् अवशिष्ट-रसं ह्रदिन्यो  
हृष्यत्-त्वचो æश्रु मुमुचुस् तरवो यथार्याः  ॥ रुन्म्_१३।९३ ॥  
  
यथा वा,  
कृष्णाधर-मधु-मुग्धे पिबसि सदेति त्वम् उन्मदा मा भूः ।  
मुरली-भुक्त-विमुक्ते रज्यति भवतीव का तत्र  ॥ रुन्म्_१३।९४ ॥  
  
गुणेन, यथा-  
त्वत्तोऽपि मुग्धे मधुरं सखी मे  
वन्य-स्रजः स्रष्टुम् असौ प्रवीणा ।  
नास्याः करौ सिञ्चति चेद् उदीर्णा   
निरुध्य दृष्टिं प्रणयाश्रु-धारा  ॥ रुन्म्_१३।९५ ॥  
  
अथ चापल्यम् । तद् रागेण, यथा-  
फुल्लासु गोकुल-तडाग-भवासु केलिं  
निःशङ्कम् आचर चिरं वर-पद्मिनीषु ।  
मृद्वीम् अलब्ध-कुसुमां नलिनीं त्वम् एनां  
मा कृष्ण-कुञ्जर करेण परिस्पृशाद्य  ॥ रुन्म्_१३।९६ ॥  
  
यथा वा, श्री-गीत-गोविन्दे (१।४९)  
रासोल्लास-भरेण विभ्रम-भृताम् आभीर-वाम-भ्रुवाम्  
अभ्यर्णं परिरभ्य निर्भरम् उरः प्रेमान्धया राधया ।   
साधु त्वद्-वदनं सुधा-मयम् इति व्याहृत्य गीत-स्तुति-  
व्याजाद् उद्भट-चुम्बितः स्मृत-मनोहारि हरिः पातु वः  ॥ रुन्म्_१३।९७ ॥  
  
द्वेषेण, यथा-  
यातु वक्षसि हरेर् गुण-सङ्ग-  
प्रोज्झिता लयम् इयं वन-माला ।  
या कदाप्य् अखिल-सौख्य-पदं नः  
कण्ठम् अस्य कुटिला न जहाति  ॥ रुन्म्_१३।९८ ॥  
  
अथ निद्रा । सा क्लमेन, यथा-  
श्वास-स्पन्दन-बन्धुरोदर-तलं पुष्पावली-स्रस्तर-  
न्यञ्चन्-मौक्तिक-हार-यष्टि कलयन् नीवीं मनाग् आकुलाम् ।  
क्लान्तः केलि-भराद् उरोज-कलसीम् आभीर-वाम-भ्रुवः  
कल्याणीम् उपधाय सान्द्र-पुलकाम् अद्रौ निदद्रौ हरिः  ॥ रुन्म्_१३।९९ ॥  
  
यथा वा हंसदूते (११५)-  
अलिन्दे कालिन्दी-कमल-सुरभौ कुञ्ज-वसतेर्  
वसन्तीं वासन्ती नव-परिमलोद्गारि-चिकुराम् ।  
त्वद्-उत्सङ्गे निद्रा-सुख-मुकुलिताक्षीं पुनर् इमां  
कदाहं सेविष्ये किशलय-कलाप-व्यजनिनी  ॥ रुन्म्_१३।१०० ॥  
  
अथ सुप्तिर्, यथा-  
पुरः पन्थानं मे त्यज यद् अमुना यामि यमुना-  
मिति व्याक्षाणा चुचुक-विचरत्-कौस्तुभ-रुचिः ।  
हरेः सव्यं राधा भुजम् उपदधत्य् अम्बुज-मुखी  
दरी-क्रोडे क्लान्ता निविडम् इह निद्रा-भरम् अगात्  ॥ रुन्म्_१३।१०१ ॥  
  
यथा वा-  
आभीरेन्द्र-सुतस्य गण्ड-मुकुरे स्वाप्नीभिर् उल्लासितं  
लीलाभिः पुलकं विलोक्य चकिता निश्चिन्वती जागरम् ।  
सा वेणोर् हरणोत्सवे धृत-नवोत्कण्ठापि तल्पाञ्चले  
विस्रस्तं करतोऽपि माध्यवससौ तं हर्तुम् एणेक्षणा  ॥ रुन्म्_१३।१०२ ॥  
  
प्रबोधः, यथा-  
निद्रा-प्रमोद-हरम् अप्य् उरु-कण्ठ-नादं  
कण्ठी-रवस्य शितिकण्ठ-पतत्र-मौलिः ।  
तुष्टाव सत्वर-विबुद्ध-परिप्लवाक्ष  
राधा-पयोधर-गिरिन्द्र-निपीडिताङ्गम्  ॥ रुन्म्_१३।१०३ ॥  
  
सख्यां स्व-स्नेहो, यथा-  
शैल-मूर्ध्नि हरिणा विहरन्ती   
रोम-कुड्मल-कर्मबित-मूर्तिः ।  
राधिका सललितं ललितायाः   
पश्य मार्ष्टि लुलितालकम् आस्यम्  ॥ रुन्म्_१३।१०४ ॥  
  
अथ उत्पत्त्यादि-दशा-चतुष्टयम्, तत्र उत्पत्तिर्, यथा-  
मृदुर् इयम् इति वादीर् मा त्वम् अस्या कुडुङ्गे  
शशिमुखि तव सख्याः पौरुषं दृष्टम् अस्ति ।  
इति भवद्-उपकण्ठे मद्-गिरा भुग्न-दृष्टेः  
स्थपुटित-वदनाया राधिकायाः स्मरामि  ॥ रुन्म्_१३।१०५ ॥  
                                                                                                                        अत्रासूयोत्पत्तिः ।  
  
अथ सन्धिः । तत्र सरूपयोर्, यथा-  
चिराभीष्टे प्रेक्षे दनुजदमने विद्नति दृशोः  
पदं पत्यौ चार्ध-स्फुट-वचसि रक्त-त्विषि रुषा ।  
इयं निस्पन्दाङ्गी निमिष-कलनोन्मुक्त-नयना   
बभूवावष्टम्भ-प्रतिकृतिर् इवाब्म्होज-वदना  ॥ रुन्म्_१३।१०६ ॥  
                                                                                          अत्रेष्टानिष्टेक्षण-कृतयोर् जाड्ययोः सन्धिः ।  
  
अथ भिन्नयोः । तत्र एकहेतुजयोर्, यथा ललित-माधवे (९।३९)-  
शिखरि-भर-वितर्कतः प्रतप्तं  
समहम् अहर्निशम् ईक्षया प्रियस्य ।  
हृदयम् इह समस्त-वल्लवीनां  
युगपद् अपूर्व-विधं द्विधा बभूव  ॥ रुन्म्_१३।१०७ ॥  
                                                                                                                                                      अत्र विषाद-हर्षयोः ।  
  
भिन्न-हेतुजयोर्, यथा-  
स्थवयति नव-रागं माधवे राधिकायां  
गिरम् अथ ललितायाः सावहेलां प्रतीत्य ।  
चलतर-चरणाग्रेणालिखन्ती धरित्रीं  
विधृत-वदन-पद्मा तत्र सिष्वेद पद्मा  ॥ रुन्म्_१३।१०८ ॥  
                                                                                                                                                      अत्र चिन्तामर्षयोः ।  
  
अथ शावल्यम्, यथा विदग्ध-माधवे (५।७)-  
धन्यास् ता हरिणी-दृशः स रमते याभिर् नवीनो युवा  
स्वैरं चापलम् आकलय्य लल्ता मां हन्त निन्दिष्यति ।  
गोविन्दं परिरब्धुम् इन्दु-वदनं हा चित्तम् उत्कण्ठते  
धिग् वामं विधिम् अस्तु येन गरलं मानाभिधं निर्ममे  ॥ रुन्म्_१३।१०९ ॥  
                                                                                                                                                      अत्र चापल-शङ्कौत्सुक्यामर्षाणां शावल्यम् ।  
  
अथ शान्तिः, यथा-  
आली-युक्ति-कुठारिका-पटिमाभिर् यो न प्रपेदे छिदां  
दूती-जल्पित-निर्झरेण च चिरं यः क्वापि नोच्चालितः ।  
वंश्-नाद-मरुल्-लवेन कमलाचेतस् तटी-वेष्टनो  
मानाख्यः प्रबलोन्नतिस् तरुर् अयं न क्षिप्रम् उन्मूल्यते  ॥ रुन्म्_१३।११० ॥  
                                                                                                                                                      अत्रेर्ष्याख्य-भावस्य शान्तिः ।  
  
इति श्री-श्री-उज्ज्वल-नीलमणौ   
व्यभिचारि-प्रकरणम्   
॥१३॥  

(१४)  
  
मन्य् ओड़् थे कारिकास् इन् थिस् छप्तेर् अरे लिड़्तेद् प्रेत्त्य् मुछ् wहोलेसले ड़्रोम्  
रसार्णव-सुधाकर। इ दोन्ऽत् हवे थे तेxत् wइथ् मे, सो इ हवे नोत् बेएन् अब्ले तो गिवे  
थे रेड़ेरेन्चेस्।  
  
अथ स्थायि-भाव-प्रकरणम्  
  
स्थायि-भावोऽत्र शृङ्गारे कथ्यते मधुरा रतिः  ॥ रुन्म्_१४।१ ॥  
  
सा, यथा गोविन्द-विलासे-  
कालाहि-वक्त्र-विलसद्-रसनाग्रजाग्रद्-  
गोपी-दृग्-अञ्चल-चमत्कृति-बिद्ध-मर्मा ।  
शर्मादिशत्व् अरुण-घूर्णित-लोचनान्तः-  
सञ्चार-चूर्णित-सती-हृदयो मुकुन्दः  ॥ रुन्म्_१४।२ ॥  
  
यथा वा दान-केलि-कौमुद्याम् (३०)-  
गोवर्धन-गिरिम् उपेत्य कटाक्ष-बाणान्  
कर्ण-स्फुरन्-मणिज़िलोपरि सङ्क्षुवाना ।  
का भ्रू-धनुर्-धुवन-सूचित-लुञ्चनेयं  
व्यग्रीकरोत्य् अहह माम् अपि सम्भ्रमेण  ॥ रुन्म्_१४।३ ॥  
  
अभियोगाद् विषयतः सम्बन्धाद् अभिमानतः ।  
सा तदीय-विशेषेभ्य उपमातः स्वभावतः ।  
रतिर् आविर्भवेद् एषाम् उत्तमत्वं यथोत्तरम्  ॥ रुन्म्_१४।४ ॥  
  
तत्र अभियोगः-  
अभियोगो भवेद् भाव-व्यक्तिः स्वेन परेण च  ॥ रुन्म्_१४।५ ॥  
  
तत्र स्वेनाभियोगाद्, यथा-  
मद्-अधर-विलुठद्-विलोचनान्तं  
मृदुल-लता-नव-पल्लवं दशन्तम् ।  
सखि हरिम् अवलोक्य भानुजाया-  
स्तट-विपिने स्फुटद्-अन्तरास्मि जाता  ॥ रुन्म्_१४।६ ॥  
  
यथा वा-  
कुवलय-विपिनान्य् असौ सृजन्ती  
दिशि दिशि लोचन-चापलाच् चलाक्षी ।  
हरति तरणिजा-तटे पुरः का  
सुबल बलान् मम चित्त-चञ्चरीकम्  ॥ रुन्म्_१४।७ ॥  
  
परेणाभियोगाद्, यथा-  
त्वदीयम् आपीय गतावलम्बा  
संवाद-माध्वीकम् अतीव साध्वी ।  
आघूर्णमाना व्रज-राज-सूनो  
नीवीं स्खलन्तीं न विदाञ्चकार  ॥ रुन्म्_१४।८ ॥  
  
अथ विषयाः-  
शब्द-स्पर्शादयः पञ्च विषयाः किल विश्रुताः  ॥ रुन्म्_१४।९ ॥  
  
तत्र शब्दाद्, यथा विदग्ध-माधवे (१।३४)-  
नादः कदम्ब-विटपान्तरतो विसर्पन्  
को नाम कर्ण-पदवीम् अविशन् न जाने ।  
हा हा कुलीन-गृहिणी-गण-गर्हणीयां  
येनाद्य काम् अपि दशां सखि लम्भितासि  ॥ रुन्म्_१४।१० ॥  
  
यथा वा, तत्रैव (२।२)-  
एकस्य श्रुतम् एव लुम्पति मतिं कृष्णेति नामाक्षरं  
सान्द्रोन्माद-परम्पराम् अपनयत्य् अन्यस्य वंशी-कलः ।  
एष स्निग्ध-घन-द्युतिर् मनसि मे लग्ना सकृद्-वीक्षणात्  
कष्टं धिक् पुरुष-त्रये रतिर् अभून् मन्ये मृतिः श्रेयसी  ॥ रुन्म्_१४।११ ॥  
  
स्पर्शाद्, यथा-  
व्रजं मुष्टि-ग्राह्ये तमसि निगिरत्य् अङ्गम् इह मे  
सखि स्पर्शं दैवाद् यद्-अवधि परं कस्यचिद् अगात् ।  
गृहीता जागर्या तद्-अवधि सदैवाङ्गज-गणैः  
स-शङ्कैर् या पश्य क्षणम् अपि न साद्यान्प्य् उपरता  ॥ रुन्म्_१४।१२ ॥  
  
रूपाद्, यथा हंसदूते (७७)-  
कृताकृष्टि-क्रीडं किम् अपि तव रूपं मम सखी  
सकृद् दृष्ट्वा दूराद् अहित-हित-बोधोज्झित-मतिः ।  
हता सेयं प्रेमानलम् अनु विशन्ती सरभसं  
पतङ्गीवात्मानं मुरहर मुहुर् दाहितवती  ॥ रुन्म्_१४।१३ ॥  
  
रसाद्, यथा-  
पुलकयति यद् अङ्गं सेवते गात्र-भङ्गं   
वहति हृदि तरङ्गं सद्य एवाद्य मुग्धा ।  
तद् अघदमन-वक्त्रोद्गीर्ण-ताम्बूलम् अल्पं  
स्फुटम् अविदितम् आस्ये न्यस्तम् अस्यास् त्वयालि  ॥ रुन्म्_१४।१४ ॥  
  
गन्धाद्, यथा-  
विभ्राजन्ते क्व सखि सुखिनः शाखिनो मोहनास् ते  
येषां पुष्पैर् इयम् अनुपमा वैजयन्ती कृतास्ति ।  
पश्याकृष्ट-भ्रमर-पटला यात-यामापि कामं  
या भूयोभिर् मम परिमलैः स्तम्भयत्य् अद्य चेतः  ॥ रुन्म्_१४।१५ ॥  
  
लोकोत्तर-पदार्थानां प्रभावः कोऽप्य् अनर्गलः ।  
रतिं तद्-विषयं चासौ भासयेत् तूर्णम् एकदा  ॥ रुन्म्_१४।१६ ॥  
  
अथ सम्बन्धः-  
सम्बन्धः कुल-रूपादि-सामग्री-गौरवं भवेत्  ॥ रुन्म्_१४।१७ ॥  
  
ततो यथा-  
वीर्यं कन्दुकितादिर्-रूपम् अखिल-क्ष्मा-मण्डली-मण्डनं  
जन्माभीर-पुरन्दरस्य भवने पारे-परार्धं गुणाः ।  
लीला क्वापि जगच्-चमत्कृति-करीत्य् एतस्य लोकोत्तरा  
वृत्तिर् वेणु-धरस्य दुर्मुखि धृतिं कस्याः क्षणं रक्षति  ॥ रुन्म्_१४।१८ ॥  
  
अथ अभिमानः-  
सन्तु रम्याणि भूरीणि प्रार्थ्यं स्याद् इदम् एव मे ।  
इति यो निर्णयो धीरैर् अभिमानः स उच्यते  ॥ रुन्म्_१४।१९ ॥  
  
ततो यथा-  
स्फुरन्तु बहवः क्षितौ मधुरिमोर्मि-धौरेयका  
विदग्ध-मणयो गुणावलि-पतिं-वराभिर् वृताः ।  
न यस्य शिखि-चन्द्रं शिरसि नैव वेणुर् मुखे   
न धातु-वचना तनौ सखि तृणाय मन्ये न तम्  ॥ रुन्म्_१४।२० ॥  
  
अथ तदीय-विशेषाः-  
तदीयानां विशेषाः स्युः पद-गोष्ठ-प्रियादयः  ॥ रुन्म्_१४।२१ ॥  
  
तत्र पदानि-  
पदान्य् अत्र पदाङ्काः स्युः  ॥ रुन्म्_१४।२२ ॥  
  
ततो यथा-  
स्फुरति सखि रथाङ्गाम्भोज-दम्भोलि-भाजां  
तट-भुवि विशदेयं कस्य पङ्क्तिः पदानाम् ।  
हृदयम् अघृण-घूर्णाघ्रातम् उद्घाटयन्ती  
मम तनु-लतिकायां कुड्मलं या तनोति  ॥ रुन्म्_१४।२३ ॥  
  
अथ गोष्ठम्-  
गोष्ठं वृन्दावनाश्रितम्  ॥ रुन्म्_१४।२४ ॥  
  
ततो, यथा-  
मदयति हृदयं सखि व्रजोऽयं   
मधुरिमभिः क्वचिद् अप्य् अदृष्ट-पूर्वैः ।  
इह विहरति कोऽपि नागरेन्दर-  
स्त्रिभुवन-मण्डल-मूर्तिर् इत्य् अवेहि  ॥ रुन्म्_१४।२५ ॥  
  
अथ प्रियजनः-  
प्रौढ-भावानुबिद्धो यस् तस्य प्रिय-जनोऽत्र सः  ॥ रुन्म्_१४।२६ ॥  
  
ततो, यथा-  
गुरुभिर् निषिद्धा ताम् अहं यावद् अक्ष्णोः   
पदम् अनयमनन्तश्रेयसां सद्म राधाम् ।  
तृषितम् इव मनो मे प्रेक्षते तन्वि तावद्  
दिशि दिशि विहरन्तीं श्यामलां शालभञ्जीम्  ॥ रुन्म्_१४।२७ ॥  
  
अथ उपमा-  
यथा कथञ्चिद् अप्य् अस्य सादृश्यम् उपमोदिता  ॥ रुन्म्_१४।२८ ॥  
  
ततो, यथा-  
नवाम्बुधर-माधुरी स्फुरति मूर्तिर् उर्वी-तले  
कृशोदरि दृशोर् इयात् पथि किम् ईदृशो वा युवा ।  
पुरः सुमुखि गोपतेः सदै सन्निविष्टस्य मे  
पितुर् वितनुते नटो यम् अनुकृत्य नृत्य-क्रमम्  ॥ रुन्म्_१४।२९ ॥  
यथा वा-  
स्फुरत्य् एष प्रेयान् इव नव-घनस् तस्य सुभगे  
शिखण्डीनां श्रेणीं तुलयति सुरेन्द्रायुधम् इदम् ।  
असौ वासो लक्ष्मीर् इव विहरते विद्युद् इति सा  
निशम्योदस्राक्षी त्वयि निहित-बुद्धिर् निवसति  ॥ रुन्म्_१४।३० ॥  
  
अथ स्वभावः-  
भैर् हेत्व्-अनपेक्षी तु स्वभावोऽर्थः प्रकीर्तितः ।  
निसर्गश् च स्वरूपं चेत्य् एषोऽपि भवति द्विधा  ॥ रुन्म्_१४।३१ ॥  
  
अत्र निसर्गः-  
निसर्गः सुदृढाभ्यास-जन्यः संस्कर उच्यते ।  
तद्-उद्भोधस्य हेतुः स्याद् गुण-रूप-श्रुतिर् मनाक्  ॥ रुन्म्_१४।३२ ॥  
  
ततो, यथा-  
स तर्जतु बताग्रजं त्यजतु मां सुहृन्-मण्डलः  
पिता किल विलज्जतां घन-दृग्-अम्बुर् अम्बास्तु मे ।  
मनः सखि समीहते श्रुत-गुण-श्रियं सर्वथा  
तम् एव यदु-पुङ्गवं न तु कदापि चैद्यं नृपम्  ॥ रुन्म्_१४।३३ ॥  
  
यथा वा-  
असुन्दरः सुन्दर-शेखरो वा  
गुणैर् विहीनो गुणिनां वरो वा ।  
द्वेषी मयि स्यात् करुणाम्बुधिर् वा  
श्यामः स एवाद्य गतिर् ममायम्  ॥ रुन्म्_१४।३४ ॥  
  
अथ स्वरूपम्-  
अजन्यस् तु स्वतःसिद्धः स्वरूपं भाव इष्यते ।  
एतत् तु कृष्ण-ललनोभय-निष्ठतया त्रिधा  ॥ रुन्म्_१४।३५ ॥  
  
अथ कृष्ण-निष्ठम्-  
कृष्ण-निष्ठं स्वरूपं स्याद् अदैत्यैः सुगमं जनैः  ॥ रुन्म्_१४।३६ ॥  
  
ततो, यथा-  
इयं व्यक्तिर् गोपी न भवति पुरः किन्तु कुतुकी  
हरिर् नारीवेशो यद् अखिल-सुर-स्त्रीर् धुवति नः ।  
जगन्-नेत्र-श्रेणी-तिमिर-हरणायाम्बर-मणिं  
विना कस्यान्यस्य प्रियसखि भवेद् औपयिकता  ॥ रुन्म्_१४।३७ ॥  
  
अथ ललना-निष्ठम्-  
स्वरूपं ललना-निष्ठं स्वयम् उद्बुद्धतां व्रजेत् ।  
अदृष्टेऽप्य् अश्रुतेऽप्य् उच्चैः कृष्णे कुर्याद् द्रुतं रतिम्  ॥ रुन्म्_१४।३८ ॥  
  
ततो, यथा-  
जिहीते यः कक्षां क्वचिद् अलम् अदृष्टाश्रुत-चर-  
त्रिलोक्याम् अस्तीति क्षणम् अपि न सम्भावन-मयीम् ।  
घन-श्यामं पीताम्बरम् अहह सङ्कल्पयद् अमुं  
जनं कञ्चिद् गोष्ठे सखि मम वृथा दीर्यति मनः  ॥ रुन्म्_१४।३९ ॥  
अथ उभय-निष्ठम्-  
तत् स्याद् उभय-निष्ठं यत् स्वरूपं कृष्ण-सुभ्रुवोः  ॥ रुन्म्_१४।४० ॥  
  
ततो, यथा ललित-माधवे (२।१२)-  
सहचरि हरिर् एष ब्रह्म-वेशं प्रपन्नः  
किम् अयम् इतरथा मे विद्रवत्य् अन्तरात्मा ।  
शशधर-मणि-वेदी स्वेद-धारां प्रसूते  
न किल कुमुद-बन्धोः कौमुदीम् अन्तरेण  ॥ रुन्म्_१४।४१ ॥  
  
प्रोक्ता अत्राभियोगाद्या विलासाधिक्य-हेतवे ।  
रतिः स्वभावजैव स्यात् प्रायो गोकुल-सुभ्रुवाम्  ॥ रुन्म्_१४।४२ ॥  
साधारणी निगदिता समञ्जसासौ समर्था च ।  
कुब्जादिषु महिषीषु च गोकुल-देवीष्ण्ड् च क्रमतः  ॥ रुन्म्_१४।४३ ॥  
मणिवच्-चिन्तामणिवत्-कौस्तुभ-मणिवत् त्रिधाभिमता ।  
नातिसुलभेयम् अभितः सुदुर्लभा स्याद् अनन्य-लभ्या च  ॥ रुन्म्_१४।४४ ॥  
  
तत्र साधारणी-  
नातिसान्द्रा हरेः प्रायः साक्षाद् दर्शन-सम्भवा ।  
सम्भोगेच्छा-निदानेयं रतिः साधारणी मता  ॥ रुन्म्_१४।४५ ॥  
  
यथा श्री-दशमे (१०।४८।९)---  
सहोष्यताम् इह प्रेष्ठ दिनानि कतिचिन् मया ।  
रमस्व नोत्सहे त्यक्तुं सङ्गं तेऽम्बुरुहेक्षण  ॥ रुन्म्_१४।४६ ॥  
  
असान्द्रत्वाद् रतेर् अस्याः सम्भोगेच्छा विभिद्यते ।  
एतस्या ह्रासतो ह्रासस् तद्-धेतुत्वाद् रतेर् अपि  ॥ रुन्म्_१४।४७ ॥  
  
अथ समञ्जसा-  
पत्नी-भावाभिमानात्मा गुणादि-श्रवणादिजा ।  
क्वचिद् भेदित-सम्भोग-तृष्णा सान्द्रा समञ्जसा  ॥ रुन्म्_१४।४८ ॥  
  
यथा तत्रैव (१०।५२।३८)-  
का त्वा मुकुन्द महती कुल-शील-रूप-  
विद्या-वयो-द्रविण-धामभिर् आत्म-तुल्यम् ।  
धीरा पतिं कुलवती न वृणीत कन्या  
काले नृ-सिंह नर-लोक-मनो-ऽभिरामम्  ॥ रुन्म्_१४।४९ ॥  
  
समञ्जसातः सम्भोग-स्पृहाया भिन्नता यदा ।  
तदा तद्-उत्थितैर् भावैर् वश्यता दुष्करा हरिः  ॥ रुन्म्_१४।५० ॥  
  
तथा हि तत्रैव (१०।६१।४)-  
स्मायावलोक-लव-दर्शित-भाव-हारि-  
भ्रू-मण्डल-प्रहित-सौरत-मन्त्र-शौण्डैः ।  
पत्न्यस् तु षोडश-सहस्रम् अनङ्ग-बाणैर्  
यस्येन्द्रियं विमथितुं करणैर् न शेकुः  ॥ रुन्म्_१४।५१ ॥  
  
अथ समर्था-  
कञ्चिद् विशेषम् आयन्त्या सम्भोगेच्छा ययाभितः ।  
रत्या तादात्म्यम् आपन्ना सा समर्थेति भण्यते  ॥ रुन्म्_१४।५२ ॥  
स्व-स्वरूपात् तदीयाद् वा जाता यत्-किञ्चिद्-अन्वयात् ।  
समर्था सर्व-विस्मारि-गन्धा सान्द्रतमा मता  ॥ रुन्म्_१४।५३ ॥  
  
प्रेक्ष्याशेषे जगति मधुरां स्वां वधूं शङ्कया ते  
तस्याः पार्श्वे गुरुभिर् अभितस् त्वत्-प्रसङ्गो न्यवारि ।  
श्रुत्वा दूरे तद् अपि भवतः सा तुला-कोटि-नादं  
हा कृष्णेत्य् अश्रुत-चरम् अपि व्याहरन्त्य् उन्मदासीत्  ॥ रुन्म्_१४।५४ ॥  
  
सर्वाद्भुत-विलासोर्मि-चमत्कार-कर-श्रियः ।  
सम्भोगेच्छा-विशेषोऽस्या रतेर् जातु न भिद्यते ।  
इत्य् अस्यां कृष्ण-सौख्यार्थम् एव केवलम् उद्यमः  ॥ रुन्म्_१४।५५ ॥  
पूर्वस्यां स्व-सुखायापि  कदाचित् तत्र सम्भवेत्  ॥ रुन्म्_१४।५६ ॥  
इयम् एव रतिः प्रौढा महाभाव-दशां व्रजेत् ।  
या मृग्या स्याद् विमुक्तानां भक्तानां च वरीयसाम्  ॥ रुन्म्_१४।५७ ॥  
  
यथा श्री-दशमे (१०।४७।५८)----  
एताः परं तनु-भृतो भुवि गोप-वध्वो  
गोविन्द एव निखिलात्मनि रूढ-भावाः ।  
वाञ्छन्ति यद् भव-भियो मुनयो वयं च  
किं ब्रह्म-जन्मभिर् अनन्त-कथारसस्य  ॥ रुन्म्_१४।५८ ॥  
  
स्याद् दृढेयं रतिः प्रेमा प्रोद्यन् स्नेहः क्रमाद् अयम् ।  
स्यान् मानः प्रणयो रागोऽनुरागो भाव इत्य् अपि  ॥ रुन्म्_१४।५९ ॥  
बीजम् इक्षुः स च रसः स गुडः खण्ड एव सः ।  
स शर्करा सिता सा च सा यथा स्यात् सितोपला  ॥ रुन्म्_१४।६० ॥  
अतः प्रेम-विलासाः स्युर् भावाः स्नेहादयस् तु षट् ।  
प्रायो व्यवहिर्यन्तेऽमी प्रेम-शब्देन सूरिभिः  ॥ रुन्म्_१४।६१ ॥  
यस्या यादृश-जातीयः कृष्णे प्रेमाभ्युदञ्चति ।  
तस्यां तादृश-जातीयः स कृष्णस्याप्य् उदीयते  ॥ रुन्म्_१४।६२ ॥  
  
तत्र प्रेमा-  
सर्वथा ध्वंस-रहितं सत्य् अपि ध्वंस-कारणे ।  
यद्-भाव-बन्धनं यूनोः स प्रेमा परिकीर्तितः  ॥ रुन्म्_१४।६३ ॥  
  
यथा-  
शपे तुभ्यं धर्म-स्थिति-मन्यु-सरन्त्या सखि मया  
विशुद्धाम् उग्राभिर् मुहुर् अपि निरस्तो भणितिभिः ।  
स मुग्धे श्यामात्मा त्यजति न हि मे वर्त्म बत मां  
जगारापद्-घोरा विरचयतु शास्तिं गृह-पतिः  ॥ रुन्म्_१४।६४ ॥  
  
यथा वा-  
राधायाः सखि सद्-गुणैर् अनुदिनं रूपानुरागादिभिः  
सान्द्रां लब्धवतोर् अपि व्यसनितां व्याक्षिप्त-कान्तान्तरैः ।  
प्राप क्वापि परस्परोपरि ययोर् न म्लानतां यस् तयो-  
स्तं चन्द्रावलि-चन्द्रकाभरणयोः को वेत्ति भाव-क्रमम्  ॥ रुन्म्_१४।६५ ॥  
  
स त्रिधा कथ्यते प्रौढ-मध्य-मन्द-प्रभेदतः  ॥ रुन्म्_१४।६६ ॥  
तत्र प्रौढः-  
विलम्बादिभिर् अज्ञात-चित्त-वृत्तौ प्रिये जने ।  
इतर-क्लेश-कारी यः स प्रेमा प्रौढ उच्यते  ॥ रुन्म्_१४।६७ ॥  
  
यथा-  
गत्वा ब्रूहि निकुञ्ज-सद्मनि सखे खिन्नां मम प्रेयसीं  
मा कालात्ययम् आकलय्य कमले मय्य् अप्रतीतिं कृथाः ।  
दुष्टं दानवम् अत्र गोकुल-शिरः-शूलं चिकित्सन्न् अहं  
द्राग् एष प्रणयेन पल्लव-मयीं लब्धोऽस्मि शय्यां तव  ॥ रुन्म्_१४।६८ ॥  
  
अथ मध्यः-  
इतरानुभवापेक्षां सहते यः स मध्यमः  ॥ रुन्म्_१४।६९ ॥  
  
यथा-  
सर्वारम्भ-मनोहरां सपदि मे चन्द्रावलीं विन्दतो  
रङ्गः शारद-शर्वरी-समुचितः पर्याप्तिम् एवाययौ ।  
तां कन्दर्प-चमू-चमत्कृति-कर-क्रीडोर्मि-किर्मीरितां  
राधां हन्त तथापि चित्तम् अधुना साक्षान् ममापेक्षते  ॥ रुन्म्_१४।७० ॥  
  
अथ मन्दः-  
सदा परिचितत्वादेः करोत्य् अत्यन्तिकात् तु यः ।  
नैवोपेक्षां न चापेक्षां स प्रेमा मन्द उच्यते  ॥ रुन्म्_१४।७१ ॥  
  
यथा-  
अनुमीय रूढमानाम् आनय भामां सखीम् अशोक-लताम् ।  
भवति प्रेमवतीनां मनाग् उपेक्षापि दोषाय  ॥ रुन्म्_१४।७२ ॥  
  
अथवा-  
प्रौढः प्रेमा स यत्र स्याद् विश्लेषस्यासहिष्णुता  ॥ रुन्म्_१४।७३ ॥  
  
यथा उद्धव-सन्देशे (५०)-  
निर्माय त्वं वितर फलकम् हारि कंसारिमूर्त्या  
वारं वारं दिशसि यदि मां माननिर्वाहनाय ।  
यत् पश्यन्ती भवनकुहरे रुद्धकर्णान्तराहं  
साहङ्कारा प्रियसखि सुखम् यापयिष्यामि यामम्  ॥ रुन्म्_१४।७४ ॥  
  
कृच्छ्रात् सहिष्णुता यत्र स तु मध्यम उच्यते  ॥ रुन्म्_१४।७५ ॥  
  
यथा--  
अवितथम् असौ किं द्राघीयान् गमिष्यति वासरः  
सुमुखि स निशारम्भः किंवा समेष्यति मङ्गलः ।  
स्मित-मुख-शशी गो-धूलिभिः करम्बित-कुन्तलः   
क्षपयति दृशाम् आर्तिं यत्र व्रजेश्वर-नन्दनः  ॥ रुन्म्_१४।७६ ॥  
  
स मन्दः कथितो यत्र भवेत् कुत्रापि विस्मृतिः  ॥ रुन्म्_१४।७७ ॥  
  
यथा-  
प्रतिपक्ष-जनेर्ष्यया न मे   
स्मृतिर् आसीद् वन-माल्य-गुम्फने ।  
सखि किं करवै गवां पुरो  
घन-हम्बाध्वनिर् एष जृम्भते  ॥ रुन्म्_१४।७८ ॥  
  
अथ स्नेहः-  
आरुह्य परमां काष्ठां प्रेमा चिद्-दीप-दीपनः ।  
हृदयं द्रावयन्न् एष स्नेह इत्य् अभिधीयते ।  
अत्रोदिते भवेज् जातु न तृप्तिर् दर्शनादिषु  ॥ रुन्म्_१४।७९ ॥  
  
यथा क्रम-दीपिकायाम् (३।२७)-  
तद् अतिमधुर-रूप-कम्र-शोभा-  
मृत-रस-पान-विधान-लालसाभ्याम् ।  
प्रणय-सलिल-पूर-वाहिनीनाम्  
अलस-विलोल-विलोचनाम्बुजाभ्याम्  ॥ रुन्म्_१४।८० ॥  
  
यथा वा-  
ज्योत्स्नशीधुं हरिमुख-विधोर् अप्य् अनल्पं पिबन्तौ  
नान्तस् तृप्तिं तव कथम् अपि प्राप्नुतो दृक्-चकोरौ ।  
आघूर्णन्तौ मद-कलतया सुष्ठु मुग्धौ यद् एतौ  
भूयो भूयस् तम् इह वमतो बाष्प-पूर-च्छलेन  ॥ रुन्म्_१४।८१ ॥  
  
अङ्ग-सङ्गे विलोके च श्रवणादौ च स क्रमात् ।  
कनिष्ठो मध्यमः श्रेष्ठस् त्रिविधोऽयं मनोद्रवः  ॥ रुन्म्_१४।८२ ॥  
  
तत्र अङ्ग-सङ्गे, यथा-  
असि घन-रस-रूपस् त्वं पाली लावण्य-सार-मय-मूर्तिः ।  
माधव भवद्-आश्लेषे भविता नास्याः कथं द्रवता  ॥ रुन्म्_१४।८३ ॥  
  
विलोके, यथा-  
अस्यास् त्वद्-वदने सरोज-सुहृदि व्यक्तिं पुरस्ताद् गते  
नाश्चर्यं द्रवताम् अविन्दत मनो-हैयङ्गवीनं यदि ।  
किन्त्व् आश्चर्यम् इदं मुकुन्द मिलिते श्यामा-मुखेन्दौ भव-  
च्चेतश् चन्द्र-मणिर् द्रवन् जलतया भूयो बभूवाचलः  ॥ रुन्म्_१४।८४ ॥  
  
श्रवणे, यथा-  
श्रुति-परिसर-कक्षां याति नाम्नस् तवार्धे  
मुरदमन दृगम्भोदारया धौत-गात्री ।  
मदन-मद-मधूली-मुग्ध-मेधा-समृद्धिः  
स्खलति कुवलयाक्षी जृम्भते स्तम्भते च  ॥ रुन्म्_१४।८५ ॥  
  
आदि-शब्देन स्मरणे, यथा-  
कृष्ण-वर्त्मनि कृताभिनिवेशो  
साम्प्रतः त्वम् असि कम्पित-गात्री ।  
स्नेह-पूर-परिपाक-मयं ते  
किं भविष्यति मनो न विलीनम्  ॥ रुन्म्_१४।८६ ॥  
  
स घृतं मधु चेत्युक्तं स्नेहो द्वेधा स्वरूपतः  ॥ रुन्म्_१४।८७ ॥  
  
तत्र घृत-स्नेहः-  
आत्यन्तिकादरमयः स्नेहो घृतम् इतीर्यते  ॥ रुन्म्_१४।८८ ॥  
भावान्तरान्वितओ गच्छन् स्वादोद्रेकं न तु स्वयम् ।  
घनीभवेन् निसर्गाति-शीतलान् मिथ आदरात् ।  
गाढादरमयस् तेन स्नेहः स्याद् घृतवद् घृतम्  ॥ रुन्म्_१४।८९ ॥  
  
यथा-  
अभुत्थाय विदूरतो मधुभ्ञ्दा याश्लिष्यते सादरं  
या स्नेहेन वशीकरोति गुरुणा पावित्र्य-पूर्णेन तम् ।  
क्षिप्रं याति सितोपलेव विलयं तत्-केलि-वृष्ट्या च या  
युक्ता हन्त कयोपमातुम् अपि सा चन्द्रावली मे सखी  ॥ रुन्म्_१४।९० ॥  
  
यथा वा-  
निजम् अघरिपुणांसे न्यस्तम् आकृष्य सव्यं  
भुजम् इह निदधाना दक्षम् अस्रोक्षिताक्षी ।  
पद-युगम् अपि बङ्कं शङ्कया विक्षिपन्ती   
प्रतियुवति-वयस्यां स्मेरयामास गौरी  ॥ रुन्म्_१४।९१ ॥  
  
आदरो गौरवोत्थः स्याद् इत्य् अन्योन्याश्रित-द्वयम् ।  
रत्यादौ सद् अपि स्नेहे सुव्यक्तत्वाद् इहोच्यते  ॥ रुन्म्_१४।९२ ॥  
मदीयतातिशय-भाक् प्रिये स्नेहो भवेन् मधु ।  
स्वयं प्रकट-माधुर्यो नाना-रस-समाहृतिः  ॥ रुन्म्_१४।९३ ॥  
मत्ततोष्म-धरः स्नेहो मधु-साम्यान् मधूच्यते  ॥ रुन्म्_१४।९४ ॥  
  
यथा-  
राधा स्नेहमयेन हन्त रचिता माधुर्य-सारेण सा  
सौधीव प्रतिमा घनाप्य् उरु-गुणैर् भावोष्मणा विद्रुता ।  
यन्-नामन्य् अपि धामनि श्रवणयोर् याति प्रसङ्गेन मे  
सान्द्रानन्दमयी भवत्य् अनुपमा सद्यो जगद्-विस्मृति  ॥ रुन्म्_१४।९५ ॥  
  
अथ मानः-  
स्नेहस् तूत्कृष्टतावाप्त्या माधुर्यं मानयन् नवम् ।  
यो धारयत्य् अदाक्षिण्यं स मान इति कीर्त्यते  ॥ रुन्म्_१४।९६ ॥  
  
यथा-  
स्रवद्-अस्र-भरे कृते दृशौ मे   
तव गोधूलिभिर् एव गोप-वीर ।  
अधुना वदनानिलैः किम् एभि-  
र्विरमेति भ्रूकुटिं बभार सुभ्रूः  ॥ रुन्म्_१४।९७ ॥  
  
उदात्तो ललितश् चेति मानोऽयं द्विविधो मतः  ॥ रुन्म्_१४।९८ ॥  
  
तत्र उदात्तः-  
उदात्तः स्याद् घृत-स्नेहो धारयन् गहन-क्रमम् ।  
दाक्षिण्य-भाग-दाक्षिण्यं वाम्य-गन्धं च कुत्रचित्  ॥ रुन्म्_१४।९९ ॥  
  
तत्र दाक्षिण्योदात्तो, यथा-  
राधेति स्खिलाभिधे मयि हठाद् बिद्धान्तराप्य् आर्तिभिर्  
मद्-वैलक्ष्य-शमाय सा द्विगुणयन्त्य् आस्यारविन्दे स्मितम् ।  
जल्पे च म्रदिमानुबिद्धम् अधिकं माधुर्यम् आतन्वती  
चित्राणीव चकार मत्-प्रिय-सुहृद्-वृनानि चन्द्रावली  ॥ रुन्म्_१४।१०० ॥  
  
अथ वाम्य-गन्धोदात्तो, यथा श्री-विष्णु-पुराणे (५।१३।४५)  
काचिद् भ्रू-भङ्गुरं कृत्वा ललाट-फलकं हरिम् ।  
विलोक्य नेत्र-भृङ्गाभ्यां पपौ तन्-मुख-पङ्कजम्  ॥ रुन्म्_१४।१०१ ॥  
  
यथा वा-  
अक्ष-संसदि जितापि मृगाक्षी  
माधवेन परिरम्भ-पणेन ।  
भुग्न-दृष्टिर् इह विप्रतिपन्नां  
तं करणे रुरुधे परिरिप्सुम्  ॥ रुन्म्_१४।१०२ ॥  
  
अथ ललितः-  
मधु-स्नेहस् तु कौटिल्यं स्वातन्त्र्य-हृदयङ्गमम् ।  
बिभ्रन्-नर्म-विशेषं च ललितोऽयम् उदीर्यते  ॥ रुन्म्_१४।१०३ ॥  
  
तत्र कौटिल्य-ललितो, यथा श्री-दशमे (१०।३२।६)-  
एका भ्रू-कुटिम् आबद्ध्य प्रेम-संरम्भ-विह्वला ।  
घ्नतीवैक्षत् सन्दष्ट-दशन-च्छदा   ॥ रुन्म्_१४।१०४ ॥  
  
यथा वा-  
अदत्त मे वर्त्मनि मन्मथोन्मदा  
स्वयङ्ग्रहाश्लेषम् असौ सखी तव ।  
इत्य् उक्तवन्तं कुटिलीभवन् मुखी  
कृष्णं वतंसेन जघान मङ्गला  ॥ रुन्म्_१४।१०५ ॥  
  
यथा वा-  
चित्रं चिर-स्पर्श-सुखाय चुचुके  
कुर्वन्तम् अक्षिप्रम् इयं चलेक्षणा ।  
स्विन्नाङ्गुलीकं पुलकाञ्चित-श्रिया  
सव्येन चिक्षेप कुचेन केशवम्  ॥ रुन्म्_१४।१०६ ॥  
अथ नर्म-ललितो, यथा दान-केलि-कौमुद्याम् (९०)-  
मिथ्या जल्पतु ते कथं नु रसना साध्वी-सहस्रस्य या  
बिम्बोष्ठामृत-सेवनाद् अघरिपो पुण्या प्रयत्नाद् अभूत् ।  
कस्माद् एव बल्न्त्-करोतु च करः सोढुं क्षमः सुभ्रुवां  
रक्तः सुष्ठु न निवि-बन्धम् अपि यः का वान्य-बन्धे कथा  ॥ रुन्म्_१४।१०७ ॥  
  
अथ प्रणयः-  
मानो दधानो विश्रम्भं प्रणयः प्रोच्यते बुधैः  ॥ रुन्म्_१४।१०८ ॥  
  
यथा-  
कुचोपान्ते स्पृष्टा मुर-विजयिना तद्-भुज-शिर-  
स्तिरो-न्यस्त-ग्रीवा भ्रुवम् अनृजु-दृष्टिर् विभुजती ।  
पटेनास्य म्लानीकृत-पुरट-भासा पुलकिनी   
प्रमोदास्रैर् धौतं निज-मुखम् इयं मार्ष्टि सुमुखी  ॥ रुन्म्_१४।१०९ ॥  
स्वरूपं प्रणयस्यास्य विश्रम्भः कथितो बुधैः ।  
विश्रम्भोऽपि द्विधा मैत्रं सख्यं चेति निगद्यते  ॥ रुन्म्_१४।११० ॥  
  
तत्र मैत्रं-  
भावज्ञैः प्रोच्यते मैत्रं विश्रम्भो विनयान्वितः  ॥ रुन्म्_१४।१११ ॥  
  
यथा श्री-दशमे (१०।३२।४)-  
काचित् कराम्बुजं शौरेर् जगृहेऽञ्जलिनां मुदा ।  
काचिद् दधार तद्-बाहुम् अंसे चन्दन-रूषितम्  ॥ रुन्म्_१४।११२ ॥  
  
यथा वा-  
न हि सङ्कुच पङ्कजेक्षणः  
पादयोस् ते निदधातु नूपुरौ ।  
अनयोर् ध्वनिभिर् विलज्जतां  
कलहंसीव विपक्ष-कामिनी  ॥ रुन्म्_१४।११३ ॥  
  
अथ सख्यम्-  
विस्रम्भं साध्वसोन्मुक्तः सख्यं स्व-वशता-मयः  ॥ रुन्म्_१४।११४ ॥  
  
यथा-  
सरभसम् अधिकण्ठम् अर्पिताभ्यां  
दनुज-रिपोर् निज-बाहु-वल्लरीभ्याम् ।  
निटिलम् अवनमय्य तस्य कर्णे  
सखि कथितं किम् इव त्वया रहस्यम्  ॥ रुन्म्_१४।११५ ॥  
  
यथा वा श्री-विष्णु-पुराणे (५।३०।३४)-  
यदि ते तद्-वचः सत्यं सत्यात्यर्थं प्रियेति मे ।  
मद्-गेह-निष्कुटार्थाय तदायं नीयतां तरुः  ॥ रुन्म्_१४।११६ ॥  
  
यथा वा-  
विन्यस्य वक्षोरुह-कोरक-द्वयीं   
वक्षः-स्थले कंस-हरस्य हारिणीम् ।  
पत्राङ्कुरं कुङ्कुम-बिन्दु-नालिके  
लिखत्य् असौ चन्द्र-मुखी सखी मम  ॥ रुन्म्_१४।११७ ॥  
  
यथा वा श्री-दशमे (१०।३०।३८)-  
ततो गत्वा वनोद्देशे दृप्ता केशवम् अब्रवीत्  ।  
न पारयेऽहं चलितुं नय मां यत्र ते मनः  ॥ रुन्म्_१४।११८ ॥  
  
जनित्वा प्रणयः स्नेहात् कुत्रचिन् मानतां व्रजेत् ।  
स्नेहान् मानः क्वचिद् भूत्वा प्रणयत्वम् अथाश्नुते  ॥ रुन्म्_१४।११९ ॥  
कार्य-कारणतान्योन्ऽन्यम् अतः प्रणय-मानयोः ।  
इत्य् अत्र पृथग् एवासौ विश्रम्भोदाहृतिः कृता  ॥ रुन्म्_१४।१२० ॥  
उदात्त-ललिताभ्यां तु मैत्र्य-सख्ये सुसङ्गते ।  
द्वे सुमैत्र्य-सुसख्याख्ये यथा-सङ्ख्यम् उदीरिते  ॥ रुन्म्_१४।१२१ ॥  
  
तत्र सुमैत्र्यम्-  
आलीपुरः कथयितुं रजनी-रहस्यं  
तत्रोद्यते मधुरिपौ मृदुला भ्रमद्-भ्रूः ।  
उत्क्षिप्य तन् मुख-पुटावरणाय हस्तं  
न्यञ्चन्-मुखी समवरिष्ट पुनर् वराक्षी  ॥ रुन्म्_१४।१२२ ॥  
  
यथा वा-  
क्षिप्ते वर्णक-भाजने तरणिजा-पुरे परीहासतः  
कृष्णेन भ्रुवम् आरचय्य कुटिलाम् आलोकयन्ती तिरः ।  
तारा वक्षसि चित्रम् अर्ध-लिखितं श्री-वत्स-विभ्राजिते  
काश्मीरेण घन-श्रिया निज-कुचाकृष्टेन पूर्णं व्यधात्  ॥ रुन्म्_१४।१२३ ॥  
  
अथ सुसख्यम्-  
द्यूते सकृत् पान-विधौ पणी-कृते  
जित्वा द्विरोष्ठं पिबति स्वम् अच्युते ।  
बबन्ध कण्ठे कुटिली-कृतेक्षणा   
तं वामया दोर्लतयास्य वल्लवी  ॥ रुन्म्_१४।१२४ ॥  
  
यथा वा-  
आविष्कुर्वति विस्फुरन् नवनखोल्लेखं स्व-वक्षस्-तटं  
कृष्णे पीत-दुकूल-सङ्कलनया स्मित्वा सखीनां पुरः ।  
अभ्रश्यामम् उरो रुरोध वलित-भ्रूर् आननं धुन्वती   
रोमाञ्चोद्गम-कञ्चुकेन कुचयोर् द्वन्द्वेन गान्धर्विका  ॥ रुन्म्_१४।१२५ ॥  
  
अथ रागः-  
दुःखम् अप्य् अधिकं चित्ते सुखत्वेनैव रज्यते ।  
यतस् तु प्रणयोत्कर्षात् स राग इति कीर्त्यते  ॥ रुन्म्_१४।१२६ ॥  
  
यथा-  
तीव्रार्क-द्युति-दीपितैर् असिलताधाराकरालास्रिभि-  
र्मार्तण्डोपल-मण्डलैः स्थपुटितेऽप्य् अद्रेस् तटे तस्थुषी ।  
पश्यन्ति पशुपेन्द्र-नन्दनम् असाव् इन्दीवरैर् आस्तृते  
तल्पे न्यस्त-पदाम्बुजेव मुदिता न स्पन्दते राधिका  ॥ रुन्म्_१४।१२७ ॥  
  
यथा वा पद्यावल्यां (१७९)-  
ताराभिसारक चतुर्थ-निशा-शशाङ्क   
कामाम्बु-राशि-परिवर्धन देव तुभ्यम् ।  
अर्घो नमो भवतु मे सह तेन यूना  
मिथ्यापवाद-वचसाप्य् अभिमान-सिद्धिः  ॥ रुन्म्_१४।१२८ ॥  
  
नीलिमा रक्तिमा चेति रागोऽयं द्विविधो मतः  ॥ रुन्म्_१४।१२९ ॥  
  
तत्र नीलिमा-  
नीली-श्यामाभवो रागो नीलिमा कथ्यते बुधैः  ॥ रुन्म्_१४।१३० ॥  
  
तत्र नीली-रागः-  
व्यय-सम्भावना-हीनो बहिर् नातिप्रकाशवान् ।  
स्व-लग्न-भावावरणो नीली-रागः सतां मतः ।  
यथावलोक्यते चैष चन्द्रावलि-मुकुन्दयोः  ॥ रुन्म्_१४।१३१ ॥  
  
यथा-  
प्रसन्न-विशदाशया विविध-मुद्रया निर्मितं  
प्रतारणम् अपि त्वया गुणतया सदा गृह्णती ।  
तथा व्यवजहार सा व्रज-कुलेन्द्र चन्द्रावली  
सखीभिर् अपि तर्किता त्वयि यथा तटस्थेत्य् असौ  ॥ रुन्म्_१४।१३२ ॥  
  
अथ श्यामा-रागः-  
भीरुतौषधि-सेकादिर् आद्यात् किञ्चित् प्रकाश-भाक् ।  
यश् चिरेणैव साध्यः स्यात् स श्यामा-राग उच्यते  ॥ रुन्म्_१४।१३३ ॥  
  
यथा-  
पुरा कुञ्जे मञ्जुन्य् अवतमस-युक्तेऽपि चकिता  
मुरारेर् या पार्श्वे न तरुणि दिवाप्य् अन्तरम् अगात् ।  
तमालैः सैवाद्य द्विगुणित-तमिस्रेऽपि मुदिता  
तमिस्रार्धे मानिन्य् अहह भवती तं मृगयते  ॥ रुन्म्_१४।१३४ ॥  
  
अथ रक्तिमा-  
रागः कुसुम्भ-मञ्जिष्ठा-सम्भवो रक्तिमा मतः  ॥ रुन्म्_१४।१३५ ॥  
  
तत्र कुसुम्भ-रागः-  
कुसुम्भ-रागः स ज्ञेयो यश् चित्ते सज्जति द्रुतम् ।  
अन्य-राग-च्छवि-व्यञ्जी शोभते च यथोचितम्  ॥ रुन्म्_१४।१३६ ॥  
  
यथा-  
त्वय्य् एव श्रवणावधि प्रिय-सखी या कृष्ण-बद्धान्तरा  
या दृष्टे भुजगेऽपि तावक-भुजा-साम्यात् प्रमोदोन्मदा ।  
प्रेक्ष्य त्वां पुरतोऽद्य काम् अपि दशां प्रातास्ति सेयं तथा  
न ज्ञायेत यथा किम् एष बलवान् रागो विरागोऽथवा  ॥ रुन्म्_१४।१३७ ॥  
  
सदाधार-विशेषेषु कौसुम्भोऽपि स्थिरो भवेत् ।  
इति कृष्ण-प्रणयिषु म्लानिर् अस्य न युज्यते  ॥ रुन्म्_१४।१३८ ॥  
  
अथ मञ्जिष्ठ-रागः-  
अहार्योऽनन्य-सापेक्षो यः कान्त्या वर्द्धते सदा ।  
भवेन् माञ्जिष्ठ-रागोऽसौ राधा-माधवयोर् यथा  ॥ रुन्म्_१४।१३९ ॥  
  
यथा-  
धत्ते द्राग् अनुपाधि जन्म विधिना केनापि नाकम्पते  
सूतेऽत्य् आहित-सञ्चयैर् अपि रसं ते चेन् मिथो वर्त्मने ।  
ऋद्धिं सञ्चिनुते चमत्कृति-करोद्दाम-प्रमोदोत्तरां  
राधा-माधवयोर् अयं निरुपमः प्रेमानुबन्धोत्सवः  ॥ रुन्म्_१४।१४० ॥  
  
यथा वा विदग्ध-माधवे (३।१७)-  
मया ते निर्बन्धान् मुरजयिनि रागः परिहृत्य  
मयि स्निग्धे किन्तु प्रथय परमाशीस् ततिम् इमाम् ।  
मुखामोदोद्गारग्रहिलमतिर् अद्यैव हि यतः  
प्रदोषारम्भे स्यां विमल-वन-माला-मधु-करी  ॥ रुन्म्_१४।१४१ ॥  
  
पूर्व-पूर्वस् तु यो भावः सोमाभादौ स राजते ।  
तथा भीष्म-सुतादौ च श्री-हरेर् महिषी-गणे  ॥ रुन्म्_१४।१४२ ॥  
य उत्तरोत्तरो द्वियो राधिकादौ स दीव्यति ।  
तथा श्री-सत्यभामायां लक्ष्मणायाम् अपि क्वचित्  ॥ रुन्म्_१४।१४३ ॥  
इत्थं भेदेन भावानां सर्व-गोकुल-सुभ्रुवाम् ।  
आत्म-पक्ष-विपक्षादि-भेदाः पूर्वम् उदीरिताः  ॥ रुन्म्_१४।१४४ ॥  
या भावान्तर-सम्बन्धाज् जायन्ते विविधा भिदाः ।  
अपरा अपि भावानां ज्ञेयास् ताः प्रज्ञया बुधैः  ॥ रुन्म्_१४।१४५ ॥  
  
अथ अनुरागः-  
सदानुभूतम् अपि यः कुर्यान् नव-नवं प्रियम् ।  
रागो भवन् नव-नवः सोऽनुराग इतीर्यते  ॥ रुन्म्_१४।१४६ ॥  
  
यथा दान-केलि-कौमुद्याम् (२८)-  
प्रपन्नः पन्थानं हरिर् असकृद् अस्मन्-नयनयोर्  
अपूर्वोऽयं पूर्वं क्वचिद् अपि न दृष्टो मधुरिमा ।  
प्रतीकेऽप्य् एकस्य स्फुरति मुहुर् अङ्गस्य सखि या  
श्रियस् तस्याः पातुं लवम् अपि समर्था न दृग् इयम्  ॥ रुन्म्_१४।१४७ ॥  
  
यथा वा-  
कोऽयं कृष्ण इति व्युदस्यति धृति यस् तन्वि कर्णं विशन्  
रागान्धे किम् इदं सदैव भवती तस्योरसि क्रीडति ।  
हास्यं मा कुरु मोहिते त्वम् अधुना न्यस्तास्य हस्ते मया  
सत्यं सत्यम् असौ दृगङ्गनम् अगाद् अद्यैवअ विद्युन्-निभः  ॥ रुन्म्_१४।१४८ ॥  
  
परस्पर-वशीभावः प्रेम-वैचित्त्यकं तथा ।  
अप्राणिन्य् अपि जन्माप्तौ लालसा-भर उन्नतः ।  
विप्रलम्भेऽस्य विस्फूर्तिर् इत्य् आद्याः स्युर् इह क्रियाः  ॥ रुन्म्_१४।१४९ ॥  
  
अत्र परस्पर-वशीभावो, यथा-  
समारम्भं पारस्परिक-विजयाय प्रथन् नतो-  
रपूर्वा केयं वाम् अघदमन संरम्भ-लहरी ।  
मनो-हस्ती बन्धस् तव यद् अनया राग-निगडै-  
स्त्वअयाप्य् अस्याः प्रेमोत्सव-नव-गुणैश् चित्त-हरिणः  ॥ रुन्म्_१४।१५० ॥  
  
प्रेम-वैचित्त्य-सञ्ज्ञस् तु विप्रलम्भः स कथ्यते  ॥ रुन्म्_१४।१५१ ॥  
  
अप्राणिन्य् अपि जन्म-लालसा-भरो, यथा दान-केलि-कौमुद्याम् (१७)-  
तपस्यामह् क्षामोदरि वरयितुम् वेनुषु जनुर्  
वरेण्यम् मन्येथाः सखि तद् अखिलानां सुजनुषाम् ।  
तपह्-स्तोमेनोच्चैर् यद् इयम् उरर्ञ्कृत्य मुरली  
मुरारातेर् बिम्बाधर-मधुरिमानम् रसयति  ॥ रुन्म्_१४।१५२ ॥  
  
अथ विप्रलम्भे विस्फूर्तिर्, यथा-  
ब्रूयास् त्वं मथुराध्वनीन मथुरानाथं तम् इत्य् उच्चकैः  
सन्देशं व्रज-सुन्दरी कम् अपि ते काचिन् मया प्राहिणोत् ।  
तत्र क्ष्मापति-पत्तने यदि गतः स्वच्छन्द गच्छाधुना  
किं क्लिष्टाम् अपि विस्फुरन् दिशि दिशि क्लिश्नासि हा मे सखीम्  ॥ रुन्म्_१४।१५३ ॥  
अथ भावः-  
अनुरागः स्वसंवेद्य-दशां प्राप्य प्रकाशितः ।  
यावद्-आश्रय-वृत्तिश् चेद् भाव इत्य् अभिधीयते  ॥ रुन्म्_१४।१५४ ॥  
  
यथा-  
राधाया भवतश् च चित्त-जतुनी स्वेदैर् विलाप्य क्रमात्   
युञ्जन्न् अद्रि-निकुञ्ज-कुञ्जर-पते निर्धूत-भेद-भ्रमम् ।  
चित्राय स्वयम् अन्वरञ्जयद् इह ब्रह्माण्ड-हर्म्योदरे   
भूयोभिर् नव-राग-हिङ्गुल-भरैः शृङ्गार-कारुः कृती  ॥ रुन्म्_१४।१५५ ॥  
  
मुकुन्द-महिषी-वृन्दैर् अप्य् असाव् अतिदुर्लभः ।  
व्रज-देव्य् एक-संवेद्यो महाभावाख्ययोच्यते  ॥ रुन्म्_१४।१५६ ॥  
वरामृत-स्वरूप-श्रीः स्वं स्वरूपं मनो नयेत्  ॥ रुन्म्_१४।१५७ ॥  
स रूढश् चाधिरूढश् चेत्य् उच्यते द्विविधो बुधैः  ॥ रुन्म्_१४।१५८ ॥  
  
तत्र रूढः-  
उद्दीप्ता सात्त्विका यत्र स रूढ इति भण्यते  ॥ रुन्म्_१४।१५९ ॥  
  
निमेषासहतासन्न-जनता-हृद्-विलोडनम् ।  
कल्प-क्षणत्वं खिन्नत्वं तत्-सौख्येऽप्य् आर्ति-शङ्कया  ॥ रुन्म्_१४।१६१ ॥  
मोहाद्य्-अभावेऽप्य् आत्मादि-सर्व-विस्मरणं सदा ।  
क्षणस्य कल्पएत्याद्या यत्र योग-वियोगयोः  ॥ रुन्म्_१४।१६२ ॥  
  
तत्र निमेषासहता, यथा श्री-दशमे (१०।८२।३८)-  
गोप्यश् च कृष्णम् उपलभ्य चिराद् अभीष्टं  
यत्-प्रेक्षणे दृशिषु पक्ष्म-कृतं शपन्ति ।  
दृग्भिर् हृदी-कृतम् अलं परिरभ्य सर्वास्  
तद्-भावम् आपुर् अपि नित्य-युजां दुरापम्  ॥ रुन्म्_१४।१६३ ॥  
  
आसन्न-जनता-हृद्-विलोडनं, यथा-  
सख्यः प्रोक्ष्य कुरून् गुरु-क्षिति-भृताम् आघूर्णयन्ती शिरः  
स्वस्था विश्लथयन्त्य् अशेष-रमणीर् आप्लाव्य सर्वं जनम् ।  
गोपीनाम् अनुराग-सिन्धु-लहरी सत्यान्तरं विक्रमै-  
राक्रम्य स्तिमितां व्यधाद् अपि परां वैकुण्ठ-कण्ठ-श्रियम्  ॥ रुन्म्_१४।१६४ ॥  
  
कल्प-क्षणत्वम्, यथा-  
शरज्-ज्योत्स्नी रासे विधिर् अजनि-रूपापि निमिषा-  
दतिक्षुद्रा तासां यद् अजनि न तद् विस्मय-पदम् ।  
सुखोत्सेकारम्भे निमिष-लव-कल्पाम् इव दशां  
महा-कल्पाकल्पाप्य् अहह लभते काल-कलना  ॥ रुन्म्_१४।१६५ ॥  
  
तत्-सौख्येऽप्य् आर्ति-शङ्कया खिन्नत्वम्, यथा श्री-दशमे (१०।३१।१९)-  
यत् ते सुजात-चरणाम्बु-रुहं स्तनेषु;   
भीताः शनैः प्रिय दधीमहि कर्कशेषु   
तेनाटवीम् अटसि तद् व्यथते न किं स्वित्;   
कूर्पादिभिर् भ्रमति धीर् भवद्-आयुषां नः  ॥ रुन्म्_१४।१६६ ॥  
  
मोहाद्य्-अभावेऽपि सर्व-विस्मरणं, यथा एकादशे (११।१२।१२)-  
ता नाविदन् मय्य् अनुषङ्ग-बद्ध-  
धियः स्वम् आत्मानम् अदस् तथेदम्  
यथा समाधौ मुनयोऽब्धि-तोये  
नद्यः प्रविष्टा इव नाम-रूपे  ॥ रुन्म्_१४।१६७ ॥  
  
क्षण-कल्पता, यथा तत्रैव (११।१२।११)-  
तास् ताः क्षपाः प्रेष्ठ-तमेन नीता  
मयैव वृन्दावन-गोचरेण ।  
क्षणार्ध-वत् ताः पुनर् अङ्ग तासां  
हीना मया कल्प-समा बभूवुः  ॥ रुन्म्_१४।१६८ ॥  
  
आद्य-शब्दाद् इह प्रोक्ता कृष्णाविर्भाव-कारिता ।  
सम्भोग-भेदे विस्पष्टं सा पुरस्तात् प्रवक्ष्यते  ॥ रुन्म्_१४।१६९ ॥  
  
अथ अधिरूढः-  
रूढोक्तेभ्योऽनुभावेभ्यः काम् अप्य् आप्ता विशिष्टताम् ।  
यत्रानुभावा दृश्यन्ते सोऽधिरूढो निगद्यते  ॥ रुन्म्_१४।१७० ॥  
  
यथा शिव-वाक्यम्-  
लोकातीअतम् अजाण्ड-कोटिगम् अपि त्रैकालिकं यत् सुखं  
दुःखं चेति पृथग् यदि स्फुटम् उभे ते गच्छतः कुटताम् ।  
नैवाभास-तुलां शिवे तद् अपि तत् कुट-द्वयं राधिका-  
प्रेमोद्यत्-सुख-दुःख-सिन्धु-भवयोर् विन्देत बिन्द्वोर् अपि  ॥ रुन्म्_१४।१७१ ॥  
  
मोदनो मादनश् चासाव् अधिरूढो द्विधोच्यते  ॥ रुन्म्_१४।१७२ ॥  
  
तत्र मोदनः-  
मोदनः स द्वयोर् यत्र सात्त्विकोद्दीप्त-सौष्ठवम्  ॥ रुन्म्_१४।१७३ ॥  
  
यथा ललित-माधवे (८।९)-  
आतन्वन् कल-कण्ठ-नादम् अतुलं स्तम्भ-श्रियोज्जृम्भितो  
भूयिष्ठोच्छलद्-अङ्कुरः फलितवान् स्वेदाम्बु-मुक्ता-फलैः ।  
उद्यद्-बाष्प-मरन्द-भाग-विचलोऽप्य् उत्कम्पवान् विभ्रमै  
राधा-माधवयोर् विराजति चिराद् उल्लास-कल्प-द्रुमः  ॥ रुन्म्_१४।१७४ ॥  
  
हरेर् यत्र स-कान्तस्य विक्षोभ-भर-कारिता ।  
प्रेमोरु-सम्पद्-विख्यात-कान्तातिशयितादयः  ॥ रुन्म्_१४।१७५ ॥  
राधिका-यूथ एवासौ मोदनो न तु सर्वतः ।  
यः श्रीमान् ह्लादिनी-शक्तेः सुविलासः प्रियो वरः  ॥ रुन्म्_१४।१७६ ॥  
  
तत्र सकान्तस्य हरेः क्षोभ-भर-कारिता, यथा-  
हन्त स्तम्भ-करम्बिता भुवि कुरोर् भद्रा सरस्वत्य् अभू-  
द्बाष्पं भास्करजा मुमोच तरसा सत्याभ्रमन् नर्मदा ।  
भेजे भीष्म-सुता च वर्ण-विकृतिं गाम्भीर्य-भाग् अप्य् असौ  
कृष्णोदन्वति राधिकाद्भुत-नदी-प्रेमोर्मिभिः संवृते  ॥ रुन्म्_१४।१७७ ॥  
  
प्रेमोरु-सम्पद्वती-वृन्दातिशयित्वं, यथा-  
अद्वैताद् गिरिजां हरार्ध-वपुषं सख्यात् प्रियोरः-स्थितां  
लक्ष्मीम् अच्युत-चित्त-भृङ्ग-नलिनीं सत्यां च सौभाग्यतः ।  
माधुर्यान् मधुरेश-जीवित-सखीं चन्द्रावलीं च क्षिपन्  
पश्यारुद्ध हरिं प्रसार्य लहरीं राधानुरागाम्बुधिः  ॥ रुन्म्_१४।१७८ ॥  
  
मोदनोऽयं प्रविश्लेष-दशायां मोहनो भवेत् ।  
यस्मिन् विरह-वैवश्यात् सूद्दीप्ता एव सात्त्विकाः  ॥ रुन्म्_१४।१७९ ॥  
  
यथा-  
उद्यद्-वेपथु-वाद्यमान-दशना कण्ठ-स्थलान्तर् लुठ-  
ज्जल्पा गोकुल-मण्डलं विदधती बाष्पैर् नदी-मातृकम् ।  
राधा कण्टकितेन कण्टकि-फलं गात्रेण धिक्-कुर्वती  
चित्रं तद्-घन-राग-राशिभिर् अपि श्वेती-कृता वर्तते  ॥ रुन्म्_१४।१८० ॥  
  
अत्रानुभावा गोविन्द कान्ता-श्लिष्टेऽपि मूर्च्छना ।  
असह्य-दुःख-स्वीकाराद् अपि तत्-सुख-कामता  ॥ रुन्म्_१४।१८१ ॥  
ब्रह्माण्ड-क्षोभ-कारित्वं तिरश्चाम् अपि रोदनम् ।  
स्व-भूतैर् अपि तत्-सङ्ग-तृष्णा मृत्यु-प्रतिश्रवात् ।  
दिव्योन्मादादयोऽप्य् अन्ये विद्वद्भिर् अनुकीर्तिताः  ॥ रुन्म्_१४।१८२ ॥  
प्रायो वृन्दावनेश्वर्यां मोहनोऽयम् उदञ्चति ।  
सम्यग्-विलक्षणं यस्य कार्यं सञ्चारि-मोहतः  ॥ रुन्म्_१४।१८३ ॥  
  
तत्र कान्ताश्लिष्टेऽपि हरौ मूर्च्छा-कारित्वं, यथा पद्यावल्याम् (३७१)-  
रत्न-च्छाया-च्छुरित-जलधौ मन्दिरे द्वारकाया  
रुक्मिण्यापि प्रबल-पुलकोद्भेदम् आलिङ्गितस्य ।  
विश्वं पायान् मसृण-यमुना-तीर-वानीर-कुञ्जे  
राधा-केली-परिमल-भर-ध्यान-मूर्च्छा मुरारेः  ॥ रुन्म्_१४।१८४ ॥  
  
असह्य-दुःख-स्वीकारात् तत्-सुख-कामता-  
स्यान् नः सौख्यं यद् अपि बलवद् गोष्ठम् आप्ते मुकुन्दे  
यद्य् अल्पापि क्षतिर् उदयते तस्य मागात् कदापि ।  
अप्राप्तेऽस्मिन् यद् अपि नगराद् आर्तिर् उग्रा भवेन् नः   
सौख्यं तस्य स्फुरति हृदि चेत् तत्र वासं करोतु  ॥ रुन्म्_१४।१८५ ॥  
  
ब्रह्माण्ड-क्षोभ-कारित्वं, यथा-  
नारं चुक्रोश चक्रं फणि-कुलम् अभवद् व्याकुलं स्वेदम् ऊहे  
वृन्दं वृन्दारकाणां प्रचुर-मुदम् अमुचन्न् अश्रु वैकुण्ठ-भाजः ।  
राधायाश् चित्रम् ईश भ्रमति दिशि दिशि प्रेम-निःश्वास-धूमे  
पूर्णानन्देऽप्य् उषित्वा बहिर् इदम् अबहिश् चार्तम् आसीद् अजाण्डम्  ॥ रुन्म्_१४।१८६ ॥  
  
यथा वा-  
और्व-स्तोमात् कटुर् अपि कथं दुर्बलेनोरसा मे  
तापः प्रौढो हरि-विरहजः सह्यते तन् न जाने ।  
निष्क्रान्ता चेद् भवति हृदयाद् यस्य धूम-च्छटापि   
ब्रह्माण्डानां सखि कुलम् अपि ज्वालया जाज्वलीति  ॥ रुन्म्_१४।१८७ ॥  
  
तिरश्चाम् अपि रोदनम्, यथा पद्यावल्याम् (३७३)-  
याते द्वारवती-पुरं मुररिपौ तद्-वस्त्र-संव्यानया  
कालिन्दी-तट-कुञ्ज-वञ्जुल-लताम् आलाम्ब्य सोत्कण्ठया ।  
उद्गीतं गुरु-बाष्प-गद्गद-गलत्-तारस्वरं राधया  
येनान्तर्जलचारिभिर् जलचरैर् अप्य् उत्कम् उत्कूजितम्  ॥ रुन्म्_१४।१८८ ॥  
  
मृत्यु-स्वीकारात् स्वभूतैर् अपि तत्-सङ्ग-तृष्णा, यथा तत्रैव (३३६)-  
पञ्चत्वं तनुर् एतु भूत-निवहाउ स्वांशे विशन्तु स्फुटं  
धातारं प्रणिपत्य हन्त शिरसा तत्रापि याचे वरम् ।  
तद्-वापीषु पयस् तदीय-मुकुरे ज्योतिस् तदीयाङ्गन-  
व्योम्नि व्योम तदीय-वर्त्मनि धरा  तत्-ताल-वृन्तेऽनिलः  ॥ रुन्म्_१४।१८९ ॥  
  
अथ दिव्योन्मादः-  
एतस्य मोहनाख्यस्य  गतिं कामप्य् उपेयुषः ।  
भ्रमाभा कापि वैचित्री दिव्योन्माद इतीर्यते  ॥ रुन्म्_१४।१९० ॥  
उद्घूर्णा-चित्र-जल्पाद्यास् तद्-भेदा बहवो मताः  ॥ रुन्म्_१४।१९१ ॥  
  
तत्र उद्घूर्णा-  
स्याद् विलक्षणम् उद्घूर्णा नाना-वैवश्य-चेष्टितम्  ॥ रुन्म्_१४।१९२ ॥  
  
यथा-  
शय्यां कुञ्ज-गृहे क्वचिद् वितनुते सा वास-सज्जायिता  
नीलाभ्रं धृत-खण्डिता व्यवहृतिश् चण्डी क्वचित् तर्जति ।  
आघूर्णत्यभिसार-सम्भ्रमवती ध्वान्ते क्वचिद् दारुणे  
राधा ते विरहोद्भ्रम-प्रमथिता धत्ते न कां वा दशाम्  ॥ रुन्म्_१४।१९३ ॥  
  
मथुरा-नगरं कृष्णे लब्धे ललित-माधवे ।  
उद्घूर्णेयं तृतीयाङ्के राधायाः स्फुटम् ईरिता  ॥ रुन्म्_१४।१९४ ॥  
  
अथ चित्र-जल्पः-  
प्रेष्ठस्य सुहृदालोके गूढ-रोषाभिजृम्भितः ।  
भूरि-भाव-मयो जल्पो यस् तीव्रोत्कण्ठितान्तिमः  ॥ रुन्म्_१४।१९५ ॥  
चित्र-जल्पो दशाङ्गोऽयं प्रजल्पः परिजल्पितम् ।  
विजल्पोज्जल्प-सञ्जल्पा अवजल्पोऽभिजल्पितम् ।  
आजल्पः प्रतिजल्पश् च सुजल्पश् चेति कीर्तिताः  ॥ रुन्म्_१४।१९६ ॥  
एष भ्रमर-गीताख्यो दशमे प्रकटीकृतः  ॥ रुन्म्_१४।१९७ ॥  
असङ्ख्य-भाव-वैचित्री चमत्कृति-सुदुस्तरः ।  
अपि चेच् चित्रजल्पोऽयं मनाक् तद् अपि कथ्यते  ॥ रुन्म्_१४।१९८ ॥  
  
तत्र प्रजल्पः-  
असूयेर्ष्या-मद-युजा योऽवधीरण-मुद्रया ।  
प्रियस्याकौशलोद्गारः प्रजल्पः स तु कीर्त्यते  ॥ रुन्म्_१४।१९९ ॥  
  
यथा (१०।४७।१२)-  
मधुप कितव-बन्धो मा स्पृशाङ्घ्रिं सपत्न्याः  
कुच-विलुलित-माला-कुङ्कुम-श्मश्रुभिर् नः ।  
वहतु मधु-पतिस् तन्-मानिनीनां प्रसादं  
यदु-सदसि विडम्ब्यं यस्य दूतस् त्वम् ईदृक्  ॥ रुन्म्_१४।२०० ॥  
  
अथ परिजल्पितम्-  
प्रभोर् निर्दयता-शाठ्य-चापलाद्य्-उपपादनात् ।  
स्व-विचक्षणता-व्यक्तिर् भङ्ग्या स्यात् परिजल्पितम्  ॥ रुन्म्_१४।२०१ ॥  
  
यथा (१०।४७।१३)-  
सकृद् अधर-सुधां स्वां मोहिनीं पाययित्वा  
सुमनस इव सद्यस् तत्यजेऽस्मान् भवादृक् ।  
परिचरति कथं तत्-पाद-पद्मं नु पद्मा  
ह्य् अपि बत हृत-चेता ह्य् उत्तमः-श्लोक-जल्पैः  ॥ रुन्म्_१४।२०२ ॥  
  
अथ विजल्पः-  
व्यक्तयासूयया गूढ-मान-मुद्रान्तरालया ।  
अघद्विषि कटाक्षोक्तिर् विजल्पो विदुषां मतः  ॥ रुन्म्_१४।२०३ ॥  
  
यथा (१०।४७।१४)-  
किम् इह बहु षडङ्घ्रे गायसि त्वं यदूनाम्  
अधिपतिम् अगृहाणाम् अग्रतो नः पुराणम् ।  
विजय-सख-सखीनां गीयतां तत्-प्रसङ्गः  
क्षपित-कुच-रुजस् ते कल्पयन्तीष्टम् इष्टाः  ॥ रुन्म्_१४।२०४ ॥  
  
अथ उज्जल्पः-  
हरेः कुहकताख्यानं गर्व-गर्भितयेर्ष्यया ।  
सासूयश् च तद्-आक्षेपो धीरैर् उज्जल्प ईर्यते  ॥ रुन्म्_१४।२०५ ॥  
  
यथा (१०।४७।१५)-  
दिवि भुवि च रसायां काः स्त्रियस् तद्-दुरापाः  
कपट-रुचिर-हास-भ्रू-विजृम्भस्य याः स्युः ।  
चरण-रज उपास्ते यस्य भूतिर् वयं का  
अपि च कृपण-पक्षे ह्य् उत्तमः-श्लोक-शब्दः  ॥ रुन्म्_१४।२०६ ॥  
  
अथ सञ्जल्पः-  
सोल्लुण्ठया गहनया कयाप्य् आक्षेप-मुद्रया ।  
तस्याकृतज्ञताद्य्-उक्तिः सञ्जल्पः कथितो बुधैः  ॥ रुन्म्_१४।२०७ ॥  
  
यथा (१०।४७।१६)-  
विसृज शिरसि पादं वेद्म्य् अहं चाटु-कारैर्  
अनुनय-विदुषस् तेऽभ्येत्य दौत्यैर् मुकुन्दात् ।  
स्व-कृत इह विसृष्टापत्य-पत्य्-अन्य-लोका  
व्यसृजद् अकृत-चेताः किं नु सन्धेयम् अस्मिन्  ॥ रुन्म्_१४।२०८ ॥  
  
अथ अवजल्पः-  
हरौ काठिन्य-कामित्व-धौर्त्याद् आसक्त्य-योग्यता ।  
यत्र सेर्ष्यं भियेवोक्ता सोऽवजल्पः सतां मतः  ॥ रुन्म्_१४।२०९ ॥  
  
यथा (१०।४७।१७)--  
मृगयुर् इव कपीन्द्रं विव्यधे लुब्ध-धर्मा  
स्त्रियम् अकृत विरूपां स्त्री-जितः काम-यानाम् ।  
बलिम् अपि बलिम् अत्त्वावेष्टयद् ध्वाङ्क्ष-वद् यस्  
तद् अलम् असित-सख्यैर् दुस्त्यजस् तत्-कथार्थः  ॥ रुन्म्_१४।२१० ॥  
अथ अभिजल्पितम्-  
भङ्ग्या त्यागौचिती तस्य खगानाम् अपि खेदनात् ।  
यत्र सानुशयं प्रोक्ता तद् भवेद् अभिजल्पितम्  ॥ रुन्म्_१४।२११ ॥  
  
यथा (१०।४७।१८)--  
यद्-अनुचरित-लीला-कर्ण-पीयूष-विप्रुट्-  
सकृद्-अदन-विधूत-द्वन्द्व-धर्मा विनष्टाः ।  
सपदि गृह-कुटुम्बं दीनम् उत्सृज्य दीना  
बहव इह विहङ्गा भिक्षु-चर्यां चरन्ति  ॥ रुन्म्_१४।२१२ ॥  
  
अथ आजल्पः-  
जैह्म्यं तस्यार्तिदत्वं च निर्वेदाद् यत्र कीर्तितम् ।  
भङ्यान्य-सुखदत्वं च स आजल्प उदीरितः  ॥ रुन्म्_१४।२१३ ॥  
यथा (१०।४७।१९)--  
वयम् ऋतम् इव जिह्म-व्याहृतं श्रद्दधानाः  
कुलिक-रुतम् इवाज्ञाः कृष्ण-वध्वो हरिण्यः  
ददृशुर् असकृद् एतत् तन्-नख-स्पर्श-तीव्र-  
स्मर-रुज उपमन्त्रिन् भण्यताम् अन्य-वार्ता  ॥ रुन्म्_१४।२१४ ॥  
  
अथ प्रतिजल्पः-  
दुस्त्यज-द्वन्द्व-भावेऽस्मिन् प्राप्तिर् नार्हेत्य् अनुद्धतम् ।  
दूत-सम्माननेनोक्तं यत्र स प्रतिजल्पकः  ॥ रुन्म्_१४।२१५ ॥  
  
यथा (१०।४७।२०)--  
प्रिय-सख पुनर् आगाः प्रेयसा प्रेषितः किं  
वरय किम् अनुरुन्धे माननीयोऽसि मेऽङ्ग ।  
नयसि कथम् इहास्मान् दुस्त्यज-द्वन्द्व-पार्श्वं  
सततम् उरसि सौम्य श्रीर् वधूः साकम् आस्ते  ॥ रुन्म्_१४।२१६ ॥  
  
अथ सुजल्पः-  
यत्रार्जवात् स-गाम्भीर्यं स-दैन्यं सह-चापलम् ।  
सोत्कण्ठं च हरिः पृष्टः स सुजल्पो निगद्यते  ॥ रुन्म्_१४।२१७ ॥  
  
यथा (१०।४७।२१)--  
अपि बत मधु-पुर्याम् आर्य-पुत्रोऽधुनास्ते  
स्मरति स पितृ-गेहान् सौम्य बन्धूंश् च गोपान् ।  
क्वचिद् अपि स कथां नः किङ्करीणां गृणीते  
भुजम् अगुरु-सुगन्धं मूर्ध्न्य् अधास्यत् कदा नु  ॥ रुन्म्_१४।२१८ ॥  
  
अथ मादनः-  
सर्व-भावोद्गमोल्लासी मादनोऽयं परात् परः ।  
राजते ह्लादिनी-सारो राधायाम् एव यः सदा  ॥ रुन्म्_१४।२१९ ॥  
  
यथा-  
आसृष्टेर् अक्षयिष्णुं हृदय-विधु-मणि-द्रावणं वक्रिमाणं  
पूर्णत्वेऽप्य् उद्वहन्तं निज-रुचि-घटया साध्वसं ध्वंसयन्तम् ।  
तन्वानं शं प्रदोषे धृत-नव-नवता-सम्पदं मादनत्वा-  
दद्वैतं नौमि राधा-दनुज-विजयिनोर् अद्भुतं भाव-चन्द्रम्   
॥ रुन्म्_१४।२२० ॥  
  
अत्रेर्ष्याया अयोग्येऽपि प्रबलेर्ष्या-विधायिता ।  
सदा-भोगेऽपि तद्-गन्ध-मात्राधार-स्तवादयः  ॥ रुन्म्_१४।२२१ ॥  
  
अथ अयोग्येऽपीर्ष्या, यथा दान-केलि-कौमुद्याम् (९२)-  
विशुद्धाभिः सार्धं व्रज-हरिण-नेत्राभिर् अनिशं  
त्वम् अद्धा विद्वेषं किम् इति वनमाले रचयसि ।  
तृणीकुर्वत्य् अस्मान् वपुर् अघरिपोर् आशिखम् इदं  
परिष्वज्यापाद महति हृदये या विहरसि  ॥ रुन्म्_१४।२२२ ॥  
  
सदा-भोगेऽपि तद्-गन्ध-मात्राधार-स्तुतिर्, यथा श्री-दशमे (१०।२१।१७)-  
पूर्णाः पुलिन्द्य उरुगायपदाब्जराग-   
श्रीकुङ्कुमेन दयितास्तनमण्डितेन ।  
तद्दर्शनस्मररुजस् तृणरूषितेन   
लिम्पन्त्य आननकुचेषु जुहुस् तदाधिम्  ॥ रुन्म्_१४।२२३ ॥  
  
यथा वा-  
दुष्करं कतर-दालि मालती  
कोमलेयम् अकरोत् तपः पुरा ।  
हन्त गोष्ठ-पति-नन्दनोपमं  
या तमालम् अमलोपगूहते  ॥ रुन्म्_१४।२२४ ॥  
  
योग एव भवेद् एष विचित्रः कोऽपि मादनः ।  
यद्-विलासा विराजन्ते नित्य-लीलाः सहस्रधा  ॥ रुन्म्_१४।२२५ ॥  
मादनस्य गतिः सुष्ठु मदनस्येव दुर्गमा ।  
न निर्वक्तुं भवेच् छक्या तेनासौ मुनिनाप्य् अलम्  ॥ रुन्म्_१४।२२६ ॥  
  
किं च-  
रागानुरागताम् आदौ स्नेहः प्राप्यैव सत्वरम् ।  
मानत्वं प्रणयत्वं च क्वचित् पश्चात् प्रपद्यते  ॥ रुन्म्_१४।२२७ ॥  
अतएवात्र शास्त्रेषु श्रूयते राधिकादिषु ।  
पूर्व-राग-प्रसङ्गेऽपि प्रकटं राग-लक्षणम्  ॥ रुन्म्_१४।२२८ ॥  
स्फुरन्ति व्रज-देवीषु परा भाव-भिदाश् च याः ।  
तास् तर्काय्गोचरत्या न सम्यग् इह वर्णिताः  ॥ रुन्म्_१४।२२९ ॥  
साधारण्यां रताव् एव धूमायिततया मताः ।  
ज्वलितास् तु रति-प्रेम्णोर् दीप्ताः स्नेहादि-पञ्चसु ।  
रूढे भावे तथोद्दीप्ताः सुदीप्ता मोहनादिषु  ॥ रुन्म्_१४।२३० ॥  
इयं प्रायिकता किन्तु श्रेष्ठ-मध्यादि-भारतः ।  
देश-काल-जनादीनां क्वाप्य् एषां स्याद् विपर्ययम्  ॥ रुन्म्_१४।२३१ ॥  
आद्या प्रेमान्तिमां तत्रानुरागान्तां समञ्जसा ।  
रतिर् भावान्तिमां सीमां समर्थैव प्रपद्यन्ते  ॥ रुन्म्_१४।२३२ ॥  
रतिर् नर्म-वयस्यानाम् अनुरागान्तिमां स्थितिम् ।  
तेष्व् एव सुबलादीनां भावान्ताम् एव गच्छति  ॥ रुन्म्_१४।२३३ ॥  
  
इति श्री-श्री-उज्ज्वल-नीलमणौ   
स्थायि-भाव-प्रकरणम्   
॥१४॥  

(१५)  
अथ शृङ्गार-भेद-प्रकरणम्  
  
स विप्रलम्भः सम्भोग इति द्वेधोज्ज्वलो मतः  ॥ रुन्म्_१५।१ ॥  
तत्र विप्रलम्भः-  
  
यूनोर् अयुक्तयोर् भावो युक्तयोर् वा तयोर् मिथः ।  
अभीष्टालिङ्गनादीनाम् अनवाप्तौ प्रकृष्यते ।  
स विप्रलम्भो विज्ञेयः सम्भोगोन्नति-कारकः  ॥ रुन्म्_१५।२ ॥  
  
तथा चोक्तम्--  
न विना विप्रलम्भेन सम्भोगः पुष्टिम् अश्नुते ।  
काषायिते हि वस्त्रादौ भूयान् एवाभिवर्धते  ॥ रुन्म्_१५।३ ॥  
  
पूर्व-रागस् तथा मानः प्रेम-वैचित्त्यम् इत्य् अपि ।  
प्रवासश् चेति कथितो विप्रलम्भश् चतुर्-विधः  ॥ रुन्म्_१५।४ ॥  
  
तत्र पूर्व-रागः-  
  
रतिर् या सङ्गमात् पूर्वं दर्शन-श्रवणादि-जा ।  
तयोर् उन्मीलति प्राज्ञैः पूर्व-रागः स उच्यते  ॥ रुन्म्_१५।५ ॥  
  
तत्र दर्शनात्-  
साक्षात् कृष्णस्य चित्रे च स्यात् स्वप्नादौ च दर्शनम्  ॥ रुन्म्_१५।६ ॥  
  
तत्र साक्षात्, यथा पद्यावल्याम् (१५९)-  
इन्दीवरोदर-सहोदर-मेदुर-श्री-र्  
वासो द्रवत्-कनक-वृन्द-निभं दधानः ।  
आमुक्त-मौक्तिक-मनोहर-हार-वक्षाः  
कोऽयं युवा जगद्-अनङ्ग-मयं करोति  ॥ रुन्म्_१५।७ ॥  
  
चित्रे, यथा विदग्ध-माधवे (२।२३)-  
शिशिरय दृशौ दृष्ट्वा दिव्यं किशोरम् इतीक्षितः  
परिजल्पन-गिरां विश्रम्भात् त्वं विलास-फलाङ्कितः ।  
शिव शिव कथं जानीमस् त्वाम् अवक्र-धियो वयं  
निविड-बडवा-वह्नि-ज्वाला-कलाप-विकासिनम्  ॥ रुन्म्_१५।८ ॥  
  
स्वप्ने, यथा-  
स्वप्ने दृष्ट्वा सहचरि सरित्-कासरी श्याम-नीरा  
तीरे तस्याः क्वणित-मधुपा माधवई-कुञ्ज-शाला ।  
तस्यां कान्तं कपिश-जघनो ध्वान्त-राशिः शरीरी  
चित्रं चन्द्रावलिम् अपि स मां पातुम् इच्छन्न् अरौत्सीत्  ॥ रुन्म्_१५।९ ॥  
  
अथ श्रवणम्-  
वन्दि-दूती-सखी-वक्त्राद् गीतादेश् च श्रुतिर् भवेत्  ॥ रुन्म्_१५।१० ॥  
ततो वन्दि-वक्त्रात्, यथा-  
पठति मगध-राज-निर्जयार्थां  
सखि विरुदावलिम् अत्र वन्दिवर्ये ।  
वद कथम् इव लक्ष्मणे तनुते  
पुलक-कुलेन विलक्षणा किलासीत्  ॥ रुन्म्_१५।११ ॥  
  
दूती-वक्त्रात्, यथा-  
आविष्कृते तव मुकुन्द मया प्रसङ्गे  
तारावली पुलकिताङ्ग-लता नताक्षी ।  
शुश्रूषुर् अप्य् अलघु-गद्गद-रुद्ध-कण्ठी  
प्रष्टुं तवाक्षमत सा न कथा-विशेषम्  ॥ रुन्म्_१५।१२ ॥  
  
सखी-वक्त्रात्, यथा-  
यावद् उन्मद-चकोर-लोचना  
मन्-मुखात् तव कथाम् उपाशृणोत् ।  
तावद् अञ्चति दिनं दिनं सखी  
कृष्ण शारद् अनदीर्य तानवम्  ॥ रुन्म्_१५।१३ ॥  
  
गीतात्, यथा-  
नयने प्रणयन्न् उदश्रुणी  
मम सद्यः सदसि क्षितीशितुः ।  
उपवीणयति प्रवीण-धीः  
कम् उदश्रुः सखि वैणिको मुनिः  ॥ रुन्म्_१५।१४ ॥  
  
पुरोक्ता येऽभियोगाद्या हेतवो रति-जन्मनि ।  
अत्र ते पूर्व-रागेऽपि ज्ञेया धीरैर् यथोचितम्  ॥ रुन्म्_१५।१५ ॥  
अपि माधव-रागस्य प्राथम्ये सम्भवत्य् अपि ।  
आदौ रागे मृगाक्षीणां प्रोक्ते स्याच् चारुताधिका  ॥ रुन्म्_१५।१६ ॥  
अत्र सञ्चारिणो व्याधिः शङ्कासूया श्रमः क्लमः ।  
निर्वेदौत्सुक्य-दैन्यानि चिन्ता-निद्रा-प्रबोधनम्  ॥ रुन्म्_१५।१७ ॥  
विषादो जडतोन्मदो मोह-मृत्य्-आदयः स्मृताः ।  
प्रौढः समञ्जसः साधारणश् चेति स तु त्रिधा  ॥ रुन्म्_१५।१८ ॥  
  
तत्र प्रौढः-  
समर्थअ-रति-रूपस् तु प्रौढ इत्य् अभिधीयते ।  
लालसादिर् इह प्रौढे मरणान्ता दशा भवेत् ।  
तत्-तत्-सञ्चारि-भावानाम् उत्कटत्वाद् अनेकधा  ॥ रुन्म्_१५।१९ ॥  
तथापि प्राक्तनैर् अस्य दशावस्था समासतः ।  
प्रोक्तास् तद्-अनुरोधेन तासां लक्षणम् उच्यते  ॥ रुन्म्_१५।२० ॥  
लालसोद्वेग-जागर्यास् तानवं जडिमात्र तु ।  
वैयग्र्यं व्याधिर् उन्मादो मोहो मृत्युर् दशा दश  ॥ रुन्म्_१५।२१ ॥  
प्रौढत्वात् पूर्व-रागस्य प्रौढाः सर्वा दशा अपि  ॥ रुन्म्_१५।२२ ॥  
  
तत्र लालसः-  
अभीष्ट-लिप्सया गाढ-गृध्नुता लालसो मतः ।  
अत्रौत्सुक्यं चपलता घूर्णाश्वासादयस् तथा  ॥ रुन्म्_१५।२३ ॥  
यथा-  
त्वम् अवसितान् निष्क्रामन्ती पुनः प्रविशन्त्य् असौ  
झटिति घटिकामध्ये वाराञ्छतं व्रज-सीमनि ।  
अगणित-गुरु-त्रासा श्वासान् विमुच्य विमुच्य किं   
क्षिपसि बहुशो नीपारण्ये किशोरि दृशोर् द्वयम्  ॥ रुन्म्_१५।२४ ॥  
  
यथा वा विदग्ध-माधवे (३।२४)-  
दूराद् अप्य् अनुषङ्गतः श्रुतिम् इते त्वन्-नाम-धेयाक्षरे  
सोन्मादं मदिरेक्षणा विरुवती धत्ते मुहुर् वेपथुम् ।  
आः किं वा कथनीयम् अन्यद्-असिते दैवाद् वराम्भोधरे  
दृष्टे तं परिरब्धुम् उत्सुक-मतिः पक्ष-द्वयीम् इच्छति  ॥ रुन्म्_१५।२५ ॥  
  
अथ उद्वेगः-  
उद्वेगो मनसः कम्पस् तत्र निःश्वास-चापले ।  
स्तम्भश् चिन्ताश्रु-वैवर्ण्य-स्वेदादय उदीरिताः  ॥ रुन्म्_१५।२६ ॥  
  
यथा विदग्ध-माधवे (२।२)-  
चिन्ता-सन्ततिर् अद्य कृन्तति सखि स्वान्तस्य किं ते धृतिं  
किंवा सिञ्चति ताम्रम् अम्बरम् अति-स्वेदाम्भसां डम्बरः ।  
कम्पश् चम्पक-गौरि लुम्पति वपुः-स्थैर्यं कथं वा बलात्  
तथ्यं ब्रूहि न मङ्गला परिजने सङ्गोपनाङ्गीकृतिः  ॥ रुन्म्_१५।२७ ॥  
  
अथ जागर्या-  
निद्राक्षयस् तु जागर्या स्तम्भ-शोष-गदादिकृत्  ॥ रुन्म्_१५।२८ ॥  
  
यथा-  
श्यामं कञ्चन काञ्चनोज्ज्वल-पटं सन्दर्श्य निद्रा क्षणं  
माम् आजन्म सखी विमुच्य चलिता रुष्टेव नावर्तते ।  
चिन्तां प्रोह्य सखि प्रपञ्चय मतिं तस्यास् त्वम् आवर्तने  
नान्यः स्वाप्निक-तस्करोपहरणे शक्तो जनस् तां विना  ॥ रुन्म्_१५।२९ ॥  
  
अथ तानवम्-  
तानवं कृशता गात्रे दौर्बल्य-भ्रमणादि-कृत्  ॥ रुन्म्_१५।३० ॥  
  
यथा-  
च्युते वलय-सञ्चये प्रबल-रिक्तता-दूषण-  
व्ययाय निहितोर्मिकावलिर् अपि स्खलत्य् अञ्जसा ।  
निशम्य मुरली-कलं सखि सकृद् विशाखे तनु-  
स्तवासित-चतुर्दशी-शशिकला कृशत्वं ययौ  ॥ रुन्म्_१५।३१ ॥  
  
कैश्चित् तु तानव-स्थाने विलापः परिपठ्यते  ॥ रुन्म्_१५।३२ ॥  
  
यथा-  
अत्रासीन् नवनीप-भूरुह-तटे कुर्वन् विहारं हरि-  
श्चक्रे ताण्डवम् अत्र मित्र-सहितश् चण्डांशुजा-रोधसि ।  
पश्यन्ती लतिकान्तरे क्षणम् अहं व्यग्रा निलीय स्थितं  
सख्यः किं कथयामि दग्ध-विधिना क्षिप्तास्मि दावोपरि  ॥ रुन्म्_१५।३३ ॥  
  
अथ जडिमा-  
इष्टानिष्टा-परिज्ञानं यत्र प्रश्नेष्व् अनुत्तरम् ।  
दर्शन-श्रवणाभावो जडिमा सोऽभिधीयते ।  
अत्राकाण्डेऽपि हुङ्कार-स्तम्भ-श्वास-भ्रमादयः  ॥ रुन्म्_१५।३४ ॥  
  
यथा-  
अकाण्डे हुङ्कारं रचयसि शृणोषि प्रिय-सखी-  
कुलानां नालापं दृतिर् इव मुहुर् निःश्वसिषि च ।  
ततः शङ्के पङ्केरुह-मुखि ययौ वैणव-कला-  
मधुली ते पालि श्रुति-चषकयोः प्राघूणिकताम्  ॥ रुन्म्_१५।३५ ॥  
  
अथ वैयाग्र्यम्-  
वैयाग्र्यं भाव-गाम्भीर्य-विक्षोभासहतोच्यते ।  
तत्राविवेक-निर्वेद-खेदासूयादयो मताः  ॥ रुन्म्_१५।३६ ॥  
यथा विदग्ध-माधवे (२।१७)-  
प्रत्याहृत्य मुनिः क्षणं विषयतो यस्मिन् मनो धित्सते  
बालासौ विषयेषु धित्सति ततः प्रत्याहरन्ती मनः ।  
यस्य स्फूर्ति-लवाय हन्त हृदये योगी सुमुत्कण्ठते   
मुग्धेयं किल तस्य पश्य हृदयान् निष्क्रान्तिम् आकाङ्क्षति  ॥ रुन्म्_१५।३७ ॥  
  
अथ व्याधिः-  
अभीष्टालाभतो व्याधिः पाण्डिमोत्ताप-लक्षणः ।  
अत्र शीत-स्पृहा-मोह-निःश्वास-पतनादयः  ॥ रुन्म्_१५।३८ ॥  
  
यथा-  
दव-दमनतया निशम्य भद्रा  
मदन-दव-ज्वलिता दधे हृदि त्वाम् ।  
द्विगुणित-दवथु-व्यथा-विदग्धा  
मुरहर भस्ममयीव पाण्डुरासीत्  ॥ रुन्म्_१५।३९ ॥  
  
अथ उन्मादः-  
सर्वावस्थासु सर्वत्र तन्-मनस्कतया सदा ।  
अतस्मिंस् तु तद् इति भ्रान्तिर् उन्माद इति कीर्त्यते ।  
अत्रेष्ट-द्वेष-निःश्वास-निमेष-विरहादयः  ॥ रुन्म्_१५।४० ॥  
  
यथा विदग्ध-माधवे (२।३)-  
वितन्वानस् तन्वा मरकत-रुचीनां रुचिवतां  
पटान् निष्क्रान्तोऽभूद् धृत-शिखण्डो नव-युवा ।  
भ्रुवं तेन क्षिप्त्वा किम् अपि हसतोन्मादित-मतेः  
शशी वृत्तो वह्निः परम् अहह वह्निर् मम शशी  ॥ रुन्म्_१५।४१ ॥  
  
अथ मोहः-  
मोहो विचित्तता प्रोक्तो नैश्चल्य-पतनादि-कृत्  ॥ रुन्म्_१५।४२ ॥  
  
यथा-  
नासाश्वास-पराङ्मुखी विघटिते दृष्टी स्नुषायाः कथं  
हा धिक् कृष्ण-तिलान् ममार्पय करे कुर्याम् अपामार्जनम् ।  
इत्य् आरोहति कर्णयोः परिसरं कृष्णेति कर्ण-द्वये  
कम्पेनाच्युत तत्र सूत्रितवती त्वाम् एव हेतुं सखी  ॥ रुन्म्_१५।४३ ॥  
अथ मृत्युः-  
तैस् तैः कृतैः प्रतीकारैर् यदि न स्यात् समागमः ।  
कन्दर्प-बाण-कदनात् तत्र स्यान् मरणोद्यमः  ॥ रुन्म्_१५।४४ ॥  
तत्र स्वप्रिय-वस्तूनां वयस्यासु समर्पणम् ।  
भृङ्ग-मन्दानिल-ज्योत्स्ना-कदम्बानुभवादयः  ॥ रुन्म्_१५।४५ ॥  
  
यथा-  
राधा रोधसि रोपितां मुकुलिनीम् आलिङ्ग्य मल्-लीलतां  
हारं हीरमयं समर्प्य ललिता-हस्ते प्रशस्त-श्रियम् ।  
मूर्च्छाम् आप्नुवती प्रविश्य मधुपैर् गीतां कदम्बाटवीं  
नाम व्याहरता हरेः प्रिय-सखी-वृन्देन सन्धुक्षिता  ॥ रुन्म्_१५।४६ ॥  
  
यथा वा विदग्ध-माधवे (२।४७)-  
अकारुण्यः कृष्णो यदि मयि तवागः कथम् इदं  
मुधा मा रोदीर् मे कुरु परम् इमाम् उत्तर-कृतिम् ।  
तमालस्य स्कन्धे विनिहित-भुज-वल्लरिर् इयं  
यथा वृन्दारण्ये चिरम् अविचला तिष्ठति तनुः  ॥ रुन्म्_१५।४७ ॥  
  
अथ समञ्जसः-  
भवेत् समञ्जस-रति-स्वरूपोऽयं समञ्जसः  ॥ रुन्म्_१५।४८ ॥  
अत्राभिलाष-चिन्ता-स्मृति-गुण-सङ्कीर्तनोद्वेगाः ।  
सविलापा उन्माद-व्याधि-जडता मृतिश् च ताः क्रमशः  ॥ रुन्म्_१५।४९ ॥  
  
तत्र अभिलाषः-  
व्यवसायोऽभिलाषः स्यात् प्रिय-सङ्गम् अलिप्सया ।  
स्वमण्डनान्तिक-प्राप्ति-राग-प्रकटनादि-कृत्  ॥ रुन्म्_१५।५० ॥  
  
यथा-  
यद् इह सखि सुभद्रा-सख्यम् आख्याय धूर्ते  
व्रजसि पितुर् अगाराद् देवेकी-मन्दिराय ।  
रचयसि बत सत्ये मण्डने च प्रयत्नं  
स्फुटम् अजनि तद् अन्तर् वस्तु गूढं तवाद्य  ॥ रुन्म्_१५।५१ ॥  
  
अथ चिन्ता-  
अभीष्टावाप्त्य्-उपायानां ध्यानं चिन्ता प्रकीर्तिता ।  
शय्या-विवृत्ति-निःश्वास-निर्लक्ष-प्रेक्षणादि-कृत्  ॥ रुन्म्_१५।५२ ॥  
  
यथा-  
निःश्वासस् ते कमल-वदने म्लापयत्योष्ठ-बिम्बं  
शय्यायां च क्रशिम-कलिता चेष्टते देह-यष्टिः ।  
द्वन्द्वं चाक्ष्णोर् विकिरति चिरं रुक्मिणि श्याम अम्भो  
न श्वो-भाविन्य् उपयम-विधौ शोभते विक्रियेयम्  ॥ रुन्म्_१५।५३ ॥  
  
अथ स्मृतिः-  
अनुभूत-प्रियादीनाम् अर्थानां चिन्तनं स्मृतिः ।  
अत्र कम्पाङ्ग-वैवश्य-बाष्प-निःश्वसितादयः  ॥ रुन्म्_१५।५४ ॥  
  
यथा-  
प्लुतं पुरेणापां नयन-कमल-द्वन्द्वम् अभितो  
धृतोत्कम्पं सात्राजिति कुच-रथाङ्ग-द्वयम् अपि ।  
श्लथारम्भं चैतद् भुज-विसल-युगं तत् तव मन-  
स्तडागेऽस्मिन् कृष्ण-द्विरद-पतिर् अन्तर् विहरति  ॥ रुन्म्_१५।५५ ॥  
  
अथ गुण-कीर्तनम्-  
सौन्दर्यादि-गुण-श्लाघा गुण-कीर्तनम् उच्यते ।  
अत्र वेपथु-रोमाञ्च-कण्ठ-गद्गदिकादयः  ॥ रुन्म्_१५।५६ ॥  
  
यथा-  
यान्त्यस् तृष्णापि युवतयो येषु घूर्णां भजन्ते  
यान्य् आचम्य स्वयम् अपि भवान् रोमहर्षं प्रयाति ।  
गन्धं तेषां तव मधुपते रूप-सम्पन्-मधूनां  
दूरे विन्दन् मम न हि धृतिः चित्त-भृङ्गस् तनोति  ॥ रुन्म्_१५।५७ ॥  
  
षड्-उद्वेगादयः पूर्वं प्रौढे तस्मिन्न् उदाहृताः ।  
सामञ्जस्याद् रतेर् अत्र किन्तु ताः स्युर् यथोचितम्  ॥ रुन्म्_१५।५८ ॥  
  
अथ साधारणः-  
साधारण-रति-प्रायः साधारण इतीरितः ।  
अत्र प्रोक्ता विलापान्ताः षड्-दशान्ताश् च कोमलाः  ॥ रुन्म्_१५।५९ ॥  
  
अथ अभिलाषो, यथा प्रथम-स्कन्धे (१।१०।३०)-  
एताः परं स्त्रीत्वम् अपास्तपेशलं  
निरस्त-शौचं बत साधु कुर्वते ।  
यासां गृहात् पुष्कर-लोचनः पतिर्  
न जात्व् अपैत्य् आहृतिभिर् हृदि स्पृशन्  ॥ रुन्म्_१५।६० ॥  
  
चिन्तादीनां तथान्यासाम् ऊह्या धीरैर् उदाहृतिः  ॥ रुन्म्_१५।६१ ॥  
पूर्व-रागे प्रहीयेत काम-लेख-स्रग्-आदिकम् ।  
वयस्यादि-करेणात्र कृष्णेनास्य च कान्तया  ॥ रुन्म्_१५।६२ ॥  
  
तत्र काम-लेखः-  
स लेखः काम-लेखः स्यात् यः स्व-प्रेम-प्रकाशकः ।  
युवत्या यूनि यूना च युवत्यां सम्प्रहीयते  ॥ रुन्म्_१५।६३ ॥  
निरक्षरः साक्षरश् च काम-लेखो द्विधा भवेत्  ॥ रुन्म्_१५।६४ ॥  
  
तत्र निरक्षरः-  
सुरक्त-पल्लव-मयश् चन्द्रार्धादि-नखाङ्कभाक् ।  
वर्ण-विन्यास-रहितो भवेद् एष निरक्षरः  ॥ रुन्म्_१५।६५ ॥  
  
यथा-  
किसलय-शिखरे विशाखिकाया  
नखर-शिखा-लिखितोऽयम् अर्ध-चन्द्रः ।  
दधद् इह मदनार्ध-चन्द्र-भावं  
हृदि मम हन्त कथं हठाद् विवेश  ॥ रुन्म्_१५।६६ ॥  
  
अथ साक्षरम्-  
गाथामयी लिपिर् यत्र स्वहस्ताङ्कैष साक्षरः  ॥ रुन्म्_१५।६७ ॥  
  
यथा जगन्नाथ-वल्लभे-  
सुइरं विज्झसि हिअअं लम्भ-इ मअणो क्खु दुज्जसः बलिअं ।  
दीससि सअलदिसासुं दीस-इ मअणो ण कुत्ताबि  ॥ रुन्म्_१५।६८ ॥  
  
(सुचिरं बिध्यसि हृदयं लभते मदनः खलु दुर्यशो बलीयः ।  
दृश्यसे सकल-दिशासु दृश्यते मदनो न कुत्रापि  ॥)  
  
बन्धोऽब्ज-तन्तुना रागः किं वा कस्तूरिका-मसी ।  
पृथु-पुष्प-दलं पत्रः मुद्रा-कृत् कुङ्कुमैर् इह  ॥ रुन्म्_१५।६९ ॥  
  
अथ माल्यार्पणम्-  
सुश्लिष्टां निज-शिल्प-कौशल-भर-व्याहारिणीम् अद्भुतां  
गोष्ठाधीश्वर-नन्दनं स्रजम् इमां तुभ्यं सखि प्राहिणोत् ।  
इत्य् आकर्ण्य गिरं सरोरुह-दृशः स्वेदोद-बिन्दूच्छला-  
दङ्गेभ्यः कुल-धर्म-धैर्यम् अभितः शङ्के बहिर् निर्ययौ  ॥ रुन्म्_१५।७० ॥  
  
केचित् तु-  
नयन-प्रीतिः प्रथमं चिन्ता-सङ्गस् ततोऽथ सङ्कल्पः ।  
निद्रा-च्छेदस् तनुता विषय-निवृत्तिस् त्रपानाप ।  
उन्मादो मूर्च्छा मृतिर् इत्य् एताः स्मर-दशा दशैव स्युः  ॥ रुन्म्_१५।७१ ॥  
इत्य् आचक्षते ।  
  
एवं क्रमेण विज्ञेयः पूर्व-रागो हरेर् अपि ।  
निदर्शनाय तत्रैकम् उदाहरणम् उच्यते  ॥ रुन्म्_१५।७२ ॥  
  
यथा-  
उपारंसीद् वंशी-कल-परिमलोल्लास-रभसा-  
द्विसस्मार स्फारां विविध-कुसुमाकल्प-रचनाम् ।  
जहौ कृष्णस् तृष्णां सहचर-चमू-चारु-चरिते  
सखि त्वद्-भ्रू-व्याली-चुलुकित-चलच्-चित्त-पवनः  ॥ रुन्म्_१५।७३ ॥  
  
इति पूर्व-रागः ।  
  
अथ मानः  
  
दम्पत्योर् भाव एकत्र सतोर् अप्य् अनुरक्तयोः ।  
स्वाभीष्टाश्लेष-वीक्षादि-निरोधी मान उच्यते  ॥ रुन्म्_१५।७४ ॥  
सञ्चारिणोऽत्र निर्वेद-शङ्कामर्षाः स-चापलाः ।  
गर्वासूयावहित्थाश् च ग्लानिश् चिन्तादयोऽप्य् अमी  ॥ रुन्म्_१५।७५ ॥  
अहेतोर् नेति नेत्य् उकेर् हेतोर् यन् मान उच्यते ।  
अस्य प्रणय एव स्यान् मानस्य पदम् उत्तमम्  ॥ रुन्म्_१५।७६ ॥  
  
तत्र स-हेतुः-  
हेतुर् ईर्ष्या-विपक्षादेर् वैशिष्ट्ये प्रेयसा कृते ।  
भावः प्रणय-मुख्योऽयम् ईऋषा-मानत्वम् ऋच्छति  ॥ रुन्म्_१५।७७ ॥  
  
तथा चोक्तम् (शृङ्गार-तिलक २।५३)--  
स्नेहं विना भयं न स्यान् नेर्ष्या च प्रणयं विना ।  
तस्मान् मान-प्रकारोऽयं द्वयोः प्रेम-प्रकाशकः  ॥ रुन्म्_१५।७८ ॥  
  
अतएव हरिवंशे (२।६६।४, २।६५।५०)-  
रुषिताम् इव तां देवीं स्नेहात् सङ्कल्पयन्न् इव ।  
भीत-भीतोऽतिशनकैर् विवेश यदु-नन्दनः  ॥ रुन्म्_१५।७९ ॥  
रूप-यौवन-सम्पन्ना स्व-सौभाग्येन गर्विता ।  
अभिमानवती देवी श्रुत्वैवेर्ष्या-वशं गता  ॥ रुन्म्_१५।८० ॥  
इति ।  
  
तत्रापि च सुसख्यादि हृदि यस्या विराजते ।  
तस्या विपक्ष-वैशिष्ट्ये न स्याद् एव सहिष्णुता  ॥ रुन्म्_१५।८१ ॥  
अतः सत्यां विनान्यासां सुसख्यादेर् अभावतः ।  
श्रुतेऽपि पारिजातस्य दाने मानो न चाभवत्  ॥ रुन्म्_१५।८२ ॥  
श्रुतं चानुमितं दृष्टं तद्-वैशिष्ट्यं त्रिधा मतम्  ॥ रुन्म्_१५।८३ ॥  
  
अथ श्रवणम्-  
श्रवणं तु प्रिय-सखी-शुकादीनां मुखाद् भवेत्  ॥ रुन्म्_१५।८४ ॥  
  
तत्र सखी-मुखात्, यथा-  
शशिमुखि मृषा जल्पं श्रुत्वा कठोर-सखी-मुखात्  
प्रणयिनि हरौ मा विश्रम्भं कृथाः शिथिलं वृथा ।  
परिहर मनः-क्लान्तिं देवि प्रसीद मनोरमे   
तव मुखम् अनालोच्य प्रेयान् वनेऽद्य विशीर्यति  ॥ रुन्म्_१५।८५ ॥  
  
यथा वा-  
अहह गहना केयं वार्ता श्रुतौ पतिताद्य मे  
विदितम् अनृतं हास्याद् ब्रूषे विमुञ्च कदर्थनाम् ।  
सहचरि कुतो जीवत्य् अस्मिन् जनेऽपि जनार्दनो  
द्युतरु कुसुमं तस्यै हा धिक् कृती वितरिष्यति  ॥ रुन्म्_१५।८६ ॥  
  
शुक-मुखा, यथा-  
आस्ते काचिद् दयित-कलहा क्रूर-चेताः सखी ते  
कीरो वन्यः स्फुटम् इह यया श्यामले पाठितोऽस्ति ।  
अथ व्यर्थे विहग-लपिते सुष्ठु विश्रम्भमाणा  
मानारम्भे न कुरु हृदयं कातरोऽस्मि प्रसीद  ॥ रुन्म्_१५।८७ ॥  
  
अनुमितिः-  
भोगाङ्क-गोत्र-स्खलन-स्वप्नैर् अनुमितिस् त्रिधा  ॥ रुन्म्_१५।८८ ॥  
  
अत्र भोगाङ्कः-  
भोगाङ्को दृश्यते गात्रे विपक्षस्य प्रियस्य च  ॥ रुन्म्_१५।८९ ॥  
  
तत्र विपक्ष-गात्रे भोगाङ्क-दर्शनं, यथा-  
कालिन्दी-तट-धूर्त चाटुभिर् अलं निद्रातु चन्द्रावली  
खिन्नाक्षी क्षण-मङ्गनाद् अपसर क्रुद्धास्ति वृद्धा गृहे ।  
किञ्चिद् बिम्बित-धातु-पत्र-मकरी-चित्रेण  तत्राधुना  
सर्वा ते ललिता ललाट-फलकेनोद्घाटिता चातुरी  ॥ रुन्म्_१५।९० ॥  
  
प्रिय-गात्रे भोगाङ्क-दर्शनं, यथा विदग्ध-माधवे (४।४०)-  
मुक्तान्तर्-निमिषं मदीय-पदवीम् उद्वीक्षमाणस्य  
जाने केशर-रेणुभिर् निपतितैः शोणीकृते लोचने ।  
शीतैः कानन-वायुभिर् विरचितो बिम्बाधरे च व्रणः  
सङ्कोचं त्यज देव दैव-हतया न त्वं मया दूष्यसे  ॥ रुन्म्_१५।९१ ॥  
  
तत्र गोत्र-स्खलनम्-  
विपक्ष-सञ्ज्ञयाह्वानम् ईर्ष्यातिशय-कारणम् ।  
आसां तु गोत्र-स्खलनं दुःखदं मरणाद् अपि  ॥ रुन्म्_१५।९२ ॥  
  
तेन यथा बिल्वमङ्गले-  
राधा-मोहन-मन्दिराद् उपगतश् चन्द्रावलीम् ऊचिवान्  
राधे क्षेमम् इहेति तस्य वचनं श्रुत्वाह चन्द्रावली ।  
कंस क्षेमम् अये विमुग्ध-हृदये कंसः क्व दृष्टस् त्वया  
राधा क्वेति विलज्जितो नत-मुखः स्मेरो हरिः पातु वः  ॥ रुन्म्_१५।९३ ॥  
  
यथा वा-  
अहह विलसत्य् अग्रे चन्द्रावली विमल-द्युतिः  
कितव कलिता तारा सात्र त्वया क्व नु षोडशी ।  
तिमिर-मलिनाकार क्षिप्रं व्रजारुण-मण्डला  
मम सहचरी यावन्-मन्यु-द्युतिं न विमुञ्चति  ॥ रुन्म्_१५।९४ ॥  
  
अथ स्वप्नः-  
हरेर् विदूषकस्यापि स्वप्नः स्वप्नायितं मतः  ॥ रुन्म्_१५।९५ ॥  
  
तत्र हरेः स्वप्नायितम्, यथा-  
शपे तुभ्यं राधे त्वम् असि हृदये त्वं मम बहि-  
स्त्वम् अग्रे त्वं पृष्ठे त्वम् इह भवने त्वं गिरिवने ।  
इति स्वप्ने जल्पं निशि निशमयन्ती मधुरिपो-  
रभूत् तल्पे चन्द्रावलिर् अथ परावर्तित-मुखी  ॥ रुन्म्_१५।९६ ॥  
  
विदूषकस्य, यथा-  
अवञ्चि चटुपाटवैर् अघभिदाद्य पद्मा-सखी  
ततस् त्वरय राधिकां किम् इति माधवि ध्यायसि ।  
निशम्य मधुमङ्गलाद् इति गिरं पुरः स्वप्नजां  
विदून-वदना सखि ज्वलति पश्य चन्द्रावली  ॥ रुन्म्_१५।९७ ॥  
  
अथ दर्शनम्, यथा-  
मिथ्या मा वद कन्दरे सम सखीं हित्वा त्वम् एकाकिनीं  
निष्क्रान्तः पृथु-सम्भ्रमेण किम् अपि प्रख्यापयन् कैतवम् ।  
दूरात् किञ्चिद् अञ्चितेन रसनाशब्देन सातङ्कया  
निष्क्रम्याथ तया शठेन्द्र पुलिने दृष्टोऽसि राधा-सखः  ॥ रुन्म्_१५।९८ ॥  
  
यथा वा-  
सहचरि परिगुम्फ्य प्रातर् एवार्पितासीद्   
ब्रज-पति-सुत-कण्ठे या मयोत्कण्ठयाद्य ।  
अपि हृदि ललितायास् तस्थुषी हन्त हृन् मे  
दहति दहन-दीप्तिः पश्य गुञ्जावली सा  ॥ रुन्म्_१५।९९ ॥  
  
अथ निर्हेतुः-  
अकारणाद् द्वयोर् एव कारणाभासतस् तथा ।  
प्रोद्यन् प्रणय एवायं व्रजेन् निर्हेतु-मानताम्  ॥ रुन्म्_१५।१०० ॥  
आद्यं मानं परीणामं प्रणयस्य जगुर् बुधाः ।  
द्वितीयं पुनर् अस्यैव विलास-भर-वैभवम् ।  
बुधैः प्रणयमानाख्यं एष एव प्रकीर्तितः  ॥ रुन्म्_१५।१०१ ॥  
  
तथा चोक्तम् (सरस्वती-कण्ठाभरणे ५।४८)-  
अहेर् इव गतिः प्रेम्णः स्वभाव-कुटिला भवेत् ।  
अतो हेतोर् अहेतोश् च यूनोर् मान उदञ्चति  ॥ रुन्म्_१५।१०२ ॥  
  
अवहित्थादयो ह्य् अत्र विज्ञेया व्यभिचारिणः  ॥ रुन्म्_१५।१०३ ॥  
  
तत्र कृष्णस्य, यथा-  
अव्यक्त-स्मित-दृष्टिम् अर्पय पुरः स्वल्पोऽपि मन्तुर् न मे  
पत्युर् वञ्चन-पाटवाद् व्रजपते ज्योत्स्नी-निशार्धं ययौ ।  
शुभ्रालङ्कृतिभिर् द्रुतं पथि मया दूरं ततः प्रस्थिते  
सान्द्रा चान्द्रम् अरुन्ध बिम्बम् अचिराद् आकस्मिकी कालिका  ॥ रुन्म्_१५।१०४ ॥  
  
यथा वा-  
पुष्पेभ्यः स्पृहया विलम्बितवतीम् आलोक्य माम् उन्मनाः   
कंसारिः सखि लम्बितानन-शशी तूष्णीं निकुञ्जे स्थितः ।  
आतङ्केन मया तद्-अङ्घ्रि-नखरे क्षिप्ते प्रसूनाञ्जलौ  
तस्यालीक-रुषा भ्रुवं विभुजतोऽप्य् आविर्बभूव स्मितम्  ॥ रुन्म्_१५।१०५ ॥  
  
कृष्ण-प्रियायाः, यथा उद्धव-सन्देशे (४४)  
तिष्ठन् गोष्ठाङ्गणभुवि मुहुर्लोचनान्तं विधत्ते  
जातोत्कण्ठस्तव सखि हरिर्देहलीवेदिकायाम् ।  
मिथ्यामानोन्नतिकवलिते किं गवाक्षार्पिताक्षी  
स्वान्तम् हन्त ग्लपयसि बहिः प्रीणय प्राणनाथम्  ॥ रुन्म्_१५।१०६ ॥  
  
यथा वा-  
अहम् इह विचिनोमि त्वद्-गिरैव प्रसूनं  
कथय कथम् अकाण्डे चण्डि वाचं यमासि ।  
विदितम् उपधिनालं राधिके शाधि केन  
प्रिय-सखि कुसुमेन श्रोत्रम् उत्तंसयामि  ॥ रुन्म्_१५।१०७ ॥  
  
द्वयोर् एव युगपद्, यथा-  
कुञ्जे तुष्णीम् असि नत-शिराः किं चिरात् त्वं मुरारे  
किं वा श्यामे त्वम् अपि विमुखी मौन-मुद्रां तनोषि ।  
ज्ञातं ज्ञातं स्मित-विमुषिते कापि वामास्ति योग्या  
क्रीडा-वादे बलवति यया न द्वयोर् एव भङ्गः  ॥ रुन्म्_१५।१०८ ॥  
  
यथा वा-  
कुञ्ज-द्वारि निविष्टयोस् तरणिजा-तीरे द्वयोर् एव नौ  
तत्रान्योन्यम् अपश्यतोः सखि मुधा निर्बन्धतः क्लान्तयोः ।  
हस्ते द्राग् अथ दाडिमी-फलम् अभिन्यस्ते मया निस्तलं  
राधाम् उद्भिदुर-स्मितां परिहसन् फुल्लाङ्गम् आलिङ्गिषम्  ॥ रुन्म्_१५।१०९ ॥  
  
निर्हेतुकः स्वयं शाम्येत् स्वयङ्ग्राह-स्मिताविधिः  ॥ रुन्म्_१५।११० ॥  
  
यथा-  
रोषस् तवाभूद् यदि राधिकेऽधिक-  
स्तथास्तु गण्डः कथम् उच्छ्वसित्य् असौ ।  
स्व-नर्मणेत्थं दुरपह्नव-स्मितां  
प्रियाम् अचुम्बत् पशुपेन्द्र-नन्दनः  ॥ रुन्म्_१५।१११ ॥  
  
हेतुर् यस् तु शमं यथायोग्यं प्रकल्पितैः ।  
साम-भेद-क्रिया-दान-नत्य्-उपेक्षा-रसान्तरैः  ॥ रुन्म्_१५।११२ ॥  
मानोपशमनस्याङ्का बाष्प-मोक्ष-स्मितादयः  ॥ रुन्म्_१५।११३ ॥  
  
तत्र साम-  
प्रिय-वाक्यस्य रचनं यत् तु तत् साम गीयते  ॥ रुन्म्_१५।११४ ॥  
  
यथा-  
जातं सुन्दरि तथय्म् एव पृथुना राधेऽपराधेन मे  
किन्तु स्वारसिको ममात्र शरणं स्नेहस् त्वदीयो बली ।  
इत्य् आकर्ण्य गिरं हरेर् नतमुखी बाष्पाम्भसां धारया  
सानङ्गोत्सव-रङ्ग-मङ्गल-घटो पूर्णावकार्षीत् कुचौ  ॥ रुन्म्_१५।११५ ॥  
  
अथ भेदः-  
भेदो द्विधा स्वयं भङ्ग्या स्व-माहात्म्य-प्रकाशनम् ।  
सख्यादिभिर् उपालम्भ-प्रयोगश् चेति कीर्त्यते  ॥ रुन्म्_१५।११६ ॥  
  
तत्र भङ्ग्या स्वमाहात्म्य-प्रकाशनं, यथा विदग्ध-माधवे (४।४१)-  
चञ्चन्-मीन-विलोचनासि कमठोतकृष्ट-स्तनी सङ्गता  
क्रोङेन स्फुरता तवायम् अधरः प्रह्लाद-संवर्धनः ।  
मध्योऽसौ बलि-बन्धनो मुख-रुचा रामास् त्वया निर्जिता  
लब्धा श्री-घनताद्य मानिनि मनस्य् अङ्गीकृता कल्किता  ॥ रुन्म्_१५।११७ ॥  
  
अथवेदं प्रियोक्तित्वात् सामोदाहरणं भवेत् ।  
नायकस्य स्व-वचसा भङ्ग्यायं भेद ईर्यते  ॥ रुन्म्_१५।११८ ॥  
  
यथा-  
रूक्षा यन् मयि वर्तसे त्वम् अभितः स्निग्धेऽपि ते दूषणं  
तत्रास्ते न हि किन्तु तत् किल ममानौचित्य-जातं फलम् ।  
येन स्वस्तरुणीर् उपेक्ष्य चरमाम् अप्य् आश्रयन्तीर् दशां  
प्रेमार्तं व्रज-यौवतं च सुमुखि त्वं केवलं सेव्यसे  ॥ रुन्म्_१५।११९ ॥  
  
सख्यादिभिर् उपालम्भ-प्रयोगो, यथा-  
कर्तुं सुन्दरि शङ्खचूड-मथने नास्मिन्न् उपेक्षोचिता  
सर्वेषाम् अभय-प्रदान-पदवी-बद्ध-व्रते प्रेयसि ।  
इत्य् आलीभिर् अलक्षितं मुरभिदा भद्रावली भेदिता  
नासाग्रे वर-मौक्तिक-श्रियम् अधाद् अस्रस्य सा बिन्दुना  ॥ रुन्म्_१५।१२० ॥  
  
अथ दानम्-  
व्याजेन भूषणादीनां प्रदानं दानम् उच्यते  ॥ रुन्म्_१५।१२१ ॥  
  
यथा-  
कामो नाम सुहृन् ममास्ति भवतीम् आकर्ण्य मत्-प्रेयसीं  
हारस् तेन तवार्पितोऽयम् उरसि प्राप्नोतु सङ्गोत्सवम् ।  
इत्य् उन्नम्य करं मुरद्विषि वदत्य् उद्भिन्न-सान्द्र-स्मिता  
पद्मा मान-विनिग्रहात् प्रणयिना तेनोद्भटं चुम्बिता  ॥ रुन्म्_१५।१२२ ॥  
  
अथ नतिः-  
केवलं दैन्यम् आलम्ब्य पादपातो नतिर् मता  ॥ रुन्म्_१५।१२३ ॥  
  
यथा-  
क्षिति-लुठित-शिखण्डापीडम् आरान् मुकुन्दे  
रचयति रति-कान्त-स्तोम-कान्ते प्रणामम् ।  
नयन-जलधराभ्यां कुर्वती बाष्प-वृष्टिं  
वरतनुर् इह मान-ग्रीष्म-नाशं शशंस  ॥ रुन्म्_१५।१२४ ॥  
  
अथ उपेक्षा-  
सामादौ तु परिक्षीणे स्याद् उपेक्षावधीरणम् ।  
उपेक्षा कथ्यते कैश्चित् तूष्णीम्भावतया स्थितिः  ॥ रुन्म्_१५।१२५ ॥  
  
तद् द्वयं, यथा-  
सूनुर् वल्लभ एष वल्लवपतेस् तत्रापि वीराग्रणी-  
स्तत्रापि स्मर-मण्डली-विजयिना रूपेण विभ्राजितः ।  
सख्यः सम्प्रति रूक्षता पृथुर् इयं तेनात्र न श्रेयसे  
दूरे पश्यत याति निष्ठुर-मनाः का युक्तिर् अत्रोचिता  ॥ रुन्म्_१५।१२६ ॥  
  
माने मुहुर् नितिभिर् अप्य् अतिदुर्निवारे  
वाचंयम-व्रतम् अहं तरसाग्रहीषम् ।  
बाष्पं ततो विकिरती निजगाद पद्मा  
पौष्पं रजः पतितम् अत्र दृशोर् ममेति  ॥ रुन्म्_१५।१२७ ॥  
  
अथवा-  
प्रसादन-विधिं मुक्त्वा वाक्यैर् अन्यार्थ-सूचकैः ।  
प्रसादनं मृगाक्षीणाम् उपेक्षेति स्मृता बुधैः  ॥ रुन्म्_१५।१२८ ॥  
  
यथा-  
धम्मिल्ले नव-मालती परिचिता सव्ये च शब्द-ग्रहे  
मल्ली सुन्दरि दक्षिणे तु कतरत् पुष्पं तव भ्राजते ।  
आघ्रेयं परिचेतुम् इत्य् उपहिते व्याजेन नासा-पुटे  
गण्डोद्यत्-पुलका विहस्य हरिणा चन्द्रावली चुम्बिता  ॥ रुन्म्_१५।१२९ ॥  
  
अथ रसान्तरम्-  
आकस्मिक-भयादीनां प्रस्तुतिः स्याद् रसान्तरम् ।  
यादृच्छिकं बुद्धि-पूर्वम् इति द्वेधा तद् उच्यते  ॥ रुन्म्_१५।१३० ॥  
तत्र यादृच्छिकम्-  
उपस्थितम् अकस्माद् यत् तद् यादृच्छिकम् उच्यते  ॥ रुन्म्_१५।१३१ ॥  
  
यथा-  
अपि गुरुभिर् उपायैर् अद्य सामादिभिर् या  
लवम् अपि न मृगाक्षी मान-मुद्राम् अभाङ्क्षीत् ।  
हरिम् इह परिरेभे सा स्वयङ्ग्राहम् अग्रे  
नव-जलधर-नादैर् भीषिता पश्य भद्रा  ॥ रुन्म्_१५।१३२ ॥  
  
यथा वा-  
उपायेषु व्यर्थोन्नतिषु बत सामादिषु सखे  
सखीनां चातुर्ये गतवति च सद्यः शिथिलताम् ।  
विशाखायाः कोप-ज्वर-हरण-मन्त्र-प्रतिनिधिं  
सचीत्कारं रूक्ष-स्वनितम् अकरोद् उक्ष-दनुजः  ॥ रुन्म्_१५।१३३ ॥  
  
अथ बुद्धि-पूर्वम्-  
बुद्धि-पूर्वं तु कान्तेन प्रत्युत्पन्न-धिया कृतम्  ॥ रुन्म्_१५।१३४ ॥  
  
यथा-  
पाणौ पञ्चमुखेन दुष्ट-कृमिणा दष्टोऽस्मि रोषाद् इति  
व्याजात् कूणित-लोचनं व्रज-पतौ व्याभुज्य वक्त्रं स्थिते ।  
सद्यः प्रोज्झित-रोष-वृत्तिर् असकृत् किं वृत्तम् इत्य् आकुला   
जल्पन्ती स्मित-बन्धुर् आस्यम् अमुना गान्धर्विका चुम्बिता  ॥ रुन्म्_१५।१३५ ॥  
  
यथा वा-  
न्यस्तं दाम कृतागसाद्य हरिणा दृष्ट्वा पुरो राधया  
क्षिप्तेनाभिहतः स तेन कपटी दुःखीव भुग्नाननः ।  
मीलन्न् एव निषेदिवान् भुवि ततः सद्यस् तया व्यग्रया  
पाञिभ्यां धृत-कन्धरः स्थित-मुखो बिम्बोष्ठम् अस्याः पपौ   
॥ रुन्म्_१५।१३६ ॥  
  
देश-काल-बलेनैव मुरली-श्रवणेन च ।  
विनाप्य् उपायं मानोऽसौ लीयते व्रज-सुभ्रुवाम्  ॥ रुन्म्_१५।१३७ ॥  
  
तत्र देश-बलेन, यथा-  
अलङ्कीर्णं चन्द्रावलिर् अलि-घटा-झङ्कृति-भरैः  
पुरो वृन्दारण्यं किम् अपि कलयन्ती कुसुमितम् ।  
हरिं च स्मेरास्यं प्रियक-तरु-मूले प्रियम् इतः  
स्खलन्-माना सख्याम् अदिशत सतृष्णं दृशम् असौ  ॥ रुन्म्_१५।१३८ ॥  
  
काल-बलेन, यथा-  
शरदि मधुर-मूर्तिः पश्य कान्ति-च्छटाभिः  
स्नपयति रविकन्या-तीर-वन्यां सुधांशुः ।  
इति निशि निशमय्य व्याहृतिं दूतिकायाः  
स्मित-रुचिभिर् अतानीत् तत्र राधा प्रसादम्  ॥ रुन्म्_१५।१३९ ॥  
मुरली-शब्देन, यथा-  
यदि रोषं न हि मुञ्चसि  
न मुञ्च मम देवि नात्र निर्बन्धः ।  
फुत्कृति-विधूत-मानः  
स भवतु विजयी हरेर् वेणुः  ॥ रुन्म्_१५।१४० ॥  
  
यथा वा-  
मानस्योपाध्यायि प्रसीद सखि रुन्धि मे श्रुति-द्वन्द्वम् ।  
अयम् उच्चाटन-मन्त्रं सिद्धो वेणुर् वने पठति  ॥ रुन्म्_१५।१४१ ॥  
  
तारतम्यं तु मानस्य हेतोः स्यात् तारतम्यतः ।  
स्याल् लघुर् मध्यमश् चासौ महिष्ठश् चेत्य् अतस् त्रिधा  ॥ रुन्म्_१५।१४२ ॥  
सुसाध्यः स्याल् लघुर् मानो यत्न-साध्यस्य मध्यमः ।  
दुःसाध्यः स्याद् उपायेन महिष्ठः प्रेयसाप्य् अयम्  ॥ रुन्म्_१५।१४३ ॥  
कृष्णे रोषोक्तयस् तासां वामो दुर्लील-शेखरः ।  
कितवेन्द्रो महा-धूर्तः कठोरो निरपत्रपः  ॥ रुन्म्_१५।१४४ ॥  
अतिदुर्ललितो गोपी-भुजङ्गो रत-हिण्डकः ।  
गोपिका-धर्म-विध्वंसी गोप-साध्वी-विडम्बकः  ॥ रुन्म्_१५।१४५ ॥  
कामुकेशस् तमिस्रौघः श्यामात्माम्बर-तस्करः ।  
गोवर्धन-तटारण्य-बाट-पाटच्-चरादयः  ॥ रुन्म्_१५।१४६ ॥  
  
इति मानः ।  
  
अथ प्रेम-वैचित्त्यम्-  
  
प्रियस्य सन्निकर्षेऽपि प्रेमोन्माद-भ्रमाद् भवेत् ।  
या विश्लेष-धियार्तिस् तत् प्रेम-वैचित्त्यम् उच्यते  ॥ रुन्म्_१५।१४७ ॥  
  
यथा-  
आभीरेन्द्र-सुते स्फुरत्य् अपि पुरस् तीव्रानुरागोत्थया  
विश्लेष-ज्वर-सम्पदा विवश-धीर् अत्यन्तम् उद्घूर्णिता ।  
कान्तं मे सखि दर्शयेति दशनैर् उद्गूर्ण-शस्याङ्कुरा  
राधा हन्त तथा व्यचेष्टते यतः कृष्णोऽप्य् अभूद् विस्मितः  ॥ रुन्म्_१५।१४८ ॥  
  
यथा वा विदग्ध-माधवे (५।४६)-  
समजनि दवाद् वित्रस्तानां किम् आर्त-रवो गवां  
मयि किम् अभवद् वैगुण्यं वा निरङ्कुशम् ईक्षितम् ।  
व्यरचि निभृतं किं वाहूतिः कयाचिद् अभीष्टया  
यद् इह सहसा माम् अत्याक्षीद् वने वनजेक्षणः  ॥ रुन्म्_१५।१४९ ॥  
  
विलासम् अनुरागस् तु कुत्रचित् कम् अपि व्रजम् ।  
पार्श्वे सन्तम् अपि प्रेष्ठं हारितं कुरुते स्फुटम्  ॥ रुन्म्_१५।१५० ॥  
सुष्ठूदाहरता पट्ट-महिषी-गीत-विभ्रमम् ।  
स्पष्टं मुक्ता-फले चैतद् वोपदेवेन वर्णितम्  ॥ रुन्म्_१५।१५१ ॥  
  
इति प्रेम-वैचित्त्यम्   
  
अथ प्रवासः   
  
पूर्व-सङ्गतयोर् यूनोर् भवेद् देशान्तरादिभिः ।  
व्यवधानं तु यत् प्राज्ञैः स प्रवास इतीर्यते  ॥ रुन्म्_१५।१५२ ॥  
तज्-जन्य-विप्रलम्भोऽयं प्रवासत्वेन कथ्यते ।  
हर्ष-गर्व-मद-व्रीडा वर्जयित्वा समीरिताः  ॥ रुन्म्_१५।१५३ ॥  
शृङ्गार-योग्याः सर्वेऽपि प्रवासे व्यभिचारिणः ।  
स द्विधा बुद्धि-पूर्वः स्यात् तथिअवाबुद्धि-पूर्वकः  ॥ रुन्म्_१५।१५४ ॥  
अत्र बुद्धि-पूर्वः-  
दूरे कार्यानुरोधेन गमः स्याद् बुद्धि-पूर्वकः ।  
कार्यं कृष्णस्य कथितं स्वभक्त-प्रीणनादिकम्  ॥ रुन्म्_१५।१५५ ॥  
किञ्चिद् दूरे सुदूरे च गमनाद् अप्य् अयं द्विधा  ॥ रुन्म्_१५।१५६ ॥  
  
तत्र आद्यः-  
दृष्टिं निधाय सुरभी-निकुरम्ब-वीथ्यां  
कृष्णेति वर्ण-युगलाभ्यसेन रसज्ञाम् ।  
शुश्रूषणे मुरलि-निस्वनितस्य कर्णौ  
चित्तं मुखे तव नयत्य् अहर् अद्य राधा  ॥ रुन्म्_१५।१५७ ॥  
  
अथ द्वितीयः-  
भावी भवंश् च भूतश् च तिर्विधः स तु कीर्त्यते  ॥ रुन्म्_१५।१५८ ॥  
  
तत्र भावी, यथा उद्धव-सन्देशे (६७)-  
एष क्षत्ता व्रजनरपतेः आज्ञया गोकुले अस्मिन्  
बाले प्रातो नगरगतये घोषणामातनोति ।  
दुष्टम् भूयः स्फुरति च बलादीक्षणं दक्षिणं मे  
तेन स्वान्तं स्फुटति चटुलम् हन्त भाव्यं न जाने  ॥ रुन्म्_१५।१५९ ॥  
  
भवन्, यथा ललित-माधवे (३।७)-  
भानोर् बिम्बे त्वरितम् उदय-प्रस्थतः प्रस्थितेऽसौ  
यात्रानन्दीं पठति मुदितः स्यन्दने गान्दिनेयः ।  
तावत् तूर्णं स्फुट खुर-पुटैः क्षौणि-पृष्टं खनन्तो  
यावन् नामी हृदय भवतो घोटकाः स्फोटका स्युः  ॥ रुन्म्_१५।१६० ॥  
  
भूतो, यथा उद्धव-सन्देशे (८५)-  
कामं दूरे सहचरि वरीवर्ति यत् कंसवैरी  
न इदम् लोकोत्तरमपि विपद्दुर्दिनं मे दुनोति ।  
आशाकीलो हृदि किल वृतः प्राणरोधी तु यो मे  
सोऽयं पीडां निविडवडवावह्नितीव्रस्तनोति  ॥ रुन्म्_१५।१६१ ॥  
  
अत्र श्री-यदु-सिंहेन प्रेयसीहिर् अमुष्य च ।  
प्रेषणं क्रियते प्रेम्णा सन्देशस्य परस्परम्  ॥ रुन्म्_१५।१६२ ॥  
  
यथा उद्धव-सन्देशे (११५)-  
सोढव्यं ते कथमपि बलाच्चक्षुषी मुद्रयित्वा  
तीव्रोत्तापम् हतमनसिजोद्दामविक्रान्तचक्रम् ।  
द्वित्रैरेव प्रियसखि दिनैः सेव्यतां देवि शव्ये  
यास्यामि त्वत्प्रणयचटुलभ्रूयुगाडम्बराणाम्  ॥ रुन्म्_१५।१६३ ॥  
  
तथा पद्यावल्याम् (३७६)-  
कालिन्द्याः पुलिनं प्रदोष-मरुतो रम्याः शशङ्कांशवः   
सन्तापं न हरन्तु नाम नितरां कुर्वन्ति कस्मात् पुनः ।  
सन्दिष्टं व्रज-योषिताम् इति हरेः संशृण्वतोऽन्तःपुरे   
निःश्वासाः प्रसृता जयन्ति रमणी-सौभाग्य-गर्व-च्छिदः  ॥ रुन्म्_१५।१६४ ॥  
  
अथ अबुद्धि-पूर्वः-  
पारत्न्त्र्योद्भवो यस् तु प्रोक्तः सोऽबुद्धि-पूर्वकः ।  
दिव्यादिव्यादि-जनितं पारतन्त्र्यम् अनेकधा  ॥ रुन्म्_१५।१६५ ॥  
  
यथा ललित-माधवे (२।२७)-  
आनीतासि मया मनोरथ-शत-व्यग्रेण निर्बन्धतः  
पूर्णं शारद-पुर्णिमा-परिमलैर् वृन्दाटवी-मण्डलम् ।  
सद्यः सुन्दरि शङ्खचूड-कपट-प्राप्तोदयेनाधुना  
दैवेनाद्य विरोधिना कथम् इतस् त्वं हन्त दूरीकृता  ॥ रुन्म्_१५।१६६ ॥  
  
चिन्तात्र जागरोद्वेगौ तानवं मलिनाङ्गता ।  
प्रलापो व्याधिर् उन्मादो मोहो मृत्युर् दशा दश  ॥ रुन्म्_१५।१६७ ॥  
  
तत्र चिन्ता, यथा हंसदूते (२)-  
यदा यातो गोपीहृदयमदनो नन्दसदनान्  
मुकुन्दो गान्दिन्यास्तनयमनुविन्दन् मधुपुरीम् ।  
तदामान्क्षीच्चिन्तासरिति घनघूर्णापरिचयैर्  
अगाधायां बाधामयपयसि राधा विरहिणी  ॥ रुन्म्_१५।१६८ ॥  
  
अथ जागरः, यथा पद्यावल्यां (३२२)-  
याः पश्यन्ति प्रियं स्वप्ने धन्यास्ताः सखि योषितः ।  
अस्माकं तु गते कृष्णे गता निद्रापि वैरिणी  ॥ रुन्म्_१५।१६९ ॥  
  
अथ उद्वेगः, यथा हंसदूते (१०४)-  
मनो मे हा कष्टं ज्वलति किमहं हन्त करवै  
न पारं नावारं किमपि कलयाम्य् अस्य जलधेः ।  
इयं वन्दे मूर्ध्ना सपदि तमुपायं कथय मां  
परामृष्ये यस्माद्धृतिकणिकयापे क्षणिकया  ॥ रुन्म्_१५।१७० ॥  
  
अथ तानवं, यथा-  
उदञ्चद्-वक्त्राम्भोरुह-विकृतिर् अन्तः-कलुषिता  
सदाहाराभाव-ग्लपित-कुच-कोका यदुपते ।  
विशुष्यन्ती राधा तव विरह-तापाद् अनुदिनं  
निदाघे कुल्येव क्रशिम-परिपाकं प्रथयति  ॥ रुन्म्_१५।१७१ ॥  
  
अथ मलिनाङ्गता-  
हिम-विसर-विशीर्णाम्भोज-तुल्यानन-श्रीः  
खर-मरुद्-अपरज्यद्-बन्धु-जीवोपमौष्ठी ।  
अघहर शरद्-अर्कोत्तापितेन्दीवराक्षी   
तव विरह-विपत्ति-म्लापितासीद् विशाखा  ॥ रुन्म्_१५।१७२ ॥  
  
अथ प्रलापः, यथा ललित-माधवे (३।२५)-  
क्व नन्द-कुल-चन्द्रमाः क्व शिखि-चन्द्रकालङ्कृतिः  
क्व मन्द्र-मुरली-रवः क्व नु सुरेन्द्र-नील-द्युतिः  
क्व रास-रस-ताण्डवी क्व सखि जीव-रक्षौषधिर्  
निधिर् मम सुहृत्तमः क्व बत हन्त हा धिग्-विधिम्  ॥ रुन्म्_१५।१७३ ॥  
  
अथ व्याधिः, यथा तत्रैव (३।२८)  
उत्तापी पुट-पाकतो æपि गरल-ग्रामाद् अपि क्षोभणो  
दम्भोलेर् अपि दुःसहः कटुर् अलं हृन्-मग्न-शूल्याद् अपि  
तीव्रः प्रौढ-विसूचिकानि-चयतो æप्य् उच्चैर् ममायं बली  
मर्माण्य् अद्य भिनत्ति गोकुल-पतेर् विश्लेष-जन्मा ज्वरः  ॥ रुन्म्_१५।१७४ ॥  
  
अथ उन्मादः-  
भ्रमति भवन-गर्भे निर्निमित्तं हसन्ती  
प्रथयति तव वार्तां चेतनाचेतनेषु ।  
लुत्ःअति च भुवि राधा कम्पिताङ्गी मुरारे  
विषम-विरह-खेदोद्गारि-विभ्रान्त-चित्ता  ॥ रुन्म्_१५।१७५ ॥  
  
यथा वा-  
अद्याकाण्डिकम् अट्टहास-पटलं निर्माति घर्माम्बु-भाक्  
चीत्कारं कुरुते चमत्कृति-परा सोत्कण्ठम् आकस्मिकम् ।  
आक्रन्दं वितनोति घर्घर-घनोद्घोषं किलातर्कितं  
राधा माधव-विप्रयोग-रभसाद् अन्येव तीव्राद् अभूत्  ॥ रुन्म्_१५।१७६ ॥  
  
अथ मोहः-  
निरुन्धे दैन्याब्धिं हरति गुरु-चिन्ता परिभवं  
विलुम्पत्य् उन्मादं स्थगयति बलाद् बाष्प-लहरीम् ।  
इदानीं कंसारे कुवलय-दृशः केवलम् इदं  
विधत्ते साचिव्यं तव विरह-मूर्च्छा-सहचरी  ॥ रुन्म्_१५।१७७ ॥  
  
अथ मृत्युः, यथा हंसदूते (९६)-  
अये रासक्रीडारसिक मम सख्यां नवनवा  
पुरा बद्धा येन प्रणयलहरी हन्त गहना ।  
स चेन् मुक्तापेक्षस्त्वमपि धिग् इमां तुलशकलं  
यदेतस्या नासानिहितमिदमद्यापि चलति  ॥ रुन्म्_१५।१७८ ॥  
  
प्रवास-विप्रलम्भेऽस्मिन् दशास् तास् ता हरेर् अपि ।  
अत्रोपलक्षणायैकम् उदाहरणम् ईर्यते  ॥ रुन्म्_१५।१७९ ॥  
  
यथा-  
क्रीडा-रत्न-गृहे विडम्बित-पयः-फेनावली-मार्दने  
तल्पे नेच्छति कल्प-शाखि-चमरी-रम्येऽपि राज्ञां सुताः ।  
किन्तु द्वारवती-पतिर् व्रज-गिरि-द्रोणी-विलान्तः-शिला-  
पर्यङ्कोपरि राधिका-रति-कलां ध्यायन् मुहुः क्लाम्यति  ॥ रुन्म्_१५।१८० ॥  
  
प्रोक्तानां प्रेम-भेदानां विविधत्वाद् दशा अपि ।  
विविधाः स्युर् इहेत्य् एता भूम-भीत्या न कीर्तिताः  ॥ रुन्म्_१५।१८१ ॥  
एतास् तु प्रेम-भेदानाम् अनुभावतया दशाः ।  
साधारण्यः समस्तानां प्रायशः सम्भवन्त्य् अपि  ॥ रुन्म्_१५।१८२ ॥  
किन्त्व् अत्रैवाधिरूढस्य मोहनत्वम् अपेयुषः ।  
असाधारण-रूपास् तु तत्-प्रसङ्गे पुरोदिताः  ॥ रुन्म्_१५।१८३ ॥  
विप्रलम्भं परं केचित् करुणाभिधम् उचिरे ।  
स प्रवास-विशेषत्वान् नैवात्र पृथग् ईरितः  ॥ रुन्म्_१५।१८४ ॥  
  
इति विप्रलम्भ-भेदाः  
अथ संयोग-वियोग-स्थितिः   
  
हरेर् लीला-विशेषस्य प्रकटस्यानुसारतः ।  
वर्णिता विरहावस्था गोष्ठ-वाम-भ्रुवाम् असौ  ॥ रुन्म्_१५।१८५ ॥  
वृन्दारण्ये विहरता सदा रासादि-विभ्रमैः ।  
हरिणा व्रज-देवीनां विरहोऽस्ति न कर्हिचित्  ॥ रुन्म्_१५।१८६ ॥  
  
तथा च पाद्मे पाताल-खण्डे मथुरा-माहात्म्ये-  
गो-गोप-गोपिका-सङ्गे यत्र क्रीडति कंसहा  ॥ रुन्म्_१५।१८७ ॥  
इति ।  
  
इति संयोग-वियोग-स्थितिः   
  
अथ सम्भोगः   
  
दर्शनालिङ्गनादीनां आनुकूल्यान् निषेवया ।  
यूनोर् उल्लासम् आरोहन् भावः सम्भोग उच्यते  ॥ रुन्म्_१५।१८८ ॥  
मनीषिभिर् अयं मुखो गौणश् चेति द्विधोदितः  ॥ रुन्म्_१५।१८९ ॥  
तत्र मुख्यः-  
मुख्यो जाग्रद्-अवस्थायां सम्भोगः स चतुर्विधः  ॥ रुन्म्_१५।१९० ॥  
तान् पूर्व-रागतो मानात् प्रवास-द्वयतः क्रमात् ।  
जातान् सङ्क्षिप्त-सङ्कीर्ण-सम्पन्न-र्द्धिमतो विदुः  ॥ रुन्म्_१५।१९१ ॥  
तत्र सङ्क्षिप्तः-  
युवानौ यत्र सङ्क्षिप्तान् साध्वस-व्रीडितादिभिः ।  
उपचारान् निषेवेते स सङ्क्षिप्त इतीरितः  ॥ रुन्म्_१५।१९२ ॥  
  
तत्र नायकेन कृतः, यथा सप्तशत्याम्-  
लीलाहितुलिअसेलो रक्ख-उ वो राहिआत्थणप्फंसे ।  
हरिणो पढम-समागम-सज्झसबेबेल्लिओ हत्थो  ॥ रुन्म्_१५।१९३ ॥  
(लीलाभितुलित-शैलो रक्षतु वो राधिका-स्तन-स्पर्शे ।  
हरेः प्रथम-समागम-साध्वस-वेवेल्लितो हस्तः ॥)  
  
नायिकायाः, यथा-  
चुम्बे पटावृत-मुखी नव-सङ्गमेऽभू-  
दालिङ्गने कुटिलिताङ्ग-लता तदासीत् ।  
अव्यक्त-वाग् अजनि केलि-कथासु राधा  
मोदं तथापि विदधे मधुसूदनस्य  ॥ रुन्म्_१५।१९४ ॥  
  
अथ सङ्कीर्णः-  
यत्र सङ्कीर्यमाणाः स्युर् व्यलीक-स्मरणादिभिः ।  
उपचाराः स सङ्कीर्णः किञ्चित् तप्तेक्षु-पेशलः  ॥ रुन्म्_१५।१९५ ॥  
  
यथा-  
सासूय-जल्पित-सुधानि समत्सराणि  
मनोपराम-रमणीय-दृग्-इङ्गितानि ।  
कंस-द्विषः स्फुरद्-अमन्द-मुखान्य् अनङ्ग-  
विक्रीडितानि सह राधिकया जयन्ति  ॥ रुन्म्_१५।१९६ ॥  
  
यथा वा-  
वक्त्रं किञ्चिद् अवाञ्चितं विवृणुते नातिप्रसादोदयं  
दृष्टिर् भुग्न-तटा व्यनक्ति शनकैर् ईर्ष्यावशेष-च्छटाम् ।  
राधायाः सखि सूचयत्य् अविशदा वाग् अप्य् असूयाकलां  
मानन्तं ब्रुवती तथापि मधुरा कृष्णं धिनोत्य् आकृतिः  ॥ रुन्म्_१५।१९७ ॥  
  
अथ सम्पन्नः-  
प्रवासात् सङ्गते कान्ते भोगः सम्पन्न ईरितः ।  
द्विधा स्याद् आगतिः प्रादुर्भावश् चेति स सङ्गमः  ॥ रुन्म्_१५।१९८ ॥  
  
तत्र आगतिः-  
लौकिक-व्यवहारेण स्याद् आगमनम् आगतिः  ॥ रुन्म्_१५।१९९ ॥  
  
यथा उद्धव-सन्देशे (४०)-  
मा मन्दाक्षं कुरु गुरुजनाद्देहलीं गेहमध्या-  
देहि क्लान्ता दिवसमखिलम् हन्त विश्लेषतोऽसि ।  
एष स्मेरो मिलति मृदुले वल्लवीचित्तहारी  
हारी गुञ्जावलिभिरलिभिर्लीढगन्धो मुकुन्दः  ॥ रुन्म्_१५।२०० ॥  
  
अथ प्रादुर्भावः-  
प्रेष्ठानां प्रेम-संरम्भ-विह्वलानां पुरो हरिः ।  
आविर्भवत्य् अकस्माद् यत् प्रादुर्भावः स उच्यते  ॥ रुन्म्_१५।२०१ ॥  
  
यथा श्री-दशमे (१०।३२।२)-  
तासाम् आविरभूच् छौरिः स्मयमानमुखाम्बुजः ।  
पीताम्बर-धरः स्रग्वी साक्षान् मन्मथ-मन्मथः   ॥ रुन्म्_१५।२०२ ॥  
  
यथा वा हंसदूते (१०७)-  
अयि स्वप्नो दूरे विरमतु समक्षं शृणु हठा-  
दविश्वस्ता मा भूरिह सखि मनोविभ्रमधिया ।  
वयस्यस्ते गोवर्धनविपिनमासाद्य कुतुका-  
दकाण्डे यद्भूयः स्मरकलहपाण्डित्यमतनोत्  ॥ रुन्म्_१५।२०३ ॥  
  
रूढाख्य-भाव-जातोऽयं सम्भोगो वैप्रलम्भिकः ।  
निर्भरानन्द-पुराणां परमावधिर् इष्यते  ॥ रुन्म्_१५।२०४ ॥  
द्विगुणा विरहार्तिः स्यात् स्फुरणे वेणु-रागजे ।  
प्रादुर्भावे भवत्य् अत्र सर्वाभीष्ट-सुखोत्सवः  ॥ रुन्म्_१५।२०५ ॥  
  
अथ समृद्धिमान्-  
दुर्लभालोकयोर् यूनोः पारतन्त्र्याद् वियुक्तयोः ।  
उपभोगातिरेको यः कीर्त्यते स समृद्धिमान्  ॥ रुन्म्_१५।२०६ ॥  
  
यथा ललित-माधवे (७।१८)-  
दग्धं हन्त दधानया वपुर् इदं यस्यावलोकाशया  
सोढा मर्म-विपाटने पटुर् इयं पीडातिवृष्टिर् मया ।  
कालिन्दीय-तटी-कुटीर-कुहर-क्रीडाभिसार-व्रती  
सोऽयं जीवित-बन्धुर् इन्दु-वदने भूयः समालिङ्गितः  ॥ रुन्म्_१५।२०७ ॥  
  
यथा वा (८।१०)-  
तवात्र परिमृग्यता किम् अपि लक्ष्म साक्षाद् इयं  
मया त्वम् उपसादिता निखिल-लोक-लक्ष्मीर् असि ।  
यथा जगति चञ्चता चणक-मुष्टि-सम्पत्तये  
जनेन पतिता पुरः कनक-वृष्टिर् आसाद्यते  ॥ रुन्म्_१५।२०८ ॥  
  
इति मधुर-रस-परिपाक-विवेकः ।  
  
अथ गौण-सम्भोगः   
  
छन्न-प्रकाश-भेदेन कैश्चिद् एषां द्विरूपता ।  
इष्टाप्य् अत्र न हि प्रोक्ता नात्युल्लासकरी यतः  ॥ रुन्म्_१५।२०९ ॥  
  
अथ गौणः-  
स्वप्ने प्राप्ति-विशेषोऽस्य हरेर् गौण इतीर्यते ।  
स्वप्नो द्विधात्र सामान्य-विशेषत्वेन कीर्तितः  ॥ रुन्म्_१५।२१० ॥  
सामान्यः स तु यः पूर्वं कथितो व्यभिचारिषु ।  
विशेषः खलु जागर्या निर्विशेषओ महाद्भुतः  ॥ रुन्म्_१५।२११ ॥  
भावौत्कण्ठ्ये-मयो ह्य् एष चतुर्धा पूर्ववन् मतः  ॥ रुन्म्_१५।२१२ ॥  
  
तत्र स्वप्ने सङ्क्षिप्तो, यथा-  
विहारं कुर्वाणस् तरणि-तनया-तीर-विपिने  
नवाम्भोद-श्रेणी-मधुरिम-विडम्बि-द्युति-भरः ।  
विदग्धानां चूडामणिर् अनुदिनं चुम्बति मुखं  
मम स्वप्ने कोऽपि प्रिय-सखि बलीयान् नव-युवा  ॥ रुन्म्_१५।२१३ ॥  
  
अथ स्वप्ने सङ्कीर्णो, यथा-  
सखि क्रुद्धा मा भूर् लघुर् अपि न दोषः सुमुखि मे  
न मानाग्नि-ज्वालाम् अशमयम् अहं ताम् असमये ।  
स धूर्तस् ते स्वप्ने रस-वृष्टिं मयि तथा   
यतो विस्तीर्णापि स्वयम् इयम् अयासीद् उपशमम्  ॥ रुन्म्_१५।२१४ ॥  
  
अथ स्वप्ने सम्पन्नः, यथा हंसदूते (१०५)-  
प्रयातो मां हित्वा यदि कठिनचूडामणिरसौ  
पर्यातु स्वच्छन्दं मम समयधर्मः किल गतिः ।  
इदं सोढुं का वा प्रभवति यतः स्वप्नकपटा-  
दिहायातो वृन्दावनभुवि कलान् मां रमयति  ॥ रुन्म्_१५।२१५ ॥  
  
अथ स्वाप्न-समृद्धिमान्, यथा ललित-माधवे (७।११)-  
चिराद् अद्य स्वप्ने मम विविध-यत्नाद् उपगते   
प्रपेदे गोविन्दः सखि नयनयोर् अक्षणभुवम् ।  
गृहीत्वा हा हन्त त्वरितम् अथ तस्मिन्न् अपि रथं  
कथं प्रत्यासन्नः स खलु पुरुषो राज-पुरुषः  ॥ रुन्म्_१५।२१६ ॥  
  
तुल्य-स्वरूप एवायं प्रोद्यन् यूनोर् द्वयोर् अपि ।  
ऊषा-निरुद्धयोर् यद्वत् क्वचित् स्वप्नोऽप्य् अबाधितः  ॥ रुन्म्_१५।२१७ ॥  
अतएव हि सिद्धानां स्वप्नेऽपि परमाद्भुते ।  
प्राप्तानि मण्डनादीनि दृश्यन्ते जागरेऽपि च  ॥ रुन्म्_१५।२१८ ॥  
व्यतीत्य तुर्याम् अपि संश्रितानां  
तां पञ्चमीं प्रेम-मयीम् अवस्थाम् ।  
न सम्भवत्य् एव हरि-प्रियाणां   
स्वप्नो रजो-वृत्ति-विजृम्भितो यः  ॥ रुन्म्_१५।२१९ ॥  
इत्य् एष हरि-भावस्य विलासः कोऽपि पेशल ।  
चित्र-स्वप्नम् इवातन्वन् कृष्णः सङ्गमयत्य् अलम्  ॥ रुन्म्_१५।२२० ॥  
अथैतेषु निरूप्यन्ते तद्-विशेषाः सुपेशलाः ।  
येऽनुभाव-दशाम् अस्याः प्राप्नुवन्ति रतेः स्फुटम्  ॥ रुन्म्_१५।२२१ ॥  
ते तु सन्दर्शनं जल्पः स्पर्शनं वर्त्म-रोधनम् ।  
रास-वृन्दावन्-क्रीडा-यमुनाद्य्-अम्बु-केलयः  ॥ रुन्म्_१५।२२२ ॥  
नौ-खेला लीलया चौर्यं घट्टः कुञ्जादि-लीनता ।  
मधु-पानं वधू-वेश-धृतिः कपट-सुप्तता  ॥ रुन्म्_१५।२२३ ॥  
द्यूत-क्रीडा पटाकृष्टिश् चुम्बाश्लेषौ नखार्पणम् ।  
बिम्बाधर-सुधा-पानः सम्प्रयोगादयो मताः  ॥ रुन्म्_१५।२२४ ॥  
  
तत्र सन्दर्शनं, यथा ललित-माधवे (२।२६)  
चलाक्षि-गुरु-लोकतः स्फुरति तावद् अन्तर्भयं  
कुल-स्थितिर् अलं तु मे मनसि तावद् उन्मीलति ।  
चलन्-मकर-कुण्डल-स्फुरित-फुल्ल-गण्ड-स्थलं  
न यावद् अपरोक्षताम् इदम् अपैति वक्त्राम्बुजम्  ॥ रुन्म्_१५।२२५ ॥  
  
अथ जल्पः-  
जल्पः परस्परं गोष्ठी वितथोक्तिश् च कथ्यते  ॥ रुन्म्_१५।२२६ ॥  
  
अत्र परस्परः गोष्ठी, यथा दान-केलि-कौमुद्याम् (४२-४३)  
धर्षणे नकुल-स्त्रीणां भुजङ्गेशः क्षमः कथम् ।  
यद् एता दशनैर् एष दशन् नाप्नोति मङ्गलम्  ॥ रुन्म्_१५।२२७ ॥  
  
अप्रौढ-द्विज-राज-राजद्-अलिका लब्धा विभूतिं रुचां  
नव्याम् आत्मनि कृष्ण-वर्त्म-विलसद्-दृष्टिर् विशाखाञ्चिता ।  
कन्दर्पस्य विदग्धतां विदधति नेत्राञ्चलस्य त्विषा  
त्वं राधे शिव-मूर्तिर् इत्य् उरसि मां भोगीन्द्रम् अङ्गीकुरु  ॥ रुन्म्_१५।२२८ ॥  
  
वितथोक्तिः, यथा तत्रैव (४४)-  
अस्मिन्न् अद्रौ कति न हि मया हन्त हारादि-वित्तं  
हारं हारं हरिण-नयना ग्राहिता जैन-दीक्षाम् ।  
याः काकूक्ति-स्थगित-वदनाः पत्र-दानेन दीनास्  
तूर्णं दूराद् अनुजगृहिरे प्रौढ-वल्ली-सखीभिः  ॥ रुन्म्_१५।२२९ ॥  
  
अथ स्पर्शनम्, यथा-  
न कुरु शपथम् अस्य स्पर्शतो दूषितोच्चैर्  
असि भुज-भुजगेन त्वं भुजङ्गाधिपस्य ।  
तनुर् अनुपम-कम्पा स्वेदम् अभ्युद्गिरन्ती  
कपटिनि परितस् ते पश्य रोमाञ्चितास्ति  ॥ रुन्म्_१५।२३० ॥  
अथ वर्त्म-रोधनं, यथा विदग्ध-माधवे (६।१९)-  
परीतं शृङ्गेण स्फुटतर-शिला-श्यामल-रुचं  
वलद्-वेत्रं वंश-व्यतिकर-लसन्-मेखलम् अमुम् ।  
अतिक्रम्योत्तुङ्गं धरणि-धरम् अग्रे कथम् इतस्  
त्वया गन्तुं शक्या तरणि-दुहितुस् तीर-सरणी  ॥ रुन्म्_१५।२३१ ॥  
  
अथ रासो, यथा-  
हरिर् नव-घनाकृतिः प्रति-वधू-द्वयं मध्यतस्  
तद्-अंस-विलसद्-भुजो भ्रमति चित्रम् एकोऽप्य् असौ ।  
वधूश् च तडिद्-उज्ज्वला प्रति-हरिद् वयं मध्यतः  
सखी-धृत-कराम्बुजा नटति पश्य रासोत्सवे  ॥ रुन्म्_१५।२३२ ॥  
  
अथ वृन्दावन-क्रीडा-  
स्थल-कमल-मलीनां स्तौति गीतैः पदं ते  
रद-तति-मति-नम्रा वन्दते कुन्द-राजी ।  
अधरम् अनुभजन्ती लम्बते बिम्ब-माला  
विलसति तव वश्या पश्य वृन्दाटवीयम्  ॥ रुन्म्_१५।२३३ ॥  
  
यमुना-जल-केलिः, यथा-  
व्यात्युक्षीयुधि राधया घन-रसैः पर्युक्ष्यमाणस्य ते  
माल्यं भङ्गम् अवाप वीर तिलको यातः किलादृश्यताम् ।  
वक्त्रेन्दौ प्रतिमा-च्छलेन शरणं लब्धः सखीं कौस्तुभस्  
तन् मा भूश् चकितो विमुक्त-चिकुरं नार्दत्य् असौ त्वद्-विधम्  ॥ रुन्म्_१५।२३४ ॥  
  
यथा वा, पद्यावल्यां (३०१)-  
जल-केलि-तरल-करतल-  
मुक्त-पुनः-पिहित-राधिका-वदनः ।  
जगद् अवतु कोक-यूनोर्   
विघटन-सङ्घटन-कौतुकी कृष्णः  ॥ रुन्म्_१५।२३५ ॥  
  
अथ नौखेला, यथा पद्यावल्यां (२७०)-  
मुक्ता तरङ्ग-निवहेन पतङ्ग-पुत्री  
नव्या च नौर् इति वचस् तव तथ्यम् एव ।  
शङ्का-निदानम् इदम् एव ममातिमात्रं  
त्वं चञ्चलो यद् इह माधव नाविकोऽसि  ॥ रुन्म्_१५।२३६ ॥  
  
अथ लीला-चौर्यम्-  
लीला-चौर्यं भवेद् वंशी-वस्त्र-पुष्पादि-हारिता  ॥ रुन्म्_१५।२३७ ॥  
  
अथ वंशी-चौर्यम्, यथा पद्यावल्यां (२५३)-  
नीचैर् न्यासाद् अथ चरणयोर् नूपुर मूकयन्ती  
धृत्वा धृत्वा कतक-वलयान्य् उत्क्षिपन्ती भुजान्ते ।  
मुद्राम् अक्ष्णोश् चकितं शश्वद् आलोकयन्ती  
स्मित्वा स्मित्वा हरति मुरलीम् अङ्कतो माधवस्य  ॥ रुन्म्_१५।२३८ ॥  
  
अथ वस्त्र-चौर्यं, यथा-  
छदावलि-वृतैव नः सपदि काचिद् एका व्रजं  
प्रविश्य जरतीर् इहानयतु घोर-कर्मोद्धताः ।  
अयं गुण-निधिस् तरोर् उपरि ताभिर् अभ्यर्च्यताम्  
उमा-व्रत-कुमारिकापटल-चेल-पाटच्-चरः  ॥ रुन्म्_१५।२३९ ॥  
  
अथ पुष्प-चौर्यं, यथा-  
अयि ज्ञातं ज्ञातं हरसि हरिणाक्षि प्रतिदिनं  
त्वम् एव प्रच्छन्ना मम सुमनसां मञ्जरिम् इतः ।  
चिराद् दिष्ट्या चौरि त्वम् इह विधृताद्य स्वयम् अतो  
गुहाकाराम् आरात् प्रविश वसतिं प्रौढिभिर् अलम्  ॥ रुन्म्_१५।२४० ॥  
  
अथ घट्टः, यथा दान-केलि-कौमुद्याम् (६४)-  
घट्टाधिराजम् अवमत्य विवादम् एव  
यूयं यद् आचरथ शुल्कम् अदित्यमानाः ।  
मन्ये विधित्सथ तद् अत्र गिरेस् तटेषु   
दुर्गेषु हन्त विषमेषु रणाभियोगम्  ॥ रुन्म्_१५।२४१ ॥  
  
अथ कुञ्जादि-लीनता, यथा विदग्ध-माधवे (६।२५)-  
शङ्के सङ्कुलितान्तराद्य निविड-क्रीडानुबन्धेच्छया  
कुञ्जे वञ्जुल-शाखिनः शशिमुखी लीना वरीवर्ति सा ।  
नो चेद् एष तद्-अङ्घ्रि-सङ्गम-विनाभावाद् अकाले कथं  
पुष्पामोद-निमन्त्रितालि-पटली-स्तोत्रस्य पात्रीभवेत्  ॥ रुन्म्_१५।२४२ ॥  
  
अथ मधु-पानं, यथा-  
मुख-विधुम् उदितं मधु-द्विषोऽसौ  
मधु-चषके मधुरं समीक्ष्य मुग्धा ।  
अदिशत दृशम् एव तत्र पातुं  
न तु वदनं मुहुर् अर्थितापि तेन  ॥ रुन्म्_१५।२४३ ॥  
  
अथ वधू-वेश-धृतिः, यथा उद्धव-सन्देशे (६४)-  
केयं श्यामा स्फुरति सरले गोपकन्या किमर्थं   
प्राप्ता सख्यं तव मृगयते निर्मितासौ वयस्या ।  
आलिङ्गामूं मुहुरिति तथा कुर्वती मां विदित्वा  
नारीवेशम् ह्रियमुपययौ मानिनी यत्र राधा  ॥ रुन्म्_१५।२४४ ॥  
  
कपट-सुप्तता, यथा कर्णामृते (२१)-  
स्तोक-स्तोक-निरुध्यमान-मृदुल-प्रस्यन्दि-मन्द-स्मितं  
प्रेमोद्भेद-निरर्गल-प्रसृमर-प्रव्यक्त-रोमोद्गमम् ।  
श्रोतुं श्रोत्र-मनोहरं व्रज-वधू-लीला-मिथो जल्पितं  
मिथ्या-स्वापम् उपास्महे भगवतः क्रीडा-निमीलद्-दृशः  ॥ रुन्म्_१५।२४५ ॥  
  
अथ द्यूत-क्रीडा-  
जित्वा द्यूत-पणं दशत्य् अघहरे गण्डं मुदा दक्षिणं  
सा वामं च दशेति तत्र रभसाद् अक्षं क्षिपन्त्य् अभ्यधात् ।  
आज्ञां सुन्दरि ते यथेति हरिणा वामे च दष्टे ततः   
संरम्भाद् इव सा भुजा-लतिकया कण्ठे बबन्ध प्रियम्  ॥ रुन्म्_१५।२४६ ॥  
  
अथ पट्टाकृष्टिः, यथा ललित-माधवे (६।३१)-  
धन्यः सोऽयं मणिर् अविरल-ध्वान्त-पुञ्जे निकुञ्जे   
स्मित्वा स्मित्वा मयि कुच-पटीं कृष्टवत्य् उन्मदेन ।  
गाढं गूढाकृतिर् अपि तया मन्-मुखाकुत-वेदी   
निष्ठीवन् यः किरण-लहरीं ह्रेपयामास राधाम्  ॥ रुन्म्_१५।२४७ ॥  
  
अथ चुम्बो, यथा-  
कपट-चटुलित-भ्रुवः समन्ता-  
न्मुख-शशिनः रभसाद् विधूयमानम् ।  
दनुज-रिपुर् अचुम्बद् अम्बुजाक्ष्याः  
कमलम् इवानिल-कम्पि चञ्चरीकः  ॥ रुन्म्_१५।२४८ ॥  
  
अथ आश्लेषो, यथा-  
नव-जागुड-वर्णयोपगूढः  
स्फुरद्-अभ्र-द्युतिर् एतयोन्मदेन ।  
हरति स्म हरिर् हिरण्य-वल्ली-  
परिवीताङ्ग-तमाल-मङ्गलानि  ॥ रुन्म्_१५।२४९ ॥  
  
अथ नख-क्षतं, यथा-  
न कुचाव् इमौ गतिजिता तया हृतं  
गजतः प्रसह्य सखि कुम्भयोर् युगम् ।  
क्षतम् अत्र नाग-दमनो यद् अर्पय-  
त्परमङ्गजाङ्कुश-वरेण तत्-क्षणम्  ॥ रुन्म्_१५।२५० ॥  
  
अथ बिम्बाधर-सुधा-पानं, यथा-  
न हि सुधाकर-बिम्ब-सुधाकरं  
कुरु मुखं करभोरु करावृतम् ।  
अधर-रङ्गणम् अङ्ग वराङ्गने  
पिबतु नीप-वनी-भ्रमरस् तव  ॥ रुन्म्_१५।२५१ ॥  
  
अथ सम्प्रयोगो, यथा-  
द्राग्-दोर्-मण्डल-पीडनोद्धुर-धियः प्रोद्दाम-वैजात्यया  
निर्बन्धाद् अधरामृतानि पिबतः सीत्कार-पूर्णास्यया ।  
कन्दर्पोत्सव-पण्डितस्य मणिअतिर् आक्रान्त-कुञ्जान्तया  
सार्धं राधिकया हरेर् निधुवन-क्रीडा-विधिर् वर्धते  ॥ रुन्म्_१५।२५२ ॥  
  
विदग्धानां मिथो लीला-विलासेन यथा सुखम् ।  
न तथा सम्प्रयोगेण स्याद् एवं रसिका विदुः  ॥ रुन्म्_१५।२५३ ॥  
  
यथा-  
बलेन परिरम्भणे नख-शिखाभिर् उल्लेखनं  
हठाद् अधर-खण्डने भुज-युगेन बन्ध-क्रियाम् ।  
दुकूल-दलने हतिः कुवलयेन कुर्वाणया  
रताद् अपि सुखं हरेर् अधिकम् आदधे राधया  ॥ रुन्म्_१५।२५४ ॥  
  
यथा वा-  
नर्मोत्सेक-कलादृगञ्चल-चमत्कारी भ्रुवोर् विभ्रमः  
संव्यानस्य विकर्षण् चटुलतां कर्णोत्पलेनाहतिः ।  
क्रीडेयं व्रज-नागरी-रति-गुरोर् गान्धर्विकायास् तथा   
भूयिष्ठं सुरतोत्सवाद् अपि नवास्वादं वितेने सुखम्  ॥ रुन्म्_१५।२५५ ॥  
  
अतएव श्री-गीत-गोविन्दे (१२।१०)-  
प्रत्यूह-पुलकाङ्कुरेण निविड-लेश-निमेषेण च   
क्रीडाकूत-विलोकितेऽधर-सुधा-पाने कथा-केलिभिः ।   
आनन्दाधिगमेन मन्मथ-कला-युद्धेऽपि यस्मिन्न् अभुद्   
उद्भूतः स तयोर् बभूव सुरतारम्भः प्रियम्भावुकः  ॥ रुन्म्_१५।२५६ ॥  
  
यथा-  
गोकुलानन्द गोविन्द गोष्ठेन्द्र-कुल-चन्द्रमः ।  
प्राणेश सुन्दरोत्तंस नागराणां शिखामणेः  ॥ रुन्म्_१५।२५७ ॥  
वृन्दावन-विधो गोष्ठ-युव-राज मनोहर ।  
इत्य् आद्या व्रज-देवीनां प्रेयसी प्रणयोक्तयः  ॥ रुन्म्_१५।२५८ ॥  
  
अतुलत्वाद् अपारत्वाद् आप्तोऽसौ दुर्विगाहताम् ।  
स्पृष्टः परं तटस्थेन रसाब्धिर् मधुरो मया ॥ओ॥  
अयम् उज्ज्वल-नीलमणिर् गहन-महा-घोष-सागर-प्रभवः ।  
भजतु तव मकर-कुण्डल-परिसर-सेवौचितीं देव ॥ओ॥  
  
इति सम्भोग-भेदाः ।  
इति श्री-श्री-उज्ज्वल-नीलमणौ शृङ्गार-भेद-प्रकरणम् ।  
  
सम्पूर्णोऽयं श्री-श्रील-रूप-गोस्वामि-  
प्रभुपाद-प्रणीत-श्री-श्री-उज्ज्वल-नीलमणिर् नाम ग्रन्थः ।  

