---
title: 'Rupa Gosvami: Natakacandrika'

---
## Intro

Rupa Gosvami: Natakacandrika  

Rupa Gosvami: Natakacandrika (RNc)  

[14-16, 51, 53, 106, 261 missing(?)]  

## पाठः

नाटकचन्द्रिका  

श्री-श्री-कृष्ण-चैतन्य-चन्द्राय नमः ।  

वीक्ष्य भरत-मुनि-शास्त्रं रसपूर्वसुधाकरं च रमणीयम् ।  
लक्षणम् अति-सङ्क्षेपाद् विलिख्यते नाटकस्येदम्  ॥ र्न्च्_१ ॥  

नातीव-सङ्गतत्वाद् भरत-मुनेर् मत-विरोधाच् च ।  
साहित्य-दर्पणीया न गृहीता प्रक्रिया प्रायः  ॥ र्न्च्_२ ॥  
दिव्येन दिव्यादिव्येन तथाऽदिव्येन वा युतम् ।  
धीरेणाढ्यम् उदात्तेन कृष्णश् च ललितेन च  ॥ र्न्च्_३ ॥  
शृङ्गार-वीरान्यतर-मुख्यं रम्येऽनिवृत्तयुक् ।  
प्रस्तावनान्त-सम्बन्धं सन्धि-सन्ध्य्-अङ्ग-सङ्गतम्  ॥ र्न्च्_४ ॥  
सन्ध्यन्तरैकविंशत्या षट्-त्रिंशद्-भूषणैर् युतम् ।  
पताका-स्थानकैर् युक्तम् अथोपेक्षेपकैस् तथा  ॥ र्न्च्_५ ॥  
भाषाविधान-संयुक्तं सत्काव्य-गुण-गर्भितम् ।  
नाटकं दोष-रहितं सर्वामन्द-प्रदायकम्  ॥ र्न्च्_६ ॥  

तत्र नायकः --  

स्वयं प्रकटितैश्वर्यो दिव्यः कृष्णादिर् ईरितः ।  
दिव्योऽपि नर-चेष्टत्वाद् दिव्यादिव्यो रघूद्वहः  ॥ र्न्च्_७ ॥  
अदिव्यो धर्म-पुत्रादिर् एषु कृष्णो गुणाधिकः ।  
नायकानां गुणाः सर्वे यत्र सर्व-विधाः स्मृताः  ॥ र्न्च्_८ ॥  
लालित्यौदत्त्ययोर् अत्र व्यक्ता शोभाभरोऽधिकः ।  
तेनैष नायको युक्तः शृङ्गारोत्तर-नाटके  ॥ र्न्च्_९ ॥  
यत्-परोढोपपत्योस् तु गौणत्वं कथितं बुधैः ।  
तत् तु कृष्णं च गोपीश् च विनेति प्रतिपादितम्  ॥ र्न्च्_१० ॥  

तथा चोक्तम् रस-विलासे (सुदेव-कृते) --  

नेष्टा यद् अङ्गिनि रसे कविभिः परोढा  
                              तद् गोकुलाम्बुज-दृशां कुलम् अन्तरेण ।  
आशंसया रस-विधेर् अवतारिकाणां  
                              कंसारिणा रसिक-मण्डल-शेखरेण  ॥ र्न्च्_११ ॥  

अथ रसाः --  

रसाः शृङ्गार-वीराद्या ज्ञेया रस-सुधार्णवे ।  
अन्ये हास्यादयः कार्या अस्मिन्न् अङ्गतया बुधैः  ॥ र्न्च्_१२ ॥  

अथेतिवृत्तम् --  

इतिवृत्तं भवेत् ख्यातं क् प्तं मिश्रम् इति त्रिधा ।  
शास्त्र-प्रसिद्धं ख्यातं स्यात् क् प्तं कवि-विनिर्मितम् ।  
तयोः सङ्कुलता मिश्रं क् प्तं रम्यं तु नाटके ।  
नाटकं ख्यात-वृत्तं स्यात् क् प्त-वृत्ता तु नाटिका ।  
ईहामृगो मिश्र-वृत्त इति नाट्याङ्ग-भाषितम् ॥  

अथ प्रस्तावना --  

अथास्य प्रतिपाद्यस्य तीर्थं प्रस्तावनोच्यते ।  
प्रस्तावनायां तु मुखे नान्दी कार्या शुभावहा ॥  
आशीर्नमस्क्रिया-वस्तुनिर्देशान्यतमान्विता ।  
अष्टभिर् दशभिर् युक्ता किं वा द्वादशभिः पदैः ॥  
चन्द्रनामाङ्किता प्रायो मङ्गलार्थ-पदोज्ज्वला ।  
मङ्गलं चक्र-कमल-चक्रोर-कुमुदादिकम् ॥  

तत्राशीर्-अन्विता, यथा ललित-माधवे (१।१) --  

सुररिपु-सुदृशाम्म् उरोज-कोकान्  
                              मुख-कमलानि च खेदयन् नखण्डः ।  
चिरम् अखिल-सुहृत् चकोरनन्दी  
                              दिशतु मुकुन्द-यशः-शशी मुदं वः ॥  

नमस्क्रियान्विता, यथा तत्रैव (१।२)  

अष्टौ प्रोक्ष्य दिग्-अङ्गना घन-रसैः पत्राङ्कुराणां श्रिया  
                              कुर्वन्-मञ्जुलता-भरस्य च सदा रामावली-मण्डनम् ।  
यः पीने हृदि भानुजाम् अतुलभां चन्द्राकृतिं चोज्ज्वलां  
                              रुन्धानः क्रमते तम् अत्र मुदिरं कृष्णं नमस्कुर्महे ॥  

वस्तु-निर्देशान्विता चात्रैव अष्टौ प्रोक्ष्य दिगङ्गना इत्यादिर् एव ।  

अष्टपद-युक्ता यथा वीर-चरिते प्रथमाङ्के (प्रस्तावनायाः प्रथमः  
श्लोकः)-  

अन्तः-स्वच्छाय नित्याय देवाय हृत-पाप्मने ।  
त्यक्त-क्रम-विभागाय चैतन्य-ज्योतिषे नमः ॥  

कश्चिद् अष्ट-पदां पादैर् अष्टभिः पद्ययोर् जगौ  ॥ र्न्च्_१७ ॥  

दशपदान्विता यथा अभिराम-राघवे --  

क्रियासु कल्याणं भुजग-शयनाद् उत्थितवतः ।  
                              कटाक्षाः कारुण्य-प्रसर-रस-वेणी-लहरयः ।  
हरेर् लक्ष्मी-लीला-कमल-दल-सौभाग्य-सुहृदः  
                              सुधासार-स्मेराः सुचरित-विशेषैक-सुलभाः ॥  
  
द्वादश-पदान्विता यथा सुर-रिपु-सुदृशाम् उरोज-कोकान् इत्यादि (लल्म् १।१) ।  
  
अत्रैव चन्द्र-नामाङ्किता मङ्गलार्थता चास्ति ।  
भारत्य् अत्रोचिता वृत्तिर् एषा तु चतुरङ्गिका ।  
प्ररोचना मुखे चैव वीथी-प्रहसने तथा  ॥ र्न्च्_१८ ॥  
  
तत्र प्ररोचना --  
  
देश-काल-कथा-नाथ-सभ्यादीनां प्रशंसया ।  
श्रोतॄणाम् उन्मुखीकारः कथितेयं प्ररोचना  ॥ र्न्च्_१९ ॥  
  
यथा ललित-माधवे (१।७) --  
  
सूत्रधारः । किम् इत्य् एवम् उच्यते । पश्य पश्य --  
  
चकास्ति शरद्-उत्सवः स्फुरति वैष्णवानां सभा  
                              चिरस्य गिरिर् उत्द्गिरत्य् अमल-कीर्तिधारां हरेः ।  
किम् अन्यद् इह माधवो मधुर-मूर्तिर् उद्भासते   
                              तद् एष परओदयस् तव विशुद्ध-पुण्य-श्रियः ॥  
  
अथ आमुखम् --  
  
सूत्रधारो नटीं ब्रूते स्वकार्यं प्रति युक्तितः ।  
प्रस्तुताक्षेपि चित्रोक्त्या यत् तद् आमुखम् ईरितम्  ॥ र्न्च्_२० ॥  
यद् आमुखम् इति प्रोक्तं सैव प्रत्सावनोच्यते ।  
पञ्चामुखाङ्गान्य् उच्यन्ते कथोद्घातः प्रवर्तकम्  ॥ र्न्च्_२१ ॥  
प्रयोगातिशयश् चेति तथा वीथ्य्-अङ्ग-युग्मकम् ।  
उद्घात्यकावलगित-सङ्गकं मुनिनोदितम्  ॥ र्न्च्_२२ ॥  
  
तत्र कथोद्घातः --  
  
सूत्रिवाक्यं तद्-अर्थं वा स्वेतिवृत्तसमं यदा ।  
स्वीकृत्य प्रविशेत् पात्रं कथोद्घातः स कीर्तितः  ॥ र्न्च्_२३ ॥  
  
यथा हरिविलासे --  
  
निरुपम-महिम-धुराणां जगती-दुर्बोध-भावानाम् ।  
लोकोत्तर-चरितानां हृदयं को ज्ञातुम् ईशति ॥  
  
(नेपथ्ये) हन्त भोः सत्यम् आत्थ लोकोत्तर-चरितानां हृदयं को ज्ञातुम्  
ईशतीति ॥  
  
अथ प्रवर्तकम् --  
  
आक्षिप्तं काल-साम्येन प्रवृत्तिः स्यात् प्रवर्तकम्  ॥ र्न्च्_२४ ॥  
  
यथा केशव-चरिते --  
  
उल्लासयन् सुमनसां परितः कलापं  
                              संवर्धयन् सपदि वैभवम् उद्धवस्य ।  
धीरं नुमेर् अपि मनो मदयन् समन्ताद्  
                              आनन्दनो मिलति सुन्दरि माधवोऽयम् ॥  
  
इति निष्क्रान्तौ ततः प्रविशति माधवः ।  
  
यथा वा विदग्ध-माधवे (१।१०) --  
  
सोऽयं वसन्त-समयः समियाय यस्मिन्  
                              पूर्णं तम् ईश्वरम् उपोढ-नवानुगागम् ।  
गूढ-ग्रहा रुचिरया सह राधयासौ  
                              रङ्गाय सङ्गमयिता निशि पौर्णमासी ॥  
  
अथ प्रयोगातिशयः --  
एषोऽयम् इत्य् उपक्षेपात् सूत्रधार-प्रयोगतः ।  
प्रेवेश-सूचनं यत्र प्रयोगातिशयो हि सः  ॥ र्न्च्_२५ ॥  
  
यथा ललित-माधवे (४।१६) गर्भाङ्के --  
  
वृद्धया शश्वद्-आरब्ध-निरोधाम् अपि राधिकाम् ।  
निराबाधं सदा साधु रमयत्य् एष माधवः ॥  
  
अथोद्घात्यकम् --  
  
पदानि त्व् अगतार्थानि तद्-अर्थ-गतये नराः ।  
योजयन्ति पदैर् अन्यैस् तद् उद्घात्यकम् उच्यते  ॥ र्न्च्_२६ ॥  
  
यथा ललित-माधवे (१।११) --  
  
नटता किरात-राजं निहत्य रङ्ग-स्थले कलानिधिना ।  
समये तेन विधेयं गुणवति तारा-कर-ग्रहणम् ॥  
  
(नेपथ्ये) हन्त राधा-माधवयोः पाणिबन्धं कंस-भूपतेर् भयाद्  
अभिव्यक्तम् उदाहर्तुम् असमर्थो नटता किरात-राजम् इत्य् उपदेशेन बोधयन्  
धन्यः कोऽयं चिन्ता-विक्लवां माम् आश्वासयतीति तत्र पौर्णमासी-प्रवेशः ॥  
  
अथावलगितम् --  
  
यत्रैकस्मिन् समावेश्य कार्यम् अन्यत् प्रसाध्यते ।  
पुरानुरोधात् तज् ज्ञेयं नाम्नावगलितं बुधैः  ॥ र्न्च्_२७ ॥  
  
यथा कंस-वधे --  
  
नटराज-पुरुषोत्तम कथं विलम्बसे ।  
  
(नेपथ्ये) भोः कस् त्वम् असि यद् अत्र मां त्वरयसि ।  
  
सूत्रधारः -- कथम् अयं गोपाल-वेशो भगवान् उपस्थित एव पश्य पश्य  
इत्यादि ॥  
  
शृङ्गार-प्रचुरे नाट्ये युक्तम् आमुखम् एव हि ।  
वीथी प्रहसनं चेति द्विविधे नात्र लक्षिते  ॥ र्न्च्_२८ ॥  
अत एवामुखं तत्र भवेल् ललित-माधवे ।  
प्रस्तावना-स्थापने द्वे आमुखस्यापरे भिदे ।  
इत्य् आख्याय स्फुटं केचित् तयोः कुर्वन्ति लक्षणम्  ॥ र्न्च्_२९ ॥  
  
यथा -  
नटी-विदूषक-नट-सूत्र-संलाप-सङ्गतम् ।  
स्तोक-वीथ्यादि-सहितं भवेत् प्रस्तावनामुखम् ॥  
सर्व-वीथ्यादि-सहितं तद् एव स्थापनोच्यते ।  
वीराद्भुतादि प्रायेषु भवेत् प्रस्तावनोचिता ॥  
हास्य-बीभत्स-रौद्रादौ प्रायेण स्थापना मतेति ।  
वीथी-प्रहसने द्वे तु रूपकाणां भिदे स्मृते ॥  
  
अथ सन्धिः --  
  
एकैकस्यास् त्व् अवस्थायाः प्रकृत्या चैकयैकया ।  
योगः सन्धिर् इति ज्ञेयो नाट्य-विद्या-विशारदैः  ॥ र्न्च्_३० ॥  
  
तत्र प्रकृतिः --  
  
पाञ्चविध्यात् कथायास् तु प्रकृतिः पञ्चधा स्मृता ।  
बीजं बिन्दुः पताका च प्रकरी कार्यम् एव च  ॥ र्न्च्_३१ ॥  
  
तत्र बीजम् --  
  
यत् तु स्वल्पम् उपक्षिप्तं बहुधा विस्तृतिं गतम् ।  
कार्यस्य कारणं धीरैस् तद् बीजम् इति कथ्यते  ॥ र्न्च्_३२ ॥  
  
यथा ललित-माधवे प्रथम-द्वितीययोर् अङ्कयोः कल्पिते मुख-सन्धौ निरूढो  
राधा-माधवयोर् अनुरागो बीजम् उच्यते ।  
  
अथ बिन्दुः --  
  
फले प्रधाने बीजस्य प्रसङ्गोक्तैः फलान्तरैः ।  
विच्छिन्ने यद् अविच्छेद-कारणं बिन्दुर् उच्यते  ॥ र्न्च्_३३ ॥  
यथा तत्रैवे तृतीय-चतुर्थयोः कल्पित प्रतिमुख-सन्धौ  
कृष्ण-पुर-गमनादिना मुख्य-फले विच्छिन्ने तेनैव समाशासनं एतास् तूर्णं  
नयत कियतीः इत्य् आदि सूर्य-वाक्य-श्रवण-जनित-कृष्ण-प्रत्याशां नीरे  
मङ्क्षु-मिमङ्क्षुम् (४।१०) इत्याद्युक्त्या गर्भाङ्कश् च बिन्दुः ।  
  
अथ पताका --  
  
यत् प्रधानोपकरणं प्रसङ्गात् स्वार्थम् ऋच्छति ।  
सा पताका बुधैः प्रोक्ता यादवामात्य-वृत्तवत्  ॥ र्न्च्_३४ ॥  
  
यथा तत्रैव पञ्चम-षष्ठ्योः कल्पिते गर्भ-सन्धौ  
पौर्णमास्य्-उद्धव-वृत्तं पताका ।  
  
अथ प्रकरी --  
  
यत् केवलं परार्थस्य साधकं च प्रदेश-भाक् ।  
प्रकरी सा समुद्दिष्टा नव-वृन्दादि-वृत्तवत्  ॥ र्न्च्_३५ ॥  
  
यथा तत्रैव सप्तमाष्टयोः कल्पिते विमर्ष-सन्धौ यथा  
नव-वृन्दादि-कुलादि-वृत्तं प्रकरी ॥  
  
अथ कार्यं --  
  
वस्तुनस् तु समस्तस्य साध्यं कार्यम् इति स्मृतम् ।  
राधा-माधवयोः सङ्गो यथा ललित-माधवे  ॥ र्न्च्_३६ ॥  
  
यथात्र नवम-दशमयोः कल्पिते निर्वहःअण-सन्धौ राधा-माधवयोः  
पुनः सङ्गम-पुरःसर-क्रीडादि ॥  
  
प्रधानम् अङ्गम् इति च तत् तु स्याद् द्विविधं पुनः ।  
प्रधानं नेतृ-चरितं व्यापि कृष्णस्य चेष्टितम्  ॥ र्न्च्_३७ ॥  
नायकार्थं कृदङ्गं स्यात् नायकेतर-चेष्टित्म् ।  
नित्यं पताका प्रकरी चाङ्गं बीजादयः क्वचित्  ॥ र्न्च्_३८ ॥  
बीजत्वाद् बीजम् आदौ स्यात् फलत्वात् कार्यम् अन्ततः ।  
तयोः सन्धान-हेतुत्वात् मध्ये बिन्दुं मुहुः क्षिपेत्  ॥ र्न्च्_३९ ॥  
यथायोगं पताकायाः प्रकार्याश् च निवेशनम्  ॥ र्न्च्_४० ॥  
  
अतएव बिन्दुर्, यथा पञ्चमे (लल्म् ५।२३) --  
  
स्फुरन्-मणि-सराधिकं नवतमाल-नीलं हरेर्  
उदूढ-नव-कुङ्कुमं जयति हारि बक्षः-स्थलम् ।  
उडु-स्तवकितं सदा तडिद्-उदीर्ण-लक्ष्मी-भरं  
यद् अभ्रम् इव लीलया स्फुणम् अदभ्रम् उद्भ्राजते ॥  
  
एवं षष्ठ-सप्तमादिष्व् अपि बिन्दुर् द्रष्टव्यः ॥  
  
अथावस्था --  
  
कार्यस्य पञ्चधावस्था नायकादि-क्रिया-वशात् ।  
आरम्भ-यत्न-प्राप्त्य्-आशा-नियताप्ति-फलागमाः  ॥ र्न्च्_४१ ॥  
  
तत्रारम्भः --  
  
बुधैर् मुख्य-फलोद्योग आरम्भ इति कथ्यते ।  
  
यथा ललित-माधवे मुख-सन्धौ राधा-माधवयोर् अन्योन्य-सङ्गमाय  
व्यवसाय आरम्भः ।  
  
अथ यत्नः --  
  
यत्नस् तु तत्-फल-प्राप्ताव् औत्सुक्येन तु वर्तनम्  ॥ र्न्च्_४२ ॥  
  
यथा तत्रैव प्रतिमुख-सन्धौ राधया कृष्णस्यान्वेषणे कृष्णेन च  
गन्धर्व-कृत-नृत्यादौ राधावलोकायोद्यमो यत्नः ।  
  
अथ प्राप्त्य्-आशा  
  
प्राप्त्य्-आशा तु निजार्थस्य सिद्धि-सम्भावना मता ॥  
[*नोते: सिद्ध-सद्-भावना मता।]  
  
तथा च मुनिनाप्य् (१९।११) उक्तम् --  
  
ईषत् प्राप्तिर् यदा काचित् फलस्य परिकल्प्यते ।  
भाव-मात्रेण तं प्राहुर् विधिज्ञाः प्राप्ति-सम्भवम् ॥  
  
यथा, तत्रैव गर्भ-सन्धौ राधायाः सत्राजिति समर्पण् कृष्णस्य च  
ललिता-शङ्खचूड-रत्नादि-लाभादिना सम्भावनायोग्यत्वात् प्राप्त्याशा ।  
  
अथ नियताप्तिः --  
  
नियताप्तिर् अविघ्नेन कार्य-संसिद्धि-निश्चयः ।  
  
यथा, तत्रैव विमर्श-सन्धौ राधा-दर्शनाद् अविघ्नेन फल-संसिद्धि-निशयान्  
नियताप्तिः ।  
  
अथ फलागमः --  
  
निजाभीष्ट-फलावाप्तिर् भवेद् एव फलागमः  ॥ र्न्च्_४३ ॥  
  
यथा तत्रैव निर्वहण-सन्धौ  
व्रज-बन्धु-समागम-राधा-लाभ-रत्नाभिषेकादिः फलागमः ।  
  
पताकायास् त्व् अवस्थानं क्वचिद् अस्ति न वा क्वचित् ।  
पताकया विहीने तु बीज-बिन्दू निवेशयेत्  ॥ र्न्च्_४४ ॥  
  
अथ सन्ध्य्-अङ्गानि --  
  
मुख्य-प्रयोजन-वशात् कथाङ्ग्।नां समन्वये ।  
अवान्तरार्थ-सम्बन्धः सन्धोः सन्धान-रूपकः  ॥ र्न्च्_४५ ॥  
मुख-प्रतिमुखे गर्भ-विमर्शाव् उपसंहृतिः ।  
पञ्चैते सन्धयस् तेषु मुख-लक्षणम् उच्यते  ॥ र्न्च्_४६ ॥  
  
अथ मुखम् --  
  
मुखं बीज-समुत्पत्तिर् नानार्थ-रस-सम्भवा ।  
अत्र तु द्वादशाङ्गानि बीजारम्भानुरोधतः  ॥ र्न्च्_४७ ॥  
राधा-माधवयोर् अत्र प्रेम-बीज-समुद्भवः ।  
सूचितः सौष्टवात् तत्र यथा ललित-माधवे  ॥ र्न्च्_४८ ॥  
उपक्षेपः परिकरः परिन्यासो विलोभनम् ।  
युक्तिः प्राप्तिः समाधानं विधानं परिभावना  ॥ र्न्च्_४९ ॥  
उद्भेद-भेद-करणान्य् एषां लक्षणम् उच्यते ।  
  
तत्रोपक्षेपः --  
उपक्षेपस् तु बीजस्य सूचनं कथ्यते बुधैः  ॥ र्न्च्_५० ॥  
  
यथा ललित-माधवे प्रथमेऽङ्के (१।१४)  
  
पौर्णमासी -- (हन्त राधा-माधवयोर् इति पठित्वा) वत्से गार्गि श्रूयताम् ।   
  
कृष्णापाङ्ग-तरङ्गित-द्युमणिजासम्भेद-वेणीकृते  
राधायाः स्मित-चन्द्रिका-सुरधुनी-पुरे निपीयामृतम् ।  
अन्तस् तोष-तुषार-सम्प्रवलव-व्यालीढतापोच्चयाः  
क्रान्त्वा सप्त जगन्ति सम्प्रति वयं सर्वोर्ध्वम् अध्यास्महे ॥  
  
अत्र राधा-माधवयोर् अनुराग-बीजस्य सूचनम् उपक्षेपः ।  
  
अथ परिकरः --   
  
बीजस्य बहुलीकारो ज्ञेयः परिकरो बुधैः ।  
  
यथा तत्रैव (१।२४) --  
  
गार्गी (संस्कृतेन)  
  
ह्रियम् अवगृह्य गृहेभ्यः कर्षति राधां वनाय या निपुणा ।  
सा जयति निसृष्टार्थी वर-वंशज-काकली दूती ॥  
  
अत्र वनाकर्षणादिना अनुराग-बीजस्य बहुलीकरणात् परिकरः ॥  
  
अथ परिन्यासः --  
  
बीज-निष्पत्ति-कथनं परिन्यास इतीर्यते  ॥ र्न्च्_५२ ॥  
  
यथा तत्रैव प्रथमेऽङ्के --  
राधा (सरोमाञ्चम्): ललिदे का क्खु कह्नत्ति सुनीअदि जेण केअलं कण्णस्स ज्जेअ  
अदिधीहोन्तेण उम्मतीकिज्जह्मि ॥ [ललिते, कः खलु कृष्ण इति श्रूयते? येन केवलं  
कर्णस्यैव अतिथीभवता उन्मत्तीक्रियेऽहम् ।]  
  
अत्र उन्मत्तीकरणेन बीज-निष्पत्तिकथनात् परिन्यासः ।  
  
अथ विलोभनम् --  
  
नायकादि-गुणानां यद् वर्णनं तद् विलोभनम् ।  
  
यथा तत्रैव प्रथमेऽङ्के --  
  
तत्र कृष्णः (सन्निधाय)  
  
समीक्ष्य तव राधिके वदन-बिम्बम् उद्भास्वरं  
त्रपा-भर-परीत-धीः श्रयितुम् अस्य तुल्य-श्रियम् ।  
शशी किल कृसीभवन् सुरधुनी-तरङ्गोक्षितां  
तपस्यति कपर्दिनः स्फुट-जटाटवीम् आस्थितः ॥  
  
तत्र राधा-सौन्दर्य-गुण-वर्णनाद् विलोभनम् ।  
  
अथ युक्तिः --  
  
सम्यक् प्रयोजनानां हि निर्णयो  युक्तिर् इष्यते  ॥ र्न्च्_५४ ॥  
  
यथा तत्रैव (पर १।१११-२)--  
  
यशोदा -- भअदि चन्दाअली णोमालिआ राहा माहरिअ सब्बाओ मह आसाओ  
गुणासोहर-पूरेण पुरेइ । तत्थबि बच्छो बिअ बच्चा लैई णेत्त-भिङ्गं  
सोन्दर-मरन्देण आणन्देइ ॥ [भगवति चन्द्रावली नव-मालिका राधा माधवी  
च सर्वथा मम आशा गुण-सौरभ-पूरेण पूरयति । तत्रापि वत्स इव वत्सा  
लघ्वी नेत्र-भृङ्गं सौन्दर्य-मकरन्देन आनन्दयति । ]  
  
भगवती: गोकुलेश्वरि । सर्वेषां गोकुल-वासिनां ईदृग् एव समुदाचार इति ।  
  
अत्र राधायां सर्वतोऽधिकानां गुणोत्कर्षाणां निर्णयो युक्तिः ।  
  
अथ प्राप्तिः --   
  
प्राज्ञैः सुखस्य सम्प्राप्तिः प्राप्तिर् इत्य् अभिधीयते  ॥ र्न्च्_५५ ॥  
  
यथा तत्रैव (१।५१) --   
तत्र कृष्णः (पुनर् उत्कर्णो भवन् सपुलकम्)  
  
मधुरिम-लहरीभिः स्तम्भयत्य् अम्बरे या  
                              स्मर-मद-सरसानां सारसानां रुतानि ।  
इयम् उदयति राधा-किङ्किनी-झङ्कृतिर् मे  
                              हृदि परिणमयन्ती विक्रियाडम्बराणि ॥  
  
अत्र राधा-झङ्कृति-श्रवणात् कृष्णस्य सुख-सम्प्राप्तिः प्राप्तिः ।  
  
अथ समाधानं --  
  
बीजस्य पुनर् आधानं समाधानम् इहोच्यते  ॥ र्न्च्_५६ ॥  
  
यथा तत्रैव --   
  
राधा (सास्रं): कुन्दलैए, अबि णाम इमस्स एकस्स बि हदण्त्तस्स मग्गं क्खणं  
बि आरोहिस्सदि सो मह धण्णस्स कण्णस्स अदिधी । [कुन्दलते! अपि नाम  
तस्यैकस्यापि हत-नेत्रस्य मार्गं क्षणम् अपि आरोहिष्यति स मे धन्यस्य  
कर्णस्यातिथिः ।]  
  
अत्र स्वयं राधया पुनर् अनुराग-बीजस्याधानात् समाधानम् ।   
  
अथ विधानं --  
  
सुख-दुःख-करं यत् तु तद्-विधानं बुधा विदुः  ॥ र्न्च्_५७ ॥  
  
यथा तत्रैव द्वितीयाङ्के --   
  
राधिका - (दूरतः कृष्णम् ईषद् अवलोक्य, जनान्तिकं संस्कृतेन)  
  
सहचरि निरातङ्कः कोऽयं युवा मुदिर-द्युतिर्  
व्रज-भुवि कुतः प्राप्तो माद्यन्-मतङ्गज-विभ्रमः ।  
अहह चटुलैर् उत्सर्पद्भिर् दृग-अङ्चल-तस्करैर्  
मम धृतिर्-धनं चेतः-कोषाद् विलुण्ठयतीह यः ॥ (२।११)  
  
(पुनर् अवेक्ष्य) हद्धी हद्धी प्पमादो, ललिदे पेक्ख पेक्ख एणं बम्हआरिणं  
दट्ठूण विक्खुहिदं मह हदहिअअम् । ता इमस्स महापाबस्स अग्गिप्पवेसो जेब्ब  
पराअचित्तम् । [ह धिक् हा धिक् प्रमादः । ललिते प्रेक्ष्य प्रेक्ष्य । एतं  
ब्रह्मचारिणं दृष्ट्वा विक्ष्ब्धं मे हत-हृदयम् । तद् एतस्य महा-पापस्य  
अग्नि-प्रवेश एव प्रायश्चित्तम् ।]  
  
ललिता : हला, सच्चं कधेसि । ता णूणं सबण्णतणं भामेदि । [हला, सत्यं  
कथयसि, तन् नूनं सवर्णत्वं भ्रमयति ।]  
  
राधिका : (पुनर् निभाल्य, संस्कृतेन) -  
  
सहचरि हरिर् एष ब्रह्म-वेशं प्रपन्नः  
किम् अयम् इतरथा मे विद्रवत्य् अन्तरात्मा ।  
शशधर-मणि-वेदी स्वेद-धारां प्रसूते  
न किल कुमुद-बन्धोः कौमुदीम् अन्तरेण ॥ (२।१२)  
  
अत्र राधायाः कृष्ण-बुद्ध्या विप्रबुद्ध्या च सुख-दुःख-कथनाद् विधानम् ।  
अथ परिभावना -  
  
श्लाघ्यैश् चित्त-चमत्कारो गुणौघैः परिभावना  ॥ र्न्च्_५८ ॥  
  
यथा तत्रैव प्रथमेऽङ्के --  
  
राधा (सचमत्कारं संस्कृतेन) -  
  
कुल-वरतनु-धर्म-ग्राव-वृन्दानि भिन्दन्  
सुमुखि निशित-दीर्घापाङ्ग-टङ्क-च्छटाभिः  
युगपद् अयम् अपूर्वः कः पुरो विश्व-कर्मा  
मरकत-मणि-लक्षैर् गोष्ठ-कक्षां चिनोति ॥ ५२ ॥  
  
ललिता: हला, सो एसो दे पराण-नाधो । [हला, स एष ते प्राणनाथः ।]  
  
राधा: (सोन्मादं पुनः संस्कृतेन)  
  
स एष किम् उ गोपिका-कुमुदिनी-सुधा-दीधितिः   
स एष किम् उ गोकुल-स्फुरित-यौवराज्योत्सवः ।  
स एष किम् उ मन्-मनः-पिक-विनोद-पुष्पाकरः  
कृशोदरि दृशोर् द्वईम् अमृत-वीचिभिः सिञ्चति ॥ (१।५३)  
  
अत्र कृष्णस्य वैदग्ध-सौन्दर्यादि-गुण-निदर्शनेन च  
राधा-चमत्कार-कथनात् परिभावना ।   
  
अथोद्भेदः -   
  
बीजस्य तु य उद्घातः स उद्भेद इति स्मृतः  ॥ र्न्च्_५९ ॥  
  
यथा तत्रैव द्वितीयाङ्के -  
  
राधिका (अपवार्य, संस्कृतेन)  
  
चलाक्षि-गुरु-लोकतः स्फुरति तावद् अन्तर्भयं  
कुल-स्थितिर् अलं तु मे मनसि तावद् उन्मीलति ।  
चलन्-मकर-कुण्डल-स्फुरित-फुल्ल-गण्ड-स्थलं  
न यावद् अपरोक्षताम् इदम् अपैति वक्त्राम्बुजम् ॥ (२।२६)  
  
अत्रादौ संवृत्तस्यानुराग-बीजस्य स्वमुखेनैवोध्घातनाद् उद्भेदः ।  
  
अथ भेदः  
  
बीजस्योत्तेजनं भेदो यद् वा सङ्घात-भेदनम्  ॥ र्न्च्_६० ॥  
  
यथा तत्रैव -  
  
कुन्दलता - राहे, अक्खलिदं तुम्ह सदीब्बदं, ता अलं सअं विक्खाबिदेण । [राधे,  
जाने सस्खलितं तव सती-व्रतं, तद् अलं स्वयं विख्यापितेन । ]  
  
विशाखा - (स-प्रणयाभ्यसूयम्) कुन्दलदे! का क्खु अबरा तुमं बिअ वंसीए  
तिण्णि-सञ्झं आअड्ढीअदि ?  [राधे, का खल्व् अपरा त्वाम् इव वंश्या त्रिसन्ध्यम्  
आकृष्यते ।]   
कुन्दलता (सनर्म-स्मितं, संस्कृतेन) -  
  
ददामि सदयं सदा विशद-बुद्धि-राशीः-शतं  
भवादृशि पतिव्रता-व्रतम् अखण्डितं तिष्ठतु ।  
श्रुतैर् निखिल-माधुरी-परिणतेऽपि वेणु-ध्वनौ  
मनः सखि मनाग् अपि त्यजति वो न धैर्यं यथा ॥ (२।२०)  
  
अत्र कुन्दलतया राधादि-प्रेमस्योत्तेजनाद् भेदनाच् चात्मनस् ताभ्यो भेदः ।  
  
अथ करणम् -  
  
प्रस्तुतार्थ-समारम्भं करणं परिचक्षते  ॥ र्न्च्_६१ ॥  
  
यथा, तत्रैव -  
  
कुन्दलता -(संस्कृतेन)  
  
त्रपां त्यज कुडङ्गकं प्रविश सन्तु ते मङ्गला-  
न्य् अनङ्ग-समराङ्गणे परम-सांयुगीना भव ।  
विवस्वद्-उदये भवद्-विजय-कीर्ति-गाथावली  
पुरः स्कहि मुरद्विषः सहचरीभिर् उद्गीयताम् ॥ २।२४ ॥  
  
अत्र प्रस्तुतस्य क्रीडारूपस्यार्थस्य समारम्भ-कथनात् करणम् ।  
  
अथ प्रतिमुख-सन्धिः -  
  
भवेत् प्रतिमुखं दृश्यं बीज-प्रकाशनम् ।  
बिन्दु-प्रयत्नोपगमाद् अङ्गान्य् अस्य त्रयोदश  ॥ र्न्च्_६२ ॥  
विषमात्यन्त-विश्लेषाद् राधामाधवयोर् इह ।  
दृश्यादृश्यं प्रेम-बीजं यथा ललित-माधवे  ॥ र्न्च्_६३ ॥  
विलासः परिसर्पश् च विधुतं शमनर्मणी ।  
नर्म-द्युतिः प्रगमनं विरोधः पर्युपासनम् ।  
पुष्पं वज्रम् उपन्यासो वर्ण-संहार इत्य् अपि  ॥ र्न्च्_६४ ॥  
  
तत्र विलासः -  
  
विलासः सङ्गमार्थस् तु व्यापारः परिकीर्तितः  ॥ र्न्च्_६५ ॥  
  
यथा तत्रैव चतुर्थाङ्के -  
  
माधवः - (अधरे वेणुं विन्यस्य) -  
  
अक्ष्णोर् बन्धुं हरि-हय-हरिन्-नागरि-प्राग्-अरिक्तां  
रोगेणाविष्कुरु गुरु-रुचं भानवीयां नवीनाम् ।  
चक्राभिख्यः किम् अपि विरहाद् आकुलः काकू-लक्षं  
कुर्वन् मुख्यस् त्वयि स वयसाम् अर्थिभावं तनोति ॥४।२२॥  
  
अत्र माधवस्य सङ्गमार्थ-व्यापार-कथनाद् विलासः ।  
  
अथ परिसर्पः -  
  
स्मृतिर् नष्टस्य बीजस्य परिसर्प इति स्मृतः  ॥ र्न्च्_६६ ॥  
यथा तत्रैव -  
  
कृष्णः - सखे सत्यम् आशयैव कदर्थ्यमानोऽस्मि । यतः -  
  
नीरे मङ्क्षु-मिमङ्क्षुम् आर्त-मुखराम् उद्दिश्य चण्ड-द्युतेर्  
दूरान् मण्डलतः कृपातुरतया यत् प्रादुरासीत् तदा ।  
हा धिग् वाग्-अमृतेन तेन जनितस् तस्याः पुनः सङ्गम-  
प्रत्याशाङ्कुर उच्चकैर् मम सखे स्वान्तं हठाद् विध्यति ॥१०॥  
  
अत्र राधा-तिरोधानान् नष्टस्यानुराग-बीजस्य पुनः सूर्य-वचनेनानुस्मरणात्  
परिसर्पः ।  
  
अथ विधुतम् -  
  
विधुतं कथितं दुःखम् अभीष्टार्थान् अवाप्तितः ।  
अथवानुनयादीनां विधुतं स्यान् निराकृतिः  ॥ र्न्च्_६७ ॥  
  
यथा तत्रैव तृतीयाङ्के -  
  
राधा (साक्रन्दम्) -  
  
निपीता न स्वैरं श्रुति-पुटिकया नर्म-भणितिर्  
न दृष्टा निःशङ्कं सुमुखि मुख-पङ्केरुह-रुचः ।  
हरेर् वक्षः-पीठं न किल घनम् आलिङ्गितम् अभूद्   
इति ध्यायं ध्यायं स्फुटति लुठद् अन्तर् मम मनः ॥ (३।२६)  
  
अत्र प्रकटम् एव दुःखं विधुतम् । यथा वा तत्रैव -  
  
पौर्णमासी: समाकर्णय वर-वर्णिनी-वर्णितम् (नेपथ्ये) -  
  
नाश्वासनं विरचय त्वम् इदं हताशो  
शुष्यन्-मुखी मम गुणं परिकीर्तयन्ती ।  
दूराद् अमार्दव-भृतोऽपि मुहुः क्षमायाः  
कुक्षिं विदारयति पश्य रथाङ्ग-नेमिः ॥ (३।१७)  
  
अत्र विशाखा-कृतानुनयस्य राधया ग्रहणाद् विधुतम् ।  
  
अथ शमः -  
  
अरतेः शमनं धीरैः शम इत्य् अभिधीयते  ॥ र्न्च्_६८ ॥  
  
यथा तत्रैव चतुर्थेऽङ्के -  
  
वृन्दा - नागरेन्द्र! मुञ्च वैमनस्यम् । साम्प्रतं भवद्-अभीष्ट-सिद्धये  
शारिकामुखेन ललितां सन्दिश्य विशाखया भवन्तं निवेदयिष्यामि ।  
  
अत्र जटिलया राधायां नीतायां वृन्दया माधवस्यारति-शमनाच् छमः ।   
  
अपठित्वा शमं कश्चित् स पठत्य् अत्र तापनम् ।   
  
तथा हि (साहित्य-दर्पणम् ६।९१),   
  
उपायादर्शनं यत् तु तापनं नाम तद् भवेत् ॥ इति ।   
  
यथा तृतीयेऽङ्के -  
  
वृन्दा - हा धिक्, हा हा धिक् । पश्य -  
  
न वक्तुं नावक्तुं पुर-गमन-वार्तां मुरभिदः  
क्षमन्ते राधायै कथम् अपि विशाखा-प्रभृतयः ।  
समन्ताद् आक्रान्ता निविड-जडिम-श्रेणिभिर् इमाः  
परं कर्णाकर्णि-व्यवसितिम् अधीरो विदधति ॥ (३।१२)  
  
अत्रोपाय-दर्शनं प्रकटम् एव ।  
  
अथ नर्म -  
  
परिहास-प्रधानं यद् वचनं नर्म तद् विदुः  ॥ र्न्च्_६९ ॥  
  
यथा तत्रैव चतुर्थेऽङ्के -  
  
जटिला (नासिकाग्रे तर्जनीं विन्यस्य स्थिता धुन्वन्ती साश्चर्यम्) अरे  
बालिआ-भुजङ्ग! कं डंसिदुं एत्थ भम्मसि । [अरे बालिका-भुजङ्ग! कां  
डंशितुम् अत्र भ्राम्यसि ।]  
  
माधवः - लम्बोष्ठि! भवतीम् एव गोष्ठ-पिशाचीम् ।   
  
अत्र प्रकटम् एव नर्म ।  
  
अथ नर्म-द्युतिः -  
  
नर्म-जाता रुचिः प्राज्ञैः नर्म-द्युतिर् उदाहृता  ॥ र्न्च्_७० ॥  
  
यथा तत्रैव -  
  
ललिता (स्मित्वा) अपि सरले, तुज्झ हिअए कत्थूरिआपत्तभङ्गं लिहन्तीए मए  
पच्चक्खीकिदा सिविण-सङ्गिणाअर-कुञ्जर बिब्भमासि । ता फुडं कधेहि,  
तैअजणसङ्गजोग्गे तस्मिं ओसरे दीहसुत्ता नीवी-सहअरी झत्ति णिक्कन्ता ण वेत्ति । [अयि  
सरले! तव हृदये कस्तूरिकापत्र-भङ्गं लिखन्त्या मया प्रत्यक्षीकृता  
स्वप्न-सङ्गिनागर-कुञ्जर-विभ्रमासि । तत् स्फुटं कथय । तृतीय-जन-संयोग्ये  
तस्मिन्न् अवसरे दीर्घ-सूत्रा नीवी-सहचरी झटिति निष्क्रान्ता न वेति ]  
  
राधिका (स्वगतम्) कधं तक्किदं अक्खिधुत्ताए । (प्रकाशम्,  
स-भ्रू-भङ्गम्) वामे, कित्ति अलिअं आसङ्कसि? [कथं तर्कितम् अतिधूर्तया? वामे,  
किम् इत्य् अलीकम् आशङ्कसे?] (अच्त् ४, परस्। ९२-९३)  
अत्र ललिता-नर्म-जातया राधाया रुच्या धृत्या वा नर्म-द्युतिः ।  
  
अथ प्रगमणम् -  
  
उत्तरोत्तर-वाक्यं तु भवेत् प्रगमनं पुनः  ॥ र्न्च्_७१ ॥  
  
यथा तत्रैव -  
  
राधा -   
बअ-णरवई-णन्दणं सबन्धुं,   
रह-पबरोबरि पेक्खिअ फ्फुरन्तम् ।   
[व्रज-नृपति-नन्दनं सबन्धुं   
रथ-प्रवरोपरि प्रेक्ष्य स्फुरन्तम्]  
स्खलति मम वपुः कथं धरित्री  
भ्रमति कुतः किम् अमी नटन्ति नीपाः ॥ (३।१४)   
  
ललिता - सहि राहे, मा विसीद । पब्बद-परिक्कमोबक्कमो एसो । [सखि राधे, मा  
विषीद, पर्वत-परिक्रमोपक्रम एषः ।]  
  
राधिका -  
  
सहचरि, परिज्ञातं सद्य समस्तम् इदं मया   
पटिम-पञलैस् त्वं निह्नोतुं कियत् प्रभविष्यसि ।  
विरम कृपणे भावी नायं हरेर् विरह-क्लमो  
मम किम् अभवन् कण्ठे प्राणा मुहुर् निरपत्रपाः ॥ (३।१५)  
  
इत्य् अत्र राधा-ललितयोर् उत्तरोत्तरं प्रगमनम् ।  
अथ विरोधः -  
  
यत्र व्यसनम् आयाति विरोधः स निगद्यते  ॥ र्न्च्_७२ ॥  
  
यथा तत्रैव -  
  
राधिका -  
  
चेतः खिन्न-जने हरेः परिणतं कारुण्य-वीची-भरैर्   
इत्य् आभीर-नत-भ्रुवां त्वै भवद् आलोक-सम्भावना ।  
मर्म-ग्रन्थ-विकृन्तन-व्यसनिनी तं तादृशं वैरिणी  
क्रूरेयं विरह-व्यथा न सहते मद्-भाग-धेयोत्सवम् ॥ (३।२७)  
  
अत्र स्पष्ट एव राधागमनेन विरोधः ।  
  
अथ पर्युपासनम्  
  
रुष्टस्यानुनयो धीरैः पर्युपासनम् ईरितम्  ॥ र्न्च्_७३ ॥  
  
यथा तत्रैव चतुर्थे -  
  
जटिला - ऐ अहिसारसग्गावेज्झाइणि ललिदे, एण्हिं पुत्तौ मे अहिमण्णु बिदूरे गदोत्थि,  
ता सुण्णं घरं मुक्किअ कीस तुए आणीदा बहुडी । [अयि अभिसार-मार्गोपाध्यायिनि  
ललिते! इदानीं पुत्रको मेऽभिमन्युर् विदूरे गतोऽस्ति । तत् शून्यं गृहं मुक्त्वा  
कस्मात् त्वया नीतात्र वधूटी ?]  
  
ललिता (सशङ्कम् आत्म-गतम्) हद्धी, डाइनीए अडाहिण-पैदीए ड्दहिठम्मि  
बुठ्ठिआए । (प्रकाशम्) अय्ये गग्गीए भणिदं अज्ज माहबीपुप्फेहिं पूइदो सूरो  
सुरहिकोड्प्पदो होदुत्ति माहबी-मण्डबं लंहिखदा मए राहिआ, ता प्पसीद  
प्पसीद । [हा धिक्! डाकिन्या दक्षिण-प्रवृत्त्या दग्धास्मि वृद्धया । आर्ये, गार्ग्या  
भणितम्, अद्य माधवी-पुष्पैः पूजितः सूर्यः सुरभि-कोटि-प्रदो भवति । इति  
माधवी-मण्डपं लम्भिता मया राधिका । तत् प्रसीद प्रसीद ।  
  
अत्र रुष्टाया जटिलाया ललितयाप्य् अनुनयात् पर्युपासनम् ।   
  
अथ पुष्पम् -  
  
परिशेषो विधानं यत् पुष्पं तद् इति सञ्ज्ञितम्  ॥ र्न्च्_७४ ॥  
  
यथा तत्रैव तृतीये -  
  
विदूरे कंसारिर् मुकुटित-शिखण्डावलिर् असौ  
पुरे गौराङ्गीभिः कलित-परिरम्भो विलसति ।  
  
(इति साभ्यसूयं पुनर् निरूप्य, सखेदम्)  
  
न कान्तोऽयं शङ्के सुरपतिधनुर् धाम-मधुरस्  
तडिल्-लेखाहारी गिरिम् अवललम्बे जलधरः ॥ (३।४०)  
  
अत्र पुनर् जलधरतया विशेष-ज्ञानात् पुष्पम् ।  
  
अथ वज्रम् --  
  
वज्रं तद् इति विज्ञेयं साक्षान् निष्ठुर-भाषणम्  ॥ र्न्च्_७५ ॥  
  
यथा तत्रैव चतुर्थे -  
  
जटिला (पृष्ठतः परिक्रम्य पुत्रस्य हस्तम् आकर्षन्ती साक्षेपम्) रे  
गोउल-किसोरी-लम्पडओ, अरे परघर-लण्ठनओ । कहं तुमं बि अप्पणो पुत्तं  
मण्णिस्सदि जडिला ? [रे गोकुल-किशोरी-लम्पट, अरे परगृह-लुण्ठक । कथं  
त्वाम् अप्य् आत्मनः पुत्रं मंस्यति जटिला ।]  
  
अत्र जटिलायाः पुत्रं प्रति निष्ठुर-भाषणं वज्रम् ।  
  
अथोपन्यासः -  
  
युक्तिभिः सहितो योऽर्थः उपन्यासः स उच्यते  ॥ र्न्च्_७६ ॥  
यथा तत्रैव तृतीये -   
(नेपथ्ये)  
  
अद्य प्राण-परार्धतोऽपि दयिते दूरं प्रयाते हरौ  
हा धिग् दुःसह-शोक-शङ्कुभिर् अभूद् विद्धान्तरा राधिका ।  
तेनास्याः प्रतिषेधम् अर्थ-चरिते त्वं मा कृथा मा कृथाः  
क्षीणेयं क्षणम् अत्र सुष्ठु विलुठत्य् आर्त-स्वरं रोदितुम् ॥ (३।२९)  
  
अत्र युक्ति-सहितार्थता प्रकटैव । केचित् उपन्यासः प्रसादनम् इति (साह्द् ६।९३)  
वदन्ति । तत्रोदाहरणं चतुर्थे -  
  
जटिला - कुलपुत्ति, सिरेण मे साबिदासि । [कुलपुत्रि, शिरसा मे शापितासि ।]  
  
अत्र जटिलायाः राधा-प्रसादनम् ।  
  
अथ वर्ण-संहारः -  
  
सवर्णोपगमनं वर्ण-संहार इष्यते  ॥ र्न्च्_७७ ॥  
यथा तत्रैव, चतुर्थे -  
  
दैत्याचार्यस् तद्-आस्ये विकृतिम् अरुणतां मल्ल-वर्याः सखायो  
गण्डौन्नत्यं खलेशाः प्रलयम् ऋषि-गणा ध्यान-मुञ्चास्रम् अम्बा ।  
रोमाञ्चं सांयुगीनाः कम् अपि नव-चमत्कारम् अन्तः सुरेन्द्राः  
लास्यं दासाः कटाक्षं ययुर् असित-दृशां प्रेक्ष्य रङ्गे मुकुन्दम् ॥ (४।४)  
  
अत्र दैत्याचार्य-नारदादयः ब्राह्मणाः क्षितीश-सांयुगीनादयः क्षत्रियाः,  
मल्ला दासादयो वैश्याः शूद्रादयश् च इति वर्ण-संहारः ।  
  
अथ गर्भ-सन्धिः -  
  
दृष्टादृष्टस्य बीजस्य गर्भो हास-गवेषणात् ।  
द्वादशाङ्गो भवेद् एष पताकांशानुसारतः  ॥ र्न्च्_७८ ॥  
राजेन्द्रता प्रसङ्गेन हासो वन्दि-जनोक्तितः ।  
पुनर् अन्वेषणं जातं प्रसेनान्वेषणात्  ॥ र्न्च्_७९ ॥  
ह्रासोद्भूः पुनर् अन्वेष्टिर् ललिता-दर्शनाद् अभूत् ।  
हरेः प्रणय-बीजस्य यथा ललित-माधवे  ॥ र्न्च्_८० ॥  
अभूताहरणं मार्गो रूपोदाहरणे क्रमः ।  
सङ्ग्रहश् चानुमानं च तोटकाधिबले तथा  ॥ र्न्च्_८१ ॥  
उद्वेगः सम्भ्रमाक्सेपावेषां लक्षणम् उच्यते ।  
  
तत्राभूताहरणम् -  
  
अभूताहरणम् तत् स्याद् वाक्यं यत्-कपटाश्रयम्  ॥ र्न्च्_८२ ॥  
  
यथा तत्रैव पञ्चमेऽङ्के -  
  
विरचयन् जनईम् अतिविस्मितां  
भुज-चतुस्टयवान् अजनिष्ट यः ।  
स भगिनीं तव शूरसुतात्मजो  
यदु-वरः परिणेष्यति रुक्मिणीम् ॥ (५।९)  
  
अथ कपट-वाक्यम् इदम् अभूताहरणम् ।  
  
अथ मार्गः -  
  
मार्गस् तत्त्वार्थ-कथनम्॥।  
  
यथा तत्रैव -  
  
कृष्णः (पत्रिकां वाचयित्वा)  
[*व्।ल्। ड़ोर् कृष्णः: नारदः]  
  
निखिला शिखिनि नयन्न् अपि सुखानि जात्यासितापाङ्गी ।  
रमयति कृष्णः सुघनो वृन्दावन-गन्धिनीर् एव ॥ (५।१०)  
  
अत्र हरिणा हृदयत्व-प्रकटनान् मार्गः ।  
  
अथ रूपम् -  
  
॥। रूपं वाक्यं वितर्कवत्  ॥ र्न्च्_८३ ॥  
यथा तत्रैव -  
  
कृष्णः (सानन्दम्) - सखे, कथम् अनुभूत-पूर्वेव कापि शिञ्जित-सरणी प्रसह्य  
माम् आद्रीकरोति ।  
[*नोते: कृष्णःसाशङ्कम्]  
  
अत्र चन्द्रावली-नूपुरादि-शिङ्जित-श्रवणात् कृष्णस्य वितर्को रूपम् ।  
  
अथोदाहरणम् -  
  
सोत्कर्षं वचनं यत् तु तद् उदाहरणं मतम्  ॥ र्न्च्_८४ ॥  
  
यथा तत्रैव -  
  
सुपर्णाः (निर्वर्ण्य सविस्मयम्) -  
  
सौन्दर्याम्बु-निधेर् विधाय मथनं दम्भेन दुग्धाम्बुधेर्  
गीर्वाणैर् उदहारि हारि परितो या सार-सम्पन्-मयी ।  
सा लक्ष्मीर् अपि चक्षुषां चिर-चमत्कार-क्रिया-चातुरीं  
धत्ते हन्त तथा न कान्तिभिर् इयं राज्ञः कुमारी यथा ॥ (५।३०)  
  
अत्र चन्द्रावली-रूपोत्कर्ष-कथनम् उदाहरणम् ।  
  
अथ क्रमः -  
  
भाव-ज्ञानं क्रमो यद् वा चिन्त्यमानार्थ-सङ्गतिः  ॥ र्न्च्_८५ ॥  
  
यथा षष्ठे -  
  
नववृन्दा (स्वगतम्) -  
  
जनित-कमल-लक्ष्मी-विभ्रमे नेत्रवीथीं  
गतवति चिर-कालाद् अंशुके कंस-हन्तुः ।  
अलघुभिर् अपि यत्नैर् दुस्तरां संवरीतुं  
विकृतिम् अतुल-बाधां हन्त राधा दधाति ॥ (६।२५)  
  
अत्र नव-वृन्दाया राधाया भाव-ज्ञानात् चित्न्यमान-हरि-चिह्नस्य राधया  
दर्शनाद् वा क्रमः ।  
  
अथ सङ्ग्रहः -  
  
सङ्ग्रहः सामदानार्थ-संयोगः परिकीर्तितः  ॥ र्न्च्_८६ ॥  
  
यथा तत्रैव पञ्चमे -  
  
भीष्मः (सानन्दम्) -  
[*नोते: भीष्मकः (सादरम्)]  
  
अविदितस् तनयाम् अनयान् नयन्न्  
उपकृतिं कृतवान् मम जाम्बवान् ।  
मुनि-मनः-प्रणिधेय-पदाम्बुजस्  
त्वम् असि येन वरो दुहितुर् वरः ॥ (५।३७)  
अत्र सामनिमित्तकन्यासम् अर्पणादिना सङ्ग्रहः ।  
  
अथानुमानम् -  
  
लिङ्गाद् ऊहोऽनुमानता॥।  
  
यथा तत्रैव षष्ठे -  
  
चन्द्रावली (संस्कृतेन) -  
  
साधर्म्यं मधुरिपु-विप्रयोग-भाजां  
तन्वङ्गी मुहुर् इयम् अङ्गकैस् तनोति ।  
आकृत्या श्रियम् अपि माधवीं किम् एनां  
दैन्येऽपि प्रथयितुम् आर्तयः क्षमन्ते ॥ (६।२३)  
  
अत्र दैन्येऽपि माधुरी-दर्शनेन लिङ्गेन  
कृष्ण-विप्रयोग-भाक्त्वस्याभ्यूहोऽनुमानम् ।  
  
अथ तोटकम् -  
  
॥। वचः संरम्भि तोटकम्  ॥ र्न्च्_८७ ॥  
  
यथा तत्रैव षष्ठे -  
  
नारदः  --  
  
मणीन्द्रं पारीन्द्र-प्रवरम् अहरन् निघ्न-तनयं  
विनिघ्नन्ते तं च प्रबलम् अथ भल्लूक-नृपतिः ।  
पराभूय स्वैरी तम् अपि मुर-वैरी तव धनं  
तद्-आहर्ता पाप त्वम् असि पतितस् ताप-जलधौ ॥ (६।१५)  
  
अत्र संरम्भेन तोटकं प्रकटम् एव ।  
  
अथाधिबलम् -  
  
बुधैर् अधिबलं प्रोक्तं कपटेनाधिवञ्चनम्  ॥ र्न्च्_८८ ॥  
  
यथा तत्रैव पञ्चमे -  
  
श्री-कृष्णः -  
  
पर्यशीलि पशुबाल-घटायां   
केलि-रङ्ग-घटनाय मया यः ।  
सुष्ठु सोऽयम् अकओर्त् पर-दुर्गे  
वैशयन् सचिवतां नट-वेषः ॥ (५।२७)  
  
अत्र नट-वेष-कपटेन पर-वञ्चनम् अधिबलम् ।  
  
अथोद्वेगः -  
  
शत्रु-वैरादि-सम्भूतं भयम् उद्वेग उच्यते  ॥ र्न्च्_८९ ॥  
  
यथा तत्रैव षष्ठे -  
  
चन्द्रावली (जनान्तिकम्) सहि माहवि ! पेक्ख । एसो अज्ज-उत्तस्स सच्च-सङ्कप्पिदा  
सेइबिमद्दणो सच्चभामाए सोन्देर-पूरो धीरं बि मं आन्दोलेदि । [सखि माधवि,  
पश्य । एष आर्यपुत्रस्य सत्य-सङ्कल्पिता सेतु-विमर्दनः सत्यभामायाः  
सौन्दर्य-पूरो धीराम् अपि माम् आन्दोलयति ।]  
  
अत्राविर्भूत-सपत्नी-दर्शनाच् चन्द्रावल्या उद्वेगः ।  
  
अथ सम्भ्रमः -  
  
शत्रु-व्याघ्रादि-सम्भूता शङ्का स्याद् इह सम्भ्रमः  ॥ र्न्च्_९० ॥  
  
यथा तत्रैव पञ्चमे -  
  
(नेपथ्ये)  
  
सप्तिः सप्ती रथ इह रथः कुञ्जरो मे  
तूणस् तूणो धनुर् उत धनुर् भोः कृपाणी कृपाणी ।  
का भीः का भीर् अयम् अयम् अहं हा त्वरध्वं त्वरध्वं  
राज्ञः पुत्री बत हृत-हृता कामिना वल्लवेन ॥(५।३०)  
  
अत्र स्पष्ट एव सम्भ्रमः ।  
  
अथाक्षेपः -  
  
गर्भ-बीज-समुत्क्षेपम् आक्षेपं परिचक्षते  ॥ र्न्च्_९१ ॥  
  
यथा तत्रैव षष्ठे -  
  
कृष्णः (सवैक्लव्यम्) -  
  
निखिल-सुहृदाम् अर्थारम्भे विलम्बित-चेतसा  
मसृणित-शिखो यः प्राप्तोद्भूद् मनाग् इव मार्दवम् ।  
स खलु ललितासान्द्रस्रेहप्रसङ्ग-घनीभवन्  
पुनर् अपि बलाद् इन्धे राधा-वियोग-मयः शिखी ॥ (६।४३)  
  
अस्य सुहृदर्थ-सम्पादने गर्भितस्य पुनः ललिता-दर्शनेनोत्क्षेपाद् आक्षेपः ।  
  
अथ विमर्श-सन्धिः -  
  
यत्र प्रलोभन-क्रोधय्-व्यसनाद्यैर् विमृश्यते ।  
बीजवान् गर्भ-निर्भिन्नः स विमर्श इतीर्यते  ॥ र्न्च्_९२ ॥  
प्रकरी-नियताप्तानुगुण्याद् अत्राङ्ग-कल्पनम् ।  
बकुला-नव-वृन्दादि-प्रलोभन-वशाद् यथा  ॥ र्न्च्_९३ ॥  
देवी शङ्कादितश् चात्र प्रेम-बीज-विमर्शनम् ।  
राधा-माधवयोः प्रोक्तं स्फुटं ललित-माधवे  ॥ र्न्च्_९४ ॥  
अववादोऽयं सम्फेटो विद्रव-द्रव-शक्तयः ।  
द्युति-प्रसङ्गश् छलनं व्यवसायो विरोधनम् ।  
प्ररोचना विवलनम् आदानं स्युस् त्रयोदश  ॥ र्न्च्_९५ ॥  
  
अथाववादः -  
दोष-प्रख्याववादः स्यात्॥।  
  
यथा तत्रैव सप्तमे -  
  
राधिका - (सव्यथम्)  
  
चिराद् अद्य स्वप्ने मम विविध-यत्नाद् उपगते   
प्रपेदे गोविन्दः सखि नयनयोर् अक्षणभुवम् ।  
गृहीत्वा हा हन्त त्वरितम् अथ तस्मिन्न् अपि रथं  
कथं प्रत्यासन्नः स खलु पुरुषो राज-पुरुषः ॥ (७।२२)  
  
अत्रातुरस्य क्रौर्य-कीर्तनाद् अववादः ।  
  
अथ सम्फेटः -  
  
सम्फेटो रोष-भाषणम् ।  
  
यथा तत्रैव -  
  
राधिका (संस्कृतेन)  
  
शास्तु द्वारवती-पतिंस् त्रिजगतीं सौन्दर्य-पर्याचितः  
किं नस् तेन विरम्यतां कथम् असौ शोकाग्निर् उज्ज्वाल्यते ।  
युष्माभिः स्फुटयुक्ति-कोटि-गरिम-व्याहारिणीभिर् बलाद्  
आकर्ष्टुं व्रज-राज-नन्दन-पदाम्भोजान् न शक्या वयम् ॥ ७।२ ॥  
  
अत्र बकुलां प्रति गूढ-दोषोक्त्या सम्फेटः ।  
  
अथ विद्रवः -  
  
विद्रवो वध-बन्धादिः॥।  
  
यथा तत्रैवाष्टमे -  
  
कृष्णः - प्रिये, युष्माकम् अद्भुतम् आकर्ण्यतां साम्प्रतम् अहं  
सूर-सौगन्धिकम् आहरिष्यन् पाण्डवेन सह खाण्डवाडवीं प्राविशम् । तत्र  
मृगान् आहण्डिनो गाण्डीविनः श्येनाभ्यां निगृहीतयोः पक्षिणोर् एकः प्राहेत्य् आदि ।  
  
अत्र पक्षि-निग्रहादिना विद्रवः ।  
  
अथ द्रवः -  
  
॥।द्रवो गुरु-तिरिस्क्रिया  ॥ र्न्च्_९६ ॥  
  
यथा तत्रैव -  
  
माधवी - भट्टो-दारिए कासारे पसारिदणि अब्बदं वगीं समरिअ हसामि ।  
[भर्तृ-दारिके कासारे प्रसारित-निज-व्रतां बकीं स्मृत्वा हसामि ।]  
  
अत्र स्वामिन्या राधाया उपहासेन द्रवः ।  
  
अथ शक्तिः -  
  
विरोध-शमनं शक्तिः॥।  
  
यथा तत्रैव   
  
नव-वृन्दा (लतान्तरे स्थित्वा) हन्त कथम् अङ्गीकृत-राधा-प्रसाधना देवीयम्  
उपलब्धा । तद् एष माधवो यावद् एनां राधिकां प्रतीत्य न प्रमादम्  
आदधाति तावद् अहं पद्यम् एकं हारीतेन हारयामीति ।  
  
अत्र राधात्वेन चन्द्रावली-ज्ञानाद् उत्पन्नस्य विरोधस्य शमनात् शक्तिः ।  
  
अथ द्युतिः -  
  
॥।तर्जनोद्वेजने द्युतिः  ॥ र्न्च्_९७ ॥  
  
यथा तत्रैव -  
  
राधा (सभयम्)  हन्त, चञ्चल चञ्चरीअ चिट्ठ चिट्ठ । एसा लीला-कमलेण  
ताडेमि तुमं धिठ्ठं । [चञ्चल चञ्चरीक तिष्ठ तिष्ठ । एषा लीला-कमलेन  
ताडयामि त्वां धृष्टम् ।]  
  
इत्य् अत्र भ्रमराद्य्-उद्वेगेन भ्रमरं प्रति तर्जनेन च द्युतिः ।  
  
अथ प्रसङ्गः -  
  
प्रस्तुतार्थस्य शमनं प्रसङ्गः परिकीर्तितः ।  
प्रसङ्गं कथयन्त्य् अन्ये गुरूणां परिकीर्तनम्  ॥ र्न्च्_९८ ॥  
  
तत्राद्यं, यथा तत्रैवाष्टमे -  
  
चर्चां सिञ्चति शोषयत्य् अपि मिथो विस्पर्धते वासकृत्  
नेत्र-द्वन्द्वम् उरश् च यद्-विरहतो बाष्पायमाणं मम ।  
हन्त स्वप्न-शतेऽपि दुर्लभतर-प्रेक्ष्योत्सवा प्रेयसी  
प्राप्योत्सङ्गम् अतर्कितं मम कथं सा राधिका वर्तते ॥ ८।३ ॥  
  
अत्र प्रस्तुतस्य विरह-दुःखस्य शमात् प्रसङ्गः ।  
  
द्वितीयं यथा सप्तमे -  
  
राधा (संस्कृतेन) -  
  
खेलन्-मञ्जुल-वेणु-मण्डित-मुखी साचि-भ्रमंल् लोचना  
मुग्धे मूर्ध्नि शिखण्डिनी धृत-वपुर् भङ्गी-त्रयाङ्गी-कृतिः ।  
कैशोरे कृत-सङ्गतिः सुरमुनेर् आराध्यते शासनाद्  
अस्माभिः पितुर् आलये जलधर-श्याम-च्छविर् देवता ॥ ७।२४ ॥  
  
अत्रेष्ट-देव-नारदयोः पितुश् च कीर्तनाद् गुरु-कीर्तनम् ।  
  
अथ छलनम् -  
  
अपमानादि-करणं छलनं परिकीर्तितम्  ॥ र्न्च्_९९ ॥  
यथाष्टमे -  
  
कृष्णः - हन्त कलि-कण्डूल-तुण्ड-मात्र-सर्वस्वे तमोमयि माधविके!  
विरम्यताम् । द्वयोः परं जेतुम् अशक्येयं चन्द्रावली ।  
  
अत्र माधवी-भर्त्सनापमानाच् छलनम् ।  
  
अथ व्यवसायः -   
  
व्यवसायस् तु सामर्थ्यस्याख्यापनम् उदीर्यते  ॥ र्न्च्_१०० ॥  
  
यथा सप्तमे -  
  
राधिका (सन्निवृत्य सलज्जं संस्कृतेन) -  
  
कंसारेर् अवलोक-मङ्गल-विनाभावाद् अधन्येधुना  
बिभ्राणा हत-जीविते प्रणयितां नाहं सखि प्राणिमि ।  
क्रूरेयं न विरोधिनी यदि भवेद् आशामयी शृङ्खला  
प्राणानां ध्रुवम् अर्बुदान्य् अपि तस्य त्यक्तुं सुखेनोत्सहे ॥ ७।१३ ॥  
  
अत्र प्राणार्बुद-त्यागार्थ-सामान्य-कथनाद् व्यवसायः ।   
  
कश्चित् तु, व्यवसायस् तु विज्ञेयः प्रतिज्ञा-हेतु-सम्भवः ॥ इत्य् आह (साह्द् ६।१०३) ।  
  
यथा तत्रैव सप्तमे -  
  
यस्योत्तंसः स्फुरति चिकुरे केकि-पत्र-प्रणीतो  
हारः कण्ठे विलुठति कृतः स्थूल-गुञ्जावलीभिः ।  
वेणुर् वक्त्रे रचयति रुचिं हन्त चेतस् ततो मे  
रूपं विश्वोत्तरम् अपि हरेर् नान्यद् अङ्गीकरोति ॥ (७।६)  
  
अथ विरोधनम् -  
  
विरोधनं विरोधोक्तिः संरब्धानां परस्परम्  ॥ र्न्च्_१०१ ॥  
  
यथाष्टमे -  
  
चन्द्रावली (सोल्लुण्ठ-स्मितम्) ऐ लोलुहे आलि, कीस मं अनापेक्खिअ तं  
णिअमहाब्बदं तुए सुट्ठु पडिट्ठिदम् । [अयि लोलुपे आलि, कस्मान् माम् अनापृच्छ्य  
तन् निज-महा-व्रतं त्वया सुष्ठु प्रतिष्ठितम् ।]  
राधिका - देइ, सरण्णस्स जणस्स संरक्खणे अक्खमासि तहबि परिहसेसि । णूणं  
ईसरीणां क्खु जुत्तं एदं । [देवि, शरण्यस्य जनस्य संरक्षणे अक्षमासि तथापि  
परिहससि । नूनं ईश्वरीणां खलु युक्तम् एतत् ।]  
  
अत्र निगूढ-संरम्भयोश् चन्द्रावलीराधयोः विरोधोक्त्या विरोधनम् ।  
  
अथ प्ररोचना -  
सिद्धवद् भाविनोऽर्थस्य सूचनात् स्यात् प्ररोचना  ॥ र्न्च्_१०२ ॥  
  
यथा तत्रैव सप्तमे -  
  
नव-वृन्दा -  
अलं विलापैः समय-क्रमस्य  
दुरूह-रूपा गतयो भवनित् ।  
शरन्-मुखे पश्य सरस्-तटीषु  
खेलन्त्य् अकस्मात् खलु खञ्जरीटाः ॥ ७।५ ॥  
  
इत्य् अत्र कञ्जरीट-दृष्टान्तेन भावि-कृष्ण-सङ्गमस्य सूचनात् प्ररोचना ।  
  
यद् वा तत्रैव -  
  
राधा (संस्कृतेन) -  
  
अजनि सफलः सौख्यं भूयान् कलेवर-धारणे  
सहचरि परिक्लेशो योऽभून् मया किल सेवितः ।  
अहह यद् इमाः श्याम-श्यामा पुरो मम वल्लवी-  
कुल-कुमुदिनी-बन्धोस् तास् ताः स्फुरन्ति मरीचयः ॥ ७।२७ ॥  
  
अत्र प्रतिमा-सन्दर्शनानन्देन भावि-कृष्ण-सङ्गमनस्य सिद्धवत् सूचनात्  
प्ररोचना ।  
  
अथ विवलनम् -  
  
आत्म-श्लाघा विवलनम् ।  
  
यथा तत्रैवाष्टमे -  
  
कृष्णः (सविस्मयम्) कोऽयं माधुर्येण ममापि मनो हरन् मणि-कुड्यम्  
अवष्टम्ब्य पुरो विराजते । (पुनर् निभाल्य) हन्त कथम् अत्राहम् एव  
प्रतिबिम्बितोऽस्मि । (इति सौत्सुक्यम्)  
  
अपरिकलित-पूर्वः कश् चमत्कार-कारी  
स्फुरति मम गरीयान् एष माधुर्य-पूरः ।  
अयम् अहम् अपि हन्त प्रेक्ष्य यं लुब्ध-चेताः  
सरभसम् उपभोक्तुं कामये राधिकेव ॥८।३४।                                                                                                                                                                                                    
  
अत्र विस्मयेन निज-रूप-श्लाघनं विवलनम् ।  
  
अथादानं -  
  
आदानं कार्य-सङ्ग्रहः  ॥ र्न्च्_१०३ ॥  
  
यथा तत्रैवाष्टमे -  
  
नववृन्दा (राधाम् अवेक्ष्य) हन्त हन्त!  
  
आलोके कमलेषणस्य सजलासारे दृशौ न क्षमे  
नाश्लेषे किल शक्तिभाग् अतिपृथु-स्तम्भा भुजा-वल्लरी ।  
वाणी गद्गद-कुण्ठितोत्तर-विधौ नालं चिरोपस्थिते  
वृत्तिः कापि बभूव सङ्गमनये विघ्नः कुरङ्गी-दृशः ॥ ८।११ ॥  
  
अत्र कृष्ण-दर्शनादि-रूप-कार्य-सङ्ग्रहाद् आदानम् ।  
  
कश्चित् तु विद्रव-विवलन-छलनाद्य् अत्र न पठित्वा खेद-प्रतिषेध-छादनानि  
पठन्ति लक्षयन्ति च ।  
  
तत्र खेदः -  
  
मनश्-चेष्टा-समुत्पन्नः श्रमः खेद इतीर्यते  ॥ र्न्च्_१०४ ॥  
  
यथा तत्रैव सप्तमे -  
  
राधिका (संस्कृतेन) -  
  
ममायासीद् दूरे दिग् अपि हरि-सङ्ग-प्रणयिनी  
प्रपेदे खेदेन त्रुटिर् अपि महा-कल्प-पदवीम् ।  
दहत्य् आशा-सर्पिर् विरचित-पद-प्राण-दहनो  
बलान् मां दुर्लीलः कम् इव करवै हन्त शरणम् ॥ ७।१ ॥  
  
अथ प्रतिषेधः -  
  
ईप्सितार्थ-प्रतीघातः प्रतिषेध इतीर्यते  ॥ र्न्च्_१०५ ॥  
  
यथा तत्रैव -  
  
राधा (समीक्ष्य सखेदम् आत्मगतम्) - कहं इन्दीअरेण रहङ्गीए  
सङ्गमिट्ठं अहिणन्दिदे मच्छरा कलहंसी मिलिदा । [कथं इन्दीवरेण  
रहङ्ग्या सङ्गमितुं अभिनन्दिते मत्सरा कलहंसी मिलिता ।  
  
अत्र देव्यागमनात् कृष्ण-सङ्ग-प्रतीघातः ।  
  
अथ छादनम् -  
  
कार्यार्थम् अपमानादेः सहनं छादनं मतम् ।  
  
यथा सप्तमे नव-वृन्दा (प्रविश्य) सखि, मा विषादं कृथाः पश्य -  
  
पादे निपत्य बदरीम् अवलम्बमाना  
कान्तं रसालम् अनुविन्दति माधवीयम् ।  
प्राणेश-सङ्गम-विधौ विनिविष्ट-चित्ता  
नो पारवश्यकदनं मनुते हि साध्वी ॥ (७।३)  
  
स्पष्टम् एव छादनम् ।  
  
अथ निर्वहण-सन्धिः -  
  
मुख-सन्ध्यादयो यत्र विकीर्णा बीज-संयुताः ।  
महत्-प्रयोजनं यान्ति तन्-निर्वहणम् उच्यते  ॥ र्न्च्_१०७ ॥  
अत्राङ्ग-कल्पनाकार्य-फलागम-समागमात् ।  
राधादीनां तु सर्वासां कुमारीणाम् अवाप्तितः  ॥ र्न्च्_१०८ ॥  
उद्वाहाद्य्-उत्सवः प्रोक्तो यथा ललित-माधवे ।  
सन्धिर् विरोधो ग्रह्तनं निर्णयः परिभाषणम्  ॥ र्न्च्_१०९ ॥  
प्रसादानन्द-समयाः कृतिर् भाषोपगूहने ।  
पूर्व-भावोपसंहारौ प्रशस्तिश् च मनीषिभिः  ॥ र्न्च्_११० ॥  
इति निर्वहणस्याङ्गान्य् उक्तान्य् अस्य चतुर्दश ।  
तत्र सन्धिः -  
  
बीजोपगमनं सन्धिः॥।  
  
यथा तत्रैव नवमेऽङ्के -  
  
निह्नूतामृत-माधुरी-परिमलः कल्याणि बिम्बाधरौ  
वक्त्रं पङ्कज-सौरभं कुहरित-श्लाघाभिदस् ते गिरः ।  
अङ्कश् चन्दन-शीतलस् तनुर् इयं सौन्दर्य-सर्वस्व-भाक्  
त्वाम् आसाद्य ममेदम् इन्द्रिय-कुलं राधे मुहुर् मोदते ॥ (९।९)  
  
अत्रानुराग-बीजोपगमनात् सन्धिः ।  
  
अथ विरोधः -  
  
॥। विरोधः कार्य-मार्गणम्  ॥ र्न्च्_१११ ॥  
  
यथा तत्रैव नवमाङ्के नव-वृन्दा --  
  
माधवी-विरहितां मधुवीरः   
कुण्डिनेश्वर-सुतां निशमय्य ।  
नन्दयन् स्फुरद्-अमन्द-विलासैर्   
हासकन्दल-लसन्-मुखम् आह ॥ (९।७)  
  
सत्याख्यस्य विलोकाय लोकस्यात्म-भुवार्थितः ।  
प्रतिष्ठासुरहं देवि तत्रानुज्ञा विधीयताम् ॥ (९।८)  
  
अत्र राधा-सङ्गम-कार्यस्य मारणाद् विरोधः ।  
  
अथ ग्रथनम् -  
  
ग्रथनं सद्-उपेक्षेपः॥।  
  
यथा तत्रैव राधिका (कृष्णं पश्यन्ती)   
अञ्जलिम् एत्तं सलिलं सभरीए अहिलसन्तीए ।  
ओबरि सअं णअजलदा धारावरिसी समुल्लसई ॥ ९।१९  
  
[अञ्जलि-मात्रं सलिलं शफर्या अहिलषन्त्या ।  
उपरि स्वयं नवजलदो धारावर्षी समुल्लसति ॥]  
  
अत्र पुनः सहसा कृष्ण-दर्शन-रूपस्य सद्-अर्थस्योपक्षेपाद् ग्रथनम् ।  
  
अथ निर्णयः -  
  
निर्णयस् त्व् अनुभूतोक्तिः  ॥ र्न्च्_११२ ॥  
  
यथा तत्रैव कृष्णः -  
  
नव-मदन-विनोदैः केलि-कुञ्जेषु राधे  
निमिषवद् उपरामं काम आसेदुषीणाम् ।  
उपचित-परितोष-प्रोषितापत्रपाणां  
स्मरसि किम् इव तासां शारदीनां क्षपाणाम् ॥ (९।४७)  
अत्र स्पष्ट एव निर्णयः ।  
  
अथ परिभाषणम् -  
  
परिभाषा मिथो जल्पः परिवादोऽथवा भवेत्  ॥ र्न्च्_११३ ॥  
  
तत्राद्यं यथा तत्रैव -  
  
मधुमङ्गलः -भोदि किं ति आअदासि? [भवति किम् इत्य् आगतासि?]  
  
सुकण्ठी - इमस्स पण्होत्तरस्स सदिक्खं अण्णं बि महुरं सुणिदुम् । [अस्य  
प्रश्नोत्तरस्य सदृक्षम् अन्यद् अपि मधुरं श्रोतुम् ।]  
  
मधुमङ्गलः -भोदि पण्णोत्तरं बि तुए सुणिदम्? [भवति प्रश्नोत्तरम् अपि  
त्वया श्रुतम्]  
  
सुकण्ठी - ण केअणं इदं ज्जेब । [न केवलम् इदम् एव ।]  
  
मधुमङ्गलः -अबरं किं? [अपरं किम् ?]  
  
सुकण्ठी - जा किं पि दिठ्ठं तं गदुअ देइए णिवेदिस्सं । [यत् किम् अपि दृष्टं तद्  
गत्वा देव्यै निवेदयिष्यामि ।]  
  
अत्र विदूषक-सुकण्ठ्योर् मिथो जल्पः  । द्वितीयो यथा तत्रैव -  
  
मधुमङ्गलः -(संस्कृतेन)   
  
असि विषकण्ठी-कठिने किम् इति सुकण्ठीति भण्यते चेटि ।  
अथवा का मम शस्ता भद्रेत्य् अभिधीयते विष्टिः ॥ ९।२१  
  
अत्र सुकण्ठ्याः दोष-दर्शनात् परीवादः ।  
  
अथ प्रसादः -  
  
शुश्रूषाद्य्-उपसम्पन्ना यत् प्रसादः प्रसन्नता  ॥ र्न्च्_११४ ॥  
  
यथा नवमे -  
  
कृष्णः (सहर्षम्) सुकण्ठिके! बाढम् अस्मिन्न् अर्थे दुष्करस् ते मया  
निष्क्रयः ।  
  
अत्र श्री-कृष्णस्य प्रसादः स्पष्ट एव ।  
  
अथानन्दः -  
  
आनन्दोऽभीष्ट-सम्प्राप्तिः॥।  
  
यथा तत्रैव दशमे -  
  
नयनयोः स्तनयोर् अपि युग्मतः  
परिपतद्भिर् असौ पयसाञ्झिरैः ।  
अहह वल्लव-राज-गृहेश्वरी  
स्वतनयं प्रणयाद् अभिषिञ्चति ॥(१०।१४)॥  
  
अत्र यशोदाया आनन्दः ।  
  
यथा वा तत्रैव -  
  
कृष्णः (सानन्दम्) चिरेणाद्य गोकुल-वासिनाम् इवात्मानम् अभिमन्यमानः  
प्रमोद-मुग्धोऽस्मि ।  
  
अत्र कृष्णस्यानन्दः ।  
  
अथ समयः -  
  
समयो दुःख-सङ्क्षयः  ॥ र्न्च्_११५ ॥  
  
यथा तत्रैव दशमे -  
  
राधिका (मुखाद् अञ्चलम् अपास्य, सविक्रोशम्) हा हा कधं पिअसही मे ललिदा ।  
हा कधं बच्चला भअवदी । हा कधं अज्जिआ मुहरा । [हा हा कथं प्रियसखी  
मे ललिता । हा कथं वत्सहा भगवती । हा कथं आर्या मुखरा ।] (इत्य् आनन्देन  
घूर्णन्ती भूमौ स्खलति ।)  
  
 अत्र सुहृद्-दर्शनाद् राधाया दुःख-सङ्क्षयः ।  
  
अथ कृतिः   
लब्धार्थस्य कृतिः स्थैर्यम् ॥।  
  
यथा तत्रैव चन्द्रावली (जनान्तिकम्) -  
  
भअवदि बहिणीए करं गेण्हिदुं मह बअणेण अब्भत्थीअदु॥। अज्ज-उत्तो ।  
[भगवति भगिन्याः करं ग्रहीतुं मम वचनेन अभ्यर्थ्यताम् आर्यपुत्रः ।]  
  
अत्र यशोदादि-समागमाल् लब्ध्यस्य राधिका-रूपार्थस्य चन्द्रावली-प्रार्थनेन  
स्थैर्य-कृतिः ।  
  
अथ भाषणम् -  
  
मानाद्याप्तिश् च भाषणम्  ॥ र्न्च्_११६ ॥  
  
यथा तत्रैव -  
  
(भगिन्यौ पौर्णमासीम् अन्तराकृत्य गोपेन्द्रं प्रणमतः)  
  
नन्दः - वत्से, परस्परस्य प्राणाधिक्यं भजन्त्यौ सौभाग्यवत्यौ भूयासम् ।  
  
अत्र नन्द-कृताशीर्वादादिमान-प्राप्त्या भाषणम् ।  
  
अथोपगूहनम् -  
  
अद्भुतार्थ-परिप्राप्तिर् उपगूहनम् उच्यते  ॥ र्न्च्_११७ ॥  
  
यथ तत्रैव -  
राधा (सर्वासां पादान् अभिवाद्य सोत्कण्ठम्) -- कुसलिणी किं मे बहिणी  
चन्दाअली । [कुशलिनी किं मे भगिनी चन्द्रावली ।]  
  
चन्द्रावली (गाढं परिष्वज्य) - बहिणी एसाम्हि दुज्जणी-हत-चन्दाअलिआ । [भगिनी,   
एषास्मि दुर्जनी हत-चन्द्रावलिका ।] (इति रोदिति)  
  
राधिका (सानन्दं ससम्भ्रमं पादयोः पतन्ती) हद्धि हद्धि, बिडम्बिदह्मि  
हद-देब्बेण । [हा धिक्! हा धिक्!, विडम्बितास्मि हत-दैवेन ।]  
  
अत्रादृष्ट-पूर्व-भगिन्योः परस्परालिङ्गनाद्य्-अद्भुतार्थ-परिप्राप्तिर्  
उपगूहनम् ।  
  
अथ पूर्व-भावः -  
  
मुख्य-कार्यस्य संसर्गः पूर्व-भावः प्रकीर्तितः  ॥ र्न्च्_११८ ॥  
  
यथा तत्रैव -  
  
पौर्णमासी - यशोदा-मातः, उपस्थितोऽयं सर्वोऽभिषेक-सम्भारः । तद्  
अलङ्क्रियतां प्रथमं राधया सह पर्व-वेदी ततः क्रमेण कुमारीभिश् च ।  
  
अत्र मुख्य-कार्यस्य राधा-माधवयोः परिणय-महोत्सवस्य संसर्गात्  
पूर्व-भावः । केचित् पूर्व-वाक्यं केचित् पूर्व-भाषाम् इति पठन्तो लक्षयन्ति  
(साह्द् ६।११३) - पूर्व-वाक्यं तु विज्ञेयं यथोक्तार्थोपदर्शनम् । यथा तत्रैव  
(नेपथ्ये) -  
  
विनीते राधायाः परिणय-विधानानुमतिभिः  
स्वयं देव्या तस्मिन् पितुर् इह निबन्धे मुदितया ।  
कुमारीणां तासाम् अयम् उपनयन् षोडश कृती  
सहस्राणि स्मेरः प्रविशति शताढ्यानि गरुडः ॥ (१०।३१)   
  
अत्र पूर्वं कृष्णेन तृतीयाङ्के यद् उक्तं एतास् तूर्णं नयत कियतीर् इत्य् आदिना  
पुनः स्वयं गमनं तस्यैवोपदर्शनम् ।  
  
अथोपसंहारः -  
  
कृतार्थतोपसंहारः सर्वाभीष्टोपलक्सितः  ॥ र्न्च्_११९ ॥  
  
यथा तत्रैव दशमे -  
  
कृष्णः (सर्वम् अभिनन्द्य जनान्तिकम्) प्राणेश्वरि राधे प्रार्थयस्व किम् अतः  
परं ते प्रियं करवाणि । (इत्य् आरभ्य)  
  
राधिका (सानन्दम् संस्कृतेन) -  
  
सख्यस् ता मिलिता निसर्ग-मधुर-प्रेमाभिरामीकृता  
यामी मे समगंस् तु संस्तववती श्वश्रूश् च गोष्ठेश्वरी ।  
वृन्दारण्य-निकुञ्ज-धाम्नि भवता सङ्गोऽयं रङ्गवान्  
संवृत्तः किम् अतः परं प्रियतरं कर्तव्यम् अत्रास्मि मे ॥ (१०।३६) ॥  
  
अत्र प्रकटम् एवोपसंहारः ।  
  
अथ प्रशस्तिः -  
  
मङ्गलाशंसनं सम्यक् प्रशस्तिर् अभिधीयते  ॥ र्न्च्_१२० ॥  
  
यथा तत्रैव -  
  
तथापीदम् अस्तु -  
  
चिराद् आशा-मात्रं त्वयि विरचयन्तु स्थिर-धियो  
विदध्युर् ये वासं मधुरिम-गभीरे मधुपुरे ।  
दधानः कैशोरे वयसि सखितां गोकुल-पतेः  
प्रपद्येथास् तेषां परिचयम् अवश्यं नयनयोः ॥ १०।३७ ॥  
  
अत्र माथुर-मञ्जुल-निबद्ध-वासानां नेत्र-पथे  
कृष्णावाप्ति-रूप-मङ्गलाशंसनात् प्रशस्तिः ।  
  
पञ्चानाम् एव सन्धीनां चतुषष्टिः क्रमाद् इह ।  
कीर्तिरानि मयाङ्गानि सम्यग् ललित-माधवे  ॥ र्न्च्_१२१ ॥  
रस-भावानुबोधेन प्रयोजनम् अवेक्ष च ।  
साफल्यं कार्यम् अङ्गानाम् इत्य् आचार्याः प्रचक्षते  ॥ र्न्च्_१२२ ॥  
केषाञ्चिद् एषाम् अङ्गानां वैफल्यं केचिद् ऊचिरे ।  
दशरूपक-काराद्यास् तत् सर्वेषां न सम्मतम्  ॥ र्न्च्_१२३ ॥  
मुखादि-सन्धिष्व् अङ्गानां क्रमोऽयं न विवक्षितः ।  
क्रमस्यानादरादाद्यैः लक्ष्येषु व्युत्क्रमाद् अपि  ॥ र्न्च्_१२४ ॥  
अङ्गान् निष्पादयेद् एतान् नायका प्रतिनायका ।  
तद्-अभावे  पताकाद्यास् तद्-अभावे तथेतरः  ॥ र्न्च्_१२५ ॥  
  
अथ सन्ध्य्-अन्तराणि -  
  
सुखादि-सन्धिष्व् अङ्गानाम् अशैथिल्याय सर्वदा ।  
सन्ध्य्-अन्तराणि योज्यानि तच् च तत्रैकविंशतिः  ॥ र्न्च्_१२६ ॥  
साम-दाने भेद-दण्डौ प्रत्युत्पन्न-मतिर् वधः ।  
गोत्र-स्खलितम् ओजश् च धीः क्रोधः साहसं भयम्  ॥ र्न्च्_१२७ ॥  
माया च संवृतिर् भ्रान्तिर् दूत्यं हेत्व्-अवधारणम् ।  
स्वप्न-लेखौ मदश् चित्रम् एषां लक्षणम् उच्यते  ॥ र्न्च्_१२८ ॥  
  
तत्र साम -  
  
भवेत् साम प्रियं वाक्यं स्वानुवृत्ति-प्रकाशनम्  ॥ र्न्च्_१२९ ॥  
  
यथा ललित-माधवे दशमेऽङ्के -  
  
कृष्णः - प्रिये मैवं ब्रवीः -  
  
सन्तु भ्राम्यद्-अपाड्ग-भङ्गि-खुरली-खेलाभुवः सुभ्रुवः   
स्वस्ति स्यान् मदिरेक्षणे क्षणम् अपि त्वाम् अन्तरा मे कुतः ।  
ताराणां निकुरुम्बकेन वृतया श्लिष्टेऽपि सोमाभया  
नाकाशे वृषभानुजां श्रियम् ऋते निष्पद्यते स्वश्-छटा ॥ (१०।१०)  
  
अथ दानं -  
  
दानं तु कथितं धीरैः प्रिअयवस्तु-समर्पणम्  ॥ र्न्च्_१३० ॥  
यथा तत्रैव अष्टमे -  
माधवी - भट्टि-दारिए सहत्थेण तुए गण्ठिदा एसा सूरसोअन्धिअ-माला ।  
[भर्तृ-दारिके, स्वहस्तेन त्वया ग्रथितैषा सूर-सौगन्धिक-माला ।] २१  
  
चन्द्रावली (मालाम् आदाय) अज्ज-उत्त, एसा कौत्थुहस्स सहबासिणी होदु ।  
[आर्य-पुत्र, एषा कौस्तुभस्य सह-वासिनी भवतु ।] (इति वक्षसि विन्यस्यति ।) २२  
  
अथ भेदः -  
  
भेदस् तु कपटालापैः सुहृदां भेद-कल्पना  ॥ र्न्च्_१३१ ॥  
  
यथा चतुर्थे -  
  
जटिला - (अपवार्य, सालीक-स्नेहम्) अयि बच्छे, सदा मं पलोहिअ ललिदा अहिसारेदि त्ति  
मह पुत्तस्स पुरदो बहूडिआ अलिअं जेब्ब तुमं सन्दूसेदि । ता कित्ति लाहवं सहेसि ।   
[अयि वत्से, सदा मां प्रलोभ्य ललिता अभिसारयति इति मम पुत्रस्य पुरतो  
वधूटिकालीकम् एव त्वां दूषयति । तत् किम् इति लाघवं सहसे? ।] १०५  
  
अत्र जटिलया कपटेन ललिताया भेदः कृतः ।  
  
अथ दण्डः -  
  
दण्डस् त्व् अविनयादीनां दृष्ट्या श्रुत्या च तर्जनम्  ॥ र्न्च्_१३२ ॥  
  
यथा द्वितीये -  
  
कृष्णः (साटोपम्) रे रे दुष्ट!  
  
राधापराधिनि मुहुस् त्वयि यन् न शस्तं  
शक्ष्यामि कर्तुम् अखिलां गुरुर् एष खेदः ।  
सर्वाङ्गिलेयम् अभिधावति लुप्त-धर्मा  
त्वां मुक्ति-काल-रजनी बत किं करिष्ये ॥ २।२८ ॥  
  
अत्र शङ्ख-चूड-तर्जनं दण्डः ।  
  
अथ प्रत्युत्पन्न-मतिः -  
  
तात्-कालिकी च प्रतिभा प्रत्युत्पन्न-मतिर् मता  ॥ र्न्च्_१३३ ॥  
  
यथा तत्रैव द्वितीये -  
  
ललिता - कुन्दलदे, अस्सुदपुब्बा एसा कीरिसी रिचा बहुएण पडिज्जै । [कुन्दलते,  
अश्रुत-पूर्वैषा कीदृशी ऋग् बडुकेन पठ्यते ।]   
  
मधुमङ्गलः (साट्टहासम्) बुट्टिए, आहीरीमुद्धिआ तुमं री री गीदं च्चेअ  
जाणासि । अम्हअ वेदस्स तुमं कासि  । ता सुणाहि कोसुम् एस्वईए साहाए तैअ वग्गस्स  
ललणासुहअरी रिचा एसा । [वृद्धे, आभीरी-मुग्धिका त्वम्, री री गीतम् एव जानासि ।  
अस्मद्-वेदस्य त्वं कासि । तत् शृणु कौसुमेषव्याः शाखायास् तृतीय-वर्गस्य  
ललनाशुभकरी ऋग् एषा ।]  
  
अत्र मधुमङ्गलस्य प्रतिभा ।  
  
अथ वधः -  
  
वधस् तु जीवित-द्रोह-क्रिया स्याद् आततायिनः  ॥ र्न्च्_१३४ ॥  
  
यथा द्वितीये - (नेपथ्ये)  
  
मुष्टिना झटिति पुणजनोऽयं  
हन्त पाप-विनिवेशित-चेताः ।  
पुण्डरीक-नयनेन सखेलं  
दण्डितः सकल-जीवित-वित्तम् ॥ (२।३०)  
  
अथ गोत्र-स्खलितम् -  
  
तद्-गोत्र-स्खलितं यत् तु नाम-व्यत्यय-भाषणम्  ॥ र्न्च्_१३५ ॥  
  
यथा सप्तमे -  
  
चन्द्रावली - कण्ह (इत्य् अर्धोक्ते सलज्जम्) अज्जौत्त!  
  
कृष्णः (सानन्द-स्मितम्) प्रिये! दिष्ट्या सुधाधारां पायितोऽस्मि । तद् अलम्  
आर्यपुत्रेति कूपाम्बुना ।  
  
अत्र चन्द्रावल्याः समयोल्लङ्घनाद् गोत्र-स्खलितम् ।  
  
अथौजः -  
  
ओजस् तु वाग्-उपन्यासो निज-शक्ति-प्रकाशकः  ॥ र्न्च्_१३६ ॥  
  
यथा पञ्चमे -  
  
सुपर्णः - देव बाढम् आतपत्र-फणापटलील-धीयसः किङ्करस्यास्य  
गरुत्मतः सकृत्-पक्ष-विक्षेप-केलयेऽपि न पर्याप्तिम् एष्यति, दूरे विश्राम्यतु  
सखा मे सुदर्शनः कल्पान्त-कुशलः ।  
  
अत्र गरुडेन स्व-शक्ति-प्रकाशनाद् ओजः ।  
  
अथ धीः -  
  
इष्टार्थ-सिद्धि-पर्यन्ता चिन्ता धीर् इति कथ्यते  ॥ र्न्च्_१३७ ॥  
  
यथा द्वितीये --   
  
राधिका - कुन्दलदे! प्पसीद अनुकम्पेहि । अज्ज सा क्खु सामला कोमुदी जेण  
पीदा । ता जेब्ब पुण्णवन्तं अप्पणो वामलोअणञ्चलं एत्थ खिण्णे मन्द-भाइणि  
जणे खणं अप्पेहि । [कुन्दलते! प्रसीद अनुकम्पय । अद्य सा खलु श्यामला  
कौमुदी येन पीता । तम् एव पुण्यवन्तम् आत्मनो वामलोचनाञ्चलम् एतस्मिन्  
खिन्ने मन्द-भागिनि जने क्षणम् अर्पय ।] ३८  
  
कुन्दलता - (सासूयम् इवालोक्य) अलं पर-पुरिसे गिञ्चन्तीहिं तुम्हेहिं  
सम्भासणेण (इति धावन्ती जटिलाम् उपेत्य) अज्जे! कहं पढमं ब्रह्मणं ण  
मग्गेसि, जो क्खु सुरं पुआबैस्सदि । [अलं पर-पुरुषे गृध्यन्तीभिर् युष्माभिः  
सम्भाषणेन । आर्ये कथं प्रथमं ब्राह्मणं न मृगयसे, यः खलु सूर्यं  
पूजापयिष्यति ।] ३९  
  
जटिला - बच्छे, सच्चं कहेसि । ता पसीद । आणेहि एक्कं बिअक्खणं बम्हणम् ।  
[वत्से, सत्यं कथयसि । तस्मात् प्रसीद । आनयैकं विचक्षणं ब्राह्मणम् ।] ४०  
  
अत्र राधिकोत्कण्ठातिशय-दर्शनेन जटिला-समक्सम् एव विप्रवेशेन  
कृष्ण-प्रवेश-चिन्तनं कुन्दलतायाः धीः ।  
  
अथ क्रोधः -  
  
क्रोधस् तु मनसो दीप्तिर् अपराधादि-दर्शनात्  ॥ र्न्च्_१३८ ॥  
  
यथा द्वितीये (नेपथ्ये) -  
फुल्लत्य् आरान् नव-विचकिले केलि-कुञ्जेषु फुल्ला  
शेफालीनां स्खलति कुसुमे हन्त चस्खाल बाला ।  
मीलत्य् उच्चैः कुवलय-वने मीलिताक्षी किलासीत्   
वाच्यं किं वा परम् उपहसीर् मा प्रणाम-च्छलेन ॥ (२।७)  
  
अत्र पद्मा-सखीनां हरये रोषः ।  
  
अथ साहसम् -  
  
स्वजीवित-निराकाङ्क्षो व्यापारः साहसं भवेत्  ॥ र्न्च्_१३९ ॥  
  
यथा दशमे -  
  
राधिका (सखेदम् आत्मगतम्)  साहु रे कीर साहु । बाट्ठं अणुग्गहिदम्हि, ता  
दाणिं दुल्लहा-हिट्ठदाणदच्छिणं तित्थवरं कालिअदेहं प्पविसिय अप्पाणं  
सप्पाणं तुरिअं उबहिरस्सम् । [साधु रे कीर साधु । बाढं अनुगृहीतास्मि, तद्  
इदानीं दुर्लभाभीष्ठ-दान-दक्षिणं तीर्थ-वरं कालिय-ह्रदं प्रविश्य  
आत्मानं सर्पेभ्यस् त्वरितम् उपहरिष्यामि ।] ९८  
  
अत्र राधायाः कालिय-ह्रद-प्रवेशः साहसम् ।  
  
अथ भयम् -  
  
भयं त्व् आकस्मिक-त्रासः॥।  
  
यथा नवमे चित्र-दर्शने -  
  
मधुमङ्गलः - एसो सङ्खऊडो । [एष शङ्खचूडः ।]  
  
राधा (सभयम्) - परित्ताहि परित्ताहि (इति कृष्णम् आलिङ्गति) ।  
  
अत्र शङ्खचूड-प्रसङ्गेन राधा-त्रासो भयम् ।  
  
अथ माया -  
  
॥। माया कैतव-कल्पना  ॥ र्न्च्_१४० ॥  
  
यथा चतुर्थे -  
  
वृन्दा (सानन्दम्) किं नाम राधा-सखीनां धियाम् अक्षुण्णं पश्य पश्य ।  
  
मन्दा सान्ध्य-पयोद-सोदर-रुचिः सैवाभिमन्योस् तनुर्  
वक्त्रं हन्त तद् एव खर्वट-घटी-घोणं विगाढेक्षणम् ।  
व्यस्ता सैव गतिः करीर-कुसुम-च्छायं तद् एवाम्बरं  
मुद्रा कापि तथाप्य् असौ पिशुनयत्य् अस्य स्वरूप-च्छटाम् ॥ (४।३३)  
  
अत्र संवृत्तिः -  
  
संवृत्तिः स्वयम् उक्तस्य स्वयम् आच्छादना भवेत्  ॥ र्न्च्_१४१ ॥  
  
यथा नवमे -  
  
कृष्णः (वृन्दाम् अवलोक्य) सत्यभामा, मयि कथम् (इत्य् अर्धोक्तेः । नववृन्दा  
दृशं कूणयति ।)  
  
चन्द्रावली (सखेदं नीचैः) विण्णादं पेम्म-गोरवम् । [विज्ञातं  
प्रेम-गौरवम् ।]  
  
कृष्णः (विभाव्य, स्वगतम्) हन्त, कथम् असौ देवी । भवतु संवरीतुं  
प्रयतिष्ये । (प्रकाशम्)   
  
सती कथम् असौ भामा देवी नाद्य प्रसीदति ।  
निदानम् अविदं सद्यः खिद्यते हृदयं मम ॥ (९।५९)  
  
अत्र स्वयम् उक्तस्य सत्यभामेत्य् अस्य शब्दस्य सती कथम् अभामा इत्य्  
अर्थान्तरेण संवरणात् संवृत्तिः ।  
  
अथ भ्रान्तिः -  
  
भ्रान्तिर् विपर्यय-ज्ञानं प्रसङ्गस्यापि निश्चयात्  ॥ र्न्च्_१४२ ॥  
  
यथा नवमे कृष्णः -  
  
अत्र भावि निरातङ्क-मारो मे रमणं मम ।  
दुरत्यन्ते कुशस्थल्या यदि दर्भाङ्गभूर् इयम् ॥ (९।५८)  
  
चन्द्रावली - माहवि, णूणं दिट्ठह्मि जं विदब्भङ्गभुत्ति बाहरीअदि ।  
[माधवि नूनं दृष्टास्मि, यद् विदर्भआङ्ग-भूर् इति व्याह्रियते ।]  
  
अत्र विदर्भाङ्गभूर् इत्य् अस्य विगत-दर्भ-भूमित्वाज्ञानं देव्याः भ्रान्तिः ।  
  
भ्रान्तिस् तु केचिद् इच्छन्ति भृङ्ग-बाधा-विचेष्टितम् ।  
  
अथ दूत्यम् -  
  
दूत्यं तु सहकारित्वं दुर्घटे कार्य-वस्तुनि  ॥ र्न्च्_१४३ ॥  
  
यथा प्रथमे, कुन्दलता -  
  
तिह्णाउला चऊरी पञ्जरिआ-सञ्जदा चिरं जलै ।  
पाअं बञ्जुल-कुञ्जे ताराही सप्पधारेहि ॥ (१।५८)  
[तृष्णाकुला चकोरी पञ्जरिका-संयता चिरं ज्वलति ।  
पादं बञ्जुल-कुञ्जे ताराधीश प्रसारय ॥]  
  
अत्र जटिला-प्रातिकूल्येन कुन्दलताया दुर्घटे राधा-सङ्गम-कार्ये सहकारित्वं  
दूत्यम् ।  
  
अथ हेत्व्-अवधारणम् -  
  
निश्चयो हेतुनार्थस्य मतं हेत्व्-अवधारणम्  ॥ र्न्च्_१४४ ॥  
  
यथा द्वितीये -  
  
वृन्दा - स्थाने खल्व् इयं तव चिन्ता । तथ्यम् एषा दुष्टेनाक्रान्ता त्रिलोकीम् एव  
सन्तापयेत् । यतः -  
  
विद्योतन्ते गुण-परिमलैर् याः समस्तोपरिष्टात्  
ताः कस्यार्तं दधति न खल्-स्पर्श-दग्धास् तरुण्यः ।  
भूयो भूयः स्वयम् अनुपमां क्लान्तिम् आसादयन्ती  
मन्दाक्रान्ता भवति जगतः क्लेश-दात्री हि चिन्ता ॥ (२।९)  
  
अत्र चित्र-निदर्शनोपबृंहितेन सर्व-गुणोत्तम-स्त्री-दुःख-रूपेण हेतुना  
सर्व-जन-दुःखस्य निश्चयाद् धेत्व्-अवधारणम् ।  
  
अथ स्वप्नः -   
  
स्वप्नो निद्रान्तरे किञ्चिज् जल्पितं परिचक्षते  ॥ र्न्च्_१४५ ॥  
  
यथा सप्तमे -  
  
नव-वृन्दा -  
  
श्वाफल्केः सफलीबभूव ललिते हृल्-लालसा-वल्लरी  
हा धिक् पश्य मुरान्तकोऽयम् उररीचक्रे रथारोहणम् ।  
इत्थं ते करुण-स्वर-स्तवकितं स्वप्नायितं शृण्वती  
मन्ये तन्वि पतत् तुषार-कपटाच् चक्रन्द यामिन्य् अपि ॥ (७।१०)  
अत्र राधायाः स्वप्नायितम् ।  
  
अथ लेखः -  
  
विवक्षितार्थ-कलिता पत्रिका लेख ईरितः  ॥ र्न्च्_१४६ ॥  
  
यथा पञ्चमे -  
  
पौर्णमासी -  
  
अचिरं निरस्य रसितैः प्रतिपक्षं राजहंस-निकुरम्बम् ।  
कृष्ण-घनस् त्वाम् अमृतैस् तृषितां चन्द्रकवतीं सिञ्च ॥ (५।७)   
  
इत्य् असौ चन्द्रावली-पत्रिका-लेखः ।  
  
अथ मदः -  
  
मदस् तु मद्यजः॥।   
  
यथा पञ्चमे -  
  
भीष्मः (पुनर् अवधाय, सस्मितम्)  
  
बिले क्व नु विलिल्यिरे नृप-पिपीलिकाः पीडिताः   
पिनस्मि जगदण्डकं ननु हरिः क्रुधं धास्यति ।  
शची-गृह-कुरङ्ग रे हससि किं त्वम् इत्य् उन्नदन्न्  
उदेति मद्-अडम्बर-स्खलित-चूडम् अग्रे हली ॥(५।४१)॥  
  
अत्र बलदेवस्य मदः ।  
  
अथ चित्रम् -  
  
चित्रं त्व् आकाराणां विलोकनम्  ॥ र्न्च्_१४७ ॥  
  
यथा नवमे -  
  
नव-वृन्दा (प्रविश्य) समीक्ष्यतां विचित्रम् इदं चित्रम् ।  
  
अत्र माथुर-चरित्रं चित्र-लिखितम् ।  
  
सन्ध्यन्तराणां विज्ञेयः प्रयोगस् त्व् अविभागतः ।  
तथैव दर्शनाद् एषाम् अनैयत्येन सन्धिषु  ॥ र्न्च्_१४८ ॥  
  
अथ विभूषणानि -  
  
एवम् अङ्गैर् उपाङ्गैश् च सुश्लिष्टं रूपक-श्रियः ।  
शरीरं वस् त्व् अलङ्कुर्यात् षड्-त्रिंशद् भूषणैः स्फुटम्  ॥ र्न्च्_१४९ ॥  
भूषणाक्षर-सङ्घातौ हेतुः प्राप्तिर् उदाहृतिः ।  
शोभा-संशय-दृष्टान्ताव् अभिप्रायो निदर्शनम्  ॥ र्न्च्_१५० ॥  
सिद्धि-प्रसिद्धिर् दाक्षिण्यम् अर्थापत्तिर् विभूषणम् ।  
पदोच्चयस् तुल्यतर्को विचारस् तद्-विपर्ययः  ॥ र्न्च्_१५१ ॥  
गुणातिपातोऽतिशयो निरुक्तं गुण-कीर्तनम् ।  
गर्हणानुनयौ भ्रंशो लेशः क्षोभो मनोरथः  ॥ र्न्च्_१५२ ॥  
अनुक्ति-सिद्धिः सारूप्यं माला मधुर-भाषणम् ।  
पृच्छोपदिष्ट-दृष्टानि षड्-त्रिंशद्-भूषणानि हि  ॥ र्न्च्_१५३ ॥  
  
तत्र भूषणम् -  
  
गुणालङ्कार-बहुलं भाषणं भूषणं स्मृतम्  ॥ र्न्च्_१५४ ॥  
  
यथा नवमे -  
  
कृष्णः (समन्ताद् अवलोक्य)   
  
लक्ष्मीः कैरव-काननेषु परितः शुद्धेषु विद्योतते  
सन्-मार्ग-द्रुहि सर्व-शार्वर-कुले प्रोन्मीलति क्षीणता ।  
नक्षत्रेषु किलोद्भवत्य् अपचितिः क्षुद्रात्मसु प्रायिकी  
शङ्के शङ्कर-मौलिर् अभ्युदयते राजा पुरस्ताद् दिशि ॥९।१०॥  
  
अत्र प्रसाद-माधुर्यादि-गुणानाम् अनुप्रास-श्लेषानुमानाद्य्-अलङ्काराणां च  
सत्तया भूषणम् ।  
  
अथाक्षर-सङ्घातः -  
  
वाक्यम् अक्षर-सङ्घातो भिन्नार्थं श्लिष्ट-शब्दकम्  ॥ र्न्च्_१५५ ॥  
  
यथा पञ्चमे -  
  
सुपर्णः - देव! पश्य पश्य -  
  
वक्त्राणि भान्ति परितो हरिणेक्षणानाम्  
आरुढ-हर्म्य-शिरसां भवद्-ईक्षणाय ।  
यैर् निर्मितानि तरसा सरसीरुहाक्ष  
चन्द्रावली-परिचितानि नभस्-तलानि ॥ (५।३२)  
  
अत्र चन्द्राणाम् आवल्या परिचितानीत्य् अत्र चन्द्रावली नाम प्रतिभानाद्  
अक्षर-सङ्घातः ।  
  
अथ हेतुः -  
  
स हेतुर् इति निर्दिष्टो यत् साध्यार्थ-प्रसाधकम्  ॥ र्न्च्_१५६ ॥  
  
यथा सप्तमे -  
  
मधुमङ्गलः (निरीक्ष्य) पिअबअस्स! पेक्ख काए बि अणुराइणीए सेवा किदत्थि ।  
[प्रिय-वयस्य, पश्य कयाप्य् अनुरागिण्या सेवा कृतास्ति ।]  
  
कृष्णः - सखे! साधु लक्षितम् ।  
  
असौ व्यस्तन्यासा विशदयति माला विवशतां  
विभक्तेयं चर्चा नयन-जल-वृष्टिं कथयति ।  
करोत्कम्पं तस्या वदति तिलकं कुञ्चितम् इदं  
कृशाङ्ग्याः प्रेमाणं वरिवसितम् एव प्रथयति ॥ (७।३२)   
  
अत्रानुराग-साधनाय विवशत्वादि-हेथेतूनां कथनाद् अयं हेतुः ।  
  
अथ प्राप्तिः -  
  
एक-देश-विलोकेन प्राप्तिः शेषाभियोजनम्  ॥ र्न्च्_१५७ ॥  
  
यथा नवमे -  
  
कृष्णः (परिक्रम्य)   
  
लब्धा कुरङ्गि नव-जङ्गम-हेम-वल्ली  
रम्या स्फुटं विपिनसीमनि राधिकात्र ।  
अस्यास् त्वया सखि गुरोर् यद् इयं गृहीता  
माधुर्य-वल्लित-विलोचन-केलि-दीक्षा ॥ ९।१७ ॥  
  
अत्र लोचनसौन्दर्य-दीक्षा-लालसस्य एकदेशस्य त्वयि विलोकनेन सालं त्वया  
लब्धेति विशेषार्थस्य योजनात् प्राप्तिः ।  
  
अथोदाहरणम् -  
  
वाक्यं यद्-गूढ-तुल्यार्थं तद् उदाहरणं मतम्  ॥ र्न्च्_१५८ ॥   
  
यथा द्वितीये -  
  
कुन्दलता (सस्मितम्) राहि, देहि मे पारितोसिअं, यं सुट्ठु दुल्लहं दे  
अब्भत्थिदं मए णिब्बाहिदम् । [राधे, देहि मे पारितोषिकम् । यत् सुष्ठु दुर्लभं  
तेऽभ्यर्थितं मया निर्वाहितम् ।] ८०  
  
राधिका (वक्रम् अवेक्ष्य) कुन्दलदिए, किं मे अब्भत्थिदं? [कुन्दलते, किं  
मेऽभ्यर्थितम्?] ८१  
  
कुन्दलता - अई, कीस भुअं भङ्गुरेसि, जअ सूराराहणं भणामि । [अयि, कस्माद्  
भ्रुवं भङ्गुरयसि, यत् सूर्याराधनं भणामि ।] ८२  
  
अत्र कुन्दलता भणितस्य साभिप्राय-गूढार्थतया उदाहरणम् ।  
  
यत्र तुल्यार्थ-युक्तेन वाक्येनाभिप्रदर्शनात् ।  
साध्यतेऽभिमतश् चार्थस् तद्-उदाहरणं मतम् ॥ इति (साह्द् ६।११७)  
  
तद् यथा, षष्ठे -  
  
नारदः - ततस् तेनोक्तम् -  
  
ज्वलितो जनः कृशानौ शाम्यति तप्तः कृशानुनैवायम् ।  
भगवति कृतागसो मे भगवान् एवाधुना शरणम् ॥ (६।१७)  
  
अथ शोभा -  
  
शोभा स्वभाव-प्राकट्यं यूनोर् अन्योन्यम् उच्यते ।  
  
यथा चतुर्थे -  
  
राधिका (माधवम् अवलोक्य, सानन्दम् आत्मगतम्) भो भअवं,  
आणन्द-पज्जण्ण, ण क्खु रुन्धीऐ जलासारेण उक्कण्ठिदा तवस्सिणीहि मे  
दिट्ठीचौरी । क्खणं पिबेदु एसा दुल्लहं इमस्स मुहचन्दस्स जोण्हम् । [भो  
भगवन्, आनन्द-पर्जन्य, न खलु रुन्ध्यतां जलासारेणोत्कण्ठिता तपस्विनी मे  
दृष्ट्-चकोरी । क्षणं पिबत्व् एषा दुर्लभाम् अस्य मुख-चन्द्रस्य ज्योत्स्नम् ।] ९९  
  
कृष्णः (राधाम् अवेक्ष्य, सहर्षम्) -  
  
धावत्य् आक्रमितुं मुहुः श्रवणयोः सीमानम् अक्ष्णोर् द्वयी  
पौष्कल्यं हरतः कुचौ बलि-गुणैर् आरब्धमानं ततः ।  
मुष्णीतश् चलतां भ्रुवौ चरणयोर् उद्यद्-धनुर् बिभ्रमे  
राधायाः तनु-पत्तने नरपतौ बाल्याभिधे शीर्यति ॥ (४।२७) १०१  
  
अत्र परस्पर-भाव-प्राकट्याच् छोभा । कैश्चित् तु -  
  
सिद्धैर् अर्थैः समं यत्राप्रसिद्धोऽर्थः प्रकाशते ।  
श्लिष्ट-लक्षण-चित्रार्था सा शोभेत्य् अभिधीयते ॥ इत्य् आह । (साह्द् ६।१७६)  
  
यथा नवमे -  
  
नववृन्दा - (पुरोऽवलोक्य, सहर्षम्)  
  
निर्मित-भुवन-विशुद्धिर् विधुर् मधुरालोक-साधने निपुणा ।  
उल्लसित-परमहंसा भक्तिर् इवेयं शरन् मिलिअति ॥ ९।१ ॥  
  
अथ संशयः -  
  
अनिश्चयात् तु यद् वाक्यं सन्देहस्य निगद्यते  ॥ र्न्च्_१५९ ॥  
  
यथा द्वितीये (नेपथ्ये) -  
  
स्थूलस् ताल-भुजोन्नतिर् गिरि-तटी-वक्षाः क्व यक्षाधमः   
क्वायं बाल-तमाल-कन्दल-मृदुः कन्दर्प-कान्तः शिशुः ।  
नास्त्य् अन्यः सहकारिता-पटुर् इह प्राणी न जानीमहे   
हा गोष्ठेश्वरि कीदृग् अद्य तपसां पाकस् तवोन्मीलति ॥ (२।२९)   
  
अत्र संशयेनैव वाक्य-समाप्तेर् अयं संशयः ।  
  
अथ दृष्टान्तः -  
  
स्व-पक्षे दर्शनं हेतोर् दृष्टान्तः साध्य-सिद्धये  ॥ र्न्च्_१६० ॥  
  
यथा नवमे -  
  
कृष्णः (विमृश्य) अथवा -  
  
धीरः प्रकृत्यापि जनः कदाचिद्  
धत्ते विकारं समयानुरोधात् ।  
क्षान्तिं हि मुक्त्वा बलवच् चलन्ती  
सर्वंसहा भूर् अपि भूरि दृष्टा ॥ (९।२०)  
  
अत्र धीरेऽपि जने विकार-सद्-भावे साध्ये तत्-साधकस्य चलन-रूप-विकारस्य  
हेतोः सर्वंसहायां भुवि दर्शितत्वाद् दृष्टान्तः ।  
  
अथाभिप्रायः -  
  
अभिप्रायस् त्व् अभूतार्थो हृद्यः साम्येन कल्पितः ।  
अभिप्रायं परे प्राहुर् ममतां हृद्य् अवस्तुनि  ॥ र्न्च्_१६१ ॥  
  
यथा चतुर्थे -  
  
कृष्णः (सोत्सुकं रोमाञ्चम् उन्मील्य)   
  
उद्गीर्णाद्भुत-माधुरी-परिमलस्याभीर-लीलस्य मे  
द्वैतं हन्त समक्षयन् मुहुर् असौ चित्रीयते चारणः ।  
चेतः केलि-कुतूहलोत्तरलितां सद्यः सखे मामकं  
यस्य प्रेक्ष्य सुरूपतां व्रज-वधू-सारूप्यम् अन्विष्यति ॥ (४।१९)  
अत्राभूतार्थ-रूपस्य भगवद्-द्वितीयत्वस्य नटे कल्पनम् अभिप्रायः । हृद्य्  
अवस्तुनि स्व-सौन्दर्ये भोगेच्छया ममता वा ।  
  
अथ निदर्शनं-  
  
यथार्थानां प्रसिद्धानां क्रियते परिकीर्तनम् ।  
परोपेक्षाव्युदासार्थं तन् निदर्शनम् उच्यते  ॥ र्न्च्_१६२ ॥  
  
यथा चतुर्थे -  
  
गार्गी (संस्कृतेन) -  
  
कामं सर्वाभीष्ट-कन्दं मुकुन्दं  
या निर्बन्धात् प्राहिणोद् इन्धनाय ।  
आचार्यानी सा करोति स्म पण्यं  
पिण्याकार्थं हन्त चिन्तामणीन्द्रम् ॥ (४।६)  
 अत्र बिम्बानुबिम्ब-वस्तु-बोधनात् निदर्शनम् ।  
  
अथ सिद्धिः -  
  
अतर्कितोपपन्नः स्यात् सिद्धिर् इष्टार्थ-सङ्गमः ।  
  
यथा षष्ठे -  
  
कृष्णः (यथा कृत्वा सगद्गदम्)  
  
उपतरु ललितां तां प्रत्यभिक्षाय सद्यः   
प्रकृति-मधुर-रूपां वीक्ष्य राधाकृतिं च ।  
मणिम् अपि परिचिन्वन् शङ्ख-चूडावतंसं  
मुहुर् अहम् उद्घूर्णं भूरिणा सम्भ्रमेण ॥ (६।४०)  
  
अत्र इष्टस्य ललिता-दर्शनस्यातर्कितोपपन्नत्वात् सिद्धिः । कश्चित् तु बहूनां  
कीर्तनं सिद्धिर् अभिप्रेतार्थ-सिद्धये इत्य् (साह्द् ६।१८६) आह । तद् यथा दशमे  
--  
  
कृष्णः - प्रिये त्वद्-आस्यं पश्यतो मे नोपमान-वस्तूनि हृदयम् आरोहन्ति नः ।  
यतः -  
  
धत्ते न स्थिति-योग्यतां चरणयोर् अङ्केऽपि पङ्केरुहं  
नाप्य् अङ्गुष्ठ-नखस्य रत्न-मुकुरः कक्षासु दक्षायते ।  
चण्डि त्वन्-मुख-मण्डलस्य परितो निर्मञ्छनेऽप्य् अञ्जसा   
नौचित्यं भजने समुज्ज्वल-कला सान्द्रापि चन्द्रावली ॥ (१०।११)  
  
अत्र स्पष्टं गुण-कीर्तनम् ।  
  
अथ प्रसिद्धिः -  
  
प्रसिद्धिर् लोक-विख्यातैर् अर्थैः स्वार्थ-प्रसाधनम्  ॥ र्न्च्_१६३ ॥  
  
यथा षष्ठे -  
  
नव-वृन्दा (स्वगतम्)  
वसन्ती शुद्धान्ते मधुरिम-परीता मधुरिपोर्  
इयं तन्वी सद्यः स्वयम् इह भवित्री करगता ।  
वृताङ्गीम् उत्तुङ्गैर् अविकलमधूली-परिमलैः  
प्रफुल्लां रोलम्बे नव-कमलिनीं कः कथयति ॥ (६।२८)  
  
अत्र लोक-विख्यातस्य प्रफुल्ल-कमलिनी-रोलम्ब-सङ्गमस्य कथनेन स्वार्थस्य  
राधा-माधवयोः सङ्गमस्य साधनं प्रसिद्धिः ।  
  
अथ दाक्सिण्यम् -  
  
दाक्षिण्यं तु भवेद् वाचा परचित्तानुवर्तनम्  ॥ र्न्च्_१६४ ॥  
  
यथा द्वितीये --  
  
ललिता (सालीकम्) अज्जे, पेक्ख । एसो कण्हो मोट्टिमं अह्म विडम्बणं करेदि ।  
[आर्ये, पश्य । एष कृष्णः बलाद् अस्मद्-विडम्बनं करोति ।] ११७  
  
अत्र ललितया मुखरायाः चित्तानुवृत्तिर् दाक्षिण्यम् ।  
  
अथार्थापत्तिः -  
  
उक्तार्थानुपपत्त्याऽन्यो यस्मिन्न् अर्थः प्रकल्पते ।  
वाक्यान् माधुर्य-संयुक्तात् सार्थापत्तिर् उदाहृता  ॥ र्न्च्_१६५ ॥  
  
यथा नवमे -  
  
नववृन्दा -  
  
कुन्ददन्ति दृशोर् द्वन्द्वं चन्द्रकान्तमयं तव ।  
उदेति हरि-वक्त्रेन्दौ स्यन्दते कथम् अन्यथा ॥ ९।१३  
  
अत्र स्यन्दनान्यथानुपपत्त्या नेत्रस्य चन्द्रकान्तमयत्वअ-कल्पनाद् इयम्  
अर्थापत्तिः । यथा वा दशमे -  
  
चन्द्रावली  - देअ! तुह्म विलास सोक्खाणं बाहादेण किद महापराहम्हि । ता  
कारुण्णेण आणबेहि जधा गोठ्ठबैणो गोट्ठं गदुअ बसन्ती तुमं सुहिणं  
करेमि । [देव! तव विलाससौख्यानां व्याघातेन कृत-महापराधास्मि । तत्  
कारुण्येन आज्ञापय यथा गोष्ठपतेर् गोष्ठं गत्वा वसन्ती त्वां सुखिनं  
करोमि । १०२  
  
अत्र गोष्ठ-गमनार्थस्यानुपपत्त्या सत्या-सङ्गम-निषेधः प्रकल्प्यते ।  
  
अथ विशेषणम् -  
  
सिद्धान् बहून् प्रधानार्थान् उक्त्वा यत्र प्रयुञ्जते ।  
विशेष-युक्तं वचनं विज्ञेयं तद् विशेषणम्  ॥ र्न्च्_१६६ ॥  
  
यथा चतुर्थे, कृष्णः -  
  
लक्ष्मीवान् इह दक्षिणानिल-सखः साक्षान् मधुर् मोदते   
माद्यद् भृङ्ग-विहङ्ग-हारि-विहसत्य् अत्रापि वृन्दावनम् ।  
राधा यद्य् अभिसारम् अत्र कुरुते सोऽयं महान् एव मे  
सान्द्रानन्द-विलास-सिन्धु-लहरी-हिन्दोल-कोलाहलः ॥ (४।१७)  
  
अत्र प्रसिद्धार्थान् मधु-वृन्दावनादीन् उक्त्वा राधाभिसारस्य  
वैशिष्य-कथनाद् विशेषणम् । कश्चित् तु लेखिष्यमाणं  
नव-नव-सुधा-सम्बन्धोऽपि (१।३३)  
 इत्य् आदि-पद्यम् अत्रोदाहरति ।  
[*नोते: ड़ुल्ल् वेर्से गिवेन् बेलोw, अत् १७१ (अतिशयः)।]  
  
अथ पदोच्चयः -  
  
बहूनां तु प्रयुक्तानां पदानां बहुभिः पदैः ।  
उच्चयः सदृशार्थो यः स विज्ञेयः पदोच्चयः  ॥ र्न्च्_१६७ ॥  
  
यथा चतुर्थे, कृष्णः -  
  
मतिर् अघूर्णत सार्धम् अलि-व्रजैः  
धृतिर् अभून् मधुभिः सह विच्युता ।  
व्यकसद् उत्कलिका कलिकालिभिः   
समम् इह प्रियया वियुतस्य मे ॥ (४।२१)  
  
अत्र मत्यादीनां घूर्णादि-क्रियासु अलिव्रजादिभिः समावेशाद् अयं पदोच्चयः ।  
कश्चित् तु उच्चयोऽर्थानुरूपो यः पदानां स पदोच्चयः इत्य् (साह्द् ६।१८०) आह ।  
यथा दशमे -  
[*नोते: सञ्चयो]  
  
सुतनु किञ्चिद् उदञ्चय लोचने   
चल-चकोर-चमत्कृति-चुम्बिनी ।  
स्मित-सुधां च सुधाकर-माधवी   
विधुरतो विधयेऽत्र धुरन्धराम् ॥१०।८॥  
  
अथ तुल्यार्थकः -  
  
रूपकैर् उपमाभिर् वा तुल्यार्थाभिः प्रयोजितः ।  
अप्रत्यक्षार्थ-संस्पर्शः तुल्य-तर्क इतीरितः  ॥ र्न्च्_१६८ ॥  
  
यथा तत्रैव नवमे, कृष्णः -  
  
कदर्थनाद् अप्य् उरुबाल्य-चापलैर्  
उत्सर्पतो स्नेह-भरेण विक्लवाम् ।  
विलोकमानस्य ममाद्य मातरं  
हविर् विलायं हृदयं विलीयते ॥ (९।२६)  
  
अत्र हविर् विलायम् इति लुप्तोपमयाऽप्रत्यक्षस्य चित्त-द्रवस्य कथनं  
तुल्य-तर्कः । कश्चित् तु तुल्यतर्को यद् अर्थेन तर्कः प्रकृत-गामिना इत्य् (साह्द्  
६।१८०) आह । यथा चतुर्थे -  
  
जटिला - णूणं नूउरसहेन आहडिट्टा एदे हंसा हंसणन्दि-णीजलादो वणे  
धाअन्ति । ता बहूडिआ णादिदूरे हबिस्सदि । [नूनं नूपुर-शब्देन आकर्षिता एते  
हंसा हंस-नन्दिनी-जलात् वने धावन्ति । तद् वधूटिका नातिदूरे भविष्यति ।]   
  
अथ विचारः -  
  
विचारस् त्व् एक-साध्यस्य बहु-साधन-वर्णनम् ।  
  
यथा प्रथमे, कृष्णः --  
  
सखे, मधुमङ्गल, पश्य -  
  
अतनु-तृण-कदम्बास्व्>अद-शैथिल्य-भाजाम्  
अविरलतर-हम्भारम्भताम्यन्मुखीयम् ।  
चटुलित-नयन-श्रीर् अवली नैचिकीनां  
पथि सुवलित-कण्ठी गोकुलोत्कण्ठिताभूत् ॥ (१।२८)  
  
अत्रोत्कण्ठितस्यअ साध्यस्य साधनानि तृणास्वाद-शैथिल्यादीनि । यद् वा अग्रे  
लेख्यं शरणम् इह यो भ्रातुः (५।२५) इत्य् आदि पद्यम् अत्रोदाहरणं ज्ञेयम् ।  
कश्चित् तु विचारो युक्ति-वाक्यैर् यद् अप्रत्यक्षार्थ-दर्शनम् इत्य् (साह्द् ६।१८२) आह ।  
अत्रोक्तम् उदाहरणम् अपि सङ्गच्छते ।  
  
अथ तद्-विपर्ययः -  
  
विचारस्यान्यथाभावो विज्ञेयस् तद्-विपर्ययः  ॥ र्न्च्_१६९ ॥  
  
यथा षष्ठे -  
  
राधा (सव्यथम् आकाशे संस्कृतम् आश्रित्य) -  
  
विचित्रायां क्षौण्याम् अजनिषत कन्याः कति न वा  
कठोराङ्गी नान्या निवसति मया कापि सदृशी ।  
मुकुन्दं यन् मुक्त्वा समयम् अहम् अद्यापि गमये  
धिग् अस्तु प्रत्याशाम् अहह धिग् असून् धिङ् मम धियम् ॥ (६।२१)  
  
अत्रोद्वेगातिशयेन प्रत्याशाधिकरणाद् विपर्ययः ।  
  
अथ गुणातिपातः -  
  
गुणातिपातो व्यत्यस्त-गुणाख्यानम् उदाहृतः  ॥ र्न्च्_१७० ॥  
  
यथा चतुर्थे -   
  
जटिला (सोल्लुण्ठं विहस्य, संस्कृतेन)  
  
व्रजेश्वर-सुतस्य कः परवधूविनोद-क्रिया-  
प्रशस्ति-भर-भूषितं गुणम् अवैति नास्य क्षितौ ।  
यद् एष रति-तस्करः पथि निरुध्य साध्वीर् बलात्  
तदीय-कुच-कुट्मले करजम् ॐ नमो विष्णवे ॥ (४।३१)  
  
अत्र प्रकटश् च गुणातिपातः । कश्चित् तु गुणातिपातः कार्ये यद् विपरीतं गुणान्  
प्रति इत्य् आह (साह्द् ६।१८४), यथा पञ्चमे चन्द्रावली (संस्कृतेन) -  
  
शरणम् इह यो भ्रातुस् तस्य प्रतीप-विधायिना  
हित-कृद् अपि ता देव्यास् तस्याः समग्रम् उपेक्षणम् ।  
गतिर् अविकलो यो मे तस्य प्रियस्य च विस्मृतिर्  
बत हतविधो वामे सर्वं प्रयाति विपर्ययम् ॥ (५।२५)  
  
अथ अतिशयः -  
  
बहून् गुणान् कीर्तयित्वा सामान्येन च संश्रितान् ।  
विशेषः कीर्त्यते यत्र ज्ञेयः सोऽतिशयो बुधैः  ॥ र्न्च्_१७१ ॥  
  
यथा प्रथमे कृष्णः -  
  
नव-नव-सुधा-सम्बन्धोऽपि प्रियोऽपि दृशां सदा  
सरसिज-वनीं म्लानां कुर्वन्न् अपि प्रभया स्वया ।  
विधुर् अपि कला-पूर्णोऽप्य् उच्चैः कुरङ्ग-धरः शशी   
व्रज-मृग-दृशां वक्त्रैर् एभिः सुरङ्ग-धरैर् जितः ॥ १।३३  
  
अत्र चन्द्र-मुखयोः सुधा-सम्बन्धत्वादि-सामान्य-गुण-कीर्तनानन्तरं  
मुखेषु सुरङ्गत्व-कीर्तनं विशेषः ।  
  
अथ निरुक्तम् -  
  
निरुक्तं निरवद्योक्तिर् नामान्य् अर्थ-प्रसिद्धये  ॥ र्न्च्_१७२ ॥  
  
यथा प्रथमे कृष्णः (चन्द्रावलीम् आसाद्य सानन्दम्) -  
  
नीतस् तन्वि मुखेन ते परिभवं भ्रू-क्षेपैविक्रीडया   
बिभ्यद् विष्णु-पदं जगाम शरणं तत्राप्य् अधैर्यं गतः ।  
आसाद्य द्विज-राजितां विजयिनः सेवार्थम् अस्योज्ज्वलच्-  
चन्द्रोऽयं द्विज-राज-तापदम् अगात् तेनासि चन्द्रावली ॥ (१।४०)  
  
अत्र चन्द्रावली नाम निरुक्तम् ।  
  
अथ गुण-कीर्तनम् -  
  
लोके गुणातिरिकानां बहूनां यत्र नामभिः ।  
एकः संशब्द्यते तत् तु विज्ञेयं गुण-कीर्तनम्  ॥ र्न्च्_१७३ ॥  
  
यथा द्वितीये, कृष्णः (पुरो राधां पश्यन्न् अपवार्य) -  
  
विहार सुरदीर्घिका मम मनः-करीन्द्रस्य या  
विलोचन-चकोरयोः शरद्-अमन्द-चन्द्र-प्रभा ।  
उरोम्बर-तटस्य चाभरण-चारु-तारावली   
मयोन्नत-मनोरथैर् इयम् अलम्बि सा राधिका ॥ २।१० ॥  
  
अत्र सुर-दीर्घिका-शब्दैः राधा-संशब्दनं गुण-कीर्तनम् ।  
  
अथ गर्हणम् -  
  
यत्र सङ्कीर्तयन् दोषान् गुणम् अर्थेन दर्शयेत् ।  
गुणान् वा कीर्तयन् दोषं दर्शयेद् गर्हणं हि तत्  ॥ र्न्च्_१७४ ॥  
  
त्र्त्राद्यं यथा सप्तमे,   
  
माधवी - देअ, कटोरप्पा एसा भट्टि-दारिआ सुट्ठु ताबं सोढुं पारेदि जं  
तुम्ह पच्चक्खं च्चेअ चन्दभाआमन्दिरे जलन्तं जलन-कुण्डं जल-केलि-कुण्डं  
बिण्णादबदी । [देव, कठोरात्मैषा भर्तृदारिका सुष्ठु तापं सोढुं पारयति  
तत् तव प्रत्यक्षम् एव चन्द्रभागा-मन्दिरे ज्वलन्तं ज्वलन्त-कुण्डं  
जल-केलि-कुण्डं विज्ञातवती ।] १४९  
  
कृष्णः (स्वगतम्) - माधवि, साधु साधु यद् अत्र स्नेहातिरेकं सूचयन्ती समये  
सख्य-सेवां वितनोषि । १५०  
  
अत्र कठोरादि-रूपस्य दोषस्य कथनम् अपि  
कृष्ण-विषयानुराग-गुण-कीर्तनतया पर्यवसितम् । द्वितीयं यथा चतुर्थे -  
  
कुन्दलता - बीराहिमण्णो, पुण्णबदी मे सही राहा । जाए दक्खिणा सच्चबादिणी  
सिणिद्धा तुम्ह मादा सुस्सू लद्धा । [वीराभिमन्यो! पुण्यवती मे सखी राधा,  
यया दक्षिणा सत्यवादिनी स्निग्धा तव माता श्वश्रूर् लब्धा ।] १३३  
  
अत्र गुणकीर्तनम् अप्य् अर्थतो दोष इति गर्हणम् ।  
  
अथानुनयः -  
  
अभ्यर्थना-परं वाक्यं विज्ञेयोऽनुनयो बुधैः ।  
  
यथा पञ्चमे, कृष्णः सास्रम् -  
  
अयं कण्ठे लग्नः शशिमुखि जनस् ते प्रणयवान्   
यद्-अप्राप्त्या धन्यां तनुम् अतनु-रूपां तृणयसि ।  
प्रसीदाद्य प्राणेश्वरि विरम मास्मिन्न् अनुगते   
कृथाः पत्यावत्याहितम् इदम् उरो मे विदलति ॥ ५।३५ ॥  
  
अत्र कृष्णेन चन्द्रावली-प्रार्थनम् अनुनयः ।  
  
अथ भ्रंशः -  
  
पतनात् प्रकृताद् अर्थाद् अन्यस्मिन् भ्रंश ईरितः  ॥ र्न्च्_१७५ ॥  
  
यथा नवमे, माधवी -  
  
देअ, इमाणं पेम्म-कोमलाणं अक्खराणं मा क्खु णं अहिरूबं जाणाहि । जं  
एसा ण होदि । [देव, एषा प्रेम-कोमलानाम् अक्षराणां मा खल्व् एताम् अभिरूपां  
जानीहि । यद् एषा सत्या न भवति ।] १९४  
  
कृष्णः - साधु माधविके! साधु । मदीय-हृदयाशङ्का त्वया निरस्ता । तद्  
इन्द्र-जालाभिज्ञया नव-वृन्दयैव निर्मितेयं मायिकी देवी रसालमूल-वर्तिनी  
खलु सत्या ।  
  
अत्र सत्या-शब्दस्य प्रकृतार्थं सत्यभामा-रूपं परित्यज्य तथार्थ-लक्षणस्य  
कथनाद् भ्रंशः । कश्चित् तु कथयन्ति बुधाः भ्रंशं वाच्याद् अन्यतरद्-वचः  
इत्य् आह । यथा प्रथमे, कृष्णः -  
[*नोते: साह्द् ६।१८७ हस् दृप्तादीनां भवद् भ्रंशो वाच्याद् अन्यतरद् वचः ।]  
  
सरोजाक्षि परोक्षं ते कदापि हृदयं मम ।  
न स्प्रष्टुम् अप्य् अलं बाधा राधा त्वाक्रम्य गाहते ॥ १।४२  
  
अत्र वाच्याद् राधाया अस्पर्शाद् अन्यद् बाधाक्रमणं भ्रंशः ।  
  
अथ लेशः -  
  
लेशः स्याद् इङ्गित-ज्ञान-कृद् विशेषणवद् वचः ॥  
  
यथा पञ्चमे, भीष्मकः -   
  
अयम् इह किल कन्या-बान्धवानां निबन्धः  
समुचित इति लक्ष्मी-कान्त विज्ञापयामि ।  
मम दुहितुर् अनुज्ञोल्लङ्घनाद् अङ्गनायाः  
कथम् अपि न परस्याः पाणिसङ्गो विधेयः ॥ ५।३८॥  
  
(इत्य् आद्य् उक्तौ श्री-कृष्णः पौरमासी-मुखम् ईक्षते)  
  
पौर्णमासी - मुकुन्द! गोकुल-कुमारी-कुलानि चन्द्रावली-मात्रावशेषाणि  
दुर्विदग्धेन विधिना कृतानि । तद् अत्र का क्षतिः?  
  
अत्र चन्द्रावली-मात्रावशेषाणीति विशेषणवद् वचः कृष्णेङ्गित-ज्ञापकतया  
संवृत्तम् इति लेशः ।  
  
अत्र क्षोभः    
  
क्षोभस् त्व् अन्य-गते हेताव् अन्यस्मिन् कार्य-कल्पनं  ॥ र्न्च्_१७६ ॥  
  
यथा सप्तमे, कृष्णः -  
  
त्वद्-अङ्ग-सङ्गतैर् एभिस् तप्तोऽस्मि मिहिरातपैः ।  
विन्दन्ती वन्दन-च्छायां मां देवि शिशिरीकुरु ॥ ७।३७ ॥  
  
अत्र सूर्यातपेषु चन्द्रावल्य्-अङ्ग-सङ्गतेषु तत्-कार्य-भूतस्य तापस्य कृष्णेन  
स्वस्मिन् कल्पनात् क्षोभः । कश्चित् तु क्षोभ-स्थाने सङ्क्षेपं पञ्हन् लक्षयन्ति -  
 सङ्क्षेपो यत् तु सङ्क्षेपाद् आत्मान्य् अर्थे प्रयुज्यते । (साह्द् ६।१९२) यथाष्टमे -  

कृष्णः - देवि, त्रिलोक-कक्षासु किं तवाभीष्टं? तद् अभिव्यज्य  
निज-निदेश-भाजनम् अन्यतयैव पर्याप्त-समस्त-निश्रेयसे  प्रेयसि विधेहि  
प्रसाद-माधुरीम् ।   
  
अथ मनोरथः -  
  
मनोरथस् तु व्याजेन विवक्षित-निवेदनम्  ॥ र्न्च्_१७७ ॥  
  
यथा चतुर्थे --  
  
राधिका - (सौत्सुक्यं पुरो दृष्ट्वा) हला ललिदे, पेक्ख पेख धण्णा एसा  
तरङ्ग-लेहा जा खु सेवाल-बल्ली णिबद्ध-पाअं णं हंसिअं मोआबेदि । ता फुडं  
भिसिणीपत्तन्तरिदेण कलहंसेण सङ्घडैस्सदि । [हला ललिते, पश्य पश्य धन्या  
एषा तरङ्ग-लेखा या खलु शैवाल-वल्ली-निबद्ध-पादाम् एनां हंसिकां  
मोचयति । तत् स्फुटं बिसिनी-पत्रान्तरितेन कलहंसेन सङ्घट्टिष्यति ।] ७१  
  
अत्र हंसी-व्याजेन राधायाः कृष्ण-सङ्गमाभिलाष-कथनं मनोरथः ।  
  
अथानुक्त-सिद्धिः -  
प्रस्तावनैव शेषार्थो यत्रानुक्तोऽपि बुद्ध्यते ।  
अनुक्त-सिद्धिर् एषा स्याद् इत्य् आह भरतो मुनिः  ॥ र्न्च्_१७८ ॥  
[*नोते: ड़िर्स्त् रेड़ेरेन्चे तो भरत, wहोम् हे हस् नोत् बेएन् ड़ोल्लोwइन्ग् वेर्य् च्लोसेल्य्।  
नाट् १६।१६९ = प्रस्तावेनैव शेषोऽर्थः कृत्स्नो यन् न प्रतीयते । वचनेन  
विनानुक्त-सिद्धिः सा परिकीर्तिता ॥]  
  
यथा चतुर्थे - राधा   
  
हला लबङ्ग-कुडुङ्गे आहरन्ती तुमं बुन्दाअण-बासिणा मत्त-कलहिन्देण आअदुअ  
हत्थेण गहीदहत्थासि सम्बुत्ता । तदो सम्भमेन घुस्मन्तीए तुह हढेण  
ओट्ठ-पल्लअं डंसन्तेण तिना बामे त्थबअस्मि फुरन्ततिक्खकामङ्कुसं  
कर-पुक्खरं । [हला लवङ्ग-कुञ्जे आहरन्ती त्वं वृन्दावन-वासिना  
मत्त-कलभेन्द्रेण आगत्य हस्तेन गृहीत-हस्तासि संवृत्ता । ततः सम्भ्रमेन  
घूर्णन्त्यस् तव हठेण ओष्ठ-पल्लवं दंशता तेन वामे स्तवके  
स्फुरत्-तीक्ष्ण-कामाङ्कुशं कर-पुष्करम्  ।] ९१  
  
अत्रानुक्तस्यापि स्तने नखरार्पणस्य बोधाद् अनुक्त-सिद्धिः ।  
  
अथ सारूप्यं -  
  
दृष्ट-श्रुतानुभूतार्थ-कथनादि-समुद्भवम् ।  
सादृश्यं यत्र सङ्क्षोभात् तत् सारूप्यं निरूप्यते  ॥ र्न्च्_१७९ ॥  
  
यथा चतुर्थे -   
  
जटिला - अरे आहिण्डिआ कीस मुखं ढकेसि? जं दे बिज्जा न बिक्काइदा । [अरे आहिण्डिक"  
कस्मान् मुखम् आच्छादयसि? यत् ते विद्या न विक्रीता ।] (इति प्रसह्य  
सम्मुखयति) १२६  
  
अभिमन्युः - (स्वगतम्) हद्धी हद्धी बाउलिअआए अम्माए लज्जापज्जाउलो किदम्हि ।  
ता इदो अबक्कमिस्सम् । [हा धिक्, हा धिक्! बातूलिकया अम्बया लज्जा-पर्याकुलः  
कृतोऽस्मि । तद् इतोऽपक्रमिष्यामि ।] १२७  
  
अत्र सारिका-मुख-श्रुत-कृष्ण-प्रवेश-सङ्क्षोभाज् जटिलायाः स्व-पुत्रे  
कृष्ण-बुद्धि-कथनात् सारूप्यम् ।  
  
अथ माला -  
  
बहूनि कारणान्य् एव सा मालेत्य् अभिधीयते  ॥ र्न्च्_१८० ॥  
  
यथा द्वितीये -  
  
राधा - ललिदे प्पसीद प्पसीद सुठ्ठु सङ्कौलम्हि । [ललिते प्रसीद प्रसीद  
सुष्ठु शङ्काकुलास्मि ।] (पुनः संस्कृतेन)   
  
गत-प्रायं सायं चरित-परिशङ्की  गुरुजनः  
परीवादस् तुङ्गो जगति सरलाहं कुलवती ।  
वयस्यस् ते लोलः सकल-पशुपाली-सुहृद् असौ   
तदा नम्रं याचे सखि रहसि सङ्चारय न माम् ॥ २।१९  
  
अत्र सायं गमनादि-बहु-कारणानां स्वेष्ट-सञ्चारणाभावाय कथितत्वात् माला ।  
  
अथ मधुर-भाषणम् -  
  
यत् प्रसन्नेन मनसा पूज्यं पूजयितुर् वचः ।  
स्तुति-प्रकाशनं तत् तु ज्ञेयं मधुर-भाषणम्  ॥ र्न्च्_१८१ ॥  
  
यथा पञ्चमे -  
  
नृपौ (सप्रश्रयम्) -  
  
एकस्मिन्न् इह रोम-कूप-कुहरे ब्रह्माण्ड-भाण्डावली  
यस्य प्रेक्षयते गवाक्ष-पदवी-घूर्णत्-पराणूपमा ।  
केयं तस्य समृद्धये तव विभो राजेन्द्रता-ग्रामटी  
शौटीर्येण चमत्कृतिं तद् अपि नः काम् अप्य् असौ पुष्यति ॥(५।१७)  
  
अत्र प्रकटम् एव मधु-भाषणम् ।  
  
अथ पृच्छा -  
  
प्रश्न एवोत्तरे यत्र सा पृच्छा परिकीर्तिता ॥  
  
यथा नवमे -  
  
कृष्णः (पुरो दाडिमीम् उपेत्य)  
  
कान्तिं पीतांशुक-स्फीतां बिभ्रती विक्षिता वने ।  
मयाद्य मृग्यमाणा सा त्वया मृग-विलोचना ॥ (९।१८)  
  
अत्र हे शुक, पीतां कान्तिं बिभ्रती मया मृग्यमाणा सा दृष्टेति प्रश्च्ने, हे  
पीतांशुक, त्वया मृग्यमाणा सा मया दृष्टेत्य् उत्तरेण पृच्छा ।  
  
अथोपदिष्टम् -  
  
शास्त्रानुसारि यद् वाक्यम् उपदिष्टं तद् उच्यते  ॥ र्न्च्_१८२ ॥  
  
यथा षष्ठे - नारदः -  
  
प्रेयस्यः पशुपालिका विहरतो यास् तत्र वृन्दावने  
लक्ष्मी-दुर्लभ-चित्र-केलि-कलिका कान्तस्य कंस-द्विषः ।  
राधा तत्र वरीयसीति नगरीं ताम् आश्रितायां क्षितौ  
सेवां देवि समस्त-मङ्गल-करी यस्यास् त्वम् अङ्गीकुरु ॥ (६।१९)  
  
अत्र हरि-प्रिय-जन-सेवा समस्त-मङ्गल-करीति शास्त्रानुसारित्वम् ।   
  
अथ दृष्टम् -  
  
जात्यादि-वर्णनं धीरैर् दृष्टम् इत्य् अभिधीयते  ॥ र्न्च्_१८३ ॥  
  
यथा द्वितीये -   
  
वृन्दा (पुरो दृष्टिं क्षिपन्ती) -  
  
करोति दधि-मन्थनं स्फुट-विसर्पि-फेन-च्छटा  
विचित्रित-गृहाङ्गणं गहन-गर्गरी-गर्जितम् ।  
मुहुर् गुण-विकर्षण-प्रवणता-क्रमाकुञ्चित-  
प्रसारित-कर-द्वयी-क्वणित-कङ्कणं मालती ॥ (२।३)  
  
अत्र दधि-मथन-क्रिया-स्वभाव-वर्णनं दृष्टम् ॥  
  
सन्ध्य्-अन्तराण्य् अनुक्त्वैव भूषणं लक्षणाख्यया ।  
प्रोच्यतेऽन्यत् त्रय्स्त्रिंशत् सङ्ख्या कश्चिद् विभूषणम्  ॥ र्न्च्_१८४ ॥  
मुनेर् असम्मत्तत्वेन तत् तु सर्वम् उपेक्षितम् ।  
केषाञ्चिद् अत्र सन्ध्य्-अङ्ग-गुणालङ्कार-लक्ष्मणाम्  ॥ र्न्च्_१८५ ॥  
अन्तर्भावेऽपि यत्नेन कर्तव्यत्वाय कीर्तितम् ।  
  
अथ पताका-स्थानानि -  
  
अर्थस्य तु प्रधानस्य भाव्यवस्थस्य सूचकम्  ॥ र्न्च्_१८६ ॥  
यद्-आगन्तुक-भावेन पताका-स्थानकं हि तत् ।  
एतद् द्विधा तुल्य-संविधानं तुल्य-विशेषणम्  ॥ र्न्च्_१८७ ॥  
तत्राद्यं त्रिप्रकारं स्याद् द्वितीयं त्व् एकम् एव हि ।  
एवं चतुर्विधं ज्ञेयं पताका-स्थानकं बुधैः  ॥ र्न्च्_१८८ ॥  
  
तत्राद्यम् -  
  
सहसिअवार्थ-सम्पत्तिर् गुणवत्य् उपचारतः ।  
पताका-स्थानकम् इदं प्रथमं परिकीर्तितम्  ॥ र्न्च्_१८९ ॥  
  
यथा ललित-माधवे सप्तमे -  
  
राधिका (परिक्रम्य पीतोत्तरीयाञ्चलं गृह्णन्ती सकम्पम्) -  
  
दग्धं हन्त दधानया वपुर् इदं यस्यावलोकाशया  
सोढा मर्म-विपाटने पटुर् इयं पीडातिवृष्टिर् मया ।  
कालिन्दीय-तटी-कुटीर-कुहर-क्रीडाभिसार-व्रती  
सोऽयं जीवित-बन्धुर् इन्दु-वदने भूयः समालिङ्गितः ॥ ७।१८ ॥  
  
अत्र प्रतिबिम्बे सोऽयं जीवित-बन्धुर् इत्य् उपचार-प्रयोगेण भाविनः कृष्णस्य  
सूचनात् सहसार्थ-सम्पत्ति-रूपम् इदं पताका-स्थानकम् ।  
  
अथ द्वितीयम् -  
  
वचः-सातिशय-श्लिष्टं काव्य-वस्तु-साश्रयम् ।  
पताका-स्थानकम् इदं द्वितीयं परिकीर्तितम्  ॥ र्न्च्_१९० ॥  
  
यथा द्वितीयेऽङ्के - कृष्णः -  
  
स्मर-रोधनानुबन्धी क्रम-विस्तारित-कला-विलास-भवः ।  
क्षणदा-पतिर् इव दृष्टः क्षण-दायी राधिका-सङ्गः ॥ (२।१७)  
  
(नेपथ्ये) दुर्लभः पुण्डरीकाक्ष वृत्तस् ते विप्रकर्षतः । ९०  
  
कृष्णः - (सव्यथम् उच्चैः) भोः कोऽयं दुर्लभः? ९१  
  
(पुनर् नेपथ्ये)   
                              यत्नाद् अन्विष्यमाणोऽपि वल्लवैः पशु-मण्डलः ॥ (२।१८) ९२  
  
अत्र भविष्यतो राधा-सङ्गम-दुर्लभत्वस्य सूचनाद् इदं श्लिष्टं नाम  
द्वितीयं पताका-स्थानकम् ।  
  
अथ तृतीयम् -  
  
अर्थोपक्षेपणं यत् तु लीनं सविनयं भवेत् ।  
श्लिष्टोत्तर-युतं नाम तृतीयं परिकल्पितम्  ॥ र्न्च्_१९१ ॥  
यथा सप्तमे, कृष्णः -  
  
(सर्वतः प्रेक्ष्य) प्रिय-वयस्य! कियद् दूरे सा वृन्दाटवी ?  
  
मधुमङ्गलः (संस्कृतेन) -  
  
स्फुटच्-चटुल-चम्पक-प्रकर-रोचिर् उल्लासिनी   
मदोत्तरल-कोकिलावलि-कल-स्वरालापिनी ।  
मराल-गति-शालिनी कलय कृष्ण-साराधिका  
(इत्य् अर्धोक्ते)  
  
कृष्णः (ससम्भ्रमौत्सुक्यम्) वत्स क्वासौ ?  
  
मधुमङ्गलः (अङ्गुल्या दर्शयन्)  
  
पुरः स्फुरति वल्लभा तव -  
  
कृष्णः (सव्यग्रम्) वयस्य! नाहं पश्यामि । तद् आशु दर्शय । क्व सा मे  
राधिका ?  
  
मधुमङ्गलः -- ॥। मुकुन्द वृन्दाटवी ॥ (७।१७)  
  
अत्र सज्जल्पितेन मधु-मङ्गल-वाक्येन भाविनो राधा-दर्शनस्य  
सूचनाच्छ्लिष्टोत्तरं नाम तृतीयं पताका-स्थानम् ।  
  
अथ दर्शनम् -  
  
द्व्यर्थो वचन-विन्यासः सुश्लिष्टः काव्य-योजितः ।  
उपन्यासेन युक्तस् तु चतुर्थं परिकीर्तितम्  ॥ र्न्च्_१९२ ॥  
  
यथा पञ्चमे सुपर्णः -  
  
नभसि रभसवद्भिः श्लाघमाना मुनीन्द्रैर्  
महित-कुवलयाक्षी कीर्ति-शुभ्रांशु-वक्त्रा ।  
नृपकुलम् इह हित्वा चेदि-राज-प्रधानं  
मुरदमन गमिष्यत्य् उत्सुकां त्वां जय-श्रीः ॥ (५।२८)  
  
अत्र सुपर्णस्य द्व्यर्थ-वचनेन चन्द्रावली-प्राप्ति-सूचनात् तुल्य-विशेषणम् ।  
  
अथार्थोपक्षेपकाः -  
  
वस्तु सर्वं द्विधा सूच्यम् असूच्यम् इति भेदतः ।  
रस-हीनं भवेद् अत्र वस्तु तत् सूच्यम् उच्यते  ॥ र्न्च्_१९३ ॥  
अदर्शनीयम् अङ्के तद् अवश्यं वाच्यम् एव चेत् ।  
अर्थोपक्षेपकैर् एतत् सूचयेत् सुष्ठु पण्डितः  ॥ र्न्च्_१९४ ॥  
विष्कम्भ-चूलिकाङ्कास्याङ्कावतार-प्रवेशकैः ।  
  
अथ विष्कम्भः -  
  
भवेद् विष्कम्भको भूत-भावि-वस्त्व् अंश-सूचकः  ॥ र्न्च्_१९५ ॥  
अमुख्य-पात्रैः सङ्क्षेपाद् आदाव् अङ्कस्य दर्शितः ।   
स शुद्धो मिश्र इत्य् उ क्तो मिश्रः स्यान् नीच-मध्यमैः  ॥ र्न्च्_१९६ ॥  
विदग्ध-माधवे यद्वद् द्वितीयाङ्क-मुखे कृतः ।  
मुखरायुक्तया नानीद्मुख्यासौ मिश्र-सञ्ज्ञकः  ॥ र्न्च्_१९७ ॥  
शुद्धः केवल-मध्येऽयम् एकानेक-कृतो भवेत् ।  
विनिर्मितो बहुत्रायं तस्मिन् ललित-माधवे  ॥ र्न्च्_१९८ ॥  
  
अथ चूलिका -  
प्राज्ञैर् यवनिकान्तःस्थैर् अदृश्यैर् या तु निर्मिताः ।  
आदाव् अङ्कस्य मध्ये वा चूलिका नाम सा भवेत्  ॥ र्न्च्_१९९ ॥  
  
स्पष्टं बहुत्रोदाहरणम् ।  
  
अथाङ्कास्यम् -  
  
यत्र स्याद् अङ्क एकस्मिन्न् अङ्कानां सूचनाखिला ।  
तद्-अङ्कास्यम् इति प्राहुर् बीजार्थ-ख्यापकं च यत्  ॥ र्न्च्_२०० ॥  
गार्गी-संयुक्तया पौर्णमास्या ललित-माधवे ।  
प्रथमाङ्के यथा सुष्ठु सुहितं निखिलं स्फुटम्  ॥ र्न्च्_२०१ ॥  
  
केचित् तु -  
पूर्वाङ्कान्ते सम्प्रविष्टैः पात्रैर् भाव्य्-अङ्क-वस्तुनः ।  
सूचनं तद् अविच्छेद्यैर् यत् तद् अङ्कास्यम् ईरितम्  ॥ र्न्च्_२०२ ॥  
इति लक्षयन्ति ।  
  
एतद्-अङ्कावतारेण गतार्थत्वात् तु केचन ।  
प्रथमोक्तार्थम् एवेदं वदन्त्य् अङ्क-मुखं बुधाः  ॥ र्न्च्_२०३ ॥  
  
अथाङ्कावतारः -  
अङ्कावतारः पात्राणां पूर्वाङ्कार्थानुवर्तिनाम् ।  
अविभागेन सर्वेषां भाविन्य् अङ्के प्रवेशनम्  ॥ र्न्च्_२०४ ॥  
स्पष्टम् उदाहरणम् ।  
  
अथ प्रवेशकः -  
यन् नीचैः केवलं पात्रैर् भाविभूतार्थ-सूचनम् ।  
अङ्कयोर् उभयोर् मध्ये स विज्ञेयः प्रवेशकः  ॥ र्न्च्_२०५ ॥  
यदा स्यान् नीरसं सूच्यम् आमुखानन्तरं तदा ।  
विष्कम्भोऽङ्कास्यकं वा स्याद् आमुखाक्षिप्त-पात्रकम्  ॥ र्न्च्_२०६ ॥  
यदा तु सरसं वस्तु मूलाद् एव प्रवर्तते ।  
आदाव् एव तदाङ्कः स्याद् आमुखाक्षेप-संश्रयः  ॥ र्न्च्_२०७ ॥  
असूच्यं तु शोभोदार-रस-भाव-निरन्तरम् ।  
प्रारम्भे यद्य् असूच्यं स्याद् अङ्कम् एवात्र कल्पयेत्  ॥ र्न्च्_२०८ ॥  
असूच्यं तु द्विधा दृश्यं श्रव्यं चाद्यं तु दर्शयेत् ।  
द्वेधा द्वितीयं स्वगतं प्रकाशं चेति भेदतः  ॥ र्न्च्_२०९ ॥  
स्वगतं स्वैक-विज्ञेयं प्रकाशं तद् द्विधा भवेत् ।  
सर्व-प्रकाशं नियत-प्रकाशं चेति भेदतः  ॥ र्न्च्_२१० ॥  
सर्व-प्रकाशं सर्वेषां स्थितानां श्रवणोचितम् ।  
द्विधा विभज्यते तच् च जनान्तम् अपवारितम्  ॥ र्न्च्_२११ ॥  
त्रिपताक-करेणान्यान् अपवार्यान्तरा कथाम् ।  
या मिथः क्रियते द्वाभ्यां तज् जनान्तिकम्  उच्यते  ॥ र्न्च्_२१२ ॥  
रहस्यं कथ्यतेऽन्यस्य परावृत्यापवारितम् ।  
  
अथाङ्क-स्वरूपम् -  
प्रत्यक्षनेतृ-चरितः क्षुद्र-चूर्णक-संयुतः  ॥ र्न्च्_२१३ ॥  
नातीवगूढ-शब्दार्थो नातिप्रचुर-पद्यवान् ।  
अयुतो बहुभिः कार्यैर् बीज-संहरणेन च  ॥ र्न्च्_२१४ ॥  
अनेक-दिन-निर्वर्त्यकथया च विवर्जितः ।  
दिनार्ध-दिनयोर् योग्य-वस्तुना परिकल्पितः  ॥ र्न्च्_२१५ ॥  
वधेन दूराह्वानेन युद्ध-राज्यादि-विप्लवैः ।  
शापोत्सर्ग-विहाराभ्यां रत-भोजन-मृत्युभिः  ॥ र्न्च्_२१६ ॥  
स्नानानुलेप-निद्राद्यैश् चुम्बनालिङ्गनादिभिः ।  
व्रीडा-हेतुर्भिर् अन्यैश् च बीभतैश् च विना कृतः  ॥ र्न्च्_२१७ ॥  
अन्त-निष्क्रान्त-निखिल-पात्रोऽङ्क इति कीर्तितः ।  
  
अथ गर्भाङ्कः  
अङ्क-प्रसङ्गाद् गर्भाङ्क-लक्षणं वक्ष्यते मया  ॥ र्न्च्_२१८ ॥  
अङ्कस्य मध्ये योऽङ्कः स्याद् असौ गर्भाङ्क ईरितः ।  
वस्तु-सूचक-नान्दीको दिङ्-मात्र-मुख-सङ्गतः  ॥ र्न्च्_२१९ ॥  
अर्थोपक्षेपकैर् हीनो युतः पात्रैस् तु पञ्चषैः ।  
अन्वेष्य-वस्तु-विषयः स्वाधाराङ्कान्त-शोभितः  ॥ र्न्च्_२२० ॥  
नातिप्रपञ्चेतिवृत्तः प्रस्तुतार्थानुबन्धकः।  
प्रथमाङ्के न कर्तव्यः सोऽयं काव्य-विशारदैः  ॥ र्न्च्_२२१ ॥  
चतुर्थेऽङ्के तु गर्भाङ्को यथा ललित-माधवे ।  
  
अथ सामान्य-निर्णयः -  
नाटकेऽङ्का न कर्तव्या पञ्च-न्यूना दशाधिकाः  ॥ र्न्च्_२२२ ॥  
विष्कम्भकाद्यैर् अपि नो वधो वाच्योऽधिकारिणः ।  
अन्योन्येन तिरोधानं न कुर्याद् रस-वस्तुनोः  ॥ र्न्च्_२२३ ॥  
यत् स्याद् अनुचितं वस्तु नायकस्य रसस्य वा ।  
विरुद्धं तत् परित्याज्यम् अन्यथा वा प्रकल्पयेत्  ॥ र्न्च्_२२४ ॥  
अविरुद्धं च यद् वृत्तं रसाभिव्यक्तयेऽधिकम् ।  
तद् अप्य् अन्यथयेद् धीमान् न वदेद् वा कदाचन  ॥ र्न्च्_२२५ ॥  
लास्याङ्गानि दश तथा वीथ्य्-अङ्गानि त्रयोदश ।  
अङ्केष्व् अपि निबध्यानि केचिद् एवं प्रचक्सते  ॥ र्न्च्_२२६ ॥  
प्रायस् तान्य् अपि सन्त्य् एव तस्मिन् ललित-माधवे ।  
क्वचिद् अत्र विनिष्पाद्यं धीरैर् आकाश-भाषितम्  ॥ र्न्च्_२२७ ॥  
अन्येनानुक्तम् अप्य् अन्यो वचः श्रुत्वैव यद् वदेत् ।  
इति किं भणसीत्य् एतद् भवेद् आकाश-भाषितम्  ॥ र्न्च्_२२८ ॥  
  
अथ भाषा-विधानम् -  
नाटके तत्र पात्राणां भाषा-रूपं निरूप्यते ।  
तत्र भाषा द्विधा भाषा विभाषा चेति भेदतः  ॥ र्न्च्_२२९ ॥  
चतुर्दश विभाषाः स्युः प्राच्याद्या वाक्य-वृत्तिभिः ।  
आसां संस्कार-राहित्याद् विनियोगो न गद्यते  ॥ र्न्च्_२३० ॥  
भाषा द्विधा संस्कृता च प्राकृती चेति भेदतः ।  
  
तत्र संस्कृता -  
संस्कृता देवतादीनां मुनीनां नायकस्य च  ॥ र्न्च्_२३१ ॥  
लिङ्गि-विप्र-वणिक्-क्षत्र-मन्त्रिकञ्चुकिनाम् अपि ।  
अरण्य-देवी-गणिका-मन्त्रिजाधीतियोषिताम्  ॥ र्न्च्_२३२ ॥  
योगिन्य्-अप्सरसोः शिल्प-कारिण्या अपि कीर्तिता ।  
  
तत्र प्राकृती -  
षोढान्तिमा प्राकृती स्याच् छौरसेनी च मागधी  ॥ र्न्च्_२३३ ॥  
पैशाची चूलिका-पैशाच्य्-अपभ्रंश इति क्रमात् ।  
अत्र तु प्राकृतं स्त्रीणां सर्वासां नियतं भवेत्  ॥ र्न्च्_२३४ ॥  
ऐश्वर्येण प्रमत्तानां दारिद्र्योपहतात्मनाम् ।  
ये नीचाः कर्मणा जात्या तेषां च प्राकृतं स्मृतम्  ॥ र्न्च्_२३५ ॥  
तत्रापि नायिकादीनां शौरसेनी प्रकीर्तिता ।  
आसाम् एव तु गाथासु महाराष्ट्री स्मृता बुधैः  ॥ र्न्च्_२३६ ॥  
अत्रोक्ता मागधी भाषा राजान्तःपुर-चारिणाम् ।  
तथा विदूषकादीनां चेटानाम् अपि कीर्तिता  ॥ र्न्च्_२३७ ॥  
रक्षः-पिशाच-नीचेषु पैशाची-द्वितयं भवेत् ।  
अपभ्रंशस् तु चण्डालयवनादिषु युज्यते  ॥ र्न्च्_२३८ ॥  
सर्वेषां कारण-वशात् कार्यो भाषा-व्यतिक्रमः ।  
माहात्म्यस्य परिभ्रंशान् मदस्यातिशयात् तथा  ॥ र्न्च्_२३९ ॥  
प्रच्छादनं च विभ्रान्तिर् यथालिखित-वाचनम् ।  
कदाचिद् अनुवादं च कारणानि प्रचक्षते  ॥ र्न्च्_२४० ॥  
नायिकानां सखी-वेश्या-कितवाप्सरसां तथा ।  
वैदग्ध्यार्थं प्रयोक्तव्यं संस्कृतं चान्तरान्तरा  ॥ र्न्च्_२४१ ॥  
स्पष्टान्य् एषाम् उदाहरणानि ।  
  
अथ वृत्तयः -  
अथोच्यन्ते स्वभावेन वृत्तयः परमाद्भुताः ।  
जाता नारायणाद् एता मधु-कैटभयोर् वधे  ॥ र्न्च्_२४२ ॥  
नेतृ-व्यापार-रूपास् तु रसावस्थान-सूचिकाः ।  
चतस्रो वृत्तयो धीरैः प्रोक्ता नाट्यस्य मातरः  ॥ र्न्च्_२४३ ॥  
भारत्य् आरभटी चैव सात्वती कैशिकी तथा ।  
तत्र भारती -  
एषा वाणी-प्रधानत्वाद् भारतीति निगद्यते  ॥ र्न्च्_२४४ ॥  
प्रस्तावनोपयोगित्वात् तत्रैव परिकीर्तिता ।  
स्त्री-हीना पुरुष-श्रेष्ठ-प्रयोज्या वाक्-प्रधानिका  ॥ र्न्च्_२४५ ॥  
भारती संस्कृतैर् युक्ता वृत्तिः स्याच् चतुरङ्गिका ।  
  
अथारभटी -  
मायेन्द्र-जाल-प्रचुर-चित्र-युद्ध-क्रिया-मया  ॥ र्न्च्_२४६ ॥  
आटोप-च्छेद्य-भेदाढ्या वृत्तिर् आरभटी मता ।  
अङ्गान्य् अस्यास् तु चत्वारि सङ्क्षिप्तिर् अवपातनम्  ॥ र्न्च्_२४७ ॥  
वस्तूत्थापन-सम्फेटाव् इत्य् आह भरतो मुनिः ।  
  
तत्र सङ्क्षिप्तिः -  
सङ्क्षिप्तिर् उक्ता सङ्क्षिप्त-वस्तु-सृष्टिर् महाद्भुता  ॥ र्न्च्_२४८ ॥  
  
यथा-  
विधिना हते शिशु-कुले तादृशम् अपरं हरिस् तथा व्यतनोत् ।  
विरमतु परस्य वार्तां स्वयम् एव विसिस्मये स यथा ॥  
  
अथावपातनम् -  
विभ्रान्तिर् अवपातः स्यात् प्रवेश-द्रव-विद्रवैः ।  
यथा -  
निघ्नन् विघ्नम् इवाग्रतः कुवलयापीडं मृदु-क्रीडया   
तुङ्गां रङ्ग-भुवं प्रविश्य तरसा प्रत्यर्थिनां त्रासनः ।  
दृप्यन्-मल्ल-दवाम्बुदश् चल-दृशा क्षुद्रान् अपि द्रावयन्  
पश्याराद् गरुडायते सरुडयं कंसोरगे केशवः ॥  
  
अथ वस्तूत्थापनम् -  
तद्-वस्तूत्थापनं यत् तु वस्तु मायोपकल्पितम्  ॥ र्न्च्_२४९ ॥  
  
यथा -  
दौर्जन्यानि हृदि स्फुटानि कपट-स्नेहेन संवृण्वती  
माया-कल्पित-सुन्दरी मधुरिमा लेभे व्रजं पूतना ।  
तस्याः सुष्ठु तथा पयोधर-रसः प्रीतः शिशु-क्रीडया  
वैकुण्ठेन हठाद् यथा न स पुनः मातुस् तथा पास्यते ॥  
  
अथ सम्फेटः -  
सम्फेटः स्यात् समाघातः क्रुद्ध-सङ्क्रुद्धयोजितः  ॥ र्न्च्_२५० ॥  
  
यथा -  
चाणूर-मल्लेन यथा मुरारेर्   
अन्योन्यम् आसीद् गुरु-सम्प्रहारः ।  
कंसस्य येनानकदुन्दुभेश् च   
सन्ताप-चिन्ताभिर् उरः पफाल ॥  
  
अथ सात्वती -  
सात्त्विकेन गुणेन्पै त्याग-शौर्यादिना युता ।  
हर्ष-प्रधाना निःशोका सात्वती परिकीर्तिआत्  ॥ र्न्च्_२५१ ॥  
अङ्गान्य् अस्यास् तु चत्वारि संलापोत्तापकाव् अपि ।  
सङ्घात्य-परिवर्तौ चेत्य् एषां लक्षणम् उच्यते  ॥ र्न्च्_२५२ ॥  
  
अथ संलापः -  
ईर्ष्या-क्रोधादिभिर् भावै रसैर् वीराद्भुतादिभिः ।  
परस्परं गभीरोक्तिः संलाप इति कीर्त्यते  ॥ र्न्च्_२५३ ॥  
  
यथा -  
वयं बालास् तुल्यैः सह रचयितुं युद्धम् उचितं  
पुरो यूयं मल्लाः प्रकटित-करालाचल-रुचः ।  
मदेनोन्मत्तानां मृदुल-तनुभिः कः कलभकैः  
करीन्द्राणां धीरः परिणमन-रङ्गं रचयति ॥  
  
अवितथम् असि बालः काल-रूपं विभिन्दन्  
द्विरद-पतिम् उदग्रं बाल-विक्रीडयैव ।  
इह किल भुज-युद्ध-प्रस्तुतेर् उच्चलेयं  
तव तनु-कृत-सख्या साक्षिणी बाल-राजिः ॥  
  
अथोत्थापकः -  
प्रेरणं यत् परस्यादौ युद्धायोत्थापकस् तु सः ।  
  
यथा -  
लुञ्छन्न् अस्मि पुरस् त्रिविष्टप-पुरी-सौभाग्य-सार-श्र्यं  
गीर्वाण्श्वर-पारिजातम् अमरीकन्दर्प-सन्दर्पदम् ।  
पौलोमी-कुच-कुम्भकेलि-मकरी-व्यापार-वैज्ञानिकः  
पाणिस् तेन हि दक्षिणः कथम् असुअ दम्भोलिम् उद्यच्-छते ॥  
  
अथ सङ्घात्यः -  
प्रभाव-मन्त्र-देवाद्यैः सङ्घात्यः सङ्घ-भेदनम्  ॥ र्न्च्_२५४ ॥  
  
तत्र प्रभावेन, यथा -  
  
दुकूलं धुन्वाना जय-जय-जयेत्य् उच्च-भणितिः   
स्थिता रङ्गाभ्यर्णे प्रणय-गरिमोद्दामित-मुखी ।  
प्रभावं पश्यन्ती कम् अपि कमनीयाद्भुत-रसं  
हरेः कंसोपेक्षां वधित बत साक्षान् मधुपुरी ॥  
  
मन्त्रेण, यथा -  
  
निशम्य युक्तिं दनुजार्दनस्य  
गोवर्धनाराधन-बद्ध-रागाम् ।  
आभीर-गोष्ठी रभसेन सर्वा  
गीर्वाण-राजस्य मखाद् व्यरंसीत् ॥  
  
अथ परिवर्तकः -  
प्रारब्ध-कार्याद् अन्यस्य करणं परिवर्तकः ।  
  
यथा -  
व्रजभुवि गुरु-गर्वात् कुर्वतस् तीव्र-वृष्टिं  
हृदि भवद्-अनुभावाद् अद्य-भीतिर् ममासीत् ।  
त्वम् असि किल कृपालुर् दोग्धु-कामोऽपि कामं  
तद् इह मयि शरण्ये गोकुलेन्द्र प्रसीद ॥  
  
अथ कौशिकी -  
नृत्य-गीत-विलासादि-मृदु-शृङ्गार-चेष्टितैः ।  
समन्विता भवेद् वृत्तिः कैशिकी श्लक्ष्ण-भूषणा  ॥ र्न्च्_२५५ ॥  
हरेः केशाभिसम्बन्धात् कैशिकीति प्रथां गता ।  
अङ्गान्य् अस्यास् तु चत्वारि नर्म-तत्-पूर्वका इमे  ॥ र्न्च्_२५६ ॥  
स्फञ्जः स्फोटश् च गर्भश् चेत्य् एषां लक्षणम् उच्यते ।  
  
तत्र नर्म -  
शृङ्गार-रस-भूयिष्ठः प्रिय-चित्तानुरञ्जकः  ॥ र्न्च्_२५७ ॥  
अग्राम्यः परिहासः स्यान् नर्म तत् तु त्रिधा मतम् ।  
शृङ्गार-हास्यजं शुद्ध-हास्यजं भय-हास्यजम्  ॥ र्न्च्_२५८ ॥  
शृङ्गार-हास्यजं नर्म त्रिविधं परिकीर्तितम् ।  
सम्भोगेच्छा-प्रकटनाद् अनुराग-निवेशनात्  ॥ र्न्च्_२५९ ॥  
तथा कृतापराधस्य प्रियस्य प्रतिभेदनात् ।  
सम्भोगेच्छा-प्रकटनं त्रिधा वाग्-वेष-चेष्टितैः  ॥ र्न्च्_२६० ॥  
  
तत्र वाचा, यथा पद्यावल्याम् (२०७)  
  
गच्छाम्य् अच्युत दर्शनेन भवतः किं तृप्तिर् उत्पद्यते  
किं त्व् एवं विजन-स्थयोर् हत-जनः सम्भावयत्य् अन्यथा ।  
इत्य् आमन्त्रण-भङ्गि-सूचित-वृथावस्थान-खेदासलाम्  
आश्लिष्यन् पुलकोत्कराञ्चित-तनुर् गोपीं हरिः पातु वः ॥  
  
वेशेन यथा रसार्णव-सुधाकरे (१।२७३) -  
अभ्युद्यते शशिनि पेशल-कान्त-दूती  
सन्ताप-संवलितमानस-लोचनाभिः ।  
अग्रा हि मण्डन-विधिर् विपरीत-भूषा   
विन्यास-हासित-सखीजनम् अङ्गनाभिः ॥  
  
चेष्टया, यथा -  
  
श्यामे याम् अनुरोधसि प्रिय-सखी-वर्गान्तर-स्थायिनी  
सव्यां स्मेरमुखी दृशं मधुभिदः स्मेरे मुखाम्भोरुहे ।  
भृङ्गोद्भासिनि दक्षिणां तु किरती क्रीडा-निकुञ्जे मुहुः  
सूर्ये रज्यति सच्छलं विचिनुते तपाय पुष्पावलिम् ॥  
  
अनुराग-प्रकाशोऽपि भोगेच्छानर्मवत् त्रिधा ।  
  
तत्र वाचा, यथा -  
  
देहि कुन्दम् इति देवि वक्ष्यती  
यन् मुकुन्दम् अविलम्बम् अब्रवीः ।  
तावकीन-कुल-पालिका-व्रतं  
तेन साम्प्रतम् अभूद् विकर-स्वरम् ॥  
  
वेशेन, यथा -  
यद् उपहससि मां सदाभिसारोत्-  
सुक-हृदयाम् अभितस् तद् अत्र युक्तम् ।  
वपुषि हरि-कथा-प्रसङ्ग-मात्रे  
तव च कथं पुलकालिर् उन्मिमील ॥  
  
चेस्टया, यथा -  
सखि कुर्वती विविक्ते वनमाला-गुम्फनाभ्यासम् ।  
विदितासि त्वम् अखण्डित-पातिव्रत्ये कृतं भणितैः ॥  
  
तत्र वाचा, यथा -  
व्रज-राज-कुमार मा कृथाः  
स्तुति-मुद्राभिर् अनल्प-चातुरीम् ।  
अनिमित्त-विशङ्कितेन ते  
वचसाहं गुरुणास्मि बोधिता ॥  
  
वेशेन, यथा ललित-माधवे -  
  
चन्द्रावली (सोत्प्रास-स्मितम्) -  
  
कज्जल-सामल-मज्झं पल्लअ-साणुज्जलं मुउन्दस्स ।  
गुञ्जाफल्लं ब्ब अहरं सहि पेक्खन्ती पमोदामि ॥  
  
[कज्जल-श्यामल-मध्यं पल्लव-शोणोज्ज्वलं मुकुन्दस्य ।  
गुञ्जा-फलं इवाधरं सखि पश्यन्ती प्रमोदे ॥] ९।५४  
  
चेष्टया, यथा रस-सुधाकरे (१।२७३) -  
  
लोल-भ्रू-लतया विपक्ष-दिग्-उपन्यासे विधूतं शिरस्  
तद् वृन्दस्य निशामनेऽकृत नमस्कारं विलक्ष-स्मितम् ।   
रोषात् तामरकपोल-कान्तिनि मुखे दृष्ट्या नतं पादयोर्  
उत्सृष्टो गुरु-सन्निधाव् अपि विधिर् द्वाभ्यां न कालोचितः ॥  
  
अथ शुद्ध-हास्यजम् -  
शुद्ध-हास्यजम् अप्य् उक्तं तद्वद् एव त्रिधा बुधैः  ॥ र्न्च्_२६२ ॥  
  
तत्र वाचा, यथा -  
वृद्धे चन्द्र इति प्रतारय न माम् अज्ञासिषं मद्-भयान्  
निक्षिप्तं नवनीत-पिण्डम् उपरि स्थानेऽद्य राधाम्बया ।  
गूढं पातयितास्मि दीर्घतरया यष्ट्येति वाचं हरेर्   
इन्दु-न्यस्त-दृशो निशम्य मुखरा क्षेमं हसन्ती क्रियात् ॥  
  
वेश-चेष्टाभ्यां, यथा -  
कम्बल-कृत-वृष-वेषं भृङ्गाभृङ्गी प्रणीत-संरम्भम् ।  
प्रेक्ष्य हरिं विधिर् अहसीन् मुदिर-च्छन्नो गभीरोऽपि ॥  
  
अथ भय-हास्यजम् -  
हास्याद् भयेन जनितं कथितं भय-हास्यजम् ।  
तद् द्विधा मुखम् अङ्गं तु तद् द्वयं पूर्ववत् त्रिधा  ॥ र्न्च्_२६३ ॥  
  
मुख्यं वाचा, यथा -  
  
शैलेन्द्रोद्धृति-लीलया किल परित्राते गवां मण्डले  
तत्र स्तोत्र-विधित्सयाभ्युपगतं दृष्ट्वा सहस्रेक्षणम् ।  
प्रत्यासीदति पश्य राक्षस-पतिः साक्षाद् अयं पाहि मां  
इत्य् उत्क्रोशति मुग्ध-वल्लव-शिशौ स्मेरो हरिः पातु वः ॥  
  
एवं वेश-चेष्टाभ्याम् अप्य् उदाहार्यम् ।   
  
अथान्याङ्गम् । तत्र वाचा, यथा -  
  
यद्य् उल्लङ्घ्य गिरं विसर्पति ततः स्वाङ्गे व्रणं पाणिजैः  
कुर्वन्न् एव कृतं त्वयेति जरती-लक्साय वक्ष्याम्य् अहम् ।  
इत्य् उक्ते स्वरम् आकुलाम् इव भयाद् आलोक्य राधां पुनः  
स्तब्धीभूत-गतिं हरिः स्मित-मुखः श्लिष्यन् मुदं वः क्रियात् ॥  
  
वेषेण, यथा -  
  
राधा-पुरः स्फुरति संविहिताभिमन्यु-  
वेषे मुरद्विषि मनाग् उपलब्ध-भीतिः ।  
नैसर्गिकीं प्रणयतः स्व-मनः-प्रवृत्तिं  
तत्रावधार्य चतुरा स्मितम् आततान ॥  
  
चेष्टया, यथा रस-सुधाकरे (१।२७५)  
  
प्रह्लाद-वत्सल वयं बिभिमो विहाराद्  
अस्माद् इति ध्वनित-नर्मसु गोपिकासु ।  
लीला-मृदु स्तन-तटेषु नखाङ्कुराणि   
व्यापारयन्न् अवतु वः शिखि-पिच्छ-मौलिः ॥  
  
नर्मेदम् अष्टादशधा विस्पष्ञम् अभिदर्शितम् ।  
  
अथ नर्म-स्फञ्जः -  
नर्म-स्फञ्जः सुखोद्योगो भयार्तो नव-सङ्गमः  ॥ र्न्च्_२६४ ॥  
  
यथा -  
साशङ्कं क्षिपतोर् दृशं प्रतिदिशं व्रीडा-जड-स्वान्तयोर्  
याता क्वासि निशीति तीव्र-जरती-वाचाधिक-त्रस्तयोः ।  
गोष्ठ-द्वारि निवेशितस्य कुहरे गो-ग्रन्थि-राशेस् तदा   
राधा-माधवयोर् अभूत् क्वणिकरस् तस्मिन् नवः सङ्गमः ॥  
  
अथ नर्म-स्फोटः -  
नर्म-स्फोटो भाव-लेशैः सूचितोऽल्प-रसो मतः  ॥ र्न्च्_२६५ ॥  
  
यथा विदग्ध-माधवे -  
  
मधुमङ्गलः (कृष्णं पश्यन् स्वगतम्) -  
  
फुल्ल-प्रसा̆न-पटलैस् तपनीय-वर्णम्   
आलोक्य चम्पक-लता किल कम्पतेऽसौ ।  
शङ्के निरङ्क-नव-कुङ्कुम-पङ्क-गौरी  
राधास्य चित्त-फलके तिलकी-बभूव ॥ (२।२५)  
  
अथ नर्म-गर्भः -  
नेतुर् वा नायिकाया वा व्यापारः स्वार्थ-सिद्धये ।  
प्रच्छादन-परो यस् तु नर्म-गर्भः स उच्यते  ॥ र्न्च्_२६६ ॥  
  
यथा, रस-सुधाकरे (१।२७९) -  
  
श्रियो मान-ग्लानेर् अनुशय-विकल्पैः स्मित-मुखे  
सखी-वर्गे गूढं कृतवसतिर् उत्थाय सहसा ।  
समनेष्ये धूर्तं तम् अहम् इति जल्पन् नत-मुखीं  
प्रियान्ताम् आलिङ्गन् हरिर् अरति-खेदं हरतु वः ॥  
  
तिस्रोऽर्थ-वृत्तयः प्रोक्ता शब्द-वृत्तिस् तु भारती ।  
अथैतासां चतसॄणांरसनैयत्यम् उच्यते  ॥ र्न्च्_२६७ ॥  
शान्त-वीराद्भुत-प्रीत-वत्सलेषु तु सात्वती ।  
प्रेयः शृङ्गार-हास्येषु प्रोक्ता वृत्तिस् तु कैशिकी  ॥ र्न्च्_२६८ ॥  
बीभत्से करुणे चारभटी वीरे भयानके ।  
प्रायो रसेषु सर्वत्र भारती करुणादिषु  ॥ र्न्च्_२६९ ॥  
  
इति ध्वनि-प्रस्थापन-परमाचार्य-श्रीमद्-रूप-गोस्वामि-प्रभुपाद-प्रणीता  
श्री-नाटक-चन्द्रिका समाप्ता ॥  

