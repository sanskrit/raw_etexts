---
title: 'Visvanatha: Sahityadarpana'

---
## Intro

Visvanatha: Sahityadarpana  

Visvanatha (kaviraja):  
Sahityadarpana  
Based on the edition by Satyavrata Simha,  
9th edition. Varanasi: Chowkhamba Vidya Bhavan, 1992.  
(Vidya Bhavan Sanskrit Granthamala, 29)  

Input by Jan Brzezinski  
23.1.2204  

## पाठः

श्रीः  
साहित्य-दर्पणः  

कारिका-मात्रः  

(१)  
प्रथमः प्रकाशः  

शरद्-इन्दु-सुन्दर-रुचिश् चेतसि सा मे गिरां देवी  ।  
अपहृत्य तमः सन्ततम् अर्थान् अखिलान् प्रकाशयतु  ॥ विस्स्द्_१।१ ॥  
चतुर्वर्ग-फल-प्राप्तिः सुखाद् अल्प-धियाम् अपि  ।  
काव्याद् एव यतस् तेन तत्-स्वरूपं निरूप्यते  ॥ विस्स्द्_१।२ ॥  
काव्यं रसात्मकं काव्यं दोषास् तस्यापकर्षकाः  ।  
उत्कर्ष-हेतवः प्रोक्ता गुणालङ्कार-रीतयः  ॥ विस्स्द्_१।३ ॥  

इति साहित्य-दर्पणे काव्य-स्वरूप-निरूपणो नाम  
प्रथमः परिच्छेदः  

_______________________________________________________________  

(२)  
द्वितीयः प्रकाशः  

वाक्यं स्याद् योग्यताकाङ्क्षा-सत्ति-युक्तः पदोच्चयः  ।  
वाक्योच्चयो महा-वाक्यम् इत्थं वाक्यं द्विधा मतम्  ॥ विस्स्द्_२।१ ॥  
वर्णाः पदं प्रयोगार्हान् अन्वितैकार्थ-बोधकाः  ।  
अर्थो वाच्यश् च लक्ष्यश् च व्यङ्गश् चेति त्रिधा मता  ॥ विस्स्द्_२।२ ॥  
वाच्यो ऽर्थो ऽभिधया बोध्यो लक्ष्यो लक्षणया मतः  ।  
व्यङ्ग्यो व्यञ्जनया ताः स्युस् तिस्रः शब्दस्य शक्तयः  ॥ विस्स्द्_२।३ ॥  
तत्र सङ्केतितार्थस्य बोधनाद् अग्रिमा मता  ।  
सङ्केतो गृह्यते जातौ गुण-द्रव्य-क्रियासु च  ॥ विस्स्द्_२।४ ॥  
मुख्यार्थ-बाधे तद्-युक्तो ययान्यो ऽर्थः प्रतीयते  ।  
रूढेः प्रयोजनाद् वापि लक्षणा शक्तिर् अर्पिता  ॥ विस्स्द्_२।५ ॥  
मुख्यार्थस्येतराक्षेपो वाक्यार्थे ऽन्वय-सिद्धये  ।  
स्याद् आत्मनो ऽप्य् उपादानाद् एषोपादान-लक्षणा  ॥ विस्स्द्_२।६ ॥  
अर्पणं स्वस्य वाक्यार्थे परस्यान्वय-सिद्धये  ।  
उपलक्षण-हेतुत्वाद् एषा लक्षण-लक्षणा  ॥ विस्स्द्_२।७ ॥  
आरोपाध्यवसानाभ्यां प्रत्येकं ता अपि द्विधा  ।  
विषयास्यानिगीर्णस्या-(अ)न्य-तादात्म्य-प्रतीति-कृत्  ॥ विस्स्द्_२।८ ॥  
सारोपा स्यान् निगीर्णस्य मता साध्यवसानिका  ।  
सादृश्येतर-सम्बन्धाः शुद्धास् ताः सकला अपि  ॥ विस्स्द्_२।९ ॥  
सादृश्यात् तु मता गौण्यस् तेन षोडश-भेदिका  ।  
व्यङ्ग्यस्य गूढागूढत्वाद् द्विधा स्युः फल-लक्षणा  ॥ विस्स्द्_२।१० ॥  
धर्मि-धर्म-गतत्वेन फलस्यैता अपि द्विधा  ।  
तद् एवं लक्षणाभेदाश् चत्वारिंशन् मता बुधैः  ॥ विस्स्द्_२।११ ॥  
पद-वाक्य-गतत्वेन प्रत्येकं ता अपि द्विधा  ।  
विरतास्वभिधाद्यासु यथार्थो बोध्यते ऽपरः  ॥ विस्स्द्_२।१२ ॥  
सा वृत्तिर् व्यञ्जना नाम शब्दस्यार्थादिकस्य च  ।  
अभिधा-लक्षणा-मूला शब्दस्य व्यञ्जना द्विधा  ॥ विस्स्द्_२।१३ ॥  
अनेकार्थस्य शब्दस्य संयोगाद्यैर् नियन्त्रिते  ।  
एकत्रार्थे ऽन्यधी-हेतुर् व्यञ्जना साभिधाश्रया  ॥ विस्स्द्_२।१४ ॥  
लक्षणोपास्यते यस्य कृते तत् तु प्रयोजनम्  ।  
यया प्रत्याख्यायते सा स्याद् व्यञ्जना लक्षणाश्रया  ॥ विस्स्द्_२।१५ ॥  
वक्तृ-बोधव्य-वाक्यानाम् अन्य-सन्निधि-वाच्ययोः  ।  
प्रस्ताव-देश-कालानां काकोश् चेष्टादिकस्य च  ॥ विस्स्द्_२।१६ ॥  
वैशिष्ट्याद् अन्यम् अर्थं या बोधयेत् सार्थ-सम्भवा  ।  
त्रैविध्याद् इयम् अर्थानां प्रत्येकं त्रिविधा मता  ॥ विस्स्द्_२।१७ ॥  
शब्द-बोध्यो व्यनक्त्य् अर्थः शब्दो ऽप्य् अर्थान्तराश्रयः  ।  
एकस्य व्यञ्जकत्वे तद् अन्यस्य सहकारिता  ॥ विस्स्द्_२।१८ ॥  
अभिधादि-त्रयोपाधि-वैशिष्ट्यात् त्रिविधो मतः  ।  
शब्दो ऽपि वाचकस् तद्वल् लक्षको व्यञ्जकस् तथा  ॥ विस्स्द्_२।१९ ॥  
तात्पर्याख्यां वृत्तिम् आहुः पदार्थान्वय-बोधने  ।  
तात्पर्यार्थं तद्-अर्थं च वाक्यं तद्-बोधकं परे  ॥ विस्स्द्_२।२० ॥  

इति साहित्य-दर्पणे वाक्य-स्वरूप-निरूपणो नाम  
द्वितीयः परिच्छेदः  

_______________________________________________________________  

(३)  
तृतीयः परिच्छेदः  

विभावेनानुभावेन व्यक्तः सञ्चारिणा तथा  ।  
रसताम् एति रत्यादिः स्थायी भावः स-चेतसाम्  ॥ विस्स्द्_३।१ ॥  
सत्त्वोद्रेकाद् अखण्ड-स्वर्-प्रकाशानन्द-चिन्-मयः  ।  
वेद्यान्तर-स्पर्श-शून्यो ब्रह्मास्वाद-सहोदरः  ॥ विस्स्द्_३।२ ॥  
लोकोत्तर-चमत्कार-प्राणः कैश्चित् प्रमातृभिः  ।  
स्वाकारवद् अभिन्नत्वेन्(अ)--आयम् आस्वाद्यते रसः  ॥ विस्स्द्_३।३ ॥  
करुणादाव् अपि रसे जायते यत्परं सुखम्  ।  
सचेतसाम् अनुभवः प्रमाणं तत्र केवलम्  ॥ विस्स्द्_३।४ ॥  
किं च तेषु यदा दुःखं न को ऽपि स्यात् तद्-उन्मुखः  ।  
तथा रामायणादीनां भविता दुःख-हेतुता  ॥ विस्स्द्_३।५ ॥  
हेतुत्वं शोक-हर्षादेर् गतेभ्यो लोक-संश्रयात्  ।  
शोक-हर्षादयो लोके जायन्तां नाम लौकिकाः  ॥ विस्स्द्_३।६ ॥  
अलौकिक-विभावत्वं प्राप्तेभ्यः काव्य-संश्रयात्  ।  
सुखं सञ्जायते तेभ्यः सर्वेभ्यो ऽपीति का क्षतिः  ॥ विस्स्द्_३।७ ॥  
अश्रु-पातादयस् तद्वद् द्रुतत्वाच् चेतसो मताः  ।  
न जायते तद्-आस्वादो विना रत्य्-आदि-वासनाम्  ॥ विस्स्द्_३।८ ॥  
व्यापारो ऽस्ति विभावादेर् नाम्ना साधारणी-कृतिः  ।  
तत्-प्रभावेण यस्यासन् पाथोधि-प्लवनादयः  ॥ विस्स्द्_३।९ ॥  
प्रमाता तद्-अभेदेन स्वात्मानं प्रतिपद्यते  ।  
उत्सादादि-समुद्बोधः साधारण्याभिमानतः  ॥ विस्स्द्_३।१० ॥  
नृणाम् अपि समुद्रादि-लङ्घनादौ न दुष्यति  ।  
साधारण्येन रत्य्-आदिर् अपि तद्वत् प्रतीयते  ॥ विस्स्द्_३।११ ॥  
परस्य न परस्येति ममेति न ममेति च  ।  
तद्-आस्वादे विभावादेः परिच्छेदो न विद्यते  ॥ विस्स्द्_३।१२ ॥  
विभावनादि-व्यापारम् अलौकिकम् उपेयुषाम्  ।  
अलौकिकत्वम् एतेषां भूषणं न तु दूषणम्  ॥ विस्स्द्_३।१३ ॥  
कारण-कार्य-सञ्चारि-रूपा अपि हि लोकतः  ।  
रसोद्बोधे विभावाद्याः कारणान्य् एव ते मताः  ॥ विस्स्द्_३।१४ ॥  
प्रतीयमानः प्रथमं प्रत्येकं हेतुर् उच्यते  ।  
ततः संवलितः सर्वो विभावादिः स-चेतसाम्  ॥ विस्स्द्_३।१५ ॥  
प्रपाणक-रस-न्यायाच् चर्व्यमाणो रसो भवेत्  ।  
सद्-भावश् चेद् विभावादेर् द्वयोर् एकस्य वा भवेत्  ॥ विस्स्द्_३।१६ ॥  
झटित्य् अन्यसम् आक्षेपे तदा दोषो न विद्यते  ।  
पारिमित्य्याल् लौकिकत्वात् सान्तरायतया तथा  ॥ विस्स्द्_३।१७ ॥  
अनुकार्यस्य रत्यादेर् उद्बोधो न रसो भवेत्  ।  
शिक्षाभ्यासादि-मात्रेण राघवादेः स्वरूपताम्  ॥ विस्स्द्_३।१८ ॥  
दर्शयन् नर्तको नैव रसस्यास्वादको भवेत्  ।  
काव्यार्थ-भावेनायम् अपि सभ्य-पदास्पदम्  ॥ विस्स्द्_३।१९ ॥  
नायं ज्ञाप्यः स्व-सत्तायां प्रतीत्य् अव्यभिचारतः  ।  
यस्माद् एष विभावादि-समूहालम्बनात्मकः  ॥ विस्स्द्_३।२० ॥  
तस्मान् न कार्यः नो नित्यः पूर्व-संवेदनोज्झितः  ।  
असंवेदन-काले हि न भावो ऽप्य् अस्य विद्यते  ॥ विस्स्द्_३।२१ ॥  
नापि भविष्यन् साक्षाद् आनन्द-मय-स्वप्रकाश-रूपत्वात्  ।  
कार्य-ज्ञाप्य-विलक्षण-भावान् नो वर्तमानो ऽपि  ॥ विस्स्द्_३।२२ ॥  
विभावादि-परामर्श-विषयत्वात् सचेतसाम्  ।  
परानन्दमयत्वेन संवेद्यत्वाद् अपि स्फुटम्  ॥ विस्स्द्_३।२३ ॥  
न निर्विकल्पकं ज्ञानं तस्य ग्राहकम् इष्यते  ।  
तथाभिलाप-संसर्ग-योग्यत्व-विरहान् न च  ॥ विस्स्द्_३।२४ ॥  
सविकल्पक-संवेद्यः साक्षात्कारतया न च  ।  
परोक्षस् तत्-प्रकाशो ना-परोक्षः शब्द-सम्भवात्  ॥ विस्स्द्_३।२५ ॥  
तस्माद् अलौकिकः सत्यं वेद्यः सहृदयैर् अयम्  ।  
प्रमाणं चर्वणैवात्र स्वाभिन्ने विदुषां मतम्  ॥ विस्स्द्_३।२६ ॥  
निष्पत्त्या चर्वणस्यास्य निष्पत्तिर् उपचारतः  ।  
अवाच्यत्वादिकं तस्य वक्ष्ये व्यञ्जन-रूपणे  ॥ विस्स्द्_३।२७ ॥  
रत्यादि-ज्ञान-तादात्म्याद् एव यस्माद् रसो भवेत्  ।  
अतो ऽस्य स्व-प्रकाशत्वम् अखण्डत्वं च सिध्यति  ॥ विस्स्द्_३।२८ ॥  
रत्य्-आद्य्-उद्बोधका लोके विभावाः काव्य-नाट्ययोः  ।  
आलम्बनोद्दीपनाख्यौ तस्य भेदाव् उभौ स्मृतौ  ।  
आलम्बनं नायकादिस् तम् आलम्ब्य रसोद्गमात्  ॥ विस्स्द्_३।२९ ॥  
त्यागी कृती कुलीनः सु-श्रीको रूप-यौवनोत्साही  ।  
दक्षो ऽनुरक्त-लोकस् तेजो-वैदग्ध्य-शीलवान् नेता  ॥ विस्स्द्_३।३० ॥  
धीरोदात्तो धीरोद्धतस् तथा धीर-ललितश् च  ।  
धीर-प्रशान्त इत्य् अयम् उक्तः प्रथमश् चतुर्भेदः  ॥ विस्स्द्_३।३१ ॥  
अविकत्थनः क्षमावान् अतिगम्भीरो महा-सत्त्वः  ।  
स्थेयान् निगूढमानो धीरोदात्तो दृढ-व्रतः कथितः  ॥ विस्स्द्_३।३२ ॥  
माया-परः प्रचण्डश् चपलो ऽहङ्कार-दर्प-भूयिष्ठः  ।  
आत्म-श्लाघा-निरतो धीरैर् धीरोद्धतः कथितः  ॥ विस्स्द्_३।३३ ॥  
निश्चिन्तो मृदुर् अनिशं कला-परो धीर-ललितः स्यात्  ।  
सामान्य-गुणैर् भूयान् दिव्जादिको धीर-प्रशान्तः स्यात्  ॥ विस्स्द्_३।३४ ॥  
एभिर् दक्षिण-धृष्टानुकूल-शठ-रूपिभिस् तु षोडशधा  ।  
एषु त्व् अनेक-महिलासु समरागो दक्षिणः कथितः  ॥ विस्स्द्_३।३५ ॥  
कृतागा अपि निःशङ्कस् तर्जितो ऽपि न लज्जितः  ।  
दृष्ट-दोषो ऽपि मिथ्यावा-क्वथितो धृष्ट-नायकः  ॥ विस्स्द्_३।३६ ॥  
अनुकूल एक-निरतः शठो ऽयम् एकत्र बद्ध-भावो यः  ।  
दर्शित-बहिर्-अनुरागो विप्रियम् अन्यत्र गूढम् आचरति  ॥ विस्स्द्_३।३७ ॥  
एषां च त्रैविध्याद् उत्तम-मध्याधमत्वेन  ।  
उक्ता नायक-भेदाश् चत्वारिंशत् तथाष्टौ च  ॥ विस्स्द्_३।३८ ॥  
दूरान्वर्तिनि स्यात् तस्य प्रासाङ्गिकेतिवृत्ते तु  ।  
किञ्चित् तद्-गुण-हीनः सहाय एवास्य पीठ-मर्दाख्यः  ॥ विस्स्द्_३।३९ ॥  
शृङ्गारो ऽस्य सहाया विट-चेट-विदूषकाद्याः स्युः  ।  
भक्ता नर्मसु निपुणाः कुपित-वधू-मान-भञ्जनाः शुद्धाः  ॥ विस्स्द्_३।४० ॥  
सम्भोग-हीन-सम्पद् विटस् तु धूर्तः कलैक-देश-ज्ञः  ।  
वेशोपचार-कुशलो वाग्मी मधुरो ऽथ बहु-मतो गोष्ठ्याम्  ॥ विस्स्द्_३।४१ ॥  
कुसुम-वसन्ताद्य्-अभिधः कर्म-वपुर् वेष-भाषाद्यैः  ।  
हास्य-करः कलह-रतिर् विदूषकः स्यात् स्व-कर्म-ज्ञः  ॥ विस्स्द्_३।४२ ॥  
मन्त्री स्याद् अर्थानां चिन्तायां तद्वद् अवरोधे  ।  
वामन-षण्ड-किरात-म्लेच्छाभीराः शकार-कुब्जाद्याः  ॥ विस्स्द्_३।४३ ॥  
मद-मूर्खताभिमानी दुष्कुलतैश्वर्य-संयुक्तः  ।  
सो ऽयम् अनूढ-भ्राता राज्ञः श्यालः शकार इत्य् उक्तः  ॥ विस्स्द्_३।४४ ॥  
दण्डे सुहृत्-कुमाराटविकाः सामन्त-सैनिकाद्याश् च  ।  
ऋत्विक्-पुरोधसः स्युर् ब्रह्म-विदस् तापसास् तथा धर्मे  ॥ विस्स्द्_३।४५ ॥  
उत्तमाः पीठमर्दाद्याः मध्यौ विट-विदूषकौ  ।  
तथा शकार-चेटाद्या अधमा परिकीर्तिताः  ॥ विस्स्द्_३।४६ ॥  
निसृष्टार्थो मितार्थश् च तथा सन्देश-हारकः  ।  
कार्य-प्रेष्यस् त्रिधा दूतो दूत्यश् चापि तथाविधाः  ॥ विस्स्द्_३।४७ ॥  
उभयोर् भावम् उन्नीय स्वयं वदति चोत्तरम्  ।  
सुश्लिष्टं कुरुते कार्यं निसृष्टार्थस् तु स स्मृतः  ॥ विस्स्द्_३।४८ ॥  
मितार्थ-भाषी कार्यस्य सिद्ध-कारा मितार्थकः  ।  
यावद् भाषित-सन्देश-हारः सन्देश-हारकः  ॥ विस्स्द्_३।४९ ॥  
शोभा विलासो माधुर्यं गाम्भीर्यं धैर्य-तेजसी  ।  
ललितौदार्यम् इत्य् अष्टौ सत्त्वजाः पौरुषा गुणाः  ॥ विस्स्द्_३।५० ॥  
शूरता दक्षता सत्यं महोत्साहो ऽनुरागिता  ।  
नीचे घूणाधिके स्पर्धा यतः शोभेति तां विदुः  ॥ विस्स्द्_३।५१ ॥  
धीरा दृष्टिर् गतिश् चित्रा विलासे सस्मितं वचः  ।  
साङ्क्षोभेष्व् अप्य् अनुद्वेगो माधुर्यं परिकीर्तितम्  ॥ विस्स्द्_३।५२ ॥  
भी-शोक-क्रोध-हर्षाद्यैर् गाम्भीर्यं निर्विकारता  ।  
व्यवसायाद् अचलनं धैर्यं विघ्ने महत्य् अपि  ॥ विस्स्द्_३।५३ ॥  
अधिक्षेपापमानादेः प्रयुक्तस्य परेण यत्  ।  
प्राणात्यये ऽप्य् असहनं तत्-तेजः समुदाहृतम्  ॥ विस्स्द्_३।५४ ॥  
वाग्-वेशयोर् मधुरता, तद्वच् छृङ्गार-चेष्टितं ललितम्  ।  
दानं स-प्रिय-भाषणम् औदार्यं शत्रु-मित्रयोः समता  ॥ विस्स्द्_३।५५ ॥  
अथ नायिका त्रि-भेदा स्वान्या साधारणा स्त्रीति  ।  
नायक-सामान्य-गुणैर् भवति यथा-सम्भवैर् युक्ता  ॥ विस्स्द्_३।५६ ॥  
विनयार्जवादि-युक्ता गृह-कर्म-परा पति-व्रता स्वीया  ।  
सापि कथिता त्रिभेदा मुग्धा मध्या प्रगल्भेति  ॥ विस्स्द्_३।५७ ॥  
प्रथमावतीर्ण-यौवन-मदन-विकारा रतौ वामा  ।  
कथिता मृदुश् च माने समधिक-लज्जावती मुग्धा  ॥ विस्स्द्_३।५८ ॥  
मध्या विचित्र-सुरता प्ररूढ-स्मर-यौवना  ।  
ईषत्-प्रगल्भ-वचना मध्यम-व्रीडिता मता  ॥ विस्स्द्_३।५९ ॥  
स्मरान्धा गाढतारुण्या समस्त-रत-कोविदा  ।  
भावोन्नता दर-व्रीडा प्रगल्भाक्रान्त-नायका  ॥ विस्स्द्_३।६० ॥  
ते धीरा चाप्य् अधीरा च धीराधीरेति षड्-विधे  ।  
प्रियं सोत्प्रास-वक्रोक्त्या मध्या धीरा दहेद् रुषा  ॥ विस्स्द्_३।६१ ॥  
धीराधीरा तु रुदितैर् अधीरा पुरुषोक्तिभिः  ।  
प्रगल्भा यदि धीरा स्याच् छन्न-कोपाकृतिस् तदा  ॥ विस्स्द्_३।६२ ॥  
उदास्ते सुरते तत्र दर्शयन्त्य् आदरान् बहिः  ।  
धीराधीरा तु सोल्लुण्ठ-भाषितैः खेदयत्य् अमुम्  ॥ विस्स्द्_३।६३ ॥  
तर्जयेत् ताडयेद् अन्या प्रत्येकं ता अपि द्विधा  ।  
कनिष्ठ-ज्येष्ठ-रूपत्वान् नायक-प्रणयं प्रति  ॥ विस्स्द्_३।६४ ॥  
मध्या-प्रगल्भयोर् भेदास् तस्माद् द्वादश कीर्तिताः  ।  
मुग्धा त्व् एकैव तेन स्युः स्वीयाभेदास् त्रयोदशा  ॥ विस्स्द्_३।६५ ॥  
परकीया द्विधा प्रोक्ता परोढा कन्यका तथा  ।  
यात्रादि-निरस्तान्योढा कुलटा गलित-त्रपा  ॥ विस्स्द्_३।६६ ॥  
कन्या त्व् अजातोपयमा स-लज्जा नव-यौवना  ।  
धीरा कला-प्रगल्भा स्याद् वेश्यासामान्य-नायिका  ॥ विस्स्द्_३।६७ ॥  
निर्गुणान् अपि न द्वेष्टि न रज्यति गुणिष्व् अपि  ।  
वित्त-मात्रं समालोक्य सा रागं दर्शयेद् बहिः  ॥ विस्स्द्_३।६८ ॥  
कामं अङ्गीकृतम् अपि परिक्षीण-धनं नरम्  ।  
मात्रा निःसारयेद् एषा पुनः-सन्धान-काङ्क्षया  ॥ विस्स्द्_३।६९ ॥  
तस्कराः षण्डका मूर्खाः सुख-प्राप्त-धनास् तथा  ।  
लिङ्गिनश् छन्न-कामाद्या अस्याः प्रायेण वल्लभाः  ॥ विस्स्द्_३।७० ॥  
एषापि मदनायत्ता क्वापि सत्यानुरागिणी  ।  
रक्तायां वा विरक्तायां रतम् अस्यां सत्यानुरागिणी  ॥ विस्स्द्_३।७१ ॥  
अवस्थाभिर् भवन्त्य् अष्टाव् एताः षोडश-भेदिताः  ।  
स्वाधीन-भर्तृका तद्वत् खण्डिताथाभिसारिका  ॥ विस्स्द्_३।७२ ॥  
कलहान्तरिता विप्र-लब्धा प्रोषित-भर्तृका  ।  
अन्या वासक-सज्जा स्याद् विरहोत्कण्ठिता तथा  ॥ विस्स्द्_३।७३ ॥  
कान्तो रति-गुणाकृष्टो न जहाति यद्-अन्तिकम्  ।  
विचित्र-विभ्रमासक्ता सा स्यात् स्वाधीन-भर्तृका  ॥ विस्स्द्_३।७४ ॥  
पार्श्वम् एति प्रियो यस्या अन्य-संयोग-चिह्नितः  ।  
सा खण्डितेति कथिता धीरैर् ईर्ष्या-कषायिता  ॥ विस्स्द्_३।७५ ॥  
अभिसारयते कान्तं या मन्मथ-वशंवदा  ।  
स्वयं वाभिसरत्य् एषा धीरैर् उक्ताभिसारिका  ॥ विस्स्द्_३।७६ ॥  
संलीना स्वेषु गात्रेषु मूकीकृत-विभूषणा  ।  
अवगुण्ठन-संवीता कुलजाभिसरेद् यदि  ॥ विस्स्द्_३।७७ ॥  
विचित्रोज्ज्वल-वेषा तु रणन्-नूपुर-कङ्कणा  ।  
प्रमोद-स्मेर-वदना स्याद् वेश्याभिसरेद् यदि  ॥ विस्स्द्_३।७८ ॥  
मद-स्खलित-संलापा विभ्रमोत्फुल्ल-लोचना  ।  
आविद्ध-गति-सञ्चारा स्यात् प्रेष्याभिसरेद् यदि  ॥ विस्स्द्_३।७९ ॥  
क्षेत्रं वाटी भग्न-देवालयो दूती-गृहं वनम्  ।  
माला-पञ्चः श्मशानं च नद्यादीनां तटी तथा  ॥ विस्स्द्_३।८० ॥  
एवं कृताभिसाराणां  पुंश्चलीनां विनोदने  ।  
स्थानान्य् अष्टौ तथा ध्वान्त-च्छन्ने कुत्रचिद् आश्रये  ॥ विस्स्द्_३।८१ ॥  
चाटुकारम् अपि प्राण-नाथं रोषाद् अपास्य या  ।  
पश्चात् तापम् अवाप्नोति कलहान्तरिता तु सा  ॥ विस्स्द्_३।८२ ॥  
प्रियः कृत्वापि सङ्केतं यस्या नायाति सन्निधिम्  ।  
विप्रलब्धा तु सा ज्ञेया नितान्तम् अवमानिता  ॥ विस्स्द्_३।८३ ॥  
नाना-कार्य-वशाद् यस्या दूर-देशं गतः पतिः  ।  
सा मनोभव-दुःखार्ता भवेत् प्रोषित-भर्तृका  ॥ विस्स्द्_३।८४ ॥  
कुरुते मण्डनं यस्याः सज्जिते वास-वेश्मनि  ।  
सा तु वासक-सज्जा स्याद् विदित-प्रिय-सङ्गमा  ॥ विस्स्द्_३।८५ ॥  
आगन्तुं कृत-चित्तो ऽपि दैवान् नायाति यत् प्रियः  ।  
तद्-अनागत-दुःखार्ता विरहोत्कण्ठिता तु सा  ॥ विस्स्द्_३।८६ ॥  
इति साष्टाविंशति-शतम् उत्तम-मध्याधम-स्वरूपेण  ।  
चतुरधिकाशीति-युतं शत-त्रयं नायिका-भेदाः  ॥ विस्स्द्_३।८७ ॥  
क्वचिदन्योन्य-साङ्कर्यम् आसां लक्ष्येषु दृश्यते  ।  
इतरा अप्य् असङ्ख्यास् ता नोक्ता विस्तर-शङ्कया  ॥ विस्स्द्_३।८८ ॥  
यौवने सत्त्वजास् तासाम् अष्टाविंशति-सङ्ख्यकाः  ।  
अलङ्कारास् तत्र भाव-हाव-हेलास् त्रयो ऽङ्गजाः  ॥ विस्स्द्_३।८९ ॥  
शोभा कान्तिश् च दीप्तिश् च म् आधुर्यं च प्रगल्भता  ।  
औदार्यं धैर्यम् इत्य् एते सप्तैव स्युर् अयत्नजाः  ॥ विस्स्द्_३।९० ॥  
लीला विलासो विच्छित्तिर् बिब्बोकः किलकिञ्चितम्  ।  
मोट्टायितं कुट्टमितं विभ्रमो ललितं मदः  ॥ विस्स्द्_३।९१ ॥  
विहृतं तपनं मौग्ध्यं विक्षेपश् च कुतूहलम्  ।  
हसितं चकितं केलिर् इत्य् अष्टादश-सङ्ख्यकाः  ॥ विस्स्द्_३।९२ ॥  
स्वभावाजाश् च भावाद्या दश पुंसां भवन्त्य् अपि  ।  
निर्विकारात्मके चित्ते भावः प्रथम-विक्रिया  ॥ विस्स्द्_३।९३ ॥  
भ्रू-नेत्रादि-विकारैस् तु सम्भोगेच्छा-प्रकाशकः  ।  
भाव एवाल्प-संलक्ष्य-विकारो हाव उच्यते  ॥ विस्स्द्_३।९४ ॥  
हेलात्यन्त-समालक्ष्य-विकारः स्यात् स एव तु  ।  
रूप-यौवन-लालित्य-भोगाद्यैर् अङ्ग-भूषणम्  ॥ विस्स्द्_३।९५ ॥  
सैव कान्तिर् मन्मथाप्यायित-द्युतिः  ।  
कान्तिर् एवातिविस्तीर्णा दीप्तिर् इत्य् अभिधीयते  ॥ विस्स्द्_३।९६ ॥  
सर्वावस्था-विशेषेषु माधुर्यं रमणीयता  ।  
निःसाध्वसत्वं प्रागल्भ्यम् औदार्यं विनयः सदा  ॥ विस्स्द्_३।९७ ॥  
मुक्तात्म-श्लाघना धैर्यं मनोवृत्तिर् अचञ्चला  ।  
अङ्गैर् वेषैर् अलङ्कारैः प्रेमिभिर् वचनैर् अपि  ॥ विस्स्द्_३।९८ ॥  
प्रीति-प्रयोजैतैर् लीलां प्रियस्यानुकृतिं विदुः  ।  
यानस्थानासनादीनां मुख-नेत्रादि-कर्मणाम्  ॥ विस्स्द्_३।९९ ॥  
विशेषस् तु विलासः स्याद् इष्ट-सन्दर्शनादिना  ।  
स्तोकाप्य् आकल्प-रचना विच्छित्तिः कान्ति-पोष-कृत्  ॥ विस्स्द्_३।१०० ॥  
स्मित-शुष्क-रुदित-हसित-त्रास-क्रोध-श्रमादीनाम्  ।  
साङ्कर्यं किलकिञ्चितम् ईष्टतम-सङ्गमादिजाद् धर्षात्  ॥ विस्स्द्_३।१०१ ॥  
तद्-भाव-भाविते चित्ते वल्लभस्य कथादिषु  ।  
मोट्टायितम् इति प्राहुः कर्ण-कण्डूयनादिकम्  ॥ विस्स्द्_३।१०२ ॥  
केशस्तनाधरादीनां ग्रहे हर्षे ऽपि सम्भ्रमात्  ।  
आहुः कुट्टमितं नाम शिरः-कर-विधूननम्  ॥ विस्स्द्_३।१०३ ॥  
त्वरया हर्ष-रागादेर् दयिता-गमनादिषु  ।  
अस्थाने विभ्रमादीनां विन्यासो विभ्रमो मतः  ॥ विस्स्द्_३।१०४ ॥  
सुकुमारतयाङ्गानां विन्यासो ललितं भवेत्  ।  
मदो विकारः सौभाग्य-यौवनाद्य्-अवलेपजः  ॥ विस्स्द्_३।१०५ ॥  
वक्तव्य-काले ऽप्य् अवचो व्रीडया विहृतं मतम्  ।  
तपनं प्रिय-विच्छेदे स्मर-वेगोत्थ-चेष्टितम्  ॥ विस्स्द्_३।१०६ ॥  
अज्ञानाद् इव या पृच्छा प्रतीतस्यापि वस्तुनः  ।  
वल्लभस्य पुरः प्रोक्तं मौग्ध्यं तत्-तत्त्व-वेदिभिः  ॥ विस्स्द्_३।१०७ ॥  
भूषाणाम् अर्ध-रचना मिथ्या विष्वग्-अवेक्षणम्  ।  
रहस्याख्यानम् ईषाच् च विक्षेपो दयितान्तिके  ॥ विस्स्द्_३।१०८ ॥  
रम्य-वस्तु-समालोके लोल्ता स्यात् कुतूहलम्  ।  
हसितं तु वृथा-हासो यौवनोद्भेद-सम्भवः  ॥ विस्स्द्_३।१०९ ॥  
कुतो ऽपि दयितस्याग्रे चकितं भय-सम्भ्रमः  ।  
विहारे सह कान्तेन क्रीडितं केलिर् उच्यते  ॥ विस्स्द्_३।११० ॥  
दृष्ट्वा दर्शयति व्रीडां सम्मुखं नैव पश्यति  ।  
प्रच्छन्नं वा भ्रमन्तं वा-(अ)तिक्रान्तं पश्यति प्रियम्  ॥ विस्स्द्_३।१११ ॥  
बहुधा पृच्छ्यमानापि मन्द-मन्दम् अधोमुखी  ।  
सगद्गद-स्वरं किञ्चित् प्रियं प्रायेण भाषते  ॥ विस्स्द्_३।११२ ॥  
अन्यैः प्रवर्तितां शश्वत् सावधाना च तत्-कथाम्  ।  
शृणोत्य् अन्यत्र दत्ताक्षी प्रिये बालानुरागिणी  ॥ विस्स्द्_३।११३ ॥  
चिराय सविधे स्थानं प्रियस्य बहु मन्यते  ।  
विलोचन-पथं चास्य न गच्छत्य् अनलङ्कृता  ॥ विस्स्द्_३।११४ ॥  
क्वापि कुन्तल-संव्यान-संयम-व्यपदेशतः  ।  
बाहु-मूलं स्तनौ नाभि-पङ्कजं दर्शयेत् स्फुटम्  ॥ विस्स्द्_३।११५ ॥  
आच्छादयति वाग्-आद्यैः प्रियस्य परिचारकान्  ।  
विश्वसित्य् अस्य मित्रेषु बहु-मानं करोति च  ॥ विस्स्द्_३।११६ ॥  
सखी-मध्ये गुणान् ब्रूते स्व-धनं प्रददाति च  ।  
सुप्ते स्वपिति दुःखे ऽस्य दुःखं धत्ते सुखे सुखम्  ॥ विस्स्द्_३।११७ ॥  
स्थिता दृष्टि-पथे शश्वत्-प्रिये पश्यति दूरतः  ।  
आभाषते परिजनं सम्मुखं स्मर-विक्रियम्  ॥ विस्स्द्_३।११८ ॥  
यत् किञ्चिद् अपि संवीक्ष्य कुरुते हसितं मुधा  ।  
कर्ण-कण्डूयनं तद्वत् कवरी-मोक्ष-संयमौ  ॥ विस्स्द्_३।११९ ॥  
जृम्भते स्फोटयत्य् अङ्गं बालम् आश्लिष्य चुम्बति  ।  
भाले तथा वयस्याया रचयेत् तिलक-क्रियाम्  ॥ विस्स्द्_३।१२० ॥  
अङ्गुष्ठाग्रेण लिखति सकटाक्षं निरीक्षते  ।  
दशति स्वाधरं चापि ब्रूते प्रियम् अधोमुखी  ॥ विस्स्द्_३।१२१ ॥  
न मुञ्चति च तं देशं नायको यत्र दृश्यते  ।  
आगच्छति गृहं तस्य कार्य-व्याजेन केनचित्  ॥ विस्स्द्_३।१२२ ॥  
दत्तं किम् अपि कान्तेन धृत्वाङ्गे मुहुर् ईक्षते  ।  
नित्यं हृष्यति तद्-योगे वियोगे मलिना कृशा  ॥ विस्स्द्_३।१२३ ॥  
मन्यते बहु तच्-छीलं तत्-प्रियं मन्यते प्रियम्  ।  
प्रार्थयत्य् अल्प-मूल्यानि सुप्ता न परिवर्तते  ॥ विस्स्द्_३।१२४ ॥  
विकारान् सात्त्विकान् अस्य सम्मुखी नाधिगच्छति  ।  
भाषते सूनृतं स्निग्धाम् अनुरक्ता नितम्बिनी  ॥ विस्स्द्_३।१२५ ॥  
एतेष्व् अधिक-लज्जानि चेष्टितानि नव-स्त्रियाः  ।  
मध्य-व्रीडानि मध्यायाः स्रंसमान-त्रपाणि तु  ॥ विस्स्द्_३।१२६ ॥  
अन्य-स्त्रियाः प्रगल्भायास् तथा स्युर् वार-योषितः  ।  
लेख्य-प्रस्थापनैः स्निग्धैर् वीक्षितैर् मृदु-भाषितैः  ॥ विस्स्द्_३।१२७ ॥  
दूती-सम्प्रेषणैर् नार्या भावाभिव्यक्तिर् इष्यते  ।  
दूत्यः सखी नटी दासी धात्रेयी प्रतिवेशिनी  ॥ विस्स्द्_३।१२८ ॥  
बाला प्रव्रजिता कारूः शिल्पिन्याद्याः स्वयं तथा  ।  
कला-कौशलम् उत्साहो भक्तिश् चित्तज्ञता स्मृतिः  ॥ विस्स्द्_३।१२९ ॥  
माधुर्यं नर्म-विज्ञानं वाग्मिता चेति तद्-गुणाः  ।  
एता अपि यथौचित्याद् उत्तमआधम-मध्यमाः  ॥ विस्स्द्_३।१३० ॥  
धीरोधतः  पापकारी व्यसनी प्रतिनायकः  ।  
उद्दीपन-विभावास् ते रसम् उद्दीपयन्ति ये  ॥ विस्स्द्_३।१३१ ॥  
आलम्बनस्य चेष्टाद्या देश-कालादयस् तथा  ।  
उद्बुद्धं कारणैः स्वैः स्वरि बहिर् भावं प्रकाशयन्  ॥ विस्स्द्_३।१३२ ॥  
लोके यः कार्य-रूपः सो ऽनुभावः काव्य-नाट्ययोः  ।  
उक्ताः स्त्रीणाम् अलङ्कारा अङ्गजाश् च स्वभावजाः  ॥ विस्स्द्_३।१३३ ॥  
तद्-रूपाः सात्त्विका भावास् तथा चेष्टाः परा अपि  ।  
विकाराः सत्त्व-सम्भूताः सात्त्विकाः परिकीर्तिताः  ॥ विस्स्द्_३।१३४ ॥  
सत्त्व-मात्रोद्भवत्वात् तु भिन्ना अप्य् अनुभावतः  ।  
स्तम्भः स्वेदो ऽथ रोमाञ्चः स्वर-भङ्गो ऽथ वेपथुः  ॥ विस्स्द्_३।१३५ ॥  
वैवर्ण्यम् अश्रु-प्रलय इत्य् अष्टौ सात्त्विकाः स्मृताः  ।  
स्तम्भश् चेष्टा-प्रतीघातो भय-हर्षामयादिभिः  ॥ विस्स्द्_३।१३६ ॥  
वपुर् जलोद्गमः स्वेदो रति-घर्म-श्रमादिभिः  ।  
हर्षाद्भुत-भयादिभ्यो रोमाञ्चो रोम-विक्रियाः  ॥ विस्स्द्_३।१३७ ॥  
मद-सम्मद-पीडाद्यैर् वैस्वर्यं गद्गदं विदुः  ।  
राग-द्वेष-श्रमादिभ्यः कम्पो गात्रस्य वेपथुः  ॥ विस्स्द्_३।१३८ ॥  
विषाद-मद-रोषाद्यैर् वर्णान्यत्वं विवर्णता  ।  
अश्रु नेत्रोद्भवं वारि क्रोध-दुःख-प्रहर्षजम्  ॥ विस्स्द्_३।१३९ ॥  
प्रलयः सुख-दुःखाभ्यां चेष्टा-ज्ञान-निराकृतिः  ।  
विशेषाद् आभिमुख्येन चरणाद् व्यभिचारिणः  ।  
स्थायिन्य् उन्मग्न-निर्मग्नास् त्रयस्त्रिंशच् च तद्-भिदाः  ॥ विस्स्द्_३।१४० ॥  

निर्वेदावेग-दैन्य-श्रम-मद-जडता औग्र्य-मोहौ विबोधः स्वप्नापस्मार-गर्वा मरणम् अलसतामर्ष-निद्रावहित्थाः  ।  
औत्सुक्योन्माद-शङ्काः स्मृति-मति-सहिता व्याधि-सत्रास-लज्जा हर्षासूया-विषादाः सधृति-चपलता ग्लानि-चिन्ता-वितर्काः  ॥ विस्स्द्_३।१४१ ॥  

तत्त्व-ज्ञानापद्-ईर्ष्यादेर् निर्वेदः स्वावमाननम्  ।  
दैन्य-चिन्ताश्रु-निःश्वास-वैवर्ण्योच्छ्वसितादि-कृत्  ॥ विस्स्द्_३।१४२ ॥  
आवेगः सम्भ्रमस् तत्र वर्षजे पिण्डिताङ्गता  ।  
उत्पातजे स्रस्तताङ्गे धूमाद्याकुलताग्निजे  ॥ विस्स्द्_३।१४३ ॥  
राज-विद्रवजादेस् तु शस्त्र-नागादि-योजनम्  ।  
गजादेः स्तम्भकम्पादि पांस्वाद्याकुलतानिलात्  ॥ विस्स्द्_३।१४४ ॥  
इष्टाद् धर्षाः शुचो ऽनिष्टाज् ज्ञेयाश् चान्ये यथायथम्  ।  
दौर्गत्याद्यैर् अनौजस्यं दैन्यं मलिनतादिकृत्  ॥ विस्स्द्_३।१४५ ॥  
खेदो रत्य्-अध्व-गत्यादेः श्वास-निद्रादि-कृच् छ्रमः  ।  
सम्मोहानन्द-सम्भेदो मदो मद्योपयोगजः  ॥ विस्स्द्_३।१४६ ॥  
अमुना चोत्तमः शेते मध्यो हसति गायति  ।  
अधम-प्रकृतिश् चापि परुषं वक्ति रोदिति  ॥ विस्स्द्_३।१४७ ॥  
अप्रतिपत्तिर् जडता स्याद् इष्टानिष्ट-दर्शन-श्रुतिभिः  ।  
अनिमिष-नयन-निरीक्षण-तूष्णीम्भावादयस् तत्र  ॥ विस्स्द्_३।१४८ ॥  
शौर्यापराधादि-भवं भवेच् चण्डत्वम् उग्रता  ।  
तत्र स्वेद-शिरः-कम्प-तर्जना-ताडनादयः  ॥ विस्स्द्_३।१४९ ॥  
मोहो विचित्तता भीति-दुःखावेगानुचिन्तनैः  ।  
मूर्च्छनाज्ञान-पतन-भ्रमणादर्शनादि-कृत्  ॥ विस्स्द्_३।१५० ॥  
निद्रापगम-हेतुभ्यो विबोधश् चेतनागमः  ।  
जृम्भाङ्ग-भङ्ग-नयन-मीलनाङ्गावलोक-कृत्  ॥ विस्स्द्_३।१५१ ॥  
स्वप्नो निद्राम् उपेतस्य विषयानुभवस् तु यः  ।  
कोपावेग-भय-ग्लानि-सुख-दुःखादि-कारकः  ॥ विस्स्द्_३।१५२ ॥  
मनः-क्षेपस् त्व् अपस्मारो ग्रहाद्य्-आवेशनादिजः  ।  
भूपात-कम्प-प्रस्वेद-फेन-लालादि-कारकः  ॥ विस्स्द्_३।१५३ ॥  
गर्वो मदः प्रभाव-श्री-विध्या-सत्-कुलतादिजः  ।  
अवज्ञा-स-विलासाङ्ग-दर्शनाविनयादि-कृत्  ॥ विस्स्द्_३।१५४ ॥  
शराद्यैर् मरणं जीव-त्यागो ऽङ्ग-पतनादि-कृत्  ।  
आलस्यं श्रम-गर्भाद्यैर् जाड्यं जृम्भासितादि-कृत्  ॥ विस्स्द्_३।१५५ ॥  
निन्दाक्षेपापमानादेर् अमर्षो ऽभिनिविष्टता  ।  
नेत्र-राग-शिरः-कम्प-भ्रू-भङ्गोत्तजनादि-कृत्  ॥ विस्स्द्_३।१५६ ॥  
चेतः सम्मीलनं निद्रा श्रम-क्लम-मदादिजा  ।  
जृम्भाक्षि-मीलनोच्छ्वास-गात्र-भङ्गादि-कारणम्  ॥ विस्स्द्_३।१५७ ॥  
भय-गौरव-लज्जादेर् हर्षाद्याकार-गुप्तिर् अवहित्था  ।  
व्यापारान्तर-सक्त्य्-अन्यथावभाषण-विलोकनादि-करी  ॥ विस्स्द्_३।१५८ ॥  
इष्टानवाप्तेर् औत्सुक्यं काल-क्षेपा-सहिष्णुता  ।  
चित्त-ताप-त्वरा-स्वेद-दीर्घ-निःश्वसितादि-कृत्  ॥ विस्स्द्_३।१५९ ॥  
चित्त-सम्मोह उन्मादः काम-शोक-भयादिभिः  ।  
अस्थान-हास-रुदित-गीत-प्रलपनादि-कृत्  ॥ विस्स्द्_३।१६० ॥  
पर-क्रौर्यात्म-दोषाद्यैः शङ्कानर्थस्य तर्कणम्  ।  
वैवर्ण्य-कम्प-वैस्वर्य-पार्श्वालोकास्य-शोष-कृत्  ॥ विस्स्द्_३।१६१ ॥  
सदृश-ज्ञान-चिन्ताद्यैर् भ्रू-समुन्नयनादि-कृत्  ।  
स्मृतिः पूर्वानुभूतार्थ-विषय-ज्ञानम् उच्यते  ॥ विस्स्द्_३।१६२ ॥  
नीति-मार्गानुसृत्यादेर् अर्थ-निर्धारणं मतिः  ।  
स्मेरता धृति-सतोषौ बहु-मानश् च तद्-भवाः  ॥ विस्स्द्_३।१६३ ॥  
व्याधिर् ज्वरादिर् वाताद्यैर् भूमीच्छोत्कम्पनादि-कृत्  ।  
निर्घात-विद्युद्-उल्काद्यैस् त्रासः कम्पादि-कारकः  ॥ विस्स्द्_३।१६४ ॥  
धार्ष्ट्याभावो व्रीडा वदनानमनादि-कृद् दुराचारात्  ।  
हर्षस् त्व् इष्टावाप्तेर् मनः-प्रसादो ऽश्रु-गद्गदादि-करः  ॥ विस्स्द्_३।१६५ ॥  
असूयान्य-गुणर्धीनाम् औद्धत्याद् असहिष्णुता  ।  
दोषोद्घोष-भ्रू-विभेदावज्ञा-क्रोधेङ्गितादि-कृत्  ॥ विस्स्द्_३।१६६ ॥  
उपायाभाव-जन्मा तु विषादः सत्त्व-सङ्क्षयः  ।  
निःश्वासोच्छ्वास-हृत्-ताप-सहायान्वेषणादि-कृत्  ॥ विस्स्द्_३।१६७ ॥  
ज्ञानाभीष्टागमाद्यैस् तु सम्पूर्ण-स्पृहता धृतिः  ।  
सौहित्य-वचनोल्लास-सहास-प्रतिभादि-कृत्  ॥ विस्स्द्_३।१६८ ॥  
मात्सर्य-द्वेष-रागादेश् चापल्यं त्व् अनवस्थितिः  ।  
तत्र भर्सन-पारुष्य-स्वच्छनाचरणादयः  ॥ विस्स्द्_३।१६९ ॥  
रत्यायासमनस्ताप-क्षुत्-पिपासादि-सम्भवा  ।  
ग्लानिर् निष्प्राणता-कम्प-कार्श्यानुत्साहतादि-कृत्  ॥ विस्स्द्_३।१७० ॥  
ध्यानं चिन्ता हितानाप्तेः शून्यताश्वास-ताप-कृत्  ।  
तर्को विचारः सन्देहाद् भ्रूशिरो ऽङ्गुलि-नर्तकः  ॥ विस्स्द्_३।१७१ ॥  
रत्यादयो ऽप्य् अनियते रसे स्युर् व्यभिचारिणः  ।  
शृङ्गार-वीरयोर् हासो वीरे क्रोधस् तथा मतः  ॥ विस्स्द्_३।१७२ ॥  
शान्ते जुगुप्सा कथिता व्यभिचारितया पुनः  ।  
इत्य् आद्य्-अन्यत् समुन्नतेयं तथा भावित-बुद्धिभिः  ॥ विस्स्द्_३।१७३ ॥  
अविरुद्धा विरुद्धा वा यं तिरोधातुम् अक्षमाः  ।  
आस्वादाङ्कुर-कन्दो ऽसौ भावः स्थायीति सम्मतः  ॥ विस्स्द्_३।१७४ ॥  
रतिर् हासश् च शोकश् च क्रोधोत्साहौ भयं तथा  ।  
जुगुप्सा विस्मयश् चेत्थम् अष्टौ प्रोक्ताः शमो ऽपि च  ॥ विस्स्द्_३।१७५ ॥  
रतिर् मनो ऽनुकूले ऽर्थे मनसः प्रवणायितम्  ।  
वाग्-आदि-वैकृतैश् चेतो-विकासो हास इष्यते  ॥ विस्स्द्_३।१७६ ॥  
इष्ट-नाशादिभिश् चेतो-वैक्लव्यं शोक-शब्द-भाक्  ।  
प्रतिकूलेषु तैक्ष्ण्यस्या-वबोधः क्रोध इष्यते  ॥ विस्स्द्_३।१७७ ॥  
कार्यारम्भेषु संरम्भः स्थेयानुत्साह उच्यते  ।  
रौद्र-शक्त्या तु जनितं चित्त-वैक्लव्यं भयम्  ॥ विस्स्द्_३।१७८ ॥  
दोषेक्षणादिभिर् गर्हा जुगुप्सा विस्मयोद्भवा  ।  
विविधेषु पदार्थेषु लोक-सीमातिवर्तिषु  ॥ विस्स्द्_३।१७९ ॥  
विस्फारश् चेतसो यस् तु स विस्मय उदाहृतः  ।  
शमो निरीहावस्थायां स्वात्म-विश्रामजं सुखम्  ॥ विस्स्द्_३।१८० ॥  
नानाभिनय-सम्बन्धान् भावयन्ति रसान् यतः  ।  
तस्माद् भावा अमी प्रोक्ताः स्थायि-सञ्चारि-सात्त्विकाः  ॥ विस्स्द्_३।१८१ ॥  
शृङ्गार-हास्य-करुण-रौद्र-वीर-भयानकाः  ।  
बीभत्सो ऽद्भुत इत्य् अष्टौ रसाः शान्तस् तथा मतः  ॥ विस्स्द्_३।१८२ ॥  
शृङ्गं हि मन्मथोद्भेदस् तद् आगमन-हेतुकः  ।  
उत्तम-प्रकृति-प्रायो रसः शृङ्गार इष्यते  ॥ विस्स्द्_३।१८३ ॥  
परोढां वर्जयित्वात्र वेश्यां चाननुरागिणीम्  ।  
आलम्बनं नायिकाः स्युर् दक्षिणाद्याश् च नायकम्  ॥ विस्स्द्_३।१८४ ॥  
चन्द्र-चन्दन-रोलम्ब-रुताद्य्-उद्दीपनं मतम्  ।  
भ्रू-विक्षेप-कटाक्षादिर् अनुभावः प्रकीर्तितः  ॥ विस्स्द्_३।१८५ ॥  
त्यक्त्वौग्र्य-मरणालस्य-जुगुप्सा-व्यभिचारिणः  ।  
स्थायि-भावो रतिः श्याम-वर्णो ऽयं विष्णु-दैवतः  ।  
विप्रलम्भो ऽथ सम्भोग इत्य् एष द्विविधो मतः  ॥ विस्स्द्_३।१८६ ॥  
यत्र तु रतिः प्रकृष्टा नाभीष्टम् उपैतै विप्रलम्भो ऽसौ  ।  
स च पूर्व-राग-मान-प्रवास-करुणात्मकश् चतुर्धा स्यात्  ॥ विस्स्द्_३।१८७ ॥  
श्रवणाद् दर्शनाद् वापि मिथः संरूढ-रागयोः  ।  
दशा-विशेषो यो ऽप्राप्तौ पूर्वरागः स उच्यते  ॥ विस्स्द्_३।१८८ ॥  
श्रवणं तु भवेत् तत्र दूत-वन्दी-सखी-मुखात्  ।  
इन्द्रजाले च चित्रे च साक्षात् स्वप्ने च दर्शनम्  ॥ विस्स्द्_३।१८९ ॥  
अभिलाषश् चिन्ता-स्मृति-गुण-कथनोद्वेग-सम्प्रलापाश् च  ।  
उन्मादो ऽथ व्याधिर् जडता मृतिर् इति दशात्र काम-दशाः  ॥ विस्स्द्_३।१९० ॥  
अभिलाषः स्पृहा चिन्ता प्राप्त्य्-उपायादि-चिन्तनम्  ।  
उन्मादश् चापरिच्छेदश् चेतनाचेतनेष्व् अपि  ॥ विस्स्द्_३।१९१ ॥  
अलक्ष्य-वाक्-प्रलापः स्याच् चेतसो भ्रमणाद् भृशम्  ।  
व्याधिस् तु दीर्घ-निःश्वास-पाण्डुता-कृशतादयः  ॥ विस्स्द्_३।१९२ ॥  
जडता हीन-चेष्टत्वम् अङ्गानां मनसस् तथा  ।  
रस-विच्छेद-हेतुत्वान् मरणं नैव वर्ण्यते  ॥ विस्स्द्_३।१९३ ॥  
जात-प्रायं तु तद् वाच्यं चेतसाकाङ्क्षितं तथा  ।  
वर्ण्यते ऽपि यदि प्रत्युज्-जीवनं स्याद् अदूरतः  ॥ विस्स्द्_३।१९४ ॥  
आदौ वाच्यः स्त्रिया रागः पुंसः पश्चात् तद्-इङ्गितैः  ।  
नीली कुसुम्भं मञ्जिष्ठा पूर्वरागो ऽपि च त्रिधा  ॥ विस्स्द्_३।१९५ ॥  
न चातिशोभते यन् नापैति प्रेम मनोगतम्  ।  
तन् नीली-रागम् आख्यातं यथा श्री-राम-सीतयोः  ॥ विस्स्द्_३।१९६ ॥  
कुसुम्भ-रागं तत् प्राहुर् यद् अपैति च शोभते  ।  
मञ्जिष्ठा-रागम् आहुस् तद् यन् नापैत्य् अतिशोभते  ॥ विस्स्द्_३।१९७ ॥  
मानः कोपः स तु द्वेधा प्रणयेर्ष्या-समुद्भवः  ।  
द्वयोः प्रणयमानः स्यात् प्रमोदे सुमहत्य् अपि  ॥ विस्स्द्_३।१९८ ॥  
प्रेम्णः कुटिल-गामित्वात् कोपो यः कारणं विना  ।  
पत्युर् अन्य-प्रिया-सङ्गे दृष्टे ऽथानुमिते श्रुते  ॥ विस्स्द्_३।१९९ ॥  
ईर्ष्यामानो भवेत् स्त्रीणां तत्रत्व् अनुमितिस् त्रिधा  ।  
उत्स्वप्नायित-भोगाङ्क-गोत्र-स्खलन-सम्भवा  ॥ विस्स्द्_३।२०० ॥  
साम भेदो ऽथ दानं च नत्य्-उपेक्षे रसान्तरम्  ।  
तद्-भङ्गाय पतिः कुर्यात् षड्-उपायान् इति क्रमात्  ॥ विस्स्द्_३।२०१ ॥  
तत्र प्रिय-वचः साम भेदस् तत्-सख्य्-उपार्जनम्  ।  
दानं व्याजेन भूषादेः पादयोः पतनं नतिः  ॥ विस्स्द्_३।२०२ ॥  
सामादौ तु परिक्षीणे स्याद् उपेक्षावधीरणम्  ।  
रभस-त्रास-हर्षादेः कोप-भ्रंशो रसान्तरम्  ॥ विस्स्द्_३।२०३ ॥  
प्रवासो भिन्न-देशित्वं कार्याच् छापाच् च सम्भ्रमात्  ।  
तत्राङ्ग-चेल-मालिन्यम् एक-वेणी-धरं शिरः  ॥ विस्स्द्_३।२०४ ॥  
निःश्वासोच्छ्वास-रुदित-भूमि-पातादि जायते  ।  
अङ्गेष्व् असौष्ठवं तापः पाण्डुता कृशतारुचिः  ॥ विस्स्द्_३।२०५ ॥  
अधृतिः स्याद् अनालम्बस् तन्-मयोन्माद-मूर्च्छनाः  ।  
मृतिश् चेति क्रमाज् ज्ञेया दश स्मर-दशा इह  ॥ विस्स्द्_३।२०६ ॥  
असौष्ठवं मलापत्तिस् तापस् तु विरह-ज्वरः  ।  
अरुचिर् वस्तु-वैराग्यं सर्वत्रारागिता धृतिः  ॥ विस्स्द्_३।२०७ ॥  
अनालम्बनता चापि शून्यता मनसः स्मृता  ।  
तन्-मयं तत्-प्रकाशो हि बाह्याभ्यन्तरतस् तथा  ।  
भावी भवन् भूत इति त्रिधा स्यात् तत्र कार्यजः  ॥ विस्स्द्_३।२०८ ॥  
यूनोर् एकतरस्मिन् गतवति लोकान्तरं पुनर् अलभ्ये  ।  
विमनायते यदैकस् ततो भवेत् करुण-विप्रलम्भाख्यः  ॥ विस्स्द्_३।२०९ ॥  
दर्शन-स्पर्शनादीनि निषेवेते विलासिनौ  ।  
यत्रानुरक्ताव् अन्योन्यं सम्भोगो ऽयम् उदाहृतः  ॥ विस्स्द्_३।२१० ॥  
सङ्ख्यातुम् अशक्यतया चुम्बन-परिरम्भणादि-बहु-भेदात्  ।  
अयम् एक एव धीरैः कथितः सम्भोग-शृङ्गारः  ॥ विस्स्द्_३।२११ ॥  
तत्र स्याद् ऋतु-षट्कं चन्द्रादित्यौ तथोदयास्त-मयः  ।  
जल-केलि-वन-विहार-प्रभात-मधु-पान-यामिनी-प्रभृतिः  ॥ विस्स्द्_३।२१२ ॥  
अनुलेपन-भूषाड्या वाच्यं शुचि मेध्यम् अन्यच् च  ।  
कथितश् चतुर्विधो ऽसाव् आनन्तर्यात् तु पूर्व-रागादेः  ॥ विस्स्द्_३।२१३ ॥  
विकृताकार-वाग्-वेषा-चेष्टादेः कुहुकाद् भवेत्  ।  
हास्यो हास-स्थायि-भावः श्वेतः प्रमथ-दैवतः  ॥ विस्स्द्_३।२१४ ॥  
विकृताकार-वाक्-चेष्टं यम् आलोक्य हसेज् जनः  ।  
तम् अत्रालम्बनं प्राहुस् तच्-चेष्टोद्दीपनं मतम्  ॥ विस्स्द्_३।२१५ ॥  
अनुभावो ऽक्षि-सङ्कोच-वदन-स्मेरतादयः  ।  
निद्रालस्यावहित्थाद्या अत्र स्युर् व्यभिचारिणः  ॥ विस्स्द्_३।२१६ ॥  
ज्येष्ठानां स्मित-हसिते मध्यानां विहसितावहसिते च  ।  
नीचानाम् अपहसितं तथातिहसितं तद् एष षड्-भेदः  ॥ विस्स्द्_३।२१७ ॥  
ईषद्-विकासि-नयनं स्मितं स्याद् स्पन्दिताधरम्  ।  
किञ्चिल् लक्ष-द्विजं तत्र हसितं कथितं बुधैः  ॥ विस्स्द्_३।२१८ ॥  
मधुर-स्वरं विहसितं सांस-शिरः-कम्पम् अवहसितम्  ।  
अपहसितं सास्राक्षं विक्षिप्ताङ्गं च भवत्य् अतिहसितम्  ॥ विस्स्द्_३।२१९ ॥  
यस्य हासः स चेत् क्वापि साक्षान् नैव निबध्यते  ।  
तथाप्य् एष विभावादि-सामर्थ्याद् उपलभ्यते  ॥ विस्स्द्_३।२२० ॥  
अभेदेन विभावादि-साधारण्यात् प्रतीयते  ।  
सामाजिकैस् ततो हास्य-रसो ऽयम् अनुभूयते  ॥ विस्स्द्_३।२२१ ॥  
इष्ट-नाशाद् अनिष्टाप्तेः करुणाख्यो रसो भवेत्  ।  
धीरैः कपोत-वर्णो ऽयं कथितो यम-दैवतः  ॥ विस्स्द्_३।२२२ ॥  
शोको ऽत्र स्थायि-भावः स्याच् छोच्यम् आलम्बनं मतम्  ।  
तस्य दाहादिकावस्था भवेद् उद्दीपनं पुनः  ॥ विस्स्द्_३।२२३ ॥  
अनुभावा दैव-निन्दा-भूपात-क्रन्दितादयः  ।  
वैवर्ण्योच्छ्वास-निःश्वास-स्तम्भ-प्रलपनानि च  ॥ विस्स्द्_३।२२४ ॥  
निर्वेद-मोहापस्मार-व्याधि-ग्लानि-स्मृति-श्रमाः  ।  
विषाद-जडतोन्माद-चिन्ताद्या व्यभिचारिणः  ॥ विस्स्द्_३।२२५ ॥  
शोक-स्थायितया भिन्नो विप्रलम्भाद् अयं रसः  ।  
विप्रलम्भे रतिः स्थायी पुनः-सम्भोग-हेतुकः  ॥ विस्स्द्_३।२२६ ॥  
रौद्रः क्रोध-स्थायि-भावो रक्तो रुद्राधिदैवतः  ।  
आलम्बनम् अरिस् तस्य तच् चेष्टोद्दीपनं मतम्  ॥ विस्स्द्_३।२२७ ॥  
मुष्टि-प्रहार-पातन-विकृत-च्छेदावदारणैश् चैव  ।  
सङ्ग्राम-सम्भ्रमाद्यैर् अस्योद्दीप्तिर् भवेत् प्रौढा  ॥ विस्स्द्_३।२२८ ॥  
भ्रू-विभङ्गौष्ठ-निर्वेश-बाहु-स्फोटन-तर्जनाः  ।  
आत्मावदान-कथनम् आयुधोत्क्षेपणानि च  ॥ विस्स्द्_३।२२९ ॥  
अनुभावास् तथाक्षेप-क्रूर-सन्दर्शनादयः  ।  
उग्रता-वेग-रोमाञ्च-स्वेद-वेपथवो मदः  ॥ विस्स्द्_३।२३० ॥  
मोहामर्षादयस् तत्र भावाः स्युर् व्यभिचारिणः  ।  
रक्तास्य-नेत्रता चात्र भेदिनी युद्ध-वीरतः  ॥ विस्स्द्_३।२३१ ॥  
उत्तम-प्रकृतिर् वीर उत्साह-स्थायि-भावकः  ।  
महेन्द्र-दैवतो हेम-वर्णो ऽयं समुदाहृतः  ॥ विस्स्द्_३।२३२ ॥  
आलम्बन-विभावास् तु विजेतव्यादयो मताः  ।  
विजेतव्यादि-चेष्टाद्यास् तस्योद्दीपन-रूपिणः  ।  
अनुभावास् तु तत्र स्युः सहायान्वेषणादयः  ॥ विस्स्द्_३।२३३ ॥  

सञ्चारिणस् तु धृति-मति-गर्व-स्मृति-तर्क-रोमाञ्चाः  ।  
स च दान-धर्म-युद्धैर् दयया च समन्वितश् चतुर्धा स्यात्  ॥ विस्स्द्_३।२३४ ॥  

भयानकौ भय-स्थायि-भावो भूताधिदैवतः  ।  
स्त्री-नीच-प्रकृतिः कृष्णो मतस् तत्त्व-विशारदैः  ॥ विस्स्द्_३।२३५ ॥  
यस्माद् उत्पद्यते भीतिस् तद् अत्रालम्बनं मतम्  ।  
चेष्टा घोरतरास् तस्य भवेद् उद्दीपनं पुनः  ॥ विस्स्द्_३।२३६ ॥  
अनुभावो ऽत्र वैवर्ण्य-गद्गद-स्वर-भाषणम्  ।  
प्रलय-स्वेद-रोमाञ्च-कम्प-दिक्-प्रेक्षणादयः  ॥ विस्स्द्_३।२३७ ॥  
जुगुप्सावेग-सम्मोह-सन्त्रास-म्लानि-दीनताः  ।  
शङ्कापस्मार-सम्भ्रान्ति-मृत्य्वाद्या व्यभिचारिणः  ॥ विस्स्द्_३।२३८ ॥  
जुगुप्सा-स्थायि-भावस् तु बीभत्सः कथ्यते रसः  ।  
नील-वर्णो महा-काल-दैवतो ऽयम् उदाहृतः  ॥ विस्स्द्_३।२३९ ॥  
दुर्गन्ध-मांस-रुधिर-मेदांस्यालम्बनं मतम्  ।  
तत्रैव कृमि-पाताद्यम् उद्दीपनम् उदाहृतम्  ॥ विस्स्द्_३।२४० ॥  
निष्ठीवनास्य-वलन-नेत्र-सङ्कोचनादयः  ।  
अनुभावास् तत्र मतास् तथा स्युर् व्यभिचारिणः  ॥ विस्स्द्_३।२४१ ॥  
मोहो ऽपस्मार आवेगो व्याधिश् च मरणादयः  ।  
अद्भुतो विस्मय-स्थायि-भावो गन्धर्व-दैवतः  ॥ विस्स्द्_३।२४२ ॥  
पीत-वर्णो वस्तु लोका-तिगम् आलम्बनं मतम्  ।  
गुणानां तस्य महिमा भवेद् उद्दीपनं पुनः  ॥ विस्स्द्_३।२४३ ॥  
स्तम्भः स्वेदो ऽथ रोमाञ्च-गद्गद-स्वर-सम्भ्रमाः  ।  
तथा नेत्र-विकासाद्या अनुभावाः प्रकीर्तिताः  ॥ विस्स्द्_३।२४४ ॥  
वितर्कावेग-सम्भ्रान्ति-हर्षाद्या व्यभिचारिणः  ।  
शान्तः शम-स्थायि-भाव उत्तम-प्रकृतिर् मतः  ॥ विस्स्द्_३।२४५ ॥  
कुन्देन्दु-सुन्दर-च्छायः श्री-नारायण-दैवतः  ।  
अनित्यत्वादिनाशेष-वस्तु-निःसारता तु या  ॥ विस्स्द्_३।२४६ ॥  
परमात्म-स्वरूपं वा तस्यालम्बनम् इष्यते  ।  
पुण्याश्रमहरिक्षेत्र-तीर्थ-रम्य-वनादयः  ॥ विस्स्द्_३।२४७ ॥  
महा-पुरुष-सङ्गाद्यास् तस्योद्दीपन-रूपिणः  ।  
रोमाञ्चाद्याश् चानुभावास् तथा स्युर् व्यभिचारिणः  ॥ विस्स्द्_३।२४८ ॥  
निर्वेद-हर्ष-स्मरणम् अतिभूत-दयादयः  ।  
निरहङ्कार-रूपत्वाद् दया-वीरादिर् एष नो  ॥ विस्स्द्_३।२४९ ॥  
युक्त-वियुक्त-दशायाम् अवस्थितो यः शमः स एव यतः  ।  
रसताम् एति तद् अस्मिन् सञ्चार्यादेः स्थितिश् च न विशुद्धा  ॥ विस्स्द्_३।२५० ॥  
स्फुटं चमत्कारितया वत्सलं च रसं विदुः  ।  
स्थायी वत्सलता स्नेहः पुत्राद्य्-आलम्बनं मतम्  ॥ विस्स्द्_३।२५१ ॥  
उद्दीपनानि तच् चेष्टा विद्या-शौर्य-दयादयः  ।  
आलिङ्गनाङ्ग-संस्पर्श-शिरश् चुम्बनम् ईक्षणम्  ॥ विस्स्द्_३।२५२ ॥  
पुलकानन्द-बाष्पाद्या अनुभावाः प्रकीर्तिताः  ।  
सञ्चारिणो ऽनिष्ट-शङ्का-हर्ष-गर्वादयो मताः  ॥ विस्स्द्_३।२५३ ॥  
पद्म-गर्भ-च्छविर् वर्णो दैवतं लोक-मातरः  ।  
आद्यः करुण-बीभत्स-रौद्र-वीर-भयानकैः  ॥ विस्स्द्_३।२५४ ॥  
भयानकेन करुणेनापि हास्यो विरोध-भाक्  ।  
करुणो हास्य-शृङ्गार-रसाभ्याम् अपि तादृशः  ॥ विस्स्द्_३।२५५ ॥  
रौद्रस् तु हास्य-शृङ्गार-भयानक-रसैर् अपि  ।  
भयानकेन शान्तेन तथा वीर-रसः स्मृतः  ॥ विस्स्द्_३।२५६ ॥  
शृङ्गार-वीर-रौद्राख्य-हास्य-शान्तैर् भयानकः  ।  
शान्तस् तु वीर-शृङ्गार-रौद्र-हास्य-भयानकैः  ॥ विस्स्द्_३।२५७ ॥  
शृङ्गारेण तु बीभत्स इत्य् आख्याता विरोधिता  ।  
कुतो ऽपि कारणात् क्वापि स्थिरताम् उपयन्न् अपि  ॥ विस्स्द्_३।२५८ ॥  
उन्मादादिर् न तु स्थायी न पात्रे स्थैर्यम् एति यत्  ।  
रस-भावौ तद्-आभासौ भावस्य प्रशमोदयौ  ॥ विस्स्द्_३।२५९ ॥  
सन्धिः शबलता चेति सर्वे ऽपि रसनाद् रसाः  ।  
सञ्चारिणः प्रधानानि देवादि-विषया रतिः  ॥ विस्स्द्_३।२६० ॥  
उद्बुद्ध-मात्रः स्थायी च भाव इत्य् अभिधीयते  ।  
यथा मरिच-खण्डादेर् एकीभावे प्रपाणके  ॥ विस्स्द्_३।२६१ ॥  
उद्रेकः कस्यचित् क्वापि तथा सञ्चारिणो रसे  ।  
अनौचित्य-प्रवृत्तत्व आभासो रस-भावयोः  ॥ विस्स्द्_३।२६२ ॥  
उपनायक-संस्थायां मुनि-गुरु-पत्नी-गतायां च  ।  
नायक-विषयायां रतौ तथानुभय-निष्ठायाम्  ॥ विस्स्द्_३।२६३ ॥  
प्रतिनायक-निष्ठत्वे तद्वद् अधम-पात्र-तिर्यग्-आदि-गते  ।  
शृङ्गारे ऽअनुचित्यं रौद्रे गुर्व्-आदि-गत-कोपे  ॥ विस्स्द्_३।२६४ ॥  
शान्ते च हीन-निष्ठे गुर्व्-आद्य् आलम्बने हास्ये  ।  
ब्रह्म-वधाद्य्-उत्साहे ऽधम-पात्र-गते तथा वीरे  ॥ विस्स्द्_३।२६५ ॥  
उत्तम-पात्र-गतत्वे भयानके ज्ञेयम् एवम् अन्यत्र  ।  
भावाभासो लज्जादिके तु वेश्यादि-विषये स्यात्  ॥ विस्स्द्_३।२६६ ॥  
भावस्य शान्ताव् उदये सन्धि-मिश्रितयोः क्रमात्  ।  
भावस्य शान्तिर् उदयः सन्धिः शबलता मता  ॥ विस्स्द्_३।२६७ ॥  

इति साहित्य-दर्पणे रसादि-निरूपणो नाम  
तृतीयः परिच्छेदः  

_______________________________________________________________  

(४)  
चतुर्थः परिच्छेदः  
ध्वनि-निर्णयः  

काव्यं ध्वनिर् गुणीभूत-व्यङ्गं चेति द्विधा मता  ।  
वाच्यातिशयिनि व्यङ्ग्यो ध्वनिस् तत् काव्यम् उत्तमम्  ॥ विस्स्द्_४।१ ॥  
भेदौ ध्वनेर् अपि द्वाव् उदीरितौ लक्षणाभिधा-मूलौ  ।  
अविवक्षित-वाच्यो ऽन्यो विवक्षितान्य-पर-वाच्यश् च  ॥ विस्स्द्_४।२ ॥  
अर्थान्तरं सङ्क्रमिते वाच्ये ऽत्यन्तं तिरस्कृते  ।  
अविवक्षित-वाच्यो ऽपि ध्वनिर् द्वैविध्यम् ऋच्छति  ॥ विस्स्द्_४।३ ॥  
विवक्षिताभिधेयो ऽपि[*१] द्विभेदः प्रथमं मतः  ।  
असंलक्ष्य-क्रमो यत्र व्यङ्ग्यो लक्ष्य-क्रमस् तथा  ॥ विस्स्द्_४।४ ॥  
[*१] अभिधा-मूल-रूपः  

तत्राद्यो रस-भावादिर् एक एवात्र गण्यते  ।  
एको ऽपि भेदो ऽनन्तत्वात् सङ्ख्येयस् तस्य नैव यत्  ॥ विस्स्द्_४।५ ॥  
शब्दार्थोभय-शक्त्य्-उत्थे व्यङ्ग्यो ऽनुस्वान-सन्निभे  ।  
ध्वनिर् लक्ष्य-क्रम-व्यङ्ग्यस् त्रिविधः कथितो बुधैः  ॥ विस्स्द्_४।६ ॥  
वस्त्व् अलङ्कार-रूपत्वाच् छब्द-शक्त्य्-उद्भवो द्विधा  ।  
वस्तु वालङ्कृतिर् वेति द्विधार्थः सम्भवी स्वतः  ॥ विस्स्द्_४।७ ॥  
कवेः प्रौढोक्ति-सिक्तो वा तन् निबद्धस्य वेति षट्  ।  
षड्भिस् तैर् व्यज्यमानस् तु वस्त्व् अलङ्कार-रूपकः  ॥ विस्स्द्_४।८ ॥  
अर्थ-शक्त्य्-उद्भवो व्यङ्ग्यो याति द्वादश-भेदतः  ।  
एकः शब्दार्थ-शक्त्य्-उत्थे तद् अष्टदशधा ध्वनिः  ॥ विस्स्द्_४।९ ॥  
वाक्ये शब्दार्थ-शक्त्य्-उत्थस् तद् अन्ये पद-वाक्ययोः  ।  
प्रबन्धे ऽपि मतो धीरैर् अर्थ-शक्त्य्-उद्भवो ध्वनिः  ॥ विस्स्द्_४।१० ॥  
पदांश-वर्ण-रचना-प्रबन्धेष्व् अस्फुट-क्रमः  ।  
तद् एवम् एक-पञ्चाशद् भेदास् तस्य ध्वनेर् मताः  ॥ विस्स्द्_४।११ ॥  
सङ्करेण त्रि-रूपेण संसृष्ट्या वाप्य् अनेकधा  ।  
वेदखाब्धि-शराः शुद्धैर् इषु-बाणाग्नि-शायकाः  ॥ विस्स्द्_४।१२ ॥  
अपरं तु गुणी-भूत-व्यङ्ग्यं वाच्याद् अनुत्तमे व्यङ्ग्ये  ।  
तत्र स्याद् इतराङ्गं काक्वाक्षिप्तं च वाच्य-सिद्ध-व्यङ्ग्यम्  ॥ विस्स्द्_४।१३ ॥  
सन्दिग्ध-प्राधान्यं तुल्य-प्राधान्यम् अस्फुटम् अगूढम्  ।  
व्यङ्ग्यम् असुन्दरम् एवं भेदास् तस्योदिता अष्टौ  ॥ विस्स्द्_४।१४ ॥  

इति साहित्य-दर्पणे  
ध्वनि-गुणीभूत-व्यङ्ग्याख्य-काव्य-भेद-निरूपणो नाम  
चतुर्थः परिच्छेदः  

_______________________________________________________________  

(५)  
पञ्चमः परिच्छेदः  

वृत्तीनां विश्रान्तेर् अभिधातात् पर्यलक्षणाख्यानाम्  ।  
अङ्गीकार्या तुर्या वृत्तिर् बोधे रसादीनाम्  ॥ विस्स्द्_५।१ ॥  
बोद्धृ-स्वरूप-सङ्ख्या-निमित्त-कार्य-प्रतीति-कालानाम्  ।  
आश्रय-विषयादीनां भेदाद् भिन्नो ऽभिधेयतो व्यङ्ग्यः  ॥ विस्स्द्_५।२ ॥  
प्राग् असत्त्वाद् रसादेर् नो बोधिके लक्षणाभिधे  ।  
किं च मुख्यार्थ-बाधस्य विरहाद् अपि लक्षणा  ॥ विस्स्द्_५।३ ॥  
नानुमानं रसादीनां व्यङ्ग्यानां बोधन-क्षमम्  ।  
आभासत्वेन हेतूनां स्मृतिर् न च रसादि-धीः  ॥ विस्स्द्_५।४ ॥  
सा चेयं व्यञ्जना-नाम वृत्तिर् इत्य् उच्यते बुधैः  ।  
रस-व्यक्तौ पुनर् वृत्तिं रसनाख्यां परे विदुः  ॥ विस्स्द्_५।५ ॥  
  
इति साहित्य-दर्पणे  
व्यञ्जना-व्यपार-निरूपणो नाम  
पञ्चमः परिच्छेदः  

_______________________________________________________________  
  
(६)  
षष्ठः परिच्छेदः  
  
दृश्य-श्रव्यत्व-भेदेन पुनः काव्यं द्विधा मतम्  ।  
दृश्यं तत्राभिनेयं तद्-रूपारोपात् तु रूपकम्  ॥ विस्स्द्_६।१ ॥  
भवेद् अभिनयो ऽवस्थानुकारः स चतुर्विधः  ।  
आङ्गिको वाचिकश् चैवम् आहार्यः सात्त्विकस् तथा  ॥ विस्स्द्_६।२ ॥  
नाटकम् अथ प्रकरणं भाण-व्यायोग-समवकार-डिमाः  ।  
ईहामृगाङ्क-वीथ्यः प्रहसनम् इति रूपकाणि दश  ॥ विस्स्द्_६।३ ॥  
नाटिका त्रोटकं गोष्ठी सट्टकं नाट्य-रासकम्  ।  
प्रस्थानोल्लाप्य-काव्यानि प्रेङ्खणं रासकं तथा  ॥ विस्स्द्_६।४ ॥  
संलापकं श्री-गदितं शिल्पकं च विलासिका  ।  
दुर्मल्लिका प्रकरणी हल्लीशको भाणिकेति च  ॥ विस्स्द्_६।५ ॥  
अष्टादश प्राहुर् उपरूपकाणि मनीषिणः  ।  
विना विशेषं सर्वेषां लक्ष्म नाटकवन् मतम्  ॥ विस्स्द्_६।६ ॥  
नाटकं ख्यात-वृत्तं स्यात् पञ्च-सन्धि-समन्वितम्  ।  
विलास-र्द्ध्यादि-गुणवद् युक्तं नाना-विभूतिभिः  ॥ विस्स्द्_६।७ ॥  
सुख-दुःख-समुद्भूति नाना-रस-निरन्तरम्  ।  
पञ्चादिका दश-परास् तत्राङ्काः परिकीर्तिताः  ॥ विस्स्द्_६।८ ॥  
प्रख्यात-वंशो राजर्षि-धीरोदात्तः प्रतापवान्  ।  
दिव्यो ऽथ दिव्यादिव्यो वा गुणवान् नायको मतः  ॥ विस्स्द्_६।९ ॥  
एक एव भवेद् अङ्गी शृङ्गारो वीर एव वा  ।  
अङ्गम् अन्ये रसाः सर्वे कार्यो निर्वहणे ऽद्भुतः  ॥ विस्स्द्_६।१० ॥  
चत्वारः पञ्च वा मुख्याः कार्य-व्यापृत-पूरुषाः  ।  
गोपुच्छाग्र-समाग्रं तु बन्धनं तस्य कीर्तितम्  ॥ विस्स्द्_६।११ ॥  
प्रत्यक्ष-नेतृ-चरितो रस-भाव-समुज्ज्वलः  ।  
भवेद् अगूढ-शब्दाथः क्षुद्र-चूर्णक-संयुतः  ॥ विस्स्द्_६।१२ ॥  
विच्छिन्नावान्तरैकार्थः किञ्चित् संलग्न-बिन्दुकः  ।  
युक्तो न बहुभिः कार्यैर् बीज-संहृतिमान् न च  ॥ विस्स्द्_६।१३ ॥  
नाना-विधान-संयुक्तो नातिप्रचुर-पद्यवान्  ।  
आवश्यकानां कार्याणाम् अवोर्धाद् विनिर्मितः  ॥ विस्स्द्_६।१४ ॥  
नानेक-दिन-निर्वर्त्य-कथया सम्प्रयोजितः  ।  
आसन्न-नायकः पात्रैर् युक्तस् त्रि-चतुरैस् तथा  ॥ विस्स्द्_६।१५ ॥  
दूराह्वानं वधो युद्धं राज्यदेशादि-विप्लवः  ।  
विवाहो भोजनं शापोत्सर्गौ मृत्यू रतं तथा  ॥ विस्स्द्_६।१६ ॥  
दन्त-च्छेद्यं नख-च्छेद्यम् अन्यद् व्रीडाकरं च यत्  ।  
शयनाधर-पानादि नगराद्य्-अवरोधनम्  ॥ विस्स्द्_६।१७ ॥  
स्नानानुलेपने चैभिर् वर्जितो नातिविस्तरः  ।  
देवी-परिजनादीनाम् अमात्य-वणिजाम् अपि  ॥ विस्स्द्_६।१८ ॥  
प्रत्यक्ष-चित्र-चरितैर् युक्तो भाव-रसोद्भवैः  ।  
अन्त-निष्क्रान्त-निखिल-पात्रो ऽङ्क इति कीर्तितः  ॥ विस्स्द्_६।१९ ॥  
अङ्कोदर-प्रविष्टो यो रङ्ग-दारा-मुखादिमान्  ।  
अङ्को ऽपरः स गर्भाङ्कः स-बीजः फलवान् अपि  ॥ विस्स्द्_६।२० ॥  
तत्र पूर्वं पूर्व-रङ्गः सभा-पूजा ततः परम्  ।  
कथनं कवि-सञ्ज्ञादेर् नाटकस्याप्य् अथामुखम्  ॥ विस्स्द्_६।२१ ॥  
यन् नाट्य-वस्तुनः पूर्वं रङ्ग-विघ्नोपशान्तये  ।  
कुशीलवाः प्रकुर्वन्ति पूर्व-रङ्गः स उच्यते  ॥ विस्स्द्_६।२२ ॥  
प्रत्याहारादिकान्य् अङ्गान्य् अस्य भूयांसि यद्यपि  ।  
तथाप्य् अवश्यं कर्तव्या नान्दी विघ्नोपशान्तये  ॥ विस्स्द्_६।२३ ॥  
आशीर्-वचन-संयुक्ता स्तुतिर् यस्मात् प्रयुज्यते  ।  
देव-द्विज-नृपादीनां तस्मान् नान्दीति सञ्ज्ञिता  ॥ विस्स्द्_६।२४ ॥  
माङ्गल्य-शङ्ख-चन्द्राब्ज-कोक-कैरव-शंसिनी  ।  
पदैर् युक्ता द्वादशभिर् अष्टाभिर् वा पदैर् उत  ॥ विस्स्द्_६।२५ ॥  
पूर्व-रङ्गं विधायैव सूत्रधारो निवर्तते  ।  
प्रविश्य स्थापकस् तद्वत् काव्यम् आस्थापयेत् ततः  ॥ विस्स्द्_६।२६ ॥  
दिव्य-मर्त्ये स तद्-रूपो मिश्रम् अन्यतरस् तयोः  ।  
सूचयेद् वस्तु बीजं वा मुखं पात्रम् अथापि वा  ॥ विस्स्द्_६।२७ ॥  
रङ्गं प्रसाद्य मधुरैः श्लोकैः काव्यार्थ-सूचकैः  ।  
रूपकस्य कवेर् आख्यां गोत्राद्यापि स कीर्तयेत्  ॥ विस्स्द्_६।२८ ॥  
ऋतुं च कञ्चित् प्रायेण भारतीं वृत्तिम् आश्रितः  ।  
भारती संस्कृत-प्रायो वाग्-व्यापारो नटाश्रयः  ॥ विस्स्द्_६।२९ ॥  
तस्याः प्ररोचना वीथी तथा प्रहसनामुखे  ।  
अङ्गान्य् अत्रोन्मुखीकारः प्रशंसातः प्ररोचना  ॥ विस्स्द्_६।३० ॥  
नटी विदूषाको वापि पारिपार्श्विक एव वा  ।  
सूत्रधारेण सहिताः संलापं यत्र कुर्वते  ॥ विस्स्द्_६।३१ ॥  
चितरिर् वाक्यैः स्वकार्योत्थैः प्रस्तुताक्षेपिभिर् मिथः  ।  
आमुखं तत् तु विज्ञेयं नाम्ना प्रस्तावनापि सा  ॥ विस्स्द्_६।३२ ॥  
उद्धात्यकः कथोद्धातः प्रयोगातिशयस् तथा  ।  
प्रवर्तका-लगिते पञ्च प्रस्तावनाभिदाः  ॥ विस्स्द्_६।३३ ॥  
पदानि त्व् अगतार्थानि तद्-अर्थ-गतये नराः  ।  
योजयन्ति पदैर् अन्यैः स उद्धात्यक उच्यते  ॥ विस्स्द्_६।३४ ॥  
सूत्रधारस्य वाक्यं वा समादायार्थम् अस्य वा  ।  
भवेत् पात्र-प्रवेशश् चेत् कथोद्घातः स उच्यते  ॥ विस्स्द्_६।३५ ॥  
यदि प्रयोग एकस्मिन् प्रयोगो ऽन्यः प्रयुज्यते  ।  
तेन पात्र-प्रवेशश् चेत् प्रयोगातिशयस् तदा  ॥ विस्स्द्_६।३६ ॥  
कालं प्रवृत्तम् आश्रित्य सूत्र-धृग् यत्र वर्णयेत्  ।  
तद्-आश्रयश् च पात्रस्य प्रवेशस् तत्-प्रवर्तकम्  ॥ विस्स्द्_६।३७ ॥  
यत्रैकत्र समावेशात् कार्यम् अन्यत् प्रसाध्यते  ।  
प्रयोगे खलु तज् ज्ञेयं नाम्नावलगितं बुधैः  ॥ विस्स्द्_६।३८ ॥  
योज्यान्य् अत्र यथा-लाभं वीथ्य्-अङ्गानीतराण्य् अपि  ।  
नेपथोक्तं श्रुतं यत्र त्व् आकाश-वचनं तथा  ॥ विस्स्द्_६।३९ ॥  
समाश्रित्यापि कर्तव्यम् आमुखं नाटकादिषु  ।  
एषाम् आमुख-भेदानाम् एकं कञ्चित् प्रयोजयेत्  ॥ विस्स्द्_६।४० ॥  
तेनार्थम् अथ पात्रं वा समाक्षिप्यैव सूत्र-धृक्  ।  
प्रस्तावनान्ते निर्गच्छेत् ततो वस्तु प्रयोजयेत्  ॥ विस्स्द्_६।४१ ॥  
इदं पुनर् वस्तु बुधैर् द्विविधं परिकल्प्यते  ।  
आधिकारिकम् एकं स्यात् प्रासङ्गिकम् अथापरम्  ॥ विस्स्द्_६।४२ ॥  
अधिकारः फले स्वाम्यम् अधिकारी च तत्-प्रभुः  ।  
तस्येतिवृत्तं कविभिर् आधिकारिकम् उच्यते  ॥ विस्स्द्_६।४३ ॥  
अस्योपकरणर्थं तु प्रासङ्गिकम् इतीष्यते  ।  
पताका-स्थानकं योज्यं सुविचार्येह वस्तुनि  ॥ विस्स्द्_६।४४ ॥  
यत्रार्थे चिन्तिते ऽन्यस्मिंस् तल्-लिङ्गो ऽन्यः प्रयुज्यते  ।  
आगन्तुकेन भावेन पताका-स्थानकं तु तत्  ॥ विस्स्द्_६।४५ ॥  
सहसैवार्थ-सम्पत्तिर् गुणवत्य् उपचारतः  ।  
पताका-स्थानकम् इदं प्रथमं परिकीर्तितम्  ॥ विस्स्द्_६।४६ ॥  
वचः सातिशयं श्लिष्टं नाना-बन्ध-समाश्रयम्  ।  
पताका-स्थानकम् इदं द्वितीयं परिकीर्तितम्  ॥ विस्स्द्_६।४७ ॥  
अर्थोपक्षेपकं यत् तु लीनं स-विनयं भवेत्  ।  
श्लिष्ट-प्रत्युत्तरोपेतं तृतीयम् इदम् उच्यते  ॥ विस्स्द्_६।४८ ॥  
द्व्य्-अर्थो वचन-विन्यासः सुश्लिष्टः काव्य-योजितः  ।  
प्रधानार्थान्तराक्षेपी पताका-स्थानकं परम्  ॥ विस्स्द्_६।४९ ॥  
यत् स्याद् अनुचितं वस्तु नायकस्य रसस्य वा  ।  
विरुद्धं तत् परित्याज्यम् अन्यथा वा प्रकल्पयेत्  ॥ विस्स्द्_६।५० ॥  
अङ्केष्व् अदर्शनीया या वक्तव्यैव च सम्मता  ।  
या च स्याद् वर्ष-पर्यन्तं कथा दिन-द्वयादिजा  ॥ विस्स्द्_६।५१ ॥  
अन्या च विस्तरा सूच्या सार्थोपक्षेपैर् बुधैः  ।  
वर्षाद् ऊर्ध्वं तु यद् वस्तु तत् स्याद् वर्षाद् अधोभवम्  ॥ विस्स्द्_६।५२ ॥  
दिनावसाने कार्यं यद् दिने नैवोपपद्यते  ।  
अर्थोपक्षेपकैर् वाच्यम् अङ्क-च्छेदं विधाय तत्  ॥ विस्स्द्_६।५३ ॥  
अर्थोपक्षेपकाः पञ्च विष्कम्भक-प्रवेशकौ  ।  
चूलिकाङ्कावतारो ऽथ स्याद् अङ्क-मुखम् इत्य् अपि  ॥ विस्स्द्_६।५४ ॥  
वृत्त-वर्तिष्यमाणानां कथांशानां निदर्शकः  ।  
सङ्क्षिप्तार्थस् तु विष्कम्भ आदाव् अङ्कस्य दर्शितः  ॥ विस्स्द्_६।५५ ॥  
मध्येन मध्यमाभ्यां वा पात्राभ्यां सम्प्रयोजितः  ।  
शुद्धः स्यात् स तु सङ्कीर्णो नीच-मध्यम-कल्पितः  ॥ विस्स्द्_६।५६ ॥  
प्रवेशको ऽनुदात्तोक्त्या नीच-पात्र-प्रयोजितः  ।  
अङ्क-द्वयान्तर् विज्ञेयः शेषं विष्कम्भके यथा  ॥ विस्स्द्_६।५७ ॥  
अन्तर्-जवनिका-संस्थैः सूचनार्थस्य चूलिका  ।  
अङ्कान्ते सूचितः पात्रैस् तद्-अङ्कस्याविभागतः  ॥ विस्स्द्_६।५८ ॥  
यत्राङ्को ऽवतरत्य् एषो ऽङ्कावतार इति स्मृतः  ।  
यत्र स्याद् अङ्क एकस्मिन्न् अङ्कानां सूचनाखिला  ॥ विस्स्द्_६।५९ ॥  
तद्-अङ्क-मुखम् इत्य् आहुर् बीजार्थ-ख्यापकं च तत्  ।  
अङ्कान्त-पात्रैर् वाङ्कास्यं छिन्नाङ्कस्यार्थ-सूचनात्  ॥ विस्स्द्_६।६० ॥  
अपेक्षितं परित्याज्यं नीरसं वस्तु विस्तरम्  ।  
यदा सन्दर्शयेच् छेषम् आमुखानन्तरं तदा  ॥ विस्स्द्_६।६१ ॥  
कार्यो विष्कम्भको नाट्य आमुखाक्षिप्त-पात्रकः  ।  
यदा तु सरसं वस्तु मूलाद् एव प्रवर्तते  ॥ विस्स्द्_६।६२ ॥  
आदाव् एव तदाङ्के स्याद् आमुखाक्षेप-संश्रयः  ।  
विष्कम्भकाद्यैर् अपि नो वधो वाच्यो ऽधिकारिणः  ॥ विस्स्द्_६।६३ ॥  
अन्यो ऽन्येन तिरोधानं न कुर्याद् रस-वस्तुनोः  ।  
बीजं बिन्दुः पताका च प्रकरी कार्यम् एव च  ॥ विस्स्द्_६।६४ ॥  
अर्थ-प्रकृतयः पञ्च ज्ञात्वा योज्या यथा-विधि  ।  
अल्प-मात्रं समुद्दिष्टं बहुधा यद् विसर्पति  ॥ विस्स्द्_६।६५ ॥  
फलस्य प्रथमो हेतुर् बीजं तद् अभिधीयते  ।  
अवान्तरार्थ-विच्छेदे बिन्दुर् अच्छेद-कारणम्  ॥ विस्स्द्_६।६६ ॥  
व्यापि प्रासाङ्गिकं वृत्तं पताकेत्य् अभिधीयते  ।  
पताका-नायकस्य स्यान् न स्वकीयं फलान्तरम्  ॥ विस्स्द्_६।६७ ॥  
गर्भे सन्धौ विमर्शे वा विर्वाहस् तस्य जायते  ।  
प्रासङ्गिकं प्रदेशस्थं चरितं प्रकरी मता  ॥ विस्स्द्_६।६८ ॥  
प्रकरी नायकस्य स्यान् न स्वकीयं फलान्तरम्  ।  
अपेक्षितं तु यत् साध्यम् आरम्भो यन् निबन्धनः  ॥ विस्स्द्_६।६९ ॥  
समापनं तु यत्-सिद्ध्यै तत् कार्यम् इति सम्मतम्  ।  
अवस्थाः पञ्च कार्यस्य प्रारब्धस्य फलार्थिभिः  ॥ विस्स्द्_६।७० ॥  
आरम्भ-यत्न-प्राप्त्य्-आशा-नियताप्ति-फलागमाः  ।  
भवेद् आरभ्य औत्सुक्यं यन् मुख्य-फल-सिद्धये  ॥ विस्स्द्_६।७१ ॥  
प्रयत्नस् तु फलावाप्तौ व्यापारो ऽतित्वरान्वितः  ।  
उपायापाय-शङ्काभ्यां प्राप्त्य्-आशा प्राप्ति-सम्भवः  ॥ विस्स्द्_६।७२ ॥  
अपायाभावतः प्राप्तिर् नियताप्तिस् तु निश्चिता  ।  
सावस्था फल-योगः स्याद् यः समग्र-फलोदयः  ॥ विस्स्द्_६।७३ ॥  
यथा-सङ्ख्यम् अवस्थाभिर् आभिर् योगात् तु पञ्चभिः  ।  
पञ्चधैवेतिवृत्तस्य भागाः स्युः पञ्च सन्धयः  ॥ विस्स्द्_६।७४ ॥  
अन्तरैकार्थ-सम्बन्धः सन्धिर् एकान्तये सति  ।  
मुखं प्रतिमुखं गर्भो विमर्श उपसंहृतिः  ॥ विस्स्द्_६।७५ ॥  
इति पञ्चास्य भेदाः स्युः क्रमाल् लाक्षणम् उच्यते  ।  
यत्र बीज-समुत्पत्तिर् नानार्थ-रस-सम्भवा  ॥ विस्स्द्_६।७६ ॥  
प्रारम्भेण समायुक्ता तन् मुखं परिकीर्तितम्  ।  
फल-प्रधानोपायस्य मुख-सन्धि-निवेशिनः  ॥ विस्स्द्_६।७७ ॥  
लक्ष्यालक्ष्य इवोद्भेदो यत्र प्रतिमुखं च तत्  ।  
फल-प्रधानोपायस्य प्राग्-उद्भिन्नस्य किञ्चन  ॥ विस्स्द्_६।७८ ॥  
गर्भो यत्र समुद्भेदो हासान्वेषणवान् मुहुः  ।  
यत्र मुख्य-फलोपाय उद्भिन्नो गर्भतो ऽधिकः  ॥ विस्स्द्_६।७९ ॥  
शापाद्यैः सान्तरायश् च स विमर्श इति स्मृतः  ।  
बीजवन्तो मुखाद्य्-अर्था विप्रकीर्णा यथायथम्  ॥ विस्स्द्_६।८० ॥  
एकार्थम् उपनीयन्ते यत्र निर्वहणं हि तत्  ।  
उपक्षेपः परिकरः परिन्यासो विलोभनम्  ॥ विस्स्द्_६।८१ ॥  
युक्तिः प्राप्तिः समाधानं विधानं परिभावना  ।  
उद्भेदः करणं भेद एतान्य् अङ्गानि वै मुखे  ॥ विस्स्द्_६।८२ ॥  
काव्यार्थस्य समुत्पत्तिर् उपक्षेप इति स्मृतः  ।  
समुत्पन्नार्थ-बाहुल्यं ज्ञेयः परिकरः पुनः  ॥ विस्स्द्_६।८३ ॥  
तन्-निष्पत्तिः परिन्यासः गुणाख्यानं विलोभनम्  ।  
सम्प्रधारणम् अर्थानां युक्तिः प्राप्तिः सुखागमः  ॥ विस्स्द्_६।८४ ॥  
बीजस्यागमनं यत् तु तत् समाधानम् उच्यते  ।  
सुख-दुःख-कृतो यो ऽर्थस् तद् विधानम् इति स्मृतम्  ॥ विस्स्द्_६।८५ ॥  
कुतूहलोत्तरा वाचः प्रोक्ता तु परिभावना  ।  
बीजार्थस्य प्ररोहः स्याद् उद्भेदः करणं पुनः  ॥ विस्स्द्_६।८६ ॥  
प्रकृतार्थ-समारम्भः भेदः संहत-भेदनम्  ।  
विलासः परिसर्पश् च विधुतं तापनं तथा  ॥ विस्स्द्_६।८७ ॥  
नर्म नर्म-द्युतिश् चैव तथा प्रगमनं पुनः  ।  
विरोधश् च प्रतिमुखे तथा स्यात् पर्युपासनम्  ॥ विस्स्द्_६।८८ ॥  
पुष्पं वज्रम् उपन्यासो वर्ण-संहार इत्य् अपि  ।  
समीहा रति-भोगार्था विलास इति कथ्यते  ॥ विस्स्द्_६।८९ ॥  
इष्ट-नष्टानुसरणं परिसर्पश् च कथ्यते  ।  
कृतस्यानुनयस्यादौ विधुतं त्व् अपरिग्रहः  ॥ विस्स्द्_६।९० ॥  
उपायादर्शनं यत् तु तापनं नाम तद् भवेत्  ।  
परिहास-वचो नर्म धृतिस् तु परिहास-जा  ॥ विस्स्द्_६।९१ ॥  
नर्म-द्युतिः प्रगमनं वाक्यं स्याद् उत्तरोत्तरम्  ।  
विरोधो व्यसन-प्राप्तिः क्रुद्धस्यानुनयः  ॥ विस्स्द्_६।९२ ॥  
स्यात् पर्युपासनं पुष्पं विशेष-वचनं मतम्  ।  
प्रत्यक्ष-निष्ठुरं वज्रम् उपन्यासः प्रसादनम्  ॥ विस्स्द्_६।९३ ॥  
चातुर्वर्ण्योपगमनं वर्ण-संहार इष्यते  ।  
अभूताहरणं मार्गो रूपोदाहरणे क्रमः  ॥ विस्स्द्_६।९४ ॥  
सङ्ग्रहश् चानुमानं च प्रार्थना क्षिप्तिर् एव च  ।  
त्रोटकाधिबलोद्वेगा गर्भे स्युर् विद्रवस् तथा  ॥ विस्स्द्_६।९५ ॥  
तत्र व्याजाश्रयं वाक्यम् अभूताहरणं मतम्  ।  
तत्त्वार्थ-कथनं मार्गो रूपं वाक्यं वितर्कवत्  ॥ विस्स्द्_६।९६ ॥  
उदाहरणम् उत्कर्ष-युक्तं वचनम् उच्यते  ।  
भाव-तत्त्वोपलब्धिस् तु क्रमः स्यात् सङ्ग्रहः पुनः  ॥ विस्स्द्_६।९७ ॥  
साम-दानार्थ-सम्पन्नो लिङ्गाद् ऊहो ऽनुमानता  ।  
रति-हर्षोत्सवानां तु प्रार्थनं प्रार्थना भवेत्  ॥ विस्स्द्_६।९८ ॥  
रहस्यार्थस्य तद्-भेदः क्षिप्तिः स्यात् तोटकं पुनः  ।  
संरब्ध-वाक् अधिबलम् अभिसन्धि-च्छलेन यः  ॥ विस्स्द्_६।९९ ॥  
नृपादि-जनिता भीतिर् उद्वेगः परिकीर्तितः  ।  
शङ्का-भय-त्रास-कृतः सम्भ्रमो विद्रवो मतः  ॥ विस्स्द्_६।१०० ॥  
अपवादो ऽथ सम्फेटो व्यवसायो द्रवो द्युतिः  ।  
शक्तिः प्रसङ्गः खेदश् च प्रतिषेधो विरोधनम्  ॥ विस्स्द्_६।१०१ ॥  
प्ररोचना विमर्शे स्याद् आदानं छादनं तथा  ।  
दोष-प्रख्यापवादः स्यात् सम्फेटो रोष-भाषणम्  ॥ विस्स्द्_६।१०२ ॥  
व्यवसायस् तु विज्ञेयः प्रतिज्ञा-हेतु-सम्भवः  ।  
द्रवा गुरु-व्यतिक्रान्तिः शोकावेगादि-सम्भवा  ॥ विस्स्द्_६।१०३ ॥  
तर्जनोद्वेजने प्रोक्ता द्युतिह् शक्तिः पुनर् भवेत्  ।  
विरोधस्य प्रशमनं प्रसङ्गो गुरु-कीर्तनम्  ॥ विस्स्द्_६।१०४ ॥  
मनश् चेष्टा-समुत्पन्नः श्रमः खेद इति स्मृतः  ।  
ईप्सितार्थ-प्रतीघातः प्रतिषेध इतीष्यते  ॥ विस्स्द्_६।१०५ ॥  
कार्यात्ययोपगमनं विरोधनम् इति स्मृतम्  ।  
प्ररोचना तु विज्ञेया संहारार्थ-प्रदर्शिनी  ॥ विस्स्द्_६।१०६ ॥  
कार्य-सङ्ग्रह आदानं तद् आहुश् छादनं पुनः  ।  
कार्यार्थम् अपमानादेः सहनं खलु यद् भवेत्  ॥ विस्स्द्_६।१०७ ॥  
सन्धिर् विबोधो ग्रथनं निर्णयः परिभाषणम्  ।  
कृतिः प्रसाद आनन्दः समयो ऽप्य् उपगूहनम्  ॥ विस्स्द्_६।१०८ ॥  
भाषणं पूर्व-वाक्यं च काव्य-संहार एव च  ।  
प्रशस्तिर् इति संहारे ज्ञेयान्य् अङ्गानि नामतः  ॥ विस्स्द्_६।१०९ ॥  
बीजोपगमनं सन्धिः विबोधः कार्य-मार्गणम्  ।  
उपनायसस् तु कार्याणां ग्रथनं निर्णयः पुनः  ॥ विस्स्द्_६।११० ॥  
अनुभूतार्थ-कथनं वदन्ति परिभाषणम्  ।  
परिवाद-कृतं वाक्यं लब्धार्थ-शमनं कृतिः  ॥ विस्स्द्_६।१११ ॥  
शुश्रूषादिः प्रसादः स्याद् आनन्दो वाञ्छितागमः  ।  
समयो दुःख-निर्याणं तद् भवेद् उपगूहनम्  ॥ विस्स्द्_६।११२ ॥  
यत् स्याद् अद्भुत-सम्प्राप्तिः साम-दानादि भाषणम्  ।  
पूर्व-वाक्यं तु विज्ञेयं यथोक्तार्थोपदर्शनम्  ॥ विस्स्द्_६।११३ ॥  
वर-प्रदान-सम्प्राप्तिः काव्य-संहार इष्यते  ।  
नृप-देशादि-शान्तिस् तु प्रशस्तिर् अभिधीयते  ॥ विस्स्द्_६।११४ ॥  
चतुः-षष्टि-विधं ह्य् एतद् अङ्गं प्रोक्तं मनीषिभिः  ।  
कुर्याद् अनियते तस्य सन्धाव् अपि निवेशनम्  ॥ विस्स्द्_६।११५ ॥  
रसानुगुणतां वीक्ष्य रसस्यैव हि मुख्यता  ।  
इष्टार्थ-रचनाश्चर्य-लाभो वृत्तान्त-विस्तरः  ॥ विस्स्द्_६।११६ ॥  
राग-प्राप्तिः प्रयोगस्य गोप्यानां गोपनं तथा  ।  
प्रकाशनं प्रकाश्यानाम् अङ्गानां षड्-विधं फलम्  ॥ विस्स्द्_६।११७ ॥  
अङ्ग-हीनो नरो यद्वन् नैवारम्भ-क्षमो भवेत्  ।  
अङ्ग-हीनं तथा काव्यं न प्रयोगाय युज्यते  ॥ विस्स्द्_६।११८ ॥  
सम्पादयेतां सन्ध्य्-अङ्गं नायक-प्रतिनायकौ  ।  
तद्-अभावे पताकाद्यास् तद्-अभावे तथेतरत्  ॥ विस्स्द्_६।११९ ॥  
रस-व्यक्तिम् अपेक्ष्यैषाम् अङ्गानां सन्निवेशनम्  ।  
न तु केवलया शास्त्र-स्थिति-सम्पादनेच्छया  ॥ विस्स्द्_६।१२० ॥  
अविरुद्धं तु यद् वृत्तं रसादि-व्यक्तये ऽधिकम्  ।  
तद् अप्य् अन्यथयेद् धीमान् वदेद् वा कदाचन  ॥ विस्स्द्_६।१२१ ॥  
शृङ्गारे कौशिकी वीरे सात्त्वत्य् आरभटी पुनः  ।  
रसे रौद्रे च बीभत्से वृत्तिः सर्वत्र भारती  ॥ विस्स्द्_६।१२२ ॥  
चतस्रो वृत्तयो ह्य् एताः सर्व-नाट्यस्य मातृकाः  ।  
स्युर् नायिकादि-व्यापार-विशेषा नाटकादिषु  ॥ विस्स्द्_६।१२३ ॥  
  
या श्लक्ष्ण-नेपथ्य-विशेष-चित्रा स्त्री-सङ्कुला पुष्कल-नृत्य-गीता  ।  
कामोपभोग-प्रभवोपचारा सा कैशिकी चारु-विलास-युक्ता  ॥ विस्स्द्_६।१२४ ॥  
  
नर्म च नर्म-स्फूर्जो नर्म-स्फोटो ऽथ नर्म-गर्भश् च  ।  
चत्वार्य् अङ्गान्य् अस्या वैदग्ध्य-क्रीडितं नर्म  ॥ विस्स्द्_६।१२५ ॥  
इष्ट-जनावर्जन-कृत् तच् चापि त्रिविधं मतम्  ।  
विहितं शुद्ध-हास्येन स-शृङ्गार-मयेन च  ॥ विस्स्द्_६।१२६ ॥  
नर्म-स्फूर्जः सुखारम्भो भयान्तो नव-सङ्गमः  ।  
नर्म-स्फोटो भाव-लेशैः सूचिताल्प-रसो मतः  ॥ विस्स्द्_६।१२७ ॥  
नर्म-गर्भो व्यवहृतिर् नेतुः प्रच्छन्न-वर्तिनः  ।  
सात्त्वती बहुला सत्त्व-शौर्य-त्याग-दयार्जवैः  ॥ विस्स्द्_६।१२८ ॥  
सहर्षा क्षुद्र-शृङ्गारा विशोका साद्भुता तथा  ।  
उत्थापको ऽथ साङ्घात्यः संलापः परिवर्तकः  ॥ विस्स्द्_६।१२९ ॥  
विशेषा इति चत्वारः सात्त्वत्याः परिकीर्तिताः  ।  
उत्तेजन-करो शत्रोर् वाग्-उत्थापक उच्यते  ॥ विस्स्द्_६।१३० ॥  
मन्त्रार्थ-दैव-शक्त्यादेः साङ्घात्यः सङ्घ-भेदनम्  ।  
संलापः स्याद् गभीरोक्तिर् नाना-भाव-समाश्रयः  ॥ विस्स्द्_६।१३१ ॥  
प्रारब्धाद् अन्य-कार्याणां करणं परिवर्तकः  ।  
मायेन्द्रजाल-सङ्ग्राम-क्रोधोद्भ्रान्तादि-चेष्टितैः  ॥ विस्स्द्_६।१३२ ॥  
संयुक्ता वध-बन्धाद्यैर् उद्धतारभटी मता  ।  
वस्तूत्थापन-सम्फेटो सङ्क्षिपिर् अवपातनम्  ॥ विस्स्द्_६।१३३ ॥  
इति भेदास् तु चत्वार आरभट्याः प्रकीर्तिताः  ।  
मायाद्य्-उत्थापितं वस्तु वस्तूत्थापनम् उच्यते  ॥ विस्स्द्_६।१३४ ॥  
सम्फेटस् तु समाघातः क्रुद्ध-सत्वरयोर् द्वयोः  ।  
सङ्क्षिप्ता वस्तु-रचना शिल्पैर् इतरथापि वा  ॥ विस्स्द्_६।१३५ ॥  
सङ्क्षिप्तिः स्थान् निवृत्तौ च नेतुर् नेत्रन्तर-ग्रहः  ।  
प्रवेश-त्रास-निष्क्रान्ति-हर्ष-विद्रव-सम्भवम्  ॥ विस्स्द्_६।१३६ ॥  
अवपातनम् इत्य् उक्तं पूर्वम् उक्तैव भारती  ।  
अश्राव्यं खलु यद् वस्तु तद् इह स्वगतं मतम्  ॥ विस्स्द्_६।१३७ ॥  
सर्व-श्राव्यं प्रकाशं स्यात् तद् भवेद् अपवारितम्  ।  
रहस्यं तु यद् अन्यस्य परावृत्य प्रकाश्यते  ॥ विस्स्द्_६।१३८ ॥  
त्रिपताक-करेणान्यान् अपवार्यान्तरा कथाम्  ।  
अन्योन्यामन्त्रणं यत् स्यात् तज्-जनान्ते जनान्तिकम्  ॥ विस्स्द्_६।१३९ ॥  
किं ब्रवीषीति यन्-नाट्ये विना पात्रं प्रयुज्यते  ।  
श्रुत्वेवानुक्तम् अप्य् अर्थं तत् स्याद् आकाश-भाषितम्  ॥ विस्स्द्_६।१४० ॥  
दत्तां सिद्धां च सेनां च वेश्यानां नाम दर्शयेत्  ।  
दत्त-प्रायाणि वणिजां चेट-चेट्योस् तथा पुनः  ॥ विस्स्द्_६।१४१ ॥  
वसन्तादिषु वर्ण्यस्य वस्तुनो नाम यद् भवेत्  ।  
नाम कार्यं नाटकस्य गर्भितार्थ-प्रकाशकम्  ॥ विस्स्द्_६।१४२ ॥  
नायिकानायकाख्यानात् सञ्ज्ञा प्रकरणादिषु  ।  
नाटिका-सट्टकादीनां नायिकाभिर् विशेषणम्  ॥ विस्स्द्_६।१४३ ॥  
प्रायेण ण्य्-अन्तकः साधिर् गमेः स्थाने प्रयुज्यते  ।  
राजा स्वामीति देवेति भृत्यैर् भट्टेति चाधमैः  ॥ विस्स्द्_६।१४४ ॥  
राजर्षिभिर् वयस्येति तथा विदूषकेण च  ।  
राजन्न् इत्य् ऋषिभिर् वाच्यः सो ऽपत्य-प्रत्ययेन च  ॥ विस्स्द्_६।१४५ ॥  
स्वेच्छया नामभिर् विप्रैर् विप्र आर्येति चेतरैः  ।  
वयस्येत्य् अथवा नाम्ना वाच्यो राज्ञा विदूषकः  ॥ विस्स्द्_६।१४६ ॥  
वाच्यौ नटी-सूत्रधारावार्य-नाम्ना परस्परम्  ।  
सूत्रधारं वदेद् भाव इति वै पारिपार्श्विकः  ॥ विस्स्द्_६।१४७ ॥  
सूत्रधारो मारिषेति हण्डे इत्य् अधमैः समाः  ।  
वयस्येत्य् उत्तमैर् हंहो मध्यैर् आर्येति चाग्रजः  ॥ विस्स्द्_६।१४८ ॥  
भगवन्न् इति वक्तव्याः सर्वैर् देवर्षि-लिङ्गिनः  ।  
वदेद् राज्ञीं च चेटीं च भवतीति विदूषकः  ॥ विस्स्द्_६।१४९ ॥  
आयुष्मन् रथिनं सूतो वृद्धं तातेति चेतरः  ।  
वत्स-पुत्रक-तातेति नाम्ना गोत्रेण वा सुतः  ॥ विस्स्द्_६।१५० ॥  
शिष्यो ऽनुजश् च वक्तव्यो ऽमात्य आर्येति चाधमैः  ।  
विप्रैर् अयम् अमात्येति सचिवेति च भण्यते  ॥ विस्स्द्_६।१५१ ॥  
साधो इति तपस्वी च प्रशान्तश् चोच्यते बुधैः  ।  
स्व-गृहीताभिधः पूज्यः शिष्याद्यैर् विनिगद्यते  ॥ विस्स्द्_६।१५२ ॥  
उपाध्यायेति चाचार्यो महाराजेति भूपतिः  ।  
स्वामीति युवराजस् तु कुमारो भर्तृ-दारकः  ॥ विस्स्द्_६।१५३ ॥  
भद्र-सौम्य-मुखेत्य् एवम् अधमैस् तु कुमारकः  ।  
वाच्या प्रकृतिभी राज्ञः कुमारी भर्तृ-दारिका  ॥ विस्स्द्_६।१५४ ॥  
पतिर् यथा तथा वाच्या ज्येष्ठ-मध्याधमैः स्त्रियः  ।  
हलेति सदृशी प्रेष्या हज्जे वेश्याज्जुका तथा  ॥ विस्स्द्_६।१५५ ॥  
कुट्टिन्य् अम्बेत्य् अनुगतिः पूज्या च जरती जनैः  ।  
आमन्त्रणैश् च पाषाण्डा वाच्याः स्वसमयागतैः  ॥ विस्स्द्_६।१५६ ॥  
शक्यादयश् च सम्भाष्या भद्र-दत्तादि-नामभिः  ।  
यस्य यत् कर्म शिल्पं वा विद्या वा जातिर् एव वा  ॥ विस्स्द्_६।१५७ ॥  
तेनैव नाम्ना वाच्यो ऽसौ ज्ञेयाश् चान्ये यथोचितम्  ।  
पुरुषाणाम् अनीचानां संस्कृतं स्यात् कृतात्मनाम्  ॥ विस्स्द्_६।१५८ ॥  
सौरसेनी प्रयोक्तव्या तादृशीनां च योषिताम्  ।  
आसाम् एव तु गाथासु महाराष्ट्रीं प्रयोजयेत्  ॥ विस्स्द्_६।१५९ ॥  
अत्रोक्ता मागधी भाषा राजान्तःपुर-चारिणाम्  ।  
चेटानां राज-पुत्राणां श्रेष्ठानां चार्ध-मागधी  ॥ विस्स्द्_६।१६० ॥  
प्राच्यां विदूषकादीनां धूर्तानां स्याद् अवन्तिजा  ।  
योधनागरिकादीनां दाक्षिणात्या हि दीव्यताम्  ॥ विस्स्द्_६।१६१ ॥  
शबराणां शकादीनां शाबरीं सम्प्रयोजयेत्  ।  
वाह्लीकमाषोदीच्यानां द्राविडी द्राविडादिषु  ॥ विस्स्द्_६।१६२ ॥  
आभीरेषु तथाभीरी चाण्डाली पुक्कसादिषु  ।  
आभीरी शाबरी चापि काष्ठ-पात्रोपजीविषु  ॥ विस्स्द्_६।१६३ ॥  
तथैवाङ्गार-कारादौ पैशाची स्यात् पिशाच-वाक्  ।  
चेटानाम् अप्य् अनीचानाम् अपि स्यात् सौरसेनिका  ॥ विस्स्द्_६।१६४ ॥  
बालानां षण्डकानां च नीच-ग्रह-विचारिणाम्  ।  
उन्मत्तानाम् आतुराणां सैव स्यात् संस्कृतं क्वचित्  ॥ विस्स्द्_६।१६५ ॥  
ऐश्वर्येण प्रमत्तस्य दारिद्र्योपद्रुतस्य च  ।  
भिक्षु-वल्क-धरादीनां प्राकृतं सम्प्रयोजयेत्  ॥ विस्स्द्_६।१६६ ॥  
संस्कृतं सम्प्रयोक्तव्यं लिङ्गिनीषूत्तमासु च  ।  
देवी-मन्त्रि-सुता-वेश्यास्व् अपि कैश्चित् तथोदितम्  ॥ विस्स्द्_६।१६७ ॥  
कार्यतश् चोत्तमादीनां कार्यो भाषा-विपर्ययः  ॥ विस्स्द्_६।१६८ ॥  
योषित्-सखी-बाल-वेश्या-कितवाप्सरसां तथा  ।  
वैदग्ध्यार्थं प्रदातव्यं संस्कृतं चान्तरान्तरा  ॥ विस्स्द्_६।१६९ ॥  
षट्त्रिंशल्-लक्षणान्य् अत्र नाट्यालङ्कृतयस् तथा  ।  
त्रयस्त्रिंशत्-प्रयोज्यानि वीथ्य्-अङ्गानि त्रयोदश  ॥ विस्स्द्_६।१७० ॥  
लास्याङ्गानि दश यथा-लाभं रस-व्यपेक्षया  ।  
भूषणाक्षर-सङ्घातौ शोभोदाहरणं तथा  ॥ विस्स्द्_६।१७१ ॥  
हेतु-संशय-दृष्टान्तास् तुल्य-तर्कः पदोच्चयः  ।  
निदर्शनाभिप्रायो च प्राप्तिर् विचार एव च  ॥ विस्स्द्_६।१७२ ॥  
दिष्टोपदिष्टे च गुणातिपातातिशयौ तथा  ।  
विशेषण-निरुक्ती च सिद्धि-भ्रंश-विपर्ययौ  ॥ विस्स्द्_६।१७३ ॥  
दाक्षिण्यानुनयौ मालार्थापत्तिर् गर्हणं तथा  ।  
पृच्छा प्रसिद्धिः सारूप्यं सङ्क्षेपो गुण-कीर्तनम्  ॥ विस्स्द्_६।१७४ ॥  
लेशो मनोरथो ऽनुक्त-सिद्धिः प्रिय-वचस् तथा  ।  
लक्षणानि गुणैः सालङ्कारैर् योगस् तु भूषणम्  ॥ विस्स्द्_६।१७५ ॥  
वर्णनाक्षर-सङ्घातश् चित्रार्थैर् अक्षरैर् मितैः  ।  
सिद्धैर् अर्थैः समं यत्राप्रसिद्धो ऽर्थः प्रकाशते  ॥ विस्स्द्_६।१७६ ॥  
श्लिष्ट-लक्षण-चित्रार्था सा शोभेत्य् अभिधीयते  ।  
यत्र तुल्यार्थ-युक्तेन वाक्येनाभिप्रदर्शनात्  ॥ विस्स्द्_६।१७७ ॥  
साध्यते ऽभिमतश् चार्थस् तद्-उदाहरणं मतम्  ।  
हेतुर् वाक्यं समासोक्तम् इष्टकृद् धेतु-दर्शनात्  ॥ विस्स्द्_६।१७८ ॥  
संशयो ऽज्ञात-तत्त्वस्य वाक्ये स्याद् यद् अनिश्चयः  ।  
दृष्टान्तो यस् तु पक्षे ऽर्थ-साधनाय निदर्शनम्  ॥ विस्स्द्_६।१७९ ॥  
तुल्य-तर्को यद्-अर्थेन तर्कः प्रकृति-गामिना  ।  
सञ्चयो ऽर्थानुरूपो यः पदानां स पदोच्चयः  ॥ विस्स्द्_६।१८० ॥  
यत्रार्थानां प्रसिद्धानां क्रियते परिकीर्तनम्  ।  
पर-पक्ष-व्युदासार्थं तन् निदर्शनम् उच्यते  ॥ विस्स्द्_६।१८१ ॥  
अभिप्रायस् तु सादृश्याद् अभूतार्थस्य कल्पना  ।  
प्राप्तिः केनचिद् अंशेन किञ्चिद् यत्रानुमीयते  ॥ विस्स्द्_६।१८२ ॥  
विचारो युक्ति-वाक्यैर् यद् अप्रत्यक्षार्थ-दर्शनम्  ।  
देश-काल-स्वरूपेण वर्णना दिष्टम् उच्यते  ॥ विस्स्द्_६।१८३ ॥  
उपदिष्टं मनोहारि वाक्यं शास्त्रानुसारतः  ।  
गुणातिपातः कार्यं वद् विपरीतं गुणान् प्रति  ॥ विस्स्द्_६।१८४ ॥  
यः सामान् गुणोद्रेकः स गुणातिशयो मतः  ।  
सिद्धान् अर्थान् बहून् उक्त्वा विशेषोक्तिर् विशेषणम्  ॥ विस्स्द्_६।१८५ ॥  
पूर्व-सिद्धार्थ-कथनं निरुक्तिर् इति कीर्त्यते  ।  
बहूनां कीर्तनं सिद्धिर् अभिप्रेतार्थ-सिद्धये  ॥ विस्स्द्_६।१८६ ॥  
दृप्तादीनां भवद् भ्रंशो वाच्याद् अन्यतरद् वचः  ।  
विचारस्यान्यथाभावः सन्देहात् तु विपर्ययः  ॥ विस्स्द्_६।१८७ ॥  
दाक्षिण्यं चेष्टया वाचा पर-चित्तानुवर्तनम्  ।  
वाक्यैः स्निग्धैर् अनुनयो भवेद् अर्थस्य साधनम्  ॥ विस्स्द्_६।१८८ ॥  
माला स्याद् यद् अभीष्टार्थं नैकार्थ-प्रतिपादनम्  ।  
अर्थापत्तिर् यद् अन्यार्थो ऽर्थान्तरोक्तेः प्रतीयते  ॥ विस्स्द्_६।१८९ ॥  
दूषणोद्घोषणायां तु भर्त्सना गर्हणं तु तत्  ।  
अभ्यर्थनापरैर् वाक्यैः पृच्छार्थान्वेषणं मता  ॥ विस्स्द्_६।१९० ॥  
प्रसिद्धिर् लोक-सिद्धार्थैर् उत्कृष्टैर् अर्थ-साधनम्  ।  
सारूप्यम् अनुरूपस्य सारूप्यात् क्षोभ-वर्धनम्  ॥ विस्स्द्_६।१९१ ॥  
सङ्क्षेपो यत् तु सङ्क्षेपाद् आत्मान्य् अर्थे प्रयुज्यते  ।  
गुणानां कीर्तनं यत् तु तद् एव गुण-कीर्तनम्  ॥ विस्स्द्_६।१९२ ॥  
स लेशो भण्यते वाक्यं यत् सादृश्य-पुरःसरम्  ।  
मनोरथस् त्व् अभिप्रायस्योक्तिर् भङ्ग्यन्तरेण यत्  ॥ विस्स्द्_६।१९३ ॥  
विशेषार्थोह-विस्तारो ऽनुक्त-सिद्धिर् उदीर्यते  ।  
स्यात् प्रयाणयितुं पूज्यं प्रियोक्तिर् हर्ष-भाषणम्  ॥ विस्स्द्_६।१९४ ॥  
आशीर् आक्रन्द-कपटाक्षमा-गर्वोद्यमाश्रयाः  ।  
उत्प्रासन-स्पृहा-क्षोभ-पश्चात्-तापोपपत्तयः  ॥ विस्स्द्_६।१९५ ॥  
आशंसाध्यवसायौ च विसर्पोल्लेख-सञ्ज्ञितौ  ।  
उत्तेजनं परीवादो नीतिर् अर्थ-विशेषणम्  ॥ विस्स्द्_६।१९६ ॥  
प्रोत्साहनं च साहाय्यम् अभिमानो ऽनुवर्तनम्  ।  
उत्कीर्तनं यथा याच्ञा परिहारो निवेदनम्  ॥ विस्स्द्_६।१९७ ॥  
प्रवर्तनाख्यान-युक्ति-प्रहर्षाश् चोपदेशनम्  ।  
इति नाट्यालङ्कृतयो नाट्य-भूषण-हेतवः  ॥ विस्स्द्_६।१९८ ॥  
आशीर् इष्ट-जनाशंसा आक्रन्दः प्रलपितं शुचौ  ।  
कपटं मायया यत्र रूपम् अन्यद् विभाव्यते  ॥ विस्स्द्_६।१९९ ॥  
अक्षमा सा परिभवः स्वल्पो ऽपि न विषह्यते  ।  
गर्वावलेपजं वाक्यं कार्यस्यारम्भ उद्यमः  ॥ विस्स्द्_६।२०० ॥  
ग्रहणं गुणवत् कार्य-हेतोर् आश्रय उच्यते  ।  
उत्प्रासनं तूपहासो यो ऽसाधौ साधु-मानिनि  ॥ विस्स्द्_६।२०१ ॥  
आकाङ्क्षा रमणीयत्वाड् वस्तुनो या स्पृहा तु सा  ।  
अधिक्षेप-वचः-कारी क्षोभः प्रोक्तः स एव तु  ॥ विस्स्द्_६।२०२ ॥  
मोहावधीरितार्थस्य पश्चात्तापः स एव तु  ।  
उपपत्तिर् मता हेतोर् उपन्यासो ऽर्थ-सिद्धये  ॥ विस्स्द्_६।२०३ ॥  
आशंसनं स्याद् आशंसा प्रतिज्ञाध्यवसायकः  ।  
विसर्पो यत् समारब्धं कर्मानिष्ट-फल-प्रदम्  ॥ विस्स्द्_६।२०४ ॥  
कार्य-ग्रहणम् उल्लेख उत्तेजनम् इतीष्यते  ।  
स्व-कार्य-सिद्धये ऽन्यस्य प्रेरणाय कठोर-वाक्  ॥ विस्स्द्_६।२०५ ॥  
भर्त्सना तु परीवादो नीतिः शास्त्रेण वर्तनम्  ।  
उक्तस्यार्थस्य यत् तु स्याद् उत्कीर्तनम् अनेकधा  ॥ विस्स्द्_६।२०६ ॥  
उपालम्भ-विशेषेण तत् स्याद् अर्थ-विशेषणम्  ।  
प्रोत्साह्नं स्याद् उत्साह-गिरा कस्यापि योजनम्  ॥ विस्स्द्_६।२०७ ॥  
साहाय्यं सङ्कटे यत् स्यात् सानुकूल्यं परस्य च  ।  
अभिमानः स एव स्यात् प्रश्रयाद् अनुवर्तनम्  ॥ विस्स्द्_६।२०८ ॥  
अनुवृत्तिर् भूत-कार्याख्यानम् उत्कीर्तनं मतम्  ।  
याच्ञा तु क्वापि याच्ञा या स्वयं दूत-मुखेन वा  ॥ विस्स्द्_६।२०९ ॥  
परिहार इति प्रोक्तः कृतानुचित-मार्जनम्  ।  
अवधीरित-कर्तव्य-कथनं तु निवेदनम्  ॥ विस्स्द्_६।२१० ॥  
प्रवर्तनं तु कार्यस्य यत् स्यात् साधु-प्रवर्तनम्  ।  
आख्यानं पूर्व-वृत्तोक्तिः युक्तिर् अर्थावधारणम्  ॥ विस्स्द्_६।२११ ॥  
प्रहर्षः प्रमदाधिक्यं शिक्षा स्याद् उपदेशनम्  ।  
गेय-पदं स्थित-पाठ्यम् आसीनं पुष्प-गण्डिका  ॥ विस्स्द्_६।२१२ ॥  
प्रच्छेदकस् त्रिगूढं च सैन्धवाख्यं द्विगूढम्  ।  
उत्तमोत्तमकं चान्यद्-उक्त-प्रत्युक्तम् एव च  ॥ विस्स्द्_६।२१३ ॥  
लास्ये दशविधं ह्य् एतद्-अङ्गम् उक्तं मनीषिभिः  ।  
तन्त्री-भाण्डं पुरस्कृत्योपविष्टस्यासने पुरः  ॥ विस्स्द्_६।२१४ ॥  
शुद्धं गानं गेय-पदं स्थित-पाठ्यं तद् उच्यते  ।  
मदनोत्तापिता यत्र पठति प्राकृतं स्थिता  ॥ विस्स्द्_६।२१५ ॥  
निखिलातोद्य-रहितं शोक-चिन्तान्विताबला  ।  
अप्रसाधित-गात्रं यद् आसीनासीनम् एव तत्  ॥ विस्स्द्_६।२१६ ॥  
आतोद्य-मिश्रितं गेयं छन्दांसि विविधानि च  ।  
स्त्री-पुंसयोर् विपर्यास-चेष्टितं पुष्प-गण्डिका  ॥ विस्स्द्_६।२१७ ॥  
अन्यासक्तं पतिं मत्वा प्रेम-विच्छेद-मन्युना  ।  
वीणा-पुरः-सरं गानं स्त्रियाः प्रच्छेदको मतः  ॥ विस्स्द्_६।२१८ ॥  
स्त्री-वेष-धारिणां पुंसां नाट्यं श्लक्ष्णं त्रिगूढकम्  ।  
कश्चन भ्रष्ट-सङ्केतः सुव्यक्त-करणान्वितः  ॥ विस्स्द्_६।२१९ ॥  
प्राकृतं वचनं वक्ति यत्र तत् सैन्धवं मतम्  ।  
चतुरस्र-पदं गीतं मुख-प्रतिमुखान्वितम्  ॥ विस्स्द्_६।२२० ॥  
द्विगूढं रस-भावाढ्यम् उत्तमोत्तमकं पुनः  ।  
कोप-प्रसादजन् अधिक्षेप-युक्तं रसोत्तरम्  ॥ विस्स्द्_६।२२१ ॥  
हाव-हेलान्वितं चित्र-श्लोक-बन्ध-मनोहरम्  ।  
उक्ति-प्रत्युक्ति-संयुक्तं सोपालम्भम् अलीकवत्  ॥ विस्स्द्_६।२२२ ॥  
विलासान्वित-गीतार्थम् उक्त-प्रत्युक्तम् उच्यते  ।  
एतद् एव यदा सर्वैः पताका-स्थानकैर् युतम्  ॥ विस्स्द्_६।२२३ ॥  
अङ्कैश् च दशभिर् धीरा महानाटकम् ऊचिरे  ।  
भवेत् प्रकरणे वृत्तं लौकिकं कवि-कल्पितम्  ॥ विस्स्द्_६।२२४ ॥  
शृङ्गारो ऽङ्गी नायकस् तु विप्रो ऽमात्यो ऽथवा वणिक्  ।  
सापाय-धर्म-कामार्थ-परो धीर-प्रशान्तकः  ॥ विस्स्द्_६।२२५ ॥  
नायिका कुलजा क्वापि वेश्या क्वापि द्वयं क्वचित्  ।  
तेन भेदास् त्रयस् तस्य तत्र भेदस् तृतीयकः  ॥ विस्स्द्_६।२२६ ॥  
कितव-द्यूत-कारादि-विट-चेटक-सङ्कुलः  ।  
भाणः स्याद् धूर्त-चरितो नानावस्थान्तरात्मकः  ॥ विस्स्द्_६।२२७ ॥  
एकाङ्क एक एवात्र निपुणः पण्डितो विटः  ।  
रङ्गे प्रकाशयेत् स्वेनानुभूतम् इतरेण वा  ॥ विस्स्द्_६।२२८ ॥  
सम्बोधनोक्ति-प्रत्युक्ती कुर्याद् आकाश-भाषितैः  ।  
सूचयेद् वीर-शृङ्गारौ शौर्य-सौभाग्य-वर्णनैः  ॥ विस्स्द्_६।२२९ ॥  
तत्रेतिवृत्तम् उत्पाद्यं वृत्तिः प्रायेण भारती  ।  
मुख-निर्वहणे सन्धी लास्याङ्गानि दशापि च  ॥ विस्स्द्_६।२३० ॥  
ख्यातेतिवृत्तो व्यायोगः स्वल्प-स्त्री-जन-संयुतः  ।  
हीनो गर्भ-विमर्शाभ्यां नरैर् बहुभिर् आश्रितः  ॥ विस्स्द्_६।२३१ ॥  
एकाङ्कश् च भवेद् अस्त्री-निमित्तम् अमरोदयः  ।  
कैशिकी-वृत्ति-रहितः प्रख्यातस् तत्र नायकः  ॥ विस्स्द्_६।२३२ ॥  
राजर्षिर् अथ दिव्यो वा भवेद् धीरोद्धतश् च सः  ।  
हास्य-शृङ्गार-शान्तेभ्य इतरे ऽत्राङ्गिनो रसाः  ॥ विस्स्द्_६।२३३ ॥  
वृत्तं समवकारे तु ख्यातं देवासुराश्रयम्  ।  
सन्धयो निर्विमर्शास् तु त्रयो ऽङ्कास् तत्र चादिमे  ॥ विस्स्द्_६।२३४ ॥  
सन्धी द्वाव् अन्त्ययोस् तद्वद् एक एको भवेत् पुनः  ।  
नायका द्वादशोदात्ताः प्रख्याता देव-मानवाः  ॥ विस्स्द्_६।२३५ ॥  
फलं पृथक् पृथक् तेषां वीर-मुख्यो ऽखिलो रसः  ।  
वृत्तयो मन्द-कैशिक्यो नात्र बिन्दु-प्रवेशकौ  ॥ विस्स्द्_६।२३६ ॥  
वीथ्य्-अङ्गानि च तत्र स्युर् यथालाभं त्रयोदश  ।  
गायत्र्य्-उष्णिङ्-मुखान्य् अत्र च्छन्दांसि विविधानि च  ॥ विस्स्द्_६।२३७ ॥  
त्रि-शृङ्गारस् त्रि-कपटः कार्यश् चायं त्रिविद्-रवः  ।  
वस्तु द्वादश-नालीभिर् निष्पाद्यं प्रथमाङ्कगम्  ॥ विस्स्द्_६।२३८ ॥  
द्वितीये ऽङ्के चतसृभिर् द्वाभ्याम् अङ्के तृतीयअके  ।  
धर्मार्थ-कामैस् त्रिविधः शृङ्गारः कपटः पुनः  ॥ विस्स्द्_६।२३९ ॥  
स्वाभाविकः कृत्रिमश् च दैवजो विद्रवः पुनः  ।  
अचेतनैश् चेतनैश् च चेतनाचेतनैः कृतः  ॥ विस्स्द्_६।२४० ॥  
मायेन्द्र-जाल-सङ्ग्राम-क्रोधोद्भ्रान्तादि-चेष्टितैः  ।  
अपरागैश् च भूयिष्ठो डिमः ख्यातेतिवृत्तकः  ॥ विस्स्द्_६।२४१ ॥  
अङ्गी रौद्र-रसस् तत्र सर्वे ऽङ्गानि रसाः पुनः  ।  
चत्वारो ऽङ्का मता नेह विष्कम्भक-प्रवेशकौ  ॥ विस्स्द्_६।२४२ ॥  
नायका देव-गन्धर्व-यक्ष-रक्षो-महोरगाः  ।  
भूत-प्रेत-पिशाचाद्याः षोडशात्यन्तम् उद्धताः  ॥ विस्स्द्_६।२४३ ॥  
वृत्तयः कैशिकी-हीना निर्विमर्शाश् च सन्धयः  ।  
दीप्ताः स्युः षड्-रसाः शान्त-हास्य-शृङ्गार-वर्जिताः  ॥ विस्स्द्_६।२४४ ॥  
ईहामृगो मिश्र-वृत्तश् चतुरङ्गः प्रकीर्तितः  ।  
मुख-प्रतिमुखे सन्धी तत्र निर्वहणं तथा  ॥ विस्स्द्_६।२४५ ॥  
नर-दिव्यावनि-यमौ नायक-प्रतिनायकौ  ।  
ख्यातौ धीरोद्धताव् अन्यो गूढ-भावाद् अयुक्त-कृत्  ॥ विस्स्द्_६।२४६ ॥  
दिव्यस् त्रियम-निच्छन्तीम् अपहारादिनेच्छतः  ।  
शृङ्गाराभासम् अप्य् अस्य किञ्चित् किञ्चित् प्रदर्शयेत्  ॥ विस्स्द्_६।२४७ ॥  
पताका-नायका दिव्या मर्त्या वापि दशोद्धताः  ।  
युद्धम् आनीय संरम्भं परं व्याजान् निवर्तते  ॥ विस्स्द्_६।२४८ ॥  
महात्मानो वध-प्राप्ता अपि वध्याः स्युर् अत्र नो  ।  
एकाङ्को देव एवात्र नेतेत्य् आहुः परे पुनः  ॥ विस्स्द्_६।२४९ ॥  
दिव्य-स्त्री-हेतुकं युद्धं नायकाः षड् इतीतरे  ।  
उत्सृष्टिकाङ्क एकाङ्को नेतारः प्राकृता नराः  ॥ विस्स्द्_६।२५० ॥  
रसो ऽत्र करुणः स्थायी बहु-स्त्री-परिदेवितम्  ।  
प्रख्यातम् इतिवृत्तं च कविर् बुद्ध्या प्रपञ्चयेत्  ॥ विस्स्द्_६।२५१ ॥  
भाणवत् सन्धि-वृत्त्य्-अङ्गान्य् अस्मिन् जय-पराजयौ  ।  
युद्धं च वाचा कर्तव्यं निर्वेद-वचनं बहु  ॥ विस्स्द्_६।२५२ ॥  
वीथ्याम् एको भवेद् अङ्कः कश्चिद् एको ऽत्र कल्प्यते  ।  
आकाश-भाषितैर् उक्तैश् चित्रां प्रत्युक्तिम् आश्रितः  ॥ विस्स्द्_६।२५३ ॥  
सूचयेद् भूरि शृङ्गारं किञ्चिद् अन्यान् रसान् प्रति  ।  
मुख-निर्वहणे सन्धी अर्थ-प्रकृतयो ऽखिलाः  ॥ विस्स्द्_६।२५४ ॥  
अस्यास् त्रयोदशाङ्गानि निर्दिशन्ति मनीषिणः  ।  
उद्धात्यकावलगिते प्रपञ्च्चस् त्रिगतं छलम्  ॥ विस्स्द्_६।२५५ ॥  
वाक्-केल्य्-अधिबले गण्डम् अवस्यन्दित-नालिके  ।  
असत्-प्रलाप-व्याहार-मार्दवानि च तानि तु  ॥ विस्स्द्_६।२५६ ॥  
मिथो वाक्यम् असद्भूतं प्रपञ्चो हास्य-कृन् मतः  ।  
त्रिगतं स्याद् अनेकार्थ-योजनं श्रुति-साभ्यतः  ॥ विस्स्द्_६।२५७ ॥  
प्रियाभैर् अप्रियैर् वाक्यैर् विलोभ्य-च्छलनाच्छलम्  ।  
अन्ये त्वाहुश् छलं किञ्चित् कार्यम् उद्दिश्य कस्यचित्  ॥ विस्स्द्_६।२५८ ॥  
उदीर्यते यद् वचनं वञ्च्चनाहास्य-रोष-कृत्  ।  
वाक्-केलिर् हास्य-सम्बन्धो द्वित्रि-प्रत्युक्तितो भवेत्  ॥ विस्स्द्_६।२५९ ॥  
अन्योन्य-वाक्याधिक्योक्तिः स्पर्धयाधिबलं मतम्  ।  
गण्डं प्रस्तुत-सम्बन्धि भिन्नार्थं सत्वरं वचः  ॥ विस्स्द्_६।२६० ॥  
व्याख्यानं स्वरसोक्तस्यान्यथावस्यन्दितं भवेत्  ।  
प्रहेलिकैव हास्येन युक्ता भवति नालिका  ॥ विस्स्द्_६।२६१ ॥  
असत्-प्रलापो यद्-वाक्यम् असम्बद्धं तथोत्तरम्  ।  
अगृह्णतो ऽपि मूर्खस्य पुरो यच् च हितं वचः  ॥ विस्स्द्_६।२६२ ॥  
व्याहारो यत् परस्यार्थे हास्य-क्षोभ-करं वचः  ।  
दोषा गुणा गुणा दोषा यत्र स्युर् मृदवं हि तत्  ॥ विस्स्द्_६।२६३ ॥  
भाणवत् सन्धि-सन्ध्य्-अङ्ग-लास्याङ्काङ्कैर् विनिर्मितम्  ।  
भवेत् प्रहसनं वृत्तं निन्द्यानां कवि-कल्पितम्  ॥ विस्स्द्_६।२६४ ॥  
अत्र नारभटी नापि विष्कम्भक-प्रवेशकौ  ।  
अङ्गी हास्य-रसस् तत्र वीथ्य्-अङ्गानां स्थितिर् न वा  ॥ विस्स्द्_६।२६५ ॥  
तपस्वि-भगवद्-विप्र-प्रभृतिष्व् अत्र नायकः  ।  
एको यत्र भवेद् धृष्टो हास्यं तच् छुद्धम् उच्यते  ।  
आश्रित्य कञ्चन जनं सङ्कीर्णम् इति तद् विदुः  ॥ विस्स्द्_६।२६६ ॥  
वृत्तं बहूनां धृष्टानां सङ्कीर्णं केचिद् ऊचिरे  ।  
तत् पुनर् भवति द्व्य्-अङ्ग्कम् अथवैकाङ्क-निर्मितम्  ॥ विस्स्द्_६।२६७ ॥  
विकृतं तु विदुर् यत्र षण्ढ-कञ्चुकि-तापसाः  ।  
भुजङ्ग-चारण-भट-प्रभृतेर् वेष-वाग्-युताः  ॥ विस्स्द्_६।२६८ ॥  
नाटिका क्प्त-वृत्ता स्यात् स्त्री-प्राया चतुरङ्किका  ।  
प्रख्यातो धीर-ललितस् तत्र स्यान् नायको नृपः  ॥ विस्स्द्_६।२६९ ॥  
स्याद् अन्तःपुर-सम्बद्धा सङ्गीत-व्यापृताथवा  ।  
नवानुरागा कन्यात्र नायिका नृप-वंशजा  ॥ विस्स्द्_६।२७० ॥  
सम्प्रवर्तेत नेतास्यां देव्यास् त्रसेन शङ्कितः  ।  
देवी भवेत् पुनर् ज्येष्ठा प्रगल्भा नृप-वंशजा  ॥ विस्स्द्_६।२७१ ॥  
पदे पदे मानवती तद्-वशः सङ्गमो द्वयोः  ।  
वृत्तिः स्यात् कैशिकी स्वल्प-विमर्शाः सन्धयः पुनः  ॥ विस्स्द्_६।२७२ ॥  
सप्ताष्ट-नव-पञ्चाङ्कं दिव्ययानुष-संश्रयम्  ।  
त्रोटकं नाम तत् प्राहुः प्रत्यङ्कं संविदूषणम्  ॥ विस्स्द्_६।२७३ ॥  
प्राकृतैर् नवभिः पुम्भिर् दशभिर् वाप्य् अलङ्कृता  ।  
नोदात्त-वचना गोष्ठी कैशिकी-वृत्ति-शालिनी  ॥ विस्स्द्_६।२७४ ॥  
हीना गर्भ-विमर्शाभ्यां पञ्च-षड्-योषिद्-अन्विता  ।  
काम-शृङ्गार-संयुक्ता स्याद् एकाङ्क-विनिर्मिता  ॥ विस्स्द्_६।२७५ ॥  
सट्टकं प्राकृताशेष-पाठ्यं स्याद् अप्रवेशकम्  ।  
न च विष्कम्भको ऽप्य् अत्र प्रचुरश् चाद्भुतो रसः  ॥ विस्स्द्_६।२७६ ॥  
अङ्का जवनिकाख्याः स्युः स्याद् अन्यन् नाटिकासमम्  ।  
नाट्य-रासकम् एकाङ्कं बहु-ताल-लय-स्थिति  ॥ विस्स्द्_६।२७७ ॥  
उदात्त-नायकं तद्वत् पीठमर्दोपनायकम्  ।  
हास्यो ऽङ्ग्य् अत्र स-शृङ्गारो नारी वासक-सज्जिका  ॥ विस्स्द्_६।२७८ ॥  
मुख-निर्वहणे सन्धी लास्याङ्गानि दशापि च  ।  
केचित् प्रतिमुखं सन्धिम् इह नेच्छन्ति केवलम्  ॥ विस्स्द्_६।२७९ ॥  
प्रस्थाने नायको दासो हीनः स्याद् उपनायकः  ।  
दासी च नायिका वृत्तिः कैशिकी भारती तथा  ॥ विस्स्द्_६।२८० ॥  
सुरापान-समायोगाद् उद्दिष्टार्थस्य संहृतिः  ।  
अङ्कौ द्वौ लय-तालादिर् विलासो बहुलस् तथा  ॥ विस्स्द्_६।२८१ ॥  
उदात्त-नायकं दिव्य-वृत्तम् एकाङ्क-भूषितम्  ।  
शिल्पकाङ्गैर् युतं हास्य-शृङ्गार-करुणै रसैः  ॥ विस्स्द्_६।२८२ ॥  
उल्लाप्यं बहु-सङ्ग्रामम् अस्त्र-गीत-मनोहरम्  ।  
चतस्रो नायिकास् तत्र त्रयो ऽङ्का इति केचन  ॥ विस्स्द्_६।२८३ ॥  
काव्यम् आरभटी-हीनम् एकाङ्कं हास्य-सङ्कुलम्  ।  
खण्ड-मात्राद् विपदिकाभग्नतालैर् अलङ्कृतम्  ॥ विस्स्द्_६।२८४ ॥  
वर्ण-मात्राछड्डणिका-युतं शृङ्गार-भाषितम्  ।  
नेता स्त्री चाप्य् उदात्तात्र सन्धी आद्यौ तथान्तिमः  ॥ विस्स्द्_६।२८५ ॥  
गर्भावमर्श-रहितं प्रेङ्खणं हीन-नायकम्  ।  
असूत्रधारम् एकाङ्कम् अविष्कम्भ-प्रवेशकम्  ॥ विस्स्द्_६।२८६ ॥  
नियुद्ध-सम्फेट-युतं सर्व-वृत्ति-समाश्रितम्  ।  
नेपथ्ये गीयते नान्दी तथा तत्र प्ररोचना  ॥ विस्स्द्_६।२८७ ॥  
रासकं पञ्च-पात्रं स्यान् मुख-निर्वहणान्वितम्  ।  
भाषा-विभाषा-भूयिष्ठं भारती-कैशिकी-युतम्  ॥ विस्स्द्_६।२८८ ॥  
असूत्रधारम् एकाङ्कं स-वीथ्य्-अङ्गं कलान्वितम्  ।  
श्लिष्ट-नान्दी-युतं ख्यात-नायिकं मूर्ख-नायिकम्  ॥ विस्स्द्_६।२८९ ॥  
उदात्त-भाव-विन्यास-संश्रितं चोत्तरोत्तरम्  ।  
इह प्रतिमुखं सन्धिम् अपि केचित् प्रचक्षते  ॥ विस्स्द्_६।२९० ॥  
संलापिके ऽङ्काश् चत्वारस् त्रयो वा नायकः पुनः  ।  
पाषण्डः स्याद् रसस् तत्र शृङ्गार-करुणोत्तरः  ॥ विस्स्द्_६।२९१ ॥  
भवेयुः पुर-संरोध-च्छल-सङ्ग्राम-विद्रवाः  ।  
न तत्र वृत्तिर् भवति भारती न च कैशिकी  ॥ विस्स्द्_६।२९२ ॥  
प्रख्यात-वृत्तम् एकाङ्कं प्रख्यातोदात्त-नायकम्  ।  
प्रसिद्ध-नायिकं गर्भ-विमर्शाभ्यां विवर्जितम्  ॥ विस्स्द्_६।२९३ ॥  
भारती-वृत्ति-बहुलं श्रीति-शब्देन सङ्कुलम्  ।  
मतं श्री-गदितं नाम विद्वद्भिर् उपरूपकम्  ॥ विस्स्द्_६।२९४ ॥  
श्रीर् आसीना श्री-गदिते गायेत् किञ्चित् पठेद् अपि  ।  
एकाङ्को भारती-प्राय इति केचित् प्रचक्षते  ॥ विस्स्द्_६।२९५ ॥  
चत्वारः शिल्पके ऽङ्काः स्युश् चतस्रो वृत्तयस् तथा  ।  
अशान्त-हास्याश् च रसा नायको ब्राह्मणो मतः  ॥ विस्स्द्_६।२९६ ॥  
वर्णनात्र श्मशानादेर् हीनः स्याद् उपनायकः  ।  
सप्तविंशतिर् अङ्गानि भवन्त्य् एतस्य तानि तु  ॥ विस्स्द्_६।२९७ ॥  
आशंसा-तर्क-सन्देह-तापोद्वेग-प्रसक्तयः  ।  
प्रयत्न-ग्रथनोत्कण्ठावहित्था-प्रतिपत्तयः  ॥ विस्स्द्_६।२९८ ॥  
विलासालस्य-बाष्पाणि प्रहर्षाश्वास-मूढताः  ।  
साधनानुगमोच्छ्वास-विस्मय-प्राप्तयस् तथा  ॥ विस्स्द्_६।२९९ ॥  
लाभ-विस्मृति-सम्फेटा वैशारद्यं प्रबोधनम्  ।  
चमत्कृतिश् चेत्य् अमीषां स्पष्टत्वाल् लक्ष्म नोच्यते  ॥ विस्स्द्_६।३०० ॥  
शृङ्गार-बहुलैकाङ्का दश-लास्याङ्ग-संयुता  ।  
विदूषक-विटाभ्यां च पीठमर्देन भूषिता  ॥ विस्स्द्_६।३०१ ॥  
हीना गर्भ-विमर्शाभ्यां सन्धिभ्यां हीन-नायका  ।  
स्वल्पवत्ता सुनेपथ्या विख्याता सा विलासिका  ॥ विस्स्द्_६।३०२ ॥  
दुर्मल्ली चतुरङ्का स्यात् कैशिकी-भारती-युता  ।  
अगर्भा नागरनरा न्यून-नायक-भूषिता  ॥ विस्स्द्_६।३०३ ॥  
त्रिनालिः प्रथमो ऽङ्कास्यां विट-क्रीडा-मयो भवेत्  ।  
पञ्चनालिर् द्वितीयो ऽङ्को विदूषक-विलासवान्  ॥ विस्स्द्_६।३०४ ॥  
षण्णालिकस् तृतीयस् तु पीठमर्द-विलासवान्  ।  
चतुर्थो दशनालिः स्याद् अङ्कः क्रीडित-नागरः  ॥ विस्स्द्_६।३०५ ॥  
नाटिकैव प्रकरणी सार्थवाहादि-नायका  ।  
समान-वंशजा नेतुर् भवेद् यत्र च नायिका  ॥ विस्स्द्_६।३०६ ॥  
हल्लीश एक एवाङ्कः सप्ताष्टौ दश वा स्त्रियः  ।  
वाग्-उदात्तैक-पुरुषः कैशिकी-वृत्तिर् उज्ज्वला  ।  
मुखान्तिमौ तथा सन्धी बहुताललय-स्थितिः  ॥ विस्स्द्_६।३०७ ॥  
भाणिका श्लक्ष्ण-नेपथ्या मुख-निर्वहणान्विता  ।  
कैशिकी-भारती-वृत्ति-युक्तैकाङ्क-विनिर्मिता  ॥ विस्स्द्_६।३०८ ॥  
उदात्त-नायिका मन्द-नायकात्राङ्ग-सप्तकम्  ।  
उपन्यासो ऽथ विन्यासो विरोधः साध्वसं तथा  ॥ विस्स्द्_६।३०९ ॥  
समर्पणं निवृत्तिश् च संहार इति सप्तमः  ।  
उपन्यासः प्रसङ्गेन भवेत् कार्यस्य कीर्तनम्  ॥ विस्स्द्_६।३१० ॥  
निर्वेद-वाक्य-व्युत्पत्तिर् विन्यास इति स स्मृतः  ।  
भ्रान्ति-नाशो विबोधः स्यान् मिथ्याख्यानं तु साध्वसम्  ॥ विस्स्द्_६।३११ ॥  
सोपलम्भ-वचः कोप-पीडयेह समर्पणम्  ।  
निदर्शनस्योपन्यासो निवृत्तिर् इति कथ्यते  ॥ विस्स्द्_६।३१२ ॥  
संहार इति च प्राहुर् यत्-कार्यस्य समापनम्  ।  
श्रव्यं श्रोतव्य-मात्रं तत्-पद्य-गद्य-मयं द्विधा  ॥ विस्स्द्_६।३१३ ॥  
छन्दो-बद्ध-पदं पद्यं तेन मुक्तेन मुक्तकम्  ।  
द्वाभ्यां तु युग्मकं सान्दानितकं त्रिभिर् इष्यते  ॥ विस्स्द्_६।३१४ ॥  
कलापकं चतुर्भिश् च पञ्चभिः कुलकं मतम्  ।  
सर्ग-बन्धो महा-काव्यं तत्रैको नायकः सुरः  ॥ विस्स्द्_६।३१५ ॥  
सद्-वंशः क्षत्रिया वापि धीरोदात्त-गुणान्वितः  ।  
एक-वंश-भवा भूपाः कुलजा बहवो ऽपि वा  ॥ विस्स्द्_६।३१६ ॥  
शृङ्गार-वीर-शान्तानाम् एको ऽङ्गी रस इष्यते  ।  
अङ्गानि सर्वे ऽपि रसाः सर्वे नाटक-सन्धयः  ॥ विस्स्द्_६।३१७ ॥  
इतिहासोद्भवं वृत्तम् अन्यद् वा सज्जनाश्रयम्  ।  
चत्वारस् तस्य वर्गाः स्युस् तेष्व् एकं च फलं भवेत्  ॥ विस्स्द्_६।३१८ ॥  
आदौ नमस्क्रियाशीर् वा वस्तु-निर्देश एव वा  ।  
क्वचिन् निन्दा खलादीनां सतां च गुण-कीर्तनम्  ॥ विस्स्द्_६।३१९ ॥  
एक-वृत्त-मयैः पद्यैर् अवसाने ऽन्य-वृत्तकैः  ।  
नातिस्वल्पा नातिदीर्घाः सर्गा अष्टाधिका इह  ॥ विस्स्द्_६।३२० ॥  
नाना-वृत्त-मयः क्वापि सर्गः कश्चन दृश्यते  ।  
सर्गान्ते भावि-सर्गस्य कथायाः सूचनं भवेत्  ॥ विस्स्द्_६।३२१ ॥  
सन्ध्या-सूर्येन्दु-रजनी-प्रदोष-ध्वान्त-वासराः  ।  
प्रातर् मध्याह्न-मृगया-शैल-र्तु-वन-सागराः  ॥ विस्स्द्_६।३२२ ॥  
सम्भोग-विप्रलम्भौ च मुनि-स्वर्ग-पुराध्वराः  ।  
रण-प्रयाणोपयम-मन्त्र-पुत्रोदयादयः  ॥ विस्स्द्_६।३२३ ॥  
वर्णनीया यथा-योगं साङ्गोपाङ्गा अमी इह  ।  
कवेर् वृत्तस्य वा नाम्ना नायकस्येतरस्य वा  ॥ विस्स्द्_६।३२४ ॥  
नामास्य सर्गोपादेय-कथया सर्ग-नाम तु  ।  
अस्मिन्न् आर्षे पुनः सर्गा भवन्त्य् आख्यान-सञ्ज्ञकाः  ॥ विस्स्द्_६।३२५ ॥  
प्राकृतैर् निर्मिते तस्मिन् सर्गा आश्वास-सञ्ज्ञकाः  ।  
छन्दसा स्कन्धकेनैतत् क्वचिद् गलितकैर् अपि  ॥ विस्स्द्_६।३२६ ॥  
अपभ्रंश-निबद्धे ऽस्मिन् सर्गाः कुडवकाभिधाः  ।  
तथापभ्रंश-योग्यानि च्छन्दांसि विविधान्य् अपि  ॥ विस्स्द्_६।३२७ ॥  
भाषाविभाषानियमात् काव्यं सर्ग-समुज्झितम्  ।  
एकार्थ-प्रवणैः पद्यैः सन्धि-सामग्र्य-वर्जितम्  ॥ विस्स्द्_६।३२८ ॥  
खण्ड-काव्यं भवेत् काव्यस्यैक-देशानुसारि च  ।  
कोषः श्लोक-समूहस् तु स्याद् अन्योन्यानपेक्षकः  ॥ विस्स्द्_६।३२९ ॥  
व्रज्या-क्रमेण रचितः स एवातिमनोरमः  ।  
वृत्त-गन्धोज्झितं गद्यं मुक्तकं वृत्त-गन्धि च  ॥ विस्स्द्_६।३३० ॥  
भवेद् उत्कलिका-प्रायं चूर्णकं च चतुर्विधम्  ।  
आद्यं समास-रहितं वृत्त-भाग् अयुतं परम्  ॥ विस्स्द्_६।३३१ ॥  
अन्यद्-दीर्घ-समासाढ्यं तुर्यं चाल्प-समासकम्  ।  
कथायां सरसं वस्तु गद्यैर् एव विनिर्मितम्  ॥ विस्स्द्_६।३३२ ॥  
क्वचिद् अत्र भवेद् आर्या क्वचिद् वक्त्रापवक्त्रके  ।  
आदौ पद्यैर् नमस्कारः खलादेर् वृत्त-कीर्तनम्  ॥ विस्स्द्_६।३३३ ॥  
आख्यायिका कथावत् स्यात् कवेर् वंशानुकीर्तनम्  ।  
अस्याम् अन्य-कवीनां च वृत्तं पद्यं क्वचित् क्वचित्  ॥ विस्स्द्_६।३३४ ॥  
कथांशानां व्यवच्छेद आश्वास इति बध्यते  ।  
आर्या-वक्त्रापवक्त्राणां छन्दसा येन केनचित्  ॥ विस्स्द्_६।३३५ ॥  
अन्यापदेशेनाश्वास-मुखे भाव्य्-अर्थ-सूचनम्  ।  
गद्य-पद्य-मयं काव्यं चम्पूर् इत्य् अभिधीयते  ॥ विस्स्द्_६।३३६ ॥  
गद्य-पद्य-मयी राज-स्तुतिर् विरुदम् उच्यते  ।  
करम्भकं तु भाषाभिर् विविधाभिर् विनिर्मितम्  ॥ विस्स्द्_६।३३७ ॥  
  
इति साहित्य-दर्पणे  
दृश्य-श्रव्य-काव्य-निरूपणो नाम  
षष्ठः परिच्छेदः  

_______________________________________________________________  
  
(७)  
सप्तमः परिच्छेदः  
(दोष-निर्णयः)  
  
रसापकर्षका दोषास् ते पुनः पञ्चधा मताः  ।  
पदे तद्-अंशे वाक्ये ऽर्थे सम्भवन्ति रसे ऽपि यत्  ॥ विस्स्द्_७।१ ॥  
दुःश्रव त्रिविधाश्लीलानुचितार्थाप्रयुक्तताः  ।  
ग्राम्यो ऽप्रतीत-सन्दिग्ध-नेयार्थ-निहतार्थताः  ॥ विस्स्द्_७।२ ॥  
अवाचकत्वं क्लिष्टत्वं विरुद्धम् अतिकारिता  ।  
अविमृष्ट-विधेयांश-भावश् च पद-वाक्ययोः  ॥ विस्स्द्_७।३ ॥  
केचिद् दोषा भवन्त्य् एषु पदांशे ऽपि पदे ऽपरं  ।  
निरर्थकासमर्थत्वे च्युत-संस्कारता तथा  ॥ विस्स्द्_७।४ ॥  
वर्णानां प्रतिकूलत्वं लुप्ताहत-विसर्गताः  ।  
अधिक-न्यून-कथित-पदता हत-वृत्तताः  ॥ विस्स्द्_७।५ ॥  
पतत्-प्रकर्षता सन्धौ विश्लेषाश्लील-कष्टताः  ।  
अर्धान्तरैक-पदता समाप्त-पुनर्-आत्तता  ॥ विस्स्द्_७।६ ॥  
अभवन् मत-सम्बन्धाक्रमामत-परार्थताः  ।  
वाच्यस्यानभिधानं च भग्न-प्रक्रमता तथा  ॥ विस्स्द्_७।७ ॥  
त्यागः प्रसिद्धेर् अस्थाने न्यासः पद-समासयोः  ।  
सङ्कीर्णता गर्भितता दोषाः स्युर् वाक्य-मात्रगाः  ॥ विस्स्द्_७।८ ॥  
अपुष्ट-दुष्क्रम-ग्राम्य-व्याहताश्लील-कष्टताः  ।  
अनवीकृत-निर्हेतु-प्रकाशित-विरुद्धताः  ॥ विस्स्द्_७।९ ॥  
सन्दिग्ध-पुनरुक्तत्वे ख्याति-विद्या-विरुद्धते  ।  
साकाङ्क्षता-सहचर-भिन्नता-स्थान-युक्तता  ॥ विस्स्द्_७।१० ॥  
अविशेषे विशेषश् चानियमे नियमस् तथा  ।  
तयोर् विपर्ययो विध्य्-अनुवाद-युक्तते तथा  ॥ विस्स्द्_७।११ ॥  
निर्मुक्त-पुनरुक्तत्वं महा-दोषाः प्रकीर्तिताः  ।  
रसस्योक्तिः स्व-शब्देन स्थायि-सञ्चारिणोर् अपि  ॥ विस्स्द्_७।१२ ॥  
व्यक्तता कल्पिता कृच्छ्राद् अनुभाव-विभावयोः[*२]  ।  
अकाण्डे प्रथन-च्छेदौ तथा दीप्तिः पुनः पुनः  ॥ विस्स्द्_७।१३ ॥  
{[*२] थे ड़ोल्लोwइन्ग् लिने ड़्रोम् विस्स्द् इस् मिस्सिन्ग् हेरे: परिपन्थिर् असाङ्गस्य विभावादेः परिग्रहः}  
  
अङ्गिनो ऽननुसन्धानम् अनङ्गस्य च कीर्तनम्  ।  
अतिविस्तृतिर् अङ्गस्य प्रकृतीनां विपर्ययः  ॥ विस्स्द्_७।१४ ॥  
अर्थानौचित्यम् अन्ये च दोषा रस-गता मताः  ।  
एभ्यः पृथग्-अलङ्कार-दोषाणां नैव सम्भवः  ॥ विस्स्द्_७।१५ ॥  
वक्तरि क्रोध-संयुक्ते तथा वाच्ये समुद्धते  ।  
रौद्रादौ च रसे ऽत्यन्तं दुःश्रवत्वं गुणो भवेत्  ॥ विस्स्द्_७।१६ ॥  
सुरतारम्भ-गोष्ठ्यादाव् अश्लीलत्वं तथा पुनः  ।  
स्याताम् अदोषौ श्लेषादौ निहतार्थाप्रयुक्तते  ॥ विस्स्द्_७।१७ ॥  
गुणः स्याद् अप्रतीतत्वं ज्ञत्वं चेद् वक्तृ-वाच्ययोः  ।  
स्वयं वापि परामृशे  कथितं च पदं पुनः  ॥ विस्स्द्_७।१८ ॥  
विहितस्यानुवाद्यत्वे विषादे विस्मये क्रुधि  ।  
दैन्ये ऽथ लाटानुप्रासे ऽनुकम्पायां प्रसादने  ॥ विस्स्द्_७।१९ ॥  
अर्थान्तर-सङ्क्रमित-वाच्ये हर्षे ऽवधारणे  ।  
सन्दिग्धत्वं तथा व्याज-स्तुति-पर्यवसायि चेत्  ॥ विस्स्द्_७।२० ॥  
वैयाकरण-मुख्ये तु प्रतिपाद्ये ऽथ वक्तरि  ।  
कष्टत्वं दुःश्रवत्वं वा ग्राम्यत्वम् अधमोक्तिषु  ॥ विस्स्द्_७।२१ ॥  
निर्हेतुता तु ख्याते ऽर्थे दोषतां नैव गच्छति  ।  
कवीनां समये ख्याते गुणः ख्यात-विरुद्धता  ॥ विस्स्द्_७।२२ ॥  

मालिन्यं व्योम्नि पापे यशसि धवलता वर्ण्यते हास-कीर्त्योः रक्तौ च क्रोध-रागौ सरिद् उदधि-गतं पङ्कजेन्दीवरादि  ।  
तोयाधारे ऽखिले ऽपि प्रसरति च मरालादिकः पक्षि-सङ्घो ज्योत्स्ना प्रेया चकोरैर् जलधर-समये मानसं यान्ति हंसाः  ॥ विस्स्द्_७।२३ ॥  
  
पादाघाताद् अशोका विकसति बकुलो योषिताम् आस्यम् अद्यैर् यूनाम् अङ्गेषु हाराः स्फुटति च हृदयं विप्रयोगस्य तापैः  ।  
मौर्वी-रोलम्ब-माला धनुर् अथ विशिखाः कौसुमाः पुष्प-केतोर् भिन्नं स्याद् अस्य वाणैर् युवजन-हृदयं स्त्री-कटाक्षेण तद्वत्  ॥ विस्स्द्_७।२४ ॥  
  
अह्न्य्-अम्भोजं निशायां विकसति कुमुदं चन्द्रिका शुक्ल-पक्षे मेघ-ध्वानेषु नृत्यं भवति च शिखिनां नाप्य् अशोके फलं स्यात्  ।  
न स्याज् जाती वसन्ते न च कुसुम-फले गन्ध-सार-द्रुमाणाम् इत्य् आद्य् उन्नेयम् अन्यत् कवि-समय-गतं सत्-कवीनां प्रबन्धे  ॥ विस्स्द्_७।२५ ॥  
  
धनुर् ज्यादिषु शब्देषु शब्दास् तु धनुर्-आदयः  ।  
आरूढत्वादि-बोधाय  प्रयोक्तव्याः स्थिता इमे  ॥ विस्स्द्_७।२६ ॥  
उक्ताव् आनन्द-मग्नादेः स्यान् न्यून-पदता गुणः  ।  
क्वचिन् न दोषो न गुणो गुणः क्वाप्य् अधिकं पदम्  ॥ विस्स्द्_७।२७ ॥  
समाप्त-पुनर्-आत्तत्वं न दोषो न गुणः क्वचित्  ।  
गर्भितत्वं गुणः क्वापि पतत्-प्रकर्षता तथा  ॥ विस्स्द्_७।२८ ॥  
क्वचिद् उक्तौ स्व-शब्देन न दोषो व्यभिचारिणः  ।  
अनुभाव-विभावाभ्यां रचनं यत्र नोचितम्  ॥ विस्स्द्_७।२९ ॥  
सञ्चार्यादेर् विरुद्धस्य बाध्यत्वेन वचो गुणः  ।  
विरोधिनो ऽपि स्मरणे साम्येन वचने तथा  ॥ विस्स्द्_७।३० ॥  
भवेद् विरोधो नान्योन्यम् अङ्गिन्य् अङ्गत्वम् आप्तयोः  ।  
अनुकारे च सर्वेषां दोषाणां नैव दोषता  ॥ विस्स्द्_७।३१ ॥  
अन्येषाम् अपि दोषाणाम् इत्य् औचित्यान् मनीषिभिः  ।  
अदोषता च गुणता ज्ञेया चानुभयात्मता  ॥ विस्स्द्_७।३२ ॥  
  
इति साहित्य-दर्पणे दोष-प्रकाशः  
सप्तमः परिच्छेदः  

_______________________________________________________________  
  
(८)  
अष्टमः परिच्छेदः  
गुण-निर्णयः  
  
रसस्याङ्गित्वम् आप्तस्य धर्माः शौर्यादयो यथा  ।  
गुणाः माधुर्यम् ओजो ऽथ प्रसाद इति ते त्रिधा  ॥ विस्स्द्_८।१ ॥  
चित्त-द्रवीभाव-मयो ह्लादो माधुर्यम् उच्यते  ।  
सम्भोगे करुणे विप्रलम्भे शान्ते ऽधिकं क्रमात्  ॥ विस्स्द्_८।२ ॥  
मूर्ध्नि वर्गास्त्य् अवर्णेन युक्ताष् ट-ठ-द-ढान् विना  ।  
रणौ लघू च तद्-व्यक्तौ वर्णाः कारणतां गताः  ॥ विस्स्द्_८।३ ॥  
अवृत्तिर् अल्प-वृत्तिर् वा मधुरा रचना तथा  ।  
ओजश् चित्तस्य विस्तार-रूपं दीप्तत्वम् उच्यते  ॥ विस्स्द्_८।४ ॥  
वीर-बीभत्स-रौद्रेषु क्रमेणाधिक्यम् अस्य तु  ।  
वर्गस्याद्य-तृतीयाभ्यां युक्तौ वर्णौ तद्-अन्तिमौ  ॥ विस्स्द्_८।५ ॥  
उपर्य् अधो द्वयोर् वा सरेफौ ट-ठ-ड-ढैः सह  ।  
श-कारश् च ष-कारश् च तस्य व्यञ्जकतां गताः  ॥ विस्स्द्_८।६ ॥  
तथा समास-बहुला घटनौद्धत्य-शालिनी  ।  
श्लेषः समाधिर् औदार्यं प्रसाद इति ये पुनः  ॥ विस्स्द्_८।७ ॥  
गुणाश् चिरन्तनैर् उक्ता ओजस्य् अन्तर्भवन्ति ते  ।  
ग्राम्य-दुःश्रवता-त्यागात् कान्तिश् च सुकुमारता  ॥ विस्स्द्_८।८ ॥  
क्वचिद् दोषस् तु समता मार्गाभेद-स्वरूपिणी  ।  
अन्यथोक्त-गुणेष्व् अस्या अन्तःपातो यथायथम्  ॥ विस्स्द्_८।९ ॥  
ओजः प्रसादो माधुर्यं सौकुमार्यम् उदारता  ।  
तद्-अभावस्य दोषत्वात् स्वीकृता अनुगा गुणाः  ॥ विस्स्द्_८।१० ॥  
अर्थ-व्यक्तिः स्वभावोक्त्य्-अलङ्कारेण तथा पुनः  ।  
रस-ध्वनि-गुणीभूत-व्यङ्ग्यानां कान्ति-नामकः  ॥ विस्स्द्_८।११ ॥  
श्लेषो विचित्रता-मात्रम् अदोषः समता-परम्  ।  
न गुणत्वं समाधेश् च तेन नार्थ-गुणाः पृथक्  ॥ विस्स्द्_८।१२ ॥  
  
इति साहित्य-दर्पणे गुण-विवेचनो नाम  
अष्टमः परिच्छेदः  

-ओ)०(ओ-  
  
(९)  
नवमः परिच्छेदः  
रीति-निर्णयः  
  
पद-सङ्घटना रीतिर् अङ्ग-संस्था-विशेषवत्  ।  
उपकर्त्री रसादीनां सा पुनः स्याच् चतुर्विधा  ॥ विस्स्द्_९।१ ॥  
वैदर्भी चाथ गौडी च पाञ्चाली लाटिका तथा  ।  
माधुर्य-व्यञ्जकैर् वर्णै रचना ललितात्मिका  ॥ विस्स्द्_९।२ ॥  
अवृत्तिर् अल्प-वृत्तिर् वा वैदर्भी रीतिर् इष्यते  ।  
ओजः प्रकाशकैर् वर्णैर् बन्ध आडम्बरः पुनः  ॥ विस्स्द्_९।३ ॥  
समास-बहुला गौडी वर्णैः शेषैः पुनर् द्वयोः  ।  
समस्त-पञ्चष-पदो बन्धः पाञ्चालिका मता  ॥ विस्स्द्_९।४ ॥  
लाटी तु रीतिर् वैदर्भी-पाञ्चाल्योर् अन्तरे स्थिता  ।  
क्वचित् तु वक्त्राद्यौचित्याद् अन्यथा रचनादयः  ॥ विस्स्द्_९।५ ॥  
  
इति साहित्य-दर्पणे रीति-विवेचनो नाम  
नवमः परिच्छेदः  

_______________________________________________________________  
  
(१०)  
दशम-परिच्छेदः  
अलङ्कार-तत्त्वम्  
  
शब्दार्थयोर् अस्थिरा ये धर्माः शोभातिशायिनः  ।  
रसादीन् उपकुर्वन्तो ऽलङ्कारास् ते ऽङ्गदादिवत्  ॥ विस्स्द्_१०।१ ॥  
  
[शब्दालङ्काराः]  
  
आपाततो यद् अर्थस्य पौनरुक्त्येन भाषणम्  ।  
पुनर् उक्तवद् आभासः स भिन्नाकार-शब्दगः  ॥ विस्स्द्_१०।२ ॥  
अनुप्रासः शब्द-साम्यं वैषम्ये ऽपि स्वरस्य यत्  ।  
छेको व्यञ्जन-सङ्घस्य सकृत् साम्यम् अनेकधा  ॥ विस्स्द्_१०।३ ॥  
अनेकस्यैकधा साम्यम् असकृद् वाप्य् अनेकधा  ।  
एकस्य सकृद् अप्य् एष वृत्त्य्-अनुप्रास इष्यते  ॥ विस्स्द्_१०।४ ॥  
उच्चार्यत्वाद् यद् एकत्र स्थाने तालूरदादिके  ।  
सादृश्यं व्यञ्जनस्यैतच् छ्रुत्य्-अनुप्रास इष्यते  ॥ विस्स्द्_१०।५ ॥  
व्यञ्जनं चेद् यथावस्थं सहायेन स्वरेण तु  ।  
आवर्त्यते ऽन्त्य-योज्यत्वाद् अन्त्यानुप्रास एव तत्  ॥ विस्स्द्_१०।६ ॥  
शब्दार्थयोः पौनरुक्त्यं भवेत् तात्पर्य-मात्रतः  ।  
लाटानुप्रास इत्य् उक्तो ऽनुप्रासः पञ्चधा मतः  ॥ विस्स्द्_१०।७ ॥  
सत्य् अर्थे पृथग्-अर्थायाः स्वर-व्यञ्जन-सन्ततेः  ।  
क्रमेण तेनैवावृत्तिर् यमकं विनिगद्यते  ॥ विस्स्द्_१०।८ ॥  
अन्यस्यान्यार्थकं वाक्यम् अन्यथा योजयेद् यदि  ।  
अन्यः श्लेषेण काक्वा वा सा वक्रोक्तिस् ततो द्विधा  ॥ विस्स्द्_१०।९ ॥  
शब्दैर् एक-विधैर् एव भाषासु विविधास्व् अपि  ।  
वाक्यं यत्र भवेत् सो ऽयं भाषा-सम इतीष्यते  ॥ विस्स्द्_१०।१० ॥  
श्लिष्टैः पदैर् अनेकार्थाभिधाने श्लेष उच्यते  ।  
वर्ण-प्रत्यय-लिङ्गानां प्रकृत्योः पदयोर् अपि  ॥ विस्स्द्_१०।११ ॥  
श्लेषाद् विभक्ति-वचन-भाषाणाम् अष्टधा च सः  ।  
पुनस् त्रिधा सभङ्गो ऽभङ्गस् तद् उभयात्मकः  ॥ विस्स्द्_१०।१२ ॥  
पद्याद्याकार-हेतुत्वे वर्णनां चित्रम् उच्यते  ।  
रसस्य परिपन्थित्वान् नालङ्कारऊ प्रहेलिका  ॥ विस्स्द्_१०।१३ ॥  
उक्ति-वैचित्र्य-मात्रं सा च्युत-दत्ताक्षरादिका  ।  
साम्यं वाच्यम् अवैधर्म्ये वाक्यैक्ये उपमा द्वयोः  ॥ विस्स्द्_१०।१४ ॥  
सा पूर्णा यदि सामान्य-धर्म औपम्य-वाचि च  ।  
उपमानं चोपमेयं भवेद् वाच्यम् इयं पुनः  ॥ विस्स्द्_१०।१५ ॥  
श्रौती यथेवावा-शब्दा इवार्थो वा वतिर् यदि  ।  
आर्थी तुल्य-समानाद्यास् तुल्यार्थो यत्र वा वतिः  ॥ विस्स्द्_१०।१६ ॥  
द्वे तद्-धिते समासे ऽपि वाक्ये पूर्णा षड् एव तत्  ।  
लुप्ता सामान्य-धर्मादेर् एकस्य यदि वा द्वयोः  ॥ विस्स्द्_१०।१७ ॥  
त्रयाणां वानुपादाने श्रौत्य् आर्थी सापि पूर्ववत्  ।  
पूर्णावद् धर्म-लोपे सा विना श्रौतीं तु तद्-धिते  ॥ विस्स्द्_१०।१८ ॥  
आधार-कर्म-विहिते द्विविधे च क्यचि क्यङि  ।  
कर्म-कर्त्रोर् णमुलि चस्याद् एवं पञ्चधा पुनः  ॥ विस्स्द्_१०।१९ ॥  
उपमानानुपादाने द्विधा वाक्य-समासयोः  ।  
औपम्य-वाचिनो लोपे समासे क्विपि च द्विधा  ॥ विस्स्द्_१०।२० ॥  
द्विधा समासे वाक्ये च लोपे धर्मोपमानयोः  ।  
क्विप्-समास-गता द्वेधा धर्मेवादिवि-लोपने  ॥ विस्स्द्_१०।२१ ॥  
उपमेयस्य लोपे तु स्याद् एक प्रत्यये क्यचि  ।  
धर्मोपमेय-लोपे ऽन्या त्रिलोपे च समास-गा  ॥ विस्स्द्_१०।२२ ॥  
तेनोपमाया भेदाः स्युः सप्तविंशति-सङ्ख्यकाः  ।  
एक-रूपः क्वचित् क्वापि भिन्नः साधारणो गुणः  ॥ विस्स्द्_१०।२३ ॥  
भिन्ने बिम्बानुबिम्बत्वं शब्द-मात्रेण वा भिदा  ।  
एक-देश-विवर्तिन्य् उपमा वाच्यत्व-गम्यते  ॥ विस्स्द्_१०।२४ ॥  
भवेतां यत्र साम्यस्य कथिता रसनोपमा  ।  
यथोर्ध्वम् उपमेयस्य यदि स्याद् उपमानता  ॥ विस्स्द्_१०।२५ ॥  
मालोपमा यद् एकस्योपमानं बहु दृश्यते  ।  
उपमानोपमेयत्वम् एकस्यैव त्व् अनन्वयः  ॥ विस्स्द्_१०।२६ ॥  
पर्यायेण द्वयोर् एतद् उपमेयोपमा मता  ।  
सदृशानुभवाद् वस्तु-स्मृतिः स्मरणम् उच्यते  ॥ विस्स्द्_१०।२७ ॥  
रूपकं रूपितारोपाद् विषये निरपह्नवे  ।  
तत् परम्परितं साङ्गं निरङ्गम् इति च त्रिधा  ॥ विस्स्द्_१०।२८ ॥  
यत्र कस्यचिद् आरोपः परारोपण-कारणम्  ।  
तत् परम्परितं प्राहुः श्लिष्टाश्लिष्ट-निबन्धनम्  ॥ विस्स्द्_१०।२९ ॥  
प्रत्येकं केवलं माला-रूपकं चेति चतुर्विधम्  ।  
अङ्गिनो यदि साङ्गस्य रूपणं साङ्गम् एव तत्  ॥ विस्स्द्_१०।३० ॥  
समस्त-वस्तु-विषयम् एक-देश-विवर्ति च  ।  
आरोप्याणाम् अशेषाणां शाब्दत्वे प्रथमं मतम्  ॥ विस्स्द्_१०।३१ ॥  
यत्र कस्यचिद् आर्थत्वम् एक-देश-विवर्ति तत्  ।  
निरङ्गं केवलस्यैव रूपणं तद् अपि द्विधा  ॥ विस्स्द्_१०।३२ ॥  
माला-केवल-रूपत्वात् तेनाष्टौ रूपक-भेदाः  ।  
दृश्यन्ते क्वचिद् आरोप्याः श्लिष्टाः सङ्गे ऽपि रूपके  ॥ विस्स्द्_१०।३३ ॥  
अधिकारूढ-वैशिष्ट्यं रूपकं यत् तद् एव तत्  ।  
विषयार्थतयारोप्ये प्रकृतार्थोपयोगिनि  ॥ विस्स्द्_१०।३४ ॥  
परिणामो भवेत् तुल्या तुल्याधिकरणो द्विधा  ।  
सन्देहः प्रकृते ऽन्यस्य संशयः प्रतिभोत्थितः  ॥ विस्स्द्_१०।३५ ॥  
शुद्धो निश्चय-गर्भासौ निश्चयान्त इति त्रिधा  ।  
साम्याद् अतस्मिंस् तद्-बुद्धिर् भ्रान्तिमान् प्रतिभोत्थिता  ॥ विस्स्द्_१०।३६ ॥  
क्वचिद् भेदाद् गृहीतृणां विषयाणां तथा क्वचित्  ।  
एकस्यानेकधोल्लेखो यः स उल्लेख उच्यते  ॥ विस्स्द्_१०।३७ ॥  
प्रकृतं प्रतिषिध्यान्यस्थापनं स्याद् अपह्नुतिः  ।  
गोपनीयं कम् अप्य् अर्थं द्योतयित्वा कथञ्चन  ॥ विस्स्द्_१०।३८ ॥  
यदि श्लेषेणान्यथा वान्यथयेत् साप्य् अपह्नुतिः  ।  
अन्यन् निषिध्य प्रकृत-स्थापनं निश्चयः पुनः  ॥ विस्स्द्_१०।३९ ॥  
भवेत् सम्भावनोत्प्रेक्षा प्रकृतस्य परात्मना  ।  
वाच्या प्रतीयमाना सा प्रथमं द्विविधा मता  ॥ विस्स्द्_१०।४० ॥  
वाच्ये वादेः प्रयोगे स्याद् अप्रयोगे परा पुनः  ।  
जातिर् गुणः क्रिया द्रव्यं यद् उत्प्रेक्ष्यं द्वयोर् अपि  ॥ विस्स्द्_१०।४१ ॥  
तद् अष्टधापि प्रत्येकं भावाभावाभिमानतः  ।  
गुण-क्रिया-स्वरूपत्वान् निमित्तस्य पुनश् च ताः  ॥ विस्स्द्_१०।४२ ॥  
द्वात्रिंशद्-विधतां यान्ति तत्र वाच्याभिधाः पुनः  ।  
विना द्रव्यं त्रिधा सर्वाः स्वरूप-फल-हेतुगाः  ॥ विस्स्द्_१०।४३ ॥  
उक्त्य्-अनुक्त्योर् निमित्तस्य द्विधा तत्र स्वरूपगाः  ।  
प्रतीयमाना भेदाश् च प्रत्येकं फल-हेतुगाः  ॥ विस्स्द्_१०।४४ ॥  
उक्त्य्-अनुक्त्योः प्रस्तुतस्य प्रत्येकं ता अपि द्विधा  ।  
अलङ्कारान्तरोत्था सा वैचित्र्यम् अधिकं भजेत्  ॥ विस्स्द्_१०।४५ ॥  
सिद्धत्वे ऽध्यवसायस्यातिशयोक्तिर् निगद्यते  ।  
भेदे ऽप्य् अभेदः सम्बन्धे ऽसम्बन्धस् तद्-विपर्ययौ  ॥ विस्स्द्_१०।४६ ॥  
पौर्वापर्यात्मकं कार्य-हेत्वोः सा पञ्चधा मतः  ।  
पदार्थानां प्रस्तुतानाम् अन्येषां वा यदा भवेत्  ॥ विस्स्द्_१०।४७ ॥  
एक-धर्माभिसम्बन्धः स्यात् तदा तुल्ययोगिता  ।  
अप्रस्तुत-प्रस्तुतयोर् दीपकं तु निगद्यते  ॥ विस्स्द्_१०।४८ ॥  
अथ कारकम् एकं स्याद् अनेकासु क्रियासु चेत्  ।  
प्रतिवस्तूपमा सा स्याद् वाक्ययोर् गम्य-साम्ययोः  ॥ विस्स्द्_१०।४९ ॥  
एको ऽपि धर्मः सामान्यो यत्र निर्दिश्यते पृथक्  ।  
दृष्टान्तस् तु सधर्मस्यापि वस्तुनः प्रतिबिम्बनः  ॥ विस्स्द्_१०।५० ॥  
सम्भवन् वस्तुसम्बन्धो ऽसम्भवन् वापि कुत्रचित्  ।  
यत्र बिम्बानुबिम्बत्वं बोधयेत्स् सा निदर्शना  ॥ विस्स्द्_१०।५१ ॥  
आधिक्यम् उपमेयस्योपमानान् न्यूनताथवा  ।  
व्यतिरेक एक उक्ते ऽनुक्ते हेतौ पुनस् त्रिधा  ॥ विस्स्द्_१०।५२ ॥  
चतुर्विधो ऽपि साम्यस्य बोधनाच् छब्दतो ऽर्थतः  ।  
आक्षेपाच् च द्वादशधा श्लेषे ऽपीति त्रिरष्टधा  ॥ विस्स्द्_१०।५३ ॥  
प्रत्येकं स्यान् मिलिताष्ट-चत्वारिंशद्-विधः पुनः  ।  
सहार्थस्य बलाद् एकं यत्र स्याद् वाचकं द्वयोः  ॥ विस्स्द्_१०।५४ ॥  
सा सहोक्तिर् मूल-भूतातिशयोक्तिर् यदा भवेत्  ।  
विनोक्तिर् यद् विनान्येन नासाध्व् अन्यद् असाधु वा  ॥ विस्स्द्_१०।५५ ॥  
समासोक्तिः समैर् यत्र कार्य-लिङ्ग-विशेषणैः  ।  
व्यवहार-समारोपः प्रकृतेनास्य वस्तुनः  ॥ विस्स्द्_१०।५६ ॥  
उक्तैर् विशेषणैः साभिप्रायैः परिकरो मतः  ।  
शब्दैः स्वभावाद् एकार्थे श्लेषो ऽनेकार्थ-वाचनम्  ॥ विस्स्द्_१०।५७ ॥  
क्वचिद् विशेषः सामान्यात् सामान्यं वा विशेषतः  ।  
कार्यान् निमित्तं कार्यं च हेतोर् अथ समात् समम्  ॥ विस्स्द्_१०।५८ ॥  
अप्रस्तुतात् प्रस्तुतं चेद् गम्यते पञ्चधा ततः  ।  
अप्रस्तुत-प्रशंसा स्याद् उक्ता व्याज-स्तुतिः पुनः  ॥ विस्स्द्_१०।५९ ॥  
निन्दा-स्तुतिभ्यां वाच्याभ्यां गम्यत्वे स्तुति-निन्दयोः  ।  
पर्यायोक्तं यदा भङ्ग्या गम्यम् एवाभिधीयते  ॥ विस्स्द्_१०।६० ॥  
सामान्यं वा विशेषेण विशेषस् तेन वा यदि  ।  
कार्यं च कारणेनेदं कार्येण च समर्थ्यते  ॥ विस्स्द्_१०।६१ ॥  
साधर्म्येनेतरेणार्थान्तर-न्यासो ऽष्टधा ततः  ।  
हेतोर् वाक्य-पदार्थत्वे काव्य-लिङ्गो निगद्यते  ॥ विस्स्द्_१०।६२ ॥  
अनुमानं तु विच्छित्या ज्ञानं साध्यस्य साधनात्  ।  
अभेदेनाभिधा-हेतुर् हेतोर् हेतुमता सह  ॥ विस्स्द्_१०।६३ ॥  
अनुकूलं प्रातिकूल्यम् अनुकूल-विधायि चेत्  ।  
वस्तुनो वक्तुम् इष्टस्य विशेष-प्रतिपत्तये  ॥ विस्स्द्_१०।६४ ॥  
निषेधाभास आक्षेपो वक्ष्यमाणोक्तगो द्विधा  ।  
अनिष्टस्य तथार्थस्य विध्याभासः परो मतः  ॥ विस्स्द्_१०।६५ ॥  
विभावना विना हेतुं कार्योत्पत्तिर् यद् उच्यते  ।  
उक्तानुक्त-निमित्तत्वाद् द्विधा सा परिकीर्तिता  ॥ विस्स्द्_१०।६६ ॥  
सति हेतौ फलाभावे विशेषोक्तिस् तथा द्विधा  ।  
जातिश् चतुर्भिर् जाताद्यैर् गुणो गुणादिभिस् त्रिभिः  ॥ विस्स्द्_१०।६७ ॥  
क्रिया च क्रियाद्रव्याभ्यां द्रव्यं द्रव्येण वा मिथः  ।  
विरुद्धम् इव भासेत विरोधो ऽसौ दशाकृतिः  ॥ विस्स्द्_१०।६८ ॥  
कार्य-कारणयोर् भिन्न-देशतायाम् असङ्गतिः  ।  
गुणौ क्रिये वा यत् स्यातां विरुद्धे हेतु-कार्ययोः  ॥ विस्स्द्_१०।६९ ॥  
यद् वारब्धस्य वैफल्यम् अनर्थस्य च सम्भवः  ।  
विरूपयोः सङ्घटना या च तद् विषमं मतम्  ॥ विस्स्द्_१०।७० ॥  
समं स्याद् आनुरूप्येण श्लाघा योग्यस्य वस्तुनः  ।  
विचित्रं यद् विरुद्धस्य कृतिर् इष्ट-फलाप्तये  ॥ विस्स्द्_१०।७१ ॥  
आश्रयाश्रयिनोर् एकस्याधिक्ये ऽधिकम् उच्यते  ।  
अन्योन्यम् उभयोर् एक-क्रियायाः कारणं मिथः  ॥ विस्स्द्_१०।७२ ॥  
यद् आधेयम् अनाधारम् एकं चानेक-गोचरम्  ।  
किञ्चित् प्रकुर्वतः कार्यम् अशक्यस्येतरस्य वा  ॥ विस्स्द्_१०।७३ ॥  
कार्यस्य करणं दैवाद् विशेषस् त्रिविधस् ततः  ।  
व्याघातः स तु केनापि वस्तु येन यथाकृतम्  ॥ विस्स्द्_१०।७४ ॥  
तेनैव चेद् उपायेन कुरुते ऽन्यस् तद् अन्यथा  ।  
सौकार्येण च कार्यस्य विरुद्धं क्रियते यदि  ॥ विस्स्द्_१०।७५ ॥  
परं परं प्रति यदि पूर्व-पूर्वस्य हेतुता  ।  
तदा कारण-माल स्यात् तन् माला-दीपकं पुनः  ॥ विस्स्द्_१०।७६ ॥  
धर्मिणाम् एकधर्मेण सम्बद्धो यद्य् अथोत्तरम्  ।  
पूर्वं पूर्वं प्रति विशेषणत्वेन परं परम्  ॥ विस्स्द्_१०।७७ ॥  
स्थाप्यते ऽपोहते वा चेत् स्यात् तदैकावली द्विधा  ।  
उत्तरोत्तरम् उत्कर्षो वस्तुनः सार उच्यते  ॥ विस्स्द्_१०।७८ ॥  
यथासाङ्ख्यम् अनुद्देश उद्दिष्टानां क्रमेण यत्  ।  
क्वचिद् एकम् अनेकस्मिन् एकं चैकशः क्रमात्  ॥ विस्स्द्_१०।७९ ॥  
भवति क्रियते वा चेत् तदा पर्याय इष्यते  ।  
परिवृत्तिर् विनिमयः सम-न्यूनाधिकैर् भवेत्  ॥ विस्स्द्_१०।८० ॥  
प्रश्नाद् अप्रश्नतो वापि कथिताद् वस्तुनो भवेत्  ।  
तादृग् अन्य-व्यापोहश् चेच् छाब्द आर्थो ऽथवा तदा  ॥ विस्स्द्_१०।८१ ॥  
परिसङ्ख्योत्तरं प्रश्नस्योत्तराद् उन्नयो यदि  ।  
यच् चासकृद् असम्भाव्यं सत्य् अपि प्रश्न उत्तरम्  ॥ विस्स्द्_१०।८२ ॥  
दण्डापूपिकयान्यार्थागमो ऽर्थापत्तिर् इष्यते  ।  
विकल्पस् तुल्य-बलयोर् विरोधश् चान्तरायतः  ॥ विस्स्द्_१०।८३ ॥  
समुच्चयो ऽयम् एकस्मिन् सति कार्यस्य साधके  ।  
खलेकपोतिका-न्यायात् तत्-करस् तत्-परो ऽपि चेत्  ॥ विस्स्द्_१०।८४ ॥  
गुणौ क्रिये वा युगपत् स्यातां यद् वा गुण-क्रिये  ।  
समाधिः सुकरे कार्ये दैवाद् वस्त्व् अन्तरागमात्  ॥ विस्स्द्_१०।८५ ॥  
प्रत्यनीकम् अशक्तेन प्रतीकारे रिपोर् यदि  ।  
तदीयस्य तिरस्कारस् तस्योत्कर्षस्य साधकः  ॥ विस्स्द्_१०।८६ ॥  
प्रसिद्धस्योपमानस्योपमेयत्व-प्रकल्पनम्  ।  
निष्फलत्वाभिधानं वा प्रतीपम् इति कथ्यते  ॥ विस्स्द्_१०।८७ ॥  
उक्त्वा चात्यन्तम् उत्कर्षम् अत्युत्कृष्टस्य वस्तुनः  ।  
कल्पिते ऽप्य् उपमानत्वे प्रतीपं केचिद् ऊचिरे  ॥ विस्स्द्_१०।८८ ॥  
मीलितं वस्तुनो गुप्तिः केनचित् तुल्य-लक्ष्मणा  ।  
सामान्यं प्रकृतस्यान्य-तादात्म्यं सदृशैर् गुणैः  ॥ विस्स्द्_१०।८९ ॥  
तद्गुणः स्व-गुण-त्यागाद् अत्युत्कृष्ट-गुण-ग्रहः  ।  
तद्-रूपानहारस् तु हेतौ सत्य् अप्य् अतद्गुणः  ॥ विस्स्द्_१०।९० ॥  
संलक्षितस् तु सूक्ष्मो ऽर्थ आकारेणेङ्गितेन वा  ।  
कयापि सूच्यते भङ्ग्या यत्र सूक्ष्मं तद् उच्यते  ॥ विस्स्द्_१०।९१ ॥  
व्याजोक्तिर् गोपनं व्याजाद् उद्भिन्नस्य तु वस्तुनः  ।  
स्वभावोक्तिर् दुरूहार्थः स्वक्रिया-रूप-वर्णनम्  ॥ विस्स्द्_१०।९२ ॥  
अद्भुतस्य पदार्थस्य भूतस्यार्थे भविष्यतः  ।  
यत् प्रत्यक्षायमानत्वं तद् भाविकम् उदाहृतम्  ॥ विस्स्द्_१०।९३ ॥  
लोकातिशयसम्पत्तिर् वस्तुनोदात्तम् उच्यते  ।  
यद् वापि प्रस्तुतस्याङ्गं महतां चरितं भवेत्  ॥ विस्स्द्_१०।९४ ॥  
रस-भावौ तद्-आभासौ भावस्य प्रशमस् तथा  ।  
गुणी-भूतत्वम् आयान्ति यदालङ्कृतयस् तदा  ॥ विस्स्द्_१०।९५ ॥  
रसवत् प्रेय ऊर्जस्वि समाहितम् इति क्रमात्  ।  
भावस्य चोदये सन्धौ मिश्रत्वे च तद्-आख्यकाः  ॥ विस्स्द्_१०।९६ ॥  
यद्य् एत एवालङ्काराः परस्पर-विमिश्रिताः  ।  
तदा पृथग्-अलङ्कारौ संसृष्टिः सङ्करस् तथा  ॥ विस्स्द्_१०।९७ ॥  
अङ्गाङ्गित्वे ऽलङ्कृतीनां तद्वद् एकाश्रयस्थितौ  ।  
सन्दिग्धत्वे च भवति सङ्करस् त्रिविधः पुनः  ॥ विस्स्द्_१०।९८ ॥  
  
श्री-चन्द्र-शेखर-महा-कवि-चन्द्र-सूनु-श्री-विश्वनाथ-कविराज-कृतं प्रबन्धम्  ।  
साहित्य-दर्पणम् अमुं सुधियो विलोक्य साहित्य-तत्त्वम् अखिलं सुखम् एव वित्त  ॥ विस्स्द्_१०।९९ ॥  
  
यावत् प्रसन्नेन्दु-निभानना श्री-नारायणस्याङ्कम् अलङ्करोति  ।  
तावन् मनः सम्मदयन् कवीनाम् एष प्रबन्धः प्रथितो ऽस्तु लोके  ॥ विस्स्द्_१०।१०० ॥  
  
इत्य् आलङ्कारिक-चक्रवर्ति-सान्धि-विग्रहिक-मह् आपात्र-श्री-विश्वनाथ-कविराज-कृते  
साहित्य-दर्पणे दशमः परिच्छेदः  

