+++
title = "Vidyanatha: Prataparudriya"

+++
## Intro
  
  
  
  
 Vidyanatha: Prataparudriya   
  
  
  
  
Vidyanatha: Prataparudriya, or Prataparudrayasobhusana,  
with Kumarasvamin's Ratnapana commentary  
(Source of electronic text unknown)  
  
  
Input by members of the Sansknet project  
  
  
  
  


## पाठः
  
  
  
  
  
  
  
  
श्रीमद्विद्यानाथप्रणीतं प्रतापरुद्रीयम्  
श्रीमत्कुमारस्वामिकृतरत्नापणसहितम्  
  
  
  
अथ नायकप्रकरणम् ।  
  
विद्याकैरवकौमुदीं श्रुतिशिरः सीमन्तमुक्तामणिं दारान् पद्मभुवस्त्रिलोकजननीं वन्दे गिरां देवताम् ।  
यत्पादाब्जनमस्क्रियाः सुकृतिनां सारस्वतप्रक्रियाबीजन्यासभुवो भवन्ति कवितानाट्यैकजीवातवः ॥ १,१ ॥  
  
पूर्वेभ्यो भामहादिभ्यः सादरं विहताञ्जलिः ।  
वक्ष्ये सम्यगलङ्कारशास्त्रसर्वस्वसंग्रहम् ॥ १,२ ॥  
  
चिरेण चरितार्थो ऽभूत् काव्यालङ्कारसंग्रहः ।  
प्रतापरुद्रदेवस्य कीर्तिर्येन प्रकाश्यते ॥ १,३ ॥  
  
रसप्रधानाः शब्दार्था गुणालङ्कारवृत्तयः ।  
रीतयश्चेयती शास्त्रप्रमेयं काव्यपद्धतिः ॥ विप्रुद्_१।४ ॥  
  
यद्यप्यसौ प्रबन्धेषु प्राचां साधु निरूपिता ।  
तथाप्यस्याः समं नेतुर्नोदाहरणमादृतम् ॥ विप्रुद्_१।५ ॥  
  
पुण्यश्लोकस्य चरितमुदाहरणमर्हति ।  
न कश्चित् तादृशः पूर्वैः प्रबन्धाभरणीकृतः ॥ विप्रुद्_१।६ ॥  
  
प्रबन्धानां प्रबन्धॄणामपि कीर्त्तिप्रतिष्ठयोः ।  
मूलं विषयभूतस्य नेतुर्गुणनिरूपणम् ॥ विप्रुद्_१।७ ॥  
  
यथा रामगुणवर्णनं रामायणवल्मीकजन्मनोर्महाप्रतिष्ठाकरणं, तथा महापुरुषवर्णनेन हि श्रेयस्करी प्रबन्धस्थितिः ।  
यथा वेदशास्त्रपुराणादेर्हितप्राप्तिः अहितनिवृत्तिश्च, तथा सदाश्रयात् काव्यादपि ।  
इयान् विशेषः---काव्यात् कर्तव्यताधीः सरसा, अन्यत्र न तथा ।  
तथा हि---  
  
यद्वेदात् प्रभुसंमितादधिगतं शब्दप्रधानाच्चिरं यच्चार्थप्रवणात् पुराणवचनादिष्टं सुहृत्संमितात् ।  
कान्तासंमितया यया सरसतामापाद्य काव्यश्रिया कर्तव्ये कुतुकी बुधो विरचितस्तस्यै स्पृहां कुर्महे ॥ विप्रुद्_१।८ ॥  
  
ततः काव्यं दृष्टादृष्टफलजनकतया बहूपयुक्तम् ।  
तच्चोक्तं काव्यप्रकाशे---  
  
"काव्यं यशसे ऽर्थकृते व्यवहारविदे शिवेतरक्षतये ।  
सद्यः परनिर्वृतये कान्तासंमिततयोपदेशयुजे" ॥  
इति ।  
  
प्रसिद्धं चैतन्महाप्रबन्धेषु---  
  
"परिवड्ढै विण्णाणं संभाविज्जै जसो विडप्पंदि गुणा ।  
सुत्रै सुपुरुसचरिअं किं तज्जेण ण हरंति कव्वाठ्ठावा" ॥  
  
(परिवर्धते विज्ञानं संभाव्यते यशो ऽर्ज्यन्ते गुणाः ।  
श्रूयते सुपुरुषचरितं किं तद् येन न हरन्ति काव्यालापाः) ॥  
  
यत्र पुनरुत्तमपुरषचरितं न निबध्यते, तत् काव्यं परित्याज्यमेव ।  
तन्मूला चेयं  
  
स्मृतिः---"काव्यालापांश्च वर्जयेत्ऽ; इति ।  
न केवलं काव्यस्यायं पन्थाः ।  
किन्तु शास्तरजातस्यापि सदाश्रयत्वेन महान् लोकादरः ।  
तथा वैशेषिकादेरीश्वरप्रतिष्ठापकतया जगत्पूज्यता ।  
तथा महाभारतादीनामपि महापुरुषवर्णनपरतयैव विश्वातिशायित्वम् ।  
  
किं बहुना? वेदान्ता अपि ब्रह्मप्रतिपादकतया परमुत्कृष्यन्ते ।  
ऽअथातो धर्मजिज्ञासाऽ; इत्युपक्रममाणेन सूत्रकृता महर्षिणापि पुरुषाश्रितस्य गुणश्रेष्ठस्य धर्मस्य जिज्ञासाद्वारेण महापुरुषगुणवर्णनमेव शास्त्रस्य प्राण इत्युररीकृतम् ।  
तत्तन्न्यायनिरूपणपरस्यापि प्रबन्धराशेर्महापुरुषगुणवर्णनं हेम्नः परमामोदः ।  
अतश्च,   
  
प्रतापरुद्रदेवस्य गुणानाश्रित्य निर्मितः ।  
अलङ्कारप्रबन्धो ऽयं सन्तः कर्णोत्सवो ऽस्तु वः ॥ विप्रुद्_१।९ ॥  
  
काकतीयनरेन्द्रस्य यशो भूषयितुं कृता ।  
विद्यानाथकृतिश्चेयं स्वयं तेन विभूष्यते ॥ विप्रुद्_१।१० ॥  
  
तदुक्तं दण्डिना---  
  
"आदिराजयशोबिम्बमादर्शं प्राप्य वाङ्मयम् ।  
तेषामसंनिधाने ऽपि न स्वयं पश्य नश्यति" ॥  
इति ।  
  
सूक्तैव प्रतिपाद्यमहिम्ना प्रबन्धमहत्ता ।  
  
तदुक्तं प्राचा भामहेन---  
"उपश्लोक्यस्य माहात्म्यादुज्ज्वलाः काव्यसंपदः" ।  
इति ।  
  
प्रतिपादितं ऽचोद्भटेनऽ---  
  
"गुणालङ्कारचारुत्वयुक्तमप्यधिकोज्ज्वलम् ।  
काव्यमाश्रयसंपत्त्या मेरुणेवामरद्रुमः" ॥  
इति ।  
  
रुद्रभट्टेनापि कथितम्---"उदारचरितनिबन्धना प्रबन्धप्रतिष्ठाऽ; इति ।  
प्रपञ्चितं च साहित्यमीमांसायाम्---"नायकगुणग्रथिताः सूक्तिस्रजः सुकृतिनामाकल्पमाकल्पन्तिऽ; इति ।  
निरूपितं च ऽभोजराजेनऽ---  
  
"कवेरल्पापि वाग्वृत्तिर्विद्वत्कर्णावतंसति ।  
नायको यदि वर्ण्येत लोकोत्तरगुणोत्तरः" ॥  
इति ।  
  
॥  महाकुलीनत्वादिनायकगुणाः ॥  
  
अत्रैते नायकगुणाः ।  
  
महाकुलीनतौज्ज्वल्यं महाभाग्यमुदारता ।  
तेजस्विता विदग्धत्वं धार्मिकत्वादयो गुणाः ॥ विप्रुद्_१।११ ॥  
  
पूर्वशास्त्रानुसारेण कतिचित् कथिता इमे ।  
प्रतापरुद्रदेवस्य गुणा वाचामगोचराः ॥ विप्रुद्_१।१२ ॥  
  
अथैतेषां स्वरूपमुदाहरणं च ।  
तत्र  
  
[१।१।१ महाकुलीनता]  
  
महाकुलीनता नाम कुले महति संभवः ।  
  
यथा---  
  
तादृङ्मध्यमलोकभाग्यविभवादिन्द्रादिबृन्दारकैः क्षोण्यां क्रीडितुमिच्छुभिश्चिरतरं संप्रार्थितः पद्मभूः ।  
अत्यर्केन्दुकुलप्रशस्तिमसृजद् यं काकतीयान्वयं तस्मिन् संप्रति वीररुद्रवपुषा जागर्ति लक्ष्मीपतिः ॥ विप्रुद्_१।१३ ॥  
  
[१।१।२ औज्ज्वल्यम्]  
  
अथौज्ज्वल्यम्---  
  
रूपसंपन्नदेहत्वमौज्ज्वल्यं परिकीर्त्यते ॥ विप्रुद्_१।१४ ॥  
  
यथा---  
  
मुरारेर्यः पूर्वं जलनिधिसुतायामुदभवन्महादेवाज्जातः स पुनरवनीभृद्दुहितरि ।  
वपुष्मान् कामो ऽयं जयति जगतीभाग्यविभवैः प्रतापश्रीरुद्रः स्वयमिति मनीषा मृगादृशाम् ॥ विप्रुद्_१।१५ ॥  
  
[१।१।३ महाभाग्यम्]  
  
अथ महाभाग्यम्---  
  
विश्वंभराधिपत्यं यत् तन्महाभाग्यमुच्यते ।  
  
यथा---  
  
सेवानम्रनरेन्द्रमौलिविलसद्रत्नंशुनीराजितं राज्यश्रीप्रथमावतारपदवीमारुह्य सिंहासनम् ।  
क्षोणीं रक्षति विक्रमैरनुपमैः प्रत्यर्थिपृथ्वीपतिश्लाघालङ्घनजाङ्घिकैर्गुणनिधिः श्रीवीररुद्रो नृपः ॥ विप्रुद्_१।१६ ॥  
  
[१।१।४ औदार्यम्]  
  
अथौदार्यम्---  
  
यद् विश्राणनताच्छील्यमौदार्यं तन्निगद्यते ॥ विप्रुद्_१।१७ ॥  
  
यथा---  
  
वदान्यो नान्यो ऽस्ति त्रिजगति समो रुद्रनृपतेर्गुणश्रेणीश्लाघापिहितहरिदीशानयशसः ।  
समन्तादुद्भूतैर्द्विरदमदगन्धैः सुरभयः क्रियन्ते यद्विद्वज्जनमणिगृहप्राङ्गणभुवः ॥ विप्रुद्_१।१८ ॥  
  
[१।१।५ तेजस्विताः]  
  
अथ तेजस्विता---  
  
जगत्प्रकाशकत्वं यत् तेजस्वित्वं तदुच्यते ।  
  
यथा---  
  
सदा तेजोभानौ स्फुरति जयिनः काकतिविभोररिक्ष्माभृत्कान्ताचिकुरतिमिराहंकृतिमुषि ।  
प्रकाशव्युत्पत्तिर्भवति जरदुद्दामतमसामसूर्यंपश्यानामवधिगिरिपाश्चात्त्यदृषदाम् ॥ विप्रुद्_१।१९ ॥  
  
[१।१।६ वैदग्ध्यम्]  
  
अथ वैदग्ध्यम्---  
  
कृत्यवस्तुषु चातुर्यं वैदग्ध्यं परिकीर्त्यते ॥ विप्रुद्_१।२० ॥  
  
यथा---  
  
चातुर्यं किमु वर्ण्यते गुणनिधेः श्रीवीररुद्रप्रभोर्यत्रान्योन्यविरुद्धयोरपि महद्वाणीश्रियोरार्जवम् ।  
किं चाभ्यां सदृशोपचारललितां तत्तादृशैरुत्सवैर्निः सापत्न्यमिमां भुवं स नृपतिर्धत्ते दिशां जित्वरः ॥ विप्रुद्_१।२१ ॥  
  
[१।१।७ धार्मिकत्वम्]  
  
अथ धार्मिकत्वम्---  
  
धर्मैकायत्तचित्तत्वं धार्मिकत्वमुदीर्यते ।  
  
यथा---  
  
परिहासे ऽप्यनौचित्यं स्वप्ने ऽप्यन्यवधूकथाम् ।  
शत्रावप्यगुणारोपं काकतीन्द्रो न मृष्यति ॥ विप्रुद्_१।२२ ॥  
  
आदिग्रहणान्महामहिमत्वपाण्डित्यप्रभृतयः ।  
तन्महामहिमत्वं स्याद् या पुनर्देवतात्मता ॥ विप्रुद्_१।२३ ॥  
  
[१।१।८ महामहीतात्मता]  
  
यथा---  
  
कौसल्याऽसीत् प्रथमजननी, देवकी च द्वितीया विष्णोर्माता तदनु महिता मुम्मडाम्बा तृतीया ।  
यस्त्रेतायां रघुपतिरभूद् द्वापरे शौरिरासीत् त्रातुं क्षोणीं स जयति कलौ वीररुद्रावतारः ॥ विप्रुद्_१।२४ ॥  
  
अत्र गरुडध्वजात्मकतया महामहिमतोक्ता ।  
  
[१।१।९ पाण्डित्यम्]  
  
अथ पाण्डित्यम्---  
  
सर्वविद्याधिकत्वं यत् पाण्डित्यं तदुदाहृतम् ।  
  
यथा---  
  
गोष्ठीभिः परितोषयन् बुधगणान् षड्दर्शनीसीमभिः सत्सारस्वतमार्गदर्शनचणैः सूक्तैः कवीन् प्रीणयन् ।  
संगीतोपनिषद्रहस्यपिशुनैरातोद्ययोग्यक्रमैर्धिन्वन् संसदि वैणिकान् विहरते श्रीकाकतीन्द्रो नृपः ॥ विप्रुद्_१।२५ ॥  
  
अथ नायकगुणनिरूपणानन्तरं नायकस्वरूपं निरूप्यते ।  
  
यशः प्रतापसुभगो धर्मकामार्थतत्परः ।  
धुरंधरो गुणाढ्यश्च नायकः परिकीर्त्तितः ॥ विप्रुद्_१।२६ ॥  
  
यशः प्रतापाभ्यां  
  
[१।२।१ सुभगत्वम्ः]  
  
सुभगत्वं यथा---  
  
धर्मालम्बसमुच्छ्रितां त्रिभुवनस्यैकातपत्रश्रियं धत्ते काकतिवीररुद्रनृपतेः स्फारं यशोमण्डलम् ।  
छायेवास्य नभः स्थली कुवलयश्यामेयमालोक्यते तन्मन्ये नियतं प्रतापतपनस्तस्योपरि द्योतते ॥ विप्रुद्_१।२७ ॥  
  
[१।२।२ धर्मकामार्थतत्परत्वम्]  
  
धर्मकामार्थतत्परत्वं यथा---  
  
धर्मो ऽर्थ इव पूर्णश्रीरर्थो धर्म इव स्थितः ।  
कामस्ताविव तौ काम इव रुद्रनरेश्वरे ॥ विप्रुद्_१।२८ ॥  
  
[१।२।३ धरीणका]  
  
धुरीणता यथा---  
  
गायन्तीरनुमोदते निजवधूः शेषः शिरः कम्पनैर्लक्ष्मीं प्रीणयते ऽद्य कच्छपपतिर्वक्षः स्थलीदर्शनात् ।  
दिङ्नागाश्च करेणुकाशुचमपाकुर्वन्त्यनुव्रज्यया दोष्णा काकतिवीररुद्रनृपतौ विश्वम्भरां बिभ्रति ॥ विप्रुद्_१।२९ ॥  
  
[१।२।४ गुणाढ्यत्वम्]  
  
गुणाढ्यत्वं यथा---  
  
मुखैः सहस्त्रेण फणी वदेच्चेत् करैः सहस्रेण लिखेद्विवस्वान् ।  
नेत्रैः सहस्रेण हरिश्च पश्येत् स्थाने गुणान् काकतिवीरभुर्तुः ॥ विप्रुद्_१।३० ॥  
  
अथ नायकविशेषा निरूप्यन्ते ।  
उदात्त उद्धतश्चैव ललितः शान्त इत्यपि ।  
धीरपूर्वा इमे पूर्वैश्चत्वारो नायकाः स्मृताः ॥ विप्रुद्_१।३१ ॥  
  
तत्र सर्वरससाधारणाश्चत्वारो नायकाः धीरोदात्तधीरोद्धतधीरललितधीरशान्ताः ।  
एतेषां स्वरूपमुदाहरणं च ।  
  
[१।३।१ धीरोदात्तः]  
  
महासत्त्वो ऽतिगम्भीरः कृपावानविकत्थनः ।  
प्रतापरुद्रवद धीरो धीरोदात्तः स संमतः ॥ विप्रुद्_१।३२ ॥  
  
  
यथा---  
  
संदिग्धे कृपया मृदुः क्षणमरीन् हन्तुं धृतासिः पुरः शौर्यश्रीप्रणयप्रशंसिषु नमद्भ्रूर्लज्जते वन्दिषु ।  
आकारान् सुखरोषहर्षपिशुनान् वक्त्रे न धत्ते मनाक् त्रैलोक्यातिशयालुकीर्त्तिसुभगः श्रीवीररुद्रो नृपः ॥ विप्रुद्_१।३३ ॥  
  
दर्पमात्सर्यभूयिष्ठश्चण्डवृत्तिर्विकत्थनः ।  
मायावी सुलभक्रोधः स धीरोद्धत उच्यते ॥ विप्रुद्_१।३४ ॥  
  
[१।३।२ धीरोध्दतः]  
  
यथा---  
  
रे रे घूर्जर जर्झरो ऽसि समरे लम्पाक किं कम्पसे वङ्ग त्वङ्गसि किं मुधा बलरजः काणो ऽसि किं कोङ्कण ।  
हूण प्राणपरायणो भव महाराष्ट्रापराष्ट्रो ऽस्यमी योद्धारो वयमित्यरीनभिभवन्त्यन्ध्रक्षमाभृद्भटाः ॥ विप्रुद्_१।३५ ॥  
  
अत्र भटानां धीरोद्धतत्वम् ।  
  
[१।३।३ धीरललितः]  
  
ऽसुरवैकभूःऽ; इति पाठान्तरम् ।  
  
निश्चिन्तो धीरललितः कलासक्तः ।  
सुखी मृदुः ।  
  
इ ।  
सुखैकभूः इति पाठान्तरम्]  
  
यथा---  
  
शौर्योष्मा निरवग्रहः प्रतिनृपाः सर्वे ऽपि नम्रीकृताः पातिव्रत्यमुपैति भूरियमयं नाथः स्वयंभूः शिवः ।  
धीरो ऽयं युवराज एव वहति श्रीवीररुद्रो धुरं सर्वामित्यनुमोदते प्रतिकलं श्रीकाकतीन्द्रो नृपः ॥ विप्रुद्_१।३६ ॥  
  
[१।३।४ धीरशान्तः]  
  
धीरः शान्तः प्रसन्नात्मा धीरशान्तो द्विजादिकः ॥ विप्रुद्_१।३७ ॥  
  
यथा---  
  
वीरं रुद्रनृपालरत्नमभितः प्राप्तोदयं मोदते संख्यावदरण एष पूषणमिव प्रत्यग्रमब्जाकरः ।  
उन्मीलत्कमलाविहारवसतिर्भूत्वा विकासैर्निजैर्विश्वामोदमुदञ्चयन्नविरतं दोषावसानोत्सुकः ॥ विप्रुद्_१।३८ ॥  
  
अत्र विप्राणां धीरशान्तत्वम् ।  
  
॥  शृङ्गारनायका निरूप्यन्ते ।  
  
अथ शृङ्गारविषयाश्चत्वारो नायका इमे ।  
अनुकूलो दक्षिणश्च धृष्टः शठ इति स्मृताः ॥ विप्रुद्_१।३९ ॥  
  
एषां स्वरूपमुदाहरणं च ।  
  
[१।४।१अनुकूलः]  
  
एकायत्तो ऽनुकूलः स्यात्  
  
एकस्यां नायिकायां विशेषानुरक्तो ऽनुकूलो नायकः ।  
  
यथा---  
  
किं नामाचरितं तपः सखि ! भुवा यस्याः पतिर्गीयते वीरो रुद्रनृपः क्व तत् सुचरितं तस्य प्रिया स्यां यतः ।  
जाने मानिनि मा विषीद पुरतः प्रख्याप्य नाम स्थिरां त्वां रत्नाकरमेखलां त्वयि सदा सक्तं विधास्ये नृपम् ॥ विप्रुद्_१।४० ॥  
  
अत्र प्रतापरुद्रस्य क्षोण्यां विशेषानुरागो व्यज्यते, येन वध्वा स्थिरा रत्नाकरमेखलेति तन्नामग्रहणेन स्नेहप्रख्यापनं क्रियते ।  
  
[१।४।२ दक्षिणः]  
  
तुल्यो ऽनेकत्र दक्षिणः ।  
  
अनेकासु नायिकासु अवैषम्येण स्नेहानुवर्ती दक्षिणो नायकः ।  
  
यथा---  
  
नर्मोक्त्यैव नियन्त्रिता स्मरकलाकेलीषु काचिन्मया साकूतेन विलोकनेन हृदयं कस्यैचिदाविष्कृतम् ।  
कस्याश्चित् प्रहितः प्रसाधननिधिर्दूतीकरेण, क्व वा गन्तास्मीत्यनुचिन्तयैव नृपतेरासीत् प्रभाता निशा ॥ विप्रुद्_१।४१ ॥  
  
तथा च ---  
  
वाणीं मुखेन, नेत्राभ्यां श्रियं, दोष्णा च मेदिनीम् ।  
मानयंस्तुल्यतां धत्ते तासु रुद्रनरेश्वरः ॥ विप्रुद्_१।४२ ॥  
  
[१।४।३ धृष्टः]  
  
व्यक्तागा गतभीर्धृष्टः  
  
यथा---  
  
राज्यश्रीपरिभोगशंसि भवतः सर्वाङ्गमालोक्यते कस्तत्राविनयो ऽस्ति साहसमिदं तन्नाम मय्यर्पितम् ।  
जाने त्वां बहुवल्लभं किमपरं वक्तव्यमल्पा वयं तस्यां प्रेम तवाधिकं वसुमती या नाम किं जल्पितैः ॥ विप्रुद्_१।४३ ॥  
  
[१।४।४ शठः]  
  
गूढविप्रियकृच्छठः ॥ विप्रुद्_१।४४ ॥  
  
नायिकामात्रविदितविप्रियकारी शठः ।  
  
यथा---  
  
दृष्ट्या पश्यसि केवलं न मनसा वाचा प्रियं भाषसे नो भावेन भुजान्तरं प्रकटयस्यग्रे न चाभ्यन्तरम् ।  
ज्ञातं काकतिनाथ ! भूस्तव परं प्राणेश्वरी ध्यायतो मादृक्षेषु विडम्बनैव ; तदलं व्यर्थैर्बहिस्संभ्रमैः ॥ विप्रुद्_१।४५ ॥  
  
अत्र तत्तन्नायकविषयतया काकतीश्वराणामुदाहरणेन वीररुद्रस्यैव वर्णनम् ।  
एषां नायिकानुकूलने पीठमर्दविटचेटविदूषकनामानः सहायाः ।  
तेषां स्वरूपं निरूप्यते ।  
  
किंचिदूनः पीठमर्द एकविद्यो विटः स्मृतः ।  
संधानकुशलश्चेटो हास्यप्रायो विदूषकः ॥ विप्रुद्_१।४६ ॥  
  
स्पष्टमेषामुदाहरणम् ।  
  
अथाष्टविधाः शृङ्गारनायिकाः ।  
  
स्वाधीनपतिका चैव तथा वासकसज्जिका ।  
विरहोत्कण्ठिता चैव विप्रलब्धा च खण्डिता ॥ विप्रुद्_१।४७ ॥  
  
कलहान्तरिता चैव तथा प्रोषितभर्तृका ।  
तथाभिसारिका चेति क्रमाल्लक्षणमुच्यते ॥ विप्रुद्_१।४८ ॥  
  
प्रियोपलालिता नित्यं स्वाधीनपतिका मता ।  
  
[१।५।१ स्वधीनपतिका]  
  
यथा---  
  
प्रियां सर्वंसहां तैस्तैर्विशेषैरुपलालयन् ।  
प्रतापरुद्रनृपतिः प्रतिक्षणमवेक्षते ॥ विप्रुद्_१।४९ ॥  
  
प्रियागमनवेलायां मण्डयन्ती मुहुर्मुहुः ।  
केलीगृहं तथात्मानं सा स्याद्वासकसज्जिका ॥ विप्रुद्_१।५० ॥  
  
[१।५।२ वासकासज्निका]  
  
यथा---  
  
स्वतेजसा परिष्कृत्य प्रधानागारमुत्कया ।  
श्रियाभिषेकवेलायां वीररुद्रः प्रतीक्षितः ॥ विप्रुद्_१।५१ ॥  
  
चिरयत्यधिकं कान्ते विरहोत्कण्ठितोन्मनाः ॥ विप्रुद्_१।५२ ॥  
  
[१।५।३ विरहोत्कण्ठिता]  
  
यथा---  
  
न शङ्कान्या तादृग्गुणपरिमले रुद्रनृपतौ कया वा गोष्ठ्यासौ चिरयति सखीभिर्न सुलभः ।  
समानेतुं कान्तं व्रज मदन बद्धो ऽञ्जलिरयं यतो विष्वद्रीचः किरति किरणांस्त्वत्प्रियसखः ॥ विप्रुद्_१।५३ ॥  
  
क्वचित् संकेतमावेद्य दयितेनाथ वञ्चिता ।  
स्मरार्ता विप्रलब्धेति कलाविद्भिः प्रकीर्त्यते ॥ विप्रुद्_१।५४ ॥  
  
[१।५।४ विप्रलब्धा]  
  
यथा---  
  
गच्छाग्रे सखि ! का प्रियागमकथा प्राप्तो निशीथः परं संकेतालय ! मोक्ष्यसे मम वृथा जातो ऽश्रुभिः पङ्किलः ।  
यद्वा रुद्रनरेश्वरे प्रियतमे राज्यश्रियो वल्लभे भारत्या दयिते भुवः कृतपदाः प्रायो वयं वञ्चिताः ॥ विप्रुद्_१।५५ ॥  
  
नीत्वान्यत्र निशां प्रातरागते प्राणवल्लभे ।  
अन्यासंभोगचिह्नैस्तु कुपिता खण्डिता मता ॥ विप्रुद्_१।५६ ॥  
  
[१।५।५ खण्डिता]  
  
यथा---  
  
रात्रिर्यामत्रयपरिमिता वल्लभास्ते सहस्रं मार्गासक्त्या मम गृहमपि प्रातरेवागतो ऽसि ।  
किं कर्तव्यं वद नृपतिभिर्वीक्षणीया हि सर्वाः को वा दोषस्तव पुनरहं काममायासयित्री ॥ विप्रुद्_१।५७ ॥  
  
कोपात् प्रियं पराणुद्य पश्चात्तापसमन्विता ।  
कलहान्तरिता नाम सूरिभिः परिकीर्तिता ॥ विप्रुद्_१।५८ ॥  
  
[१।५।६ कलहान्तरिता]  
  
यथा---  
  
तह तह अणुणअन्तो पिओ तुए हिअअ रोसकलुसेण ।  
अवहीरिदो ण मुणिअं राएति विओअवेअणं सहसु ॥ विप्रुद्_१।५९ ॥  
  
(तथा तथा अनुनयन् प्रियस्त्वया हृदय ! रोष कलुषेण ।  
अवधीरितो न ज्ञातो राजेति वियोगवेदनां सहस्व) ॥ ॥  
  
देशान्तरगते कान्ते खिन्ना प्रोषितभर्तृका ।  
  
[१।५।७ प्रोषितभर्तृका]  
  
यथा---  
  
त्रैलोक्यप्रथमानकीर्त्तिमहसः श्रीवीररुद्रप्रभोः सेवार्थं चिरयत्सु काकतिपुरे भूपेषु तद्योषितः ।  
द्वारासक्तदृशो नयन्ति दिवसान् व्युष्टाशया च क्षपास्तद्ध्यानप्रतिबद्धसान्द्रपुलकव्याकीर्णकामेषवः ॥ विप्रुद्_१।६० ॥  
  
कान्ताभिसरणोद्युक्ता स्मरार्ता साभिसारिका ॥ विप्रुद्_१।६१ ॥  
  
[१।५।८ अभिसारिका]  
  
यथा---  
  
संभ्रमैरलमल्पज्ञे ! प्रेयानस्तु महीपतिः ।  
करेणुस्थां न पश्यामि न शृणोम्यभिसारिकाम् ॥ विप्रुद्_१।६२ ॥  
  
॥ आसां नायिकानुकूलने सहायाः ॥  
  
दूत्यो दासी सखी कारूर्धात्रेयी प्रातिवेशिनी ।  
लिङ्गिनी शिल्पिनी स्वा च सहायाः परिकीर्तिताः ॥ विप्रुद्_१।६३ ॥  
  
एतासां स्वरूपमुदाहरणं च स्पष्टम् ।  
कामशास्त्रप्रसिद्धाः पद्मनीचित्रिणीप्रभृतयो जातिविशेषा ज्ञातव्याः ।  
संक्षेपेण नायिका त्रिविधा---मुग्धा मध्या प्रौढा चेति ।  
  
उदयद्यौवना मुग्धा लजाविजितमन्मथा ।  
लजामन्मथमध्यस्था मध्यमोदितयौवना ।  
स्मरमन्दीकृतव्रीडा प्रौढा संपूर्णयौवना ॥ विप्रुद्_१।६४ ॥  
  
यथाक्रममुदाहरणानि ।  
मुग्धा यथा---  
  
मुग्धे ! यन्मनसो ऽपि गोप्यमखिलं तन्मह्यमावेद्यते किं या काचिदहं तव प्रियसखि प्रच्छाद्य किं ताम्यसि ।  
आसक्तिस्तव रुद्रदेवनृपतावाशास्यते किं भवेदित्याल्यां प्रणयैकवाचि सुतनुर्दत्तोत्तरा व्रीडया ॥ विप्रुद्_१।६५ ॥  
  
मध्या यथा---  
  
लीलाविभ्रमपूर्वरङ्गमुदितं तारुण्यमेत्य त्रपानेपथ्यान्तरबिम्बितस्मरकलालास्यप्रपञ्चश्रियः ।  
सख्यः पश्यत काकतीयनृपतौ भावानुबन्धोज्ज्वलः को ऽप्यस्यास्तरलभ्रुवो विजयते शृङ्गारनाट्यक्रमः ॥ विप्रुद्_१।६६ ॥  
  
प्रौढा यथा---  
  
सहेलं पश्यन्त्याः प्रकृतिसुभगं रुद्रनृपतिं तदात्वप्रत्युद्यद्विविधललिताटोपमधुरम् ।  
रसप्रादुर्भावाद् युगपदुदयत्सात्त्विकमहो मृगाक्ष्यास्तारुण्ये कुसुमशरशिल्पं विजयते ॥ विप्रुद्_१।६७ ॥  
  
भेदान्तरं यथासंभवमुदाहार्यम् ।  
  
गुणालंकाराणां रसमहति काव्ये विलसितं स्फुरच्छब्दार्थाभ्यां तदपि हृदयानन्दि भवति ।  
तयोरप्युन्मेषः स्रवदमृतमाधुर्यसुभगः परं पुण्यश्लोकं चरितमनुबध्नन् विजयते ॥ विप्रुद्_१।६८ ॥  
  
  
  
  
एष संग्रहश्लोकः ।  
उपस्कारहेतूनां गुणालङ्काराणां सदृऽशेङार्ये सति चरितार्थत्वम् ।  
यस्यालङ्काराश्रयत्वं तदेव लोकन्यायेनालङ्कार्यम् ।  
तेन गुणालङ्काराणां काव्यमेवाश्रयभूतमिति तदेवालङ्कार्यम् ।  
रसादेरलङ्कार्यत्वोक्तिः प्राधान्येनात्मन इव हारनूपुराद्यलङ्कार्यत्वम् ।  
जीवितभूतत्वाद्रसादेः काव्यात्मता ।  
क्वचिद्रसस्य प्राधान्यम् ।  
क्वचिदलङअकारस्य प्राधान्यम् ।  
क्वचिद्वस्तुनः प्राधान्यं च ।  
  
(उपस्कारहेतूनामित्यादिः अतिश्लाघाकारणमित्यन्तो ग्रन्थो बहुषु कोशेषु न दृश्यते, नापि व्याख्यातः कुमारस्वामिसोमपीथिना) ।  
  
रसप्राधान्यं यथा---  
  
ईषदङ्कुरितविभ्रमचारौ देहपल्लवितकान्तिनि तन्व्याः ।  
यौवने मुकुलितस्तनमात्रे पुष्पितश्च फलितश्च मनोभूः ॥ विप्रुद्_१।६९ ॥  
  
एतत् काञ्चिद्बालामालोक्य सस्पृहस्य प्रतापरुद्रस्य वचनम् ।  
अत्र शृङ्गाररसो व्यज्यते ॥  
  
अलङ्कारप्राधान्यं यथा---  
  
कीर्त्तौ प्रतापरुद्रस्य विहरन्त्यां दिगन्तरे ।  
लोकालोकतटाः शश्वद्द्रवच्चन्द्रोपलाङ्किताः ॥ विप्रुद्_१।७० ॥  
  
अत्र चन्द्रकान्तकुट्टिमानां लोकालोकाचलतटानां रुद्रदेवकीर्त्तौ चन्द्रिकाबुद्ध्या शश्वत् द्रवो ऽभूदिति भ्रान्तिमदलङारो व्यज्यते ।  
व्यङ्ग्यावस्थायामलङ्कारस्यापि प्राधान्यमस्त्येव ॥  
  
वस्तुप्राधान्यं यथा---  
  
अवतरति वीररुद्रे काकतिवंशे त्रिलोकमहनीये ।  
त्यक्त्वा दुग्धपयोधिं तल्पफणीशः स्वमन्दिरं प्राप्तः ॥ विप्रुद्_१।७१ ॥  
  
अत्र तल्पफणीशः दुग्धाब्धिं विहाय स्वगृहं प्राप्तः इत्यनेन क्षीरसमुद्रे हरिर्नास्तीति व्यज्यते ।  
अनेन पुरुषोत्तमः प्रतापरुद्ररूपेण काकतीयकुले ऽवततारेति वस्तु व्यज्यते ।  
इति त्रिविधं व्यङ्ग्यप्राधान्यम् ॥  
  
काव्यमाश्रित्य गुणालङ्काराणां विलासः ।  
तच्च काव्यं शब्दस्फुरणेनार्थस्फुरणेन तदुभयस्फुरणेन च सहृदयहृदयानन्दि भवति ॥  
  
[१।६।१ शब्दस्पुरणम्]  
  
शब्दस्य स्फुरणं नाम प्रौढबन्धस्य डम्बरः ।  
  
यो बन्धाडम्बर आरभट्यां प्रतिपादयिष्यते तच्छब्दस्फुरणम् ।  
  
यथा---  
  
क्षोणीरक्षणदक्षिणाः क्षतजगत्क्षोभा दुरीक्षक्रमाः क्षुद्रक्षत्रियपक्षशिक्षणविधौ प्रोत्क्षिप्तकौक्षेयकाः ।  
उद्दामोद्यमनस्य रुद्रनृपतेर्देर्दण्डयोश्चण्डयोर्गर्जद्दुर्जनगर्वपर्वतभिदादम्भोलयः केलयः ॥ विप्रुद्_१।७२ ॥  
  
[१।६।२ अर्थस्पुरणम्]  
  
अचुम्बितार्थसंपत्तिरर्थस्फुरणमिष्यते ॥ विप्रुद्_१।७३ ॥  
  
यथा---  
  
खग्गे जुज्ज्ञविजिम्भिए रिवुमहीणाहंजलिं बिंबिअं पेक्खंतो जअलच्छिवासकमलं मण्णंति विण्णाणिणो ।  
मण्णे वीरपआवरुद्दविहुणो जण्णेसु घेत्तुं उणो सिठ्ठीए रिपुजीविआइ विहिणो पत्तस्स पीढंबुअम् ॥ विप्रुद्_१।७४ ॥  
  
(खड्गे युद्धविजृम्भिते रिपुमहीनाथाञ्जलिं बिम्बितं प्रेक्षमाणाः जयलक्ष्मीवासकमलं मन्यन्ते विज्ञानिनः ।  
मन्ये वीरप्रतापरुद्रविभोर्जन्येषु ग्रहीतुं पुनः सृष्ट्यै रिपुजीवितानि विधेः प्राप्तस्य पीठाम्बुजम्) ॥ ॥  
  
[१।६।३ उभयस्पुरणम्]  
  
उभयस्फुरणं यथा---  
  
उद्यद्बृंहितगर्जितैः करिघटाकादम्बिनीडम्बरैः क्षोणीभृत्कटकोपरोधपटुभिः सद्यः स्फुर(ट?) द्दिक्तटैः ।  
प्रावृटसंभ्रमशंसिनो रिपुवधूबाष्पोद्गमैर्दुर्दिनं कुर्वन्तश्चलमर्तिगण्डनृपतेर्जैत्रप्रयाणोद्यमाः ॥ विप्रुद्_१।७५ ॥  
  
एवंविधशब्दार्थस्फुरणाभ्यां काव्यस्य चारुत्वम् ।  
शब्दार्थयोरपि पुण्यश्लोकचरितवर्णनेन सहृदयहृदयानन्दित्वम् ।  
अतो नायकस्यैव काव्ये प्राधान्यम् ।  
  
[१।६।४ नायकप्रधान्यम्]  
  
कुलाचारयशः शौर्यश्रुतशीलादिवर्णनम् ।  
क्रियते नेतुरेवं यत्तदेव बहुसंमतम् ॥ विप्रुद्_१।७६ ॥  
  
अथवा प्रतिपक्षस्य वर्णयित्वा गुणान् बहून् ।  
तज्जयान्नायकोत्कर्षवर्णनं च मतं क्वचित् ॥ विप्रुद्_१।७७ ॥  
  
यथाक्रममुदाहरणम्---  
  
तत्त्वं यस्स परः पुमानवतरो यस्यान्वये काकतिक्ष्मापानां चरितं च यस्य भुवनक्षेमंकरप्रक्रमम् ।  
श्लघा यस्य लघूकृतामरतरुस्वर्धेनुचिन्तामणिः सो ऽयं विश्वधुरंधरो विजयते श्रीवीररुद्रो नृपः ॥ विप्रुद्_१।७८ ॥  
  
यत्तेजः प्रतिपक्षभूपविहरद्गर्वान्धकारातपो यद्दोरर्गलविक्रमस्त्रिजगतीशुद्धान्तदौवारिकः ।  
सो ऽप्यासीद् युधि सेवणक्षितिपतिः सन्नाहभेरीध्वनिं श्रुत्वा रुद्रनरेश्वरस्य महतो भीतः पलाय्याकुलः ॥ विप्रुद्_१।७९ ॥  
  
एवंविधवर्णनमुत्पाद्ये नायके न घटते ।  
तस्य लोकप्रसिद्ध्यर्थं कुलव्यपदेशादयो बहुधा वर्णयितुमेवोचिताः ।  
  
स्वतः सिद्धे तु नायके द्वैविध्यमपि संभवति ।  
तस्य कुलव्यपदेशादीनां लोकप्रसिद्धत्वात् कविभिर्बलवत्प्रतिपक्षविजयवर्णनं युक्तम् ।  
एवं स्वतः सिध्दोत्पाद्यत्वभेदेन नायकस्य द्वैविध्यम् ।  
तत्र च-  
  
[१।६।५ नायक-गुणयोर्वर्गीकरणम्]  
  
धीरोद्धते यथा रौद्रो वर्ण्यते बाह्यसंभ्रमः ।  
यथा च धीरललिते शृङ्गारो बहुभावकृत् ॥ विप्रुद्_१।८० ॥  
  
न धीरोदात्तविषये तथा वर्णनमिष्यते ।  
कार्यतो रससंपूर्तिस्तस्मिन्नप्युचितक्रमा ॥ विप्रुद्_१।८१ ॥  
  
हास्यादीनां तथान्येषां रसानामपि कीर्तनम् ।  
मन्दोद्यमानुभावं स्याद्धीरोदात्ते तु नेतरि ॥ विप्रुद्_१।८२ ॥  
  
सर्वनायकातिशायित्वाद्धीरोदात्तस्य तद्विषयत्वं प्रबन्धानामतिश्लाघाकारणम् ॥  
  
इति श्रीविद्यानाथकृतौ प्रतापरुद्रयशोभृषणे ऽलंकारशास्त्रे  
  
नायकप्रकरणं समाप्तम् ॥  
  
इति पदवाक्यप्रमाणपारावारपारीणश्रीमहोपाध्यायकोलचलमल्लिनाथसूरिसूनुना विश्वजनीनविद्यस्य विद्वन्मणेः पेद्दयार्यस्यानुजेन कुमारस्वामिसोमपीथिना विरचिते प्रतापरुद्रीयव्याख्याने रत्नापणाख्याने नायकनिरूपणं नाम प्रथमं प्रकरणम् ॥  
  
_______________________________________________  
  
  
[इइ।१। अथ काव्यप्रकरणम्]  
  
॥ अथ काव्यस्वरूपनिरूपणम् ॥  
  
  
[इइ।१ काव्यस्वरूरपम्]  
  
  
गुणालंकारसहितौ शब्दार्थौ दोषवर्जितौ ।  
गद्यपद्योभयमयं काव्यं काव्यविदो विदुः ॥ विप्रुद्_२।१ ॥  
  
  
[इइ।२ काव्यसामान्यलक्षणम्]  
  
"अदोषौ सगुणौ सालंकारौ शब्दार्थौ काव्यम्"इति काव्यसामान्यलक्षणम् ।  
  
शब्दार्थौ मूर्तिराख्यातौ जीवितं व्यङ्ग्यवैभवम् ।  
हारादिवदलंकारास्तत्र स्युरुपमादयः ॥ विप्रुद्_२।२ ॥  
  
  
श्लेषादयो गुणास्तत्र शौर्यादय इव स्थिताः ।  
आत्मोत्कर्षावहास्तत्र स्वभावा इव रीतयः ॥ विप्रुद्_२।३ ॥  
  
  
शोभामाहार्थिकीं प्राप्ता वृत्तयो वृत्तयो यथा ।  
पदानुगुण्यविश्रान्तिः शय्या शय्येव संमता ॥ विप्रुद्_२।४ ॥  
  
  
रसास्वादप्रभेदाः स्युः पाकाः पाका इव स्थिताः ।  
प्रख्याता लोकवदियं सामग्री काव्यसंपदः ॥ विप्रुद्_२।५ ॥  
  
  
[इइ।३ वाचक-लक्षक-व्यञ्जकरूपेण शब्दत्रैविध्यम्]  
  
वाचकलक्षकव्यञ्जकत्वेन त्रिविधं शब्दजातम् ।  
वाच्यलक्ष्यव्यङ्ग्यत्वेनार्थजातमपि त्रिविधम् ।  
तात्पर्यार्थो ऽपि व्यङ्ग्यार्थ एव, न पृथग्भूतः ।  
  
[इइ।४ वृत्तित्रैविध्यम्]  
  
अभिधालक्षणाव्यञ्जनाख्यास्तिस्रः शब्दवृत्तयः ।  
  
[इइ।५ लक्षणायाश्चातुर्विध्यम्]  
  
गौणवृत्तिरपि लक्षणाप्रभेद एव, संबन्धानुपपत्तिमूलकत्वात् ।  
यथाग्निर्माणवक इत्यत्राग्निसादृश्यविशिष्टमाणवकप्रतिपत्तिर्विवक्षिता, तथैव गङ्गायां घोष इत्यत्र गङ्गासंबन्धविशिष्टतीरप्रतिपत्तिर्विवक्षिता ।  
गङ्गासंबन्धस्योपलक्षणत्वे घोषगतपवित्रत्वाद्यसिद्धेः ।  
अत एव सादृश्यनिबन्धना संबन्धनिबन्धना चेति द्विविधा लक्षणा ।  
संबन्धनिबन्धना जहद्वाच्या अजहद्वाच्या चेति द्विविधा ।  
सादृश्यनिबन्धना सारोपा साध्यवसाया चेति व्दिविधा ।  
एवं लक्षणा चतुर्विधा ।  
  
[इइ।६ काशिक्यादित्तयस्त्वन्या]  
  
कैशिक्यारभटी सात्त्वती भारती चेति रचनाश्रितत्वेन रसावस्थानंसूचकाश्चतस्नो वृत्तयः ।  
तथा चोक्तं ऽदशरूपकेऽ---  
  
"कैशिक्यारभटी चैव सात्त्वती भारती तथा ।  
चतस्रो वृत्तयो ज्ञेया रसावस्थानसूचकाः ॥  
ऽ; इति ।  
  
रचनाया अपि रसव्यञ्जकत्वं प्रसिद्धम् ।  
रसाननुगुणवर्णरचनाया दोषत्वमुक्तम् ।  
वैदर्भीप्रभृतयो रीतिविशेषा न वृत्तिष्वन्तर्भूताः ।  
  
[इइ।७ अभिधानिरूपणम्]  
  
तत्र संकेतितार्थगोचरः शब्दव्यापारो ऽभिधा ।  
सा द्विविधा---रूढिपूर्विका योगपूर्विका चेति ।  
रूढिपूर्विका यथा---  
  
तपोविशेषैः प्रथितैः प्रजानां शुभैश्चरित्रैर्जगतीमहिष्याः ।  
भाग्यैः प्रभूतैर्भुवनस्य चास्य बिभर्ति राज्यं वरवीररुद्रः ॥ विप्रुद्_२।६ ॥  
  
  
अत्र सर्वे शब्दा रूढाः ।  
योगपूर्विका यथा---  
  
राज्ञि रुद्रनराधीशे रञ्जयत्यखिलाः प्रजाः ।  
भूरन्वर्था वसुमती रत्नगर्भा स्थिरेति च ॥ विप्रुद्_२।७ ॥  
  
  
अत्र वसुमतीरत्नगर्भेत्येवमादयो यौगिकाः ।  
  
[इइ।८ लक्षणनिरूपणम्]  
  
वाच्यार्थानुपपत्त्या तत्संबन्धिन्यारोपितः शब्दव्यापारो लक्षणा ।  
  
[इइ।९जहल्लक्षणानिरूपणम्]  
  
तत्र जहल्लक्षणा यथा---  
  
जेतुः काकतिभूभर्तुराकर्ण्य पटहध्वनिम् ।  
सामन्तनगराण्युच्चैराक्रोशन्ति समन्ततः ॥ विप्रुद्_२।८ ॥  
  
  
अत्र नगराण्युच्चैराक्रोशन्तीति वाच्यस्यानन्वयः ।  
अचेतनानामाक्रोशस्यासंभवात् तत्रत्या जना लक्ष्यन्ते ।  
  
[इइ।१०अजहल्लक्षणानिरूपणम्]  
  
अजहल्लक्षणा यथा---  
  
पत्युः काकतिनाथस्य पादपीठीमनारतम् ।  
स्फुरद्रत्नप्रभाजालैरलंकुर्वन्ति मौलयः ॥ विप्रुद्_२।९ ॥  
  
  
अत्रालंकारसिद्ध्यर्थं मौलिभिस्तदाश्रयभूता नृपतयो लक्ष्यन्ते ।  
  
[इइ।११सरोपलक्षणानिरूपणम्]  
  
सारोपलक्षणा यथा---  
  
मन्थानाचलमूलमेचकशिलासंघट्टनश्यामिका-  
कारं यत्तुहिनद्युतौ स्फुरति तत् सारङ्गमाचक्षते ।  
मन्ये नन्विह वीररुद्रनृपतेः कीर्त्तिश्रिया निर्जित-  
स्तन्मुद्राङ्कवराहमिन्दुरुरसा बिभ्रत् समुज्जृम्भते ॥ विप्रुद्_२।१० ॥  
  
  
अत्र चन्द्रकलङ्करूपे कुरङ्गे वराहत्वमारोप्यते ।  
विषयविषयिणोरभिहितयोरभेदप्रतिपत्तिरारोपः ।  
विषयनिगरणेनाभेदप्रतिपत्तिरध्यवसायः ।  
  
  
[इइ।१२ साध्यवसानलक्षणानिरूपणम्]  
  
साध्यवसायलक्षणा यथा---  
  
काकतीयकुलाम्भोधेः प्रभवत्येष चन्द्रमाः ।  
कृतः कुवलयोल्लासो येनोदयमुपेयुषा ॥ विप्रुद्_२।११ ॥  
  
  
अत्र प्रतापरुद्रश्चन्द्रतयाध्यवसीयते ।  
काकतीयकुलाम्भोधेरित्यत्रारोपः ॥  
  
  
[इइ।१३ व्यञ्जनावृत्ति]  
  
अथ व्यञ्जनावृत्तिः  
  
अन्वितेषु पदार्थेषु वाक्यार्थोपस्कारार्थमर्थान्तरविषयः शब्दव्यापारो व्यञ्जनावृत्तिः ।  
  
सा त्रिविधा शब्दार्थोभयशक्तिमूलत्वेन ।  
  
  
[इइ।१४ शब्दशक्तिमूलाव्यञ्जना]  
  
तत्र शब्दशक्तिमूला यथा---  
  
वाहिन्यः काकतीन्द्रस्य सर्वतोमुखसंभ्रमाः ।  
कुर्वन्त्युद्यत्कबन्धाढ्यं प्रतिपक्षबलार्णवम् ॥ विप्रुद्_२।१२ ॥  
  
  
अत्र वाहिनीसर्वतोमुखकबन्धशब्दानामर्थप्रकरणादिना सैन्यसर्वव्यापित्वलूनमस्तकदेहपराणां वाचकत्वे नियन्त्रिते ऽपि शब्दशक्तिमूला नदीजलप्रतिपत्तिर्यतो जायते सा व्यञ्जनावृत्तिः ।  
प्राकरणिकार्थपर्यवसिताभिधा न शक्नोत्यप्राकरणिकार्थप्रतिपत्तिं कर्तुम् ।  
अप्राकरणिकार्थस्यापि वाक्यार्थशोभार्थं वक्तुर्विवक्षितत्वात् ।  
अन्यतस्तदप्रतीतेर्व्यञ्जनाख्यं शब्दस्यैव व्यापारान्तरं कल्प्यते ।  
नात्र लक्षणावृत्तिः संभवति, वाच्यानुपपत्त्यभावात् ।  
नात्र व्यापारद्वयेनार्थप्रतिपादने वाक्यभेदः, प्रयोक्तुर्विवक्षापरतन्त्रत्वाल्लौकिकवाक्यानाम् ॥  
  
  
[इइ।१५अर्थशवतिमूलाव्यञ्जना]  
  
अर्थशक्तिमूला व्यञ्जनावृत्तिर्यथा---  
  
श्रुत्वा काकतिभूभर्तुः क्षोणीपाणिग्रहोत्सवम् ।  
अङ्गुष्ठेनालिखन् भूपाः पादपीठीं नताननाः ॥ विप्रुद्_२।१३ ॥  
  
अत्र भूपा विषण्णा इत्यर्थशक्त्या व्यज्यते ।  
न चार्थशक्तिमूले व्यञ्जने ऽनुमानशङ्का ।  
व्यङ्ग्यव्यञ्जकयोरविनाभावाभावात् ।  
नम्राननत्वादिकार्यस्यानेककारणकत्वात् ।  
नियतकारणप्रतीतिर्विवक्षानुगृहीताच्छब्दादेव ।  
किंचैकस्मादेव व्यञ्जकात् तत्तद्व्यङ्ग्यार्थप्रतीतिर्वक्तविवक्षानुसारेण भवति, इयमनेकव्यङ्ग्यार्थप्रतीतिरनुमानपरिपाटीविरुद्धा ।  
न चाभिधावृत्तिः ।  
संकेतितार्थ एव तस्याः परिचय इतीयती गमनिका ।  
  
[इइ।१६उभयशक्तिमूलाव्यञ्जना]  
  
उभयशक्तिमूला यथा---  
  
विजितारिपुरो मूर्तौ विलसत्सर्वमड्गलः ।  
राजमौलिरसौ भाति रुद्रदेवो जगत्पतिः ॥ विप्रुद्_२।१४ ॥  
  
  
अत्र विजितारिपुर इत्यर्थशक्तिमूलत्वं, विलसत्सर्वमङ्गलो राजमौलिरिति शब्दशक्तिमूलत्वमित्युभयशक्तिमूलत्वम् ।  
अत्र प्रतापरुद्रशङ्करयोरुपमालंकारध्वनिः ॥  
  
  
[इइ।१७कैशिक्यादिस्वरूपनिरूपणम्]  
  
अथ कैशिक्यादीनां स्वरूपं निरूप्यते ।  
  
अत्यर्थसुकुमारार्थसंदर्भा कैशिकी मता ।  
अत्युद्धातार्थसंदर्भा वृत्तिरारभटी स्मृतार् ॥ विप्रुद्_२।१५ ॥  
  
ईषन्मृद्वर्थसंदर्भा भारती वृत्तिरिष्यतेर् ।  
ईषत्प्रौढार्थसंदर्भा सात्त्वती वृत्तिरिष्यते ॥ विप्रुद्_२।१६ ॥  
  
तत्र  
  
अत्यन्तसुकुमारौ द्वौ शृङ्गारकरुणौ मतौ ।  
अत्युद्धतरसौ रौद्रबीभत्सौ परिकीर्त्तितौ ॥ विप्रुद्_२।१७ ॥  
  
हास्यशान्ताद्भुताः किंचित्सुकुमाराः प्रकीर्त्तितार्ः ।  
ईषत्प्रौढौ समाख्यातौ रसौ वीरभयानकौ ॥ विप्रुद्_२।१८ ॥  
  
  
यत्र शृङ्गारकरुणावतिकोमलेन संदर्भेण वर्ण्येते तत्र कैशिकी ।  
यत्र रौद्रबीभत्सावतिप्रौढेन संदर्भेण प्रतिपाद्येते तत्रारभटी ।  
यत्र नातिसुकुमारा हास्यशान्ताद्भुता नातिसुकुमारेण संदर्भेण संग्रथ्यन्ते तत्र भारती ।  
यत्र नातिप्रौढौ वीरभयानकौ नातिप्रौढेन संदर्भेण निर्वाह्येते तत्र सात्त्वती ।  
  
[इइ।१८कौशिक्युदाहरणम्]  
  
कैशिकी यथा---  
  
जितमदनविलासं काकतीयान्वयेन्दु  
नरपतिमनिमेषं द्रष्टुमाशंसिनीनाम् ।  
सपदि विरचिताऽसीदङ्गनानामपाङ्गैर्  
दिव कुवलयदामश्यामला तोरणश्रीः ॥ विप्रुद्_२।१९ ॥  
  
  
[इइ।१९ आरभट्युदाहरणम्]  
  
आरभटी यथा-  
  
खड्गाघातनिकृत्तशात्रवशिरोनिष्ठ्यूतरक्तच्छटा-  
ज्वालैरुद्भटशस्त्रघट्टनभवत्स्फारस्फुलिङ्गोत्करैः ।  
स्त्यानासृक्पिशितास्थिखण्डविकटस्थूलोज्ज्वलाङ्गारकै-  
रुच्चण्डश्चलमर्तिगण्डनृपतेः क्रोधाग्निरायोधने ॥ विप्रुद्_२।२० ॥  
  
  
[इइ।२० भारत्युदाहरणम्]  
  
भारती यथा---  
  
औन्नत्यं महदन्यदेव, महितः को ऽप्येष गम्भीरिमा  
काप्यन्या सरणिः प्रतापयशसोरन्यैव बाह्वोः प्रथा ।  
सर्वं नूतनमेव रुद्रनृपतेर्जाने न तन्निर्मितौ  
सामग्री चतुराननेन कियती कीदृक् क्व वा कल्पिता ॥ विप्रुद्_२।२१ ॥  
  
  
[इइ।२१ सात्त्वत्युदाहरणम्]  
  
सात्त्वती यथा---  
  
दूरादाकर्ण्य विश्वप्रसृमरमहसौ वीररुद्रस्य जैत्र-  
प्रस्थानारम्भभेरीनिनदमरिनृपाः पूर्णकर्णज्वरार्ताः ।  
आरुह्याद्रीन् विशन्तो गहनमतिमहत्कण्टकाकृष्टकेशा-  
स्त्रायध्वं मुञ्चतेति प्रतिनृपतिधिया पादपान् प्रार्थयन्ते ॥ विप्रुद्_२।२२ ॥  
  
  
मध्यमारभटी त्वन्या तथा मध्यमकैशिकी ।  
वृत्ती इमे उभे सर्वरससाधारणे मते ॥ विप्रुद्_२।२३ ॥  
  
  
अनयोः स्वरूपम्---  
  
मृद्वर्थे ऽप्यनतिप्रौढबन्धा मध्यमकैशिकी ॥ विप्रुद्_२।२४अब् ॥  
  
शृङ्गारकरुणयोरतिसुकुमारयोरल्पप्रौढत्वं न दूष्यते ।  
किं त्वतिप्रौढसंदर्भो नेष्यते, प्रतिकूलवर्णरूपदोषापत्तेः ॥  
  
  
मध्यमारभटी प्रौढे ऽप्यर्थे नातिमृदुक्रमा ॥ विप्रुद्_२।२४च्द् ॥  
  
  
अतिप्रौढयोरपि रौद्रबीभत्सयोरीषन्मृदुबन्धो न दूष्यते ।  
अतिमृदुसंदर्भस्तु विरुद्धः ।  
  
[इइ।२२ मध्यमकैशिकी]  
  
मध्यमकैशिकी यथा---  
  
आसन्ने ऽपि महोत्सवे कथमितस्त्यक्त्वा प्रवासं व्रजेर्  
धिक् धिक् साहसमावयोर्विघटनं को वा विधिः काङ्क्षति ।  
इत्थं स्वप्ननिवारितप्रियतमप्रस्थानबुद्धिस्ततो  
बुद्ध्वा मूर्च्छति काकतीयनृपते त्वद्वैरिनारीजनः ॥ विप्रुद्_२।२५ ॥  
  
  
[इइ।२३मध्यमारभटि]  
  
मध्यमारभटी यथा---  
  
मांसकीकससंकीर्णाः प्रसरद्रुधिरापगाः ।  
वसाकर्दमिता युद्धे भुवो ऽन्ध्रसुभटैः कृताः ॥ विप्रुद्_२।२६ ॥  
  
  
एवं रसान्तरेष्वप्युदाहरणं द्रष्टव्यम् ॥  
  
  
वैदर्भ्यादिरीतीनां शब्दगुणाश्रितानामर्थविशेषनिरपेक्षतया केवलसंदर्भसौकुमार्यप्रौढत्वमात्रविषयत्वात् कैशिक्यादिभ्यो भेदः ।  
संदर्भस्यातिदुमृत्वमसंयुक्तकोमलवर्णबन्धत्वम् ।  
अतिप्रौढत्वं परुषवर्णविकटबन्धत्वम् ।  
संयुक्तमृदुवर्णेष्वीषन्मृदुत्वम् ।  
अविकटबन्धपरुषवर्णेष्वीषत्प्रौढत्वम् ॥  
  
  
रीतयः  
  
अथ रीतीनां स्वरूपमुदाहरणं च ।  
  
रीतिर्नाम गुणाश्लिष्टपदसंघटना मता ।  
  
सा त्रिधा---वैदर्भी, गौडी, पाञ्चाली चेति ।  
  
[इइ।२।१ वैदर्भी]  
  
बन्धपारुष्यरहिता शब्दकाठिन्यवर्जिता ।  
नातिदीर्घसमासा च वैदर्भी रीतिरिष्यते ॥ विप्रुद्_२।२७ ॥  
  
  
यथा---  
  
काकतीयनरेन्द्रस्य कीर्त्तिचन्दनचर्चनम् ।  
दिगङ्गना वितन्वन्ति वतंसीकृततद्गुणाः ॥ विप्रुद्_२।२८ ॥  
  
  
यथा वा---  
  
वितरणगुणलीलातोषिताशेषलोके  
विभवति नरनाथे काकतीयान्वयेन्दौ ।  
सुरतरुगणनायां कामधेनुप्रसंगे  
क्षितिसुरजनतेयं वीतकौतूहलाऽसीत् ॥ विप्रुद्_२।२९ ॥  
  
  
[इइ।२।२गौडी]  
  
ओजः कान्तिगुणोपेता गौडीया रीतिरिष्यते ।  
  
यथा---  
  
प्रचण्डतरदोर्दण्डखण्डितारातिमण्डलः ।  
विभर्त्यर्वीधुरां गुर्वीं प्रभवन्नन्ध्रभूपतिः ॥ विप्रुद्_२।३० ॥  
  
  
यथा वा ---  
  
उद्यद्दोः स्तम्भखड्गत्रुटदरिमुकुटाटोपसंजातराहु-  
भ्रान्तिभ्रश्यत्पतङ्गाभयकरणचणस्फारनासीररेणुः ।  
अन्ध्रक्ष्माभर्तुरासीदधिकरणधरा भिन्नमत्तेभकुम्भ-  
प्रोद्यन्मुक्तौघतारानिकरपरिवृतस्वर्वधूवक्त्रचन्द्रा ॥ विप्रुद्_२।३१ ॥  
  
  
[इइ।२।३ पाञ्चाली]  
  
पाञ्चालरीतिर्वैदर्भीगौडी इत्युभयात्मिका ॥  
  
  
यथा---  
  
जेतुः काकतिवीररुद्रनृपतेर्जैत्रप्रयाणोत्थिते  
क्षोणीरेणुभरे नभस्यतिभृशं मूविभ्रमं बिभ्रति ।  
जाता मर्त्यनदी विशङ्कटतटीदीर्घा वियद्दीर्घिका  
गाढं गूडतमा च गौतमनदी पातालगङ्गायते ॥ विप्रुद्_२।३२ ॥  
  
  
यथा च---  
  
स्थाने तच्चलमर्तिगण्डनृपते त्वत्खङ्गभोगी द्विषत्-  
प्राणैर्यत् परितोषमेति सततं, किं त्वेतदत्यद्भुतम् ।  
पीतेन प्रतिपक्षपार्थिवयशः क्षीरेण गौरत्विषं  
यत् संवर्धयति त्रिलोकभरितां त्वत्कीर्त्तिलक्ष्मीसुधाम् ॥ विप्रुद्_२।३३ ॥  
  
  
शय्या  
  
अथ शय्या ।  
  
या पदानां परान्योन्यमैत्री शय्येति कथ्यते ।  
  
यथा---  
  
दातुः काकतिवंशमण्डनमणेर्निस्सीमविश्राणन-  
श्लाघालङिघेतकल्पपादपगुणप्रौढेरगाधौजसः ।  
बिभ्रच्छारदकौमुदीपरिमलं सामन्तसीमन्तिनी-  
गण्डाभोगनिरूढपाण्डिमधुरां धत्ते यशः प्रायशः ॥ विप्रुद्_२।३४ ॥  
  
  
अत्र पदविनिमयासहिष्णुत्वाद्बन्धस्य पदानुगुण्यरूपा शय्या ॥  
  
  
पाकाः  
  
अथ द्राक्षादिपाकाः ।   
  
अर्थगम्भीरिमा पाकः स द्विधा हृदयङ्गमः ।  
द्राक्षापाको नारिकेलपाकश्च प्रस्फुटान्तरौ ॥ विप्रुद्_२।३५ ॥  
  
  
यथाक्रमं स्वरूपमुदाहरणं च ।  
  
[इइ।४।१ द्राक्षापाक]  
  
द्राक्षापाकः स कथितो बहिरन्तः स्फुरद्रसः ।  
  
यथा---  
  
स्मरस्मेरान् मन्दस्मितमधुरसौरभ्यसुभगान्  
मनाग्व्रीडाजाड्यान् प्रणयरसकल्लोलभरितान् ।  
कृतानेकस्कन्धान् मनसिजसहस्राणि सृजतः  
कटाक्षान् वामाक्षी किरति परितो रुद्रनृपतिम् ॥ विप्रुद्_२।३६ ॥  
  
  
[इइ।४।२नारिकेलपाकः]  
  
सा नारिकेलपाकः स्यादन्तर्गूढरसोदयः ॥  
  
  
यथा---  
  
लीलाविभ्रमपूर्वरङ्गमुदितं तारुण्यमेत्य त्रपा-  
नेपथ्यान्तरबिम्बितस्मरकलालास्यप्रपञ्चश्रियः ।  
सख्यः पश्यत काकतीयनृपतौ भावानुबन्धोज्ज्वलः  
को ऽप्यस्यास्तरलभ्रुवो विजयते शृङ्गारनाट्यक्रमः ॥ विप्रुद्_२।३७ ॥  
  
  
अत्र न द्रागर्थप्रतीतिः ।  
एवं वस्त्वलंकारप्रतीतावपि द्रष्टव्यम् ।  
पाकान्तराणि मधुक्षीरादीनि यथासंभवमूह्यानि ॥  
  
  
काव्यविशेषाः  
  
अथ काव्यविशेषाः ।  
  
व्यङ्ग्यस्य प्राधान्याप्राधान्याभ्यामस्फुटत्वेन च त्रिविधं काव्यम् ।  
व्यङ्ग्यस्य प्राधान्ये उत्तमं काव्यं ध्वनिरिति व्यपदिश्यते ।  
अप्राधान्ये मध्यमं गुणीभूतव्यङ्ग्यमिति गीयते ।  
व्यङ्ग्यस्यास्फुटत्वे ऽधमं काव्यं चित्रमिति गीयते ।  
  
[इइ।५।१ध्वनिः]  
  
ध्वनिर्यथा---  
  
स्वामिन् गोत्रमहीधरान् किमधुना नीचैर्विधत्से, कुतो  
गाधानम्बुनिधीन् करोषि, कुरुषे किं दिक्पतीनल्पकान् ।  
इत्थं पार्श्वचरानुलापमखिलं न्यक्कृत्य धर्मैषिणा  
सृष्टः पद्मभुवा गुणैकवसतिः श्रीवीररुद्रो नृपः ॥ विप्रुद्_२।३८ ॥  
  
  
अत्र प्रतापरुद्रस्य कुलशैलातिशायि समुन्नतत्वमतिसमुद्रं गाम्भीर्यं लोकपालाधिकमैश्वर्यं च ध्वन्यते ।  
तथा कुलशैलपयोनिधिलोकपालनिर्माणसंरम्भातिशायि सर्वविलक्षणं काकतीयनिर्माणवैभवम् इति च व्यज्यते ॥  
  
  
[इइ।५।२गुणीभूतव्यङयम्]  
  
गुणीभूतव्यङ्ग्यं यथा---  
  
प्रत्यग्रप्रसरत्प्रतापविभवव्याप्ताखिलाशान्तरे   
विश्वत्रातरि वीररुद्रनृपतौ सिंहासनाध्यासिनि ।  
आस्थानीं समुपागतैर्नृपवरैस्तास्तास्तथा दर्शिता-  
श्चेष्टा याभिरमुष्य काकतिविभोर्दृष्टिः कृपार्द्रीकृता ॥ विप्रुद्_२।३९ ॥  
  
  
अत्र प्राप्ताभिषेकमहोत्सवस्य प्रतापरुद्रदेवमहाराजस्याग्रे शरणार्थिनां पार्थिवानां तथाविधकार्पण्योक्तिपुनः पुनः प्रणामादिकं व्यङ्ग्यं तास्ताश्चेष्टा दर्शिता इति वाच्यादनतिशायि इति गुणीभूतव्यङ्ग्यता ।  
  
चित्रं त्रिविधम्---शब्दचित्रमर्थचित्रमुभयचित्रं चेति ।  
  
[इइ।५।३ शब्दचित्रम्]  
  
तत्र शब्दचित्रं यथा---  
  
क्षोणीरक्षणदक्षिणाः क्षतजगत्क्षोभा दुरीक्षक्रमाः  
क्षुद्रक्षत्रियपक्षशिक्षणविधौ प्रोत्क्षिप्तकौक्षेयकाः ।  
उद्दामोद्यमनस्य रुद्रनृपतेर्देर्दण्डयोश्चण्डयोर्-  
गर्जद्दुर्जनगर्वपर्वतभिदादम्भोलयः केलयः ॥ विप्रुद्_२।४० ॥  
  
  
[इइ।५।४अर्थचित्रम्]  
  
अर्थचित्रं यथा---  
  
खग्गे जुज्झविजिम्भिए रिवुमहीणाहंजलिं बिंबिअं  
पेक्खन्तो जअऌअच्छिवासकमलं मण्णंति विण्णाणिणो ।  
मण्णे वीरपआवरुद्दविहुणो जण्णेसु घेत्तुं उणो  
सिट्ठीए रिवुजीविआइ विहिणो जत्तस्स पीढंबुअं ॥ विप्रुद्_२।४१ ॥  
  
  
(खड्गे युद्धविजृम्भिते रिपुमहीनाथाञ्जलिं बिम्बितं  
पश्यन्तो जयलक्ष्मीवासकमलं मन्यन्ते विज्ञानिनः ।  
मन्ये वीरप्रतापरुद्रविभोर्जन्येषु ग्रहीतुं पुनः  
सृष्ट्यै रिपुजीवितानि विधेर्यातस्य पीठाम्बुजम् ॥)  
  
  
[इइ।५।५ उभयचित्रम्]  
  
उभयचित्रं यथा---  
  
विद्यासमुद्रे भुवनैकभद्रे प्रतापरुद्रे जितवैरिभद्रे ।  
रक्षाविनिद्रे धृतशौर्यमुद्रे कान्तेव पृथ्वी रमते गुणार्द्रे ॥ विप्रुद्_२।४२ ॥  
  
  
अत्रानुप्रासोपमाभ्यां चित्रता ॥  
  
  
[इइ।५।६ ध्वनिविशेषाः]  
  
॥  अथ ध्वनिविशेषाः ॥  
  
  
अथ ध्वनिविशेषा निरूप्यन्ते ।  
अत्र ध्वनेर्लक्षणाभिधामूलत्वेनाविवक्षितवाच्यविवक्षितान्यपरवाच्याख्यौ प्रथमं द्वौ भेदौ ।  
अविवक्षितवाच्यस्यार्थान्तरसंक्रमितात्यन्ततिरस्कृतवाच्यतया द्विविधस्य वाक्यपदगतत्वेन द्वैविध्ये चातुर्विध्यम् ।  
विवक्षितान्यपरवाच्यस्य संलक्ष्यक्रमव्यङ्ग्यासंलक्ष्यक्रमव्यङ्ग्यतया द्वौ भेदौ ।  
संलक्ष्यक्रमव्यङ्ग्ये शब्दशक्तिमूले वस्त्वलङकाररूपतया द्वैविध्ये वाक्यपदगतत्वेन चातुर्विध्यम् ।  
अर्थशक्तिमूले संलक्ष्यक्रमव्यङ्ग्ये ऽर्थस्य स्वतः संभवित्वेन कविप्रौढोक्तिसिद्धत्वेन कविनिबद्धोक्तिसिद्धत्वेन च त्रैविध्यम् ।  
त्रिविधस्य वस्त्वलंकाररूपतया द्वैविध्ये षड्विधत्वम् ।  
षड्विधस्यापि व्यङ्ग्यव्यञ्जकतया द्वैविध्ये द्वादशविधत्वम् ।  
द्वादशविधस्यापि प्रबन्धगतत्वेन वाक्यगतत्वेन पदगतत्वेन च त्रैविध्ये षट्त्रिंशत्प्रकारो ऽर्थशक्तिमूलो ऽनुरणनध्वनिः ।  
उभयशक्तिमूलो वाक्यगतत्वेनैकविध एव ।  
एवं संलक्ष्यक्रमव्यङ्ग्यध्वनेरेकचत्वारिंशद्भेदाः ।  
असंलक्ष्यक्रमव्यङ्ग्यो रसादिध्वनिः प्रबन्धवाक्यपदपदैकदेशरचनावर्णगतत्वेन षड्विधः ।  
एवं विवक्षितान्यपरवाच्यध्वनेः सप्तचत्वारिंशद्भेदाः ।  
अविवक्षितवाच्यभेदैश्चतुर्भिः सह ध्वनेः प्रथमं शुद्धा एकपञ्चाशद् भेदाः ।  
तेषां प्रत्येकमेकैकस्यैकैकेन संबन्धे प्रथमभेदस्यैकपञ्चाशद् भेदाः ।  
द्वितीयस्य पञ्चाशद् भेदाः ।  
तृतीयस्यैकोनपञ्चाशद् भेदाः ।  
अनेन क्रमेणोत्तरोत्तरस्यैककैभेदपरित्यागे षड्विंशत्युत्तरशतत्रयाधिकसहस्रसंख्याकाः (१३२६) मिश्रभेदाः ।  
अविवक्षितवाच्यस्य विवक्षितान्यपरवाच्यसंबन्धे यो भेदस्तस्मिन्नेवान्तर्भूतो विवक्षितान्यपरवाच्यस्याविवक्षितवाच्यसंबन्धे भेदो न पृथग्भूतः ।  
अनेनैव क्रमेण वस्तुध्वनेरलंकारध्वनिसंबन्धभेदो ऽप्यलंकारध्वनेर्वस्तुध्वनिसंबन्धान्न पृथग्भूत इति पूर्वपूर्वस्योत्तरोत्तरसंबन्धे एकैकभेदन्यूनता ज्ञेया ।  
तस्यापि मिश्रणस्य त्रिरूपेण संकरेणैकरूपया संसृष्ट्या च पुनश्चतुर्धा योजने  
  
चतुरुत्तरशतत्रयाधिकपञ्चसहस्राणि (५३०४) भेदाः ।  
  
शुद्धाश्चन्द्रशरा मिश्रा ऋतुनेत्रानलेन्दवः ।  
संसृष्टिसंकरायातास्त्वब्धिखाग्निशराभिधाः ॥ विप्रुद्_२।४३ ॥  
  
  
तत्र  
  
शुद्धानामेकपञ्चाशद्भेदानां नामधेयनि कथ्यन्ते ।  
पदगतार्थान्तरसंक्रमिताविवक्षितवाच्यध्वनिः ॥ विप्रुद्_२।४३*१ ॥  
  
  
वाक्यगतार्थान्तरसंक्रमिताविवक्षितवाच्यध्वनिः ॥ विप्रुद्_२।४३*२ ॥  
  
  
पदगतात्यन्ततिरस्कृताविवक्षितवाच्यध्वनिः ॥ विप्रुद्_२।४३*३ ॥  
  
  
वाक्यगतात्यन्ततिरस्कृताविवक्षितवाच्यध्वनिः ॥ विप्रुद्_२।४३*४ ॥  
  
  
पदगतशब्दशक्तिमूलसंलक्ष्यक्रमवस्तुध्वनिः ॥ विप्रुद्_२।४३*५ ॥  
  
  
पदगतशब्दशक्तिमूलसंलक्ष्यक्रमालङ्कारध्वनिः ॥ विप्रुद्_२।४३*६ ॥  
  
  
वाक्यगतशब्दशक्तिमूलसंलक्ष्यक्रमवस्तुध्वनिः ॥ विप्रुद्_२।४३*७ ॥  
  
  
वाक्यगतशब्दशक्तिमूलसंलक्ष्यक्रमालंकारध्वनिः ॥ विप्रुद्_२।४३*८ ॥  
  
  
पदगतस्वतः सिद्धार्थशक्तिमूलो वस्तुना वस्तुध्वनिः ॥ विप्रुद्_२।४३*९ ॥  
  
  
पदगतस्वतः सिद्धार्थशक्तिमूलो वस्तुनालंकारध्वनिः ॥ विप्रुद्_२।४३*१० ॥  
  
  
पदगतस्वतः सिद्धार्थशक्तिमूलो ऽलंकारेणालंकारध्वनिः ॥ विप्रुद्_२।४३*११ ॥  
  
  
पदगतस्वतः सिद्धार्थशक्तिमूलो ऽलङ्कारेण वस्तुध्वनिः ॥ विप्रुद्_२।४३*१२ ॥  
  
  
वाक्यगतस्वतः सिद्धार्थशक्तिमूलो वस्तुना वस्तुध्वनिः ॥ विप्रुद्_२।४३*१३ ॥  
  
  
वाक्यगतस्वतः सिद्धार्थशक्तिमूलो वस्तुनालंकारध्वनिः ॥ विप्रुद्_२।४३*१४ ॥  
  
  
वाक्यगतस्वतः सिद्धार्थशक्तिमूलो ऽलंकारेणालंकारध्वनिः ॥ विप्रुद्_२।४३*१५ ॥  
  
  
वाक्यगतस्वतः सिद्धार्थशक्तिमूलो ऽलंकारेण वस्तुध्वनिः ॥ विप्रुद्_२।४३*१६ ॥  
  
  
प्रबन्धगतस्वतः सिद्धार्थशक्तिमूलो वस्तुना वस्तुध्वनिः ॥ विप्रुद्_२।४३*१७ ॥  
  
  
प्रबन्धगतस्वतः सिद्धार्थशक्तिमूलो वस्तुनालंकारध्वनिः ॥ विप्रुद्_२।४३*१८ ॥  
  
  
प्रबन्धगतस्वतः सिद्धार्थशक्तिमूलो ऽलंकारेणालंकारध्वनिः ॥ विप्रुद्_२।४३*१९ ॥  
  
  
प्रबन्धगतस्वतः सिद्धार्थशक्तिमूलो ऽलंकारेण वस्तुध्वनिः ॥ विप्रुद्_२।४३*२० ॥  
  
  
पदगतकविप्रौढोक्तिसिद्धार्थशक्तिमूलो वस्तुना वस्तुध्वनिः ॥ विप्रुद्_२।४३*२१ ॥  
  
  
पदगतकविप्रौढोक्तिसिद्धार्थशक्तिमूलो वस्तुनालंकारध्वनिः ॥ विप्रुद्_२।४३*२२ ॥  
  
  
पदगतकविप्रौढोक्तिसिद्धार्थशक्तिमूलो ऽलंकारेणालंकारध्वनिः ॥ विप्रुद्_२।४३*२३ ॥  
  
  
पदगतकविप्रौढोक्तिसिद्धार्थशक्तिमूलो ऽलंकारेण वस्तुध्वनिः ॥ विप्रुद्_२।४३*२४ ॥  
  
  
वाक्यगतकविप्रौढोक्तिसिद्धार्थशक्तिमूलो वस्तुना वस्तुध्वनिः ॥ विप्रुद्_२।४३*२५ ॥  
  
  
वाक्यगतकविप्रौढोक्तिसिद्धार्थशक्तिमूलो वस्तुनालंकारध्वनिः ॥ विप्रुद्_२।४३*२६ ॥  
  
  
वाक्यगतकविप्रौढोत्किसिद्धार्थशक्तिमूलो ऽलंकारेण वस्तुध्वनिः ॥ विप्रुद्_२।४३*२७ ॥  
  
  
वाक्यगतक्रविप्रौढोक्तिसिद्धार्थशक्तिमूलो ऽलंकारेणालंकारध्वनिः ॥ विप्रुद्_२।४३*२८॥  
  
  
  
प्रबन्धगतकविप्रौढोक्तिसिद्धार्थशक्तिमूलो वस्तुना वस्तुध्वनिः ॥ विप्रुद्_२।४३*२९ ॥  
  
  
प्रबन्धगतकविप्रौढोक्तिसिद्धार्थशक्तिमूलो वस्तुनालंकारध्वनिः ॥ विप्रुद्_२।४३*३०॥  
  
  
  
प्रबन्धगतकविप्रौढोक्तिसिद्धार्थशक्तिमूलो ऽलंकारेणालंकारध्वनिः ॥ विप्रुद्_२।४३*३१ ॥  
  
  
प्रबन्धगतकविप्रौढोक्तिसिद्धार्थशक्तिमूलो ऽलंकारेण वस्तुध्वनिः ॥ विप्रुद्_२।४३*३२॥  
  
  
  
पदगतकविनिबद्धोक्तिसिद्धार्थशक्तिमूलो वस्तुना वस्तुध्वनिः ॥ विप्रुद्_२।४३*३३ ॥  
  
  
पदगतकविनिबद्धोक्तिसिद्धार्थशक्तिमूलो वस्तुनालंकारध्वनिः ॥ विप्रुद्_२।४३*३४ ॥  
  
  
पदगतकविनिबद्धोक्तिसिद्धार्थशक्तिमूलो ऽलंकारेणालङ्कारध्वनिः ॥ विप्रुद्_२।४३*३५ ॥  
  
  
पदगतकविनिबद्धोक्तिसिद्धार्थशक्तिमूलो ऽलङ्कारेण वस्तुध्वनिः ॥ विप्रुद्_२।४३*३६ ॥  
  
  
वाक्यगतकविनिबद्धोक्तिसिद्धार्थशक्तिमूलो वस्तुना वस्तुध्वनिः ॥ विप्रुद्_२।४३*३७ ॥  
  
  
वाक्यगतकविनिबद्धोक्तिसिद्धार्थशक्तिमूलो वस्तुनालंकारध्वनिः ॥ विप्रुद्_२।४३*३८ ॥  
  
  
वाक्यगतकविनिबद्धोक्तिसिद्धार्थशक्तिमूलो ऽलङ्कारेण अलंकारध्वनिः ॥ विप्रुद्_२।४३*३९॥  
  
  
  
वाक्यगतकविनिबद्धोक्तिसिद्धार्थशक्तिमूलो ऽलङ्कारेण वस्तुध्वनिः ॥ विप्रुद्_२।४३*४० ॥  
  
  
प्रबन्धगतकविनिबद्धोक्तिसिद्धार्थशक्तिमूलो वस्तुना वस्तुध्वनिः ॥ विप्रुद्_२।४३*४१॥  
  
  
  
प्रबन्धगतकविनिबद्धोक्तिसिद्धार्थशक्तिमूलो वस्तुनालङ्कारध्वनिः ॥ विप्रुद्_२।४३*४२॥  
  
  
  
प्रबन्धगतकविनिबद्धोक्तिसिद्धार्थशक्तिमूलो ऽलङ्कारेणालङ्कारध्वमिः ॥ विप्रुद्_२।४३*४३ ॥  
  
  
प्रबन्धगतकविनिबद्धोक्तिसिद्धार्थशक्तिमूलो ऽलङ्कारेण वस्तुध्वनिः ॥ विप्रुद्_२।४३*४४ ॥  
  
  
प्रबन्धगतासंलक्ष्यक्रमव्यङ्ग्यो रसादिध्वनिः ॥ विप्रुद्_२।४३*४५ ॥  
  
  
वाक्यगतासंलक्ष्यक्रमव्यङ्ग्यो रसादिध्वनिः ॥ विप्रुद्_२।४३*४६ ॥  
  
  
पदगतासंलक्ष्यक्रमव्यङ्ग्यो रसादिध्वनिः ॥ विप्रुद्_२।४३*४७ ॥  
  
  
पदैकदेशगतासंलक्ष्यक्रमव्यङ्ग्यो रसादिध्वनिः ॥ विप्रुद्_२।४३*४८ ॥  
  
  
रचनागतासंलक्ष्यक्रमव्यङ्ग्यो रसादिध्वनिः ॥ विप्रुद्_२।४३*४९ ॥  
  
  
वर्णगतासंलक्ष्यक्रमव्यङ्ग्यो रसादिध्वनिः ॥ विप्रुद्_२।४३*५० ॥  
  
  
वाक्यगतोभयशक्तिमूलो रसादिध्वनिः ॥ विप्रुद्_२।४३*५१ ॥  
  
  
तत्र दिङ्मात्रमुदाह्रियते ।  
  
[इइ।५।७अर्थान्तरसंक्रमिताविवक्षितवाच्यध्वनिः]  
  
अर्थान्तरसंक्रमिताविवक्षितवाच्यध्वनिर्यथा---  
  
मूर्धानो यूयमास्माकाः किमित्यौन्नत्यमिच्छथ ।  
इति प्रतापरुद्रस्य प्रणताः प्रतिपार्थिवाः ॥ विप्रुद्_२।४४ ॥  
अत्र आस्माका इति सर्वदैन्यभूमयो वयमीदृशानामस्माकं संबन्धिनो यूयमित्यर्थान्तरसंक्रमिताविवक्षितवाच्यता ।  
  
[इइ।५।८अत्यन्ततिरस्कृतवात्यध्वनिः]  
  
अत्यन्ततिरस्कृतवाच्यो ध्वनिर्यथा---  
  
विशदिमविलिप्तवियतो धवलिमपरिपूरिताखिलाशान्ताः ।  
विहरन्ति यशः पूरा गौराः श्रीकाकतीन्द्रस्य ॥ विप्रुद्_२।४५ ॥  
  
  
अत्र विशदिमविलिप्तवियत इत्यत्यन्ततिरस्कृतवाच्यत्वम् ।  
अनेनैव क्रमेण वाक्यगतत्वेनाप्युदाहार्यम् ।  
  
[इइ।५।९वस्तुनावस्तुध्वनिः]  
  
अथार्थशक्तिमूलो वस्तुना वस्तुध्वनिर्यथा--  
  
अब्दानृतून् विना मासान् शुक्लपक्षान् विना तिथीन् ।  
रात्रीर्विनापि काङ्क्षन्ति काकतीयरिपुस्त्रियः ॥ विप्रुद्_२।४६ ॥  
  
  
अत्र ऋतुप्रभृतीनां कामोद्दीपकत्वात् तदभावो रिपुस्त्रीभिराकाङ्क्ष्यत इति प्रतीयते ।  
तेन तासां प्रियवियोगरूपं वस्तु व्यज्यते ।  
अनेन प्रतापरुद्रस्य सर्वे शत्रवो निहता इति वाच्यादतिशयः ।  
तथा प्रियविरहविधुराः शत्रुस्त्रियः कतिपयवत्सरान् जीविताशया प्रथममृतूनामभावं वाञ्छन्ति ।  
अनन्तरं तानपि गमयितुमशक्ताः कतिपयमासेषु प्राणान् धारयितुमुद्युक्ता ज्योत्स्नावतां पक्षाणां विनाशं वाञ्छन्ति ।  
अनन्तरं मासनप्यपनेतुमपारयन्त्यः कतिपयतिथिषु जीविताशया रात्रीणामसृष्टिमभिलषन्तीति बहुवस्तु वस्तुना व्यज्यते ।  
  
[इइ।५।१०वस्तुनालङकारध्वनिः]  
  
वस्तुनालङकारध्वनिर्यथा---  
  
दृष्ट्वा काकतिवीररुद्रनृपतेः कीर्त्तिं जगद्व्यापिनीं वस्तुं वाञ्छति शम्भुरत्र शयितुं लक्ष्मीपतिः काङ्क्षति ।  
स्नातुं धावति दिव्यतापसगणः संवर्धितुं वार्धयश्चेष्टन्ते सविलासमभ्रमुरपि स्प्रष्टुं शनैरीहते ॥ विप्रुद्_२।४७ ॥  
  
  
अत्र हरस्य कैलासभ्रान्तिः हरेः क्षीरार्णवभ्रान्तिरित्यादिः भ्रान्तिमदलङ्कारो ब्यज्यते ॥  
अलङ्कारेण वस्तुध्वनिर्यथा---  
  
[इइ।५।११अलङ्कारेणवस्तुध्वनिः]  
  
प्रतापरुद्रस्य रणे कृपाणः सद्यः समुद्यद्रुधिरारुणश्रीः ।  
आलम्बते रोषकषायितस्य कालीकटाक्षस्य विजृम्भितानि ॥ विप्रुद्_२।४८ ॥  
  
  
अत्रालम्बत इति निदर्शनालङ्कारेण सकलरिपुक्षयः क्षणात् कृत इति वस्तु व्यज्यते ॥  
  
  
[इइ।५।१२अलङ्कारेणालङ्कारध्वनिः]  
  
अलङ्कारेणालङ्कारध्वनिर्यथा---  
  
काकतीयविभोः कीर्त्तिपुण्डरीके विजृम्भिते ।  
धत्ते मधुकरक्रीडां तमालश्यामलं नभः ॥ विप्रुद्_२।४९ ॥  
  
  
अत्र कीर्त्तिपुण्डरीके नभो भ्रमरक्रीडां धत्त इति निदर्शनालंकारेणाश्रयाश्रयिणोरनानुगुण्यरूपो ऽधिकालंकारो व्यज्यते ।  
आश्रयस्य कीर्त्तिपुण्डरीकस्य वैपुल्यं अमरसादृश्यप्रतिपादनेनाल्पत्वं च नभसः प्रतीयते ।  
एषु स्वतः सिद्धार्थशक्तिमूलत्वम् ।  
  
अथ कविप्रौढोक्तिसिद्धार्थशक्तिमूलो वस्तुध्वनिर्यथा---  
  
श्रावं श्रावं खुरलिविहरत्कार्त्तिकेयेषुजातच्-  
छिद्रच्छद्मश्रवणपदवीचारिणीं चारणौधैः ।  
शश्वद्गीतां भुवनमहितां काकतीन्द्रस्य कीर्त्तिं  
कौञ्चक्ष्माभृद् भवति महतो विस्मयान्निश्चलाङ्गः ॥ विप्रुद्_२।५० ॥  
  
  
अत्र प्रतापरुद्रस्य कीर्त्तिः स्थावराणायपि विस्मयकारिणीति वस्तु व्यज्यते ॥  
  
  
[इइ।५।१३वस्तुनालङ्कारध्वनिः]  
  
वस्तुनालंकारध्वनिर्यथा---  
  
वीररुद्रभटान् दृष्ट्वा जयलक्ष्मीवृतान् रणे ।  
कर्षन्त्यरिवधूकेशान् कानने कण्टकिद्रुमाः ॥ विप्रुद्_२।५१ ॥  
  
  
अत्र जयलक्ष्मीसमालिङ्गितान् वीररुद्रभटान् दृष्ट्वा समदना इव कण्टकिद्रुमाः शत्रुवधूकेशान् कर्षन्तीवेत्युत्प्रेक्षा व्यज्यते ।  
  
[इइ।५।१४अलङकारेणवस्तुध्वनिः।  
  
अलङ्कारेण वस्तुध्वनिर्यथा---  
  
ओसरै सहीहि समं लज्जा वहुआए सिढिलमाणाए ।  
अप्पग्गहणभयेण व्व सविहगए मणोहरे दैए ॥ विप्रुद्_२।५२ ॥  
  
(अपसरति सखीभिः समं लज्जा वध्वाः शिथिलमानायाः ।  
आत्मग्रहणभयेनेव सविधगते मनोहरे दयिते) ॥  
  
  
अत्रोत्प्रेक्षयाऽलिङ्गनरूपं वस्तु व्यज्यते ॥  
  
  
[इइ।५।१५अलङ्कारेणालङारध्वनिः]  
  
अलंकारेणालङ्कारध्वनिर्यथा---  
  
अभयं याचमानानां काकतीयेन्द्रविद्विषाम् ।  
रक्षां नाङ्गीकरोतीव वनं शाखाग्रकम्पनैः ॥ विप्रुद्_२।५३ ॥  
  
  
अत्र नाङ्गीकरोतीवेत्युत्प्रेक्षया प्रतापरुद्रशत्रूणां रक्षणं कर्तुं वनमपि बिभेतीवेत्युत्प्रेक्षा व्यज्यते ।  
  
कविनिबद्धवक्तृप्रौढोक्तिसिद्धार्थशक्तिमूलो वस्तुना वस्तुध्वनिर्यथा---  
  
अजह तह व होदु अज्जा णरणाह करेहि रक्खणं ससिणो ।  
जं ताए कडखुक्का आणत्ता तं मसीकादुं ॥ विप्रुद्_२।५४ ॥  
  
  
(अयथा तथा वा भवत्वार्या नरनाथ कुरु रक्षणं शशिनः ।  
यत्तया कटाक्षोल्का आज्ञप्ता तं मषीकर्तुम्) ॥  
  
  
अत्र विरहातुरा आर्या चन्द्रिकामसहमाना रोषोज्ज्वलितया कटाक्षोल्कया चन्द्रं मषीकरोति स रक्षणीय इत्यनेन वस्तुना इतः परं सा जीवितं धारयितुमशक्ता, अधुनैव त्वया समागन्तव्यमिति वस्तु व्यज्यते ॥  
  
  
[इइ।५।१६वस्तुवालङ्कारध्वनिः]  
  
वस्तुनालङ्कारध्वनिर्यथा---  
  
कस्त्वं शुभ्राखिलाङ्गश्चरसि, ननु यशो वीररुद्रस्य वर्त्ते को ऽयं ते दिव्यदेहः स्फुरति परिसरे, मत्सुहृत् तत्प्रतापः ।  
प्रच्छाद्यालं स्फुरद्भिः कुमुदसरसिजैः ख्यापितं वः स्वरूपं सोमाकारै स्वागतं वामवधिगिरिरहं कल्पितो निस्तमस्कः ॥ विप्रुद्_२।५५ ॥  
  
  
अत्र प्रतापरुद्रयशः प्रतापयोः सोमार्कसादृश्यप्रतीतेरुपमा व्यज्यते ।  
  
[इइ।५।१७अलङ्कारेणालङ्कारध्वनिः]  
  
अलङ्कारेणालङ्कारध्वनिर्यथा---  
  
उवह हऌआ वहुआए तह आरूढो वि णिभ्भरो माणो ।  
णिवैसमाअमलंभमसंजाअभओ व्व ओसरै ॥ विप्रुद्_२।५६ ॥  
  
  
(पश्यत हला वध्वास्तथा रूढो ऽपि निर्भरो मानः ।  
नृपतिसमागमसंभ्रमसंजातभय इवापसरति) ॥  
  
  
अत्रोत्प्रेक्षया प्रियप्रार्थनां विनैव मानिनीमनः प्रसन्नमिति विभावनालंकारो व्यज्यते ॥  
  
  
[इइ।५।१८अलङारेणवस्तुध्वनिः]  
  
अलङ्कारेण वस्तुध्वनिर्यथा---  
  
अप्राप्य सेवावसरं नाथ कान्तावृतस्य ते ।  
त्वत्कीर्त्तिं सेवमानेव श्यामा सर्वाङ्गपाण्डुरा ॥ विप्रुद्_२।५७ ॥  
  
  
अत्र सेवमानेवेत्युत्प्रेक्षया सर्वथा स्वीकार्यत्वादिरूपं वस्तु व्यज्यते ॥  
  
  
एवं प्रबन्धादिगतत्वेन यथासंभवमुदाहरणानि द्रष्टव्यानि ; विस्तरभयादिह नोक्तानि ॥  
  
  
अथ शब्दशक्तिमूलध्वनिः ।  
स च वस्त्वलंकारगतत्वेन द्विविधः ।  
  
तथा चोक्तम्---  
  
"अलङ्कारो ऽथ वस्त्वेव शब्दाद्यत्रावभासते ।  
प्रधानत्वेन स ज्ञेयः शब्दशक्त्युद्भवो द्विधा ॥  
ऽ; इति ।  
  
[इइ।५।१९ अलङ्कारध्वनिः]  
  
तत्रालंङ्कारध्वनिर्यथा---  
  
एसो सच्चं राओ सामा खु तुमं समाअमो दोण्णं ।  
किं उण ण पदोसकहा दीसः एदं खु अच्चरिअं ॥ विप्रुद्_२।५८ ॥  
  
  
(एष सत्यं राजा श्यामा खलु त्वं समागमो द्वयोः ।  
किं पुनर्न प्रदोषकथा दृश्यते एतत्खल्वाश्चर्यम्) ॥  
  
  
अत्र प्रकरणेन कान्तानृपवाचकाभ्यां श्यामाराजशब्दाभ्यां निशाचन्द्रप्रतीतेरुपमा व्यज्यते ॥  
  
  
[इइ।५।२०वस्तुध्वनिः]  
  
वस्तुध्वनिर्यथा---  
  
कान्तारवाससंतप्ताः संशृणुध्वं हितादितः ।  
कुरुध्वमधुना राजपादसेवां नरेश्वराः ॥ विप्रुद्_२।५९ ॥  
  
  
अत्र राजपादसेवामिति शब्दशक्त्या प्रकृतस्य प्रतापरुद्रस्य प्रतीतिः प्रकरणाज्जायते ।  
अनेन प्रतापरुद्रस्य सेवा कर्तव्या किमरण्यवासेन संतप्ता इति वस्तु व्यज्यते ॥  
  
  
  
[इइ।५।२१उभयशक्तिमूलध्वनिः]  
  
उभयशक्तिमूलध्वनिर्यथा---  
  
  
जिष्णुरेष भुजस्तम्भजृम्भमाणाद्भुतायुधः ।  
मुञ्चन्तु क्ष्माभृतः सर्वे निजपक्षविजृम्भितम् ॥ विप्रुद्_२।६० ॥  
  
  
अत्र क्ष्माभृतो निजपक्षविजृम्भितं मुञ्चन्तु, जिष्णुरेष इत्यत्र शब्दशक्तिमूलता ।  
भुजस्तम्भजम्भमाणाद्भुतायुध इत्यत्रार्थशक्तिमूलता ॥  
  
  
असंलक्ष्यक्रमव्यङ्ग्यो रसादिध्वनिः ।  
तथा चोक्तं शृङ्गारतिलके---  
  
"रसभावतदाभासभावशान्त्यादिरक्रमः ।  
भिन्नो रसाद्यलंकारादलंकार्यतया स्थितः ॥  
ऽ; इति ।  
  
रसभावोदाहरणं तत्स्वरूपनिरूपणप्रपञ्चे रसप्रकरणे भविष्यति ॥  
  
  
गुणीभूतव्यङ्ग्यम् अष्टविधं निरूप्यते ।  
गुणीभूतव्यङ्ग्यं मध्यमं काव्यमष्टविधम् ।  
  
तथा चोक्तं काव्यप्रकाशे---  
  
"अगूढमपरस्याङ्गं वाच्यसिद्ध्यङ्गमस्फुटम् ।  
संदिग्धतुल्यप्राधान्ये काक्वाक्षिप्तमसुन्दरम् ॥  
ऽ; इति ।  
  
[इइ।५।२२ अगूढम्]  
  
कामिनीकुचकलशवद् गूढस्यैव चमत्कारकारित्वादगूढव्यङ्ग्यं मध्यमं काव्यम् ।  
यथा---  
  
औन्नत्यं यदि वर्ण्यते शिखरिणः क्रध्यन्ति नीचैः कृता गाम्भीर्यं यदि कीर्त्त्यते जलधयः क्षुभ्यन्ति गाधीकृताः ।  
तत् त्वां वर्णयितुं बिभेमि यदि वा जातो ऽस्म्यगस्त्यः स्थितस्त्वत्पार्श्वे गुणरत्नरोहणगिरे श्रीवीररुद्रप्रभो ॥ विप्रुद्_२।६१ ॥  
  
  
अत्र "यदि वा जातो ऽस्म्यगस्त्यः स्थितःऽ; इत्यनेन जलनिधिपर्वतेभ्यो न बिभेमीति व्यङ्ग्यमगूढम् ॥  
  
  
[इइ।५।२३ अपरस्याङ्गम्]  
  
अपरस्याङ्गं, यत्र रसादे रसादिरङ्गं तदपि गुणीभूतव्यङ्ग्यमेव ।  
  
यथा---  
  
वीतव्रीडमपास्तमानमुदयद्वैस्वर्यमाविर्भवत्स्वेदं निर्भरगात्रवेपथु मिलन्मूर्च्छं गलद्बाष्पकम् ।  
संजातप्रलयं च काकतिमहीनाथ ! स्मरोद्वेजिता भूपाः शैलगुहासु यान्ति विजनं भीत्या समालिङ्गिताः ॥ विप्रुद्_२।६२ ॥  
  
  
अत्र शृङ्गारस्य भयरसाङ्गत्वम् ।  
  
[इइ।५।२४ वाच्यसिध्यङ्गम्]  
  
वाच्यसिद्ध्यङ्गं यथा---  
  
करालः काकतीन्द्रस्य करवालनवाम्बुदः ।  
धारया शमयत्युग्रं प्रतापज्वलनं द्विषाम् ॥ विप्रुद्_२।६३ ॥  
  
  
अत्र जलधारा व्यङ्ग्या ।  
सा च करवालनवाम्बुद इत्यस्य वाच्यभूतस्य रूपकस्य सिद्धिकृदिति गुणीभूतव्यङ्ग्यम् ॥  
  
  
[इइ।५।२५ अस्फुठम्]  
  
अस्फुटं यथा---  
वीररुद्रकृपाणस्य महिमा को ऽप्यनङ्कुशः ।  
प्रसूते कीर्त्तिगङ्गां यः पीत्वा द्विषदसृङ्नदीम् ॥ विप्रुद्_२।६४ ॥  
  
  
अत्र कृपाणस्य जह्नोराधिक्यप्रतिपादनाद् व्यतिरेकः परमस्फुटः प्रतीयते ॥  
  
  
[इइ।५।२६ संदिग्धप्राधान्यम्]  
  
संदिग्धप्रधान्यं यथा---  
  
काकतिक्ष्मापतेर्दृष्टिरनुरागतरङ्गिता ।  
लग्ना कल्हारमालेव वध्वास्तुङ्गे कुचद्वये ॥ विप्रुद्_२।६५ ॥  
  
  
अत्रालिङ्गनेच्छायां वाक्यविश्रान्तिरथवा स्तनमण्डलालोक एवेति संदेहः ॥  
  
  
[इइ।५।२७ तुल्यप्राधान्यम्]  
  
तुल्यप्राधान्यं यथा---  
  
नृपाः प्रतापरुद्रस्य निषेवध्वं पदाम्बुजे ।  
अन्यथास्य मनस्तादृक्प्रसादं कलुषायते ॥ विप्रुद्_२।६६ ॥  
  
  
अत्र प्रतापरुद्रस्य पादसेवा यदि त्यज्यते तदानीं नगरेषु वासो दुर्लभ इति व्यङ्ग्यार्थस्य वाच्यस्य च समं प्राधान्यम् ॥  
  
  
[इइ।५।२८ अनुसंधानम्]  
  
असुन्दरं यथा---  
  
एअसिलामहिलाणं सोऊण णरेंददस्सणामोअं ।  
गुरुअणणिअंतिआए वहुआए सामलं वअणं ॥ विप्रुद्_२।६७ ॥  
  
  
(एकशिलामहिलानां श्रुत्वा नरेन्द्रदर्शनामोदम् ।  
गुरुजननियन्त्रिताया वध्वाः श्यामलं वदनम्) ॥  
  
  
अत्र नरेन्द्रदर्शननिमित्तं हर्षमुत्पश्यन्त्या वध्वा मुखं श्यामलमिति वाच्यस्यैव चारुत्वम् ।  
गुरुजननियन्त्रिताहं नरेन्द्रं द्रष्टुं न गतवत्यस्मि इति व्यङ्ग्यार्थस्याचारुत्वम् ॥  
  
  
[इइ।५।२८ कावाक्षिप्तम्]  
  
यत्र काक्वार्ऽथान्तरमाक्षिप्यते, तदपि गुणीभूतव्यङ्ग्यमेव ।  
  
यथा---  
  
पिअसहि कहेहि अहिआ खोणी लच्छी सरस्सई मज्झा ।  
जां बहु मण्णै सोअं णरणाहो गुणविसेसण्णो ॥ विप्रुद्_२।६८ ॥  
  
(प्रियसखि कथयाधिका क्षोणी लक्ष्मीः सरस्वती मत्तः ।  
यां बहु मन्यते सो ऽयं नरनाथो गुणविशेषज्ञः) ॥  
  
  
अत्र क्षोणी मदधिकेति काकुकल्पनयाधिका न भवतीति वस्तु व्यज्यते ॥  
  
  
चित्रं तु काव्यं शब्दार्थालङ्कारचित्रतया बहुविधम् ।  
तत्प्रपञ्चो ऽप्यलङ्कारप्रकरणे व्यक्तीभविष्यति ॥  
  
  
इइ।६ ॥  
महाकाव्योपकाव्यादिप्रबन्धनिरूपणम् ॥  
  
  
अथ महाकाव्यादयः प्रबन्धा निरूप्यन्ते ।  
  
नगरार्णवशैलर्तुचन्द्रार्कोदयवर्णनम् ।  
उद्यानसलिलक्रीडामधुपानरतोत्सवाः ॥ विप्रुद्_२।६९ ॥  
  
  
विप्रलम्भो विवाहश्च कुमारोदयवर्णनम् ।  
मन्त्रदूतप्रयाणाजिनायकाभ्युदया अपि ॥ विप्रुद्_२।७० ॥  
  
एतानि यत्र वर्ण्यन्ते तन्महाकाव्यमुच्यते ।  
एषामष्टादशानां यैः कौश्चिदूनमपीष्यते ॥ विप्रुद्_२।७१ ॥  
  
तत्त्रिविधम् ।  
  
गद्यमयं पद्यमयमुभयमयं चेति ॥ विप्रुद्_२।७२अब् ॥  
  
अपादः पदसंघातो गद्यं ; पद्यं चतुष्पदम् ।  
  
गद्यकाव्यं कादम्बर्यादि ।  
पद्यकाव्यं रघुवंशादि ।  
  
असर्गबन्धमपि यदुपकाव्यमुदीर्यते ॥ विप्रुद्_२।७२च्द् ॥  
  
  
असर्गबन्धं सूर्यशतकादि ।  
  
गद्यपद्यमयं काव्यं चम्पूरित्यभिधीयते ।  
वक्त्रं चापरवक्त्रं च सोच्छ्वासत्वं च भेदकम् ॥ विप्रुद्_२।७३ ॥  
  
  
वर्ण्यते यत्र काव्यज्ञैरसावाख्यायिका मता ।  
यत्र वक्त्रापरवक्त्रनामानौ वृत्तविशेषौ वर्ण्येते सोच्छ्रवासपरिच्छिन्नाऽख्यायिका हर्षचरितादि ।  
  
(कोशान्तरे वाक्यमिदं नोपलभ्यते । )  
  
इइ।७ क्षुद्रप्रबन्धनिरूपणम् ॥  
  
  
अथ क्षुद्राः प्रबन्धा निरूप्यन्ते ।  
  
[इइ।७।१ उदाहरणम्]  
  
येन केनापि तालेन गद्यपद्यसमन्वितम् ॥ विप्रुद्_२।७४ ॥  
  
  
जयत्युपक्रमं मालिन्यादिप्रासविचित्रितम् ।  
तदुदाहरणं नाम विभक्त्यष्टकसंयुतम् ॥ विप्रुद्_२।७५ ॥  
  
  
यत्रादौ जयत्युपक्रमं मालिन्यादिवृत्तं रम्यं पद्यं निबध्यते, अनन्तरम् "अपि चऽ; इत्युपक्रमाण्यष्टवाक्यानि सप्रासानि सतालानि प्रतिविभक्ति निबध्यन्ते, अनन्तरं विभक्त्याभासाः, तत् उदाहरणम् ।  
  
[इइ।७।२ चक्रवालकम्]  
  
संबोधनविभक्त्या यत् प्रचुरं पद्यपूर्वकम् ।  
विमुक्तपुनराकृष्टशब्दं स्याच्चक्रवालकम् ॥ विप्रुद्_२।७६ ॥  
  
  
आद्यन्तपद्यसंयुक्ता संस्कृतप्राकृतात्मिका ।  
अष्टभिर्वा चतुर्भिर्वा वाक्यैः स्कन्धसमन्विता ॥ विप्रुद्_२।७७ ॥  
  
  
[इइ।७।३ भोगावली]  
  
प्रतिस्कन्धं भिन्नवाक्यरीतिर्देवनृपोचिता ।  
सर्वतो देवशब्दादिरेषा भोगावली मता ॥ विप्रुद्_२।७८ ॥  
  
  
[इइ।७।४ बिरुदावलि]  
  
वर्ण्यमानाङ्कबिरुदवर्णनप्रचुरोज्ज्वला ।  
वाक्याडम्बरसंयुक्ता सा मता बिरुदावली ॥ विप्रुद्_२।७९ ॥  
  
  
[इइ।७।५ तरावलि]  
  
ताराणां संख्यया पद्यैर्युक्ता तारावली मता ।  
  
एवं कविप्रौढोक्तिसिद्धाः क्षुद्राः प्रबन्धा यथासंभवमूह्याः ।  
अथैतेषामुदाहरणानि विस्तरभयादिह नोक्तानि ॥  
  
  
इति श्रीविद्यानाथविरचिते प्रतापरुद्रयशोभूषणे ऽलंकारशास्त्रे काव्यप्रकरणं समाप्तम् ॥  
  
_______________________________________________  
  
  
॥  अथ नाटकप्रकरणम् ॥  
  
॥  अथ नाट्यप्रधानाः प्रबन्धा निरूप्यन्ते ॥  
  
  
[इइइ।१।१ नाट्यस्वरूपम्]  
  
  
तत्र नाट्यस्वरूपं निरूप्यते ।  
  
चतुर्विधैरभिनयैः सात्त्विकाङ्गिकपूर्वकैः ।  
धीरोदात्ताद्यवस्थानुकृतिर्नाट्यं रसाश्रयम् ॥ विप्रुद्_३।०।१ ॥  
  
  
भावाश्रयं तु नृत्त्यं स्यान्नृत्तं ताललयान्वितम् ।  
  
एषा दशरूपकोक्ता प्रक्रिया ।  
नृत्त्यनृतूयोर्नाटकाद्यङ्गत्वादिह स्वरूपनिरूपणं कृतम् ।  
  
तथोक्तं ऽदशरूपकेऽ---  
  
"मधुरोद्धतभेदेन तद्द्वयं द्विविधं पुनः ।  
लास्यताण्डवरूपेण नाटकाद्युपकारकम् ॥  
ऽ; इति ।  
  
तेन नाट्येन दश रूपकाणि भवन्ति ।  
  
[इइइ।१।२ दशविधरूपकनिर्देशाः]  
  
नाटकं सप्रकरणं भाणः प्रहसनं डिमः ।  
व्यायोगसमवाकारौ वीथ्यङ्केहामृगा दश ॥ विप्रुद्_३।०।२ ॥  
  
नाट्याश्रयत्वेनाभेद इति शङ्का न युज्यते ।  
वस्तुनेतृरसास्तेषां रूपकाणां हि भेदकाः ॥ विप्रुद्_३।०।३ ॥  
  
  
वस्तु त्रिविधम्---प्रख्यातम्, उत्पाद्यम्, मिश्रं चेति ।  
तथोक्तं ऽदशरूपकेऽ---  
  
"प्रख्यातोत्पाद्यमिश्रत्वभेदात् तत्त्रिविधं मतम् ऽ; इति ।  
  
[इइइ।१।३ दशविधरूपरकांणां इतिवृत्तादयः]  
  
इतिहासनिबन्धनं प्रख्यातम्, कविकल्पितमुत्पाद्यम्, संकरायत्तं मिश्रं चेति एवमादिवस्तुभेदान्नायकभेदात् रूपकाणां परस्परं भेदः ।  
तथा हि---नाटके प्रख्यातमितिवृत्तम्, धीरोदात्तो नायकः, शृङ्गारवीररसयोरन्यतरस्य प्राधान्यम्, अन्येषां रसानामङ्गत्वेनानुप्रवेशः ।  
प्रकरणे उत्पाद्यमितिवृत्तम्, धीरशान्तो नायकः, शृङ्गाररसस्यैव प्राधान्यम् ।  
भाणे उत्पाद्यमितिवृत्तम्, धूर्तविटो नायकः, शृङ्गारवीरयोः सूचनामात्रसारता ।  
प्रहसने कल्प्यमितिवृत्तम्, पाषण्डप्रभृतयो नायकाः, हास्यरसः प्रधानम् ।  
डिमे प्रख्यातमितिवृत्तम्, देवगन्धर्वपिशाचादयो धीरोद्धता नायकास्ते षोडश, रौद्ररसः प्रधानम्, वीरशृङ्गारयोरनुप्रवेशः ।  
व्यायोगे प्रख्यातमितिवृत्तम्, धीरोद्धतो नायकः, वीररसः प्रधानम् ।  
समवकारे देवासुरादयो द्वादश नायकाः, वीररसः प्रधानम्, कल्पितमितिवृत्तं प्रसिद्धं वा ।  
वीथ्यां कल्पितमितिवृत्तम्, धीरोद्धतो नायकः, शृङ्गाररसस्य सूचनामात्रसारता ।  
अङ्के प्रख्यातमितिवृत्तम्, प्राकृतजनो नायकः, करुणरसः प्रधानम्, ईहामृगे मिश्रमितिवृत्तम्, धीरोद्धतो नायकः, शृङ्गाररसस्याभासत्वम् ।  
  
[इइइ।१।४ द।रू। सामग्री]  
  
अथ तेषां सामग्री निरूप्यते ।  
तत्र पञ्च सन्धयः ।  
तथा चोक्तं दशरूपके---  
  
"मुखं प्रतिमुखं गर्भः सावमर्शोपसंहृतिःऽ; इति ।  
  
[इइइ।१।५। सन्धिपञ्चकविवेचनम्]  
  
संधिर्नामैकेन प्रयोजनेनान्वितानां कथानामवान्तरप्रयोजनसंबन्धः ।  
तत्रारम्भबीजसंबन्धो मुखसंधिः ।  
प्रयत्नबिन्दुसंबन्धः प्रतिमुखसंन्धिः ।  
प्राप्त्याशापताकयोः संबन्धो गर्भसंधिः ।  
नियताप्तिप्रकर्योः संबन्धो विमर्शसंधिः ।  
फलागमकार्ययोः संबन्धो निर्वहणसंधिः ।  
तथा चोक्तं दशरूपके---  
  
"बीजबिन्दुपताकाख्यप्रकरीकार्यलक्षणाः ।  
आरम्भयत्नप्राप्त्याशानियताप्तिफलागमाः ॥  
अर्थप्रकृतयः पञ्च पञ्चावस्थासमन्विताः ।  
यथासंख्येन जायन्ते मुखाद्याः पञ्च संधयः ॥  
ऽ; इति ।  
  
अथारम्भादीनां लक्षणं निरूप्यते---  
  
औत्सुक्यमात्रमारम्भः फललाभाय भूयसे ।  
प्रयत्नस्तु फलप्राप्तौ व्यापारो ऽतित्वरान्वितः ॥ विप्रुद्_३।०।४ ॥  
  
उपायापायङ्काभ्यां प्राप्त्याशा कार्यसंभवः ।  
अपायाभावतः कार्यनिश्चयो नियताप्तिका ॥ विप्रुद्_३।०।५ ॥  
  
समग्रफलसंपत्तिः फलागम उदाहृतः ।  
  
अथ बीजादिपञ्चकं निरूप्यते---  
  
स्तोकोद्दिष्टः कार्यहेतुर्बींजं विस्तार्यनेकधा ॥ विप्रुद्_३।०।६ ॥  
  
  
अवान्तरार्थविच्छेदे बिन्दुरच्छेदकारणम् ।  
प्रतिपाद्यकथाङ्गं स्यात् पताका व्यापिनी कथा ॥ विप्रुद्_३।०।७ ॥  
  
  
अव्यापिनी प्रकरिका कार्यं निर्वाहकृत् फले ॥ विप्रुद्_३।०।८अब् ॥  
  
[इइइ।२ मुखसन्धिः]  
  
अथ मुखं निरूप्यते---  
  
मुखं बीजसमुत्पत्तिर्नानार्थरससंभवा ॥ विप्रुद्_३।०।८च्द् ॥  
  
  
अङ्गानि द्वादशैतस्य बीजारम्भसमन्वयात् ॥ विप्रुद्_३।०।९अब् ॥  
  
बीजारम्भानुगुण्येन मुखसन्धेरङ्गानि प्रयोक्तव्यानि ।  
  
उपक्षेपः परिकरः परिन्यासो विलोभनम् ॥ विप्रुद्_३।०।९च्द् ॥  
  
युक्तिः प्राप्तिः समाधानं विधानं परिभावना ।  
उद्भेदभेदकरणान्यन्वर्थानि यथाक्रमम् ॥ विप्रुद्_३।०।१० ॥  
  
  
यथाक्रममेषां स्वरूपं निरूप्यते---  
  
बीजन्यास उपक्षेपः ।  
बीजस्य बहूकरणं परिकरः ।  
बीजनिष्पत्तिः परिन्यासः ।  
बीजगुणवर्णनं विलोभनम् ।  
बीजानुकूलसंघटनप्रयोजनविचारो युक्तिः ।  
बीजसुखागमः प्राप्तिः ।  
बीजसंनिधानं समाधानम् ।  
बीजसुखदुः खहेतुर्विधानम् ।  
बीजविषयाश्चर्यावेशः परिभावना ।  
गूढबीजप्रकाशनमुद्भेदः ।  
बीजानुगुणप्रोत्साहनं भेदः ।  
बीजानुगुणप्रस्तुतकार्यारम्भः करणम् ।  
एतानि द्वादश मुखसन्धेरङ्गानि ।  
एतेषां मध्ये उपक्षेपपरिकरपरिन्यासयुक्त्युद्भेदसमाधानानामावश्यकत्वम् ।  
  
[इइइ।३ प्रतिमुखसन्धिः]  
  
अथ प्रतिमुखसन्धिः---  
  
लक्ष्यालक्ष्यस्य बीजस्य व्यक्तिः प्रतिमुखं मतम् ।  
बिन्दुप्रयत्नानुगमादङ्गान्यस्य त्रयोदश ॥ विप्रुद्_३।०।११ ॥  
  
  
बिन्दुप्रयत्नानुगुण्येन प्रतिमुखसन्धेरङ्गानि प्रयोक्तव्यानि ।  
  
विलासः परिसर्पश्च विधूतं शमनर्मणी ।  
नर्मद्युतिः प्रगमनं निरोधः पर्युपासनम् ॥ विप्रुद्_३।०।१२ ॥  
  
  
वज्रं पुष्पमुपन्यासो वर्णसंहार इत्यपि ॥ विप्रुद्_३।०।१३अब् ॥  
  
एषां स्वरूपं निरूप्यते---  
  
संभोगविषयमनोरथो विलासः ।  
दृष्टनष्टपदार्थानुसरणं परिसर्पः ।  
अनिष्टवस्तुविक्षेपो विधूतम् ।  
अरत्युपशमनं शमः ।  
परिहासवचनं नर्म ।  
अनुरागोद्धाटनोत्था प्रीतिर्नर्मद्युतिः ।  
उत्तरोत्तरवाक्यैरनुरागबीजप्रकाशनं प्रगमनम् ।  
छद्मना हितागमननिरोधनं निरोधः ।  
इष्टजनानुनयः पर्युपासनम् ।  
प्रमुखनिष्ठुरवचनं वज्रम् ।  
अनुरागप्रकाशनविशिष्टवचनं पुष्पम् ।  
अनुरागहेतुवाक्यरचनोपन्यासः ।  
चतुर्वर्णनिर्वर्णतं वर्णसंहारः ।  
एतेषां मध्ये परिसर्पप्रगमनवज्रोपन्यासपुष्पाणां प्राधान्यम् ।  
  
[इइइ।४ गर्भसन्धिः]  
  
अथ गर्भसंधिः---  
  
गर्भस्तु दृष्टनष्टस्य बीजस्यान्वेषणं मुहुः ॥ विप्रुद्_३।०।१३च्द् ॥  
  
  
अस्याप्त्याशापताकानुगुण्येनाङ्गोपकल्पनम् ॥ विप्रुद्_३।०।१४अब् ॥  
  
पताकाप्राप्त्याशानुगुण्येन गर्भसन्धेरङ्गानि प्रयोक्तव्यानि ।  
  
अभूताहरणं मार्गो रूपोदाहरणक्रमाः ॥ विप्रुद्_३।०।१४च्द् ॥  
  
  
संग्रहश्चानुमानं च तोटकाधिबधे तथा ।  
उद्वेगसंभ्रमाक्षेपा द्वादशाङ्गान्यनुक्रमात् ॥ विप्रुद्_३।०।१५ ॥  
  
  
एषां स्वरूपं निरूप्यते---  
  
प्रस्तुतोपयोगिच्छद्माचरणमभूताहरणम् ।  
तत्त्वार्थानुकीर्तनं मार्गः ।  
वितर्कप्रतिपादनावाक्यं रूपम् ।  
प्रस्तुतोत्कर्षाभिधानमुदाहृतिः ।  
संचिन्तितार्थप्राप्तिः क्रमः ॥  
प्रस्तुतोपयोगिसामदानवचनं संग्रहः ।  
(प्रस्तुतोपयोगिसमाधानवाक्यमिति पाठान्तरम् ॥)॥  
लिङ्गादभ्यूहनमनुमानम् ।  
रोषसंभ्रमवचनं तोटकम् ।  
इष्टजनातिसंधानमधिबलम् ।  
अपकारिजनाद् भयमुद्वेगः ।  
शङ्कात्रासौ च संभ्रमः ।  
इष्टार्थोपायानुसरणमाक्षेपः ।  
एतेषां मध्ये ऽभूताहरणमार्गतोटकाधिबलाक्षेपाणां प्राधान्यम् ।  
  
[इइइ।५ विमर्शसन्धिः]  
  
अथ विमर्शसंधिः---  
  
गर्भसंधौ प्रसिद्धस्य बीजार्थस्यावमर्शनम् ।  
हेतुना येन केनापि विमर्शः संधिरिष्यते ॥ विप्रुद्_३।०।१६ ॥  
  
  
नियताप्तिप्रकर्युक्तेरङ्गान्यत्र त्रयोदश ॥ विप्रुद्_३।०।१७अब् ॥  
  
नियताप्तिप्रकर्यानुगुण्येन विमर्शसंधेरङ्गानि प्रयोक्तव्यानि ।  
  
तत्रापवादः संफेटो विद्रवद्रवशक्तयः ॥ विप्रुद्_३।०।१७च्द् ॥  
  
  
द्युतिः प्रसङ्गश्चलनं व्यवसायो निरोधनम् ।  
प्ररोचनं विचलनमादानं तु त्रयोदश ॥ विप्रुद्_३।०।१८ ॥  
  
  
एतेषां स्वरूपं निरूप्यते---  
  
दोषप्रख्यापनमपवादः ।  
रोषसंभाषणं संफेटः ।  
वधबन्धादिकं विद्रवः ।  
गुरुतिरस्कृतिर्द्रवः ।  
विरोधशमनं शक्तिः ।  
तर्जनोद्वेजने द्युतिः ।  
गुरुकीर्तनं प्रसङ्गः ।  
उपमानं चलनम् ।  
स्वशक्तिप्रशंसनं व्यवसायः ।  
क्रोधसंरब्धानामन्योन्यविक्षेपो निरोधनम् ।  
सिद्धवद्भाविश्रेयः कथनं प्ररोचनम् ।  
स्वगुणाऽविष्करणं विचलनम्  ।  
कार्यसंग्रह आदानम् ।  
एतेषां मध्ये अपवादशक्तिव्यवसायप्ररोचनादानानां प्राधान्यम् ॥  
  
  
[इइइ।६निर्वहरणसन्धिः]  
  
अथ निर्वहणसंधिः---  
  
बीजवन्तो मुखाद्यर्था विप्रकीर्णा यथायथम् ।  
ऐकार्थ्यमुपनीयन्ते यत्र निर्वहणं हि तत् ॥ विप्रुद्_३।०।१९ ॥  
  
  
फलाप्तिकार्यानुगुण्यादङ्गान्यस्य चतुर्दश ॥ विप्रुद्_३।०।२०अब् ॥  
  
फलाप्तिकार्यानुगुण्येन निर्वहणसंधेरङ्गानि चतुर्दश प्रतिपादनीयानि ।  
  
संधिर्विरोधो ग्रथनं निर्णयः परिभाषणम् ॥ विप्रुद्_३।०।२०च्द् ॥  
  
  
प्रसादानन्दसमयाः कृत्याभाषोपगूहनम् ।  
पूर्वभावोपसंहारौ प्रशस्तिश्च चतुर्दश ॥ विप्रुद्_३।०।२१ ॥  
  
  
एतेषां स्वरूपं निरूप्यते---  
  
बीजोपशमनं संधिः ।  
कार्यमार्गणं विरोधः ।  
कार्योपक्षेपणं ग्रथनम् ।  
बीजानुगुणकार्यप्रख्यापनं निर्णयः ।  
मिथो जल्पनं परिभाषा ।  
पर्युपासनं प्रसादः ।  
वाञ्छितार्थप्राप्तिरानन्दः ।  
दुः खप्रशमनं समयः ।  
लब्धस्थिरीकरणं  
  
कृतिः ।  
प्राप्तकार्यानुमोदनम् आभाषणम् ।  
अद्भुतार्थप्राप्तिः उपगूहनम् ।  
इष्टकार्यदर्शनं पूर्वभावः ।  
कार्यार्थोपसंहृतिः संहारः ।  
शुभशंसनं प्रशस्तिः ।  
  
एवं चतुः षष्ट्यङ्गसमन्विताः पञ्च सन्धयः प्रतिपादिताः ।  
[इइइ।६।१सन्धिनांप्रयोजनानि]एतेषां षट् प्रयोजनानि संभवन्ति---विवक्षितार्थप्रतिपादनं, गोप्यार्थगोपनं, प्रकाश्यार्थप्रकाशनं, अभिनयरागसमृद्धिः, चमत्कारित्वम्, इतिवृत्तविस्तरश्चेति ।  
तत्रेतिवृत्तं सूच्यमसूच्यं चेति द्विविधम् ।  
असूच्यमपि द्विविधं---दृश्यं श्राव्यं च ।  
तत्र सूच्यस्य सूचनाक्रमः पञ्चविधः ।  
तथोक्तं ऽदशरूपकेऽ---  
  
"विष्कम्भचूलिकाङ्कास्यप्रवेशाङ्कावतारणैःऽइति ।  
  
एतेषां स्वरूपं निरूप्यते---  
  
[इइइ।६।२विष्कम्भिका]  
  
वृत्तवर्तिष्यमाणानां कथांशानां निदर्शकः ।  
संक्षेपार्थस्तु विष्कम्भो मध्यपात्रप्रयोजितः ॥ विप्रुद्_३।०।२२ ॥  
  
  
स द्विविधः-शुद्धः संकीर्णश्चेति ।  
केवलसंस्कृतप्रायः शुद्धः ।  
संस्कृतप्राकृतमिश्रितः संकीर्णः ।  
  
[इइइ।६।३चूलिका]  
  
अथ चूलिका---  
  
अन्तर्यवनिकासंस्थैश्चूलिकार्ऽथस्य सूचना ॥ विप्रुद्_३।०।२३अब् ॥  
  
यत्र नेपथ्यगतैः पात्रैरर्थः सूच्यते सा चूलिका ।  
  
[इइइ।६।४अङ्कास्यम्]  
  
अथाङ्कास्यम्---  
  
अङ्कान्तपात्रैरङ्कास्यमुत्तराङ्कार्थसूचना ॥ विप्रुद्_३।०।२३च्द् ॥  
  
  
यत्र पूर्वाङ्कान्तपात्रैरुत्तराङ्कार्थः सूच्यते तदङ्कास्यम् ।  
  
[इइइ।६।५प्रवेशकः]  
  
अथ प्रवेशकः---  
  
वृत्तवर्तिष्यमाणानां कथांशानां निदर्शकः ।  
प्रवेशकस्तु नाद्ये ऽङ्के नीचपात्रप्रयोजितः ॥ विप्रुद्_३।०।२४ ॥  
  
  
नीचपात्रप्रयुक्तः प्रवेशकः आद्ये ऽङ्के न प्रयोक्तव्यः ।  
  
[इइइ।६।६अङ्कावतारः]  
  
अथाङ्कावतारः---  
  
यत्र स्यादुत्तराङ्कार्थः पूर्वाङ्कार्थानुसंगतः ॥ विप्रुद्_३।०।२५अब् ॥  
  
असूचिताङ्कपात्रं तदङ्कावतरणं मतम् ॥  
  
एभिः सूच्यं सूचयित्वा दृश्यमङ्कैः प्रदर्शयेत् ॥ विप्रुद्_३।०।२५च्द् ॥  
  
  
[इइइ।६।७अङ्कास्वरूपम्]  
  
तत्राङ्कस्वरूपं निरूप्यते---  
  
प्रत्यक्षनेतृचरितो बिन्दुव्यक्तिपुरस्कृतः ।  
अङ्को नानाप्रकारार्थसंविधानरसाश्रयः ॥ विप्रुद्_३।०।२६ ॥  
  
  
इइइ।७।अथामुखं निरूप्यते---  
  
सूत्रधारो नटीं ब्रूते मारिषं वा विदूषकम् ।  
स्वकार्यप्रस्तुताक्षेपि चित्रोक्त्या यत् तदामुखम् ॥ विप्रुद्_३।०।२७ ॥  
  
  
प्रस्तावना वा तत्र स्यात् कथोद्घातः प्रवर्तकम् ।  
प्रयोगातिशयश्चेति त्रीण्यङ्गान्यामुखस्य तु ॥ विप्रुद्_३।०।२८ ॥  
  
  
एषामङ्गानां स्वरूपं निरूप्यते---  
  
स्वेतिवृत्तसमं वाक्यमर्थं वा यत्र सूत्रिणः ।  
गृहीत्वा प्रविशेत् पात्रं कथोद्धातो द्विधैव सः ॥ विप्रुद्_३।०।२९ ॥  
  
  
प्रस्तूयमानकालस्य गुणवर्णनया स्वतः ।  
प्रविशेत् सूचितं पात्रं यत्र तत्स्यात् प्रवर्तकम् ॥ विप्रुद्_३।०।३० ॥  
  
  
एषो ऽयमित्युपक्षेपात् सूत्रधारप्रयोगतः ।  
पात्रप्रवेशो यत्रायं प्रयोगातिशयो मतः ॥ विप्रुद्_३।०।३१ ॥  
  
  
इइइ।८  
  
वीथ्यङ्गान्यामुखाङ्गत्वादुच्यन्ते ऽत्र स्वभावतः ।  
उद्धात्यकावलगिते प्रपञ्चत्रिगते छलम् ॥ विप्रुद्_३।०।३२ ॥  
  
  
वाक्केल्यधिबले गण्डमवस्यन्दितनालिके ।  
असत्प्रलापव्याहारमृदवानि त्रयोदश ॥ विप्रुद्_३।०।३३ ॥  
  
  
एषां स्वरूपं निरूप्यते---  
गूढार्थपदपर्यायमालारूपेण प्रश्नोत्तरमालारूपेण चोद्धात्यकं द्विविधम् ।  
अवलगितमपि द्विविधम् ।  
  
यत्रैकत्र समावेशात् कार्यमन्यत्र सिद्ध्यति ।  
वस्तुनो ऽन्यत्र वा यत्स्यात् द्विधावलगितं मतम् ॥ विप्रुद्_३।०।३४ ॥  
  
  
अन्यकार्यच्छद्मना अन्यकार्यकरणम्, अन्यकार्यप्रसङ्गात् प्रकृतकार्यसिद्धिश्च ।  
असद्भूतं मिथः ।  
स्तोत्रं प्रपञ्चः ।  
त्रिगतं द्विविधं---पूर्वरङ्गाङ्गं प्रस्तावनाङ्गं चेति ।  
पूर्वरङ्गे नटादिसंलापः, अत्र तु साम्यादनेकार्थयोजनं त्रिगतम् ।  
प्रियसदृशैर्वाक्यैरप्रियैर्विलोभनं छलम् ।  
साकाङ्क्षस्यापि वाक्यस्य निवर्तनमुक्तिप्रत्युक्तिः वाक्केलिर्द्विविधा ।  
स्पर्धयान्योन्यवाक्याधिक्यमधिबलम् ।  
सहसोदितं प्रस्तुतविरोधि गण्डम् ।  
रसवशादुक्तान्यथाव्याख्यानमवस्यन्दितम् ।  
सोपहासनिगूढार्थप्रहेलिका नालिका ।  
असंबन्धकथाप्रायः प्रलोपो ऽसत्प्रलापः ।  
अन्यार्थं हास्यलोभकरं वचनं व्याहारः ।  
दोषाणां गुणत्वप्रतिपादनं मृदवम् ।  
एतेषां मध्ये यथासंभवं कानिचित् प्रस्तावनायां प्रयोक्तव्यानि ।  
  
इइइ।९अथ दशरूपकाणां स्वरूपं निरूप्यते ।  
तत्र  
  
[इइइ।९नाटकलक्षणम्]  
  
साङ्गैर्मुखप्रतिमुखगर्भमर्शोपसंहृतैः ।  
पूर्णं प्रकृतिरन्येषामाधिकारिकवृत्तवत् ॥ विप्रुद्_३।०।३५ ॥  
  
  
वीरशृङ्गारयोरेकः प्रधानं यत्र वर्ण्यते ।  
प्रख्यातनायकोपेतं नाटकं तदुदाहृतम् ॥ विप्रुद्_३।०।३६ ॥  
  
  
[इइइ।९।१नान्दीस्वरूपम्]  
  
तत्र नान्दीस्वरूपं निरूप्यते---  
  
अर्थतः शब्दतो वापि मनाक् काव्यार्थसूचनम् ॥ विप्रुद्_३।०।३७अब् ॥  
  
यत्राष्टभिर्द्वादशभिरष्टादशभिरेव वा ॥  
  
द्वाविंशत्या पदैर्वापि सा नान्दी परिकीर्तिता ॥ विप्रुद्_३।०।३७च्द् ॥  
  
  
नाटकादिरूपकाणामादौ विहितं पद्यं नान्दीत्युच्यते ।  
वेणीसंहारे ऽष्टपदा नान्दी ।  
अनर्घराघवे द्वादशपदा ।  
बालरामायणे द्वाविंशतिपदा ।  
कैश्चित् नान्द्यां पदनियमो नाभ्युपगतः ।  
  
नान्द्यनन्तरं प्रविष्टेन सूत्रधारेण रङ्गप्रसाधनपुरः सरं भारतीवृत्त्याश्रयणेन श्लोकैः काव्यार्थः सूचनीयः ।  
तथोक्तं ऽदशरूपकेऽ---  
  
"रङ्गं प्रसाध्य मधुरैः श्लोकैः काव्यार्थसूचकैः ।  
ऋतुं कंचिदुपादाय भारतीं वृत्तिमाश्रयेत् ॥  
ऽ; इति ।  
  
एषा प्रक्रिया नाटकस्यैव मुख्या ।  
  
[इइइ।९।२-प्रकतणम्]  
  
अथ प्रकरणम्---  
  
उत्पाद्येनेतिवृत्तेन धीरशान्तप्रधानकम् ।  
शेषं नाटकतुल्याङ्गं भवेत् प्रकरणं हि तत् ॥ विप्रुद्_३।०।३८ ॥  
  
  
[इइइ।९।३-भाणः]  
  
अथ भाणः---  
  
भारतीवृत्तिभूयिष्ठं शौर्यसौभाग्यसंस्तवैः ।  
सूच्येते वीरशृङ्गारौ विटेन निपुणोक्तिना ॥ विप्रुद्_३।०।३९ ॥  
  
कल्पितेनेतिवृत्तेन धूर्तचारित्रवर्णनम् ।  
एको ऽङ्को मुखनिर्वाहौ यत्र भाणः स संमतः ॥ विप्रुद्_३।०।४० ॥  
  
  
[इइइ।९।४-प्रहसनम्]  
  
अथ प्रहसनम्---  
  
यत्र सन्ध्यङ्गवृत्त्यङ्गवर्णनं भाणवन्मतम् ।  
हास्यो रसः प्रधानं स्याद्भवेत् प्रहसनं हि तत् ॥ विप्रुद्_३।०।४१ ॥  
  
  
तच्च त्रिविधम्---शुद्धं वैकृतं संकीर्णं चेति ।  
तत्र शुद्धम्---  
  
पाषण्डविप्रप्रभृतिचेटीचेटसमाकुलम् ।  
वेषभाषादिसहितं शुद्धं हास्यवचो ऽन्वितम् ॥ विप्रुद्_३।०।४२ ॥  
  
  
अथ वैकृतम्---  
  
कामुकादिवचोवेषैः षण्डकञ्चुकितापसैः ।  
प्रहासाभिनयप्रायं वैकृतं तत् प्रकीर्त्यते ॥ विप्रुद्_३।०।४३ ॥  
  
  
अथ संकीर्णम्---  
  
यद् वीथ्यङ्गैः समाकीर्णं संकीर्णं धूर्तसंकुलम् ॥ विप्रुद्_३।०।४४ ॥  
  
  
[इइइ।९।५-डिमः]  
  
अथ डिमः---  
  
यत्र वस्तु प्रसिद्धं स्याद् वृत्तयः वैशिकीं विना ।  
नेतारो देवगन्धर्वयक्षरक्षोमहोरगाः ॥ विप्रुद्_३।०।४५ ॥  
  
  
भूतप्रेतपिशाचाद्याः षोडशात्यन्तमुद्धताः ।  
हास्यशृङ्गाररहिता रसा रौद्रप्रधानकाः ॥ विप्रुद्_३।०।४६ ॥  
  
  
चत्वारो ऽङ्काः संधयश्च चत्वारो मर्शवर्जिताः ।  
  
मायेन्द्रजालसंग्रामसूर्यचन्द्रग्रहादयः ॥  
शेषं नाटकवत् सर्वं स डिमः परिकीर्त्यते ॥ विप्रुद्_३।०।४७ ॥  
  
  
[इइइ।९।६-व्यायोगः]  
  
अथ व्यायोगः---  
  
यत्र ख्यातेतिवृत्तं स्यादुद्धतो नायको मतः ।  
  
गर्भावमर्शराहित्यं डिमवद् रसपोषणम् ।  
एकवासरकार्यं च स व्यायोगो महारणः ॥ विप्रुद्_३।०।४८ ॥  
  
  
[इइइ।९।७-समवकारः]  
  
अथ समवकारः---  
  
यत्रामुखं नाटकवत् संधयो मर्शवर्जिताः ।  
नेतारो द्वादश पृथक्फला देवासुरादयः ॥ विप्रुद्_३।०।४९ ॥  
  
  
वीरप्रधानाश्च रसास्त्रयो ऽङ्कास्तेषु च क्रमात् ।  
वस्तुस्वभावदैवारिकृताः स्युः कपटास्त्रयः ॥ विप्रुद्_३।०।५० ॥  
  
  
पुररोधरणाग्न्यादिनिमित्ता विद्रवास्त्रयः ।  
धर्मार्थकामानुगुणास्तिस्रः शृङ्गाररीतयः ॥ विप्रुद्_३।०।५१ ॥  
  
  
प्रथमे ऽङ्के निबद्धव्या कथा यामत्रयावधिः ।  
यामावधिर्द्वितीये ऽङ्के तृतीये ऽङ्के ऽर्धयामिका ॥ विप्रुद्_३।०।५२ ॥  
  
  
असौ समवकारः स्याद् वीथ्यङ्गैः कैश्चिदन्वितः ॥ विप्रुद्_३।०।५३अब् ॥  
  
  
[इइइ।९।८-वीथी]  
  
अथ वीथी---  
  
यत्र भाणवदङ्गानां कॢप्तिर्वृत्तिस्तु कैशिकी ॥ विप्रुद्_३।०।५३च्द् ॥  
  
  
शृङ्गारः परिपूर्णत्वात् सूचनीयो ऽतिभूयसा ।  
उद्धात्यकादीन्यङ्गानि सा वीथी वीथिवन्मता ॥ विप्रुद्_३।०।५४ ॥  
  
  
[इइइ।९।९-अङ्कः]  
  
अथाङ्कः---  
  
यत्रेतिवृत्तं प्रख्यातं प्रधानं करुणो रसः ।  
  
स्त्रीणां विलासो वाग्युद्धं नेतारः प्राकृता नराः ॥  
भाणवत् संधिवृत्त्यादि स उत्सृष्टो ऽङ्कसंज्ञकः ॥ विप्रुद्_३।०।५५ ॥  
  
  
[इइइ।९।१०-ईहामृगः]  
  
अथेहामृगः---  
  
मिश्रमीहामृगे वृत्तं चतुरङ्कं त्रिसन्धिकम् ।  
मर्त्यदिव्यौ च नियमान्नायकप्रतिनायकौ ॥ विप्रुद्_३।०।५६ ॥  
  
  
धीरोद्धतौ स्त्रियं दिव्यां हर्तुकामौ च कामुकौ ।  
अवधं युद्धमन्योन्यमाभासरसयोस्तयोः ॥ विप्रुद्_३।०।५७ ॥  
  
___  
  
  
एष प्रक्रिया दशरूपकोक्तरीत्यनुसारेण ।  
  
[इइइ।१०-नाटकोदाहरणम्]  
  
नाटकोदाहरणप्रारम्भः ।  
  
तत्र साङ्गं नाटकमुदाह्रियते ।  
  
भद्रां कौतुकवेदिमागतवतोरन्योन्यमासेदुषोः  
शैलैर्मेरुहिमाचलप्रभृतिर्भिर्देवैर्हरीन्द्रादिभिः ।  
व्याप्तां पार्श्वयुगे पुरो ऽम्बुजभुवा पश्चाच्च मेनादिभिः  
साध्वीभिः शिवयोरपाङ्गसरणिर्वैवाहिकी पातु वः ॥ विप्रुद्_३।१।१ ॥  
  
  
एषा द्वाविंशतिपदा नान्दी ।  
अस्यां विवाहप्रवृत्तयोः शिवयोः वर्णनया सकलनरेन्द्रपरिकरस्य प्रतापरुद्रस्य काकतीयराज्यलक्ष्मीप्राप्तिर्नाटकप्रयोजनरूपा किंचिदर्थशक्त्या सूच्यते ।  
  
देयात् सिद्धिं महालक्ष्मीर्जगद्रक्षाधुरंधरा ।  
विष्णुवक्षः स्फुरन्मालाविहितालयतोरणा ॥ विप्रुद्_३।१।२ ॥  
  
  
एषा च नान्दी प्रतापरुद्रराज्यलक्ष्मीमङ्गलविधिलक्षणा ।  
  
नान्द्यन्ते सूत्रधारः (समन्तादवलोक्य सहर्षम्)---  
  
कथमासूत्रित एव समन्ततो रङ्गमङ्गलविधिः !  
  
तथाहि---  
  
आविष्कुर्वन्ति मुरजाः सर्वतः शब्दमाधुरीम् ।  
सङ्गीतोपनिषद्विद्यां वीणाः प्रस्तावयन्त्यमूः ॥ विप्रुद्_३।१।३ ॥  
  
  
एतद्रङ्गप्रसाधनम् ।  
  
(सप्रहर्षम्)---  
  
भूभृत्सुतामहादेवौ पितरौ यस्य विश्रुतौ ।  
नरनागाकृतिः श्रीमान् स देवः श्रेयसे ऽस्तु वः ॥ विप्रुद्_३।१।४ ॥  
  
  
(ऊर्ध्वमवलोक्य)---चिरादनुकूलेन कालेनापगतदुर्दिनानि दिङ्मुखानि ।  
  
यतः---  
  
विहरद्राजहंसश्रीर्विलसन्मित्रमण्डलः ।  
प्रसाधयति सन्मार्गं प्रसन्नः शरदागमः ॥ विप्रुद्_३।१।५ ॥  
  
  
काव्यार्थसूचकाभ्यां श्लोकाभ्यामृतुसमाश्रणेन संस्कृतप्रायनराश्रितवाग्व्यवहाररूपा भारती वृत्तिः कथिता ।  
  
(सविनयमुपसृत्य सभाभिमुखमञ्जलिं बद्ध्वा)  
  
भो भो मध्यमभुवनभागधेयविवर्तस्यैकशिलानगरपुण्यराशेः काकतीयकुलदेवतायाः स्वयम्भूदेवस्य सततमहोत्सवमासेदिवांसो विद्धांसः ! कलार्णवनाट्यवेदाचार्यस्य पुत्रमभिनयदर्पणं मामभिमतरूपकप्रयोगानुज्ञया परमनुगृह्णीत ।  
(आकाशे कर्णं दत्त्वा) किं ब्रूथ ?  
  
"यस्मिञ्जगन्मङ्गलमस्ति वस्तु यस्मै स्वयंभूः स्पृहयत्यजस्रम् ।  
तच्छ्रोत्रयोर्लोचनयोः पथां नः शृङ्गाटकं नाटकमाविरस्तु ॥ विप्रुद्_३।१।६ ॥  
ऽ; इति ।  
  
(सहर्षम्) अस्मन्मनोरथसंवाद्येव परिषदादेशः ।  
यत् प्रतापरुद्रचरितानुबन्धः प्रबन्धः सामाजिकानां मनसि वर्तते ।  
अहो सर्वं सुघटितमनुविधात्रा विधात्रा ! यतः  
  
सभा स्वयंभूपरमेश्वरस्य प्रतापरुद्रस्य गुणा महार्घाः ।  
अहं च नाट्यश्रुतिपारदृश्वा सुधामुचस्तस्य कवेश्च वाचः ॥ विप्रुद्_३।१।७ ॥  
  
  
एषा प्रशंसयाभिमुखीकरणरूपा भारतीवृत्तेरङ्गं प्ररोचना ।  
  
(सविमर्शम्) कथमस्मत्प्रेयसी संगीतशारिका चिरयति ?  
(प्रविश्य) नटी---(पुरो ऽवलोक्य सस्पृहम्)---  
  
किं भारईए सुव्वै मंजीररवो सहाए विहरंतीए ।  
अह संगीअसुइ व्वा विण्णादं णट्टप्पमुहतूरणिणाओ ॥ विप्रुद्_३।१।८ ॥  
  
  
( ।किं भारत्याः श्रूयते मञ्जीररवः सभायां विहरन्त्याः ।  
अथ संगीतश्रुतिर्वा विज्ञातं नाट्यप्रमुखतूर्यनिनादः ॥)॥  
  
  
(अपसृत्य)---अअज्ज इअम्हि ।  
आणवेदु को णिओओ अणुट्ठीअदु त्ति ।  
  
(अआर्य इयमस्मि ।  
आज्ञापयतु को नियोगो ऽनुष्ठीयतामिति । )  
  
सूत्रधारः---आर्ये,  
  
यद् गेहे कलकण्ठनादमधुरं गास्यामि गीतिं ध्रुवां  
लास्यं चारुभिरङ्गहारललितैराविष्करिष्यामि यत् ।  
रम्यं यत् किल रङ्गमङ्गलविधिं संपादयिष्याम्यहं  
प्रागित्युक्तवती तदद्य निपुणे निर्व्यूढमेवं त्वया ॥ विप्रुद्_३।१।९ ॥  
  
  
एतत् प्रियसदृशैरप्रियैर्वाक्यैरुपालम्भनाच्छलम् ।  
  
नटी---(सभयम्)अअणट्टसामग्गिं सज्जीकादुं विलंबिअं ।  
सज्जीकिआ क्खु एसा ।  
केण उण रुव्वएण पओओ उअक्कमीअदु ।  
  
(अअनाट्यसामग्रीं सज्जीकर्तुं विलम्बितम् ।  
सज्जीकृता खल्वेषा ।  
केन पुना रूपकेण प्रयोग उपक्रम्यताम् । )  
  
सूत्रधारः---नन्विदमेव रूपयतु ।  
(इति पत्रिकां ददाति । )  
  
नटी---(गृहीत्वा संस्कृतमाश्रित्य वाच्यति । )  
  
तेजः पर्यायहरयोः किं किं संबोधनं मतम् ।  
किमाशीर्वादविषयो विद्यानाथकृतिश्च का ॥ विप्रुद्_३।१।१० ॥  
  
  
समन्दस्मितं)अणिगूढत्थं खु एदं छेआणं वअणं पडिभादि ।  
कीरिसं उत्तरं ? णिरूवेदु अज्जो ।  
  
(अनिगूढार्थं खल्वेतच्छेकानां वचनं प्रतिभाति ।  
कीदृशमुत्तरम् ? निरूपयत्वार्यः । )  
  
सूत्रधारः---अयि सुव्यक्तमेतत् ।  
प्रतापरुद्रकल्याणमिति प्रतीयत एव  
  
एषा निगूढार्था नालिका ।  
  
नटी--- ।  
कहं कहाणाअअणआमहेआणुबंधमणोहरं क्खु नाडअम् ।  
  
पआवोववदंकिअं तस्स रण्णो णाम कहं जाअं ति पुच्छीअदि ।  
  
( ।कथं कथानायकनामधेयानुबन्धमनोहरं खलु नाटकम् ।  
प्रतापोपपदाङ्कितं तस्य राज्ञो नाम कथं जातमिति पृच्छ्यते । )  
  
सूत्रधारः---प्रिये श्रूयताम् ।  
  
तं सुजातं समुद्वीक्ष्य क्षोण्यां रविमिवोदितम् ।  
प्रतापरुद्र इत्याख्यामकरोत् काकतीश्वरः ॥ विप्रुद्_३।१।११ ॥  
  
  
अन्यच्च---  
  
विष्णोर्विश्वैकवीरस्य काकतीयकुले स्थितम् ।  
अवतारममुं ज्ञात्वा वीररुद्रं प्रचक्षते ॥ विप्रुद्_३।१।१२ ॥  
  
  
नटी---अलोआणं कण्णजुअलस्य भाअहेएण एदं णामजुअलं सुणीअदि ।  
चिरस्स णट्टविज्जणुवट्टणं फलिअं, जेण लोअमंगलं काकैमरिंदचरिअं अभिणिज्जै ।  
  
(अलोकानां कर्णयुगलस्य भागधेयेन एतन्नामयुगलं श्रूयते ।  
चिरस्य नाट्यविद्यानुवर्तनं फलितं, येन लोकमङ्गलं काकतिनरेन्द्रचरितमभिनीयते ॥)॥  
  
  
एतन्नाट्यप्रसङ्गेन प्रकृतकार्यावलगनादवलगितं द्वितीयम् ।  
  
सूत्रधारः---अहो प्रज्ञासंवादो ऽयमायुष्मत्याः, यदियं कवीनां प्रश्नोत्तरमालिका ।  
यथा किल---  
  
किं लोकश्रवसोर्भाग्यं मङ्गलश्रवणं मुहुः ।  
किं मङ्गलं प्रतापाङ्करुद्रस्य चरिताद्भुतम् ॥ विप्रुद्_३।१।१३ ॥  
  
  
एतत्प्रश्नो त्तरमालारूपमुद्धात्यकम् ।  
  
नटी--- ।  
अय्यपरिअणेण सव्वं संपद्दीअदि ।  
  
( ।  
आर्यपरिजनेन सर्वं संपाद्यते । )  
  
सूत्रधारः---आर्ये,  
  
त्वया दारैरुदारश्रीर्नाट्यसंपदियं मम ।  
प्रबन्धलक्ष्मी रीत्येव विदर्भफणितिस्पृशा ॥ विप्रुद्_३।१।१४ ॥  
  
  
एष मिथः स्तोत्ररूपः प्रपञ्चः ।  
  
नटी--- ॥  
एआरिसगुणमहग्घपआवरुद्दचरिअं अहिकरिअंतो तस्स कैणो संपुण्णो सरस्सईपसादो ।  
  
( ॥ एतादृशगुणमहार्घप्रतापरुद्रचरितमधिकुर्वतः तस्य कवेः संपूर्णः सरस्वतीप्रसादः । )  
  
सूत्रधारः---आर्ये, एवमेव ।  
नन्वेषा कविभारत्योर्वाक्केलिः ।  
यथा  
  
किल---  
  
मातर्भारति ! वत्स ! किं ? तव कृपां याचे ऽद्य किं प्रस्तुतं ?  
जिह्वा काकतिवीररुद्रनृपतेः स्तोत्राय संनह्यति ।  
ज्ञातं ते विहरन्तु वाग्लहरयः संध्यानटद्धूर्जटि-  
त्वङ्गन्मौलितरङ्गिणीकलकलारम्भप्रियंभावुकाः ॥ विप्रुद्_३।१।१५ ॥  
  
  
एषान्योन्यसंलापरूपा वाक्केलिः ।  
  
नटी--- ।  
अम्हाणं ईरिमणरिंदचरिआणुऊलो णट्टाडंबरो होइ ण वे त्ति सज्झसेण वेवै मे हिअअम् ।  
  
( ।  
अस्माकमीदृशनरेन्द्रचरितानुकूलो नाट्याडम्बरो भवति न वेति साध्वसेन वेपते मे हृदयम् । )  
  
सूत्रधारः---(किंचित् सासूयं) आः किमुच्यते ! निरवद्या ननु मन्नाट्यविद्यासामग्री ।  
कीदृशी पुनस्तव गीतिर्योग्यतया भविष्यति ?  
  
नटी---असंगीदसारस्स महण्णवो उव्वेल्लिज्जदि ।  
अवहाणजाणपत्तं आरूहदु अज्जो ।  
  
(असंगीतसारस्य महार्णव उद्वेल्यते ।  
अवधानयानपात्रमारोहत्वार्यः । )  
  
एतदन्योन्यवाक्याधिक्यादधिबलम् ।  
  
सूत्रधारः---चिरमवहित एवास्मि ।  
नन्वियमुपक्रम्यते ध्रुवा---  
  
नटकृतध्रुवागानप्रतिज्ञावचनं संभ्रमोदितमिति गण्डम् ।  
  
नटी---(सस्मितं) ।  
कहं अज्जो धुवं गाऐ !  
  
( । कथमार्यो ध्रुवां गायति !)  
  
सूत्रधारः---अयि कथमर्धोक्त एव त्वरा, "नाट्यविद्याऽ; इति शेषं न जिघ्रति ।  
  
एतदुक्तस्यान्यथायोजनरूपमवस्यन्दितम् ।  
  
आर्ये, नूनं ध्रुवागानोत्सुकं तव चेतः, तदारभ्यतां गीतिः ।  
  
नटी---(तथा करोति । )  
  
  
लच्छी सरई अ इमा धवलिअभुवणंतरा विराअंती ।  
विलसंतकुवलअसिरी राअस्स पसाहणं कुणै ॥ विप्रुद्_३।१।१६ ॥  
  
  
(लक्ष्मीः सरसी चेयं धवलितभुवनान्तरा विराजन्ती ।  
विलसत्कुवलयश्री राज्ञः प्रसाधनं कुरुते ॥)॥  
  
  
सूत्रधारः---(आकर्ण्य सरसावेशं)  
  
गाढालिङ्गनसंमर्दप्रत्यक्षरगलत्सुधाम् ।  
ध्रुवां करोमि सर्वाङ्गे श्रोत्रैकामृतवर्षिणीम् ॥ विप्रुद्_३।१।१७ ॥  
  
  
एष रसवशादसंगतार्थव्याहाररूपो ऽसत्प्रलापः ।  
  
नटी---(सोपहासं)असुउमारा क्खु एसा अय्यस्स णिद्दआलिङ्गणवेल्लणं ण सहै ।  
  
(असुकुमारा खल्वेषार्ऽऽयस्य निर्दयालिङ्गनक्षेपणं न सहते । )  
  
एष हास्यलोभकरो व्याहारः ।  
  
सूत्रधारः---(सव्रीडं)  
  
रसास्वादेन तरला ये माद्यन्ति विपश्चितः ।  
त एव भावुक्ता लोके भवन्ति हृदयालवः ॥ विप्रुद्_३।१।१८ ॥  
  
  
एतद्दोषस्य गुणत्वारोपान्मृदवम् ।  
  
नटी--- ॥  
अय्यो अणंतरकरणिज्जं णिरूवेदु ।  
  
( ॥ आर्यः अनन्तरकरणीयं निरूपयतु । )  
  
सूत्रधारः---नन्वयमिदानीं सभापतिर्देवः स्वयंभूरुपश्लोक्यते ।  
  
सर्वाङ्गविलस्तसर्वमङ्गलालंकृताकृतेः ।  
रुद्रस्य महिमा भाति विश्वानुग्रहकारिणः ॥ विप्रुद्_३।१।१९ ॥  
  
  
नेपथ्ये ।  
भोः ! सत्यं सत्यम् ।  
सर्वाङ्गविलसत्सर्वमङ्गलालंकृताकृतिरेवायं रुद्र इति ।  
  
सूत्रधारः---(सहर्षं) कथमुपक्रान्तमेवास्मद्वाक्यानुगुण्येन प्रस्तुतस्यानुगुणं कुशलैः कुशीलवैः, यतः काकतीश्वरगुणवर्णनायोद्यतयोर्वैतालिकयोर्वचनमिवोपक्षिप्यते ।  
  
अयं कथोद्धातः ।  
इदमेव गुणवर्णनात् प्रवर्तकं च ।  
  
(पुरो ऽवलोक्य) कथमेतौ वैतालिकावित एवाभिवर्तेते ।  
  
एषो ऽयमित्युपक्षेपात् प्रयोगातिशयः प्रस्तावनाङ्गम् ।  
  
तदेहि ।  
आवामप्यनन्तरकरणीयाय सज्जीभवावः ।  
(इति निष्क्रान्तौ । )  
  
इति समग्राङ्गा प्रस्तावना ।  
  
(ततः प्रविशतः काम्पिल्यकलूतकौ वैतालिकौ । )  
  
प्रथमः---(सहर्षं)  
  
यो ऽयं जातस्त्रिलोकीप्रथितसुचरिते काकतीयान्ववाये  
यस्मै श्रेयांस्यजस्रं वितरति भगवान् देवदेवः स्वयंभूः ।  
यस्याज्ञा सर्वपृथ्वीपतिमणिमुकुटश्रेणिकेलीवयस्या  
सो ऽयं भूपालमौलिर्जयति गुणमहान् रुद्रदेवो नरेन्द्रः ॥ विप्रुद्_३।१।२० ॥  
  
  
स्वयंभूदेवश्रेयोवितरणरूपबीजन्यासादुपक्षेपो ऽङ्गम् ।  
  
द्वितीयः---सखे ! किमुच्यते,  
  
यो रुद्रो रजताचले स्थितिमगादर्धाङ्गनारिः पुरा  
सो ऽयं संप्रति काकतीश्वरकुले सर्वाङ्गनारी स्थितः ।  
स्थाने यद्विषमावलोकनकलामात्रेण भस्मीकृता-  
न्यासन् वैरिपुराणि चित्रमधुना खड्गे विषं धार्यते ॥ विप्रुद्_३।१।२१ ॥  
  
  
प्रथमः---सखे साधु समर्थितम् ।  
अन्यथा कथमस्मै महाराजाय स्वप्ने कुलगुरुसदृशः स्वयंभूदेवस्तादृशीं श्रेयः संग्रहकारिकामुपदिष्टवान् ।  
  
स्वयंभूदेवप्रसादरूपस्य बीजस्य बहूकरणात् परिकरः ।  
  
द्वितीयः---(सविमर्शाश्चर्यं) कथमवगतं राजरहस्यं वयस्येन ?  
  
प्रथमः---सखे, कस्य वा न विदितमिदम् ।  
यत् सर्वस्मिन्नपि निजनगरे महोत्सवमादिशता रुद्रनरेश्वरेण कुलदेवतायाः स्वप्नोपदिष्टाः प्रसादविशेषाः प्रख्याप्यन्त एव ।  
  
कुलदेवताप्रसादरूपस्य बीजस्य प्रख्यापनेन परिनिष्पत्तेः परिन्यासः ।  
  
द्वितीयः---अहो निरन्तरप्रसादोन्मुखता देवस्य ।  
यथा काकतीयप्रसवेषु श्रेयांस्युत्तरोत्तरमनुबध्यन्ते ।  
  
एतत् बीजस्य श्रेयो ऽनुबन्धरूपगुणख्यापनाद् विलोभनम् ।  
  
तदस्मिन्नेव महीयसि महे महीमण्डलाखण्डलं चलमर्तिगण्डमुपश्लोकयितुमावयोरयमेवावसरः ।  
तदेहि राजकुलं प्रविशावः ।  
  
प्रथमः---वयस्य, सांप्रतं पुरोधः प्रमुखानमात्यवृद्धानपि पुरस्कृत्य कल्याणस्वप्नक्रमं मीमांसमानो नृपतिरभ्यन्तरास्थानीमधितिष्ठति ।  
तदावामपि तावदितो गत्वा यथावसरं प्रतीक्षावहे ।  
  
(इति परिक्रम्य निष्क्रान्तौ । )  
  
अयं शुद्धविष्कम्भः  
  
अङ्कारम्भः ॥  
  
  
(ततः प्रविशति यथानिर्दिष्टवेषो राजा चामरग्राहिणी च । )  
  
राजा---(सहर्षातिशयं) अहो प्रसादातिशयः परमेश्वरस्य !  
  
सोमार्काभिजनं तमद्य जयति श्रीकाकतीयान्वयः  
पातिव्रत्यमुपैति सांप्रतममीष्वस्मासु विश्वंभरा ।  
अस्माभिर्निजदोः प्रसूतिमधुना धन्यामजो मन्यते  
यत्कर्तव्यमुपादिशत् कुलपतिर्देवः स्वयंभूः स्वयम् ॥ विप्रुद्_३।१।२२ ॥  
  
  
पुरोधसः---महाराज, भवादृशा एव परमार्हन्ति तादृशमहिम्नो देवस्य हितोपदेशान् ।  
अथवा किमत्राभिनवम् ।  
पुत्राणां हितोपदेशाधिकारः पितुरेव ।  
यदित्थं कथयन्ति तद्विदः ।  
  
सैवोमा चेति निर्दिष्टा सोमा चेति प्रथामगात् ।  
तव माता शिवा साक्षाद्देवो गणपतिः पिता ॥ विप्रुद्_३।१।२३ ॥  
  
  
मन्त्रिणः---एवमेवैतत् ।  
अन्यथा कथमीश्वरप्रसादादृते निरङ्कुशं स्त्रीव्यक्तिविशेषस्य लोकाधिपत्यम् ।  
एवं मानुषशंभुना गणपतिमहाराजेनाभ्यन्तरस्यानुभवमहिम्नः सदृशमत्र पुत्र इति व्यवहारः कृतः ।  
तदनुगुणा च रुद्र इत्याख्या ।  
  
पुरोधसः---(सकौतुकं) कीदृशी देवस्य स्वप्नोपदेशपरिपाटी ?  
  
राजा---(सादारं) इदं निवेद्यते ।  
  
कदाचित् कल्याणे रजनीसमये स्मेरवदनं  
पुरः प्रादुर्भूतं सयुवतिवपुः साक्षनिटिलम् ।  
स्रवन्तीचन्द्राभ्यां महितमुकुटं प्रेक्ष्य किमपि  
स्वयंभूदेवो ऽसावयमिति हठोत्थानमभजम् ॥ विप्रुद्_३।१।२४ ॥  
  
  
अनन्तरं स्वप्न एव  
  
वपुषा तं नमस्कृत्य स्तुवन् सूनृतया गिरा ।  
स्वामिने काकतीयानां रत्नासनमुपाहरम् ॥ विप्रुद्_३।१।२५ ॥  
  
  
चामरग्राहिणी--- ।  
अहो देवस्स अणुसंधाणं जं सिविणे वि कुलसामिणो समाराहणम् ।  
  
( । अहो देवस्यानुसंधानं यत् स्वप्ने ऽपि कुलस्वामिनः समाराधनम् । )  
  
पुरोधसः---किमुच्यते ।  
आविष्टभक्तयः खलु स्वयंभूदेवे काकतीयनरदेवाः ।  
ततः ।  
  
राजा---  
  
शय्याशिरः स्थानकृतस्य पूर्णकुम्भस्य तोयैः परिकल्प्य पाद्यम् ।  
अतीन्दुसारैर्मणिभिः किलाहमपूजयं दैवतमस्मदीयम् ॥ विप्रुद्_३।१।२६ ॥  
  
  
अथ च  
  
विभुः स्वयंभूरवदच्छुचिस्मितां गिरं स्ववामार्धवधूपलालिताम् ।  
स्पृशन् करेणाभयदानशालिना कृताञ्जलिं मां विनयानताननम् ॥ विप्रुद्_३।१।२७ ॥  
  
  
यत् किल  
  
उन्मस्तकैर्मध्यमलोकभाग्यैस्तपोविशेषैरनघैः पृथिव्याः ।  
सम्यक्फलैः सच्चरितैः प्रजानां प्रतापरुद्रो ऽयमिहावतीर्णः ॥ विप्रुद्_३।१।२८ ॥  
  
  
वत्स काकतीयकुलप्रदीप !  
  
स्वीकृते पुत्रभावेन दौहित्रे प्राङ्ममाज्ञया ।  
अस्मिन् निधेहि धौरेये गुर्वीमुर्वीधुरामिति ॥ विप्रुद्_३।१।२९ ॥  
  
  
पुरोधसः---(सप्रमोदं) महाराज, काकतीयकुलयोगक्षेमविधानदक्षिणेन दाक्षायणीपतिना साक्षादेवमादिष्टम् ।  
तवाप्ययमेव मनोरथः ।  
प्रियंकरश्चायं महोत्सवः प्रजानाम् ।  
तदारोहतु प्रागतिसृष्टयौवराज्यस्य प्रतापरुद्रस्य भुजशिखरं सागरमेखला ।  
ततस्ततः ।  
  
इयं प्रयोजननिर्धारणरूपा युक्तिः ।  
  
राजा---तद्वचनमाकर्णयन्ती निर्भरहर्षविकस्वरलोचना मेदिन्यपि देवस्य पार्श्वे दृष्टा ।  
  
चामरग्राहिणी--- ।  
महाराअस्स हिअअं अणुवट्टमाणाए वसुंधराए उइदो ख्खु हरिसाविभ्भावो ।  
  
एषा स्वयंभूदेवस्य वचनाकर्णनेन मेदिन्याः सुखागमेन प्राप्तिः ।  
  
( । महाराजस्य हृदयमनुवर्तमानाया वसुंधराया उचितः खलु हर्षाविर्भावः । )  
  
राजा---काकतीयकुलश्रेयसां देव एव प्रमाणमिति तस्याज्ञा मया शिरसि धृता ।  
देवो ऽपि सप्रसादातिशयमवलोक्यान्तर्हितो ऽभूत् ।  
  
इदं मेदिनीप्राप्तिहेतोर्बीजस्य स्वयंभूदेवोपदेशस्याङ्गीकरणात् समाधानम् ।  
  
मन्त्रिणः---विश्वप्रियंकरः स्वप्नप्रत्ययः ।  
किंतु काकतीयनरेन्द्रवृद्धोचितमाचारमनुवर्तमानस्य देवस्य नगरनिवासवैमुख्यं तथा कुलधुरंधरस्य वीररुद्रस्य विश्वरक्षाक्षमे बाहुपरिघे राज्यधुराविश्रान्तिरिति च  
  
विषादहर्षयोः सीमानं स्पृशत्यस्माकं मनः ।  
  
एतत्सुखदुः खहेतुभूतं विधानम् ।  
  
चामरग्राहिणी--- ।  
अच्चरिअं अच्चरिअं ।  
कुलामच्चमुहेणेव्व पव्वईवल्लहेण एव्वमुवदिट्ठम् ।  
  
( ।  
आश्चर्यमाश्चर्यम् ।  
कुलामात्यमुखेनेव पार्वतीवल्लभेनैवमुपदिष्टम् । )  
  
इयं बीजविषयाऽश्चर्यरूपा परिभावना ।  
  
राजा---(सहर्षातिशयम्, अमात्यान् प्रति) अयं काकतीयकुलश्रेयः-  
  
कल्पलताप्ररोहः स्वयंभूदेवानुग्रहः सर्वेषामपि श्रवणमहोत्सवः क्रियताम् ।  
  
एष बीजप्रकाशनादुद्भेदः ।  
  
मन्त्रिणः---यदाज्ञापयति काकतीयपरमेश्वरः ।  
  
राजा---किमिदानीं कर्तव्यम् ?  
  
पुरोधसः---महाराज ! किमन्यत् ? सज्जीक्रियतां प्रतापरुद्रदेवस्य राज्याभिषेकसंभारः ।  
  
एष बीजानुगुणप्रोत्साहनरूपो भेदः ।  
  
मन्त्रिणः---दिग्विजययात्रावशीकृतानां सर्वपार्थिवानां वर्गेणानीतैः सकलतीर्थसलिलैः प्रकाशितं स्वयंभूदेवप्रसादं महाभिषेकमनुभवतु राजपुत्रः ।  
  
पुरोधसः---उचितमनुमन्त्रितं मन्त्रिभिः ।  
  
राजा---तर्हि जैत्रयात्रासाधनानि सज्जीक्रियन्तां षड्विधानि बलानि ।  
  
अहमपि सज्जो भवामि ।  
  
एष आरम्भः ।  
इदं बीजानुगुणारम्भरूपं करणम् ।  
एवमारम्भबीजसम्बन्धरूपः साङ्गो मुखसन्धिः ।  
  
(नेपथ्ये) वैतालिकौ---सुखाय माध्यन्दिनी संध्या भवतु देवस्य ।  
  
यदिदानीम्---  
  
लोकालोकगिरीन्द्रकन्दरतमः संदोहदर्पापहं  
त्वत्तेजः पटलं कियन्ति भुवनान्याक्रम्य संक्रीडते ।  
इत्यालोकनकौतुकीव शिथिलस्वीयाधिकारश्रमो  
भास्वानेष समग्रदीप्तिरधुना व्योमाग्रमारोहति ॥ विप्रुद्_३।१।३० ॥  
  
  
अपि च---  
  
उद्गायन्ति शरन्निशाकरकरस्तोमत्विषस्त्वद्गुणान्  
क्रीडन्त्यो मलयाद्रिचन्दनलताकुञ्जे भुजङ्गाङ्गनाः ।  
पीत्वा तत्तदुदीर्णवर्णगलितां प्रत्यग्रधारां सुधां  
वाताहारतया प्रभूतमयशः प्रक्षालयन्त्यो निजम् ॥ विप्रुद्_३।१।३१ ॥  
  
  
इदानीं खलु---  
  
आघ्राय किरणान् भानोर्यजुरामोदमेदुरान् ।  
यतन्ते कृतिनः सर्वे कर्तुं माध्याह्निकीं क्रियाम् ॥ विप्रुद्_३।१।३२ ॥  
  
  
राजा---(आकर्ण्य, सर्वान् प्रति) साधयत यूयमभिमताचरणाय ।  
अहमपि तावदभ्यन्तरं प्रविशामि ।  
  
(इति यथोचितमुत्थाय परिक्रम्य निष्क्रान्ताः सर्वे)  
  
इति नाटकप्रकरणे कल्याणस्वप्नो नाम प्रथमोङ्कः ॥  
  
  
____________________________________________________  
  
  
(अथ द्वितीयो ऽङ्कः)  
  
नेपथ्ये)--- ।  
इदो इदो अज्जो ।  
  
( ।  
इत इत आर्यः । )  
  
(ततः प्रविशति वृद्धकञ्चुकी)  
  
कञ्चुकी---(सहर्षं) चिराय यौवनमतिशयानया चरितार्थया जरयानया संचरे ।  
यया दीर्घायुषा  
  
प्रतापरुद्रमहाभिषेकमनुभवितास्मि ।  
  
एष मध्याह्नवर्णनया विच्छिन्नस्य प्रकृतार्थस्य पुनरवमर्शाद्बिन्दुः ।  
  
अपि च---  
  
पदे पदे स्खलन्तं मां वाचा गत्याथ चेष्टया ।  
अवलोक्य हसन्नास्ते स्वामी रुद्रनरेश्वरः ॥ विप्रुद्_३।२।१ ॥  
  
  
(सविमर्शाश्चर्यम्)  
  
काकतीयनरेन्द्रस्य राज्यश्रीर्मूलवेश्मनः ।  
युवराजगृहानद्य गवाक्षैः स्वैरमीक्षते ॥ विप्रुद्_३।२।२ ॥  
  
  
एष राज्यलक्ष्म्याः प्रतापरुद्रगताभिलापाद्विलासः ।  
  
(पुरो ऽवलोक्य)  
  
कथमयं राजपुत्रपरिचारको दारकः ससंभ्रमं मामभिवर्तते ।  
  
(प्रविश्य) दारकः--- ।  
अय्य पणमामि ।  
  
( ।  
आर्थ प्रणमामि । )  
  
कञ्चुकी---भद्र कल्याणास्पदं भूयाः ।  
किमनुमतं राजपुत्रस्य दिग्विजयप्रस्थानं रुद्रनरेश्वरेण ।  
  
दारकः---अकहं कहं वि अणुभदम् ।  
  
(अकथं कथमपि अनुमतम् । )  
  
कञ्चुकी---स्वनामानुगुणमिदं राजपुत्रस्य यत् सज्जीकृतसाधनं महाराजं सपादोपग्रहं निवार्य स्वयमेव जैत्रयात्रायामुत्तिष्ठते ।  
  
दारकः---अअअय्य अणणुहूदजुझ्झपरिस्समो जुवराओ ।  
दुक्खरो खु दिअंतजओ कहं भविस्सै ।  
  
(अअआर्य, अननुभूतयुद्धपरिश्रमो युवराजः ।  
दुष्करः खुलु दिगन्तजयः कथं भविष्यति । )  
  
कञ्चुकी---भद्र, निरङ्कुशाः स्वयंभूदेवप्रवृत्तयः ।  
विष्णोरवतारः खल्वयं वीररुद्रो ऽपि अचिन्त्यमहिमा ।  
  
एष दृष्टनष्टबीजानुसरणरूपः परिसर्पः ।  
  
अत्र स्वप्नवृत्तान्तख्यापनाल्लक्ष्यस्य दिग्विजययात्रोद्यमेनालक्ष्यस्य बीजस्योत्पादनादुद्भेद इति प्रतिमुखसंधिरयम् ।  
  
दारकः--- ।  
एव्वं एदम् ।  
अमाणुसो खु सो पहावो ।  
  
( ।  
एवमेतत् ।  
अमानुषः खलु स प्रभावः । )  
  
कञ्चुकी---कुत्रेदानीं राजपुत्रः ?  
  
दारकः---अकाअईअकुलदुग्गादेवीसमाराहणेण विअअपत्थाणमंगलं काऊण तत्थ हणुमदअलपेरंतबहिरुज्जाणे णिवेसिअखंधावारो अमच्चपरिवुदो जुवराओ चिट्ठई ।  
ता अणुजाणीहि मम तत्थ पत्थाणं ।  
  
(अकाकतीयकुलदुर्गादेवीसमाराधनेन विजयप्रस्थानमङ्गलं कृत्वा तत्र हनुमदचलपर्यन्तबहिरुद्याने निवेशितस्कन्धावारः अमात्यपरिवृतो युवराजस्तिष्ठति ।  
तदनुजानीहि मम तत्र प्रस्थानम् । )  
  
कञ्चुकी---भद्र ! साधय ।  
अहमपि राजकुलं प्रविशामि ।  
  
(इति यथोचितं परिक्रम्य निष्क्रान्तौ । )  
  
इयं चूलिका ।  
  
(ततः प्रविशति यथानिर्दिष्टः प्रतापरुद्रो मन्त्रिणः परिजनश्च । )  
  
प्रतापरुद्रः---  
  
किं राज्येन शमोन्मुखं रचयता तातं कुलालम्बनं  
किं चास्मिन् समुदाहरन्ति महतो दोषान् बहून् सूरयः ।  
धर्माध्वा च खिलीकृतो ऽयमधुना कः संचरेदस्खलंस्  
तन्नेष्टं किल यौवराज्यमपि मे बाल्योत्सवे क्रीडतः ॥ विप्रुद्_३।२।३ ॥  
  
  
तद्वयं महाराजभुजपरिघमसृणितेषु दिगन्तेषु विजययात्राविनोदेन विहरामहे ।  
  
एतद्राज्ये ऽनिच्छाभिधानाद्विधूतम् ।  
  
मन्त्रिणः---राजपुत्र ! सर्वपथीनया काकतीयान्वयभाग्यसंपदा त्वां धुरंधुरं लब्ध्वा नरेन्द्रश्चिरमासक्तां धुरं शिथिलयितुमध्यवस्यति ।  
आचारश्चायं काकतीश्वराणां यद्धौरेये पुत्रे शमोन्मुखत्वम् ।  
कुलस्वामिना स्वयंभुवाप्येवमेवानुशिष्टम् ।  
अनतिक्रमणीया राजपुत्रेण गुर्वोर्गरीयसी खल्वाज्ञा ।  
कलिकालदोषशिथिलधर्मप्रतिष्ठां निर्वोढुं वोढुं च महतीं महीधुरमवतीर्णस्य काकतीयविष्णोस्तव न सांप्रतं प्रत्याख्यातुम् ।  
  
प्रतापरुद्रः---(सानुरोधं)  
  
स्वयंभूस्तात इत्येतावीश्वरौ दिव्यमानुषौ ।  
तयोरन्यतरो राजा युवराजो ऽस्मि सर्वथा ॥ विप्रुद्_३।२।४ ॥  
  
  
मन्त्रिणः---राजपुत्र ! साधारणो ऽयं विनयः काकतीश्वराणां स्वयंभुवि महाराजे च ।  
  
एष प्रकृतविषयारत्युपशमाच्छमः ।  
  
परिजनः--- ।  
काअईअकुलट्ठविरो तत्तभवंतो सअंभूदेवो धुरं धारेदु ।  
  
राऔत्तो उण रज्जसिरिअं अंके आरोवेदु ।  
  
(काकतीयकुलस्थविरस्तत्रभवान् स्वयंभूदेवो धुरं धारयतु ।  
राजपुत्रः पुना राज्यश्रियमङ्के आरोपयतु । )  
  
(प्रतापरुद्रः समन्दस्मितं परिजनमवलोकयति । )  
  
एतत् परिहासवचोरूपं नर्म ।  
  
परिजनः---अचिरेण चरिअत्था मेइणी संवुत्ता ।  
  
(अचिरेण चरितार्था मेदिनी संवृत्ता ।  
  
गोत्रगिरिशिखरनिष्ठुरविकटशिलावसतिबर्बराङ्ग्याः ।  
  
क्षोण्या भवतु वासो बाहौ प्रतापरुद्रस्य ॥)॥  
  
  
गोत्तगिरिसिहराणिठ्ठुरविअडसिलावसैबब्बरंगीए ।  
खोणीए होदु वासो बाहुम्मि पआवरुद्दस्स ॥ विप्रुद्_३।२।५ ॥  
  
  
अजह हरिचंदस्स भुए जह रहुणाहस्स बाहुफलअम्मि ।  
काऐलच्छीपैणो बाहुम्मि तहा मही रमदु ॥ विप्रुद्_३।२।६ ॥  
  
  
(अयथा हरिश्चन्द्रस्य भुजे यथा रघुनाथस्य बाहुफलके ।  
  
काकतिलक्ष्मीपतेर्बाहौ तथा मही रमताम् ॥)॥  
  
  
(प्रतापरुद्रः सबाहुस्फुरणमधोमुखस्तिष्ठति । )  
  
एषा परिजनवचनोत्था प्रीतिर्नर्मद्युतिः ।  
  
मन्त्रिणः---राजपुत्र ! काकतीयपुरुषोत्तमस्य तव पाणिग्रहणाय स्पृहयन्ती राज्यलक्ष्मीर्विलम्बं न सहते ।  
  
परिजनः---  ।  
  
विज्जावहूणं अहिअं दठ्ठूण पैम्मि पणअविस्संभं ।  
खोणी लच्छी अ कहं विलंबिअं सहौ जुवराए ॥ विप्रुद्_३।२।७ ॥  
  
  
  
(विद्यावधूनामधिकं दृष्ट्रवा पत्यौ प्रणयविस्रम्भम् ।  
क्षोणी लक्ष्मीश्च कथं विलम्बितं सहतां युवराजे) ॥ ॥  
  
  
मन्त्रिणः---इत्थमेव ।  
  
स्वतेजसा परिष्कृत्य प्रधानागारमुत्सुका ।  
प्रतीक्षते ऽद्य राज्यश्रीर्युवराजसमागमम् ॥ विप्रुद्_३।२।८ ॥  
  
  
एष मन्त्रिणां परिजनस्य च वाक्यैर्बीजानुरागप्रकाशनात् प्रगमः ।  
  
परिदृ--- ॥  
कहं अंदरिओ खु एसो महूसओ दिसाविजअजत्ताए ।  
  
( ॥  
कथमन्तरितः खल्वेष महोत्सवो दिग्विजययात्रया । )  
  
एतद्दिगन्तयात्रया प्रकृतकार्यविलम्बनान्निरोधः ।  
  
मन्त्रिणः---(सावज्ञं) कथं चिरयन्त्यन्ध्रचमूपतयः ।  
अथवा किं तैः ; वयमपि न केवलं मन्त्रशस्त्राः, किंतु बहुशः समरापदानाराधितस्वामिन एव ।  
  
एतन्निष्ठुरवचनरूपं वज्रम् ।  
  
(प्रविश्य) दौवारिकः--- ।  
जेदु जेदु जुअरोओ ।  
एदे खु चमूपैणो पडिहारभूमिभाअम्मि सज्जीकिअचौरंगबला वट्टन्ति ।  
  
( ।  
जयतु जयतु युवराजः ।  
एते खलु चमूपतयः प्रतीहारभूमिभागे सज्जीकृतचतुरङ्गबला वर्तन्ते । )  
  
मन्त्रिणः---अचिरं भोः प्रवेशय ।  
  
दौवारिकः---तथा ।  
  
(इति निष्क्रम्य सेनाधिपतिभिः सह पुनः प्रविष्टः । )  
  
सेनापतयः---(यथोचितं प्रणम्य) स्वामिन् काकतीयकुलतिलक ! सर्वतोमुखाटोपा वाहिन्यः शौर्योदन्वन्तं भवन्तमनुप्राप्ता एव ।  
तदनुगृहयालुना कटाक्षेण निरीक्ष्यन्ताम् ।  
  
एतदनुनयवचनरूपं पर्युपासनम् ।  
  
मन्त्रिणः---राजपुत्र ! तर्हि समारुह्यतां प्रतिपक्षनिवारणो वारणः ।  
आलोक्यन्तां निरन्तरपरिपन्थिप्रमाथिन्यो वरूथिन्यः ।  
प्रस्तूयतां सेनापुरः-सराक्रान्तसकलसामन्तविजयस्थानं प्रस्थानम् ।  
  
प्रतापरुद्रः---यथाभिरुचितममात्येभ्यः ।  
  
(इति गन्धगजाधिरोहणं नाटयति । )  
  
मन्त्रिणः---  
  
करोदग्रेण महसा विष्वगाक्रमितुं दिशः ।  
आरोहति गजं वीररुद्रो भास्वानिवोदयम् ॥ विप्रुद्_३।२।९ ॥  
  
  
एतत् प्रकृतानुगुण्येन विशेषबन्धवचनं पुष्पम् ।  
  
(सर्वे युवराजहस्तिनं पुरस्कृत्य ससंबाधं किंचित् परिक्रामन्ति । )  
  
सेनापतयः---(सोत्साहप्रणामं) स्वामिन्नितो दीयतां दृष्टिः ।  
  
धावत्पादातपादाहतिदलितमहीरन्ध्रनीरन्ध्रनिर्यद्-  
धूलीजालाम्बुदान्तर्विलसदसिलताविद्युदुद्दामदीप्ताः ।  
उद्यन्निस्साणराणस्तनितपटपटद्दिक्तटाः प्रारभन्ते  
प्रावृट्लक्ष्मीं ध्वजिन्यः करिकरटतटस्यन्दिदानाम्बुधाराः ॥ विप्रुद्_३।२।१० ॥  
  
  
(अन्यतो निरूप्य)  
  
बले चलति संभ्रमप्रतिभये विजेतुं दिशः   
पुरन्दरहरिज्जयव्यवसिताः सहायोद्धताः ।  
चलन्ति चिरमत्सराः शिखरिणो यथा दन्तिनो   
भरावनमदुन्नमद्भुजगराजफक्कत्फणाः ॥ विप्रुद्_३।२।११ ॥  
  
  
परिजनः---(विलोक्य साश्चर्यं) ।  
महंतो खु एसो तिलिङ्गसुभडाणं उस्साहो ।  
  
( ।  
महान् खल्वेष त्रिलिङ्गसुभटानामुत्साहः । )  
  
(संस्कृतमाश्रित्य)  
  
उद्यत्तोमरडामराः प्रतिपदप्रोत्क्षिप्तकौक्षेयकाः  
स्वैरोद्गीर्णभुसुण्ढयः पटुतराकृष्टध्वनत्कार्मुकाः ।  
भ्राम्यद्भीमगदाः समग्रविहरत्प्रासाः स्फुरत्पट्टसाः  
खेलन्त्यन्ध्रचमूभटाः सवपुषो रौद्रप्रकारा इव ॥ विप्रुद्_३।२।१२ ॥  
  
  
मन्त्रिणः---अहो तुरङ्गतरङ्गास्त्रिलिङ्गाधिपतेः ।  
  
उत्क्षिप्योत्क्षिप्य पादौ रवितुरगशिरस्ताडनायेव पूर्वौ  
पाश्चात्त्याभ्यां पदाभ्यामपि धरणिमवष्टभ्य संरब्धनुन्नाम् ।  
वालैर्व्याधूयमानैः प्रतिनृपतिहयोत्साहमुन्मार्जयन्तः  
क्रामन्त्यश्वाः सहेलक्रमणपरिणमत्पञ्चधाराप्रपञ्चाः ॥ विप्रुद्_३।२।१३ ॥  
  
  
(विलोक्य) अहो विदलितपरबलमनोरथानां रथानां सभ्रंमः ।  
  
तथा हि---  
  
रथाः सरभसं भ्रमन्निबिडहेमनेमिक्षत-  
क्षमातलसमुच्चलद्बहुलधूलिजालाम्बुदैः ।  
तिरोहितमसूयया सपदि भानवीयं रथं  
विधाय मुखरीभवन्त्यनिभृताक्षधूर्निस्वनाः ॥ विप्रुद्_३।२।१४ ॥  
  
  
प्रतापरुद्रः---(सर्वतो ऽवलोक्य सप्रमोदं) कथं समग्रसाधनानि सैन्यानि ।  
  
बृंहमाणगजाकीर्णा ह्रेषमाणहयाकुलाः ।  
संक्रीडत्स्यन्दनाः क्ष्वेडसुभटाः सैन्यसंपदः ॥ विप्रुद्_३।२।१५ ॥  
  
  
मन्त्रिणः---युवराजालोकनादुद्वेलः सैन्यसागरो वर्तते ।  
  
अभ्यापतन्तीरभितो महीभृद्वाहिनीर्बहूः ।  
काकतीयबलाम्भोधिरेष स्वैरं ग्रसिष्यते ॥ विप्रुद्_३।२।१६ ॥  
  
  
सेनापतयः---यदादिशन्त्यमात्याः ।  
(इति सप्रणामं) विजययात्राकुतूहलिन्यो ध्वजिन्यः सांप्रतं युवराजस्याज्ञां प्रतिपालयन्ति ।  
  
(प्रतापरुद्रः सप्रसादममात्यानालोकयति । )  
  
मन्त्रिणः---(सोत्साहं) प्रतिष्ठन्तां प्राचीं प्रति सैन्यानि ।  
  
सेनापतयः---यथाऽदिशन्त्यमात्याः ।  
  
(इति प्रस्थाननाटितकेन समन्तादवलोक्य सहर्षातिशयम्)  
  
पवनेनानुकूलेन प्रसारितपटाञ्चलाः ।  
उद्युञ्जन्त इवाक्रष्टुं ध्वजाः सौत्रामणीं दिशम् ॥ विप्रुद्_३।२।१७ ॥  
  
  
(सर्वे शकुनमभिनन्दन्ति । )  
  
एष प्रस्थानानुगुणशकुनगुणकथनादुपन्यासः ।  
  
प्रतापरुद्रः---(पुरो ऽवलोक्य) कथं कराभ्यामुत्क्षिप्तसाक्षतकनकपात्रः समागत एव विप्रवरः ।  
  
विप्रः---(सविनयमग्रतः स्थित्वा प्राध्वं दक्षिणभुजमुद्यम्य) विजयतां विजयतां वीररुद्रः ।  
राजपुत्र ! स्वयंभूदेवमहोत्सवाद्यनन्तरं महीसुरवराशीर्वादवासिताः काकतीयमहाराजेन प्रेषिताः खल्विमे मङ्गलाक्षताः ।  
  
प्रतापदृ---(सप्रणामादरं गृहीत्वा तान् निजोत्तमाङ्गे गजमूर्धनि च निधाय)  
  
अमूलात् फलिता प्रसत्तिलतिका पत्युः स्वयंभूप्रभोर्  
आज्ञा क्षत्रियमौलिमण्डनमणेस्तातस्य सानुग्रहा ।  
विप्राशीर्वचनानि मन्त्रसुरभीण्याकाङ्क्षितान्यन्वहं  
पौराणां च जयोत्तराणि तदमूरीषज्जयाः स्युर्दिशः ॥ विप्रुद्_३।२।१८ ॥  
  
  
एष ब्राह्मणक्षत्रियादिवर्णकीर्तनाद्वर्णसंहारः ।  
  
मन्त्रिणः---राजपुत्र ! स्वभावनिरर्गलस्य तव भुजार्गलयोरोजायितस्य कियती भूतलविजयविडम्बना ।  
  
परिजनः--- ।  
विअअलच्छीपाणिग्गहणसमअदिण्णा विअ मङ्गलख्खदा जुवराअस्स सीसे दीसंदि ।  
  
( । विजयलक्ष्मीपाणिग्रहणसमयदत्ता इव मङ्गलाक्षता युवराजस्य शीर्षे दृश्यन्ते । )  
  
विप्रः---राजपुत्र ! तत्तद्दिग्विजययात्रावार्ताहारिणः पुरुषा नातिचिरादेव प्रेषणीया इति महाराजस्याज्ञा ।  
  
प्रतापरुद्रः---शिरसि कृतस्तातस्य नियोगः ।  
(अमात्यान् प्रति) कतिचन यूयं काकतीश्वरसेवार्थं निवर्तध्वम् ।  
कतिपये विजययात्रापराः प्रवर्तध्वम् ।  
  
अमात्याः---(सप्रणामं) यदाज्ञापयति युवराजः ।  
  
विप्रः---स्वस्ति विजयाय शिवाः पन्थानः सन्तु राजपुत्राय ।  
  
प्रतापरुद्रः---(सप्रश्रयं) भगवन्ननुजानीहि ।  
वयमितः प्रतिष्ठामहे ।  
  
(इति यथोचितं परिक्रम्य निष्क्रान्ताः सर्वे । )  
 ॥  इति विजययात्राविलासो नाम द्वितीयो ऽङ्कः ॥  
  
  
_______  
  
(अथ तृतीयो ऽङ्कः)  
  
(ततः प्रविशतो लेखहस्तौ जाङ्घिकौ । )  
  
एतत्पूर्वाङ्कान्तपात्रेण विप्रेण निर्दिष्टयोः पात्रयोरुत्तराङ्के प्रवेशादङ्कास्यम् ।  
  
प्रथमः---(सानुसंधानाश्चर्यं) अहो प्रतापरुद्रस्य महिमानुभावः, यस्य विजययात्रासंभ्रमेणैव व्याकुलीकृतानि द्वयेषामपि भूभृतां कटकानि ।  
  
द्वितीयः---वयस्य, किमुच्यते---  
काकतीयप्रदीपो ऽयमंशश्चातुर्भुजः स्वयम् ।  
यद्वज्रकवचायन्ते प्रसादाश्च स्वयंभुवः ॥ विप्रुद्_३।३।१ ॥  
  
एष स्वयंभूदेवप्रसादरूपस्य बीजस्यान्वेषणाद् गर्भसन्धिः ।  
  
प्रथमः---(अध्वक्लममभिनीय पुरो ऽवलोक्य) प्राप्तेयमन्ध्रनगरी ।  
(किंचित् प्रवेशनाटितकेन समन्ततो निरूप्य) अहो ! निरतिशयमौदार्यं रुद्रनरेश्वरस्य ।  
यदेते वैतालिकाः सर्वातो भोगावलीप्रमुखांश्चाटुप्रबन्धानुच्चैः पठन्तः स्वभावरमणीयाः प्रतिरवेण पाठयन्ति च ककुभः ।  
  
द्वितीयः---(सम्यङ्निर्वण्य सप्रत्यभिज्ञाऽश्चर्यमपवार्य) सखे ! पश्य पश्य ।  
  
सम्यङ्मागधवेषधारणतिरोभूता अपि क्षमाभुजः  
सूच्यन्ते प्रभुतारहस्यपिशुनैराविष्कृतैलक्षणैः ।  
हस्ताग्रैर्ध्वजचक्रलाञ्छिनतलैर्वक्षः स्थलैर्विस्तृतैर्  
आकाररैमनुष्यमात्रसुलभैर्वृत्तैरनीचैरपि ॥ विप्रुद्_३।३।२ ॥  
  
  
प्रथमः---नूनमेते प्रतापरुद्रसमरपराङ्मुखा वक्षः स्थलविरचितवराहलक्ष्माणः प्राणत्राणार्थमनया रीत्या काकतीयमहाराजं प्रसादयितुमध्यवस्यन्तीति तर्कयामि ।  
  
एतत् प्रस्तुतोपयोगिप्रतिराजच्छद्माचरणादभूताहरणम् ।  
जाङ्घिकेन पुनस्तैस्तैर्लक्षणैर्नरेश्वराभ्यूहनादनुमानं च ।  
  
द्वितीयः---अहो ! विजययात्राश्रवणकुतूहलिता पौराणाम्, यदावामनुसरन्ति पुनः पुनः प्रश्रमालया ।  
तत् सखे ! प्रकाश्यतां प्रतापरुद्रस्य भुजयोर्विजयोदाहरणम् ।  
  
प्रथमः---(किंचिदुच्चैः) भो भोः ! श्रूयतां काकतीयकुलश्लाघाकामधेनुः प्रियोदन्तः ।  
  
जेत्रा काकतिवीररुद्रविभुना सर्वा दिशो निर्जिताः  
क्ष्मापालाः करदीकृताः कृतमिदं निर्वीरमुर्वीतलम् ।  
यस्योद्यद्भुजवैभवं सरभसारोहद्द्विषत्कामिनी-  
मञ्जीरध्वनिपूर्णकन्दरमुखैर्व्याकुर्वते पर्वताः ॥ विप्रुद्_३।३।३ ॥  
  
  
एष तत्त्वानुकीर्तनरूपो मार्गः ।  
  
द्वितीयः---सखे ! नूनमेषु दिवसेषु काकतीयमहाराजो निरन्तरं पुरस्कृतपुरोधः प्रवरामात्यवृद्धो युवराजविजयमाशंसमानो गमयति वासराणि ।  
  
प्रथमः---उचितमनुचिन्तितं वयस्येन ।  
  
द्वितीयः---(पुरो ऽवलोक्य सहर्षं) कथमस्मदीयं वचनमाकर्ण्य नूनं महाराजाय निवेदयितुममात्यपुत्रः सहर्षसंभ्रमं राजकुलाभ्यन्तरं प्रविशति ।  
तदावामपि प्रतीहारभूमिमध्यास्य काकतीश्वरावसरं प्रतिपालयिष्यावः ।  
(इति  
  
परिक्रामतः । )  
  
एतद् वितर्कप्रतिपादनाद्रूपम् ।  
  
(ततः प्रविशत्यमात्यपुत्रः । )  
  
अमात्यपुत्रः---(सप्रमोदं) अहो मम धन्यता, यदीदृशानां महोत्सवानां निवेदयितास्मि संवृत्तः ।  
यन्मया विज्ञापितैः श्रवणप्रियंकरणैर्वार्तामृतैः स्वप्नसाक्षात्कृतादपि स्वयंभूदेवप्रसादात् प्रमोदयिष्यते काकतीयवृषा ।  
  
एषोत्कर्षवचनरूपोदाहृतिः ।  
  
(पुरो ऽवलोक्य) कथमयं महाराजः पुरोहितैरमात्यैरन्येन परिजनेन च परिवृतो महास्थानमण्टपमधितिष्ठति ।  
तदहमुपसर्पामि ।  
(इति परिक्रामति । )  
  
(ततः प्रविशति यथानिर्दिष्टो राजा, मन्त्रिणश्च पुरोधसश्च । )  
  
राजा---(सविमर्शाश्चर्यममात्यान् प्रति)---अहो शैशवे ऽप्युचितकारित्वं वत्सस्य वीररुद्रस्य ।  
यदस्मदनुरोधार्थमिमानमात्यान् निवर्त्य स्वयमेव जिगीषुः प्रस्थितः ।  
  
मन्त्रिणः---(सबहुमानं) महाराज ! भवता खलु पितृमान् कुमारः ।  
  
पुरोधसः---विजयप्रस्थानात्प्रभृति नक्तंदिवमुन्मिषन्ति कल्याणानि ।  
तद्विजिता एव दिशो राजपुत्रेण ।  
  
राजा---भवतामाशिष एव काकतीयकुलश्रेयांसि स्वयं प्रदुहते ।  
  
परिजनः--- ।  
काअईअकुलस्स किं णु ण संपुण्णं पुण्णेण, जस्सिं अवैण्णो भुवणेक्कभद्दो पआवरुद्दो ।  
  
(काकतीयकुलस्य किं नु संपूर्णं पुण्येन, यस्मिन्नवतीर्णो भुवनैकभद्रः प्रतापरुद्रः । )  
  
राजा---(सौत्सुक्यं) कथं चिरयति वत्सस्य विजययात्राश्रवणमहोत्सवः ?  
  
अमात्यपुत्रः---(सविनयसंभ्रममुपसृत्य सप्रणामं देव मध्यमलोकपाल ! युवराजप्रष्रेतौ विजयवार्ताहारिणौ प्रघाणप्राङ्गणमधिवसतः ।  
  
एष संचिन्त्यमानार्थप्राप्तिरूपः क्रमः ।  
  
(सर्वे सहर्षातिशयं निरूपयन्ति । )  
  
मन्त्रिणः--भद्र ! शीघ्रं प्रवेशय ।  
  
अमात्यपुत्रः---यदादिशन्ति महामन्त्रिणः ।  
  
(इति निष्क्रम्य सह ताभ्यां पुनः प्रविष्टः । )  
  
पुरुषौ---(प्रणमन्तावुपसृत्य) देव ! विश्वैकविजयिना पुत्रेण वर्धसे ।  
बाढमप्रमेयमहिमा प्रतापरुद्रभुजस्थेमा, यच्छैशवे ऽप्यतिशयिततरुणकाकतीयपराक्रमस्तस्य विक्रमः ।  
  
राजा---(सहर्षातिशयममात्यानवलोक्य) मनोरथाभ्यामिव चिन्तितोपगताभ्यां महार्घं पारितोषिकं प्रतिपाद्यताम् ।  
  
द्विगुणीकृतहर्षयोरनयोर्मुखाद्वत्सस्य विजयलक्ष्मीपरिग्रहवृत्तान्तश्रवणमहोत्सवेन चरितार्थयामः श्रोत्रवृत्तिम् ।  
  
मन्त्रिणः---यदाज्ञापयति देवः ।  
(इति भौरिकमुखात् तथा कुर्वन्ति)  
  
एष सामदानाचरणरूपः संग्रहः ।  
  
(पुरुषौ सप्रणामं गृहीत्वा मूर्ध्नि निधाय महाराजप्रसादमभिनन्दतः । )  
  
मन्त्रिणः---भद्रावित एत्य युवराजविजयविहृतयः पराक्रमपल्लविता महाराजसदसः कर्णपूरीक्रियन्ताम् ।  
  
पुरुषौ---सावधानमवधारयतु महाराजः ।  
  
प्रथमः---देव ! देवस्य प्रसादेन वाजिनीराजनासमिध्यमानस्य वीतिहोत्रस्य विजयप्रदानेन द्विगुणितोदग्रप्रतापे प्रतापरुद्रे प्रतिष्ठामाने,  
  
यात्रारम्भमहेष्वहंप्रथमिकानिर्यच्चमूडम्बर-  
क्षुण्णक्षोणितलोत्थिते ऽतिबहुले पांसौ वियद्व्यापिनि ।  
जेतव्याः सकला दिशः स्वविभुतामन्तः पिधायाधिक-  
त्रासात् क्वापि पलायिता इव दृशां नैवाभवन् गोचराः ॥ विप्रुद्_३।३।४ ॥  
  
  
अनन्तरं च---  
  
उद्वेल्लच्चतुरर्णवीकलकलो नायं चमूडम्बरो  
नेदं दुन्दुभिगर्जितं त्रिपुरजित्कल्पान्तढक्कारवः ।  
इत्याटोपपटीयसीषु परितो धाटीषु भारानम-  
च्छेषाशेषफणासु विस्मितमथ त्रस्तं दिगीशैरपि ॥ विप्रुद्_३।३।५ ॥  
  
  
पुरोधसः---अहो निरङ्कुशमोजायितमन्ध्रचमूपतीनाम् ।  
  
द्वितीयः---अथ युवराजाज्ञया प्रथमं माघवनीं दिशं प्रचलितानि सैन्यानि ।  
  
रथेनाभिमुख्यातं वीररुद्रो विलोक्य माम् ।  
मृष्यते नायमित्यर्कः सैन्यरेणौ तिरोहितः ॥ विप्रुद्_३।३।६ ॥  
  
  
मन्त्रिणः---ततस्ततः ।  
  
द्वितीयः---अनन्तरं सेनाग्रगैरेव पौरस्त्यान् क्षुद्रक्षत्रियान्निर्जित्य सर्वपथीनेनाटोपेन पटीयसि तस्मिन् महति बले प्रचलति,  
  
युद्धाय समनह्यन्त कलिङ्गाः स्फुटपौरुषाः ।  
माद्यद्द्विपघटोद्दामसंभ्रमाडम्बरोद्धताः ॥ विप्रुद्_३।३।७ ॥  
  
  
तैः सार्धमन्ध्रचमूपतीनां पराक्रमधने महत्यायोधने,  
  
पीत्वा मांसोपदंशं द्विरदगलगलद्रक्तमैरेयधारां  
मत्तो मस्तिष्कलग्नैर्दलितनृपवपुः कीकसैः सृष्टदंष्ट्रः ।  
बिभ्रद्रौद्रान्त्रमालां जनितजनभयो भैरवाकारघोरः  
संग्रामोर्व्याः कलिङ्गैर्बलिविधिमकरोद्वीररुद्रस्य खङ्गः ॥ विप्रुद्_३।३।८ ॥  
  
  
पुरोधसः---मानुषवेषतिरोहितेनापि काकतीयविष्णुना किंचिदाविष्कृतो निजप्रभावः ।  
  
मन्त्रिणः---(सहर्षातिशयाद्भुतं) अहो पराक्रमातिभूमिः प्रतापरुद्रस्य ।  
  
परिजनः--- ।  
सरिसं खु एदं, जं महाराअरुद्दणरेसरणंदणेण कादव्वं, जं काऐकुलप्पसवाणं खमं, जं कुलदेवदाए सअंभूदेवस्स प्पसत्तिविसेसाणं जुत्तं, तं खु किअं जुवराएण ।  
  
( ।  
सदृशं खल्वेतत्---यन्महाराजरुद्रनरेश्वरनन्दनेन कर्तव्यं, यत् काकतिकुलप्रसवानां क्षमं, यत् कुलदेवतायाः स्वयंभूदेवस्य प्रसत्तिविशेषाणां युक्तं, तत् खलु कृतं युवराजेन । )  
  
राजा---(सप्रमोदगद्गदं) ततस्ततः ।  
  
प्रथमः---अनन्तरम्-  
  
छिन्नोद्यद्वैरिवीरप्रतिभयमुकुटाटोपसंजातराहु-  
भ्रान्तिभ्रश्यत्पतङ्गाभयकरपृतनारेणुबद्धान्धकारा ।  
आसीत् संग्रामवेला विहरदसिलतोद्भिन्नमत्तेभकुम्भ-  
प्रोद्यन्मुक्तौघतारानिकरपरिवृतस्वर्वधूवक्त्रचन्द्रा ॥ विप्रुद्_३।३।९ ॥  
  
  
अनन्तरं युवराजाज्ञया  
  
वृत्रारातिदिगन्तरालविजयप्रख्यातविक्रान्तयः  
पारेपूर्वपयोधि कल्पितजयस्तम्भाः स्फुरत्तेजसः ।  
वेलाकाननवासिगीतविभवं देवस्य दोर्विक्रमं  
शृण्वन्तो मुहुरन्ध्रसैन्यपतयः प्राप्ता दिशं दक्षिणाम् ॥ विप्रुद्_३।३।१० ॥  
  
  
तत्र च  
  
मुनौ लोपामुद्रासुहृदि निकटस्थे ऽपि महता  
भवन्त्येता नद्यः कलुषपयसः सैन्यरजसा ।  
इतीव व्योमाग्रे कलयपवनान्दोलितशिखाः  
पताकाः सोत्प्रासाः प्रतिपदमनृत्यन्नतितराम् ॥ विप्रुद्_३।३।११ ॥  
  
  
अनन्तरं पाण्ड्यप्रमुखान् दाक्षिणात्यान् क्षितीश्वरान् शरणमुपगतान् काकतीयवीररुद्रः स्वचमूपतिनिर्विशेषं संभाव्य तैः सह प्रतीचीं दिशं प्रचलितः ।  
  
मन्त्रिणः---साधु साधु समाचरितमात्मनीनं पाण्ड्यैर्यत् पूर्वमेव देवस्य चरणमूलं प्राप्ताः ।  
ततस्ततः ।  
  
द्वितीयः---तत्र च  
  
पाश्चात्त्यानां ध्वजेषु स्थितमधिकभरस्रस्तदण्डेषु गृध्र-  
व्रातैर्यच्चण्डतुण्डाहतिविहतपटेष्वाहतक्षिप्तपक्षैः ।  
अस्त्रं गारुत्मतं तत् समजनि विजयप्रार्थिनामन्ध्रसैन्य-  
प्रष्ठानां जन्यमन्यन्निजनिबिडभुजादण्डकण्डूविडम्बः ॥ विप्रुद्_३।३।१२ ॥  
  
  
अनन्तरं---  
  
जित्वा प्रतीचीमथ वीररुद्रः प्रत्यर्थिनारीनयनाम्बुपूर्णाम् ।  
रेवां समुत्तीर्य गजानुबद्धसेतुं विजेतुं गतवानुदीचीम् ॥ विप्रुद्_३।३।१३ ॥  
  
  
तत्राङ्गवङ्गकलिङ्गमालवप्रभृतयः सर्वे भूपाला मिलित्वा युद्धाय बद्धादराः पुरतः प्रादुरभवन् ।  
  
मन्त्रिणः---अहो परमनात्मवेदितोदीच्यानां यत्प्रतापरुद्रस्यापि परिपन्थिनो भवन्ति ।  
  
राजा---ततस्ततः ।  
  
प्रथमः---अनन्तरं सममनीकिनीभिरापतन्तीभिः राजकानि विलोक्य सगर्वमेवमुक्तं सेनापतिभिः---  
  
रे रे घूर्जर जर्जरो ऽसि समरे लम्पाक ! किं कम्पसे  
वङ्ग ! त्वङ्गसि किं मुधा बलरजः काणो ऽसि किं कोङ्कण ! ।  
प्राणत्राणपरायणो भव महाराष्ट्रापराष्ट्रो ऽस्यमी  
योद्धारो वयमित्यरीनभिभवन्त्यन्ध्रक्षमाभृद्भटाः ॥ विप्रुद्_३।३।१४ ॥  
  
(।‘वयमन्ध्रनाथसुभटाः प्रत्यर्थिदावानलाःऽ; इति पाठान्तरम् ॥)॥  
एतद्रोषसंरब्धवचनरूपं तोटकम् ।  
परिजनः--- ॥  
साहु साहु चमूवरिणं वअणं ।  
एव्वं फणिआ उण कीरिसं उवक्कंदं तेहिं ।  
(॥साधु साधु चमूपतीनां वचनम् ।  
एतत् भणित्त्वा पुनः कीदृशमुपक्रान्तं तैः ।)  
  
प्रथमः---  
किं कथ्यते ? सैनिकानां निरुपमः पराक्रमः ।  
  
यस्तत्राभवदाहवस्तमखिलं जानाति भागीरथी  
यात्याक्षीत् सुरभूयकारणनिजाहंकारमुच्छृङ्खलम् ।  
आराद्वीक्ष्य समग्रमन्ध्रसुभटप्रोद्घूर्णखड्रगावली-  
धारातीर्थमुपेत्य दिव्यनगरीमारोहतो भूपतीन् ॥ विप्रुद्_३।३।१५ ॥  
  
अनन्तरं तत्र तत्र प्रलीनात्मनः प्रतिपक्षमूलानन्वेष्टुकामास्त्रिलिङ्गसैनिकास्तत्तद्देशवेषभाषादिकमाविष्कुर्वाणाः सर्वतः पर्यटन्ति स्म ।  
जीवग्राहं गृहीत्वा समानयन्ति स्म युवराजान्तिकम् ।  
मन्त्रिणः---साधीयान् खलु सैनिकानामुद्यमः ।  
एतत् प्रकृतोपयोगित्वेन वञ्चनादधिबलम् ।  
राजा---ततस्ततः ।  
द्वितीयः---अनन्तरं नरपतयो निजपरिजनेष्वप्यकृतविश्वासाः प्रतापरुद्रस्य पादमूलमेव शरणमुपगताः ।  
परिजनः--- ।  
अहो णरवरिणं जुज्झकाअरत्तणं ।  
  
( । अहो नरपतीनां युद्धकातरत्वम् । )  
  
एष भयप्रतिपादनादुद्वेगः ।  
प्रथमः---किमुच्यते कातर्यमिति ।  
  
अङ्गाः संगरभीरवः समभवंश्चोलाः पलायाकुलाः  
काश्मीराः स्मरणीयविक्रमकथा हूणा निरीणश्रियः ।  
लम्पाका भयकम्पमानवपुषो वङ्गा निरङ्गीकृता   
नेपालाः परिपालनव्यसनिनः सुह्माश्च नीरंहसः ॥ विप्रुद्_३।३।१६ ॥  
  
(अ:‘प्रलापाकुलाःऽ; इति पाठान्तरम् ॥)   
  
अपि च   
  
काम्भोजाः क्षतकुम्भिनीपरिचयाः प्राप्तव्रणाः सेवणाः  
गौडाः पीडितविग्रहाः श्रितकुलग्रावाङ्कणाः कोङ्कणाः ।  
लाटाः पाटितमूर्तयः परिलस(गल) द्भीविह्वलाः सिंहलाः  
कर्णाटाः परिपूर्णवेपथुभृतस्तन्द्रालवो मालवाः ॥ विप्रुद्_३।३।१७ ॥  
  
किं च   
  
भोजा व्यर्थभुजायुधाः क्षतनिजस्त्रीकेलयः केरलाः   
पाण्ड्याः खण्डितविक्रमाः प्रकटितह्रीजर्जरा घूर्जराः ।  
पाञ्चालाः प्रणतिप्रपञ्चितभियश्चाटूत्कटाः कीकटाः   
काम्पिल्याः श्रितपल्लयः कृतयशोभङ्गाः कलिङ्गा अपि ॥ विप्रुद्_३।३।१८ ॥  
(सर्वे हर्षातिशयं नाटयन्ति ।)  
परिजनः---(साश्चर्यं) ।  
अहो वीररुद्दस्स ऐसैदतिहुवणाइ जुज्झावदाणाइ ।  
(। अहो वीररुद्रस्यातिशयितत्रिभुवनानि युद्धापदानानि ।)  
  
राजा---(सहर्षं) महतीं प्रतिष्ठामारोपितं खलु काकतीयकुलं विश्वैकविजयिना वत्सेन ।  
पुरोधसः---आमूलचूडं फलिताः प्रसत्तयः काकतीयान्वयदेवतानाम् ।  
राजा---ततस्ततः ।  
प्रथमः---अनन्तरं सकलदिग्विजयसमुत्तेजितेजोविलासः सर्वनरेश्वराणां तानि तान्युपायनानि स्वीकृत्य समग्रसैन्यैः सपक्षैर्महीभृद्गणैराश्रितेन महता बलार्णवेन न्यवर्तत विश्वैकवीरो वीररुद्रः ।  
  
मन्त्रिणः---(सहर्षं) कुत्रेदानीं राजपुत्रः ? द्वितीयः---साम्प्रतं किंकुर्वाणराजलोकः सर्वानपि सेनापतीन् नगरं प्रस्थाप्य कतिपयमौलपरिवृतः काकतीयवीरः स्वैरं गोदावरीपरिसरारण्येषु मृगयाकुतूहली विहरते ।  
मन्त्रिणः---(सविमर्शं) महाराज ! नूनं त्वय्येव शासति वसुमतीं यौवराज्यमेव बहुमन्यते राजपुत्रः ।  
एषा प्राप्त्याशा ।  
दिग्विजयाकृष्टनरेश्वरवृत्तान्तस्य व्यापित्वात् पताका निरूपिता ।  
राजा---तदचिरमेव युष्माभिरानेतव्यो वत्सः, अनुनेतव्यश्चराज्याभिषेकाय ।  
मन्त्रिणः---यदाज्ञापयति देवः ।  
(इति निष्क्रान्ताः । ) नेपथ्ये---(ससंभ्रमं) भो भो नागरिकाः ! सत्वरमपसरत दूरम् ।  
  
यदिदानीम्-  
  
आलानं तरसा निपाट्य निगलान्युच्छिद्य धूताङ्कुशो   
वेगोत्पातितधूर्गतः कटतटीनिर्यन्मदाम्बुस्रुतिः ।  
भ्रश्यत्पण्यपथं चलद्गजहयं बिभ्यज्जनौघं पुरं   
विष्वग्व्याकुलयत्यमन्दरभसः स्वैरं करिग्रामणीः ॥ विप्रुद्_३।३।१९ ॥  
  
एष शङ्कात्रासरूपः संभ्रमः ।  
राजा---(आकर्ण्य सस्मितं) कथं व्याकुलयति कटकं करीन्द्रः ।  
पुरुषः---महाराज ! नूनमिदानीं नगरं प्रविशतां नरेश्वरोपायनानां द्विपानां गन्धानिलाय संक्रु ध्यन् निरर्गलो जातः प्रधानहस्ती ।  
पुरोधसः---  
  
पित्रा स्वयंभूपतिनोपदिष्टं प्रतापरुद्रस्य महाभिषेकम् ।  
निर्विघ्नमापादयितुं गजास्यः करेणुराजाकृतिरभ्युपैति ॥ विप्रुद्_३।३।२० ॥  
  
एष गर्भबीजोद्भेदनादाक्षेपः ।  
राजा---(सहर्षं) तर्हि वयमपि प्रमदवनद्वारप्रासादमारुह्य गजेन्द्रमवलोकयिष्यामः ।  
(इयुत्थाय परिक्रम्य निष्क्रान्ताः सर्वे । ) ॥  
  
इति वीररुद्रविजयो नाम तृतीयो ऽङ्कः ॥  
  
  
  
  
॥ अथ चतुर्थो ऽङ्कः ॥  
  
(ततः प्रविशति धात्री चेटी च । ) धात्री---(सरोषं) ।  
  
हंजे एआरिससहस्सकज्जपज्जाउले राऔलमहूसवे वि सअला वि रअणी केण सम तुए णीदार् ।  
इरिसमहग्घाइ भूसणाइ कुदो चोरिआइ ।  
कहं ण विण्णादं तुए दासीएउत्तीए---सअला दिसो जेऊण चौरंतसामंतपरिवारो पआवरुद्दो णअरं पविठ्ठो ।  
कुंलदेवदाए पसत्तीए महाराअस्स अण्णाए पुरोहिदाणं अणुरोहेण अमच्चाणं अणुवट्टणेण पआणं भाअहेएए खोणीए तवोविसेसेण अंहारिसस्स परिअणस्स सुकअपरिपाएण अब्भुपगअमहारज्जाहिसेओ जुवराओ संजाओ ।  
एव्वं वि एआइणिं मं महूसवाउलिअं मोत्तूण कहिं ठिदा ।  
  
( ।हञ्जे एतादृशसहस्रकार्यपर्याकुले राजकुलमहोत्सवे ऽपि सकलापि रजनी केन समं त्वया नीतार् ? इदृशमहार्घाणि भूषणानि कुतश्चोरितानि ? कथं न विज्ञातं त्वया दास्याः पुत्र्या---सकला दिशो जित्वा चतुरन्तसामन्तपरिवारः प्रतापरुद्रो नगरं प्रविष्टः ।  
कुलदेवतायाः प्रसत्त्या महाराजस्याज्ञया पुरोहितानामनुरोधेनामात्यानामनुवर्तनेन प्रजानां भागधेयेन क्षोण्यास्तपोविशेषेणास्मादृशस्य परिजनस्य सुकृतपरिपाकेणाभ्युपगतमहाराज्याभिषेको युवराजः संजातः ।  
एवमप्येकाकिनीं मां महोत्सवाकुलितां मुक्त्वा कुत्र स्थिता ?) अनेन रोषवशान्नियताप्तिप्रदर्शनमुखेन बीजस्यावमर्शाद्विमर्शसन्धिः ।  
चेटीगतदोषप्रख्यापनादपवादो ऽङ्गम् ।  
चेटी--- ॥  
सामिणि ! अवराहं सहस्स ।  
  
(इति पादयोः पतति । )  
( ॥ स्वामिनि ! अपराधं सहस्व ।)  
धात्री---(सभ्रूभङ्गं) अ दासीएउत्ति, पटंचलेण सप्पदंसणं पडिमज्जेसि जं पणामेणर् इरिसापराहं सिढिलेसि ।  
(अ दास्याः पुत्रि ! पटाञ्चलेन सर्पदंशनं परिमर्जयसि-यत्प्रणामेनेदृशापराधं शिथिलयसि ।  
एष रोषसंभाषणरूपः संफेटः ।  
चेटीर्--- ।  
इरिससहावा एव्व तुमं ।  
ता णिक्कारणकोविणिं होदिं अमुवट्टिउं अहं ण पज्जत्तार् ।  
( । इदृशस्वभावैव त्वम् ।  
तत् निष्कारणकोपिनीं भवतीमनुवर्तितुमहं न पर्याप्ता ।)  
  
धात्री---(सरोषशिरः कम्पं) ॥  
वक्कसीलदुल्ललिए ! लूणकण्णासिअं तुमं बन्धिऊण काराघरभाअणं करेमि ।  
( ॥ वक्रशीलदुर्ललिते ! लूनकर्णनासिक त्त्वां बद्ध्रवा कारागृहभाजनं करोमि ॥)॥  
(इति बाहुबन्धनं नाट्यति । ) एष बन्धनरूपो विद्रवः ।  
चेटी---(सभयकम्पं) अ सामिणि ! रक्खोहि रक्खेहि असरणं णिरवराह इमं जणं ।  
तुह अत्तिआए हिडिंबस्समं गच्छतीए अहं बलक्कारेण णीदा ।  
तद्ध पडिऊलं देव्वं पसादअंतीए विलंबिदं ।  
किं करेमि ।  
(अ स्वामिनि ! रक्ष रक्ष अशरणं निरपराधमिमं जनम् ।  
तवात्तिकया हिडिम्बाश्रमं गच्छन्त्याहं बलात्कारेण नीता ।  
तत्र प्रतिकूलं दैवं प्रसादयन्त्या विलम्बितम् ।  
किं करोमि ?)  
  
धात्री---(सरोषहुङ्कारं)  
अअ एआरिसं राऔलमहूसवं उज्झिअ हिडिंबालअगंडसेलेसु किं त्ति मत्तअं ताडिस्सै मंदभाइणी ?  
(अअ एतादृशं राजकुलमहोत्सवमुज्झित्वा हिडिम्बालयगण्डशैलेषु किमिति मस्तकं ताडयिष्यति मन्दभागिनी । )  
  
एष गुरुतिरस्कृतिरूपो द्रवः ।  
चेटी---दृ सामिणि ! सहेहि विलंबिअं ।  
तुए कादव्वं मंगलोवआरं सिग्घं णिव्वट्टेमि ।  
(इति वपुषा प्रणमति । ) (दृ स्वामिनि ! सहस्व विलम्बितम् ।  
त्वया कर्तव्यं मङ्गलोपचारं शीघ्रं निर्वर्तयामि । ) धात्री---(सप्रसादं) ।  
हंजे ! उठ्ठेहि उट्ठेहि ।  
( । सखि ! उत्तिष्ठ उत्तिष्ठ । )  
एषा विरोधशमनरूपा शक्तिः ।  
चेटी---(सहर्षमुत्थाय हस्तावलम्बं दत्त्वा) अ इदो इदो तत्तहोदी ।  
(अ इत इतस्तत्रभवती । )  
धात्री---(किंचित् परिक्रम्य पुरो ऽवलोक्य च) अअ कहं एसो पडिहारप्पवरो ससंभमं णिग्गओ ।  
ता पच्चासण्णो विअ महाहिसेअसमओ ।  
तेण राऔत्तस्स मंगलणीराअणदीवरिंछ्छोलिं णिव्वट्टेदुं अब्भंतरं पविसह्म ।  
  
(अअ कथमेष प्रतीहारप्रवरः ससंभ्रमं निर्गतः ।  
तत् प्रत्यासन्न इव महाभिषेकसमयः ।  
तेन राजपुत्रस्य मङ्गलनीराजनदीपरिञ्छोलिं निर्वर्तयितुमभ्यन्तरं प्रविशावः । ) (इति निष्क्रान्ते । ) प्रवेशकः ।  
(ततः प्रविशति प्रतीहारः । ) प्रतीहारः---(साटोपं परिक्रम्य द्वारि नरपतिकुलकलकलमसहमानः सावमानं कनकवेत्रलतामुद्यम्य) रे रे नरेश्वराः !  
  
दन्तिव्यूहमुपायतीकृतममुं कुर्वन्तु पुर्या बहिर्-   
यस्योद्यद्घनबृंहितैर्न घटिकाघण्टाध्वनिः श्रूयते ।  
दूरे चास्तु रथाश्वमेतदखिलं यस्यातिसंदर्दतो  
निष्क्रामत् प्रविशच्च नागरकुलं न स्वैरमाचेष्टते ॥ विप्रुद्_३।४।१ ॥  
  
एषा तर्जनोद्वेजनरूपा द्युतिः ।  
(किंचिदुच्चैः) भो भो कुलामात्यवृद्धाः प्रधानाधिकारिणः परिजनाः पौराश्च संशृणुध्वम् ।  
एषा रुद्रदेवस्याज्ञा ।  
यथा किल---  
  
पूर्वैः काकतिवंशजैर्नृपतिभिः सम्यग्धृता या चिरं   
यस्या मानुषशम्भुना गणपतिक्षोणीभुजाभूत् प्रथा ।  
येयं मद्भुजया कुलाद्रिवसतिं विस्मारिता मेदिनी   
सेयं संप्रति वीररुद्रभुजयोर्यातु प्रतिष्ठां स्थिराम् ॥ विप्रुद्_३।४।२ ॥  
  
एषा स्ववंशजानां कीर्तनाद् गुरुकीर्तनरूपः प्रसङ्गः ।  
(पुनः साटोपं परिक्रम्य) अधिकृताः किमिदानीमारभध्वे ।  
किमुपक्रान्तः स्वयंभूदेवसमाराधनविधिः ।  
कच्चिद्दत्ताः पुरदेवताभ्यो बलयः ? किमभ्यर्चिताः सर्वे वर्णवृद्धाः ? कच्चित् प्रसाधिता महाभिषेकवेदिः ? किं सज्जीकृतानि कनककलशेषु पुण्यतीर्थसलिलानि ? कच्चिदभ्यर्णमुपनीतान्युत्तमोपकरणानि ? किं मङ्गलमुहूर्ते कृतावधानना ज्योतिर्विदः ? कच्चिदलंकृतास्त्रिलिङ्गनगरीमृगीदृशश्च ? यदिदानीं वसुमतीपाणिग्रहणोचितमङ्गलाचारवेषः प्रतापरुद्रः काकतीयमाराज्यलक्ष्मीमहान्तः पुरे वर्तते ।  
तत् त्वरध्वम् ।  
(अन्यतो गत्वा सभ्रूक्षेपमवलोक्य) कथं राजानो न विरमन्ति ।  
(किंचिदुपसृत्य) भो भो भूपालाः ! यथावकाशमाध्वम् ।  
सज्जीकुरुध्वमुपायनजातम् ।  
न वृया संमर्दं सहते मम वेत्रयष्टिः ।  
एतदवमानरूपं छलनम् ।  
(समन्तादवलोक्य सगर्वा तिशयं) अहो ! तृणीकृतजगतां क्षितिभृतामुद्वेलं संमर्दं निवारयतो मम प्रभावः ।  
अथवा काकतीयदौवारिकाणां लिखितपठितमेव राजनिवारणम् ।  
एष स्वशक्त्याविष्करणरूपो व्यवसायः ।  
(प्रविश्य पटाक्षेपेण दौवारिकः । ) दौवारिकः---(साक्षेपं) रे केन खल्वसमयविदा भूपतयो निवारिताः ? महोत्सवदिदृक्षवः सर्वे प्रविशन्तु ।  
प्रथमः---(सरोषं) रे काकतीयकुलवृध्दप्रतीहारं मामसमयवेदिनमुदाहरसि ।  
द्वितीयः---भवतु यो वा को वा भवान् ।  
प्रवेष्टव्या नरपतय इति महाराजस्याज्ञा ।  
एतत् प्रतीहारयोरन्योन्यरोषसंरब्धवचनरूपं विरोधनम् ।  
प्रथमः---किमनेन समं शुष्ककलहेन ।  
यावत् प्रधानागारद्वारवेदिकामध्यमध्यासीनं पुरोहितपुरस्कृतं युवराजमेवोपसर्पामि ।  
(इति परिक्रामति । ) द्वितीयः---अहमपि यथानिर्दिष्टमनुतिष्ठामि ।  
(इति परिक्रामति । ) (ततः प्रविशति यथानिर्दिष्टः प्रतापरुद्रः पुरोधसो मन्त्रिणश्च । ) पुरोधसः---काकतीयकुलतिलक ! युवराजेन भवता लीलयैव दिशो दश विजिता इत्यमी सम्यगद्य सत्याशिषो वयम् ।  
किं च--  
  
अद्यान्वयः काकतिभूपतीनां प्राप्तस्त्रिलोकीप्रथितां प्रतिष्ठाम् ।  
राजन्वती भूरियमद्य जाता वीतोपसर्गाः सकलाः प्रजाश्च ॥ विप्रुद्_३।४।३ ॥  
  
एषा सिद्धवद्भाविश्रेयः कथनात् प्ररोचना ।  
मन्त्रिणः---  
  
सूर्यसोमान्वयामात्यमहत्ताद्याधरीकृता ।  
अस्माभिरधिकुर्वाणैः काकतीयकुलस्थितिम् ॥ विप्रुद्_३।४।४ ॥  
  
  
एतत् प्रकृतानुगुणप्रशंसनाद् विचलनम् ।  
पुरोधसः---राजपुत्र ! सज्जीकृतेयं महाभिषेकसामग्री ।  
काकतीयनरेश्वरक्रमाधिष्ठिंत भद्रासनं भवदधिरोहणं प्रतीक्षते ।  
तत् परिपालय स्वयंभूदेवानुगृहीतां महाराजस्याज्ञाम् ।  
एतत् कार्यसंग्रहरूपमादानम् ।  
प्रतापरुद्रः---तर्हि कुलदेवतां स्वयंभूदेवं नमस्कृत्य, गुर्वाज्ञां वोढुमिच्छामि ।  
पुरोधसः---सदृशो ऽयमाचारः काकतीयकुलप्रदीपस्य भवतः ।  
किं तु प्रत्यासीदति महाभिषेकसमयः ।  
तदचिरेणैव विहितकर्तव्येन राजपुत्रेणागन्तव्यम् ।  
वयमितः करणीयशेषं प्रति (परि) पालयामः ।  
प्रतापरुद्रः---यदादिशन्ति काकतीयान्वयप्रत्याययितारः ।  
(इत्युत्थाय यथोचितं परिक्रम्य निष्क्रान्ताः सर्वे । ) ॥  इति त्वरितमहोत्सवो नाम चतुर्थो ऽङ्कः ॥)॥  
  
॥  अथ पञ्चमो ऽङ्कः ॥  
(ततः प्रविशन्ति ज्योतिर्विदः । ) ज्योतिर्विदः---(ससंभ्रमं परिक्रम्य) भो भोः ! त्वरध्वम् ।  
कुत्र पुरोधसः ।  
कुत्र वा मन्त्रियाः ? समानीयतां स्वयंभूदेवसमाराधनासक्तचिततया विलम्बमानो राजपुत्रः ।  
येन प्रत्यासन्नतरो वर्तते महाभिषेकमुहूर्तः ।  
एतदुत्तराङ्कस्य पूर्वाङ्कार्थानुसंगत्वादङ्कावतरणम् ।  
(सविमर्शाश्चर्यं) अहो विश्वातिशायिनी काकतीयकुलप्रतिष्ठा ।  
यतः---  
  
आदेष्टा कुलदेवता स भगवान् यस्य स्वयंभूः  
शिवो यं सज्ज कुरुते पराक्रमजितः क्षोणीपतीनां गणः ।  
यस्मै च स्पृहयत्यशेषजगती तं वीररुद्राकृतेर्  
विष्णोर्वीक्ष्य महाभिषेवनविधिं नन्दन्ति सर्वे जनाः ॥ विप्रुद्_३।५।१ ॥  
  
एष स्वयंभूदेवोपदेशनरेश्वरविजयप्रमुखमुखसंध्यादिबीजनानार्थानां महाप्रयोजनीभूतमहाभिषेकार्थतया योजनान्निर्वहणसंधिः ।  
(सोल्लासं) नूनमिदानीं   
  
स्वप्ने ऽप्यासूत्रितामाज्ञां पालयन्तं कुलोद्वहम् ।  
न मान्त्यन्तर्मुदः शंभोर्विभोरप्यभिनन्दतः ॥ विप्रुद्_३।५।२ ॥  
  
एष मुखसंधौ प्रसिद्धस्य स्वप्नोपदेशरूपस्य बीजस्योपगमात् संधिः ।  
(किंचिदुच्चैः)  
  
कल्याणी सकलापि भूतसरणिः क्षेमप्रदा देवताः  
श्रेयः प्रस्रवनिर्भरा द्विजनुषामाशीर्गिरो जाग्रति ।  
आरूढा पदमुन्नतं ग्रहगणाः श्रेयान् मुहूर्तः शुभैः  
नक्षत्राणि शिवंकराणि शुभदाश्चान्ये निमित्तोदयाः ॥ विप्रुद्_३।५।३ ॥  
  
तद्वयमेव राजपुत्रानयनाय प्रयतिष्यामहे ।  
एष प्रकृतकार्यमार्गणाद्विरोधः ।  
(सत्वरं परिक्रम्य पुरो ऽवलोक्य च सहर्षसंभ्रम्) नन्वागत एव प्रतापरुद्रः !  
  
विप्रैर्मङ्गलसूक्तिपाठमुखरैरालोकशब्दोद्यतैर्  
भूपालैः करसंभृतोपकरणैराप्तैरमात्यात्मजैः ।  
श्लाघ्यैर्वन्दिजनैर्दिगन्तविजयश्लाघासमुद्घोषणैः  
स्त्रीवर्गैश्च यथोचितं परिवृतो नीराजनोद्योगिभिः ॥ विप्रुद्_३।५।४ ॥  
  
तद्वयं चास्थानीमेव गत्वा समुचितमाचरिष्यामः ।  
(इति परिक्रामन्ति ।) (ततः प्रविशति यथानिर्दिष्टः प्रतापरुद्रो मन्त्रिणश्च । ) मन्त्रिणः---(सविनयमग्रतो भूत्वा) काकतीयकुलतिलक ! इत इतः ।  
इदं राज्यलक्ष्मीशुद्धान्तप्रधानागारं प्रविशतु स्वामी ।  
न विलम्बार्हाः कुलदेवताया मनोरथाः ।  
एतत् पट्टबन्धरूपकार्यस्योपक्षेपणाद् ग्रथनम् ।  
ज्योतिर्विदः---(किंचिदुच्चैः) भोः भोः कुलामात्याः !   
  
संनह्यध्वमुपाहरध्वमुचितद्रव्याण्युपाध्वं सुरान्  
संप्राप्तः सुमुहूर्त एष विजयी कल्याणसंपत्खनिः ।  
यस्मिन् प्राप्य महाभिषेकविभवं क्षोणीं प्रलीनाखिल-  
क्ष्मापालां चिरमन्वशाद्गणपतिर्भूभृत्कुलग्रामणीः ॥ विप्रुद्_३।५।५ ॥  
  
एष ज्योतिर्विद्भिरनुभूतार्थख्यापनान्निर्णयः ।  
परिजनः---(श्रुत्वा) ।  
  
पच्चासण्णे वि मुहूते किं विलंबिअदि महामच्चेहिं ।  
( । प्रत्यासन्ने ऽपि मुहूर्ते किं विलम्ब्यते महामात्यैः । )  
  
मन्त्रिणः---(उपसृत्य) नाथ ! किं विस्मृता गुर्वाज्ञा ।  
नायमवसरो नरेश्वरविज्ञापनाकर्णनस्य ।  
महास्थान्यामेवानुगृह्यन्ताममी ।  
प्रतापरुद्रः---शिरसि धृतैव खलु तातस्याज्ञा ।  
किं तु नोपदिश्यते पुनरनन्तरकरणीयम् ।  
एतत् प्रकृतानुगुण्येनान्योन्यपरिभाषणात् परिभाषणम् ।  
पुरोधसः---(सविनयसंभ्रममुपसृत्य) स्वीकृतमहाभिषेकोचितवेषः कनकवेदिकामारोहतु प्रतापरुद्रः ।  
नृपाः---देव ! महाराजपर्यायेण भवद्भुजशिखरमारोहतु मेदिनी ।  
प्रतापरुद्रः---तथा भवतु ।  
(इति वेदिकामारोहति । ) नृपाः---(सप्रणामं मङ्गलवेदिकां परिवार्य) विजयतां विजयतां काकतीयकुलस्वामी ।  
एष नरेश्वरपर्युपासनात् प्रसादः ।  
परिजयः---(विलोक्य सामोदकौतुकम्) अ पुव्वपव्वअकणअसाणुं सहस्सरस्सी विअ सुमेरुकणअतडं महेन्द्रो विअ पख्खिवक्कवट्टिणं चक्कधरो विअ कणअवेदिं आरूढो पआवरुद्दो ।  
(अ पूर्वपर्वतकनकसानुं सहस्ररशिम रेव, सुमेरुकनकतटं महेन्द्र इव, पक्षिचक्रवर्तिनं चक्रधर इव, कनकवेदिमारूढः प्रतापरुद्रः । ) मन्त्रिणः---काकतीश्वर ! समारुह्यतामिदं भद्रासनम् ।  
अमी पुरोधसो महाभिषेकाय तीर्थसलिलपूर्णान् कनककलशान् धारयन्ति ।  
प्रतापरुद्रः---तथा भवतु ।  
(इति स्वयंभूदेवं काकतीयकुलवृद्धांश्च प्रणमन् सिंहासने समुपविशति । ) पुरोधसः---(त्रयीसमभिमन्त्रणसुरभीकृतसलिलान् कनककलशानमात्यहस्तेषु विधाय सादरम् )  
  
प्रतापरुद्रनृपते ! काकतीयकुलोचितैः ।  
प्रजानुरञ्जनैः क्षोणीं पालयाचन्द्रतारकम् ॥ विप्रुद्_३।५।६ ॥  
  
(इत्याशीर्वादसाधुवादायमानं पाणिग्रहणकौतुकत्वरमाणराज्यलक्ष्मीमञ्जीरशिञ्जितानुमोदितं स्वयंभूदेवप्रमोदाट्टहासोपबृंहितं काकतीयकुलश्रेयः प्रस्तावनाडिण्डिमं चिरावलम्बितधरणीभारखिन्नानां फणिपतिप्रभृतीनां प्रहर्षक्ष्वेडाविडम्बितं धर्मप्रतिष्ठामङ्गलकाहलीकोलाहलमनोहरं महाभिषेकमुहूर्तप्रशंसिनं कनकजयघण्टिकानिनादमनुसंदधानाः सत्वरं प्रतापरुद्रमभिषिञ्चन्ति । ) एष वाञ्छितार्थप्राप्तिरानन्दः ।  
एकतो वैतालिकाः---(सहर्षातिशयमुच्चैः)  
  
हे लोकाः ! पिबत श्रवः प्रसृतिभिः कल्याणवार्तामृतं  
जातः काकतिवीररुद्रनृपते राज्याभिषेकोत्सवः ।  
अद्यारभ्य कलिः कृतः कृतयुगं राजन्वती मेदिनी  
देवाः पूर्णहविर्भुजस्तदधुना यूयं कृतार्थीकृताः ॥ विप्रुद्_३।५।७ ॥  
  
अन्यतो वैतालिकाः---  
  
आरूढे वरवीररुद्रनृपतौ सिंहासनं शासितुं  
तस्याज्ञा क्षितिपालमौलिवलभीः स्वच्छन्दमारोहति ।  
लोकांस्त्रीनधिरोहतो निरवधी कीर्त्तिप्रितापौ हठाद्  
आरोहन्ति च विन्ध्यभूधरतटान् प्रत्यर्थिनः पार्थिवाः ॥ विप्रुद्_३।५।८ ॥  
  
दक्षिणतो वैतालिकाः---  
  
गायन्तीरनुमोदते निजवधूः शेषः शिरः कम्पनैर्  
लक्ष्मीं प्रीणयते ऽद्य कच्छपपतिर्वक्षस्स्थलीदर्शनात् ।  
दिङ्नागाश्च करेणुकाशुचमपाकुर्वन्त्यनुव्रज्यया  
दोष्णा काकतिवीररुद्रनृपतौ विश्वंभरां बिभ्रति ॥ विप्रुद्_३।५।९ ॥  
  
उत्तरतो वैतालिकाः---  
प्रस्थेभ्यः कुलभूभृतामपि हरिद्दन्तावलानां महा-  
कुम्भेभ्यो ऽपि फणाभृतामधिपतेर्मूर्ध्नां सहस्रादपि ।  
कूर्मेन्द्रस्य च कर्परादपि जगद्विख्यातसारोन्नतौ  
बाहौ संप्रति वीररुद्रनृपतेः प्राप्तप्रतिष्ठा मही ॥ विप्रुद्_३।५।१० ॥  
  
एष सर्वदुः खशमनात् समयः ।  
मन्त्रिणः---अहो ! प्रभावः काकतीयान्वयस्य ।  
यदिदानीं---  
  
प्रतापरुद्रस्य महाभिषेकपयः कणा ये निपतन्ति राज्ञाम् ।  
प्रणामनम्रेषु शिरस्सु तेषां तैः कल्पितः स्वस्वपदाभिषेकः ॥ विप्रुद्_३।५।११ ॥  
  
पुरोधसः---काकतीयकुलोत्तंस ! राज्यलक्ष्मीसंवरणस्रगियमुत्तंसीक्रियताम् ।  
(इति पट्टबन्धमाचरन्ति । ) सर्वे---(सप्रमोदातिशयं) प्रियं नः प्रियं नः ।  
एषा प्रकृतकार्यस्थिरीकरणात् कृतिः ।  
मन्त्रिणः---(सर्वतो ऽवलोक्य) कस्को ऽत्र भोः ! आनीयतां छत्रं चामरयुगलं च ।  
(प्रविश्य प्रधानप्रतीहारः) प्रतीहारः---यदाज्ञापयन्ति महामात्याः ।  
(इति परिक्रम्य तान्युपानयति । ) (प्रान्तवर्तिनो नरपतयो ऽभ्युपेत्य तानि सादरं गृहीत्वा यथोचितमाचरन्ति । ) पुरोधसः---(सहर्षातिशयं)  
  
श्रूयन्ते बहवो महानृपतयः किं तैरनीदृक्क्रमैर्  
ईदृग्विश्वजनीनशौर्यगरिमा जागर्ति कः क्ष्मातले ।  
बाल्यक्रीडितदिग्जयस्त्रिभुवनक्षेमंकरप्रक्रियः  
किंकुर्वाणसमस्तभूपतिगणः श्रीवीररुद्रो यथा ॥ विप्रुद्_३।५।१२ ॥  
  
एतदखिलातिशायित्वकथनमुखेन प्रकृतकार्यानुमोदनादाभाषणम् ।  
  
तदिदानीं खलु---  
  
यत् काकतीयनृपराज्यविलासचिह्नं यच्छायया वसुमती विजहाति तापम् ।  
छत्रेण तेन कृतलक्ष्मणि वीररुद्रे मुक्तातपत्रविभवाः सुहृदो द्विषश्च ॥ विप्रुद्_३।५।१३ ॥  
  
एष राज्यप्राप्तिहेतुभूतच्छत्रारोपणरूपकार्यदर्शनात् पूर्वभावः ।  
मन्त्रिणः---(सविनयमुपसृत्य) नाथ ! काकतीयलक्ष्मीपते ! सनाथाः सर्वाः प्रकृतयः सुराजानं त्वां दिदृक्षन्ते ।  
तत् सांप्रतं महास्थानीं प्रसाधयतु देवः ।  
पुरोधसः---आचारो ऽयं काकतीश्वराणां यन्महाभिषेकानन्तरं प्रजानां योगक्षेमपरीक्षणम् ।  
राजा---यदाज्ञापयन्ति धर्मविदः ।  
(इत्युत्तिष्ठति । ) काकतीयकुलवृद्धाः (ससंभ्रममुच्चैः)  
  
प्रक्रान्तमुर्वीश्चरमौलिरत्नैः कुर्वन्ति नीराजनमम्बुजाक्ष्यः ।  
प्रतापरुद्रस्य लसत्प्रतापप्रदीपनीराजितदिङ्मुखस्य ॥ विप्रुद्_३।५।१४ ॥  
  
नृपतयः---(शिरस्यञ्जलिं बद्ध्वा) अहो ! चरितार्था सांप्रतमास्माकी चक्षुष्मत्ता, यया खल्वीदृगनुभूयते ।  
यतः  
  
नीराजयन्त्यन्ध्रपुरीरमण्यः प्रदीपजालैर्वरवीररुद्रम् ।  
चन्द्रानना गोत्रपतिं रजन्यस्तारागणैर्मेरुमिव स्फुरद्भिः ॥ विप्रुद्_३।५।१५ ॥  
  
(सर्वे जयशब्दं कुर्वन्ति । ) मन्त्रिणः---महाराज ! काकतीश्वर ! सज्जीकृतं सिंहासनं सर्वतः परिष्कृतमिदं महास्थानमण्टपं सनाथीक्रियताम् ।  
प्रतीहारः---(ससंभ्रमं पुरो भूत्वा) देव ! इत इतः ।  
(राजा सगौरवं परिक्रम्य महास्थान्यां सिंहासनमारोहति । ) (सर्वे प्रणम्य यथार्हमुपविशन्ति । ) प्रतीहारः---(समयोचितं परिक्रम्य वन्दमानान् मूर्धाभिषिक्तान् साभिमानं कनकवेत्रलतया निर्दिशन्)  
  
कालिङ्गात्र निषीद, कोङ्कणपते ! दूरे भवाङ्गेश्वर !  
प्रान्तं संश्रय, मालवेन्द्र, शनकैः स्वोपायनं प्रापय ।  
पाण्ड्याग्रे भव, सेवणक्षितिपते ! पश्चाद्भवाद्यैव वः  
स्वामी काकतिवीररुद्रनृपतिः सर्वान् क्रमादीक्षते ॥ विप्रुद्_३।५।१६ ॥  
  
(नृपतयः प्रणम्य यथार्हमुपविशन्ति । ) पुरोधसः---स्वस्ति काकतीयकुलावतीर्णाय कुपर्णकेतनाय महामहिम्ने अद्य सुप्रजसा काकतीयान्वयेन सनाथानि त्रीण्यपि जगन्ति ।  
  
शासितर्यविनीतानां नरेन्द्र ! त्वयि शासति ।  
मध्यस्थतास्य लोकस्य चिरेणान्वर्थतां गता ॥ विप्रुद्_३।५।१७ ॥  
  
राजा---(सविनयं) स्वयम्भूछ देववरानुकूलानां भवदाशीर्वादानां फलमिदं यत्काकतीयक्षात्रं वर्धते ।  
मन्त्रिणः---राजन् ! प्रतापरुद्र !   
  
सर्वेषां काकतीयानां भागधेयविभूतयः ।  
एवंरूपा विवर्तन्ते यत्कुलप्रभवो भवान् ॥ विप्रुद्_३।५।१८ ॥  
  
  
(। ‘यत्कुलालम्बनं भवान्ऽ; इति पाठान्तरम् । ) पुरोधसः---न केवलं काकतीयानामेष पुण्यपरिपाकः, अपि तु सर्वासामपि प्रजानाम् ।  
(प्रविश्य प्रतीहारः) प्रतिहारः---देव ! सर्वाः प्रकृतयो वर्णवृद्धान् पुरस्कृत्य प्रतीहारमध्यासते ।  
मन्त्रिणः---शीघ्रं प्रवेश्यन्ताम् ।  
प्रतीहारः---यदाज्ञापयन्त्यमात्याः ।  
(इति निष्क्रम्य ताभिः सह पुनः प्रविशति । ) (ततः प्रविशन्ति वर्णवृद्धाः । ) वर्णवृद्धाः---(सहर्षं राजानमवलोक्य)  
  
वरः प्रतापरुद्रो ऽयं वधूरेषा वसुंधरा ।  
तयोर्घटयिता देवः स्वयंभूः सदृशः क्रमः ॥ विप्रुद्_३।५।१९ ॥  
  
एतत् स्वयंभूदेवस्य स्वयं संधातृत्वादद्भुतप्राप्तेरुपगूहनम् ।  
(सविनयमुपसृत्य) स्वामिन् विश्वंभरावल्लभ प्रतापरुद्र !  
  
सर्वाशीः फलविश्रमैकवसतेः किं वा तवाशास्महे  
यद्वा विश्वविभौ स्वयंभुवि शिवे नस्तन्वतामाशिषः ।  
किं चित्रं स विभुर्भवानपि समो गौरीश्रियोर्वल्लभा  
वाचन्द्रार्कमिमां क्षमां कृतयशोरक्षौ युवां रक्षतम् ॥ विप्रुद्_३।५।२० ॥  
  
मन्त्रिणः---स्वामिन्नेते स्वायंभुवाः सुधियः ।  
(राजा सादरं प्रणमति । ) अन्ये---(सहर्षातिशयमग्रतः स्थित्वा) महाराज काकतीश्वर !  
  
यस्त्वद्गोत्रमहत्तरस्य जगतां त्रातुः स्वयंभूविभोस् तत्तादृक्चरिताद्भुतैर्महिमभिः स्वीयैर्द्वितीयो ऽभवत् ।  
देवो ऽसौ गणपेश्वरः प्रतिकलं स्फारप्रसादोन्मुखो  
नुप्तुस्ते कुलमण्डनस्य महतीं पुष्णातु राज्यश्रियम् ॥ विप्रुद्_३।५।२१ ॥  
  
पुरोधसः---राजन्नेते गाणपेतश्वराः सूरयः ।  
(राजा सादरं नमस्करोति । ) अपरे---(सप्रश्रयप्रमोदं)   
स्वामिंस्त्रिलिङ्गदेशपरमेश्वर !   
  
यैर्देशस्त्रिभिरेष याति महतीं ख्यातिं त्रिलिङ्गाख्यया  
येषां काकतिराजकीर्त्तिविभवैः कैलासशैलाः कृताः ।  
ते देवाः प्रसरत्प्रसादमधुराः श्रीशैलकालेश्वर-  
द्राक्षारामनिवासिनः प्रतिदिनं त्वच्छ्रेयसे जाग्रतु ॥ विप्रुद्_३।५।२२ ॥  
  
पुरोधसः---(सोल्लासं) राजन्नेकशिलानगरवासिनो महाद्विजास्त्वेते ।  
(राजा यथोचितं वन्दते । ) मन्त्रिणः---साधीयान् आशीर्वादक्रमः ।  
(इति यथोचितं सर्वानुपवेशयन्ति । ) पुरोधसः---(सोल्लासं) राजन्नेकशिलानगरीवल्लभ !  
  
साहस्रांशवमैन्दवं च महती ये द्वे कुले निर्मिते  
ते जाते लघुनी गुणैर्विजयिनि श्रीकाकतीयान्वये ।  
भूपालेषु भवत्प्रतापयशसोः पूर्णार्कचन्द्रश्रियोः  
प्राप्यानुग्रहमूर्जितेषु पुनरप्येते लभेते स्थितिम् ॥ विप्रुद्_३।५।२३ ॥  
  
(राजा सर्वान् पश्यति ।  
पुरोधसो यथार्हं सर्वानुपवेशयन्ति । ) प्रकृतयः---विजयतां विजयतां प्रतापरुद्रमहाराजः ।  
  
भूपाः सन्तु चिराय संशृणुमहे भास्वत्कुलालंकृती  
रामो ऽयं न जगाम लोचनपथं तेनैव खिन्ना वयम् ।  
अद्य त्वां वरवीररुद्रनृपते ! तस्यावतारान्तरं  
वीक्ष्यैवं चरितार्थतां सुमहतीमह्नाय गाहामहे ॥ विप्रुद्_३।५।२४ ॥  
  
मन्त्रिणः---स्वामिन् सांप्रतं यथार्हमर्हणया माननीयाः पौराणां श्रेणयः ।  
राजा---(सानन्दौदार्यं)  
  
जागर्तु राजशब्दो ऽयं ममैवाज्ञाफलैकभूः ।  
राज्योपभोगविभवः सर्वसाधारणो हि नः ॥ विप्रुद्_३।५।२५ ॥  
  
सर्वे---(सप्रमोदं) सदृशो ऽयं प्रसादः काकतीयकुलतिलकस्य भवतः ।  
राजा---प्रसीदतु भगवान् स्वयंभूदेवः ।  
(इति पुरोहितावर्जितकनककलशससिलधारापुरः सरं सकलभोगसमग्रान् सप्रश्रयादरं विप्रसात् करोति ।  
अन्येषामपि नगरवासिनां यथाप्रधानं संभावनामाचरति । ) नृपतयः---(सामात्यानुरोधमुत्थाय महार्घाणि गजतुरगरथाभरणविशेषरूपाण्युपायनानि यथावकाशमुपनीय विरचिताञ्जलयः) स्वामिन् काकतीयमहाराज !  
  
त्रायस्वेत्यनुवाद एव भुवनत्राणैकबद्धव्रते  
त्वद्भृत्या इति सिद्धसादनमिदं विश्वैकनाथे त्वयि ।  
त्वद्गर्भे वसतिं गताः स्म इति च स्पष्टार्थमंशे हरेः  
कुक्षिस्थाखिलविष्टपस्य सदृशं किं वात्र विज्ञाप्यते ॥ विप्रुद्_३।५।२६ ॥  
  
(राजा सप्रसादममात्यानवलोकयति । ) मन्त्रिणः---स्वामिन्नेते सोमार्कवंश्या नरपतयो महतीमर्हणामर्हन्ति ।  
तेन स्वेषु स्वेषु पदेषु प्रतिष्ठापनीयाः प्रस्थापनीयाश्च ।  
राजा---तथा ।  
(इति नरपतीन् यथोचितं संभाव्य प्रस्थानमादिशति । ) (राजानः सहर्षातिशयं प्रणम्य काकतीश्वरकृपावलोकननिर्वर्तितप्रयाणमङ्गला दिगन्तविहारणोद्यतया तदाज्ञया कृतसाहाय्या निष्क्रान्ताः । ) प्रकृतयः---चिरमनुवर्तितव्या काकतीयनरेश्वरपरिपालनपरिपाटी महारोजेन ।  
(इति निष्क्रान्ताः । ) पुरोधसः---(साश्चर्यप्रत्यभिज्ञानं)  
  
चिह्नान्यस्य पदाब्जयोः पिशुनयन्त्युर्वीश्वरोपास्यतां  
पाणी सूचयतः सचापकुलिशावुद्वाहलीलां भुवः ।  
नेत्रे शारदपुण्डरीकरुचिनी लीलावतारं हरेर्  
आख्यातस्तदितीह सिद्धवचनं प्रत्यक्षमीक्षामहे ॥ विप्रुद्_३।५।२७ ॥  
  
राजा---(सविनयव्रीडं) किमसाध्यं स्वयंभूदेवमूर्त्यन्तराणां भूदेवतानां भवतामनुग्रहस्य ।  
पुरोधसः---(सादरं) महाराज ! काकतीश्वरकुलवासनावासितया भवदुपासनया परं प्रसेदिवान् परः सहस्रप्रसादोन्मुखः स्वयंभूनाथः किं ते भूयः प्रियमुपकरोतु ।  
एषा वाक्यार्थसमाप्तिरूपा संहृतिः ।  
राजा---(सप्रणामादरं) काकतीयराज्यधुरायामवहितमेव स्वयंभूदेवेन; तथापीदमस्तु ।  
  
भूरस्तु संपन्नसमस्तसस्या भूदेवताः पूर्णमनोरथाश्च ।  
भूपाश्च धर्मप्रवणैकचित्ताः सर्वे जनाः सन्तु निरामयाश्च ॥ विप्रुद्_३।५।२८ ॥  
  
एषां शुभाशंसनरूपा प्रशस्तिः ।  
(इति निष्क्रान्ताः सर्वे । ) इति प्रतापरुद्रराज्याभिषेको नाम पञ्चमो ऽङ्कः ॥  
एवं साङ्गं नाटकमुदाहृतम् ।  
  
  
इति श्रीविद्यानाथकृतौ प्रतापरुद्रयशोभूषणे ऽलंकारशास्त्रे नाटकप्रकरणं समाप्तम्  
  
_______________________________________________  
  
  
॥ अथ रसप्रकरणम् ॥  
  
इव्।१।अथ सर्वेषां प्रबन्धानां जीवितभूतस्य रसस्य स्वरूपं निरूप्यते ।  
  
[इव्।१।१-रसस्वरूपम्]  
  
विभावानुभावसात्त्विकव्यभिचारिसामग्रीसमुल्लासितः स्थायी भावो रसः ।  
  
तथा चोक्तं ऽदशरूपकेऽ---  
  
"विभावैरनुभावैश्च सात्त्विकैर्व्यभिचारिभिः ।  
आनीयमानः स्वादुत्वं स्थायी भावो रसः स्मृतः" ॥  
इति ।  
  
भावस्य स्थायित्वं नाम सजातीयविजातीयानभिभूततया यावदनुभवमवस्थानम् ।  
  
तथा चोक्तं ऽदशरूपकेऽ---  
  
"सजातीयैर्विजातीयैरतिरस्कृतमूर्तिमान् ।  
यावद्रसं वर्तमानः स्थायी भाव उदाहृतः" ॥  
  
[इव्।१।२-रसविशेषः]  
  
अथ रसविशेषाः---  
  
शृङ्गारहास्यकरुणा रौद्रवीरभयानकाः ।  
बीभत्साद्भुतशान्ताश्च रसाः पूर्वैरुदाहृताः ॥  
  
[इव्।१।३-स्थायीभावः]  
  
एषां स्थायिभावाः---  
  
रतिर्हासश्च शोकश्च क्रोधोत्साहौ भयं तथा ।  
जुगुप्साविस्मयशमाः स्थायिभावा नव क्रमात् ॥ विप्रुद्_४।१ ॥  
  
[इव्।१।४-विभावः]  
  
अथ विभावः---  
  
विभावः कथ्यते तत्र रसोत्पादनकारणम् ।  
आलम्बनोद्दीपनात्मा स द्विधा परिकीर्त्यते ॥ विप्रुद्_४।२ ॥  
  
रससमवायिकारणमालम्बनविभावः । इतरत् कारणजातमुद्दीपनविभावः ।  
  
स चतुर्विधः । तथा चोक्तं शृङ्गारतिलके---  
  
"आलम्बनगुणश्चैव तच्चेष्टा तदलंकृतिः ।  
तटस्थश्चेति विज्ञेयश्चतुर्धोद्दीपनक्रमः ॥  
  
आलम्बनगुणो रूपयौवनादिरुदाहृतः ।  
तच्चेष्टा यौवनोद्भूतहावभावादिका मताः ॥  
  
नूपुराङ्गदहारादि तदलङ्करणं मतम् ।  
मलयानिलचन्द्राद्यास्तटस्थाः परिकीर्तिताः ॥  
  
  
[इव्।१।५-अनुभावः]  
  
अथानुभावः--  
  
कार्यभूतो ऽनुभावः स्यात् कटाक्षादिः शरीरजः ॥ विप्रुद्_४।३ ॥  
  
[इव्।१।६-सात्त्विकभावाः]  
  
अथ सात्त्विकभावाः---  
  
परगतसुखादिभावनाभावितान्तः करणत्वं सत्त्वम् । ततो भवाः सात्त्विकाः ।  
  
स्तम्भः प्रलयरोमाञ्चौ स्वेदो वैवर्ण्यवेपथू ।  
अश्रु वैस्वर्यमित्यष्टौ सात्त्विकाः परिकीर्तिताः ॥ विप्रुद्_४।४ ॥  
  
अथ व्यभिचारिभावाः---  
  
निर्वेदग्लानिशङ्काख्यास्तथासूयामदश्रमाः ।  
आलस्यं चैव दैन्यं च चिन्ता मोहः स्मृतिर्धृतिः ॥ विप्रुद्_४।५ ॥  
  
व्रीडा चपलता हर्ष आवेगो जडता तथा ।  
गर्वो विषाद औत्सुक्यं निद्रापस्मार एव च ॥ विप्रुद्_४।६ ॥  
  
सुप्तिर्विबोधो ऽमर्षश्चाप्यवहित्थमथोग्रता ।  
मतिर्व्याधिस्तथोन्मादस्तथा मरणमेव च ॥ विप्रुद्_४।७ ॥  
  
त्रासश्चैव वितर्कश्च विज्ञेया व्यभिचारिणः ।  
त्रयस्त्रिंशदमी भावा रसस्य सहकारिणः ॥ विप्रुद्_४।८ ॥  
  
तथा चोक्तं काव्यप्रकाशे---  
  
"कारणान्यथ कार्याणि सहकारीणि यानि च ।  
रत्यादेः स्थायिनो लोके तानि चेन्नाट्यकाव्ययोः ।  
विभावाश्चानुभावाश्च कथ्यन्ते व्यभिचारिणः" ॥  
इति।  
  
लोके कार्यकारणसहकारिशब्दवाच्या नायिकानायककटाक्षभ्रूविक्षेपनिर्वेदादयः, काव्यनाट्ययोस्तु विभावानुभावव्यभिचारिशब्दव्यपदेश्या भवन्ति । शृङ्गारवीररौद्राद्भुतानां लोकोत्तरनायकाश्रयत्वेन परिपोषातिशयः । अत एव शृङ्गारस्य म्लेच्छादिविषयत्वे त्वाभासत्वम् । तथा चोक्तम्---  
  
"एकत्रैवानुरागश्चेत् तिर्यङ्म्लेच्छगतो ऽपि वा ।  
योषितो बहुसक्तिश्चेद्रसाभासस्त्रिधा मतः" ॥  
इति।  
  
व्यभिचारिभावानामुदयेन, प्रशाम्यदवस्थया, परस्परविरुद्धरसाश्रितयोर्भावयोः स्पर्धया संबन्धेन अन्योन्योपमर्दकतया बहूनां समावेशेन च चातुर्विध्यम् । तथा चोक्तं दशरूपके---  
  
"भावस्य शान्तिरुदयः संधिः शबलता तथाऽ; ।  
इति ।  
  
॥ रत्यादिस्थायिभावलक्षणोदाहरणानि ॥  
  
  
अथ यथाक्रमं स्थायिभावानां स्वरूपमुदाहरणं च ।  
  
[इव्।१।८-रतिः]  
  
तत्र संभोगविषय इच्छाविशेषो रतिः ।  
  
यथा---  
  
शृङ्गारैकरसः स्मरो ऽस्तु जगदानन्दैकनिष्यन्दभू-  
रिन्दुस्तिष्ठतु विभ्रमैकवसतिर्जागर्तु पुष्पाकरः ।  
सन्त्वन्ये ऽपि गुणप्रिसादितदृशः किं तैरशेषोन्नतो  
जातः काकतिवल्लभो मम पतिः कामस्य कामोत्सवः ॥ विप्रुद्_४।९ ॥  
  
[इव्।१।९-हासः]  
  
विकृतिदर्शनादिजन्यो मनोविकारो हासः ।  
  
यथा---  
  
बिभ्राणान् कबरीर्धृताञ्जनदृशः कृत्वा कुचौ कृत्रिमौ  
स्त्रीवेषान् निशि काकतीन्द्रनगरे प्रच्छन्नरूपान् नृपान् ।  
दृष्ट्वा क्षौममपास्य वक्षसि कुचावाकृष्य नीवीस्पृशो  
ही ही कष्टमिति त्यजन्ति विपणिश्रेणीषु धूर्ता विटाः ॥ विप्रुद्_४।१० ॥  
  
[इव्।१।१०-शोकः]  
  
इष्टजनवियोगादिनाऽत्मनि दुः खातिभूमिः शोकः ।  
  
यथा---  
  
धातर्निष्करुणो ऽसि शिक्षयसि किं वन्यां शरीरस्थितिं  
तत्तादृग्विभवा गृहाः क्व नु गताः स्थानं मरुः कल्पितम् ।  
हा नाथाः पतिताः प्रतापनृपतेः क्रोधार्चिषीति द्विषद्-  
योषाणां तदनूपमश्रुभिरहो जातं स्थलं मारवम् ॥ विप्रुद्_४।११ ॥  
  
[इव्।१।११-क्रोधः]  
  
शत्रुकृतापचारेण मनः प्रज्वलनं क्रोधः ।  
  
यथा---  
  
रे रे सेवण ! कस्तवायमनिदंपूर्वो ऽद्य गर्वो महान्  
उत्तीर्णा किल येन गौतमनदी प्राप्तो ऽसि मृत्योर्मुखम् ।  
एषा काकतिवीररुद्र इति किं नाश्रावि सप्ताक्षरी  
प्रक्षुभ्यत्प्रतिपक्षपार्थिवमहाभूतग्रहोच्चाटनी ॥ विप्रुद्_४।१२ ॥  
  
[इव्।१।१२-उत्साहः]  
  
लोकोत्तरेषु कार्येषु स्थेयान् प्रयत्न उत्साहः ।  
  
यथा---  
  
क्षुब्धेष्वब्धिषु संभ्रमात् त्रिभुवनग्रासेच्छया सर्वतः  
संनद्धेष्वपि पर्वतेषु परितो गण्डोपलान् वर्षितुम् ।  
शक्ता एव वयं निवारणविधौ क्षुद्रक्षमाभृज्जये  
श्लाघा नः कियतीति काकतिविभोर्गर्जन्ति सैन्ये भटाः ॥ विप्रुद्_४।१३ ॥  
  
[इव्।१।१३-भयम्]  
  
रौद्रसंदर्शनादिभिरनर्थाशङ्कनं भयम् ।  
  
  
यथा---  
  
दूरादाकर्ण्य विश्वप्रसृमरमहसो वीररुद्रस्य जैत्र-  
प्रस्थानारनमेरीनिनदमरिनृपाः पूर्णकर्णज्वरार्ताः ।  
आरुह्याद्रीन् विशन्तो गहनमतिमहत् कण्टकाकृष्टकेशास्  
त्रायध्वं मुञ्चतेति प्रतिनृपतिधिया पादपान् प्रार्थयन्ते ॥ विप्रुद्_४।१४ ॥  
  
[इव्।१।१४-जुगिप्सा]  
  
अर्थानां दोषसंदर्शनादिभिर्गर्हणा जुगुप्सा ।  
  
यथा---  
  
विष्वङ्मस्तिष्कपङ्के महति निपतितोच्छूनमातङ्गदेह-  
श्रेणीलब्धप्रचाराः प्रवहदुरुवसामज्जरक्तप्रवाहाः ।  
राशीभूतास्थिकूटस्थपुटितनिकटा निस्सरद्विस्रगन्धाः  
कुर्वन्त्यायोधनोर्व्यो भयमवनिभृतां वीररुद्रेण सृष्टाः ॥ विप्रुद्_४।१५ ॥  
  
[इव्।१५-विस्मयः]  
  
अपूर्वार्थसंदर्शनाच्चित्तविस्तारो विस्मयः ।  
  
यथा---  
  
औन्नत्यं महदन्यदेव महितः को ऽप्येष गम्भीरिमा  
काप्यन्या सरणिः प्रतापयशसोरन्यैव बाह्वोः प्रथा ।  
सर्वं नूतनमेव रुद्रनृपतेर्जाने न तन्निर्मितौ  
सामग्री चतुराननेन कियती कीदृक्क्रमा कल्पिता ॥ विप्रुद्_४।१६ ॥  
  
[इव्।१६।-शमः]  
  
शमो वैराग्यादिना निर्विकारचित्तत्वम् ।  
  
यथा---  
  
किं लब्धं चतुराननेन महतीमायुष्प्रथां गच्छता  
लब्ध्वा संपदमप्यनन्यसुगमामिन्द्रेण किं वा कृतम् ।  
इत्यस्तान्तरुपप्लवाः सुकृतिनो नो जानते बाह्यम्  
अप्यद्योपप्लवमन्ध्रनाथतिलके विश्वंभरां बिभ्रति ॥ विप्रुद्_४।१७ ॥  
  
अथ शृङ्गारस्यालम्बनविभावो यथा---  
  
लावण्यैकखनिर्विधातृरचनाशिल्पप्रतिज्ञावधिः  
शृङ्गारप्रतिभूर्विलासविपणिः कन्दर्पघण्टापथः ।  
नारीणांमधिदेवता च तरुणी सेयं किमन्यैर्गुणैर्  
अस्या मन्मथमन्मथः प्रियतमः श्रीवीररुद्रो नृपः ॥ विप्रुद्_४।१८ ॥  
  
उद्दीपनविभावो यथा---  
  
उरोमात्रोत्सेधं भवदपि विलासैरभिनवै-  
मृगाक्ष्यास्तरुण्यं त्रिभुवनमिदं व्याकुलयति ।  
स्तनाभोगस्फीतं यदि किल भवेत् का खलु कथा  
भवित्री किं वान्यद्विजितमखिलं पुष्पधनुषा ॥ विप्रुद्_४।१९ ॥  
  
अनुभावो यथा---  
  
स्मरस्मेरान् मन्दस्मितमधुरसौरभ्यसुभगान्  
मनाग्व्रीडाजाड्यान् प्रणयरसकल्लोलभरितान् ।  
कृतानेकस्कन्धान् मनसिजसहस्राणि सृजतः  
कटाक्षान् वामाक्षी किरति परितो रुद्रनृपतिम् ॥ विप्रुद्_४।२० ॥  
  
॥ सात्त्विकानां स्वरूपोदाहरणानि ॥  
  
  
  
  
[इव्।२]अथ सात्त्विकानां स्वरूपमुदाहरणं च ।  
  
[इव्।२।१-स्तम्भः]  
  
स्तम्भः स्यान्निष्क्रियाङ्गत्वं रागभीत्यादिसंभवम् ।  
  
यथा---  
  
काऐपुरेत्थिआओ पेख्खंतीओ णरेंदकंदप्पं ।  
मअणसरुक्किणणाओ विअ ट्ठिआ णिच्चऌअंगीओ ॥ विप्रुद्_४।२१ ॥  
  
(काकतिपुरस्त्रियः पश्यन्त्यो नरेन्द्रकन्दर्पम् ।  
मदनशरोत्कीर्णा इव स्थिता निश्चलाङ्ग्यः ॥)  
  
[इव्।२।२-प्रलयः]  
  
प्रलयः सुखदुःखाद्यैर्गाढमिन्द्रियमूर्च्छनम् ॥ विप्रुद्_४।२२ ॥  
  
यथा---  
  
जिअमअणरूवसारो सहि एसो वीररुद्दणिवचंदो ।  
जं दठ्ठूण णिमज्जै मुच्छाए इंदिअग्गामो ॥ विप्रुद्_४।२३ ॥  
  
(जितमदनरूपसारः सखि एष वीररुद्रनृपचन्द्रः ।  
यं दृष्ट्वा निमज्जति मूर्च्छायामिन्द्रियग्रामः ॥)  
  
[इव्।२।३-रोमाञ्चः वेपथुश्च]  
  
सुखाद्यतिशयाञ्जाता रोमाञ्चो रोमविक्रिया ।  
रागरोषभयादिभ्यो वेपथुर्गात्रकम्पनम् ॥ विप्रुद्_४।२४ ॥  
  
द्वयोरुदाहरणं यथा---  
  
अदैआलिङ्गणणिभ्भकंपा अ वहू विओअजिण्णंगी ।  
उग्गिरै अंतरट्ठिदमअणसरे पुलअचम्मेण ॥ विप्रुद्_४।२५ ॥  
  
(अदयितालिङ्गननिर्भरकम्पा च वधूर्वियोगजीर्णाङ्गी ।  
उद्गिरत्यन्तरस्थितमदनशरान् पुलकच्छद्मना ॥)  
  
  
[इव्।२।४-स्वेदः]  
  
वपुर्जलोद्गमः स्वेदो रतिधर्मश्रमादिभिः ।  
  
यथा---  
  
शृण्वती प्रियसंदेशं प्रेयसः काकतीशितुः ।  
स्मरराज्याभिषिक्तेव स्विन्नाङ्गी वामलोचना ॥ विप्रुद्_४।२६ ॥  
  
[इव्।२।५-विवर्णाता]  
  
विषादमदरोषादेर्वर्णान्यत्वं विवर्णता ॥ विप्रुद्_४।२७ ॥  
  
यथा---  
  
णरणाह चंदधवले तुज्झ गुणे साहु सह्मरंतीए ।  
अंगाइ पांडुराइं एह्णिं जाआइ सामाए ॥ विप्रुद्_४।२८ ॥  
  
(नरनाथ चन्द्रधवलान् तव गुणान् साधु संस्मरन्त्याः ।  
अङ्गानि पाण्डुराणि इदानीं जातानि श्यामायाः ॥)  
  
[इव्।२।६-अशृः]  
  
अश्रु नेत्रोद्भवं वारि दुः खरोषप्रहर्षजम् ।  
  
यथा---  
  
वीररुद्रनृपाद्भीतं पाण्ड्यं मग्नं पयोनिधौ ।  
अन्वेष्टुमिव तद्योषिदश्रुधाराऽपगायते ॥ विप्रुद्_४।२९ ॥  
  
[इव्।२।७-वेश्वर्यम्]  
  
मतं गद्गदभाषित्वं वैस्वर्यं प्रमदादिजम् ॥ विप्रुद्_४।३० ॥  
  
यथा--  
  
अविअणम्मि पिएण समं खामक्खामक्खरं भणंतीए ।  
एक्को मुणै अणंगो अत्थं बहुआए भणिआणं ॥ विप्रुद्_४।३१ ॥  
  
(अविजने प्रियेण समं क्षामक्षामाक्षरं भणन्त्याः ।  
  
एको जानात्यनङ्गो ऽर्थं वध्वा भणितानाम् ॥)  
  
  
  
इव्।३।॥ व्यभिचारिभावानां स्वरूपोदाहरणे ॥  
  
अथ व्यभिचारिणां निर्वेदादीनां स्वरूपमुदाहरणं च ।  
  
[इव्।३।१-निवेदः]  
  
दुः खेर्ष्यातत्त्वबोधादेर्निर्वेदो निष्फलत्वधीः ।  
तत्र चिन्ताश्रुनिः श्वासदीनताः संभवन्ति च ॥ विप्रुद्_४।३२ ॥  
  
यथा---  
  
सहि कप्पूरेण किअं किं कत्थूरीए मलअजो ठाउ ।  
गुणसिसिरं जससुरहिं आणेहिअपआवरुद्दं अ ॥ विप्रुद्_४।३३ ॥  
  
(सखि कर्पूरेण कृतं किं कस्तूर्या मलयजस्तिष्ठतु ।  
गुणशिशिरं यशः सुरभिमानय प्रतापरुद्रं च ॥)  
  
  
(अ ठपआवरुद्दणिवचंदंऽ---प्रतापरुद्रनृपचन्द्रम् इति पाठान्तरम् ।)  
  
[इव्।३।२-ग्लानिः]  
  
ग्लानिर्बलस्यापचयो वैवर्ण्यारतिकारणम् ।  
  
यथा---  
  
अअतेऌऌओक्कं वहै मही तं धरै भुओ पआवरुद्दस्स ।  
तं हिअएण धरंती साहसिई दुब्बलंगि म्हि ॥ विप्रुद्_४।३४ ॥  
  
(अअत्रैलोक्यं वहति मही तां धरति भुजः प्रतापरुद्रस्य ।  
  
तं हृदयेन धरन्ती साहसिकी दुर्बलाङ्ग्यस्मि ॥)  
  
[इव्।३।३-शङका]  
  
अथ शङ्का ।  
  
अनिष्टाभ्यागमोत्प्रेक्षा शङ्का रोषादिकारणम् ॥ विप्रुद्_४।३५ ॥  
  
यथा---  
  
ण मुणदु अण्णो त्ति मए हिअए परिचओ पिअस्स किदो ।  
किं पअढ म्हि जणाणं सव्वंगीणेहिं पुलएहिं ॥ विप्रुद्_४।३६ ॥  
  
(न जानात्वन्य इति मया हृदये परिचयः प्रियस्य कृतः ।  
किं प्रकटास्मि जनानां सर्वाङ्गीणैः पुलकैः ॥)  
  
[इव्।३।४-असुया]  
  
अथासूया ।  
परोत्कर्षासहिष्णुत्वमसूया परिकीर्तिता ।  
  
यथा---  
अअहिआईए गुणेहिं रूवेण अ मज्झ किं मही अहिआ ।  
जं तं पआवरुद्दो बहुमण्णै भाअहेअं तं ॥ विप्रुद्_४।३७ ॥  
  
(अअभिजात्य गुणै रूपेण च मत्तः किं मही अधिका ?।  
यत्तां प्रतापरुद्रो बहुमन्यते भागधेयं तत् ॥)  
  
[इव्।३।५-मदः]  
  
अथ मदः ।  
  
मदिरादिकृतो मोहहर्षव्यतिकरो मदः ॥ विप्रुद्_४।३८ ॥  
  
यथा---  
  
  
अअभणै अ असंगअत्थं हसै अमंदं अ राअभरिअच्छी ।  
पिअचिंतामैराए परवसा उवै सामंगी ॥ विप्रुद्_४।३९ ॥  
  
(अअभणति चासंगतार्थं हसत्यमन्दं च रागभरिताक्षी ।  
प्रियचिन्तामदिरया परवशा पश्यत श्यामाङ्गी ॥)  
  
  
[इव्।३।६-श्रमः]  
  
अथ श्रमः ।  
  
श्रमः खेदो ऽध्वरत्यादेर्जातः स्वेदातिभूमिकृत् ।  
  
यथा---  
  
आअच्छै एव्व पिए कीस करेंती गआगआआसं ।  
तम्मसि सेदजलेहिं सुंदरि लुलिअंगराआसि ॥ विप्रुद्_४।४० ॥  
  
(आगच्छत्येव प्रिये कस्मात्कुर्वती गतागतायासम् ।  
ताम्यसि स्वेदजलैः सुन्दरि लुलिताङ्गरागासि ॥)  
  
[इव्।३।७-आलस्यम्]  
  
अथालस्यम् ।  
  
मन्दोद्यमत्वमालस्यं कर्तव्येषु प्रकीर्त्यते ॥ विप्रुद्_४।४१ ॥  
  
यथा---  
  
आस्तां मृगाक्ष्या गृहकृत्यवार्ता स्वाङ्गोपचारेष्वपि यत्नमान्द्यम् ।  
कर्तव्यमग्रे दयितस्य यत् स्यान्नूनं बलात्कारयति स्मरस्तत् ॥ विप्रुद्_४।४२ ॥  
  
[इव्।३।८-दैन्यम्]  
  
अथ दैन्यम् ।  
  
सत्त्वत्यागादनौद्धत्यं दैन्यं कार्पण्यसंभवम् ।  
  
यथा---  
  
आणेदुं णरणाहं गदो क्खु सहीजणो विलंबेइ ।  
मम्मह णमामि चंदं सिक्खअ चिरेह ईसि त्ति ॥ विप्रुद्_४।४३ ॥  
  
(आनेतुं नरनाथं गतः खलु सखीजनो विलम्बते ।  
मन्मथ नमामि चन्द्रं शिक्षय चिरय ईषदिति ॥)  
  
[इव्।३।९-चिन्ता]  
  
अथ चिन्ता ।  
  
इष्टानभिगमात् ध्यानं चिन्ता शून्यत्वतापकृत् ॥ विप्रुद्_४।४४ ॥  
  
यथा---  
  
असण्णिहिअं वि गुरुअणं ण अ पेख्खै पुच्छिआ वि णआऌअवै ।  
एसा वि मग्गै गैं हिअअस्स पिआणुबंधस्स ॥ विप्रुद्_४।४५ ॥  
  
(असंनिहितमपि गुरुजनं न च प्रेक्षते पृष्टापि नालपति ।  
एषापि मार्गते गतिं हृदयस्य प्रियानुबन्धस्य ॥)  
  
[इव्।३।१०-मोहः]  
  
अथ मोहः ।  
  
मोहस्तु मूर्च्छनं भीतिदुः खावेशानुचिन्तनैः ।  
  
यथा---  
  
कथमपि गमयित्वा वासरं दीर्घदीर्घं  
विरचितनववेषा प्रेषयित्वाथ दूतीः ।  
चिरयति हृदयेशे प्रांशुभिश्चन्द्रपादैर्  
अभिहतसकलाङ्गी मूर्च्छिता कोमलाङ्गी ॥ विप्रुद्_४।४६ ॥  
  
[इव्।३।११-स्मृतिः]  
  
अथ स्मृतिः ।  
  
पूर्वानुभूतविषयं ज्ञानं स्मृतिरुदाहृता ॥ विप्रुद्_४।४७ ॥  
  
यथा---  
  
प्रतापरुद्रस्य भुजे वसन्त्या क्षोण्यातपः कीदृशमार्जितं स्यात् ।  
स्पृष्टं सकृद् येन मदीयमङ्गं प्राप्नोति विष्वक् सुखवज्रलेपम् ॥ विप्रुद्_४।४८ ॥  
  
[इव्।४।१२-धृतिः]  
  
अथ धृतिः ।  
  
धृतिश्चित्तस्य नैस्स्पृह्यं ज्ञानाभीष्टागमादिभिः ।  
  
यथा---  
  
वीररुद्रनृपतौ हृदय ! त्वद्वल्लभे त्रिभुवनैकधुरीणे ।  
साधु साधु कृतकृत्यमसि त्वं मन्यसे जगदशेषमसारम् ॥ विप्रुद्_४।४९ ॥  
  
[इव्।४।१३-व्रीङा]  
  
अथ व्रीडा ।  
  
चेतः संकोचनं व्रीडानङ्गरागस्तवादिभिः ॥ विप्रुद्_४।५० ॥  
  
यथा---  
  
तथा समालोकनकौतुकानां मनोरथैरन्ध्रपुराङ्गनानाम् ।  
विलोकिते रुद्रनृपे भवन्ति पर्यस्तपक्ष्माणि विलोचनानि ॥ विप्रुद्_४।५१ ॥  
  
[इव्।४।१४-चपलता]  
  
अथ चपलता ।  
  
चापलं त्वनवस्थानं रागद्वेषादिसंभवम् ।  
  
यथा---  
  
दृष्ट्वा रुद्रनरेन्द्रं तरलतराक्षी विलासमृदुहासा ।  
कलयति मौक्तिमहारं स्पृशति च कर्णोत्पलं बाला ॥ विप्रुद्_४।५२ ॥  
  
  
[इव्।४।१५-हर्षः]  
  
अथ हर्षः ।  
  
प्रसत्तिरुत्सवादिभ्यो हर्षः स्वेदाश्रुकम्पकृत् ॥ विप्रुद्_४।५३ ॥  
  
यथा---  
  
यत् पूर्वं सरसीषु पद्ममुकुलव्याजात् तपः संचितं  
वक्षोजौ युवयोस्तदद्य फलितं जातौ कृतार्थौ युवाम् ।  
दत्ता काकतिवल्लभेन भवतोरेषा स्ववक्षः स्थली-  
कस्तूरीद्विगुणभवत्परिमला कल्हारमाला यतः ॥ विप्रुद्_४।५४ ॥  
  
[इव्।४।१६-आवेगः]  
  
अथावेगः ।  
  
इष्टानिष्टागमाञ्जात आवेगश्चित्तसंभ्रमः ।  
  
यथा---  
  
निस्साणध्वनिमाकलय्य सहसा हेलाविहारोद्यतं  
द्रष्टुं काकतिवीररुद्रनृपतिं प्रत्यग्रकौतूहलाः ।  
अर्धालम्बितमण्डनाः प्रतिपदं व्यत्यस्तभूषा जवाद्  
आरोहन्ति सुवर्णसौधवलभीशृङ्गाणि पौरस्त्रियः ॥ विप्रुद्_४।५५ ॥  
  
[इव्।४।१७-जडता]  
  
अथ जडता ।  
  
जाड्यमप्रतिपत्तिः स्यादिष्टानिष्टागमोद्भवा ॥ विप्रुद्_४।५६ ॥  
  
यथा---  
  
समायाते नाथे प्रमहसि गृहान् रुद्रनृपतौ  
वपुः सौन्दर्यश्रीविजितमदनोदारयशसि ।  
वधूरन्तस्तोषव्यतिकरवशान्नोपचरितुं  
पुरस्तादालीनां न चलति तथा नो विरमति ॥ विप्रुद्_४।५७ ॥  
  
[इव्।४।१८-गर्वः]  
  
अथ गर्वः ।  
  
अन्यधिक्करणादात्मोत्कर्षो गर्वो बलादिजः ।  
  
यथा---  
  
को वा शस्त्रग्रहणसमयो मादृशामीदृशानां  
कीदृग्वैरं प्रतिधरणिभृत्खेटकीटेष्वमीषु ।  
इत्यावेशप्रतिभयभुजाटोपदुर्वारगर्वाः  
संक्रीडन्ते रणभुवि भटाः काकतीन्द्रस्य जेतुः ॥ विप्रुद्_४।५८ ॥  
  
[इव्।४।१९।विषादः]  
  
अथ विषादः ।  
  
विषादश्चेतसो भङ्ग उपायापायचिन्तनैः ॥ विप्रुद्_४।५९ ॥  
  
यथा---  
  
पेसेमि मण त्ति मुहा तं मं मोक्खूण वल्लहे लग्गं ।  
मं उज्झिअ णो गच्छै मअणो सहि किं णु कादव्वं ॥ विप्रुद्_४।६० ॥  
  
(प्रेषयामि मन इति मुधा तन्मां मुक्त्वा वल्लभे लग्नम् ।  
मामुज्झित्वा नो गच्छति मदनः सखि किं नु कर्तव्यम् ॥)  
  
[इव्।४।२०-औत्सुक्यम्]  
  
अथौत्सुक्यम् ।  
  
कालाक्षमत्वमौत्सुक्यं मनस्तापत्वरादिकृत् ।  
  
यथा---  
  
अअंधवुरभामिणिजणो अंगाइ पसाहिऊण तुवरंतो ।  
रुद्दणरेंदागमणे विलंबिअं सहै किच्छेण ॥ विप्रुद्_४।६१ ॥  
  
(अअन्ध्रपुरभामिनीजनो ऽङ्गानि प्रसाध्य त्वरमाणः ।  
रुद्रनरेन्द्रागमने विलम्बितं सहते कृच्छ्रेण ॥)  
  
[इव्।४।२१-निद्रा]  
  
अथ निद्रा ।  
  
निद्रा चित्तनिमीलनम् ।  
  
यथा---  
  
सिविणे दिट्ठं दैअं वहुआ आलिङ्गिदुं किदोज्जोआ ।  
उवह दरमीलिअच्छी गअणम्मि करे पसारेइ ॥ विप्रुद्_४।६२ ॥  
  
(।स्वप्ने दृष्टं दयितं वधूरालिङ्गितुं कृतोद्योगा ।  
पश्यत दरमीलिताक्षी गगने करौ प्रसारयति ॥)  
  
[इव्।४।२२-अपस्मारः]  
  
अथापस्मारः ।  
  
आवेशो मोहदुः खाद्यैरपस्मारो ऽङ्गतापकृत् ॥ विप्रुद्_४।६३ ॥  
  
यथा---  
  
दृष्ट्वा स्वप्ने कुपितवदनं काकतीयक्षितीन्द्रं  
हा हा रक्षेत्यसकलगिरः संभ्रमोत्थानभाजः ।  
धावन्त्यन्तर्वर्णभुवि लुठन्त्याह्वयन्त्यात्मबन्धून्  
आराद्भूतानपि रिपुगणा व्यस्तनामग्रहेण ॥ विप्रुद्_४।६४ ॥  
  
[इव्।४।२३-सामृतिः]  
  
अथ सुप्तिः ।  
  
सुप्तिर्निद्रासमुद्रेकः ।  
  
यथा---  
  
विश्वैकरक्षाजुषि काकतीन्द्रे निश्चिन्ततां प्राप्तवतो मुरारेः ।  
तत्कीर्त्तिचन्द्रातपवर्धितो ऽपि दुग्धाम्बुधिर्नैव भिनत्ति निद्राम् ॥ विप्रुद्_४।६५ ॥  
  
[इव्।४।२४-विबोधः]  
  
अथ विबोधः ।  
  
विबोधश्चेतनावाप्तिर्जृम्भाक्षिपरिमार्गकृत् ।  
  
यथा---  
  
प्रतापरुद्रे नृपमौलिरत्ने विश्वंभरां रक्षति शिक्षितारौ ।  
विजृम्भमाणाः परितः प्रजानां भाग्यश्रियस्तत्क्षणमुन्मिषन्ति ॥ विप्रुद्_४।६६ ॥  
  
[इव्।इव्।४।२५-अनर्षः]  
  
अथामर्षः ।  
  
अमर्षः सापराधेषु चेतः प्रज्वलनं मतम् ॥ विप्रुद्_४।६७ ॥  
  
यथा---  
  
अरे ! भूपाश्चापान् नमयत शिरांस्युन्नमयत  
प्रवृत्ताः स्वस्त्रीणामहमहमिका वीरवरणे ।  
त्वरन्ते नः खङ्गाः प्रविदलनकेल्यामिति भटा  
रणाग्रे गर्जन्ति प्रकटितरुषो रुद्रनृपतेः ॥ विप्रुद्_४।६८ ॥  
  
[इव्।४।२६-अविहित्या]  
  
अथावहित्था ।  
  
हर्षाद्याकारसंगुप्तिरवहित्थेति कथ्यते ।  
  
यथा---  
  
गोट्ठीए महिलाणं सोऊण पआवरुद्दचरिआइ ।  
आलिहै ओणअमुही मुद्धा चलणेण महिपट्ठं ॥ विप्रुद्_४।६९ ॥  
  
(गोष्ठ्यां महिलानां श्रुत्वा प्रतापरुद्रचरितानि ।  
आलिखत्यवनतमुखी मुग्धा चरणेन महीपृष्टम् ॥)  
  
[इव्।४।२७-उग्रता]  
  
अथोग्रता ।  
  
दृष्टे ऽपराधे चण्डत्वमुग्रता तर्जनादिकृत् ॥ विप्रुद्_४।७० ॥  
  
यथा---  
  
प्रियमानीय मानिन्या विरहार्तिर्निवार्यताम् ।  
यदेतस्याः कटाक्षोल्कापातैरिन्दुर्मषीकृतः ॥ विप्रुद्_४।७१ ॥  
  
[इव्।४।२८-मतिः]  
  
अथ मतिः ।  
  
तत्त्वमार्गानुसंधानादर्थनिर्धारणं मतिः ।  
  
यथा---  
  
को संसओ महिअलं चंदो एव्व वीररुद्दणरणाहो ।  
जस्स (खु) करप्पस्सादो अंगाइ मिअंकरअणंति ॥ विप्रुद्_४।७२ ॥  
  
(कः संशयो महीतले चन्द्र एव वीररुद्रनरनाथः ।  
यस्य (खलु) करस्पर्शादङ्गानि मृगाङ्करत्नन्ति ॥)  
  
[इव्।४।२९-व्याधिः]  
  
अथ व्याधिः ।  
  
मनस्तापाद्यभिभवाज्ज्वरादिर्व्याधिरिष्यते ॥ विप्रुद्_४।७३ ॥  
  
यथा---  
  
प्रतापरुद्रस्य दिशां जिगीषोः प्रत्यर्थिनारीजनदेहजन्मा ।  
स्मरज्वरोष्मा हिमवत्प्रदेशान् स्मर्तव्यनीहारकथान् करोति ॥ विप्रुद्_४।७४ ॥  
  
[इव्।४।३०-उन्मादः]  
  
अथोन्मादः ।  
  
उन्मादस्तुल्यवर्तित्वं चेतनाचेतनेष्वपि ।  
  
यथा---  
  
प्रतापरुद्रस्य जयप्रयाणभेरीध्वनौ मूर्च्छति दिङ्मुखेषु ।  
त्रासाकुला भ्रान्तिमुपेत्य वृक्षान् पृच्छन्ति मार्गं रिपुभूमिपालाः ॥ विप्रुद्_४।७५ ॥  
  
[इव्।४।३१-मरणम्]  
  
अथ मरणम् ।  
  
मरणं मरणार्थस्तु प्रयत्नः परिकीर्तितः ॥ विप्रुद्_४।७६ ॥  
  
यथा--  
  
पिअविरहं असहंती वहुआ णिअजीविअं उवेक्खंती ।  
सेव्वै जोह्णं दख्खिणपवणस्स तणुं समप्पेइ ॥ विप्रुद्_४।७७ ॥  
  
(।प्रियविरहमसहमाना वधूर्निजजीवितमुपेक्षमाणा ।  
सेवते ज्योत्स्नां दक्षिणपवनस्य तनुं समर्पयति ॥)  
  
साक्षान्मरणस्यामङ्गलत्वान्नोदाहरणत्वमुचितम् ।  
  
[इव्।४।३२-त्रासः]  
  
अथ त्रासः ।  
  
आकस्मिकभयाच्चित्तक्षोभस्त्रासः प्रकीर्त्यते ।  
  
यथा---  
  
अपणअकुविआ चिरेण वि वहुआ सोऊण घणघणत्थणिअं ।  
दैअं सरहसवलिआ आलिङ्गै वेवमाणंगी ॥ विप्रुद्_४।७८ ॥  
  
(अप्रणयकुपिता चिरेणापि वधूः श्रुत्वा घनघनस्तनितम् ।  
दयितं सरभसवलिता आलिङ्गति वेपमानाङ्गी ॥)  
  
[इव्।४।३३-वितर्कः]  
  
अथ वितर्कः ।  
  
संदेहात् कल्पनाऽनन्त्यं वितर्कः परिकीर्तितः ॥ विप्रुद्_४।७९ ॥  
  
यथा---  
  
  
गुणैस्तत्रासक्तं मम हृदयमन्यन्न गणितं  
सखीभिर्नालोचि क्षितिपतिरसौ दुर्लभ इति ।  
उपायः को वा स्यात् तदभिगमने मुह्यति मनः  
कियान् को ऽयं कीदृक् कियदवधिरन्तर्व्यतिकरः ॥ विप्रुद्_४।८० ॥  
  
तत्र सात्त्विकानां व्यभिचारिणां चानेकरससाधारणत्वान्न विशेषमपेक्ष्योदाहरणं कृतम् । तथा हि शृह्गारे सर्वेषामनुप्रवेशः संभवति । हास्ये ग्लानिश्रमचपलत्वहर्षावहित्थानां संभवः । करुणे मदधृतिव्रीडाहर्षगर्वौत्सुक्योग्रताभिर्विनान्ये संभवन्ति । रौद्रे ग्लानिशङ्काऽलस्यदैन्यचिन्ताव्रीडावेगजडताविषादसुप्तिनिद्रापस्मारावहित्थाव्याध्युन्मादशमत्रासाः न संभवन्ति । वीरे रौद्रान्निर्वेदो ऽधिकः । भयानके ऽसूयामदधृतिव्रीडाहर्षगर्वनिद्रासुप्त्यमर्षावहित्थोग्रतामतिभिर्विनान्ये संभवन्ति । बीभत्से ऽद्भुते च चिन्तात्रासादयो यथासंभवमूह्याः । शान्ते निर्वेदधृती संभवतः ।  
  
शृङ्गारचेष्टाः  
  
इव्।५अथ शृङ्गारचेष्टा निरूप्यन्ते ।  
  
भावो हावश्च हेला च माधुर्यं धैर्यमित्यपि ।  
लीला विलासो विच्छित्तिर्विभ्रमः किलकिञ्चितम् ॥ विप्रुद्_४।८१ ॥  
  
मोट्टायितं कुट्टमितं बिब्बोको ललितं तथा ।  
कुतूहलं च चकितं विहृतं हास इत्यपि ॥ विप्रुद्_४।८२ ॥  
  
एवं शृङ्गारचेष्टाः स्युरष्टादशविधा मताः ।  
  
तत्रासां स्वरूपमुदाहरणं च ।  
  
[इव्।५।१-भावःग]  
  
भावः ।  
  
रसाभिज्ञानयोग्यत्वं भाव इत्यभिधीयते ॥ विप्रुद्_४।८३ ॥  
  
यथा---  
  
रुद्दणरेंदस्य गुणे गाऐ बालत्तणम्मि विस्सद्धं ।  
लज्जै दरपुलैओ जुवैजणो जोव्वणे गाउं ॥ विप्रुद्_४।८४ ॥  
  
(।रुद्रनरेन्द्रस्य गुणान् गायति बालत्वे विस्रब्धम् ।  
लज्जते दरपुलकितो युवतिजनो यौवने गातुम् ॥)  
  
[इव्।५।२-हावः]  
  
अथ हावः ।  
  
ईषद्दृष्टविकारः स्याद्भावो हावः प्रकीर्त्यते ।  
  
यथा---  
  
अत्रैवेषत्पुलकित इति ।  
  
[इव्।५।३-हेला]  
  
अथ हेला ।  
  
सुव्यक्तविक्रियो भावो हेलेति प्रतिपाद्यते ॥ विप्रुद्_४।८५ ॥  
  
यथा---  
  
मा होदु कस्स वि फ्फुडं इअ मुद्धे कुणसि वल्लहं हिअए ।  
घोसिज्जै तुह भाओ सव्वंगीणेहि पुलएहिं ॥ विप्रुद्_४।८६ ॥  
  
(मा भवतु कस्यापि स्फुटमिति मुग्धे करोषि वल्लभं हृदये ।  
घोष्यते तव भावः सर्वाङ्गीणैः पुलकैः ॥)  
  
[इव्।५।४-माधुर्यम्]  
  
अथ माधुर्यम् ।  
  
अभूषणे ऽपि रम्यत्वं माधुर्यमिति कथ्यते ।  
  
यथा---  
  
जितत्रैलोक्यलावण्या प्रकृत्या हरिणेक्षणा ।  
किं तु भूषयितुं धत्ते भूषणानीति मे मतिः ॥ विप्रुद्_४।८७ ॥  
  
[इव्।५।५-धैर्यम्]  
  
अथ धैर्यम् ।  
  
शीलाद्यलङ्घनं नाम धैर्यमित्यभिधीयते ॥ विप्रुद्_४।८८ ॥  
  
यथा---  
  
अकुलवहुआणं ण जुज्जै मज्जाआलंघणं खु विसमे वि ।  
रुद्दणरिंदगुणा उण हिअअहरा किं णु कादव्वं ॥ विप्रुद्_४।८९ ॥  
  
(अकुलवधूनां न युज्यते मर्यादालङ्घनं खलु विषमे ऽपि ।  
रुद्रनरेन्द्रगुणाः पुनर्हृदयहराः किं नु कर्तव्यम् ॥)  
  
[इव्।५।६-लीला]  
  
अथ लीला ।  
  
प्रियानुकरणं लीला वाग्भिर्गत्याथ चेष्टितैः ।  
  
यथा---  
  
अअपेछ्छह सहिओ एसा लच्छी रण्णो पआवरुद्दस्स ।  
चरिआइ अणुकुणंती रण्णीसु पैव्वआ जाआ ॥ विप्रुद्_४।९० ॥  
  
(अअप्रेक्षध्वं सख्य एषा लक्ष्मी राज्ञः प्रतापरुद्रस्य ।  
चरितान्यनुकुर्वती राज्ञीषु पतिव्रता जाता ॥)  
  
[इव्।५।७-विलासः]  
  
अथ विलासः ।  
  
तात्कालिको विकारः स्याद्विलासो दयितेक्षणे ॥ विप्रुद्_४।९१ ॥  
  
यथा---  
  
सहेलं पश्यन्त्याः प्रकृतिसुभगं रुद्रनृपतिं  
तदात्वप्रत्युद्यद्विविधललिताटोपमधुरम् ।  
रसप्रादुर्भावाद् युगपदुदयत्सात्त्विकमहो  
मृगाक्ष्यास्तारुण्ये कुसुमशरशिल्पं विजयते ॥ विप्रुद्_४।९२ ॥  
  
[इव्।५।८-विच्छित्तिः]  
  
अथ विच्छित्तिः ।  
  
विच्छित्तिरतिरम्यत्वं स्वल्पैरपि विभूषणैः ।  
  
यथा---  
  
कस्स किए केण किअं काऐपुरैत्थिआण सुंदेरं ।  
साहारणभूसाए जं सहि तेऌऌओक्करमणिज्जं ॥ विप्रुद्_४।९३ ॥  
  
(कस्य कृते केन कृतं काकतिपुरस्त्रीणां सौन्दर्यम् ।  
साधारणभूषया यत्सखि त्रैलोक्यरमणीयम् ॥)  
  
[इव्।५।९-विभ्रमः]  
  
अथ विभ्रमः ।  
  
विभ्रमस्त्वरया काले भूषास्थानविपर्ययः ॥ विप्रुद्_४।९४ ॥  
  
यथा---  
  
असोऊण सहिमुहादो दिअहो विरतो त्ति संभमेण वहू ।  
हत्थेसु णोउराइं चरणेसु अ कुणै वलआइं ॥ विप्रुद्_४।९५ ॥  
  
(अश्रुत्वा सखीमुखाद्दिवसो विरत इति संभ्रमेण वधूः ।  
हस्तयोर्नूपुरे चरणयोश्च करोति वलयानि ॥)  
  
[इव्।५।१०-किलकिञचितम्]  
  
अथ किलकिञ्चितम् ।  
  
रोषाश्रुहर्षभीत्यादेः संकरः किलकिञ्चितम् ।  
  
यथा---  
  
गेह्णै काऐणाहे विअणंमि पडंचलं मिअछ्छीए ।  
वेवै तणू वि णच्चै भिउडी अवि गग्गआ वाआ ॥ विप्रुद्_४।९६ ॥  
  
(गृह्णति काकतिनाथे विजने पटाञ्चलं मृगाक्ष्याः ।  
वेपते तनुरपि नृत्यति भ्रुकुट्यपि गद्गदा वाचः ॥)  
  
[इव्।५।११-मोट्टायितम्]  
  
अथ मोट्टायितम् ।  
  
मोट्टायितं स्यादिष्टस्य कथादौ भावसूचनम् ॥ विप्रुद्_४।९७ ॥  
  
यथा---  
  
अमहुराइ रुद्दणरवैचरिआइ वहूए णं सुणंतीए ।  
तणुगोवणएण पअडो जह भाओ ण तह पुलएहिं ॥ विप्रुद्_४।९८ ॥  
  
(अमधुराणि रुद्रनरपतिचरितानि वध्वा ननु शृण्वत्याः ।  
तनुगोपनेन प्रकटो यथा भावो न तथा पुलकैः ॥)  
  
[इव्।५।१२-कुटट्टमितम्]  
  
अथ कुट्टमितम् ।  
  
संमर्दे ऽपि सुखाधिक्यं रतौ कुट्टमितं मतम् ।  
  
यथा---  
  
निर्मर्यादमनोभवोत्सवकथाविस्रम्भकर्णेजपै-  
रङ्गेर्विस्मितमानसां प्रियसखीमालोक्य जातत्रपा ।  
वैयात्यं निजमात्मवल्लभकृतां रागान्धतां जानती  
सद्यो नम्रमुखेन्दुरिन्दुवदना क्षोणीं लिखन्ती स्थिता ॥ विप्रुद्_४।९९ ॥  
  
[इव्।५।१३-बिब्बोकः]  
  
अथ बिब्बोकः ।  
  
मनाक् प्रियकथालापे बिब्बोको ऽनादरक्रिया ॥ विप्रुद्_४।१०० ॥  
  
यथा---  
  
लक्ष्मीः सद्मनि निर्भरं विहरतां, क्षोणी भुजालम्बन-  
क्रीडां नैव जहातु, किं च सततं वाणी मुखे तिष्ठतु ।  
ज्ञातं रुद्रनरेश्वरस्य बहुभिर्विज्ञातपूर्वैः प्रिय-  
व्याहारैः कृतमेव दूति ! मदनश्चापाय संनह्यतु ॥ विप्रुद्_४।१०१ ॥  
  
[इव्।५।१४-ललितम्]  
  
अथ ललितम् ।  
  
सुकुमारो ऽङ्गविन्यासो ललितं परिकीर्त्यते ।  
  
यथा---  
  
पदन्यासक्रीडारणितमणिमञ्जीररशनं  
सहेलं व्यावल्गत्करवलयनिक्वाणसुभगम् ।  
स्मितज्योत्स्नावीचीतरलवचनं रुद्रनृपतेः  
पुरन्ध्रीणामासीदनुरहससेवाविलसितम् ॥ विप्रुद्_४।१०२ ॥  
  
[इव्।५।१५-कुतूहलम्]  
  
अथ कुतूहलम् ।  
  
कुतूहलं रम्यदृष्टौ चापलं परिकीर्त्यते ॥ विप्रुद्_४।१०३ ॥  
  
यथा---  
  
वीररुद्रमधिरूढसिन्धुरं द्रष्टुमन्ध्रनगरीपुरन्ध्रयः ।  
कुर्वते रचितसंक्रमत्वरास्तुङ्गसद्मशिखराधिरोहणम् ॥ विप्रुद्_४।१०४ ॥  
  
[इव्।५।१६-चकितम्]  
  
अथ चकितम् ।  
  
चकितं भयसंभ्रमः ।  
  
यथा---  
  
अविज्ञातायातं स्वमकथितमाल्यापि हसितुं  
हठादुत्पश्यन्त्याश्चकितचकितोदञ्चितदृशः ।  
विलासानुद्वेलानुदितमदनान् वीक्ष्य सुतनोस्  
तथैव प्रत्येतुं पुनरवनिपालः स्पृहयति ॥ विप्रुद्_४।१०५ ॥  
  
[इव्।५।१७-विहृतम्]  
  
अथ विहृतम् ।  
  
विहृतं प्राप्तकालस्य वाक्यस्याकथनं ह्रिया ।  
  
यथा---  
  
प्रतापरुद्रस्य भुजान्तरस्थां कल्हारमालाममुना स्पृशेति ।  
स्तनद्वये पत्रलिपिं लिखन्तीं सखीं वधूः पश्यति साभिमानम् ॥ विप्रुद्_४।१०६ ॥  
  
[इव्।५।१८-हसितम्]  
  
अथ हसितम् ।  
  
आकस्मिकं तु हसितं यौवनादिविकारजम् ॥ विप्रुद्_४।१०७ ॥  
  
जह जह हसै मिअच्छी जोव्वणलच्छीए सिख्खिआ महुरं ।  
तह तह कुसुमेसुसरा विअसंति पिअस्स आसा अ ॥ विप्रुद्_४।१०८ ॥  
  
(यथा यथा हसति मृगाक्षी यौवनलक्ष्म्या शिक्षिता मधुरम् ।  
तथा तथा कुसुमेषुशरा विकसन्ति प्रियस्य आशा च ॥)  
  
मन्मथावस्थाः  
  
इव्।६।॥ अथ मन्मथावस्था द्वादश निरूप्यन्ते ॥  
  
अथ शृङ्गारस्याङ्कुरितत्वपल्लवितत्वकुसुमितत्वफलीतत्वहेतवो द्वादशावस्था निरूप्यन् ते ।  
  
चक्षुः प्रीतिर्मनः सङ्गः संकल्पो ऽथ प्रलापिता ।  
जागरः कार्श्यमरतिर्लज्जात्यागो ऽथ संज्वरः ॥ विप्रुद्_४।१०९ ॥  
  
उन्मादो मूर्च्छनं चैव मरणं चरमं विदुः ।  
अवस्था द्वादश मताः कामशास्त्रानुसारतः ॥ विप्रुद्_४।११० ॥  
  
केचित्तु दशावस्था इति कथयन्ति ।  
  
आसां स्वरूपमुदाहरणं च ।  
  
[इव्।६।१-चक्षुः प्रीतिः]  
  
आदराद्दर्शनं चक्षुः प्रीतिरित्यभिधीयते ।  
  
यथा---  
  
सहि एसो रुद्दणिओ णअणाण अतक्किओस्सओ जाओ ।  
मअणो व मुत्तिमंतो चंदो विअ मुक्कलञ्छणो पुण्णो ॥ विप्रुद्_४।१११ ॥  
  
(सखि ! एष रुद्रनृपो नयनयोरतर्कितोत्सवो जातः ।  
मदन इव मूर्तिमान् चन्द्र इव मुक्तलाञ्छनः पूर्णः ॥)  
  
[इव्।६।२-मनः सङः]  
  
  
अथ मनः सङ्गः ।  
  
मनः सङ्गः प्रियतमे नित्यं चित्तस्य विश्रमः ॥ विप्रुद्_४।११२ ॥  
  
यथा---  
  
सह मह मणो विलग्गै रुद्दणरेन्दम्मि कीस कुविआओ ।  
तेणाहं वि विमुक्का सहिओ तुह्मेसु का वत्ता ॥ विप्रुद्_४।११३ ॥  
  
(सदा मम मनो विलगति रुद्रनरेन्द्रे कस्मात् कुपिताः ।  
तेनाहमपि विमुक्ता सख्यो युष्मासु का वार्ता ॥)  
  
[इव्।६।३-संकल्पः]  
  
अथ संकल्पः ।  
  
संकल्पो नाथविषयो मनोरथ उदाहृतः ।  
  
यथा---  
  
अदरहसिअगब्भिणाइं सिणेहसिणिद्धाइ राअभरिआइ ।  
रुद्दणिवविलोइआइं काहे णु मम्मि णिवदंति ॥ विप्रुद्_४।११४ ॥  
  
(अदरहसितगर्भितानि स्नेहस्निग्धानि रागभरितानि ।  
रुद्रनृपविलोकितानि कदा नु मयि निपतन्ति ॥)  
  
[इव्।६।४-प्रलापः]  
  
अथ प्रलापः ।  
  
प्रालपः प्रियसंश्लिष्टगुणालाप उदाहृतः ॥ विप्रुद्_४।११५ ॥  
  
यथा---  
  
तह णिउणो तह महुरो तह सुहओ तह अ सोम्मसब्भाओ ।  
एक्को रुद्दणिवो विअ इदि गोट्ठी पोढमहिलाणं ॥ विप्रुद्_४।११६ ॥  
  
(तथा निपुणस्तथा मधुरस्तथा सुभगस्तथा च सौम्यस्वभावः ।  
एको रुद्रनृप एवेति गोष्ठी प्रौढमहिलानाम् ॥)  
  
[इव्।६।५-जागरः]  
  
अथ जागरः ।  
  
जागरस्तु विनिद्रत्वम् ।  
  
यथा---  
  
अगमिअं कह कह वि दिणं चंदादवदूसहा णिसा दीहा ।  
मअणो वि पुंखिअसरो णिद्दा वि णिवो वि णोवेइ ॥ विप्रुद्_४।११७ ॥  
  
(अगमितं कथं कथमपि दिनं चन्द्रातपदुः सहा निशा दीर्घा ।  
मदनो ऽपि पुङ्खितशरो निद्रापि नृपो ऽपि नोपैति ॥)  
  
[इव्।६।६-कार्श्यम्]  
  
अथ कार्श्यम् ।  
  
  
कार्श्यमङ्गस्य तानवम् ।  
  
यथा---  
  
चन्द्रास्ये ! कथमङ्गुलीयकमिदं केयूरितं ते सखि !  
प्रेम्णां प्रेयसि वैभवैः स खलु को भूमेः सपत्नी यतः ।  
ज्ञातं मानिनि ! काकतीयनृपतौ सक्ताऽलि ! सत्यं शुभे !  
श्यामाङ्गीं स खलु स्थिरां रमयते त्वां तां च शैलस्तनीम् ॥ विप्रुद्_४।११८ ॥  
  
[इव्।६।७-अरतिः]  
  
अथारतिः ।  
  
अन्यत्राप्रीतिररतिः ।  
  
यथा---  
  
दूसेइ चंदसिट्टिं णिंदै मलआणिलस्स माहप्पं ।  
ऊसवपरंमुही सा सुहअ ! तुमं किं णु मंतेसि ॥ विप्रुद्_४।११९ ॥  
  
(दूषयति चन्द्रसृष्टिं निन्दति मलयानिलस्य माहात्म्यम् ।  
उत्सवपराङ्मुखी सा सुभग ! त्वं किं नु मन्त्रयसे ।)  
  
[इव्।६।८-लज्जात्यागः]  
  
अथ लज्जात्यागः ।  
  
यथा--  
  
अलंघिअमहिलासमअं तह भणिअं मअणदुव्विणीदाए ।  
जह सोऊण गुरुअणो ओसरै विलज्जिओ दूरं ॥ विप्रुद्_४।१२० ॥  
  
(अलङ्घितमहिलासमयं तथा भणितं मदनदुर्विनीतया ।  
यथा श्रुत्वा गुरुजनो ऽपसरति विलज्जितो दूरम् ॥)  
  
[इव्।६।९-ज्वरः]  
  
अथ ज्वरः ।  
  
तापाधिक्यं ज्वरो मतः ॥ विप्रुद्_४।१२१ ॥  
  
यथा---  
  
अमोहसिसिरोवआरा वहुआ विरहज्जरेण गुरुएण ।  
दाणिं रुद्दणरेसर ! कांखै तुह दंसणामिअअं ॥ विप्रुद्_४।१२२ ॥  
  
(अमोघशिशिरोपचारा वधूर्विरहज्वरेण गुरुणा ।  
इदानीं रुद्रनरेश्वर ! काङ्भति तव दर्शनामृतम् ॥)  
  
उन्मादमरणयोः प्रागेवोदाहरणं दर्शितम् ।  
  
[इव्।६।१०-मूर्च्छा]  
  
अथ मूर्च्छा ।  
  
मूर्च्छा त्वभ्यन्तरे ऽवृत्तिर्बाह्येन्द्रियनिमीलनात् ।  
  
यथा---  
  
  
अअचिंतंतीए णरेन्दं दट्ठुं हिअअठ्ठिदं मिअच्छीए ।  
करणाइ बाहिराइं विसंति अब्भंतरं वि सुण्णाए ॥ विप्रुद्_४।१२३ ॥  
  
(अअचिन्तयन्त्या नरेन्द्रं द्रष्टुं हृदयस्थितं मृगाक्ष्याः ।  
करणानि बाह्यानि विशन्ति अभ्यन्तरमपि शून्यायाः ॥)  
  
अथ शृङ्गारः । स द्विविधः । संभोगो विप्रलम्भश्चेति । "संयुक्तयोस्तु संभोगो विप्रलम्भो वियुक्तयोः ऽ; इति ऽशृङ्गारतिलकेऽ; । संभोगस्य परस्परावलोकनसंभाषणाऽलिङ्गनचुम्बनाद्यनेकव्यापारमयत्वेनानन्त्यादेकविधत्वेन गणना कृता ।  
  
यथा--  
  
रहः प्रत्यासन्ने हृदयदयिते रुद्रनृपतौ  
निवृत्ता मानाज्ञा विरलमपि लज्जाविलसितम् ।  
किमन्यत् ते गोप्यं बहिरबहिरानन्दमसृणः  
स्मरावेशः को ऽपि प्रियसखि ! नृपेणैकयति माम् ॥ विप्रुद्_४।१२४ ॥  
  
विप्रलम्भः पुनरभिलाषेर्ष्याविरहप्रवासहेतुकत्वेन चतुर्विधः ।  
[इव्।६।११-संभोगशृङ्गारः]  
  
अभिलाषो नाम संभोगात् प्रागनुरागः ।  
  
यथा---  
  
अन्योन्यभाषणमनङ्गविलासगोष्ठी  
शय्या च सार्धमपदानि मनोरथानाम् ।  
प्रेमानुविद्धमुदयद्बहुलानुरागं  
लभ्यते रुद्रनृपतेरवलोकितं वा ॥ विप्रुद्_४।१२५ ॥  
  
[इव्।६।१२-ईर्ष्याशृङ्गारः]  
  
ईर्ष्या नाम नायकस्यान्यासक्तभावात् चित्तविक्रिया ।  
  
[इव्।६।१३-विप्रलम्भशृङ्गारः]  
  
तया विप्रलम्भो यथा---  
  
लक्ष्मीरस्य विलोचनाब्जवसतिः सोर्ष्या त्वदालोकने  
वक्त्रस्था च सस्स्वती न सहते साकं त्वया भाषणम् ।  
लीलाकर्षणविघ्नकृत् त्वयि मही बाहुस्थिता काकति-  
क्षोणीन्द्रे न हि कैतवानि सुभगे मानेन किं ताम्यसि ॥ विप्रुद्_४।१२६ ॥  
  
[इव्।६।१४-विरहविप्रलम्भशृङ्गारः]  
  
विरहो नाम लब्धसंयोगयोर्नायकयोः केनचित् कारणेन पुनः समागमकालातिक्षेपः ।  
  
यथा---  
  
अङ्गेषु जीर्णेषु विभूषणानां व्यत्यासमार्गो ऽपि मुहूर्तशोभी ।  
सख्यस्तदास्तां परिकर्मरीतिरानीयतां रुद्रनृपः किमन्यत् ॥ विप्रुद्_४।१२७ ॥  
  
[इव्।६।१५-प्रवासविप्रलम्भः]  
  
यूनोर्देशान्तरवृत्तित्वं प्रवासः ।  
  
तेन विप्रलम्भो यथा---  
  
सेव्यो ऽस्तु रुद्रनृपतिर्निखिलैर्नृपालै-  
रभ्युत्सवेषु सुलभा न हि वल्लभा नः ।  
इत्थं कलिङ्गसुदृशां विरहार्तितापा-  
दङ्गानि यान्ति तनुतां दिवसा युगन्ति ॥ विप्रुद्_४।१२८ ॥  
  
[इव्।६।१६-रसाभासः]  
  
रसाभासो यथा---  
  
प्रासादगर्भवलभीषु कपोतपाल्यां  
पारावतीं रमणचुम्बितचञ्चुकोटिम् ।  
आविर्भवत्सुरतकूजितरक्तकण्ठी-  
मालोक्य काकतिविभुः स्मितमातनोति ॥ विप्रुद्_४।१२९ ॥  
  
[इव्।६।१७-भावोदयः]  
  
भावोदयो यथा---  
  
मुग्धे ! कस्तव वर्तते हृदि मनोजन्मैव नान्यः शपे  
सख्येतस्य किमत्र कार्यमपरं किं जन्मसद्मादरात् ।  
को ऽन्यस्तत्प्रतिबिम्ब एव निपुणे ! जानासि कामाधिकः  
प्रेयान् रुद्रनृपस्तवेति कथिता नम्राननाभूद् वधूः ॥ विप्रुद्_४।१३० ॥  
  
अत्र लज्जाया उदयः ।  
  
[इव्।६।१८-भावशमः]  
  
भावशमो यथा---  
  
लक्ष्मीस्त्वं पुरुषोत्तमस्तव पतिः श्रीवीररुद्रो नृपः  
सृष्ट्यामम्बुजविष्टरस्य सदृशोर्योगश्चि रात् संभृतः ।  
तस्मात् कृत्रिममप्यसाम्प्रतिमिदं वां वैमनस्यं मना-  
गित्यालिं प्रणतां विलोक्य विकसद्वक्त्राम्बुजा मानिनी ॥ विप्रुद्_४।१३१ ॥  
  
अत्र कोपस्य प्रशमः ।  
  
[इव्।६।१९-भावसन्धिः]  
  
भावसन्धिर्यथा---  
  
प्रतापरुद्रस्य दिगन्तजैत्रयात्राप्रभूतैः पटहप्रणादैः ।  
प्रियानुलापैश्च तथा भटानां रौमाञ्चवर्मावृतमङ्गमासीत् ॥ विप्रुद्_४।१३२ ॥  
  
अत्र वीरशृङ्गारकृतयोर्हर्षयोः सन्धिः ।  
  
[इव्।६।२०-भावशबलता]  
  
भावशबलता यथा---  
  
निन्दन्त्वद्य कुलस्त्रियः प्रियतमो लभ्यः सुखं केन वा  
भाग्येनानुमतं न किं गुरुजनैः का वा सखी प्रेष्यते ।  
किं लोकस्य भवेत् प्रसिद्धमचिरात् स्वच्छन्दमङ्कं कदा-  
रोक्ष्यामि स्थिरता कदा हृदि भवेद् यातव्य एव प्रियः ॥ विप्रुद्_४।१३३ ॥  
  
अत्रौत्सुक्यादीनां शबलता ।  
  
अथ रससंकरस्योदाहरणम् ।  
  
[इव्।६।२१-श्रुङ्गारकरुणयोः सङ्करः]  
  
तत्र शृङ्गारकरुणयोः संकरो यथा---  
  
आसन्ने ऽपि महोत्सवे कथमितस्त्यक्त्वा प्रवासं व्रजे-  
र्धिगू धिक् साहसमावयोर्विघटनं को वा विधिः काङ्क्षति ।  
इत्थं स्वप्ननिवारितप्रियतमप्रस्थानबुद्धिस्ततो  
बुद्ध्वा मूर्च्छति काकतीयनृपते ! त्वद्वैरिनारीजनः ॥ विप्रुद्_४।१३४ ॥  
  
अथ रौद्रबीभत्सयोः संकरो यथा---  
  
[इव्।६।२२-रौद्रबीभत्सयोः सङ्करः]  
  
पीत्वा मांसोपदंशं द्विरदगलगलद्रक्तमैरेयधारां  
मत्तो मस्तिष्कलग्नैर्दलितनृपवपुः कीकसैः स्पष्टदंष्ट्रः ।  
बिभ्रद् रौद्रान्त्रमालां जनितजनभयो भैरवाकारघोरः  
संग्रामोर्व्याः कलिङ्गैर्बलिविधिमकरोद् वीररुद्रस्य खड्गः ॥ विप्रुद्_४।१३५ ॥  
  
एवमन्यदपि यथासंभवमुदाहार्यम् ।  
  
अत्र रसो नायकाश्रय एव । यदिपरं निपुणनटचेष्टया तथाविधकाव्यश्रवणबलेन च सामाजिकैः साक्षाद् भाव्यते, तदा परगतस्यापि रसस्य सम्यग्भावनया परत्र निरतिशयानन्दजननमविरुद्धम् । अथवा मालत्यादिशब्देभ्यो योषिन्मात्रप्रतीतौ (रावणादिशब्देभ्यः शत्रुमात्रप्रतीतौ च) स्मृत्यारूढेन तत्तद्योषिद्विशेषेण अनुकार्येण सामाजिकाश्रयत्वमपि न विरुद्धम् । नटस्यानुकरणमात्रपरतया नैव रसाश्रययोग्यता । तस्य भावुकत्वाभ्युपगमे ऽपि सामाजिकत्वमेव । अनुभावादीनां प्रकाशनं तु शिक्षाभ्यासपाटवेनैव घटते । रसादीनां परस्परविरोधे ऽपि कविप्रौढोक्तिसमाश्रयणेनैकत्र समावेशो न विरुद्धः । विरोधक्रमः ऽशृङ्गारतिलकेऽ; कथितः---  
  
"शृङ्गारबीभत्सरसौ तथा वीरभयानकौ ।  
रौद्राद्भुतौ तथा हास्यकरुणौ वैरिणौ मिथः" ॥  
इति।  
  
रसाद् रसोत्पत्तिरपि मता । तथा चोक्तं ऽशृङ्गारतिलकेऽ---  
  
"हास्यो भवति शृङ्गारात् करुणो रौद्रकर्मणः ।  
अद्भुतश्च तथा वीराद् बीभत्साच्च भयानकः" ॥  
  
व्यभिचारिभावानां तत्तद्रसानुगुण्यमेवं प्रतिपादितं ऽशृङ्गारतिलकेऽ; । तथा हि---  
  
"शङ्कासूया भयं ग्लानिर्व्याधिश्चिन्ता स्मृतिर्धृतिः ।  
औत्सुक्यविस्मयावेगा व्रीडोन्मादौ मदस्तथा ॥  
  
विषादो जडता निद्रावहित्थं चापलं मृतिः ।  
इति भावाः प्रयोक्तव्याः शृङ्गारे व्यभिचारिणः ॥  
  
श्रमश्चपलता निद्रा स्पप्नो ग्लानिस्तथैव च ।  
शङ्कासूयावहित्थं च हास्ये भावा भवन्त्यमी ॥  
  
संत्रासो मरणं दैन्यं ग्लानिश्चैव भयानके ।  
अपस्मारो विषादश्च भयं वेगो मृतिर्मदः ॥  
  
उन्मादश्चेति विज्ञेया भावा बीभत्ससंभवाः ।  
आवेगो जडता मोहो हर्षणं विस्मयः स्मृतिः ॥  
  
इति भावा निबद्धव्या रसज्ञैरद्भुते रसे ।  
दैन्यं चिन्ता तथा ग्लानिर्निर्वेदो जडता स्मृतिः ॥  
  
व्याधिश्च करुणे वाच्या भावा भावविशारदैः ।  
हर्षो ऽसूया तथा गर्व उत्साहो मद एव च ॥  
  
चापल्यमुग्रता चैव रौद्रे भावाः प्रकीर्तिताः ।  
अमर्षः प्रतिबोधश्च वितर्को ऽथ मतिर्धृतिः ॥  
  
क्रोधो ऽसूयाथ संमोह आवेगश्चोपहर्षणम् ।  
गर्वो मदस्तथोग्रत्वं भावा वीरे भवन्त्यमी" ॥  
इति।  
  
"रसः सर्वो ऽपि संपूर्णस्तिरोधत्ते रसान्तरम् ॥ः  
इति भारतीयोक्तप्रक्रीयया यद्यप्येक एव रसः, तथापि महाकविप्रसिद्ध्या रससङकरः स्वीक्रियते ।  
  
तत्र रसादेरप्राधान्ये रसवदाद्यलंकारा भवन्ति । अन्याङ्गत्वेन रसनिबन्धने रसवदलंकारः । भावनिबन्धने प्रेयो ऽलंकारः । रसाभासभावाभासनिबन्धने ऊर्जस्विदलंकारः । भावशान्तिनिबन्धने समाहितालंकारः । तथा भावोदयादयो ऽपि ।  
  
एतद् अलङ्कारसर्वस्वे प्रपञ्चेनोक्तम्---  
"रसभावतदाभासतत्प्रशमननिबन्धने रसवत्प्रेयऊर्जस्विसमाहितानि । भावोदयभावसन्धिभावशबलताश्च पृथगलंकाराः ऽइति । एतेषामुदाहरणमलंकरणे भविष्यति ।  
  
गुणालंकारश्रीकृतपरिकरो भावविभवः  
स्फुरत्प्रादुर्भावः क्रमगलितवेद्यान्तरमतिः ।  
सुखं वा दुः खं वा निबिडयतु यूनोः सहृदये  
त्वमन्दानन्दात्मा परिणमति पूर्णो रसभरः ॥ विप्रुद्_४।१३६ ॥  
  
रसो वाक्यार्थः सन् विलसति पदार्थाः पुनरमी  
विभावाद्या यस्मिन् किल दधति विश्रान्तिमुचिताम् ।  
अतो भावा एव क्रमसमुदितान्योन्यविभवा  
रसीभावं बिभ्रत्यथ च पटतां तन्तव इव ॥ विप्रुद्_४।१३७ ॥  
  
भावे स्थायिनि वर्धमानविभवे रत्यादिके सिन्धुवत्  
कल्लोला इव संभवन्ति विलयं चायान्ति भावा मुहुः ।  
निर्वेदाद्युपभोगभावितनिजास्वादातिरेको रसो  
लोके स्यादनुकार्य एव कथितो नाट्ये तु सामाजिके ॥ विप्रुद्_४।१३८ ॥  
  
  
इति श्रीविद्यानाथकृतौ प्रतापरुद्रयशोभूषणे ऽलंकारशास्त्रे रसप्रकरणं समाप्तम् ।  
  
_______________________________________________  
  
  
व्।१  
  
॥ अथ दोषप्रकरणम् ॥  
  
  
अथ काव्यजीवितभूतरसनिरूपणानन्तरं तदुपस्कारहेतूनां गुणानां सम्यग्विवेकाय दोषा निरूप्यन्ते ।  
  
[व्।१।१-दोषसामान्यलक्षणम्]  
  
तत्र दोषसामान्यलक्षणम्---  
  
दोषः काव्यापकर्षस्य हेतुः शब्दार्थगोचरः ।  
  
शब्दार्थमयत्वात् काव्यस्य तदपकर्षहेतूनामपि दोषाणां शब्दगतत्वेनार्थगतत्वेन च द्वैविध्यम् ।  
शब्दगतानामपि पदवाक्यगतत्वेन च द्वैविध्यम् ।  
इपदगतदोषः]  
  
तत्र पदगतदोषाः कथ्यन्ते ।  
  
अप्रयुक्तमपुष्टार्थमसमर्थं निरर्थकम् ।  
नेयार्थं च्युतसंस्कारं संदिग्धं चाप्रयोजकम् ॥ विप्रुद्_५।१ ॥  
  
क्लिष्टं गूढार्थकं ग्राम्यमन्यार्थं चाप्रतीतिकम् ।  
  
अविमृष्टविधेयांशं विरुद्धमतिकृत् तथा ।  
अश्लीलं परुषं चेति दोषाः सप्तदश स्मृताः ॥ विप्रुद्_५।२ ॥  
  
  
एषां स्वरूपं निरूप्यते ।  
  
यदप्रयुक्तं कविभिरप्रयुक्तं तदुच्यते ।  
प्रकृतानुपयुक्तार्थमपुष्टार्थं तदुच्यते ॥ विप्रुद्_५।३ ॥  
  
योगमात्रप्रसिद्धं यदसमर्थं तदुच्यते ।  
पादपूरणमात्रं यत् तन्निरर्थकमुच्यते ॥ विप्रुद्_५।४ ॥  
  
स्वसंकेतप्रसिद्धार्थं नेयार्थं परिकीर्त्यते ।  
शब्दशास्त्रविरुद्धं यत् च्युतसंस्कारमुच्यते ॥ विप्रुद्_५।५ ॥  
  
संदिग्धं तन्मतं यत् स्यात् संदिग्धार्थप्रतीतिकृत् ।  
तदप्रयोजकं यत् स्यादविशेषविधायकम् ॥ विप्रुद्_५।६ ॥  
  
क्लिष्टं तदर्थावगतिर्दूरदूरा यतो भवेत् ।  
प्रयुक्तमप्रसिद्धार्थे गूढार्थं परिकीर्त्यते ॥ विप्रुद्_५।७ ॥  
  
पामरव्यवहारैकप्रसिध्दं ग्राम्यमुच्यते ।  
यद्रूढिप्रच्युतं नाम तदन्यार्थमुदाहृतम् ॥ विप्रुद्_५।८ ॥  
  
शास्त्रमात्रप्रसिद्धं यदप्रतीतिकमुच्यते ।  
अविमृष्टविधेयांशं गुणीभूतविधेयकम् ॥ विप्रुद्_५।९ ॥  
  
  
विपरीतार्थधीर्यस्माद् विरुद्धमतिकृन्मतम् ।  
अश्लीलं यदमाङ्गल्यजुगुप्साव्रीडधीकरम् ॥ विप्रुद्_५।१० ॥  
  
  
परुषं नाम तद् यत् स्याद्विहितं परुषाक्षरैः ॥  
  
  
अत्र वनवृत्तीनां शत्रुस्त्रीणां वचनेषु दोषा उदाह्रियन्ते ।  
  
[व्।२।१-अप्रयुक्तम्]  
  
अप्रयुक्तं यथा---  
  
विमुखा दैवताः सर्वे ते नो दुश्च्यवनादयः ।  
अरण्यगृहमेधिन्यो यैर्वयं हन्त कल्पिताः ॥ विप्रुद्_५।११ ॥  
  
  
अत्र दैवता इति पुंलिङ्गप्रयोगः दोषः ; दुश्चयवन इति च इन्द्रपरत्वेन कविभिर्न प्रयुक्तः ।  
  
[व्।२।२-अपुष्टार्थम्]  
  
अपुष्टार्थं यथा---  
  
व्यर्थाष्टार्धार्धबाहूनाममीषामीदृशां दशाम् ।  
कथं सहामहे धिग्धिक् कठिनं हन्त जीवितम् ॥ विप्रुद्_५।१२ ॥  
  
  
अत्र व्यर्थबाहुद्वयानामिति विवक्षिते ऽष्टार्धार्धबाहूनामित्यनुपयुक्तम् ।  
एतदेवाविमृष्टविधेयांशस्योदाहरणम् ।  
बाहुद्वयस्य वैयर्थ्ये विधेये तस्योपसर्जनत्वं प्रतीयते ।  
  
[व्।२।३-असमर्थम्]  
  
असमर्थं यथा---  
  
विहाय वसुधामेनां चतुरम्बुधरावृताम् ।   
क नु गन्तव्यमस्माकमरण्ये ऽप्यसुखा स्थितिः ॥ विप्रुद्_५।१३ ॥  
  
  
अत्र जलधिपरत्वेनाम्बुधरपदमसमर्थम् ।  
  
[व्।२।३-अनर्थकनेयार्थच्चतसंस्कारसंदिग्धानि]  
  
अनर्थकनेयार्थच्युतसंस्कारसंदिग्धानि यथा---  
  
विहाय च गृहांस्तान् वै व्यत्यस्तनववृत्तयः ।  
कदा भविष्यते वासः कटकेषु महीभृतान् ॥ विप्रुद्_५।१४ ॥  
  
  
अत्र वै इति निरर्थकम् ।  
व्यत्यस्तनवशब्देन वनप्रतीतिः स्वसंकेतमात्रायतेति नेयार्थकम् ।  
भविष्यते इति भवतेरात्मनेपदित्वं शब्दशास्त्रविरुद्धमिति च्युतसंस्कारम् ।  
महीभृतां कटकेषु वास इत्यनेन राज्ञां नगरेषु वासः ? उत पर्वतानां नितम्बेषु ? इति संदेहात् संदिग्धम् ।  
  
[व्।२।४-अप्रयोजकक्लिष्टे]  
  
अप्रयोजकक्लिष्टे यथा---  
  
हन्त वर्तामहे वज्रघट्टनात् प्राक् चलात्मसु ।  
नभस्वदशनारातिध्वजाग्रजविरोधिषु ॥ विप्रुद्_५।१५ ॥  
  
  
अत्र नभस्वदशनाः सर्पाः, तेषामरातिर्गरुडः, स एव ध्वजो यस्येति विष्णुः, तस्याग्रज इन्द्रस्तस्य विरोधिषु पर्वतेषु इत्यर्थप्रतीतेरतिदूरत्वात् क्लिष्टम् ।  
पर्वतेषु वर्तनं दुः खावहमिति प्रकृते वज्रघट्टनात् प्राक् चलात्मस्विति पर्वतविशेषणस्यानुपयुक्तत्वादप्रयोजकम् ।  
  
[व्।२।५-गूडार्थान्यार्थग्राम्यर्थानि]  
  
गूढार्थग्राम्यार्थान्यार्थानि यथा---  
  
शोणिताब्जदृशः कामं श्यामगल्लकटिस्थलाः ।  
विदग्धहृदयाः शोकवह्निना राजकन्यकाः ॥ विप्रुद्_५।१६ ॥  
  
  
अत्र शोणितशब्दस्य रुधिरे प्रसिद्धस्य पाटलवर्णपरत्वेन प्रयोगाद् गूढार्थम् ।  
गल्लकटिशब्दौ कपोलजघनपरत्वेन ग्राम्यप्रयुक्तौ ।  
विदग्धहृदया इति विशेषणं दग्धहृदयस्यावाचकत्वादन्यार्थम् ।  
  
[व्।२।६-अप्रतीतिकरम्]  
  
अप्रतीतिकं यथा---  
  
मनूपदेशाः क्व गताः कुलाचार्यैरुदीरिताः ॥ विप्रुद्_५।१७ ॥  
  
  
अत्र मनुशबदो मन्त्रपरत्वेन मन्त्रशास्त्रमात्रप्रसिद्ध इत्यप्रतीतिकम् ।  
  
[व्।२।७-विरुध्दमतिकृत्]  
  
विरुद्धमतिकृद्यथा---  
  
अम्बिकारमणस्याङ्घ्रिसेवा व्यर्था कथं भवेत् ।  
राज्ञामकार्यमित्राणां विनाशं समुपेयुषाम् ॥ विप्रुद्_५।१८ ॥  
  
  
अत्राम्बिकारमणशब्दान्मातृसंभोगकारिणः प्रतीतिः ।  
अकार्यमित्रशब्दादकार्येषु मित्राणीति प्रतीतिः ।  
वियोगदुः खपरतया प्रयुक्ताद्विनाशशब्दान्नशप्रतीतिरिति विरुद्धमतिकृत् ।  
  
[व्।२।८-त्रिविधाश्लीलम्]  
  
अमङ्गलव्रीडाजुगुप्साप्रतीतिकरं त्रिविधमश्लीलं यथा---  
  
अभिप्रेतपदावासः कदा नः संभविष्यति ।  
नीचं साधनमेतेषां परोत्सर्गैकजीविनाम् ॥ विप्रुद्_५।१९ ॥  
  
  
अत्राभिप्रेतपदावासशब्दात् प्रेतलोकपदावासप्रतीतेरमङ्गलत्वम् ।  
नीचं साधनमित्यनेन तुच्छमोहनप्रतीतेर्व्रीडाकरत्वम् ।  
परोत्सर्गौकजीविनामित्यत्रोत्सर्गशब्दादधोवायुप्रतीतेर्जुगुप्साकरत्वम् ।  
  
[व्।२।९-पुरुषम्]  
  
परुषं यथा---  
  
कुतः कान्तारवृत्तीनां कार्तार्थ्यार्थित्वमस्ति नः ।  
अत्र कार्तार्थ्यार्थित्वमिति परुषवर्णारब्धत्वम् ।  
  
व्।३  
  
॥ अथ वाक्यदोषाः ॥  
  
  
शब्दहीनं क्रमभ्रष्टं विसंधि पुनरुक्तिमत् ।  
व्याकीर्णं वाक्यसंकीर्णमपूर्णं वाक्यगर्भितम् ॥ विप्रुद्_५।२० ॥  
  
द्वे भिन्नलिङ्गवचने द्वे च न्यूनाधिकोपमे ।  
भग्नच्छन्दो यतिभ्रष्टमशरीरमरीतिकम् ॥ विप्रुद्_५।२१ ॥  
  
विसर्गलुप्तमस्थानसमासं वाच्यवर्जितम् ।  
समाप्तपुनरात्तं च तथा संबन्धवर्जितम् ॥ विप्रुद्_५।२२ ॥  
  
पतत्प्रकर्षमधिकपदं प्रक्रमभङ्गवत् ।  
चतुर्विंशतिरुच्यन्ते दोषा वाक्यसमाश्रिताः ॥ विप्रुद्_५।२३ ॥  
  
  
एषां स्वरूपमुदाहरणं च ।  
  
[व्।३।१-शब्दहीनम्]  
  
शब्दशास्त्रहतं वाक्यं शब्दहीनं प्रकीर्त्यते ।  
  
यथा शत्रुवाक्येषु---  
  
न संशृणुमहे हन्त हितमाप्तैर्निमन्त्रितम् ।  
येन काकतिभूभर्तुः सेवां हित्वा हता वयम् ॥ विप्रुद्_५।२४ ॥  
  
  
अत्र हितं न संशृणुमहे इति पदद्वयप्रयोगे दोषाविष्काराद्वाक्यमेव दुष्टमिति न पददोषशङ्का ।  
संपूर्वस्य शृणोतेरात्मनेपदित्वे कर्मणो ऽनुपादाननियमात् ।  
अथ क्रमभ्रष्टम् ।  
  
क्रमभ्रष्टं भवेदार्थः शाब्दो वा यत्र न क्रमः ॥ विप्रुद्_५।२५ ॥  
  
  
[व्।३।२-क्रमभ्रष्टम्]  
  
यथा---  
  
प्रभवे काकतीन्द्राय तुरगान् करिणो ऽथवा ।  
उपायनमकुर्वाणा वयं दैवेन वञ्चिताः ॥ विप्रुद्_५।२६ ॥  
  
अत्र करिणो यद्वा तुरगानिति वक्तव्ये व्युत्क्रमेणोक्तम्, तुरगापेक्षया करिणामुत्कृष्टत्वात् ।  
अथवा करिण इत्यर्थक्रमभङ्गः ।  
शब्दक्रमभङ्गो यथा---  
  
का नाम गणनास्मासु काकतीयस्य भूपतेः ।  
यशः प्रतापयोर्मग्नौ सूर्याचन्द्रमसावपि ॥ विप्रुद्_५।२७ ॥  
  
अत्र यशः प्रतापयोश्चन्द्रसूर्यौ मग्नाविति शब्दक्रमे उचिते तथा नोक्तम् ।  
यशः प्रतापयोः सूर्याचन्द्रमसौ मग्नाविति समुदायद्वयान्वये यथायोग्यमर्थान्वये सिद्धे नार्थक्रमविरोधः ।  
अपि तु शब्दप्रयोग एव क्रमभङ्गः ।  
  
[व्।३।३-विसन्धि]  
  
अथ विसन्धि ।  
  
विसंहितो विरूपो वा यस्य संधिर्विसंधि तत् ।  
  
यथा---  
  
शौर्याणि ईदृशान्यासन् पृथ्वैश्वर्यं क्व वा गतम् ।  
  
अत्र शौर्याणि ईदृशानीति विसन्धि ।  
पृथ्वैश्वर्यमिति संधिवैरूप्यम् ।  
अथ पुनरुक्तिमत् ।  
  
शब्दार्थपौनरुक्त्ये तु तद्वाक्यं पुनरुक्तिमत् ॥ विप्रुद्_५।२८ ॥  
  
  
[व्।३।४-पुनरुक्तिम्]  
  
यथा---  
  
जीर्णकाननसंकीर्णे विन्ध्ये काननवृत्तयः ॥ विप्रुद्_५।२९ ॥  
  
  
अत्र काननसंकीर्णे काननवृत्तय इति पुनरुक्तिमत् ।  
  
[व्।३।५-व्याकीर्णम्]  
  
अथ व्याकीर्णम् ।  
  
व्याकीर्णं तद्विभक्तीनां व्याकीर्णे च मिथो ऽन्वये ।  
  
यथा---  
  
सुखार्थिनो महीपाला वर्तध्वं काकतीशितुः ।  
आज्ञामुरसि बिभ्राणाः शिरसि क्रोडमुद्रिकाम् ॥ विप्रुद्_५।३० ॥  
  
  
अत्र क्रोडमुद्रिकामुरसि शिरस्याज्ञां बिभ्राणा इति संबन्धः ।  
  
[व्।३।६-वाक्यसंकीर्णम्]  
  
अथ वाक्यसंकीर्णम् ।  
  
वाक्यान्तरपदैः कीर्णं वाक्यसंकीर्णमुच्यते ॥ विप्रुद्_५।३१ ॥  
  
  
यथा---  
  
मानेन महतास्माभिर्वने वक्त्रे न तिष्ठताम् ।  
विन्धयस्य जीवितं तन्नो जातमद्य तृणं कृतम् ॥ विप्रुद्_५।३२ ॥  
  
  
अत्र महता मानेन अस्माभिर्यत्तृणं वक्त्रे न कृतं तदद्य विन्ध्यस्य वने तिष्ठतां नो जीवितं जातमिति वाक्यद्वयपदानामन्योन्यसंकीर्णता ।  
  
[व्।३।७-अपूर्णम्]  
  
अथापूर्णम्---  
  
अपूर्णं तद्भवेद् यत्र न संपूर्णः क्रियान्वयः ।  
  
यथा---  
  
शैलेष्वस्माकमावासो वन्यैः सोच्छ्वसिता वयम् ।  
मृगैर्बन्धुमतश्चास्मान् पश्यन् धाता प्रमोदताम् ॥ विप्रुद्_५।३३ ॥  
  
  
अत्र शैलवासान् वन्यवृत्तीन् मृगबान्धवान् पश्यन्निति विवक्षितसंबन्धौ न संपूर्णः ।  
  
[व्।३।८-वाक्यगर्भतम्]  
  
अथ वाक्यगर्भितम् ।  
  
तद् वाक्यगर्भि तं यस्य मध्ये वाक्यान्तरं भवेत् ॥ विप्रुद्_५।३४ ॥  
  
  
यथा---  
  
ज्ञात्वाप्यन्ध्रपुरीन्द्रस्य क्रोधाग्निमतिदुः सहम् ।  
यद्वा न लङ्घ्यते दैवं तस्मिन्निपतिता वयम् ॥ विप्रुद्_५।३५ ॥  
  
  
अत्रातिदुः सहं क्रोधाग्निं ज्ञात्वापि तस्मिन्निपतिता वयमिति वाक्यमध्ये यद्वा न लङ्घ्यते दैवमिति वाक्यान्तरमनुप्रविष्टमिति वाक्यगर्भितत्वम् ।  
  
[व्।३।९-भिन्नलिङ्गवचने]  
  
अथ भिन्नलिङ्गवचने ।  
  
यत्रोपमा भवेद् भिन्नवचना भिन्नलिङ्गका ।  
तद्भिन्नवचनं भिन्नलिङ्गं चाहुर्मनीषिणः ॥ विप्रुद्_५।३६ ॥  
  
  
द्वयोरुदाहरणं यथा---  
  
समुद्रा इव गम्भीरं मनो यादवभूभुजः ।  
गिरिणेवान्ध्रनृपतिध्वजिन्या कलुषीकृतम् ॥ विप्रुद्_५।३७ ॥  
  
  
अत्र समुद्रा इव गम्भीरमिति भिन्नवचनम् ।  
गिरिणेव ध्वजिन्येति भिन्नलिङ्गम् ।  
अथाधिकन्यूनोपमे ।  
  
[व्।३।१०-अधिकन्यूनोपमे]  
  
यत्रोपमानमधिकं न्यूनं वा स्याद्विशेषणैः ।  
तत्राधिकोपमं पूर्वं न्यूनोपममतः परम् ॥ विप्रुद्_५।३८ ॥  
  
  
द्वयोः यथाक्रममुदाहरणम् ।  
  
क्षामक्षाममुखाः कान्ताः कानने मालवेशितुः ।  
ग्रीष्मे नद्य इव ग्लानपद्मोत्पलबिसाविलाः ॥ विप्रुद्_५।३९ ॥  
  
  
अत्र क्षामक्षाममुखानां कान्तानामुपमानभूतासु नदीषु म्लानपद्मत्वमात्रं वक्तव्यम् ।  
म्लानोत्पलबिसाविला इत्यधिकम् ।  
न्यूनोपमं यथा---  
  
हाराङ्गरागसुभगा नगरेषु यथा वयम् ।  
तथैव निर्झराकीर्णा विभान्ति धरणीभृतः ॥ विप्रुद्_५।४० ॥  
  
अत्र हारस्थाने निर्झरा उक्ताः ।  
अङ्गरागस्थाने किमपि नोक्तमिति न्यूनोपमत्वम् ।  
  
[व्।३।११-भग्नछन्दोकयतिभ्रष्टे]  
अथ भग्नच्छन्दोयतिभ्रष्टे ।  
  
छन्दोभग्नं वचो यत्र तद्भग्नच्छन्द उच्यते ।  
यत्र स्थाने यतिभ्रंशस्तद् यतिभ्रष्टमुच्यते ॥ विप्रुद्_५।४१ ॥  
  
  
यथा---  
  
विन्ध्यारण्यकृतकुटुम्बरक्षणस्य किं भद्रं भवति जनस्य मादृशस्य ॥ विप्रुद्_५।४२ ॥  
  
  
अत्र विन्ध्यारण्येति तृतीयवर्णे यतिभङ्गः ।  
पादान्तवर्णस्य गुरुत्वाभावाच्छन्दोभङ्गः ।  
  
[व्।३।१२-अशरीररम्]  
  
अथाशरीरम् ।  
  
क्रियापदेन रहितमशरीरं प्रकीर्त्यते ।  
  
यथा---  
  
हन्त निष्करुणो धाता क्रीडतो मणिकुट्टिमे ।  
कानने कण्टकाकीर्णे स्थितान् पाण्ड्यशिशूनिमान् ॥ विप्रुद्_५।४३ ॥  
  
  
अत्र क्रियापदं न विहितम् ।  
एतदेवानन्वयाख्यं दूषणम् ।  
  
[व्।३।१३-अरीतिकम्]  
  
अथारीतिकम् ।  
  
रसाननुगुणा रीतिर्यत्रारीति तदुच्यते ॥ विप्रुद्_५।४४ ॥  
  
  
यथा---  
  
अखर्वगर्वदुर्वारदोरर्गलनिरर्गलाः ।  
हा बन्धुवर्गाः सर्वे ऽपि कृतान्तातिथयः कृताः ॥ विप्रुद्_५।४५ ॥  
  
  
अत्र करुणे ऽनुचितो वर्णाडम्बरः ।  
अथ विसर्गलुप्तम् ।  
  
ओत्वं लोपो विसर्गस्यासकृल्लुप्तविसर्गकम् ।  
  
[व्।३।१४-विसर्गलुणतम्]  
  
यत्र विसर्गो बहुधौत्वं लोपं वा प्राप्नोति तद्विसर्गलुप्तम् ।  
  
यथा---  
  
व्यर्थो मनोरथो यातो जातो वासो ध्रुवो मरौ ।  
म्लाना दीना हता जीर्णा वनान्तेष्वीदृशा वयम् ॥ विप्रुद्_५।४६ ॥  
  
  
[व्।३।१५-अस्थानसमारस्यम्]  
  
अथास्थानसमासम् ।  
  
अपदस्थसमासं तत् समासो यत्र नोचितः ॥ विप्रुद्_५।४७ ॥  
  
  
यथा---  
  
कुतो वैमुख्यमस्मासु ब्रह्मणः परुषात्मनः ।  
इत्युदग्रतरभ्राम्यद्भृकुटीकुटिलाननाः ॥ विप्रुद्_५।४८ ॥  
  
  
अत्र वेधसे क्रुध्यतां नृपाणामुक्तौ न समासः ।  
किं तु कविवचने समास इत्यपदस्थसमासः ।  
  
[व्।३।१६-वाच्चवर्जितम्]  
  
अथ वाच्यवर्जितम् ।  
  
नोक्तं स्याद्यत्र वक्तव्यं तदाहुर्वाच्यवर्जितम् ।  
  
यथा---  
  
दुर्दशां प्रतिपन्नानामस्माकं जीवितं मतम् ॥ विप्रुद्_५।४९ ॥  
  
  
अत्र दुर्दशां प्रतिपन्नानामपीत्यपिशब्दो वक्तव्यो नोक्तः ।  
  
[व्।३।१७-समाप्तपुनरान्तकं,पतत्प्रकर्षं च]  
  
अथ समाप्तपुनरात्तकं पतत्प्रकर्षं च ।  
  
समाप्य पुनरादाने समाप्तपुनरात्तकम् ।  
पतत्प्रकर्षं तत्प्राहुः प्रकर्षो यत्र विश्लथः ॥ विप्रुद्_५।५० ॥  
  
  
द्वयोरुदाहरणं यथा---  
  
धावन्मृगेषु संभ्राम्यत्करिषूद्यत्तरक्षुषु ।  
विन्ध्यारण्येषु तिष्ठामः क्षुभ्यद्भल्लूकपङ्क्तिषु ॥ विप्रुद्_५।५१ ॥  
  
  
अत्र विन्ध्यारण्येषु तिष्ठामः इति समाप्य क्षुभ्यद्भल्लूकपङ्क्तिष्विति पुनरादानात् समाप्तपुनरात्तकम् ।  
अथ भ्राम्यत्करिषूद्यत्तरक्षुषु धावन्मृगेष्विति वक्तव्ये न तथोक्तमिति पतत्प्रकर्षता ।  
  
[व्।३।१७-संबन्धवर्जितम्]  
  
अथ संबन्धवर्जितम् ।  
  
संबन्धवर्जितं तत् स्याद् यत्रेष्टेनान्वयो हतः ।  
  
यथा---  
  
भद्रासनानि दृषदः छत्राणि च महीरुहः ।  
दुर्दशाराज्यमूर्धाभिषिक्ताः पुनरहो वयम् ॥ विप्रुद्_५।५२ ॥  
  
  
अत्र राज्ये भद्रासनानि दृषद इत्यादिसंबन्धो नोक्तः ।  
  
[व्।३।१८-अधिकपदम्]  
  
अथाधिकपदम् ।  
  
यत्राधिकपदोक्तिः स्यात् तत्राधिकपदं मतम् ॥ विप्रुद्_५।५३ ॥  
  
  
यथा---  
  
विमुक्ता वल्लभैरेता वनान्ते घूर्जरस्त्रियः ।  
सुधांशुमण्डलाकाररूपक्रमविपाण्डुराः ॥ विप्रुद्_५।५४ ॥  
  
  
अत्र सुघांशुमण्डलाकार इत्येतावता परिपूर्णे मण्डलाकारविपाण्डुरत्वे रूपक्रम इत्यधिकम् ।  
  
[व्।३।१९-भग्नप्रक्रमम्]  
  
अथ भग्नप्रक्रमम् ।  
  
प्रक्रान्तनियमत्यागे भग्नक्रममिहोच्यते ॥ विप्रुद्_५।५५ ॥  
  
  
यथा---  
  
गुहा गृहाणि शबरा बान्धवा विन्ध्यभूः पुरी ।  
सरितो दीर्घिकाः कष्टमाक्रीडाः काननानि नः ॥ विप्रुद्_५।५६ ॥  
  
  
अत्र बहुवचनतया प्रथमं प्रकम्य विन्ध्यमूः पुरीत्येकवचनोक्तेः प्रक्रमभ्रष्टम् ।  
  
व्।४ ॥  
अथार्थदोषाः ॥  
  
  
अपार्थं व्यर्थमेकार्थं ससंशयमपक्रमम् ।  
भिन्नं चैवातिमात्रं च परुषं विरसं तथा ॥ विप्रुद्_५।५७ ॥  
  
हीनाधिकोपमे स्यातामसदृक्षोपमं तथा ।  
अप्रसिद्धोपमं हेतुशून्यं च निरलंकृति ॥ विप्रुद्_५।५८ ॥  
  
अश्लीलं च विरुद्धं च तथा सहचरच्युतम् ।  
एवमष्टादश प्रोक्ता दोषा अर्थसमाश्रयाः ॥ विप्रुद्_५।५९ ॥  
  
  
एषां स्वरूपमुदाहरणं च ।  
  
[व्।४।१-अपार्थम्]  
  
समुदायार्थशून्यं यदपार्थं तत् प्रकीर्त्यते ।  
  
यथा---  
  
कुतः शुष्यदपा नद्यः का वार्ता चोलमण्डले ।  
फणाः सहस्रं शेषस्य भारः कति कुलाचलाः ॥ विप्रुद्_५।६० ॥  
  
  
अत्र न कश्चिद्वाक्यार्थः प्रतीयते ।  
  
[व्।४।२व्यर्थम्]  
  
अथ व्यर्थम् ।  
  
यत् प्रयोजनशून्यं स्यात् तद् व्यर्थं परिकीर्त्यते ॥ विप्रुद्_५।६१ ॥  
  
  
यथा---  
  
निर्मलं कुलमुद्वेलं शौर्यं वः प्रथितं यशः ।  
किमित्यन्ध्रपतेः पादपीठं पाण्ड्यैर्न सेव्यते ॥ विप्रुद्_५।६२ ॥  
  
  
अत्र निर्मलं कुलमित्यादिप्रशंसा सेवा कर्तव्येत्युपदेशे नोपयुज्यते ।  
  
[व्।४।३-एकार्थम्]  
  
अथैकार्थम् ।  
  
उक्ताभिन्नार्थकं यत् स्यादेकार्थं तन्निगद्यते ।  
  
यथा---  
  
विशीर्णं शतधा चेतो मूर्च्छितान् वीक्ष्य बालकान् ।  
शिशून् निश्चेतनान् दृष्ट्वा खण्डितं शतशो मनः ॥ विप्रुद्_५।६३ ॥  
  
  
अत्र पूर्वोत्तरार्धयोरभिन्नार्थत्वम् ।  
  
[व्।४।४-ससंशयम्]  
  
अथ ससंशयम् ।  
  
वाक्यार्थसंशयो यत्र तत् ससंशयमिष्यते ॥ विप्रुद्_५।६४ ॥  
  
  
यथा---  
  
करिकुम्भौ स्तनावद्य जयतां क्षामतां गतौ ।  
लता वपुः श्रियः स्त्रीणां हसन्तु म्लानतां गताः ॥ विप्रुद्_५।६५ ॥  
  
  
अत्र करिकुम्भयोः स्तनयोश्च लतानां वपुः श्रियां च कर्तृकर्मत्वसंशयः ।  
  
[व्।४।५-अपक्मम्]  
  
अथापक्रमम् ।  
  
यत्र पूर्वापरीभावविहतिस्तदपक्रमम् ।  
  
यथा---  
  
हन्त व्यादाय वक्त्राणि निद्रान्त्यन्तर्वणं स्त्रियः ।  
तृणैस्तत्पतितैरस्मान् शिक्षयन्त्यस्तथाक्रमम् ॥ विप्रुद्_५।६६ ॥  
  
  
अत्र निद्रोत्तरकालीनमुख्यादानस्य पूर्वकालत्वमुक्तमित्यपक्रमत्वम् ।  
  
[व्।४।६-भिन्नम्]  
  
अथ भिन्नम् ।  
  
संबन्धवर्जितं यत् स्यात् तद्भिन्नं परिकीर्त्यते ॥ विप्रुद्_५।६७ ॥  
  
  
यथा---  
  
नूनं फालेषु लाटानां न धात्रा लिखिता लिपिः ।  
यदस्माकं कुटुम्बानि विषीदन्ति मरुस्थले ॥ विप्रुद्_५।६८ ॥  
  
  
अत्र मरुस्थलनिवासविषादस्य फालस्थलगतलिप्यभावस्य च न संबन्धः ।  
  
[व्।४।७-अतिमात्रम्]  
  
अथातिमात्रम् ।  
  
यत् सर्वलोकातीतं तदतिमात्रं प्रकीर्त्यते ।  
  
यथा---  
  
मा भूदेकार्णवं विश्वमिति संकोचिताश्रुभिः ।  
अरण्ये लाटनारीभिरसंख्या निम्नगाः कृताः ॥ विप्रुद्_५।६९ ॥  
  
  
अत्राश्रुभिर्जगदेकार्णवमित्ययुक्तिः ।  
[व्।४।८-पुरुषम्]  
  
अथ परुषम् ।  
  
अतिक्रूरार्थसहितं परुषं परिकीर्त्यते ॥ विप्रुद्_५।७० ॥  
  
यथा---  
  
दावानलेन्धनं सद्यः क्रियन्तामर्भका इमे ॥ विप्रुद्_५।७१ ॥  
  
  
अत्र पलानि याचमानान् शिशूनुद्दिश्यातिपरुषोक्तिः ।  
  
[व्।४।९-विरसम्]  
  
अथ विरसम् ।  
  
अप्रस्तुतरसं यत् तद्विरसं परिकीर्त्यते ।  
  
यथा---  
  
चन्द्राननाः कटाक्षैर्नः पश्यतामृतवर्षिभिः ।  
शोचित्वालमिति क्लिष्टाः किरातैश्चोलसुभ्रुवः ॥ विप्रुद्_५।७२ ॥  
  
  
अत्र पुरुषवियोगखिन्नानां स्त्रीणां वनचरैः संभोगप्रार्थनं विरसम् ।  
  
[व्।४।१०-हिनोपमम्]  
  
अथ हीनोपमम् ।  
  
हीनं यत्रोपमानं स्यात् तद्धि हीनोपमं मतम् ॥ विप्रुद्_५।७३ ॥  
  
  
यथा---  
  
शुनकैरिव सारङ्गा भवद्भिर्निहता द्विषः ।  
क्व गतं पौरुषं तद्वः काननैकनिवासिनाम् ॥ विप्रुद्_५।७४ ॥  
  
  
अत्र शुनकैरिव भवद्भिरिति हीनोपमम् ।  
  
[व्।४।११-अधिकोपमम्]  
  
अथाधिकोपमम् ।  
  
यत्रोपमानमधिकं तद् भवेदधिकोपमम् ।  
  
यथा---  
  
अमी पारेसरस्तीरं बका निश्चलमूर्तयः ।  
महर्षय इवास्माभिरद्य सोपद्रवाः कृताः ॥ विप्रुद्_५।७५ ॥  
  
  
अत्र बका महर्षय इवेत्यधिकोपमम् ।  
  
[व्।४।१२-असदृशोपमम्]  
  
अथासदृशोपमम् ।  
  
यदतुल्योपमानं तद् भवेदसदृशोपमम् ॥ विप्रुद्_५।७६ ॥  
  
  
यथा---  
  
एष विन्ध्याचलः सान्द्रकुञ्जोच्चलितनिर्झरः ।   
फालेक्षणस्फुरद्वह्निशिखाटोप इवेश्वरः ॥ विप्रुद्_५।७७ ॥  
  
  
अत्र कुञ्जोच्चलितनिर्झरस्य विन्ध्याचलस्य फालेक्षणस्पुरद्वह्नेरीश्वरस्य च मिथो न सादृश्यम् ।  
  
[व्।४।१३-अप्रसिध्दोपमम्]  
  
अथाप्रसिद्धोपमम् ।  
  
अप्रसिद्धोपमानं यदप्रसिद्धोपमं मतम् ।  
  
यथा---  
  
बाष्पाम्बुक्लिन्ननेत्राणि मुखान्यङ्गमृगीदृशाम् ।  
हिमदूषितपत्राणि कुमुदानीव निर्मुदाम् ॥ विप्रुद्_५।७८ ॥  
  
  
अत्र मुखानां कुमुदान्युपमानतया कविलोके न प्रसिद्धानि ।  
  
[व्।४।१४-हेतुषून्यम्]  
  
अथ हेतुशून्यम् ।  
  
हेतोर्विनार्थकथनं हेतुशून्यं प्रचक्षते ॥ विप्रुद्_५।७९ ॥  
  
  
यथा---  
  
मुधानुधावनं जातं मार्गे ऽस्मिन् मौक्तिकाङ्किते ।  
अन्वेष्टुमन्यतो यामि पदवीयं न सुभ्रुवः ॥ विप्रुद्_५।८० ॥  
  
  
अत्र सुभ्रुवः पदवीयं न भवतीति हेतुर्नोक्तः ।  
  
[व्।४।१५-निरलंकृति]  
  
अथ निरलंकृति ।  
  
अलंकारेण रहितं निरलंकारमुच्यते ।  
  
यथा---  
  
आघ्राय सुरभेर्योनिमुन्मुखैदीर्घमेहनैः ।  
महोक्षेर्लम्बमानाण्डैर्विष्वग् व्याकुलितं वनम् ॥ विप्रुद्_५।८१ ॥  
  
  
[व्।४।१६-अश्लीलम्]  
  
अत्र न कश्चिदलंकारः ।  
श्लाध्यविशेषणाभावात् न स्वाभावोक्तिः ।  
अथाश्लीलम् ।  
  
अश्लीलार्थस्य कथनमश्लीलं परिकीर्त्यते ॥ विप्रुद्_५।८२ ॥  
  
  
अस्यापि पूर्वमेवोदाहरणम् ।  
  
[व्।४।१७-विरुध्दम्]  
  
अथ विरुद्धम् ।  
  
विरुद्धं देशकालादिविरुद्धं बहुधोच्यते ।  
  
यथा--  
  
दिश्युत्तरस्यां नेदीयानुद्वेलो लवणार्णवः ।  
मरुदेशे ऽपि गङ्गा नः पिपासां शामयिष्यति ॥ विप्रुद्_५।८३ ॥  
  
  
अत्र दिश्युत्तरस्यां लवणार्णव इति दिग्विरोधः ।  
मरौ गङ्गेति देशविरोधः ।  
  
अरण्यमहिषोदग्रविषाणोदरजन्मनाम् ।  
  
महत्यर्घे ऽपि मुक्तानां स्त्रियो मुक्ताविभूषणाः ॥ विप्रुद्_५।८४ ॥  
  
  
अत्र महिषविषाणेभ्यो मुक्तानां जन्मेति लोकविरोधः ।  
एवं विरुद्धान्तरमप्युदाहार्यम् ।  
  
[व्।४।१८-सहचरभ्रष्चम्]  
  
अथ सहचरभ्रष्टम् ।  
  
मतं सहचरभ्रष्टमतुल्यानां निबन्धने ॥ विप्रुद्_५।८५ ॥  
  
  
यथा---  
  
शान्त्या श्रुतं ह्रिया नारी मन्मथेन रतोत्सवः ।  
श्रुतेन धिषणा वन्यवृत्त्या जीवन्ति शात्रवाः ॥ विप्रुद्_५।८६ ॥  
  
  
अत्र श्रुतधिषणाभ्यां नारीरतोत्सवयोरपकृष्टत्वात् सहचरभ्रष्टम् ।  
एवं दोषान्तराणि यथासंभवमूह्यानि ।  
रसभावादीनां स्वशब्दवाच्यता दुष्टैव ॥  
  
  
इति श्रीविद्यानाथकृतौ प्रतापरुद्रयशोभूषणे ऽलंकारशास्त्रे  
  
दोषप्रकरणं समाप्तम् ।  
  
_______________________________________________  
  
  
वि।  
  
॥ अथ गुणप्रकरणम् ॥  
  
  
अथ गुणा निरूप्यन्ते ।  
  
श्लेषः प्रसादः समता माधुर्यं सुकुमारता ।  
अर्थव्यक्तिरुदारत्वं तथा कान्तिरुदात्तता ॥ विप्रुद्_६।१ ॥  
  
ओजः सुशब्दता प्रेयानौर्जित्यमथ विस्तरः ।  
समाधिः सौक्ष्म्यगाम्भीर्ये संक्षेपो भाविकं तथा ॥ विप्रुद्_६।२ ॥  
  
संमितत्वं तथा प्रौढी रीतिरुक्तिर्गतिस्तथा ।  
चतुर्विंशतिरेते स्युर्गुणाः काव्यप्रकाशकाः ॥ विप्रुद्_६।३ ॥  
  
[वि।१-गुणानामुदेशः]  
  
एषां मध्ये केषांचिद् दोषपरिहारकत्वेन गुणत्वम् । केषांचित् स्वत एवोत्कर्षहेतुत्वाद् गुणत्वम् । तत्र ये स्वत एव चारुत्वातिशयहेतवस्ते परमुत्कृष्टाः । दुष्टत्वपरिहारहेतूनां गुणत्वं न सर्वसंमतम् । ये तु दोषाभावतया गुणत्वमिच्छन्ति तेषामेव सौकुमार्यादयो गुणत्वेन संमताः । श्रुतिकटुरूपदोषनिराकरणाय सौकुमार्यं संमतम् । ग्राम्यदोषनिराकरणाय कान्तिः स्वीकृता । अपुष्टार्थनिराकरणायार्थव्यक्तिर्मता । न्यूनाधिकपदनिराकरणाय संमितत्वं मतम् । अनुचितार्थनिराकरणार्थमुदात्तता स्वीकृता । विसंधिनिराकरणाय और्जित्यं मतम् । पतत्प्रकर्षनिराकरणाय रीतिरिष्टा । क्लिष्टपरिहाराय प्रसादो मतः । अश्लीलपरिहारार्थमुक्तिः स्वीकृता । च्युतसंस्कारपरिहारार्थं सौशब्द्यमिष्टम् । प्रक्रमभङ्गनिराकरणाय समता मता । परुषदोषनिवृत्त्यर्थं प्रेयान् मतः । एवं यथासंभवं केषांचिद्दोषपरिहारकत्वेन गुणत्वम् । एषां गुणानां स्वरूपमुदाहरणं च ।  
  
[वि।२-श्लेवः]  
  
मिथः संश्लिष्टपदता श्लेष इत्यभिधीयते ।  
बहूनां पदानामेकपदवदवभासमानत्वं श्लिष्टत्वम् ।  
  
यथा---  
  
श्रीमत्काकतिवीररुद्रमखिलक्ष्मापालमौलिस्फुर-  
न्माणिक्यद्युतिरञ्जिताङ्घ्रिमखिलप्रख्यातशौर्योदयम् ।  
विश्वत्राणविनिद्रमक्षयगुणज्योत्स्नावितानावृत-  
व्योमागारमनल्पवैभवममुं स्तोतुं वयं नेश्महे ॥ विप्रुद्_६।४ ॥  
  
अत्र पाठसमये पदानामेकवदवभासमानत्वात् श्लेषः ।  
  
[वि।३-प्रसादः]  
  
अथ प्रसादः ।  
  
प्रसिद्धार्थपदत्वं यत् स प्रसादो निगद्यते ॥ विप्रुद्_६।५ ॥  
  
यथा---  
  
प्रतापरुद्रदेवो ऽयं भाति लक्ष्मीपतिः स्वयम् ।  
येनाम्य लोचने फुल्लपुण्डरीकमनोहरे ॥ विप्रुद्_६।६ ॥  
  
  
अत्र झटित्यर्थसमर्पकपदत्वात् प्रसादः ।  
  
[वि।४-समता]  
  
अथ समता ।  
  
अवैषम्येण भणनं समता सा निगद्यते ।  
  
यथा---  
  
वदान्यतरुमञ्जरीसुरभ्यः श्रवः पारणं  
गुणा विदधते सतां जगति वीररुद्रप्रभोः ।  
सुधामधुरिमाधरीकरणचातुरीचुञ्चवो  
वियच्चरतरङ्गिणीविहरदूर्मिमर्मस्पृशः ॥ विप्रुद्_६।७ ॥  
  
अत्र पादचतुष्ट्ये ऽपि तुल्यवद्भणनात् समत्वम् ।  
  
[वि।५-माधुर्यम्]  
  
अथ माधुर्यम् ।  
  
या पृथक्पदता वाक्ये तन्माधुर्यं प्रकीर्त्यते ॥ विप्रुद्_६।८ ॥  
  
यथा---  
  
यशः श्रियः काकतिभूपतेर्दिशां नितम्बबिम्बेषु दुकूलरीतयः ।  
उरोजयोर्मौक्तिकहारविभ्रमाः शिरस्सु जातीकुसुमस्रगुज्ज्वलाः ॥ विप्रुद्_६।९ ॥  
  
अत्र वाक्ये पाठसमये ऽपि पृथक्पदत्वप्रतीतेर्माधुर्यम् ।  
  
[वि।६-सुकुमारत्वम्]  
  
अथ सुकुमारत्वम् ।  
  
सुकुमाराक्षरप्रायं सौकुमार्यं तदुच्यते ।  
सुकुमारत्वं नाम सानुस्वारकोमलवर्णत्वम् ।  
  
यथा---  
  
अमन्दानन्दनिष्यन्दसुन्दरीवदनेन्दुभिः ।  
नगरे काकतीन्द्रस्य दिवाप्याभाति चन्द्रिका ॥ विप्रुद्_६।१० ॥  
  
[वि।७-अर्थव्यक्तिः]  
  
अथार्थव्यक्तिः ।  
  
यत्तु संपूर्णवाक्यत्वमर्थव्यक्तिं वदन्ति ताम् ॥ विप्रुद्_६।११ ॥  
  
यथा---  
  
भाग्यं मध्यमलोकनिघ्नमधुना येनास्य संरक्षिता  
जातः खेलति वीररुद्रनृपतिर्निः सीमशौर्योदयः ।  
यद्वा त्रीण्यपि विष्टपानि दधते धन्यत्वमंशो हरेर्-  
यत् साक्षादवतीर्य काकतिकुले स्वैरं समुज्जृम्भते ॥ विप्रुद्_६।१२ ॥  
अत्रार्थप्रतिपादने वाक्यस्य निराकाङ्क्षतया परिपूर्णत्वादर्थव्यक्तिः ।  
  
[वि।८-कान्तिः]  
  
अथ कान्तिः---  
  
अत्युज्ज्वलत्वं बन्धस्य काव्ये कान्तिरितीष्यते ।  
  
  
यथा---  
  
जेतुः काकतिवीररुद्रनृपतेर्जैत्रप्रयाणोत्थिते  
क्षोणीरेणुभरे नभस्यतिभृशं भूविभ्रमं बिभ्रति ।  
जाता मर्त्यनदी विशङ्कटतटीदीर्घा वियद्दीर्धिका  
गाढं गूढतमा च गौतमनदी पातालगङ्गायते ॥ विप्रुद्_६।१३ ॥  
  
[वि।९-औदार्यम्]  
  
अथौदार्यम् ।  
  
विकटाक्षरबन्धत्वमार्यैरौदार्यमिष्यते ॥ विप्रुद्_६।१४ ॥  
  
यथा---  
  
जग्ध्वा भूयांसि मांसान्यहमहमिकया बद्धागार्ध्यान् सपीत्या-  
मस्रस्योच्चैस्तरास्थ्युत्कषणभवकटत्काररौद्राग्रदंष्ट्रान् ।  
संबिभ्राणाः क्षपाटान् द्विपगलितवसानिर्झरान्तर्नदीष्णान्  
कुर्वन्त्यायोधनोर्व्यो भयमवनिभृतामन्ध्रसैन्येन सृष्टाः ॥ विप्रुद्_६।१५ ॥  
  
[वि।१०-उदात्तता]  
  
अथोदात्तता ।  
  
श्लाघ्यैर्विशेषणैर्योगो यस्तु सा स्यादुदात्तता ।  
  
यथा---  
  
बृंहमाणगजाकीर्णा ह्रेषमाणहयाकुला ।  
संक्रीडत्स्यन्दना क्ष्वेडभटा रुद्रविभोश्चमूः ॥ विप्रुद्_६।१६ ॥  
  
[वि।११-औजः]  
  
अथौजः ।  
  
ओजः समासभूयस्त्वम् ॥ विप्रुद्_६।१७ ॥  
  
यथा---  
  
उद्दामद्विरदौघदानलहरीसौरभ्यलोभभ्रमद्-  
भृङ्गश्रेणिनिबद्धझंकृतिकलावाचालितप्राङ्गणाः ।  
निः सीमप्रथमानभूमविभवारम्भप्रियंभावुका  
मोदन्ते भुवि वीररुद्रनृपतेर्विद्वद्गृहश्रेणयः ॥ विप्रुद्_६।१८ ॥  
  
[वि।१२-सुशब्दाता]  
  
अथ सुशब्दता ।  
  
सुपां तिङां च व्युत्पत्तिः सौशब्द्यं परिकीर्त्यते ।  
  
यथा---  
  
आशामण्डलकूलमुद्वहकथैरब्भ्रङ्कषैर्वैभवै  
रक्षन् सुप्रजसः प्रजास्त्रिभुवनक्षेमङ्करप्रक्रियः ।  
दुष्टानां भुवि निप्रहन्तुमतुलैराढ्यंभविष्णुर्गुणैर्-  
भूम्ना संचरते ऽद्य काकतिकुले रुद्रावतारो हरिः ॥ विप्रुद्_६।१९ ॥  
  
  
[वि।१३-प्रेयः]  
  
अथ प्रेयः ।  
  
प्रेयः प्रियतराख्यानं चाटूक्तौ यद्विधीयते ॥ विप्रुद्_६।२० ॥  
  
यथा---  
  
दाक्षिण्यं त्वयि, दक्षता त्वयि, दया त्वय्युन्नतत्वं त्वयि  
प्रागल्भ्यं त्वयि, पौरुषं त्वयि, कलासंपत्त्वयि, श्रीस्त्वयि ।  
औदार्यं त्वयि, धीरता त्वयि, जगद्धौरेयता च त्वयि  
श्रीमत्काकतिनाथ ! पालय भुवं वैरिञ्चकल्पान् शतम् ॥ विप्रुद्_६।२१ ॥  
  
[वि।१४-और्जित्यम्]  
  
अथैर्जित्यम् ।  
  
और्जित्वं गाढबन्धत्वम् ।  
  
यथा---  
  
क्षोणीरक्षणदक्षिणाः क्षतजगत्क्षोभा दुरीक्षक्रमाः  
क्षुद्रक्षत्रियपक्षशिक्षणविधौ प्रोत्क्षिप्तकौक्षेयकाः ।  
उद्दामोद्यमनस्य रुद्रनृपतेर्देर्दण्डयोश्चण्डयोर्-  
गर्जद्दुर्जनगर्वपर्वतभिदादम्भोलयः केलयः ॥ विप्रुद्_६।२२ ॥  
  
इक्ष्ज्।१५समाधिः]  
  
अथ समाधिः ।  
  
समाधिरन्यधर्माणां यदन्यत्राधिरोपणम् ॥ विप्रुद्_६।२३ ॥  
  
यथा---  
  
पृच्छन्ती दुग्धसिन्धुं कुशलमनुसरन्त्यादराच्छङ्कराद्रिं  
चाटूक्त्या मानयन्ती मुहुरमरनदीं चन्द्रमग्रे हसन्ती ।  
वैधात्रीं यानहंसावलिमनुकृपया स्वागतं व्याहरन्ती  
लोकेषु त्रिष्वमीषु प्रभवति महती वीररुद्रस्य कीर्त्तिः ॥ विप्रुद्_६।२४ ॥  
  
[वि।१६-विस्तरः]  
  
अथ विस्तरः ।  
  
समर्थनप्रपञ्चोक्तिरुक्तस्यार्थस्य विस्तरः ।  
  
यथा---  
  
लोकेषु त्रिषु काकतीश्वरगुणान् स्तोतुं मुहुर्वीक्षितुं  
श्रोतुं बह्वभिनन्दितुं च फणिनामेकः क्षमो नायकः ।  
यद्वक्त्राणि सहस्रमस्य कृतिनो यद् द्वे सहस्रे दृश-  
स्ता एव श्रुतयः फणा दशशतान्यत्यद्भुतान्दोलने ॥ विप्रुद्_६।२५ ॥  
  
[वि।१७-संमितत्वम्]  
  
अथ संमितत्वम् ।  
  
यावदर्थपदत्वं तु संमितत्वमुदाहृतम् ॥ विप्रुद्_६।२६ ॥  
  
  
यथा----  
  
काकतीयनरेन्द्रस्य कीर्त्तिचन्दनचर्चनम् ।  
दिगङ्गना वितन्वन्ति वतंसीकृततद्गुणाः ॥ विप्रुद्_६।२७ ॥  
  
[वि।१८-गाम्भीर्यम्]  
  
अथ गाम्भीर्यम् ।  
  
ध्वनिमत्ता तु गाम्भीर्यम् ।  
  
यथा---  
  
विषं कौक्षेयके गङ्गा कीर्त्तौ दिग्वसनं रिपौ ।  
इन्दुर्मुखे च रुद्रस्य काकतीयस्य दृश्यते ॥ विप्रुद्_६।२८ ॥  
  
अत्र शङ्करस्य कण्ठे विषं, मौलौ गङ्गा, कटिस्थले दिग्वस्त्रं, शिरसि चन्द्र इति ध्वन्यते ।  
  
[वि।१९-संक्षेपः]  
  
अथ संक्षेपः ।  
  
संक्षिप्तार्थाभिधानं यत् तत् संक्षेपः प्रकीर्त्यते ॥ विप्रुद्_६।२९ ॥  
  
यथा---  
  
वंशो ऽस्ति काकतीयानां तत्रासन् बहवो नृपाः ।  
तेषां भाग्यविवर्तो ऽयं वीररुद्रो नरेश्वरः ॥ विप्रुद्_६।३० ॥  
  
अत्रातिविस्तरकथनयोग्यार्थस्य संक्षेपोक्तेः संक्षेपः ।  
  
[वि।२०-सौक्ष्म्यम्]  
  
अथ सौक्ष्म्यम् ।  
  
अन्तः संजल्परूपत्वं शब्दानां सौक्ष्म्यमुच्यते ।  
  
यथा---  
  
अध्यधः परिसंश्लिष्टाः ष्ठाकृञ्भूधातवः सदा ।  
वर्तन्ते काकतीयेन्द्रे कर्तर्यन्यत्र कर्मणि ॥ विप्रुद्_६।३१ ॥  
  
अत्राधितिष्ठत्यधः करोति परिभवतीत्यन्तः संजल्परूपत्वात् सौक्ष्म्यं भवति ।  
  
[वि।२१-प्रौढः]  
  
अथ प्रौढिः ।  
  
प्रौढिरुक्तेः परीपाक इति काव्यविदो विदुः ॥ विप्रुद्_६।३२ ॥  
  
यथा---  
  
वीप्सा पद्मभवस्य चन्द्रमुकुटस्यावृत्तिराम्रेडितं  
दैत्यारेः प्रतिबिम्बनं सुरगिरेरिन्दोः समुत्तेजनम् ।  
कर्णादेः पुनरुद्भवः सुरतरोः सर्वस्वमाविष्क्रिया  
स्वर्धेनोरिति तर्कयन्ति कवयः श्रीवीररुद्रप्रभुम् ॥ विप्रुद्_६।३३ ॥  
  
[वि।२२।-उक्तिः]  
  
अथोक्तिः ।  
  
विदग्धभणितिर्या  
स्यादुक्तिं तां कवयो विदुः ।  
  
यथा---  
  
दिट्ठा कमलासत्ती रण्णो तुह सुहअ चित्तचरिअत्स ।  
भासन्तो वि तुमं तं कुवलअलच्छिं पसाहेसि ॥ विप्रुद्_६।३४ ॥  
  
(।दृष्टा कमलासक्ती राज्ञस्तव सुभग चित्रचरितस्य ।  
भास्वानपि त्वं तां कुवलयलक्ष्मीं प्रसाधयसि ॥)  
  
[वि।२३-रीतिः]  
  
अथ रीतिः ।  
  
यथोपक्रमनिर्वाहो रीतिरित्यभिधीयते ॥ विप्रुद्_६।३५ ॥  
  
यथा---  
  
षड् गुणान् सेवते राजा षड् रिपूनवमन्यते ।  
षड् दर्शनान्युपादत्ते षड् बलानि च वीक्षते ॥ विप्रुद्_६।३६ ॥  
  
[वि।२४-भाविकम्]  
  
अथ भाविकम् ।  
  
भवतो वाक्यवृत्तिर्या भाविकं तदुदाहृतम् ॥ विप्रुद्_६।३७ ॥  
  
यथा---  
  
स्वामिंस्तात कुलोत्तंस वीररुद्र जगत्प्रभो ।  
पुत्रिणां धुरमेषो ऽहं पुत्रेणारोपितस्त्वया ॥ विप्रुद्_६।३८ ॥  
  
अत्र प्रेमरूपभाववशात् स्वमिंस्तातेति वाक्यवृत्तिः ।  
  
[वि।२५-गतिः]  
  
अथ गतिः ।  
  
गतिर्नाम सुरम्यत्वं स्वरारोहावरोहयोः ॥ विप्रुद्_६।३९ ॥  
  
यथा---  
  
प्रकाश्ये त्रैलोक्ये सततमतुलैः काकतिविभोर्-  
महोभिर्निः सीमैर्दिनकरकराटोपपटुभिः ।  
तमः कृत्स्नं शोकज्वलदनलरोचिः परिचयं  
दधत्स्वप्युद्वेलत्यरिनृपमनस्स्वेव सततम् ॥ विप्रुद्_६।४० ॥  
  
अत्र पूर्वार्धे दीर्घाक्षरप्रायत्वात् स्वरस्यारोहः । उत्तरार्धे ऽवरोहः । एतेषां गुणानामर्थगतत्वमपि केचिदिच्छन्ति । प्राचामाचार्याणां मतेन संघटनाश्रयत्वमेव गुणानाम् । तदुक्तमलंकारसर्वस्वे---"संघटनाधर्मत्वेन शब्दार्थधर्मत्वेन च गुणालंकाराणां व्यवस्थानम्ऽ; इति । अनयैव भङ्ग्या गुणालंकाराणां निरूपितः स्वरूपभेदः । अन्यथा स्वरूपभेदस्य दुर्निरूपत्वात् । काव्यशोभाकरत्वमेव गुणालंकारस्वरूपत्वम् । तदुक्तं रुद्ऽरभट्टेनऽ---  
  
"यो हेतुः काव्यशोभायाः सो ऽलंकारः प्रकीर्त्यते ।  
गुणो ऽपि तादृशो ज्ञेयो दोषः स्यात् तद्विपर्ययः ॥ ऽ; इति ।  
  
अतो गुणानां संघटनाश्रयत्वमेव युक्तम् ।  
  
इति श्रीविद्यानाथकृतौ प्रतापरुद्रयशोभूषणे ऽलंकारशास्त्रे  
  
गुणप्रकरणं समाप्तम् ।  
  
_______________________________________________  
  
  
विइ।  
  
  
॥  अथ शब्दालंकारप्रकरणम् ॥  
  
  
---------  
  
  
अलङ्कारस्वरूपनिरूपणम् ।  
अथ गुणनिरूपणानन्तरमलङ्कारा निरूप्यन्ते ।  
अलंक्रियते ऽनेनेति चारुत्वहेतुरलंकारः ।  
तथा चोक्तं ऽकाव्यप्रकाशेऽ---  
  
"उपस्कुर्वन्ति तं सन्तं ये ऽङ्गद्वारेण संश्रिताः ।  
  
हारादिवदलंकारास्ते ऽनुप्रासोपमादयः ॥  
ऽ; इति ।  
  
यथा करचरणाद्यवयवगतैर्वलयनू परादिभिस्तत्तदलंकारतया प्रसिद्धैरवयव्येवालंक्रियते तथा शब्दार्थावयवगतैरनुप्रासोपमादिभिस्तत्तदलंकारतया प्रसिद्धैरवयवीभूतं काव्यमुपस्क्रियते ।  
आश्रयाश्रयिभावेनालंकार्यालंकारभावो लोकवत् काव्ये ऽपि संमतः ।  
चारुत्वहेतुत्वे ऽपि गुणानामलंकाराणां चाश्रयभेदाद्भेदव्यपदेशः ।  
संघटनाश्रया गुणाः, शब्दार्थाश्रयास्त्वलंकाराः ।  
  
तत्र प्रथमं शब्दार्थोभयगतत्वेन त्रैविध्यमलंकारवर्गस्य ।  
अर्थालंकाराणां चातुर्विध्यम्; केचित् प्रतीयमानवस्तवः ; केचित् प्रतीयमानौपम्याः केचित् प्रतीयमानरसभावादयः; केचिदस्फुटप्रतीयमाना इति ।  
समासोक्तिपर्यायोक्त्याऽक्षेपव्याजस्तुत्युपमेयोपमानन्वयातिशयोक्तिपरिकराप्रस्तुतप्रशंसानुक्तनिमित्तविशेषोक्तिषुप्रतीयमानं वस्तु काव्योपस्कारतामुपयाति ।  
रूपकपरिणामसंदेहभ्रान्तिमदुल्लेखापह्नवोत्प्रेक्षास्मरणतुल्ययोगितादीपकप्रतिवस्तूपमादृष्टान्तसहोक्तिव्यतिरेकनिदर्शनाश्लेषेष्वौपम्यं गम्यते ।  
रसवत्प्रेयऊर्जस्विसमाहितभावोदयभावसंधिभावशबलतासु रसभावादिर्व्यज्यते ।  
उपमाविनोक्त्यर्थान्तरन्यासविरोधविभावनोक्तगुणनिमित्तविशेषोक्तिविषसमचित्राधिकान्योन्यकारणमालैकावलीव्याघातमालादीपककाव्यलिङ्गानुमानसारयथासंख्यार्थापत्तिपर्यायपरिवृत्तिपरिसंख्याविकल्पसमुच्चयसमाधिप्रत्यनीकप्रती  
  
पविशेषनिमीलनसामान्यासङ्गतितद्गुणातद्गुणव्याजोक्तिवक्रोक्तिस्वभावोक्तिभाविकोदात्तेषु सहृदयहृदयाह्लादि स्फुटं प्रतीयमानं नास्ति ।  
  
॥ अत्रेत्थमलंकारकक्ष्याविभागः ॥  
  
  
साधर्म्यं त्रिविधम्---भेदप्रधानमभेदप्रधानं भेदाभेदप्रधानं चेति ।  
उपमानोपमेययोः स्वतो भिन्नत्वाच्छाब्दमेतन्न वास्तवम् ।  
रूपकपरिणामसंदेहभ्रान्तिमदुल्लेखापह्नवानामभेदप्रवानसाधर्म्यनिबन्धनत्वम् ।  
दीपकतुल्ययोगितानिदर्शनादृष्टान्तप्रतिवस्तूपमासहोक्तिप्रतीपव्यतिरेकाः भेदप्रधानसाधर्ग्यनिबन्धनाः ।  
उपमानन्वयोपमेयोपमास्मरणानां भेदाभेदसाधारणसाधर्म्यमूलता ।  
उत्प्रेक्षातिशयोक्ती अध्यवसायमूले ।  
विभावनाविशेषोक्तिविषमचित्रासङ्गत्यन्योन्यव्याघातातद्गुणभाविकविशेषाणां विरोधमूलता ।  
यथासंख्यपरिसंख्यार्थापत्तिविकल्पसमुच्चयानां वाक्यन्यायमूलता ।  
परिवृत्तिप्रत्यनीकतद्गुणसमाधिसमस्वभावोक्त्युदात्तविनोक्तयो लोकव्यवहारमूलाः ।  
काव्यलिङ्गानुमानार्थान्तरन्यासानां तर्कन्यायमूलता ।  
कारणमालैकावलीमालादीपकसाराः शृङ्ग्लावैचित्र्यमूलाः ।  
व्याजोक्तिवक्रोक्तिमीलनान्यपह्नवमूलानि ।  
समासोक्तिपरिकरौ विशेषणवैचित्र्यमूलौ ।  
  
॥  अथालंकाराणां परस्परवैलक्षण्य निरूप्यते ॥  
  
  
आरोपगर्भत्वे ऽप्यारोप्यमाणस्य प्रकृतोपयोगानुपयोगाभ्यां परिणामरूपकयोर्भेदः ।  
आरोपविषयस्यारोप्यमाणरूपसंभवासंभवाभ्यामुल्लेखरूपकयोर्भेदः ।  
आरोपविषयस्य संदेहभ्रान्त् यपह्नवैः सन्देहभ्रान्तिमदपह्नवानां परस्परं भेदः ।  
साधर्म्यमूलत्वे ऽपि तुल्ययोगितादीपकनिदर्शनाव्यतिरेकदृष्टान्तेभ्यः साधर्म्यस्य वाच्यत्वादुपमानन्वयोपमेयोपमा भिद्यन्ते ।  
साधर्म्यस्य वाच्यत्वगम्यत्वाभ्यामुपमेयोपमाप्रतिवस्तूपमयोर्भेदः ।  
वस्तुप्रतिवस्तुबिम्बप्रतिबिम्बभावाभ्यां प्रतिवस्तूपमादृष्टान्तयोर्भेदः ।  
प्रस्तुताप्रस्तुतानां व्यस्तसमस्तत्वाभ्यां तुल्ययोगितादीपकयोर्भेदः ॥  
उपमानस्य प्रसिद्धत्वाप्रसिद्धत्वाभ्यामुपमोत्प्रेक्षयोर्भेदः ।  
अर्थसाम्यशब्दसाम्याभ्यामुपमाश्लेषयोर्भेदः ।  
उपमानोपमेययोर्भेदाभेदाभ्यामुपमानन्वययोर्भेदः ।  
उपमानोपमेयभावस्य पर्याययौगपद्याभ्यामुपमेयोपमानन्वययोर्भेदः ।  
अप्रस्तुतस्य वाच्यत्वगम्यत्वाभ्यामप्रस्तुतप्रशंसासमासोक्त्योर्भेदः ।  
वाच्यव्यङ्ग्ययोः प्रस्तुतत्वे पर्यायोक्तिः वाच्यस्याप्रस्तुतत्वे ऽप्रस्तुतप्रशंसा ।  
व्याप्तिपक्षधर्मताद्यभावात् काव्यलिङ्गस्यानुमानाद्भेदः ।  
साधारणगुणयोगाद् भेदानुपलब्धौ सामान्यम् ।  
उत्कृष्टगुणयोगान्न्यूनगुणतिरोधाने मीलनम् ।  
अन्यव्यवच्छेदे तात्पर्याभावादुत्तरालंकारस्य परिसंख्यातो भेदः ।  
काकतालीयतया कार्यसाधने कारणान्तरोपनिपाते समाधिः ।  
अहमहमिकया कार्यसाधने बहूनां कारणानामुद्यमे द्वितीयः समुच्चयः ।  
निह्नवस्य वाच्यत्वगम्यत्वाभ्यामपह्नवव्याजस्तुत्योर्भेदः ।  
अन्येषां भेदः स्पष्ट एव ।  
यद्यपि व्याजोक्तिमीलसामान्येषु कथंचित् सादृश्यमस्ति ; तथाप्यविवक्षितत्वान्न सादृश्यमूलेषु गणना ।  
  
शब्दालंकारा निरूप्यन्ते ।  
  
अथालंकारस्वरूपविभागानन्तरं शब्दार्थयोर्मध्ये शब्दस्यार्थं प्रतीत्यन्तरङ्गत्वात् प्रथमं शब्दालंकारा निरूप्यन्ते ।  
  
[विइ।१-छेकानुप्रासः]:  
  
छेकानुप्रासः  
  
भवेदव्यवधानेन द्वयोर्व्यञ्जनयुग्मयोः ।  
आवृत्तिर्यत्र स बुधैश्छेकानुप्रास इष्यते ॥ विप्रुद्_७।१ ॥  
  
  
यत्राव्यवहितयोर्व्यञ्जनयुग्मयोर्द्वयोः पौनरुक्त्यं तत्र छेकानुप्रासः ।  
  
यथा---  
  
महीमहीनविभवे धत्ते क्षेमंकरे करे ।  
राजन्यजन्यविजयी राजा राजद्गुणोदयः ॥ विप्रुद्_७।२ ॥  
  
  
[विइ।२-वृत्यानुप्रासः]  
  
वृत्त्यनुप्रासः ।  
  
एकद्विप्रभृतीनां तु व्यञ्जनानां यथा भवेत् ।  
पुनरुक्तिरसौ नाम वृत्त्यनुप्रास इष्यते ॥ विप्रुद्_७।३ ॥  
  
  
यथा---  
  
रे रे क्षुद्रमहीक्षितः ! क्षणमितः श्रीकाकतिक्ष्मापतेर्- वीक्षध्वं ध्वजिनीं दुरीक्षसुभटां प्रोत्क्षिप्तकौक्षेयकैः ।  
योत्स्यध्वे यदि लभ्यमक्षयपदं कान्तारपक्षो वृथा क्ष्माभृत्कुक्षिचरत्तरक्षुनिकरात् तत्रात्मरक्षा कुतः ॥ विप्रुद्_७।४ ॥  
  
  
[विइ।३-यमकम्]  
  
यमकम् ।  
  
यमकं पौनरुक्त्ये तु स्वरव्यञ्जनयुग्मयोः ॥ विप्रुद्_७।५ ॥  
  
  
छेकानुप्रासे वृत्त्यनुप्रासे च स्वरपौनरुक्त्यमानुषङ्गिकम् ।  
यमके तु सस्वरयोः व्यञ्जनयुग्मयोः आवृत्तिः ।  
तस्यादिमध्यान्तगतत्वेन बहवो भेदाः ।  
अत्र दिङ्मात्रमुदाह्रियते ।  
  
प्रतापः काकतीन्द्रस्य महामहिमतेजसः ।  
श्रियं दधाति पद्मेष्टमहामहिमतेजसः ॥ विप्रुद्_७।६ ॥  
  
  
यत्रार्थः प्रमुखे किंचित् भासते पुनरुक्तवत् ।  
पुनरुक्तवदाभासो ऽलंकारः स सतां मतः ॥ विप्रुद्_७।७ ॥  
  
  
[विइ।४-पुनरीक्तवदाभासः]  
  
यत्रार्थः पुनरुक्तवदाभासते, अन्वयवेलायामन्यथा भवति, स पुनरुक्तवदाभासो ऽलंकारः ।  
अर्थालङ्कारत्वे ऽप्यस्य शब्दपौनरुक्त्याश्रितत्वाच्छब्दालंकारप्रस्तावे लक्षणं कृतम् ।  
यथा---  
  
जिष्णुरिन्द्रः क्षितिभुजां श्रीपतिः पुरुषोत्तमः ।  
भास्वान् सूर्यस्फुरत्तेजाः काकतीन्द्रो विराजते ॥ विप्रुद्_७।८ ॥  
  
  
अथोभयपौनरुक्त्यालंकारः कथ्यते ।  
  
[विइ।५-लराटानुप्रासः]  
  
लाटानुप्रासः ।  
  
शब्दार्थयोः पौनरुक्त्यं यत्र तात्पर्यभेदवत् ।  
स काव्यतात्पर्यविदां लाटानुप्रास इष्यते ॥ विप्रुद्_७।९ ॥  
  
  
यत्र शब्दार्थयोस्तात्पर्यभेदमात्रं न स्वरूपभेदस्तत्र लाटानुप्रासः ।  
  
यथा---  
  
गुणा गुणास्ते गण्यन्ते ये रुद्रनृपमाश्रिताः ।  
नीतिर्नीतिरसौ तस्य लक्ष्मीर्लंक्ष्मीश्च कथ्यते ॥ विप्रुद्_७।१० ॥  
  
  
[विइ।६-पद्मबन्धादिः]  
  
चित्रालंकारः पद्मबन्धादिः ।  
  
पद्माद्याकारहेतुत्वे वर्णानां चित्रमुच्यते ।  
  
आदिग्रहणाच्चक्रबन्धादयः ।  
तत्राष्टदलपद्मबन्धो यथा---  
  
याता यस्यासमग्रानतिमिह कनकास्थानसक्तासनाया  
यानासक्तासनस्था सुखयतु कमलाभ्याससुज्ञानमाया ।  
या मानज्ञा सुसभ्या क्षितिपतितिलकं ज्ञातिरक्ता सगेया  
यागे सक्ता रतिज्ञा सुकृतिषु फलितग्रामसस्यायताया ॥ विप्रुद्_७।११ ॥  
  
  
[विइ।७-चक्रबन्धः]  
  
चक्रबन्धो यथा---  
  
लक्ष्मीवीक्षितवैभवस्य जगतां नाथस्य भद्रश्रियो  
दिक्ष्वारब्धनिजप्रतापजनितां भाकृद्धुरां यच्छतः ।  
नित्यं रुद्रजनाधिपस्य जयिनो भाति प्रिकाशं स्थिरा  
राजत्पालनमोदितात्मनि भुजे योग्याश्रितत्वाद् धरा ॥ विप्रुद्_७।१२ ॥  
  
  
अत्र चक्रबन्धे वैजनाथकृतिवीररुद्रयश इति प्रतीयते ।  
  
[विइ।८-नागबन्धः]  
  
नागबन्धो यथा---  
  
ओजस्ये रुद्रदेवे विभवति महिमत्याजितान्यप्रतापे  
विद्यावर्ये ऽभिनेतर्युरुहरिचरितं विश्वविस्तारभाजि ।  
वैरिव्राता भजन्ते वनमतिमलिनख्यातयो देवविद्धा  
वन्यैरध्वन्यवारि क्षतिमति विविधे जन्तुभिः स्थानभाजः ॥ विप्रुद्_७।१३ ॥  
  
  
इति श्रीविद्यानाथकृतौ प्रतापरुद्रयशोभूषणे ऽलंकारशास्त्रे  
  
शब्दालंकारप्रकरणं समाप्तम् ।  
  
_______________________________________________  
  
  
  
विइइ। ॥ अथ अर्थालंकाराः ॥  
  
----------  
  
तत्र प्रथममनेकालंकारबीजभूतत्वादुपमा निरूप्यते ।  
  
[विइइ।१।उपमाविभागः]  
  
स्वतः सिद्धेन भिन्नेन संमतेन च धर्मतः ।  
साम्यमन्येन वर्ण्यस्य वाच्यं चेदेकदोपमा ॥ विप्रुद्_८।१ ॥  
  
यत्र स्वतः सिद्धेन स्वतो भिन्नेन सहृदयसंमतेनाप्रकृतेन सह प्रकृतस्य धर्मतः सादृश्यमेकदा वाच्यं चेद् भवति तत्रोपमा । स्वतः सिद्धेनेत्यनेनोत्प्रेक्षाव्यावृत्तिः । उत्प्रेक्षायामप्रसिद्धस्याप्युपमानत्वसंभवात् ।  
  
यथा---  
  
कीर्त्तिः काकतिवीरुद्रनृपतेः सिंहासनाध्यासिनः  
प्राचां भुमीभुजां यशः पिदधती कोटीन्दुतुल्यद्युतिः ।  
रक्षादक्षिणराजलाभजनितामन्दप्रमोदोत्थिता  
रैलोक्याट्टहासप्रभवे ककुभां प्रान्तेषु विद्योतते ॥ विप्रुद्_८।२ ॥  
  
अत्र प्रभाशब्दो जातिवचनः । त्रैलोक्याट्टहासप्रभायाः कविप्रौढोक्तिसिद्धत्वान्नोपमाशङ्कावकाशः । स्वतो भिन्नेनेत्यनेनानन्वयन्यावृत्तिः । अनन्वये एकस्यैवोपमानोपमेयत्वसंभवात् । तथा हि---  
  
सन्तु लोके सुवर्णाद्रिरत्नाकरसुधाकराः ।  
तथापि वीररुद्रो ऽयं वीररुद्र इव स्वयम् ॥ विप्रुद्_८।३ ॥  
  
संमतेनेत्यनेन न्यूनोपमादिव्यावृत्तिः । यथा---  
  
उदन्वानिव गम्भीरः सुवर्णाद्रिरिवोन्नतः ।  
दिङ्महेभ इव क्षोणीधौरेयः काकतीश्वरः ॥ विप्रुद्_८।४ ॥  
  
अत्र समुद्रसुवर्णाद्रिदिग्गजानामुपमानत्वं योग्यमित्युपमैवेयम् । धर्मत इत्यनेन श्लेषालंकारवैलक्षण्यम् । श्लेषे शब्दसाम्यमात्रमभ्युपगतं न गुणक्रियासाम्यम् । तथा हि ---  
  
नीराजयन्त्यध्रपुरीरमण्यः प्रदीपजालैर्वरवीररुद्रम् ।  
चन्द्रानना गोत्रपतिं रजन्यस्तारागणैर्मेरुमिव स्फुरद्भिः ॥ विप्रुद्_८।५ ॥  
  
अत्र प्रतापरुद्रं पुरस्त्रियो नीराजयन्ति मेरुं रजन्य इवेति नोपमा । गोत्रपतिमिति विशेषणार्थस्य साम्याभावात् ।  
  
गोत्रशब्देन राजपक्षे कुलप्रतीतिः, मेरुपक्षे पर्वप्रतीतिः । तथा चन्द्रानना इति स्त्रीपक्षे चन्द्र इव आननं यासामिति समासः । रात्रिपक्षे चन्द्र एवाननं यासामिति शब्दमात्रसाम्येन नोपमाप्राप्तिः । किं तु श्लेष एव । अन्येन वर्ण्यस्य साम्यमित्यनेन प्रतीपालंकारो व्यावर्त्यते । तथा हि---  
  
लोको ऽयमविशेषज्ञः किं कुर्मः कस्य कथ्यते ।  
यत् काकतिनरेन्द्रेण सुमेरुरुपमीयते ॥ विप्रुद्_८।६ ॥  
  
अत्राप्रकृतस्य मेरोः प्रकृतेन राज्ञा सादृश्यमिति प्रतीपालंकारो नोपमा ।  
एकदा साम्यमित्यनेन उपमेयोपमाव्यावृत्तिः । उपमेयोपमायामुपमानोपमेययोरनेकदा साम्यप्रतिपादनम् ।  
  
धर्मो ऽर्थ इव पूर्णश्रीरर्थो धर्म इव स्थितः ।  
कामस्ताविव तौ काम इव रुद्रनरेश्वरे ॥ विप्रुद्_८।७ ॥  
  
अत्र धर्मो ऽर्थ इव अर्थो धर्म इवेत्यनेकदा इवशब्दद्वयेन धर्मार्थकामानां सादृश्यं प्रतिपाद्यत इत्युपमेयोपमा । वाच्यमित्यनेन प्रतीयमानौपम्यानां रूपकसंदेहभ्रान्तिमदुल्लेखापह्नवतुल्ययोगितादीपकप्रतिवस्तूपमादृष्टान्तसहोक्तिव्यतिरेकनिदर्शनानां वैलक्षण्यम् । तथा हि---  
  
प्रतापरुद्रनृपतेर्मण्डलाग्रविधुंतुदः ।  
अखण्डविक्रमोद्दामो ग्रसते राजमण्डलम् ॥ विप्रुद्_८।८ ॥  
  
अत्र मण्डलाग्रविधुंतुदयोः सामानाधिकरण्यान्यथानुपपत्त्या सादृश्यं लक्ष्यत इति नोपमा ; किं तु रूपकालङ्कारः ।  
  
[विइइ।२-रीपकालरङ्कारः]  
  
किमेष नवमो हरित्पतिरमन्दसंपत्पदं  
किमेष दशमः प्रजापतिरपूर्वसर्गक्रमः ।  
किमेष हरिरुर्वरोद्धरणचुञ्चुरेकादशश्  
चिरादिति वितर्क्यते जगति काकतीन्द्रो जनैः ॥ विप्रुद्_८।९ ॥  
  
अत्र काकतीश्वरस्य हरित्पतिप्रभृतीनां च परस्पराभेदप्रतीतेः संदेहनिबन्धनान्यथानुपपत्त्या सादृश्यमाक्षिप्यते; ततः संदेहालंकारः ।  
  
काकतीयविभोः कीर्त्तिविभवे व्याप्तरोदसि ।  
दिवापि चन्द्रिकाबुद्ध्या चकोरा यान्ति निर्वृतिम् ॥ विप्रुद्_८।१० ॥  
  
अत्र कीर्त्तिविभवे चन्द्रिकाबुद्धिः चन्द्रिकासादृश्यं विना न संभवतीति सादृश्याक्षेपात् भ्रान्तिमदलङ्कारः ।  
  
[विइइ।३-भ्रान्तिमदलङ्कारः]  
  
लक्ष्मीनिवासगृहमित्यखिला नरेन्द्राः  
शौर्यातिभूमिखनिरित्यरिवीरवर्गाः ।  
विद्याविहारपदवीति च लब्धवर्णाः  
श्रीकाकतीन्द्रनगरीमनिशं स्तुवन्ति ॥ विप्रुद्_८।११ ॥  
  
अत्र नगर्यां तत्तत्पदार्थतारोपः सादृश्यादृते न संभवतीति सादृश्यकल्पनादुल्लेखालंकारः ।  
  
वीररुद्रस्य भूपालजयहोमं वितन्वतः ।  
धूमरजिरियं भाति न चमूरेणुरुत्थिता ॥ विप्रुद्_८।१२ ॥  
अत्रोत्थितां चमूरेणुमवलोक्य धूमपङ्क्तिरित्यपह्नवेनारोपः सादृश्यमूल एवेति सादृश्याक्षेपादपह्नवः । एवं तुल्ययोगितादिष्वपि सादृश्यस्य गम्यत्वान्नोपमाशङ्का । अतः सर्वेभ्यः सादृश्यमूलेभ्यो विलक्षणेयमुपमा ।  
  
सा प्रथमं द्विधा - पूर्णा लुप्ता चेति । उपमानोपमेयसाधारणधर्मसादृश्यप्रतिपादकानां चतुर्णां प्रयोगे पूर्णा । एकस्य द्वयोस्त्रयाणां वा लोपे लुप्ता । पूर्णा द्विविधा---श्रौती आर्थी चेति । साक्षात्सादृश्यप्रतिपादकयथेवादिशब्दानां प्रयोगे श्रौती । धर्मिव्यवधानेन सादृश्यप्रतिपादकानां  
  
सदृशसंकाशनीकाशप्रतीकाशादिशब्दानां प्रयोगे आर्थी । द्वे अपि वाक्यसमासतद्धितगतत्वेन त्रिवेधे । एवं  
पूर्णोपमा षट्प्रकारा । लुप्तोपमा एकोनविंशतिभेदा । "तेन तुल्यं क्रिया चेद् वतिःऽ; इति सदृशार्थे विहितस्य वतेरुपादाने आर्थी । "तत्र तस्येवऽ; इति इवार्थे विहितस्य वतेरुपादाने श्रौती । अत एव सादृश्यार्थे विहितस्य वतेः प्रयोगे धर्मोपादान एवान्वयसौकर्यादनुक्तधर्मा तद्धितगा श्रौती लुप्ता नास्ति । कल्पबादिप्रयोगे त्वार्थ्येव । अथोदाहरणानि । वाक्यगा पूर्णा श्रौती यथा---  
  
उद्दामोद्यतविक्रमे कृतयुगे बाहौ ययातेर्यथा  
त्रेतायां रघुनायकस्य महितख्यातौ भुजायां यथा ।  
दोर्दण्डे च युधिष्ठिरस्य विलसच्छौर्ये यथा द्वापरे  
विस्रब्धाद्य कलौ तथैव रमते क्षोण्यन्ध्रभर्तुर्भुजे ॥ विप्रुद्_८।१३ ॥  
  
समासगा पूर्णा श्रौती यथा---  
  
भास्वानिवोद्यन्नुदयाद्रिलम्बी भद्रासनस्थो वरवीररुद्रः ।  
उत्पश्यतामन्ध्रपुरीजनानां नेत्राब्जजाड्यं शमयत्यशेषम् ॥ विप्रुद्_८।१४ ॥  
  
अत्र भास्वानिवेति इवेन सह नित्यसमासः । तद्धितगा पूर्णा श्रौती यथा---  
  
कूर्मवच्छेषवद् गोत्रगिरिवद्दिङ्महेभवत् ।  
भुजे प्रतापरुद्रस्य धुरीणे भाति मेदिनी ॥ विप्रुद्_८।१५ ॥  
  
वाक्यगा पूर्णार्ऽऽथी यथा---  
  
तैस्तैर्महीपालनसंविधानैस्तैस्तैः प्रजारञ्जनवैभवैश्च ।  
विराजते संप्रति काकतीयलक्ष्मीपतिर्दाशरथेः समानः ॥ विप्रुद्_८।१६ ॥  
  
समासगा पूर्णार्थी यथा---  
  
तादृक्पालनसामर्थ्यसंपदा काकतीश्वरः ।  
हरिदीश्वरसंकाशः शास्ति मध्यमविष्टपम् ॥ विप्रुद्_८।१७ ॥  
  
तद्धितगा पूर्णार्थी यथा---  
  
हेमाचलवदौन्नत्ये गाम्भीर्ये क्षीरसिन्धुवत् ।  
प्रतापे भानुवद् भाति वीररुद्रनरेश्वरः ॥ विप्रुद्_८।१८ ॥  
  
एषूदाहरणेषूपमेयोपमानसाधारणधर्मसादृश्यप्रतिपादकानि चत्वारि निबद्धानीति पूर्णत्वम् ।  
  
अथ लुप्तोपमाया उदाहरणानि ।  
  
अनुक्तधर्मा वाक्यगा श्रौती लुप्ता यथा---  
  
यथा रुचां स्वामिनि चक्रवाक्यो यथा च नीहाररुचौ चकोर्यः ।  
यथा प्रसूनस्तबके भ्रमर्यस्तथा प्रजाः काकतिवीररुद्रे ॥ विप्रुद्_८।१९ ॥  
  
अनुक्तधर्मा समासगा श्रौती लुप्ता यथा---  
  
प्रतापरुद्रदेवस्य पादपीठीमनारतम् ।  
आराधयन्ति भूपालाः प्रणता देवतामिव ॥ विप्रुद्_८।२० ॥  
  
अनुक्तधर्मा वाक्यगा आर्थी लुप्ता यथा---  
  
काकतिक्ष्मापतेर्जैत्रप्रस्थानपटहध्वनिम् ।  
तुल्यं दम्भोलिनिर्घोषैः शृण्वन्त्यरिमहीभृतः ॥ विप्रुद्_८।२१ ॥  
  
अनुक्तधर्मा समासगा आर्थी लुप्ता यथा---  
  
शश्वत्पुरीमेकशिलाभिधानां वस्वोकसारासदृशीमवेक्ष्य ।  
नमन्ति भूपा भुवि काकतीयराज्यप्रतिष्ठां बहुमन्यमानाः ॥ विप्रुद्_८।२२ ॥  
  
  
अनुक्तधर्मा तद्धितगा आर्थी लुप्ता यथा---  
  
प्रतापरुद्रनृपतेर्जगन्महिततेजसः ।  
कन्दर्पकल्पमाकारं पश्यन्त्यन्ध्रपुरन्ध्रयः ॥ विप्रुद्_८।२३ ॥  
  
एषूदाहरणेषु धर्मस्यानुपादानम् ।  
  
अनुक्तधर्मेवादिः कर्मक्यचा लुप्ता यथा---  
  
दुग्धार्णवीयत्वम्भोधीन् कैलासीयति भूधरान् ।  
प्रतापरुद्रदेवस्य यशोवैशद्यवैभवम् ॥ विप्रुद्_८।२४ ॥  
  
अनुक्तधर्मेवादिराधारक्यचा लुप्ता यथा---  
  
क्रीडाद्रीयति गोत्रशैलशिखरेष्वास्थानसद्मीयति  
द्वीपेष्वब्धिषु दीर्घिकीयति हरित्स्वेकान्तगेहीयति ।  
उद्यानीयति सीमपर्वततटारण्ये सुपर्वाचले  
प्रासादीयति वीररुद्रनृपतेः स्फारः प्रतापोदयः ॥ विप्रुद्_८।२५ ॥  
  
अनुक्तधर्मेवादिः कर्मणमुला लुप्ता यथा---  
  
पश्यन्त्यात्मजदर्शमिन्दुममरस्रोतस्विनीं सत्सवी-  
दर्शं क्षीरपयोनिधिं प्रियसुहृद्दर्शं गिरिं राजतम् ।  
लीलादर्पणदर्शमन्यदमलं तारादि हारावली-  
दर्शं खेलति वीररुद्रनृपतेः कीर्त्तिर्जगद्व्यापिनी ॥ विप्रुद्_८।२६ ॥  
  
अनुक्तधर्मेवादिः कर्तृणमुला लुप्ता यथा---  
  
नृपेषु शिक्षाविधिदण्डचारं कान्तासु पुष्पायुधधन्वचारम् ।  
प्रजासु चालम्बनयष्टिचारं चरत्ययं रुद्रनरेन्द्रखड्गः ॥ विप्रुद्_८।२७ ॥  
  
अनुक्तधर्मेवादिः क्विपा लुप्ता यथा---  
  
सुधाप्रवाहति सतामसतां कालकूटति ।  
वीररुद्रनरेन्द्रस्य गुणज्योत्स्नाविजृम्भितम् ॥ विप्रुद्_८।२८ ॥  
  
एषूदाहरणेषु द्वयोरनुपादानम् । अम्भोधीन् दुग्धार्णवीयतीत्यत्र कर्मक्यचि दुग्धार्णवानिव करोतीति, गोत्रशिखरेषु क्रीडाद्रीयतीत्याधारक्यचि क्रीडाद्रीष्विव वर्तत इति, चन्द्रमात्मजदर्शं पश्यन्तीति कर्मणमुलि आत्मजमिव पश्यन्तीति, शिक्षाविधिदण्डचारं चरतीति कर्तृणमुलि शिक्षाविधिदण्ड इव चरतीति इवशब्दो ऽन्तर्गत इति तस्य लुप्तत्वम् । अनुक्तधर्मीवदिः कर्तृक्यचा लुप्ता यथा---  
  
ज्योत्स्नीयन्ति सुधीयन्ति चन्दनीयन्ति सर्वतः ।  
प्रतापरुद्रनृपतेः शुभ्राः कीर्त्तेर्महोर्मयः ॥ विप्रुद्_८।२९ ॥  
  
अत्र कीर्त्तीनां स्वरूपमुपमेयम् ।  
  
अनुक्तधर्मेवादिः कर्तृक्यङा लुप्ता यथा---  
  
शेषायते महीं वोढुं कल्पशाखायते ऽर्थिनाम् ।  
प्रतापरुद्रदोर्दण्डः कालदण्डायते द्विषाम् ॥ विप्रुद्_८।३० ॥  
  
अनुक्तोपमाना वाक्यगा लुप्ता यथा---  
  
वदान्यो नान्यो ऽस्ति त्रिजगति समो रुद्रनृपतेर्-  
गुणश्रेणीश्लाघापिहितहरिदीशानयशसः ।  
समन्तादुद्भूतैर्द्विरदमदगन्धैः सुरभयः  
क्रियन्ते यद्विद्वज्जनमणिगृहप्राङ्गणभुवः ॥ विप्रुद्_८।३१ ॥  
  
अनुक्तोपमाना समासगा लुप्ता यथा---  
  
वीररुद्रसमो राजा नास्ति नास्त्येव भूतले ।  
यस्य धर्मानुबन्धेन कलिः कृतयुगीकृतः ॥ विप्रुद्_८।३२ ॥  
  
अनुक्तधर्मोपमाना वाक्यगा लुप्ता यथा---  
  
लोके काकतिवीररुद्रनृपतेरुद्दामभूमश्रियः  
कीर्त्त्या कार्त्तिककौमुदीधवलया तुल्यं न किंचित् क्वचित् ।  
यन्माधुर्यविजृम्भितक्षतविषां ग्रीवां विलोक्याधुना  
कण्ठालिङ्गनमीशितुर्वितनुते नीरन्ध्रमद्रेः सुता ॥ विप्रुद्_८।३३ ॥  
  
अनुक्तधर्मोपमाना समासगा लुप्ता यथा---  
  
प्रतापश्रीतुल्यं क्वचिदपि न भूतं न च भवेत्  
न भावि त्रैलोक्ये किमपि जयिनः काकतिविभोः ।  
यथा लोकालोकक्षितिधरतटेष्वर्कदृषदः  
प्रकाशन्ते नक्तंदिवमुदितरोचिः परिचयाः ॥ विप्रुद्_८।३४ ॥  
  
पूर्वोदाहरणद्वये वदान्यो नान्यो ऽस्तीति राजेति शब्दाभ्यां वितरणशीलत्वं प्रजारञ्जकत्वं च साधर्म्यमुक्तम् । अनन्तरोदाहरणद्वये धर्मस्याप्यनुपादानमिति भेदः । एषु चतुर्षूदाहरणेषु न प्रतीपालंकारशङ्का । उपमानस्याक्षेपाभावात् ; उपमेयस्याधिक्याविवक्षणाच्च । यत्रोपमेयस्याधिक्यविवक्षयोपमानत्वमुच्यते तत्रैव प्रतीपालंकारः । अनुक्तेवादिः समासगा लुप्ता यथा---  
  
असतामुष्णभानूष्णं सतां शीतांशुशीतलम् ।  
प्रतापरुद्रदेवस्य चरितं विश्वमङ्गऌअम् ॥ विप्रुद्_८।३५ ॥  
  
अनुक्तधर्मेवाद्युपमाना समासगा लुप्ता यथा---  
  
काकतीन्द्रो रणे भाति भीमसेनपराक्रमः ।  
  
किंत्वदुः शासनाः सर्वे यस्य प्रत्यर्थिपार्थिवाः ॥ विप्रुद्_८।३६ ॥  
  
अत्र भीमसेनस्य पराक्रम इव पराक्रमो यस्य सः भीमसेनपराक्रम इति धर्मेवाद्युपमालुप्ता । इति लुप्तोपमा दर्शिताः ।  
  
अथ साधारणधर्मोपादाने द्वैविध्यम् । धर्मस्य सकृदुपमानोपमेयगतत्वेन निर्देशः, उभयगतत्वेन पृथगुपादानं च । पृथगुपादानं च वस्तुप्रतिवस्तुभावेन बिम्बप्रतिबिम्बभावेन च द्विविधम् । एकस्यार्थस्य शब्दद्वयेनाभिधानं वस्तुप्रतिवस्तुभावः । द्वयोरर्थयोर्द्विरुपादानं बिम्बप्रतिबिम्बभावः । सकृन्निर्देशो यथा---  
  
नृपाः प्रणतमूर्धानः सेवन्ते काकतीश्वरम् ।  
असाधूनां विनेतारं गुरुं शिष्या इवाभितः ॥ विप्रुद्_८।३७ ॥  
  
अत्र नरेश्वराणां शिष्याणां च प्रणतमूर्धान इति सकृदेव साधर्म्यमुक्तम् । यथा असाधूनां विनेतारमिति राज्ञो गुरोश्च तुल्यधर्मत्वं सकृदेवोक्तम् । वस्तुप्रतिवस्तुभावेन द्विधा निर्देशो यथा---  
  
वंशो ऽयं काकतीयानां वीररुद्रेण भूषितः ।  
अन्ववायः ककुत्स्थानां रामेणेव परिष्कृतः ॥ विप्रुद्_८।३८ ॥  
  
अत्र भूषितपरिष्कृतशब्दाभ्यामेकार्थप्रतीतेर्वस्तुप्रतिवस्तुभावः ।  
बिम्बप्रतिबिम्बभावो यथा---  
  
स्फुरच्छ्रवेतातपत्रश्रीः काकतीयनरेश्वरः ।  
हाटकाद्रिरिवाभाति शृङ्गसङ्गीन्दुमण्डलः ॥ विप्रुद्_८।३९ ॥  
  
अत्र श्वेतातपत्रचन्द्रमण्डलयोः सादृश्येन काकतीन्द्रसुवर्णाचलयोः सादृश्यमिति बिम्बप्रतिबिम्बभावः ।  
  
अपरमपि द्वैविध्यमस्यालंकारस्य---समस्तवस्तुविषया एकदेशवर्तिनी चेति । यथाक्रमं द्वयोरुदाहरणम्---  
  
विभाति भूर्द्यैरिव काकतीन्द्रपुरी विराजत्यमरावतीव ।  
पौराः प्रथन्ते त्रिदशा इवर्द्धि धत्ते मरुत्वानिव वीररुद्रः ॥ विप्रुद्_८।४० ॥  
  
एषा समस्तवस्तुविषया । एकदेशवर्तिनी यथा---  
  
द्विपैश्चरद्भिर्धरणीधरैर्वा तुरङ्गमश्रेणिभिरूर्मिभर्वा ।  
नानायुधैर्व्यालजलग्रहैर्वा बलं त्रिलिङ्गाधिपतेर्दुरापम् ॥ विप्रुद्_८।४१ ॥  
  
अत्र त्रिलिङ्गाधिपतेर्बलं समुद्र इवेत्यर्थात् प्रतीतेरेकदेशवर्तित्वम् । मालारूपेणाप्ययमलंकारो दृश्यते । यथा---  
  
कुन्दति कुमुदति हंसति हारति हरति क्षपाकरति ।  
कैलासति च यशः श्रीवैशद्यं वीररुद्रस्य ॥ विप्रुद्_८।४२ ॥  
  
अत्रैकस्योपमेयस्यानेकोपमानदर्शनात् मालात्वम् । उपमायां भेदाभेदसाधारणस्य साधर्म्यस्य प्रयोजकत्वम् । एवं भेदान्तरं यथासंभवमुदाहार्यम् ॥  
  
अनन्वयालंकारः ।  
  
एकस्यैवोपमानोपमेयत्वे ऽनन्वयो मतः ॥ विप्रुद्_८।४३ ॥  
  
यत्र द्वितीयसब्रह्मचारिनिवृत्त्यर्थमेकस्यैवोपमानोपमेयभावो निबध्यते असावनन्वयालंकारः । यथा---  
  
सन्तु लोके सुवर्णाद्रिरत्नाकरसुधाकराः ।  
तथापि वीररुद्रो ऽयं वीररुद्र इव स्वयम् ॥ विप्रुद्_८।४४ ॥  
  
[विइइ।४-उपमेयापमालङ्कारः]  
  
उपमेयोपमालङ्कारः ।  
  
पर्यायेण द्वयोस्तस्मिन्नुपमेयोपमा मता ॥ विप्रुद्_८।४५ ॥  
  
तस्मिन्नित्युपमानोपमेयत्वपरामर्शः । यथा---  
  
धर्मो ऽर्थ इव पूर्णश्रीरर्थो धर्म इव स्थितः ।  
कामस्ताविव तौ काम इव रुद्रनरेश्वरे ॥ विप्रुद्_८।४६ ॥  
  
[विइइ।५-स्मरणालङ्कारः]  
  
स्मरणालंकारः ।  
  
सदृशानुभवादन्यस्मृतिः स्मरणमुच्यते ॥ विप्रुद्_८।४७ ॥  
  
यत्र सदृशस्य पदार्थस्यानुभवेन सदृशवस्त्वन्तरपरामर्शो जायते तत्र स्मरणालंकारः । यथा---  
  
राज्ञा प्रतापरुद्रेण पालितेयं वसुंधरा ।  
हरिश्चन्द्रनलादीनां प्राचां स्मरति भूभुजाम् ॥ विप्रुद्_८।४८ ॥  
  
अत्र नलनहुषादितुल्यपालनप्रवीणतया प्रतापरुद्रं रक्षितारं  
प्राप्तवत्याः मेदिन्याः पूर्वराजस्मरणम् ।  
  
भेदाभेदसाधारणसाधर्म्यनिबन्धनालंकाराः प्रदर्शिताः । संप्रत्यारोपगर्भालंकारप्रस्तावः । तत्रापि प्राधान्यात् प्रथमं रूपकं निरूप्यते ।  
  
[विइइ।६-रूपकालङ्कारः]  
  
रूपकालङ्कारः ।  
  
आरोपविषयस्य स्यादतिरोहितरूपिणः ।  
उपरञ्जकमारोप्यमाणं तद्रूपकं मतम् ॥ विप्रुद्_८।४९ ॥  
  
अत्रारोपविषयस्येत्यनेन अध्यवसायगर्भस्य उत्प्रेक्षादेः अनारोपमूलानां चोपमादीनां व्यावृत्तिः । अतिरोहितरूपिण इत्यनेन संदेहभ्रान्तिमदपह्नुतिप्रमुखानां व्यावृत्तिः । संदेहालंकारे विषयस्य संदिह्यमानतया तिरोधानम् । भ्रान्तिमदलंकारे भ्रान्त्या विषयतिरोधानम् । अपह्नुत्यलंकारे ऽपह्नवेनारोपविषयतिरोधानम् । उपरञ्जकमित्यनेन परिणामालंकारव्यावृत्तिः । परिणामे आरोप्यमाणस्य प्रकृतोपयोगित्वेनान्वयो न प्रकृतोपरञ्जकत्वेन । अतः सादृश्यमूलेभ्यः सर्वेभ्यो विलक्षणं रूपकम् ।  
  
तस्य प्रथमं त्रैविध्यम्---सावयवं, निरवयवं परम्परितं चेति । सावयवं द्विविधम्---समस्तवस्तुविषयम्, एकदेशविवर्ति चेति । निरवयवं द्विविधम्---केवलं मालारूपं चेति । परम्परितस्यापि श्लिष्टनिबन्धनत्वेनाश्लिष्टनिबन्धनत्वेन च द्वैविध्यम् । तयोरपि प्रत्येकं केवलमालारूपतया चतुर्विध्यम् । एवमष्टविधो रूपकालंकारः । अथोदाहरणानि ।  
  
यत्रावयवानामवयविनश्च सामस्त्येन निरूपणं निबध्यते, तत् समस्तवस्तुविषयं रूपकम् ।  
  
यथा---  
  
यात्राप्रावृषि वीररुद्रनृपतेर्निस्साणधाराधरे  
वैरिक्ष्मापतिगर्वपर्वतभिदाभीमं मुहुर्गर्जति ।  
शत्रुस्त्रीनयनाम्बुवृष्टिरसकृज्जातानया सर्वतो  
वर्धन्ते हरिदन्तरेषु जगदानन्दा यशः कन्दलाः ॥ विप्रुद्_८।५० ॥  
  
यत्रावयवनिरूपणादवयविनो रूपणं गम्यते, तदेकदेशविवर्ति रूपकम् ।  
  
यथा---  
  
प्रसाधिताशावलयान्तरालः शौर्याकरः काकतिवीररुद्रः ।  
विकस्वरैर्वासनया त्रिलोकीं गुणप्रसूनैः सुरभीकरोति ॥ विप्रुद्_८।५१ ॥  
  
अत्रावयवानां गुणानां प्रसूनस्वरूपणेन नृपतेः कल्पशाखित्वं निरूप्यते । तस्मादेकदेशविवर्तित्वम् । यथा वा---  
  
मथिताद् वैरिवारशेर्भुजामन्दरभूभृता ।  
जाता प्रतापरुद्रस्य कीर्त्तिर्लोकान् धिनोत्यमून् ॥ विप्रुद्_८।५२ ॥  
  
अत्र वैरिजनस्य वाराशित्वरूपणेन भुजस्य मन्दराद्रित्वरूपणेन च जातायाः कीर्त्तिः सुधात्वमर्थादापतति, लोकानाममरत्वं चेत्येकदेशविवर्त्ति रूपकम् ।  
  
यत्रावयविरूपणमात्रे कविसंरम्भविश्रान्तिस्तन्निरवयवं रूपकम् । अवयवरूपणमात्रे ऽपि तदेव ।  
  
तत्र केवलं यथा---  
  
यात्रारम्भविजृम्भमाणसुभटप्रक्ष्वेडिताम्रेडितैर्  
निस्साणध्वनिभिः स्फुटं प्रतिदलद्रोदः कटाहान्तरैः ।  
क्षुब्धेष्वब्धिषु कम्पितेषु गिरिषु श्रुत्यैव मुञ्चन्त्यसून्  
भीताः काकतिवीररुद्रनृपतेः प्रत्यर्थिनः पार्थिवाः ॥ विप्रुद्_८।५३ ॥  
  
अत्र रोदसः कटाहत्वं रूप्यते । मालानिरवयवं यथा---  
  
राज्ञां मौलिविभूषणस्रगमला दिक्कुञ्जरश्रोत्रयोः  
स्फारं चामरभूषणं धरणिभृच्छृङ्गेषु गङ्गासरित् ।  
व्योम्नः क्षौमवितानमुज्ज्वलतरं मुक्ताकलापो भुवः  
स्फारः काकतिवीररुद्रयशसां जागर्ति विस्फूर्जितम् ॥ विप्रुद्_८।५४ ॥  
  
रूपकहेतुरूपकं परम्परितरूपकम् ।  
  
रूपकद्वयमात्रव्यवस्थितत्वादस्य न समस्तवस्तुविषये ऽन्तर्भावः । श्लिष्टकेवलपरम्परितं यथा---  
  
प्रतापरुद्रदेवस्य मण्डलाग्रविधुन्तुदः ।  
अखण्डविक्रमोद्दामो ग्रसते राजमण्डलम् ॥ विप्रुद्_८।५५ ॥  
  
श्लिष्टमालापरम्परितं यथा---  
  
पद्मोल्लाससहस्रभानुरसकृत्सन्मार्गचर्याबुधः  
क्ष्माभृत्पक्षभिदाशनिः कुवलयालंकारराकाशशी ।  
नित्योद्यत्सुमनोविकाससुरभिः कल्याणसंपत्सुर-  
क्षोणीभृद्भुवनाश्रयाम्बुधिरयं श्रीवीररुद्रो नृपः ॥ विप्रुद्_८।५६ ॥  
  
अश्लिष्टकेवलपरम्परितं यथा---  
  
काकतीयस्य दुग्धाब्धेर्यशोलीलामहोर्मयः ।  
दिक्कूलमुद्रुजाटोपाः खेलन्त्यब्भ्रंकषोच्छ्रयाः ॥ विप्रुद्_८।५७ ॥  
  
अश्लिष्टमालापरम्परितं यथा---  
  
दोराशीविषजिह्वया रिपुवनश्रेणीमहावात्यया  
शौर्योग्रानलधूम्यया जयरमायोषाविलासभ्रुवा ।  
संहृष्यद्धरणीविलासशिखिनीसंवासयष्ट्या जगत्-  
प्रसादार्गलया कृपाणलतया रुद्रो नृपः क्रीडति ॥ विप्रुद्_८।५८ ॥  
  
अश्लिष्टमालापरम्परितं वैधर्म्येणापि संभवति । यथा---  
  
त्रासान्धकारमध्याह्नाः कैतवातपरात्रयः ।  
जयन्ति वीररुद्रस्य रणप्राङ्गणकेलयः ॥ विप्रुद्_८।५९ ॥  
  
एवमष्टविधस्यापि रूपकस्य वाक्यसमासगतत्वेन षोडश रूपकभेदाः संभवन्ति ॥  
  
[विइइ।७-परिणामालङ्कारः]  
  
परिणामालङ्कारः ।  
  
आरोप्यमाणमारोपविषयात्मतया स्थितम् ।  
प्रकृतस्योपयोगित्वे परिणाम उदाहृतः ॥ विप्रुद्_८।६० ॥  
  
आरोप्यमाणं प्रकृतोपयोगीत्यनेन सर्वालङ्कारव्यावृत्तिः । तस्य  
सामानाधिकरण्यवैयधिकरण्याभ्यां द्वैविध्यम् । सामानाधिकरण्येन परिणामो यथा---  
  
शश्वत् प्रसाधनविधानकृताभिलाषा  
नम्रैर्भजन्ति मकुटैरवनीपवर्गाः ।  
श्रीवीररुद्रनृपतेः ककुभां विजेतु-  
राज्ञामयीं स्रजममन्दविलासलक्ष्मीम् ॥ विप्रुद्_८।६१ ॥  
  
वैयधिकरण्येन परिणामो यथा---  
  
किरीटमाणिक्यमयूखजालैर्विधाय पुष्पाञ्जलिमर्चयन्ते ।  
फलार्थिनो रुद्रनरेन्द्रपादपीठान्तसीमानमरिक्षितीन्द्राः ॥ विप्रुद्_८।६२ ॥  
  
समासोक्तावारोप्यमाणस्य प्रकृतोपयोगित्वे ऽप्यवाच्यत्वान्न परिणामे ऽन्तर्भावः ।  
  
[विइइ।८-सन्देहालङ्कारः]  
  
संदेहालङ्कारः ।  
  
विषयो विषयी यत्र सादृश्यात् कविसंमतात् ।  
संदेहगोचरौ स्यातां संदेहालङ्कृतिश्च सा ॥ विप्रुद्_८।६३ ॥  
  
सा त्रिविधा । शुद्धा, निश्चयगर्भा, निश्चयान्ता चेति ।  
  
संदेहमात्रपर्यवसायिनी शुद्धा यथा---  
  
किमेष नवमो हरित्पतिरमन्दसंपत्पदं  
किमेष दशमः प्रजापतिरपूर्वसर्गक्रमः ।  
किमेव हरिरुर्वरोद्धरणचुञ्चुरेकादश-  
श्चिरादिति विलोक्यते जगति वीररुद्रो जनैः ॥ विप्रुद्_८।६४ ॥  
  
निश्चयगर्भो यथा---  
  
कालाहिः किमयं मृणालमृदुलं भोगं स धत्ते पुनः  
कालभ्रूकुटिरेष किं नु मुख एवोज्जृम्भते सा पुनः ।  
कालोग्रानलधूमपद्धतिरसौ किं सा पुनर्धूयते  
वातेनेति विकल्प्यते प्रतिभटै रुद्रस्य कौक्षेयकः ॥ विप्रुद्_८।६५ ॥  
  
निश्चयपर्यवसाना यथा---  
  
किं कल्पद्रुममञ्जरीस्रज इमे किं वा पयोराशयः  
स्वर्धेनोरथवा किमुज्ज्वलतराश्चिन्तामणेः स्फूर्तयः ।  
किं वा सिद्धरसोर्मयश्चिरमिति व्यामृश्य निश्चिन्वते  
सन्तः काकतिवीररुद्रनृपतेः स्मेराः कटाक्षा इति ॥ विप्रुद्_८।६६ ॥  
  
[विइइ।९-भ्रान्तिमदलङ्कारः]  
  
भ्रान्तिमदलङ्कारः ।  
  
कविसंमतासादृश्याद्विषये पिहितात्मनि ।  
आरोप्यमाणानुभवो यत्र स भ्रान्तिमान् मतः ॥ विप्रुद्_८।६७ ॥  
  
यथा---  
  
काकतीयविभोः  
कीर्त्तिविभवे व्याप्तरोदसि ।  
  
दिवापि चन्द्रिकाबुद्ध्या चकोरा यान्ति निर्वृतिम् ॥ विप्रुद्_८।६८ ॥  
  
[विइइ।१०-अपह्नवालङ्कारः]  
  
अपह्नवालङ्कारः ।  
  
निषिध्य विषयं साम्यादन्यारोपे ह्यपह्नुतिः ॥ विप्रुद्_८।६९ ॥  
  
तस्यास्त्रैविध्यम्---अपह्नुत्यारोपः, आरोप्यापह्नवः, छलादिशब्दैरसत्यत्वप्रतिपादनं च । आद्यद्वयस्योदाहरणम्---  
  
उद्वेल्लच्चतुरर्णवीकलकलो नायं चमूडम्बरो  
नेदं दुन्दुभिगर्जितं त्रिपुरजित्कल्पान्तढक्कारवः ।  
इत्थं रुद्रनरेन्द्रधाटिषु महीभारावनम्रीभव-  
च्छेषाशेषशिरस्सु विस्मितमथ भ्रष्टं दिगीशैरपि ॥ विप्रुद्_८।७० ॥  
  
छलादिशब्दैरसत्यत्वप्रतिपादनं यथा---  
  
सर्वां काकतिवीररुद्रधरणीनाथच्छलेन क्षितिं  
पातुं मध्यमलोकपालपदवीं प्राप्तः स्वयंभूः शिवः ।  
नैवं चेद् विषमावलोकनकलामात्रेण भस्मीकृतैर्-  
जातं वैरिपुरैः कथं कथमवाग्भूतं च भूभृद्गणैः ॥ विप्रुद्_८।७१ ॥  
  
अर्थयोगरुचिश्लेषैरुल्लेखनमनेकधा ।  
ग्रहीतृभेदादेकस्य स उल्लेखः सतां मतः ॥ विप्रुद्_८।७२ ॥  
  
रुच्यर्थयोगाभ्यां यथा---  
  
लक्ष्मीनिवासगृहमित्यखिला नरेन्द्राः  
शौर्यातिभूमिखनिरित्यरिवीरवर्गाः ।  
विद्याविहारपदवीति च लब्धवर्णाः  
श्रीकाकतीन्द्रनगरीमनिशं स्तुवन्ति ॥ विप्रुद्_८।७३ ॥  
  
श्लेषेण यथा---  
  
उग्रः सपत्नेषु, गुणेषु भास्वान्, रामः प्रतीकेषु, रणेषु भीमः ।  
लीलासु लक्ष्म्याः पुरुषोत्तमश्चेत्याचक्षते रुद्रनृपं कवीन्द्राः ॥ विप्रुद्_८।७४ ॥  
  
[विइइ।११-उत्प्रेक्षालङ्कारः]  
  
उत्प्रेक्षालङ्कारः ।  
  
अथाध्यवसायगर्भालंकारद्वयं निरूप्यते । विषयविषयिणोरन्यतरनिगरणेनाभेदप्रतिपत्तिरध्यवसायः । स द्विविधः---विषयिनिगरणेन विषयनिगरणेन च ।  
  
यत्रान्यधर्मसंबन्धादन्यत्वेनोपतर्कितम् ।  
प्रकृतं हि भवेत् प्राज्ञास्तामुत्प्रेक्षां प्रचक्षते ॥ विप्रुद्_८।७५ ॥  
  
यत्राप्रकृतगुणक्रियासंबन्धादप्रकृतत्वेन प्रकृतस्य संभावनम् उत्प्रेक्षा । सा द्विविधा---वाच्या, प्रतीयमाना च ।  
  
संभावनाप्रतिपादकानां "नूनं (ध्रुवं) प्रायऽ; इत्येवमादीनां प्रयोगे वाच्या । अप्रयोगे तु प्रतीयमाना । जातिक्रियागुणद्रव्याणां  
चतुर्णामध्यवसायविषयत्वेन सा द्विविधा ; प्रत्येकं चतुर्विधा । तेषां भावाभावरूपतया द्वैविध्ये ऽष्टविधा । अध्यवसायस्य गुणनिमित्तत्वेन क्रियानिमित्तत्वेन च द्वैविध्ये प्रत्येकं षोडशप्रकारा । निमित्तस्य वाच्यत्वगम्यत्वाभ्यां द्वैविध्यं वाच्योत्प्रेक्षायामेव । प्रतीयमानोत्प्रेक्षायामिवाद्यनुपादाने निमित्तस्य चाप्रयोगे उत्प्रेक्षाया निरवलम्बनत्वात् । तथा जात्यादीनां स्वरूपेण हेतुरूपेण फलरूपेण चाध्यवसायविषयत्वे बहुविधत्वम् । वाच्योत्प्रेक्षायामपि हेतुफलयोरुत्प्रेक्षाविषयत्वे निमित्तस्योपादानमेव । तथा हि---यथा साध्ये ऽनुपात्ते साधनत्वेन निर्देशो नान्वयं पुष्णाति, तथा साधने ऽनुपात्ते साध्यत्वेन निर्देशो ऽपि । तयोरन्योन्यापेक्षित्वात् । हेतूत्प्रेक्षायां फलं निमित्तम् । तस्यानुपादाने कं प्रति फलत्वेन संघटते । तथाहि---  
  
प्रतापरुद्रनृपतेरपारे कीर्त्तिसागरे ।  
मग्ना दुरीशदुष्कीर्त्तिसङ्गादिव जगन्त्रयी ॥ विप्रुद्_८।७६ ॥  
  
अत्रोत्प्रेक्षानिमित्तस्य मज्जनस्यानुपादाने सङ्गादिति हेतूत्प्रेक्षा न शोभामावहति । यथा वा---  
  
जयश्रीवासपद्मस्य विकासायेव भानुमान् ।  
प्रतिबिम्बमिषात् खड्गं प्रविशत्यन्ध्रभूभुजः ॥ विप्रुद्_८।७७ ॥  
  
अत्रोत्प्रेक्षानिमित्तस्य भानुमत्प्रवेशस्यानुपादाने जयश्रीवासकमलविकासायेवेति फलोत्प्रेक्षणमसमीचीनम् । अतः स्वरूपोत्प्रेक्षायामेव निमित्तस्योपादानानुपादानाभ्यां द्वैविध्यम् । अतश्चेत्थं वाच्योत्प्रेक्षाया भेदगणना ।  
  
उपात्तगुणनिमित्तजातिभावस्वरूपोत्प्रेक्षा । १ ।  
  
उपात्तगुणनिमित्तजात्यभावस्वरूपोत्प्रेक्षा । २ ।  
  
उपात्तक्रियानिमित्तिजातिभावस्वरूपोत्प्रेक्षा । ३ ।  
  
उपात्तक्रियानिमित्तजात्यभावस्वरूपोत्प्रेक्षा । ४ ।  
  
अनुपात्तनिमित्तिजातिभावस्वरूपोत्प्रेक्षा । ५ ।  
  
अनुपात्तनिमित्तिजात्यभावस्वरूपोत्प्रेक्षा । ६ ।  
  
उपात्तगुणनिमित्तजातिभावहेतूत्प्रेक्षा । ७ ।  
  
उपात्तगुणनिमित्तजात्यभावहेतूत्प्रेक्षा । ८ ।  
  
उपात्तक्रियानिमित्तजातिभावहेतूत्प्रेक्षा । ९ ।  
  
उपात्तक्रियानिमित्तजात्यभावहेतूत्प्रेक्षा । १० ।  
  
उपात्तगुणनिमित्तजातिभावफलोत्प्रेक्षा । ११ ।  
  
उपात्तगुणनिमित्तजात्यभावफलोत्प्रेक्षा । १२ ।  
  
उपात्तक्रियानिमित्तजात्यभावफलोत्प्रेक्षा । १३ ।  
  
एवं चतुर्दशभेदा जात्युत्प्रेक्षा ।  
  
अनेनैव क्रमेण गुणक्रियाद्रव्योत्प्रेक्षापि परिगणनीया ।  
  
एवं च वाच्योत्प्रेक्षायाः षट्पञ्चाशद् भेदाः ।  
  
प्रतीयमानोत्प्रेक्षायस्त्वष्टाचत्वारिंशद् भेदाः ।  
  
अत्र स्वरूपोत्प्रेक्षायामपि निमित्तोपादाननियमात् निमित्तस्य गम्यत्वे गुणरूपत्वेन क्रियारूपत्वेन च चारुत्वविशेषाभावादेक एव भेदो गण्यते ।  
  
गुणक्रिययोरुत्प्रेक्षाविषयत्वमुत्प्रेक्षानिमित्तत्वं  
चाभ्युपगतम् ।  
  
प्राचामलङ्कारप्रबन्धेषु षण्णवतिभेदोत्प्रेक्षेति गणनामात्रम् ।  
  
चारुत्वातिशयस्तु षट्पञ्चाशत् एव भेदानाम् ।  
  
तत्र यथासंभवमुदाहरणानि ।  
  
उपात्तगुणनिमित्तजातिभावस्वरूपोत्प्रेक्षा यथा---  
  
कीर्त्तिः काकतिवीररुद्रनृपतेः सिंहासनाध्यासिनः  
प्राचां भूमिभुजां यशः पिदधती कोटीन्दुतुल्यद्युतिः ।  
रक्षादक्षिणराजलाभजनितामन्दप्रमोदोत्थिता  
त्रैलोक्याट्टहसप्रभेव ककुभां प्रान्तेषु विद्योतते ॥ विप्रुद्_८।७८ ॥  
  
अत्र प्रभाशब्दो जातिवचनः । त्रैलोक्याट्टहसप्रभायाः कविप्रौढोक्तिसिद्धत्वान्नोपमाशङ्कावकाशः ।  
  
उपात्तक्रियानिमित्तजातिभावस्वरूपोत्प्रेक्षा यथा---  
  
वीरस्य रुद्रनृपतेः प्रियवल्लभस्य  
राज्याभिषेकसलिलैः सरसीकृतायाः ।  
सद्यः समुच्छ्वसितसान्द्रपरागरेखाः  
क्षोण्याः प्रमोदपुलकाङ्कुरमञ्जरीव ॥ विप्रुद्_८।७९ ॥  
  
अत्र पुलकाङ्कुरमञ्जरीवेत्युत्प्रेक्षायां सरसीकरणं क्रियारूपं निमित्तम् ।  
  
अनुपात्तनिमित्तिजातिभावस्वरूपोत्प्रेक्षा यथा---  
  
प्रतापरुद्रस्य नखेन्दुकान्तिः प्रणामभाजां पदयोर्नृपाणाम् ।  
ललाटलग्ना विधिनिर्मिताया वर्णावलेर्वाचनदीपिकेव ॥ विप्रुद्_८।८० ॥  
  
अत्र दीपिकेवेति जातिवचनाज्जातिरुत्प्रेक्ष्यते ।  
  
उपात्तगुणनिमित्तजात्यभावस्वरूपोत्प्रेक्षा यथा---  
  
प्रतापरुद्रस्य गुणामृतोर्मिधौता विराजन्त्यमलीकृताङ्गाः ।  
प्रक्षालितात्युद्धतभूमिपालाः खड्गाम्बुभिः स्वच्छतरा भवन्ति ॥ विप्रुद्_८।८१ ॥  
  
अनुपात्तनिमित्तजात्यभावस्वरूपोत्प्रेक्षा यथा---  
  
दिशां जेतुर्विश्वप्रसृतमहसो रुद्रनृपतेर्-  
जयप्रस्थानोद्यत्करितुरगसंमर्दजनितम् ।  
रजः कृत्वा ग्रस्तप्रतिबलमसूर्यामिव दिवं  
प्रतापाख्यान् अन्यान् दिशि दिशि विधत्ते दिनकरान् ॥ विप्रुद्_८।८२ ॥  
  
अत्रासूर्यामिति जात्यभावः । जातिहेतूत्प्रेक्षा यथा---  
  
उदाररीत्या भुजया प्रतापरुद्रस्य विश्वैकदुरन्धरस्य ।  
विश्वंभरा कोमलशय्ययेव विस्मारिता गोत्रमहीध्रवासम् ॥ विप्रुद्_८।८३ ॥  
  
अत्र शय्येवेति जातिहेतुत्वम् । जात्यभावहेतूत्प्रेक्षा यथा---  
  
भूमेरकल्पवृक्षत्वादिति धाता विचिन्तयन् ।  
सृष्टवान् काकतीशानं निर्व्याजत्यागवैभवम् ॥ विप्रुद्_८।८४ ॥  
  
  
अत्राकल्पवृक्षत्वादिति जात्यभावस्य हेतुत्वम् ।  
  
जातिफलोत्प्रेक्षा यथा---  
नूनं विश्वंभराधारस्तम्भीभवितुमायतौ ।  
वीररुद्रनरेन्द्रस्य भुजावाजानुलम्बिनौ ॥ विप्रुद्_८।८५ ॥  
  
अत्र स्तम्भीभवितुमिति जातेः फलत्वम् ।  
  
जात्यभावफलोत्प्रेक्षा यथा---  
  
पशूनवध्यानालोक्य शत्रवः काकतीशितुः ।  
प्रायेणामानुषत्वाय तृणवृत्तिं समाश्रिताः ॥ विप्रुद्_८।८६ ॥  
  
अत्रामानुषत्वायेति जात्यभावस्य फलत्वम् ।  
  
क्रियास्वरूपोत्प्रेक्षा यथा---  
  
श्रीकाकतीयनृपतेर्द्विषदङ्गनानां  
श्वासोर्मिभिः सपदि मर्मरितान्तरालाः ।  
तासां निवासविषये कृतयाचनानां  
प्रत्युत्तराणि ददतीव मरौ वनान्ताः ॥ विप्रुद्_८।८७ ॥  
  
क्रियास्वरूपाभावोत्प्रेक्षा यथा---  
  
विमुखे सति काकतिक्षितीन्द्रे वनसीमापि कठोरकण्टकाग्रा ।  
चिकुरेषु विकर्षति प्रतीशान् अददानेव निजान्तरप्रवेशम् ॥ विप्रुद्_८।८८ ॥  
  
अत्राददानेति क्रियास्वरूपाभावः । क्रियाहेतूत्प्रेक्षा यथा---  
  
राज्ञां गर्वाङ्कुरोद्भेदाः परिम्लाना दिने दिने ।  
काकतीन्द्रप्रतापार्कतीव्रोष्माभिभवादिव ॥ विप्रुद्_८।८९ ॥  
  
अत्रभिभवादिवेति क्रियाहेतुत्वम् । (क्रियाहेत्वभावोत्प्रेक्षा यथा---  
  
कपोलफलकावस्याः कथं भूत्वा तथाविधौ ।  
अपश्यन्ताविवान्योन्यमीदृशीं क्षामतां गतौ ॥ विप्रुद्_८।९० ॥  
  
क्रियाफलोत्प्रेक्षा यथा---  
  
दम्भोलिसंरम्भमहाजिगोपः प्रस्थानभेरीनिनदो ऽन्ध्रभर्तुः ।  
लीनानिवान्वेष्टुमरातिवर्गान् विगाहते शैलगुहान्तराणि ॥ विप्रुद्_८।९१ ॥  
  
क्रियाभावफलोत्प्रेक्षा यथा---  
  
सीमाद्रिकुञ्जेषु विहारभाजः सिद्धाङ्गना कल्पितचन्द्रिकार्धान् ।  
श्रीवीररुद्रस्य यशोविलासान् गायन्त्यसंस्प्रष्टुमिवान्धकारम् ॥ विप्रुद्_८।९२ ॥  
  
अत्रासंस्प्रष्टुमिवेति क्रियाभावस्य फलत्वम् ।  
  
गुणस्वरूपोत्प्रेक्षा यथा---  
  
चकास्ति काकतीन्द्रस्य कृपालोकनविभ्रमः ।  
प्रकृतिष्वपि सर्वासु प्रसाद इव मूर्तिमान् ॥ विप्रुद्_८।९३ ॥  
  
गुणाभावस्वरूपोत्प्रेक्षा यथा---  
  
प्रतापरुद्रस्य महाभिषेकपयः कणैः शीतलिताखिलाङ्गा ।  
प्रशान्तभारार्तफणीन्द्रगाढश्वासानिलोष्मेव विभाति पृथ्वी ॥ विप्रुद्_८।९४ ॥  
  
  
अत्र प्रशान्तोष्मेति गुणाभावः । गुणहेतूत्प्रेक्षा यथा---  
  
जयश्रियामाश्रयतामुपेतः (ति) श्रीवीररुद्रस्य रणे कृपाणः ।  
जयश्रियं वैरिमहीपतीनां समुत्सुको हर्तुमसूययेव ॥ विप्रुद्_८।९५ ॥  
  
अत्रासूययेवेति गुणस्य हेतुत्वम् । गुणाभावहेतूत्प्रेक्षा यथा---  
  
जाता वयं संप्रति वीररुद्रनरेन्द्रगम्भीरिमगुल्फदन्घाः ।  
इत्यप्रमोदादिव जीवनेषु मालिन्यमम्भोनिधयो भजन्ति ॥ विप्रुद्_८।९६ ॥  
  
अत्राप्रमोदादिवेति गुणाभावस्य हेतुत्वम् । गुणफलोत्प्रेक्षा यथा---  
  
आशिषां विषधूम्राणां नैर्मल्यार्थमिवोत्सुकाः ।  
भुजङ्ग्यः काकतीन्द्रस्य गुणान् गातुं सुधामुचः ॥ विप्रुद्_८।९७ ॥  
  
अत्र नैर्मल्यार्थमिति गुणस्य फलत्वम् । गुणाभावफलोत्प्रेक्षा यथा---  
  
अरण्यवासार्जितबान्धवासु मृगीष्ववैरार्थमिवाशरण्याः ।  
त्रिलिङ्गदेशेश्वरवैरिनार्यः पराङ्मुखा लोचनविभ्रमेषु ॥ विप्रुद्_८।९८ ॥  
  
अत्रावैरार्थमिति गुणाभावस्य फलत्वम् । द्रव्यस्वरूपोत्प्रेक्षा यथा---  
  
न नित्यमस्मिन् परिपूर्णतेति त्यक्त्वा नभः क्षोणितलावतीर्णः ।  
आनन्दयन्निन्दुरिव स्वधाम्ना विभाति लोके नवकाकतीन्द्रः ॥ विप्रुद्_८।९९ ॥  
  
द्रव्यस्वरूपाभावोत्प्रेक्षा यथा---  
  
अनन्यसाधारणदानशौण्डे सद्यः कृतार्थीभवदर्थिसार्थे ।  
श्रीकाकतीन्द्रे भुवि राजमाने द्यौः पारिजातेन विनाकृतेव ॥ विप्रुद्_८।१०० ॥  
  
अत्र दिवः पारिजाताभाव उत्प्रेक्ष्यते । द्रव्यहेतूत्प्रेक्षा यथा---  
  
प्रतापरुद्रदेवेन क्ष्माभृत्पक्षविजृम्भितम् ।  
समुन्मूलितमामूलादपरेणेव वज्रिणा ॥ विप्रुद्_८।१०१ ॥  
  
द्रव्यहेत्वभावोत्प्रेक्षा यथा---  
  
काकतीयप्रतापोष्मविलीनाङ्गेन मेरुणा ।  
असुवर्णाचलेनेव विरिञ्चिर्व्याकुलीकृतः ॥ विप्रुद्_८।१०२ ॥  
  
अत्रासुवर्णाचलेनेति हेत्वभावः । द्रव्यफलोत्प्रेक्षा यथा---  
  
दुग्घार्णवशतायेव कैलासाचलकोटये ।  
नूनं प्रतापरुद्रेण यशो दिक्षु प्रसारितम् ॥ विप्रुद्_८।१०३ ॥  
  
अत्र दुग्घार्णवशतायेति द्रव्यस्य फलत्वम् ।  
  
द्रव्याभावफलोत्प्रेक्षा यथा---  
  
वीररुद्रनरेन्द्रस्य जयप्रस्थानसंभवम् ।  
रजः पिहितदिग्गोलं निराकाशमिव स्थितम् ॥ विप्रुद्_८।१०४ ॥  
  
अत्र निराकाशमित्याकाशाभावाय इत्यर्थः । एवं भेदान्तरं यथासंभवमुदाहार्यम् ।  
  
इत्यौपम्यगर्भालंकारविवेचनम् ।  
  
  
[विइइ।१२-अतिशयौक्त्यलङ्कारः]  
  
अतिशयोक्त्यलङ्कारः ।  
  
विषयस्यानुपादानाद्विषय्युपनिबध्यते ।  
यत्र सातिशयोक्तिः स्यात् कविप्रौढोक्तिजीविता ॥ विप्रुद्_८।१०५ ॥  
  
यत्र कविप्रौढोक्त्या विषयतिरोधानेन विषयी निबध्यते सातिशयोक्तिः । तस्याश्चातुर्विध्यम्---भेदे ऽभेदः, अभेदे भेदः, संबन्धे ऽसंबन्धः, असंबन्धे संबन्धश्चेति । कार्यकारणयोः पौर्वापर्यविपर्ययरूपा त्वनध्यवसायमूलत्वाद् व्यतिरिक्तैव । किं तु प्रौढोक्तिमूलत्वादतिशयोक्तिरिति कथ्यते । तत्र भेदे ऽभेदो यथा---  
  
स्थाने कल्पतरुर्जातः काकतीयकुलोदधेः ।  
लक्ष्मीपतिरसौ चित्रं मर्त्यलोकमहोत्सवः ॥ विप्रुद्_८।१०६ ॥  
  
अत्र प्रतापरुद्रकल्पवृक्षयोरभेदाध्यवसायः । अभेदे भेदो यथा---  
  
औन्नत्यं महदन्यदेव महितः को ऽप्येष गम्भीरिमा  
काप्यन्या सरणिः प्रतापयशसोरन्यैव बाह्वोः प्रथा ।  
सर्वं नूतनमेव रुद्रनृपतेर्जाने न तन्निर्मितौ  
सामग्री चतुराननेन कियती कीदृक्क्रमा कल्पिता ॥ विप्रुद्_८।१०७ ॥  
  
अत्रौन्नत्यादेर्वास्तवाभेदे ऽपि भेदः कल्पितः । ततः स्वतः सिद्धकविप्रौढोक्तिसिद्धयोरौन्नत्ययोर्भेदे ऽपि अभेदाध्यवसायः ।  
  
संबन्धे ऽसंबन्धो यथा---  
  
शिला चिन्तारत्नं, तरुरमरशाखी, पशुरसौ  
वियद्धेनुः, सर्वं जगदपि तथा दोषविधुरम् ।  
न सृष्टिवैधात्रो तदिह चतुरश्रीः कथमियं  
स्पृशेद्देवं रुद्रं सकलगुणसाम्राज्यनिलयम् ॥ विप्रुद्_८।१०८ ॥  
  
अत्र विधातृसृष्टिसंबन्धे ऽप्यसंबन्ध उक्तः । अतीतब्रह्मसृष्टिनेश्वरेणात्राभेदाध्यवसायः । असंबन्धे संबन्धो यथा---  
  
ब्रह्मन् ! मेरुगिरौ कृते ऽपि किमिदं नैवंविधास्ते मुदः  
स्वामिन् ! सत्यमधिक्रियाद्य फलिता यद्वीररुद्रः कृतः ।  
मिथ्या किं नु विकत्थसे त्रिजगतस्त्राणाय मत्प्रार्थितः  
शंभुः क्ष्मामवतीर्णवानिति कथा जाता हरिब्रह्मणोः ॥ विप्रुद्_८।१०९ ॥  
  
अत्र हरिब्रह्मणोरेवंविधगोष्ट्यसंबन्धे ऽपि संबन्ध उक्तः । शंभुना सह काकतीन्द्रस्याभेदाध्यवसायः । कार्यकारणयोः पौर्वापर्यविपर्ययरूपातिशयोक्तिर्यथा---  
  
मातः ! कथं काकतिनाथदृष्टेरग्रेसराः कामशराः पतन्ति ।  
तद्रूपलावण्यजितः स्मरो ऽपि नूनं गतः किंकरताममुष्य ॥ विप्रुद्_८।११० ॥  
  
अत्र कार्यभूतस्य स्मरशरपातस्य कारणभूतात् प्रियदृष्टिपातात् पूर्वकालत्वमुक्तम् ।  
  
[विइइ।१३-सहोक्त्यलङ्कारः]  
  
सहोक्त्यलङ्कारः ।  
  
अथोक्तिसाम्यालंकारनिरूपणे ऽतिशयोक्तिहेतुका  
सहोक्तिर्निरूप्यते ।  
  
सहार्थेनान्वयो यत्र भवेदतिशयोक्तितः ।  
कल्पितौपम्यपर्यन्ता सा सहोक्तिरितीष्यते ॥ विप्रुद्_८।१११ ॥  
  
यत्र भेदे ऽभेदरूपया कार्यकारणपौर्वापर्यविपर्ययरूपया वातिशयोक्त्या एकस्य प्राधान्येनान्वये ऽपरस्य सहार्थेन  
  
संबन्धे उपमानोपमेयभावः कल्प्यते तत्र सहोक्तिः । प्राकरणिकाप्राकरणिकविषयत्वादुपमानोपमेयभावस्य सहार्थसंबन्धेन द्वयोरपि प्रकृतत्वान्न तदात्मता ।  
  
कार्यकारणपौर्वापर्यविपर्ययरूपातिशयोक्तिमूला सहोक्तिर्यथा-  
  
अन्ध्रक्षमाभृत्सुभटासिधारा रणेषु नीलोत्पलपत्रभासः ।  
पतन्ति कण्ठेष्वरिभूपतीनां साकं सुरस्त्रीजनमुक्तमाल्यैः ॥ विप्रुद्_८।११२ ॥  
  
अत्र कृपाणपतनोत्तरकालभाविनो दिव्यमाल्यपतनस्य सहकालत्वमुक्तमिति पौर्वापर्यविपर्ययः । भेदे ऽभेदरूपातिशयोक्तिः श्लेषगर्भाभेदाध्यवसायरूपा चारुत्वातिशयहेतुः । तन्मूला यथा---  
  
दिने दिने रुद्रनराधिपस्य प्रतापलक्ष्मीरुदयं प्रयाति ।  
प्रकाशिताशेषदिगन्तराला विवस्वता सार्धमनिन्द्यभासा ॥ विप्रुद्_८।११३ ॥  
  
अत्रोदयं प्रयातीति श्लेषेणोदयपर्वताभ्युदययोरभेदाध्यवसायः ।  
  
[विइइ।१४-विनोक्त्यलङ्कारः]  
  
विनोक्त्यलङ्कारः ।  
  
अथ सहोक्तिप्रतिपक्षरूपा विनोक्तिर्निरूप्यते ।  
  
विना संबन्धि यत्किंचिद्यत्रान्यस्य पराभवेत् ।  
अरम्यता रम्यता वा सा विनोक्तिरिति स्मृता ॥ विप्रुद्_८।११४ ॥  
  
यत्र कस्यचिदसंनिधानाद्वस्तु रम्यमरम्यं वा भवेत् सा विनोक्तिः । सा द्विविधा---अरम्यता, रम्यता चेति । अरम्यता यथा---  
  
प्रतापरुद्रदेवस्य गुणवर्णनया विना ।  
कीदृशी काव्यरचना संशृणुध्वं कवीश्वराः ॥ विप्रुद्_८।११५ ॥  
  
अत्र प्रतापरुद्रगुणवर्णनेन विना काव्यश्रियो ऽशोभनत्वमुक्तम् । अनेन काव्यशोभामिच्छद्भिः कविभिः प्रतापरुद्रगुणा वर्णयितव्या इति विधिरेव प्रकाश्यते । रम्यता यथा---  
  
कलापूर्णे नित्यं जयति जगतीन्दौ त्रिजगतो  
वपुष्मत्यानन्दे विमलविभवे रुद्रनृपतौ ।  
विना लक्ष्म प्राप्य प्रतिदिवसपूर्णां निजतनुं  
प्रकाशः स्यादिन्दुर्यदि दिवि भवेत् सो ऽपि सुभगः ॥ विप्रुद्_८।११६ ॥  
  
अत्र प्रतापरुद्रे चन्द्रमसः कलङ्केन विना शोभनत्वमुक्तम् । सकलगुणशालिनः प्रतिपक्षस्य पुरस्तात् तादृशगुणवत्तयैव रम्यता, नान्यथेति ।  
  
[विइइ।१५-समासोक्त्यलङ्कारः]  
  
समासोक्त्यलङ्कारः ।  
  
विशेषणानां  
तौल्येन यत्र प्रस्तुतवर्तिनाम् ।  
  
अप्रस्तुतस्य गम्यत्वं सा समासोक्तिरिष्यते ॥ विप्रुद्_८।११७ ॥  
  
यत्र प्रकृतविशेषणसाम्यादप्रस्तुतं गम्यते सा समासोक्तिः । तत् त्रिविधम्---श्लिष्टविशेषणसाम्यं, साधारणम्, औपम्यगर्भं चेति ।  
  
श्लिष्टविशेषणसाम्यं यथा---  
  
सद्यो विश्लथमेखलां पुलकितामृज्वीं तनुं बिभ्रती  
रागादन्ध्रपतेः कृपाणलतिका गृह्णाति कण्ठेष्वरीन् ।  
तद्योगादनुरक्तभावविवशाः संमीलिताक्षाश्चिरं  
शून्यान्तः करणा भजन्ति खलु ते भावस्थितिं कामपि ॥ विप्रुद्_८।११८ ॥  
  
अत्र विश्लथमेखला पुलकितामिति श्लिष्टविशेषणमहिम्ना कृपाणलतिकाया नायिकात्वप्रतीतिः । अनुरक्तभावविवशा इत्यादिविशेषणद्वारा रिपूणां नायकत्वप्रतीतिः । साधारणविशेषणेन यथा---  
  
वीतव्रीडमपास्तमानमुदयद्वैस्वर्यमाविर्भवत्-  
स्वेदं निर्भरगात्रवेपथु मिलन्मूर्च्छं गलद्बाष्पकम् ।  
संजातप्रलयं च काकतिममीनाथ ! स्मरोद्वेजिता  
भूपाः शैलगुहासु यान्ति विजनं भीत्या समालिङ्गिताः ॥ विप्रुद्_८।११९ ॥  
  
अत्र शृङ्गारभयानकसाधारणविशेषबलाद् भीत्या समालिङ्गिता इति नृपाणां नायकत्वप्रतीतिः । औपम्यगर्भविशेषणेन यथा---  
  
भृतात्मा गुणरत्नौघैः पूर्णः सौजन्यवारिणा ।  
प्रतापरुद्रनृपतिर्धत्ते विश्वंभराश्रियम् ॥ विप्रुद्_८।१२० ॥  
  
अत्र समासोक्तौ सर्वत्र व्यवहारसमारोप एव जीवितम् । स चतुर्विधः । लौकिके वस्तुनि लौकिकव्यवहारसमारोपः, शास्त्रीयवस्तुव्यवहारसमारोपश्चेति द्विविधः ; तथा शास्त्रीयवस्तुनि शास्त्रीयवस्तुव्यवहारसमारोपः, लौकिकवस्तुव्यवहारसमारोपश्चेति । एवं चतुर्विधः । यथाक्रममुदाहरणानि ।  
  
सप्ताङ्गस्फुरदुद्दामदानलक्ष्मीविराजितः ।  
प्रतापरुद्रो भद्रात्मा तनुते सार्वभौमताम् ॥ विप्रुद्_८।१२१ ॥  
  
अत्र लौकिके प्रकृतवस्तुनि लौकिकस्य सार्वभौमनामधेयस्य दिग्गजस्य व्यवहारप्रतीतिः । तथा---  
  
गुरुप्रमाणेन निजेन सद्यस्तिरस्कृतोद्यत्प्रतिपक्षहेतौ ।  
प्रतापरुद्रस्य समित्युदग्रे खड्गे महत्खण्डनपण्डितत्वम् ॥ विप्रुद्_८।१२२ ॥  
  
अत्र लौकिके खड्गे तर्कशास्त्रप्रसिद्धवस्तुव्यवहारसमारोपः ।  
  
तथा---  
  
अपूर्वार्थश्लाघागुरुभणितसारस्यपदवी  
श्रुतिग्राह्यं तत्त्वं किमपि कलयन्ती प्रतिपदम् ।  
प्रबन्धश्रीर्वीरक्षितिभुजि कवीनां विजयते  
बुधश्रेणी यस्यां निपुणमधिकर्तुं प्रभवति ॥ विप्रुद्_८।१२३ ॥  
  
अत्रालंकारशास्त्रीये वस्तुनि तन्त्रशास्त्रप्रसिद्धवलस्तुव्यवहारसमारोपः ।  
  
तथा---  
  
सालंकारा  
लसद्वर्णा सगुणा रसनिर्भरा ।  
  
भावानुबन्धिनी भाति भारती काकतीश्वरे ॥ विप्रुद्_८।१२४ ॥  
  
अत्रालंकारशास्त्रीये वस्तुनि भारत्याख्ये लौकिकनायिकाव्यवहारसमारोपः । समासोक्तौ विशेषणविशेष्ययोर्द्वयोरुपादानाभावाच्छ्लेषाद्विशेषः ।  
  
[विइइ।१६-वक्रोक्त्यलङ्कारः]  
वक्रोक्त्यलङ्कारः ।  
  
अन्येषामप्यलंकाराणामुक्तिसाम्ये ऽपि श्लेषगर्भत्वविशेषात् वक्रोक्तिरुच्यते---  
  
अन्यथोक्तस्य वाक्यस्य काक्वा श्लेषेण वा भवेत् ।  
अन्यथा योजनं यत्र सा वक्रोक्तिर्निगद्यते ॥ विप्रुद्_८।१२५ ॥  
  
यत्र कयाचिद्विवक्षया प्रयुक्तस्य वाक्यस्य अन्यथा विवक्षया योजना क्रियते सा वक्रोक्तिः । उक्तिवक्रत्वे कथंचित् संभवत्यप्येवंविधलक्षणाभावात् सर्वालंकारेभ्यो भिद्यते । काक्वा यथा---  
बहुवऌऌअहो खु राआ सहि तस्स सिरिंमि णिभ्भरासत्ती ।  
णूणा सिरिए वि तुमं अप्पाणं किं णु ऌअहुवसि ॥ विप्रुद्_८।१२६ ॥  
  
(।बहुवल्लभः खलु राजा सखि तस्य श्रियां निर्भरासक्तिः ।  
न्यूना श्रियो ऽपि त्वमात्मानं किं नु लघयसि ॥)  
  
अत्र त्वमपि श्रियो न्यूनगुणा न भवति । अतस्त्वय्यपि नृपतिरासक्त एव, किमित्यात्मानं लघूकरोषीति काक्वा  
  
प्रतीयते । श्लेषेण यथा---  
  
कस्ते सुन्दरि वर्तते हृदि सदा ? किमिन्दुर्न हि  
क्षोणीभृत्तिलकः; सुमेरुरयि किं ? नो रुद्रदेवो विभुः ।  
ईशः किं सखि ! सत्यमात्थ सुभगे ! त्वं गोत्रसारोद्भवे-  
त्याल्यां खल्वपहासवाचि विरहं किंचिद्वधूर्व्यस्मरत् ॥ विप्रुद्_८।१२७ ॥  
  
[विइइ।१७-स्वभावोक्तिः]  
  
अथ स्वभावोक्तिः ।  
  
स्वभावोक्तिरसौ चारु यथावद्वस्तुवर्णनम् ॥ विप्रुद्_८।१२८ ॥  
  
यत्र चारुतया वस्तुनो यथावद्वर्णनं निबध्यते सा स्वभावोक्तिः ।  
  
यथा---  
  
मदश्च्युता नर्तितकर्णतालमुद्धूतमूर्ध्ना त्रिपदस्थितेन ।  
लोलाग्रहस्तेन गजेन जातो नित्योत्सवः काकतिवीररुद्रः ॥ विप्रुद्_८।१२९ ॥  
  
[विइइ।१८-व्याजोक्त्यलङ्कारः]  
  
व्याजोक्त्यलङ्कारः ।  
  
अथोक्तिसाम्याद् व्याजोक्तिरुच्यते ।  
  
व्याजोक्तिः सा समुद्भूतं वस्तु यत्र निगूह्यते ॥ विप्रुद्_८।१३० ॥  
  
यत्र प्रकाशं वस्तु साम्यगर्भत्वेन निगूहनार्हत्वात् केनचित् व्याजेन प्रच्छाद्यते सा व्याजोक्तिः । यथा---  
  
  
क्षोणीपाणिग्रहणसमये संमदाद्रोमहर्षे  
सर्वाङ्गीणे नृपतितिलकः काकतीयान्वयेन्दुः ।  
धीरोदात्तः शिशिरसलिलैः किं नु राज्याभिषेकः  
कर्तव्यः स्यादिति मृदु हसन् वीक्षते मन्त्रिवृद्धान् ॥ विप्रुद्_८।१३१ ॥  
  
अत्र क्षोणीपाणिग्रहणजनितं रोमहर्षणं धीरोदात्ततया प्रतापरुद्रदेवेन महाभिषेकसलिलशैत्यव्याजेन प्रच्छादयता मन्त्रिणो वीक्ष्यन्ते ।  
  
[विइइ।१९-मीलनालङ्कारः]  
  
मीलनालङ्कारः ।  
  
व्याजोक्त्युत्तरं किंचित्साम्यान्मीलनमुच्यते ।  
मीलनं वस्तुना यत्र वस्त्वन्तरनिगूहनम् ॥ विप्रुद्_८।१३२ ॥  
  
यत्र वस्तुना वस्त्वन्तरं प्रच्छादितं भवति स मीलनालंकारः । स द्विविधः---सहजेनागन्तुकतिरोधानम्, आगन्तुकेन सहजतिरोधानं चेति । यथाक्रममुदाहरणे---  
  
उग्रैः काकतिवीररुद्रनृपतेर्देर्दण्डविस्फूर्जितैर्-  
युद्धप्राङ्गणवर्जितेषु पतिषु क्वापि प्रलीनात्मसु ।  
विष्वक्तीव्रतरस्मरज्वरजुषामङ्गे द्विषद्योषितां  
संक्रान्तो ऽपि न लक्ष्यते पथि महानूष्मा चिरं मारवः ॥ विप्रुद्_८।१३३ ॥  
  
अत्र सहजेन रिपुकामिनीगतेन स्मरानलोष्मणा मार्गवशादागन्तुको मरूष्मा तिरोधीयते । तथा---  
  
प्रतापरुद्रस्य भुजप्रभावादन्तर्भयाद् भूमिभुजामजस्रम् ।  
स्वेदाश्रुकम्पाद्युदये ऽप्यनङ्गगोष्ठ्यां स्त्रियः प्रेम्णि न विश्वसन्ति ॥ विप्रुद्_८।१३४ ॥  
  
अत्र भयजनितेन कम्पादिनाऽगन्तुकेन सहजस्य प्रेमजनितस्य कम्पादेस्तिरोधानम् ।  
  
[विइइ।२०-सामान्यालङ्कारः]  
  
सामान्यालङ्कारः ।  
  
सामान्यं गुणसाम्येन यत्र वस्त्वन्तरैकता ॥ विप्रुद्_८।१३५ ॥  
  
यत्र एवस्य वस्तुनो गुणसाम्येन वत्स्वन्तरैकात्म्यं भवति, स सामान्यालंकारः । यथा--  
  
कैलासदुग्धार्णवयानहंसेष्वलक्षितेष्वन्ध्रनरेन्द्रकीर्त्तौ ।  
त्रयः पुमांसः प्रथमे स्मयन्ते स्वसेवकान् संभ्रमतो विलोक्य ॥ विप्रुद्_८।१३६ ॥  
  
अत्र प्रतापरुद्रकीर्त्त्यां जगत्सु विजृम्भितायां कैलासप्रभृतीनां विमलवस्तूनां तदैकात्म्यम् ।  
  
[विइइ।२१-तद्गुणालङ्कारः]  
  
तद्गुणालङ्कारः ।  
  
इतरगुणसंनिधानातिशयसाम्यात् तद्गुण उच्यते ।  
तद्गुणः स्वगुणत्यागादन्योत्कृष्टगुणाहृतिः ॥ विप्रुद्_८।१३७ ॥  
  
यत्र न्यूनं  
स्वगुणं विहाय संनिहितवस्तुनः सकाशादुत्कृष्टगुणः स्वीक्रियते स तद्गुणालङ्कारः । यथा---  
  
प्रतापरुद्रदेवाङ्घ्रिनखज्योत्स्नाविजृम्भितैः ।  
नमन्नृपतिमाणिक्यमौलयः शुचयः कृताः ॥ विप्रुद्_८।१३८ ॥  
  
अत्र प्रणमतां भूपतीनां पद्मरागमुकुटाः स्वां शोणप्रभां मुक्त्वा काकतिवीररुद्रपदनखज्योत्स्नागतं धवलिमानमुद्वहन्ति स्म ।  
  
[विइइ।२२-अतद्गुणालङ्कारः]  
  
अतद्गुणालङ्कारः ।  
  
तत्प्रातिपक्ष्यादतद्गुणो निरूप्यते ।  
  
सति हेतावन्यगुणास्वीकारः स्यादतद्गुणः ॥ विप्रुद्_८।१३९ ॥  
  
यत्र संनिधानरूपे हेतौ सत्यप्यन्यगुणस्वीकारो नास्ति असावतद्गुणालंकारः । यथा---  
  
ईशानं समया जगत्यटति तल्लीलाट्टहासोज्ज्वले  
दैत्यारिं परितस्तदङ्गविलसन्नीलद्युतिद्योतिते ।  
ब्रह्माणं निकषा च तत्तनुमिलत्स्वर्णप्रभाभास्वरे  
पुष्णन् रुद्रनरेन्द्रकीर्त्तिविभवः स्वामेव शुभ्रां छविम् ॥ विप्रुद्_८।१४० ॥  
  
अत्र हरिहरविरिञ्चीनां समीपवर्तिषु जगत्सु तत्तन्नानाप्रभासमग्रेष्वपि निरन्तरं विहरमाणस्य प्रतापरुद्रयशसो निरङ्कुशः स्वकीय एव धवलिम् विजृम्भते ।  
  
[विइइ।२३-विरोधालङ्कारः]  
  
विरोधालङ्कारः ।  
  
अतद्गुणे किंचित्प्रक्रान्तत्वाद् विरोधस्य विरोधालंकारो निरूप्यते ।  
आभासत्वे विरोधस्य विरोधालंकृतिर्मता ॥ विप्रुद्_८।१४१ ॥  
  
यत्र प्रथममाभासतया प्रतीतो विरोधः पर्यवसाने परिह्रियते स विरोधालंकारः । तत्र जातेर्जात्यादिना सह विरोधे चत्वारो भेदाः । क्रियायाः क्रियागुणद्रव्यैः सह विरोधे त्रयो भेदाः । गुणस्य गुणद्रव्याभ्यां विरोधे द्वौ भेदौ । द्रव्यस्य द्रव्येण सह विरोधे एको भेदः । एवं दश विरोधे भेदाः । जातेर्जात्या क्रियया च विरोधो यथा---  
  
पद्माकरो ऽपि विलसति नितरामजडाशयो ऽयमुर्वीशः ।  
विमलतरवारिधाराप्यासीद्वैरिक्षितीशतापकरी ॥ विप्रुद्_८।१४२ ॥  
  
अत्र पूर्वार्धे जात्योर्विरोधः, कमलाकरो ऽप्यजडाशय इति विरोधात् । उत्तरार्धे जातिक्रिययोर्विरोधः, विमलतरवारिधारायाः संतापकरणविरोधात् । अत्र श्लेषमूलो विरोधः ।  
  
जातेर्गुणद्रव्याभ्यां विरोधो यथा---  
  
अमदः सार्वभौमो ऽपि भास्वानपि कलानिधिः ।  
वीररुद्रनरेन्द्रो ऽयमद्भुतानां विहारभूः ॥ विप्रुद्_८।१४३ ॥  
  
अत्र सार्वभौमो ऽप्यमद इति जातिगुणयोर्विरोधः । भास्वानपि कलानिधिरिति जातिद्रव्ययोर्विरोधः । कलानिधेरेकत्वात् द्रव्यत्वम् । अत्रापि श्लेषमूलता । क्रियायाः क्रियया विरोधो यथा---  
  
धर्मद्विषामर्थमुषां च भङ्गमुत्पादयन् काकतिवीररुद्रः ।  
त्रिवर्गसाधारणगोचरो ऽपि करोति कामद्विषि भावमार्द्रम् ॥ विप्रुद्_८।१४४ ॥  
  
अत्र त्रिवर्गसाधारणवृत्तेर्धर्मार्थविरोधिषु भङ्गकरणं कामारौ स्नेहकरणं च विरुद्धम् । क्रियाया गुणद्रव्याभ्यां विरोधो यथा---  
  
एष जिष्णुविहारो ऽपि गोत्रवात्सल्यलालसः ।  
करोति कमलोल्लासं राजाप्यन्ध्रनरेश्वरः ॥ विप्रुद्_८।१४५ ॥  
  
अत्र जिष्णुविहारस्य गोत्रवात्सल्यमिति क्रियागुणयोर्विरोधः । कमलोल्लासं कुर्वन्नपि राजेति क्रियाद्रव्ययोर्विरोधः । अत्रापि श्लेषमूलतैव । गुणस्य गुणेन विरोधो यथा---  
  
रज्जंतो भुवणमिअं राएत्ति जए सलाहणिज्जो सि ।  
रुद्दणरिंद ! कहं सा रत्ता वि अ पंडुरा जाआ ॥ विप्रुद्_८।१४६ ॥  
  
(रञ्जयन् भुवनमिदं राजेति यथा श्लाघनीयो ऽसि ।  
रुद्रनरेन्द्र ! कथं सा रक्तापि च पुण्डुरा जाता ॥)  
  
अत्र रक्तत्वपाण्डुरत्वयोर्विहोधः । गुणस्य द्रव्येण विरोधो यथा---  
  
ज्वलत्प्रतापरौद्रो ऽपि काकतीयनरेश्वरः ।  
भूत्वा जैवातृको भाति शश्वद्विश्वप्रियंकरः ॥ विप्रुद्_८।१४७ ॥  
  
अत्र प्रतापरौद्रो ऽपि जैवातृक इति गुणद्रव्ययोर्विरोधः ।  
  
द्रव्यस्य द्रव्येण विरोधो यथा---  
  
विभाति काकतीन्द्रो ऽयं रुद्रो ऽपि चतुराननः ।  
तथा च जिष्णुरित्येष कथ्यते पुरुषोत्तमः ॥ विप्रुद्_८।१४८ ॥  
  
एवं दश भेदा दर्शिताः । अयमश्लेषेणापि भवति । यथा---  
  
स्वभावशिशिरा दृष्टिरपि काकतिभूभुजः ।  
सर्वाङ्गतापिनी जाता प्रतिपक्षमहीभृताम् ॥ विप्रुद्_८।१४९ ॥  
  
अत्र स्वभावशिशिरापि तापिनीति विरोधः ।  
  
[विइइ।२४-विशेषालङ्कारः]  
  
विशेषालङ्कारः ।  
  
अथ विरोधगर्भालंकारा निरूप्यन्ते ।  
  
आधाररहिताधेयमेकं चानेकगोचरम् ।  
अशक्यवस्तुकरणं विशेषालंकृतिस्त्रिधा ॥ विप्रुद्_८।१५० ॥  
  
यत्राधारमन्तरेणाधेयो निबध्यते स एको विशेषः । एकस्यानेकगोचरत्वे द्वितीयो विशेषः । प्रकृतादशक्यवस्त्वन्तरकरणे तृतीयः । यथाक्रममुदाहरणानि--  
  
नलनहुषदिलीपधर्मपुत्रप्रभृतिनरेश्वरसंश्रिता यशः श्रीः ।  
अनुदिनमधुनाभ्युपेत्य मैत्रीं विलसति काकतिवीररुद्रकीर्त्त्या ॥ विप्रुद्_८।१५१ ॥  
  
अत्र प्राचां भूपतीनामाधारभूतानां तिरोधाने ऽप्याश्रितायाः कीर्त्तेरवस्थानम् । यथा च---  
  
पश्यन्तो भयविह्वलाः प्रतिनृपाः पश्चात् पुरः पार्श्वयोर्  
रप्यन्तर्बहिरन्ध्रपार्थिवपतिं प्रोत्क्षिप्तकौक्षेयकम् ।  
निः सीनोत्बणधावनव्यतिकरप्रभ्रष्टदोरायुधाः  
शैलाच्छेलमटन्ति कम्पविलसद्गाम्भीर्यशौर्यश्रियः ॥ विप्रुद्_८।१५२ ॥  
  
अत्र भयभ्रान्तानां शत्रुनृपतीनां प्रतापरुद्रनृपतिरेको ऽप्यनेकत्र प्रतीयते । तथा च---  
  
अपारकरुणानिधेः सदसि वीररुद्रप्रभोः  
प्रसादमधुरक्रमा लगति यत्र दृष्टिर्जने ।  
अतीन्द्रमतिकिंनराधिपमशेषलोकोन्नतं  
न किं मिमधितिष्ठति त्रिभुवने स सर्वाधिकः ॥ विप्रुद्_८।१५३ ॥  
  
अप्र साधारणो जनः प्रतापरुद्रदृष्टिप्रसादपात्रीकृतः किं किं न लभत इत्यशक्यवस्त्वन्तरकरणम् ।  
  
[विइइ।२५-अधिकालङ्कारः]  
  
अधिकालङ्कारः ।  
  
आधाराधेयवैचित्र्यादधिकालंकारो निरूप्यते ।  
आधाराधेययोरानुरूप्याभावो ऽधिको मतः ॥ विप्रुद्_८।१५४ ॥  
  
यत्राश्रयाश्रयिणोरानुरूप्यं नास्ति सो ऽधिकालंकारः । स द्विविधः, आश्रयस्याल्पत्वमहत्त्वाभ्याम् ।  
  
स्तोके ब्रह्माण्डरन्ध्रे विपुलतरतया स्वैरसंचारहेला-  
संकोचादेकराशीभवदतनुरुचौ काकतीन्द्रस्य कीर्त्तौ ।  
एतैः प्रालेयपृथ्वीधररजतगिरिस्वर्णदीशीतभानु-  
क्षीरम्भोराशिमुख्यैः प्रकटितमधुना तद्धनीभावरूपम् ॥ विप्रुद्_८।१५५ ॥  
  
अत्राश्रयस्य रोदः कुहरस्याल्पत्वमाश्रितस्य प्रतापरुद्रयशसो वैपुल्यम् । द्वितीयो यथा---  
  
क्वापि क्वापि कलिङ्गमालवमहाराष्ट्राङ्गवङ्गादयो  
भूपास्तादृशसैन्यवैभवसमाक्रान्ताखिलाशान्तराः ।  
लीनाः काकतिवीररुद्रनृपतेर्व्यूहप्रपञ्चश्रिया  
निः सीमे बलवारिधौ विदधते पूर्तिं न कोणे ऽप्यहो ॥ विप्रुद्_८।१५६ ॥  
  
अत्राश्रयस्य प्रतापरुद्रसैन्याम्बुधेर्वैपुल्यम् । आश्रितानामङ्गवङ्गकलिङ्गप्रभृतिराजकानीकिनीनामल्पत्वम् ।  
  
अथ विभावना विशेषोक्तिश्च ।  
  
कारणेन विना कार्यस्योत्पत्तिः स्याद्विभावना ।  
तत्सामग्रयामनुत्पत्तिर्विशेषोक्तिर्निगद्यते ॥ विप्रुद्_८।१५७ ॥  
  
यत्र प्रसिद्धकारणपरित्यागेन कार्यस्योत्पत्तिर्निगद्यते सा विभावना । यत्र साकल्ये सत्यपि कार्यस्यानुत्पत्तिः सा विशेषोक्तिः ।  
  
यथा---  
  
प्रतापरुद्रेण पराजितानां प्रत्यर्थिनां विन्ध्यगुहागतानाम् ।  
तमांस्यरात्रीणि समुद्भवन्ति तेजांसि धस्रेष्वपि नोद्भवन्ति ॥ विप्रुद्_८।१५८ ॥  
  
अत्र तमः  
प्रादुर्भावस्य प्रसिद्धकारणं रात्रिः । तया विनापि तस्योत्पत्तिर्निबद्धा । अप्रसिद्धं कारणं शोकाद्यस्त्येव । तथा अहस्सु रविकिरणेषु सत्स्वपि तेजसो ऽनुत्पत्तिरिति अत्र निष्प्रतापत्वादि निमित्तमस्त्येव ।  
  
[विइइ।२६-असंगत्यलङ्कारः]  
  
असंगत्यलङ्कारः ।  
  
कार्यकारणविरोधप्रस्तावाद् असंगतिरुच्यते ।  
कार्यकारणयोर्भिन्नदेशत्वे सत्यसंगतिः ॥ विप्रुद्_८।१५९ ॥  
  
यत्रैकदेशवर्तिनोरपि कार्यकारणयोर्भिन्नदेशस्थितिर्निबध्यते ऽसावसंगत्यलंकारः । यथा---  
  
बिभ्रत्युर्वीधुरां गुर्वी वीररुद्रनरेश्वरे ।  
भवन्त्यतितरां शश्वन्नम्राः सामन्तमौलयः ॥ विप्रुद्_८।१६० ॥  
  
अत्र राज्ञि भूभारः शत्रुषु नमनमिति ।  
  
[विइइ।२७-विचित्रालङ्कारः]  
  
विचित्रालङ्कारः ।  
  
विरोधप्रस्तावाद्विचित्रं निरूप्यते ।  
  
विचित्रं स्वविरुद्धस्य फलप्राप्त्यर्थमुद्यमः ॥ विप्रुद्_८।१६१ ॥  
यत्र स्वविरुद्धफलप्राप्त्यर्थमुद्योगः क्रियते स विचित्रालंकारः ।  
  
यथा---  
  
प्रतापरुद्रनृपतेरग्रे दूरान्नरेश्वराः ।  
अवरोहन्ति हस्तिभ्यस्तानारोढुमनर्गलम् ॥ विप्रुद्_८।१६२ ॥  
  
अत्रारोढुमवरोहन्तीति विपरीतफलप्राप्त्यर्थं प्रयत्नः ।  
  
अन्योन्यालंकारः ।  
  
अथान्योन्यं निरूप्यते ।  
अस्यापि विरोधमूलता ।  
  
तदन्योन्यं मिथो यत्रोत्पाद्योत्पादकता भवेत् ॥ विप्रुद्_८।१६३ ॥  
  
यत्र परस्परं क्रियाद्वारकमुत्पाद्योत्पादकत्वं तदन्योन्यालंकारः ।  
  
यथा---  
  
आरोहता रुद्रनरेश्वरेण विराजते काकतिराजपीठम् ।  
आरुह्य तेनोज्ज्वलरत्नभाजा राजापि लक्ष्मीमधिकां बिभर्ति ॥ विप्रुद्_८।१६४ ॥  
  
अत्र प्रतापरुद्रभद्रासनयोरन्योन्यालंकार्यत्वम् ।  
  
विषमालंकारः ।  
  
अथ विरोधमूलो विषमालंकारः कथ्यते ।  
  
विरुद्धकार्यस्योत्पत्तिर्यत्रानर्थस्य वा भवेत् ।  
विरूपघटना चासौ विषमालंकृतिस्त्रिधा ॥ विप्रुद्_८।१६५ ॥  
  
यत्र कारणाद्विरुद्धकार्यस्योत्पत्तिस्तदेकं विषमम् । अकार्यभूतस्यानर्थस्योत्पत्तिर्द्वितीयम् । विरूपयोर्वस्तुनोः संघटने तृतीयम् । तत्र प्रथमं यथा---  
  
राज्ञः काकतिवीररुद्रनृपतेः खड्गात् तमालप्रभाद्  
उद्भूतां शरदिन्दुकान्तिधवलां कीर्त्तिश्रियं पश्यताम् ।  
लोकानां मुरवैरिपादकमलाज्जातां वियन्निम्नगां  
श्रुत्वा संप्रति विस्मयाद्विरमति प्राप्तानुभावं मनः ॥ विप्रुद्_८।१६६ ॥  
  
अत्र नीलवर्णात् खड्गादिन्दुघवलस्य यशसः समुत्पत्तिः ।  
  
द्वितीयं यथा---  
  
आस्तां जयाशा रिपुभूपतीनां संग्रामसीमाममुपागतानाम् ।  
प्रतापरुद्रस्य विलोकनेन भ्रश्यन्ति जीवैः सममायुधानि ॥ विप्रुद्_८।१६७ ॥  
  
अत्र समरोद्योगफलस्य न केवलं जयस्यानुत्पत्तिर्यावज्जीवितभ्रंशरूपानर्थोत्पत्तिरपि । तृतीयं यथा---  
  
क्व भूपालास्तादृग्विभवमहनीयप्रकृतयः  
क्व चेयं कान्तारस्थितिरशिववृत्त्येकनिलया ।  
इति प्रेक्षंप्रेक्षं वनभुवि रिपून् रुद्रनृपतेः  
प्रतापं श्लाघन्ते शबरपुरवीराः प्रतिदिशम् ॥ विप्रुद्_८।१६८ ॥  
  
अत्र महानगरनिवासयोग्यानां राज्ञामशिवानां वनप्रदेशानां विरूपाणां संघटनम् ।  
  
एवं विरोधगर्भालङ्कारा निर्णीताः ।  
  
[विइइ।२८-समालङ्कारः]  
  
समालङ्कारः ।  
  
अधुना विषमवैधर्म्यात् समालंकारो निरूप्यते ।  
सा समालंकृतिर्योगे वस्तुनोरनुरूपयोः ॥ विप्रुद्_८।१६९ ॥  
  
यत्रान्योन्यानुरूपपदार्थसंघटना क्रियते स समालङ्कारः । यथा---  
  
विज्जाओ सकलाओ लच्छीए समं पआवरुद्दंमि ।  
संघटिऊण सुसरिसं होइ कअच्छो सअं बह्मा ॥ विप्रुद्_८।१७० ॥  
  
(विद्याः सकला लक्ष्म्या समं प्रतापरुद्रे ।  
  
संघटय्य सुसदृशं भवति कृतार्थः स्वयं ब्रह्मा ॥)  
  
अत्र प्रतापरुद्रे सकलविद्यानां लक्ष्म्याश्च योगः ।  
  
[विइइ।२९-तुल्ययोगितालङ्कारः]  
  
तुल्ययोगितालङ्कारः ।  
  
अथ गम्यमानोपम्यालंकारवर्गप्रस्तावः ।  
  
प्रस्तुतानां तथान्येषां केवलं तुल्यधर्मतः ।  
औपम्यं गम्यते यत्र सा मता तुल्ययोगिता ॥ विप्रुद्_८।१७१ ॥  
  
यत्र केवलप्रस्तुतानां केवलाप्रस्तुतानां वा समानधर्मसंबन्धादौपम्यं गम्यते सा तुल्ययोगिता । प्रस्तुतानां यथा---  
  
भद्रासनाध्यासिनि रुद्रदेवे तत्कीर्त्तयस्तद्द्विषदङ्गनाश्च ।  
अनारतं भ्रान्तिविशेषभाजः प्रतिक्षणं पाण्डुरतां भजन्ते ॥ विप्रुद्_८।१७२ ॥  
  
अत्र कीर्त्तीनां द्विषदङ्गनानां च प्राकरणिकत्वम् । पाण्डुरतां भजन्त इति समानधर्मः । अप्राकरणिकानां यथा---  
  
कूर्मेन्द्रपन्नगाधीशहरित्करिकुलाद्रयः ।  
मिथो निः सारतां प्राप्ताः काकतीन्द्रे महीभृति ॥ विप्रुद्_८।१७३ ॥  
  
अत्र कूर्मेन्द्रप्रभृतीनामप्राकरणिकत्वम् । निः सारतां प्राप्ता इति समानधर्मः । अत्र गम्यमानौपम्यं न वास्तवम् ; किं तु वैवक्षिकम् ।  
  
[विइइ।३०-दीपकालङ्कारः]  
  
दीपकालङ्कारः ।  
  
प्रसुताप्रस्तुतानां तु सामस्त्ये तुल्यधर्मतः ।  
औपम्यं गम्यते यत्र दीपकं तन्निगद्यते ॥ विप्रुद्_८।१७४ ॥  
  
यत्र प्रस्तुताप्रस्तुतानां समस्तानामेव समानधर्मसंबन्धेनौपम्यं गम्यते तद्दीपकम् । तस्य धर्मस्यादिमध्यान्तगतत्वेन त्रैविध्यम् । आदिदीपकं यथा---  
  
भाइ णलेण किअजुअं रहुउलदीवेण सोरिणा तेता ।  
दावारो तवजणिणा कलीजुअं वीरुद्देण ॥ विप्रुद्_८।१७५ ॥  
  
(भाति नलेन कृतयुगं रघुकुलदीपेन शौरिणा त्रेता ।  
  
द्वापरस्तपोजनिना कलियुगं वीररुद्रेण ॥)  
  
अत्र यथा नलरामधर्मपुत्रैः कृतत्रेताद्वापराः शोभन्ते, तथा वीररुद्रेण कलियुगं शोभत इत्यौपम्यं गम्यते । मध्यदीपकं यथा---  
  
भाईरहिए जलणिही राअई जोण्हाए पुण्णिमाचंदो ।  
सुत्तीए कमलहवो कित्तीए पआवरुद्दो वि ॥ विप्रुद्_८।१७६ ॥  
  
(भागीरथ्या जलनिधी राजते ज्योत्स्नया पूर्णिमाचन्द्रः ॥  
श्रुत्या कमलभवः कीर्त्त्या प्रतापरुद्रो ऽपि ॥)  
  
अत्र भागीरथ्यादिभिः समुद्रादयो यथा राजन्ते तथा कीर्त्त्या प्रतापरुद्रो राजत इत्यौपम्यं गम्यते । अन्तदीपकं यथा---  
  
असुरलोअं सुरणाहो णरलोअं वीररुद्दणरणाहो ।  
फणिलोअं फणिणाहो रक्खै णिरुपद्दवोज्जेअं ॥ विप्रुद्_८।१७७ ॥  
  
(असुरलोकं सुरनाथो नरलोकं वीररुद्रनरनाथः ॥  
  
फणिलोकं फणिनाथो रक्षति निरुपद्रवोद्वेगम् ॥)  
  
अत्र यथा सुरलोकफणिलोकौ सुरनाथफणिनाथाभ्यां रक्षितौ, तथा वीररुद्रेण नरलोको रक्षित इत्यौपम्यं गम्यते ।  
  
अथ पदार्थगतालंकारद्वयानन्तरं वाक्यार्थगतमलंकारद्वयं निरूप्यते ।  
  
प्रतीवस्तूपमालङ्कारः ।  
  
यत्र सामान्यनिर्देशः पृथग्वाक्यद्वये यदि ।  
गम्यौपम्याश्रिता सा स्यात् प्रतिवस्तूपमा मता ॥ विप्रुद्_८।१७८ ॥  
  
यत्र वस्तुप्रतिवस्तुभावेन सामान्यं वाक्यद्वये निर्दिश्यते तेन गम्यौपम्या प्रतिवस्तूपमा । सा साधर्म्यवैधर्म्याभ्यां द्विविधा ।  
  
प्रथमा यथा---  
  
मन्थानाचल एवैकः क्षमः सिन्धुविलोडने ।  
प्रतापरुद्र एवैकः शक्तः शत्रुविलोडने ॥ विप्रुद्_८।१७९ ॥  
  
अत्र यथा समुद्रविलोडने मन्थानाचलः क्षमस्तथा शत्रुविलोडने प्रतापरुद्रः शक्त इत्यौपम्यं गम्यते । द्वितीया यथा---  
  
प्रतापरुद्र एवैकः पटीयान् जनरञ्जने ।  
चन्द्रादृते क्षमो नान्यश्चकोरपरितोषणे ॥ विप्रुद्_८।१८० ॥  
  
अत्र चन्द्रेण यथा चकोरपरितोषणं क्रियते, तथा वीररुद्रेण जनरञ्जनं क्रियत इति वैधर्म्येणौपम्यं गम्यते ।  
  
अथ दृष्टान्तः ।  
  
[विइइ।३१-दृष्टान्तालरङ्कारः]  
  
दृष्टान्तालङ्कारः ।  
  
यत्र वाक्यद्वये बिम्बप्रतिबिम्बतयोच्यते ।  
सामान्यधर्मो वाक्यज्ञैः स दृष्टान्तो निगद्यते ॥ विप्रुद्_८।१८१ ॥  
  
यत्र बिम्बप्रतिबिम्बभावेन सामान्यं वाक्यद्वये निर्दिश्यते, स दृष्टान्तालंकारः । सो ऽपि साधर्म्यवैधर्म्याभ्यां द्विविधः । आद्यो यथा---  
  
क्षोणीं बिभ्रतु भूभृतः कतिपये कापि प्रतिष्ठा पुनः  
स्वर्णाद्रेर्दिगधीशवासनगरीसंदिग्धकुञ्जश्रियः ।  
राजानौ जनरञ्जनं विदधतां श्रीवीररुद्रप्रभोः  
को ऽप्यन्यो महिमा जगत्त्रयधुराधौरेयदोः शालिनः ॥ विप्रुद्_८।१८२ ॥  
  
अत्र प्रतापरुद्रस्य मेरोश्च बिम्बप्रतिबिम्बभावादौपम्यं गम्यते । वैधर्म्येण यथा--  
  
काकतीन्द्रकृपादृष्टिमात्राज्जाग्रति संपदः ।  
तावदब्जानि निद्रान्ति यावन्नोदेति भानुमान् ॥ विप्रुद्_८।१८३ ॥  
  
अत्र यथा भास्वदुदयमात्रेण पद्मानि समुन्मीलन्ति तथा प्रतापरुद्रदयाविलोकनमात्रेण संपदः संभवन्तीति वैधर्म्येण बिम्बप्रतिबिम्बनम् ।  
  
[विइइ।३२-निदर्शनालङ्कारः]  
  
निदर्शनालङ्कारः ।  
  
अथ गम्यमानौपम्यप्रस्तावान्निदर्शनालंकारो निरूप्यते ।  
  
असंभवद्धर्मयोगादुपमानोपमेययोः ।  
प्रतिबिम्बक्रिया गम्या यत्र सा स्यान्निदर्शना ॥ विप्रुद्_८।१८४ ॥  
  
यत्रोपमानधर्मस्योपमेयगतत्वेन निबद्धस्यान्वयासंभवात् तत्सम्बन्धार्थं बिम्बप्रतिबिम्बकरणमाक्षिप्यते, सैका निदर्शना । तद्विपर्यये द्वितीया निदर्शना । प्रथमा यथा---  
  
रिपुतिमिरमुदस्यन् रत्नसिंहासनस्थ-  
स्त्रिभुवनमहनीयः काकतीयक्षितीशः ।  
वहति महितविश्वोल्लासिलीलामभिख्या-  
मुदयशिखरिचूडाचुम्बिनस्तीव्रभानोः ॥ विप्रुद्_८।१८५ ॥  
  
अत्र तीव्रभानोरभिख्यायाः प्रकृते ऽसंभवादभिख्यासदृशीमभिख्यां वहतीति बिम्बप्रतिबिम्बकरणाक्षेपः । उपमेयधर्मस्योपमाने ऽसंभवाद् यथा---  
  
वीररुद्रनरेन्द्रस्य यशोवैशद्यसंपदः ।  
लक्ष्यन्ते क्षीरवाराशिलीलादर्पणमण्डले ॥ विप्रुद्_८।१८६ ॥  
  
अत्र यशोवैशद्यस्य दुग्घार्णवादौ असंभवात् सादृश्योपगमेन बिम्बप्रतिबिम्बनं गम्यते । क्वचिन्निषेधवशादाक्षिप्तया प्राप्त्या बिम्बप्रतिबिम्बकरणाक्षेपो यथा---  
  
यथा---  
  
काकतीन्द्रद्विषत्कान्ता धावन्त्यः प्रतिकाननम् ।  
पद्भ्यां मुञ्चन्त्यलाक्षाभ्यां स्थले रक्तोत्पलश्रियम् ॥ विप्रुद्_८।१८७ ॥  
  
अत्र मुञ्चन्तीति निषेधात् पूर्वं रक्तोत्पलश्रीप्राप्तिराक्षिप्ता ।  
  
[विइइ।३३-व्यतिरेकालङ्कारः]  
  
व्यतिरेकालङ्कारः  
  
अथ व्यतिरेकः ।  
  
भेदप्रधानसाधर्म्यमुपमानोपमेययोः ।  
आधिक्याल्पत्वकथनाद् व्यतिरेकः स उच्यते ॥ विप्रुद्_८।१८८ ॥  
  
यत्रोपमानादुपमेयस्याधिक्येन न्यूनत्वेन वा प्रतिपादनेन भेदप्रधानं साधर्म्यमुपगम्यते स व्यतिरेकालंकारः । यथा---  
  
दिनकृति कुमुदैर्धृतो न रागः शशिनि पराञ्चि परं सरोरुहाणि ।  
कुवलयकमलादृतप्रकाशः प्रभवति विश्वसुहृत् प्रतापरुद्रः ॥ विप्रुद्_८।१८९ ॥  
  
अत्र रविशशिनोरसंभवेन सर्वप्रियंकरत्वेनोपमेयभूतस्य प्रतापरुद्रस्याधिक्यं कुवलयकमलादृतप्रकाश इत्युक्तमिति श्लेषसमुत्थापितो व्यतिरेकः ।  
  
अथ श्लेषालङ्कारो निरूप्यते ।  
  
प्रकृताप्रकृतोभयगतमुक्तं चेच्छब्दमात्रसाधर्म्यम् ।  
श्लेषो ऽयं श्लिष्टत्वं सर्वत्राद्यद्वये नान्त्ये ॥ विप्रुद्_८।१९० ॥  
  
यत्र केवलप्रकृतयोः केवलाप्रकृतयोश्च श्लेषः कथ्यते; तत्र प्रकारद्वये विशेषणविशेष्यश्लिष्टता । प्रकृताप्रकृतविषये ऽन्त्यभेदे विशेषणमात्रश्लिष्टता । विशेष्ययोरपि श्लिष्टत्वे शब्दशक्तिमूलध्वनिप्रसङ्गात् । केवलप्रकृतयोः केवलाप्रकृतयोश्चैकशब्दगोचरत्वे तु न ध्वनिशङ्का । अत्रार्थद्वयप्रतिपादने ऽप्रस्तुतत्वेन प्रस्तुतत्वेन वा वैमग्याभावादभिधैव समर्था । प्रस्तुताप्रस्तुतविषये तु अभिधायाः प्रस्तुतैकपरतन्त्रत्वादप्रस्तुतार्थप्रतिपत्तिर्व्यञ्जनव्यापारायत्तैव । तथा चोक्तं काव्यप्रकाशे---  
  
"अनेकार्थस्य शब्दस्य वाचकत्वे नियन्त्रिते ।  
  
संयोगाद्यैरवाच्यार्थधीकृद् व्यापृतिरञ्जनम् ॥ऽ; इति ।  
  
तदेवं त्रिधा श्लेषः । तत्र केवलप्राकरणिकयोर्यथा---  
  
राज्ञः पूजाविधिं धत्ते सकलोमाधवे तिथिः ।  
नीलकण्ठकलापाङ्के स्फुरदब्जमणित्विषि ॥ विप्रुद्_८।१९१ ॥  
  
अत्र पूजाविषयतया हरिहरयोः प्राकरणिकत्वम् । अप्राकरणिकयोर्यथा---  
  
सदृशः काकतीन्द्रो ऽयं महाकुलमहीभृताम् ।  
शिरोगृहीतसन्मार्गस्फुरत्कटकसंपदाम् ॥ विप्रुद्_८।१९२ ॥  
  
अत्र महाकुलानां हरिश्चन्द्रप्रभृतीनां कुलपर्वतानां चोपमानत्वेनाप्राकरणिकत्वम् । प्राकरणिकाप्राकरणिकयोर्यथा---  
  
विजितारिपुरो  
मूर्तौ विलसत्सर्वमङ्गलः ।  
  
राजमौलिः प्रतापाङ्करुद्रो रुद्र इव स्थितः ॥ विप्रुद्_८।१९३ ॥  
  
अत्र प्रतापरुद्ररुद्रयोः प्राकरणिकाप्राकरणिकत्वम् ।  
  
[विइइ।३४-परिकरालङ्कारः]  
  
परिकरालङ्कारः ।  
  
विशेषणवैचित्र्यमूलत्वात् परिकर उच्यते ।  
  
यत्राभिप्रायगर्भा स्याद् विशेषणपरम्परा ।  
तत्राभिप्रायविदुषामसौ परिकरो मतः ॥ विप्रुद्_८।१९४ ॥  
  
यत्र विशेषणानि साभिप्रायाणि निबध्यन्ते स परिकरालंकारः । यथा---  
  
राज्ञो यादववंशपार्थिवमणेः प्रख्यातशौर्यश्रियस्  
त्वङ्गत्तुङ्गतुरङ्गसैन्यमहतो मानैकवित्तस्य च ।  
सद्यो रुद्रनरेन्द्रनायकचमूनाथेन केनाप्यधि-  
क्षिप्तस्याचरितानि सेवणपतेर्जानाति सा गौतमी ॥ विप्रुद्_८।१९५ ॥  
अत्र राज्ञ इत्येवमादिविशेषणानि उत्प्रासगर्भाणि ।  
  
[विइइ।३५-आक्षेपालङ्कारः]  
  
आक्षेपालङ्कारः ।  
  
अथाक्षेपालंकारः  
  
विशेषबोधायोक्तस्य वक्ष्यमाणस्य वा भवेत् ।  
निषेधाभासकथनमाक्षेपः स उदाहृतः ॥ विप्रुद्_८।१९६ ॥  
  
यत्र विशेषप्रतिपत्त्यर्थमुक्तवक्ष्यमाणयोः प्राकरणिकयोर्निषेधाभासः कथ्यते, स आक्षेपालंकारः । उक्तविषये वस्तु वा कथनं वा निषिध्यते । वक्ष्यमाणविषये कथनमेव निषिध्यते । तत्रापि सामान्यरूपेण प्रतिज्ञाय विशेषरूपेण निषेधः । अंशोक्तावंशान्तरस्य वा निषेधः । एवं चतुर्विधो ऽयमाक्षेपः । क्रमेणैषामुदाहरणानि ।  
  
नरेन्द्रमौले ! न वयं तव संदेशहारिणः ।  
जगत्कुटुम्बिनः कश्चिन्न शत्रुरिति कथ्यते ॥ विप्रुद्_८।१९७ ॥  
  
अत्र राजसन्धिविग्रहकारिणामुक्तौ न वयं संदेशहारिण इति वस्तुनिषेधः । स चानुपपद्यमानः संधिविग्रहकालोचितकैतववचनपरिहारेण तत्त्ववादित्वे पर्यवसितः, सर्वजगत्पालकस्य तव शत्रुभावेन नालोकनीया राजानः, किं तु भृत्यरूपेण संरक्षणीया इत्येवमादिविशेषमाक्षिपति । कथननिषेधो यथा---  
  
वयमशरणा इत्येषोक्तिः कथं घटते जगत्-  
त्रितयशरणे त्रायस्वास्मानिति स्फुटमज्ञता ।  
सकलजनतारक्षादक्षे त्वयि प्रणता इति  
त्रिभुवननमस्कार्ये सिद्धं प्रतापमहीपते ॥ विप्रुद्_८।१९८ ॥  
  
अत्र वयमशरणा इत्येवमाद्युक्तिकथननिषेधा (दा) भासरूपादवश्यपरिपालनीयत्वादिविशेषः प्रतीयते । वक्ष्यमाणविषये सामान्यं प्रतिज्ञाय कथननिषेधो यथा---  
  
विज्ञापयामस्ते किंचित् काकतीयकुलोद्वह ।  
विज्ञाप्यते किमथवा सर्वज्ञे रक्षके त्वयि ॥ विप्रुद्_८।१९९ ॥  
  
अत्र विज्ञापयाम  
इति सामान्यं प्रतिज्ञाय कथननिषेधाभासात् सर्वथा वयं रक्षणीया इति विशेष आक्षिप्यते । अंशोक्तावंशान्तरस्य निषेधो यथा---  
  
प्रतापरुद्रः स्वयमिद्धतेजा दैवं च तद्विक्रमदत्तहस्तम् ।  
यूयं च तूलोपमसारभाजस्तद् युक्तमेवं यदि वा किमुक्तैः ॥ विप्रुद्_८।२०० ॥  
  
अत्र प्रतापरुद्रो महीयान्, यूयमल्पा इत्यंशोक्त्या यदि वा किमुक्तैरित्यंशान्तरनिषेधाभासेन सर्वथा प्रणामैः प्रसादनीयो ऽयम्, न तु प्रातिपक्ष्यमवलम्बनीयं युष्माभिरिति शत्रुस्त्रीवचनभङ्ग्या विशेष आक्षिप्यते ।  
  
समानार्थतयानिष्टविध्याभासो ऽप्याक्षेप इत्यभ्युपगम्यते ॥ विप्रुद्_८।२०१ ॥  
  
यथा च इष्टनिषेधस्यानुपपद्यमानतया आभासत्वं तथा अनिष्टविधेरप्यनुपपद्यमानतया आभासत्वम् । यथा---  
  
नाथ ! प्रतापरुद्रस्य सेवां त्यजसि चेत् त्यज ।  
अरण्यगृहमेधिन्या रीतिरभ्यस्यते मया ॥ विप्रुद्_८।२०२ ॥  
  
अत्रानिष्टभूतं प्रतापरुद्रपादसेवात्यजनं तद्रिपुकामिन्या विधीयते । स विधिरनुपपद्यमान आभासे पर्यवस्यति । अरण्यगृहमेधिन्या रीतिरभ्यस्यत इत्यनेन विध्याभास एव उपबृंहितः ।  
  
[विइइ।३६-व्याजस्तुत्यलङ्कारः]  
  
व्याजस्तुत्यलङ्कारः ।  
  
अथ गम्यप्रस्तावात् व्याजस्तुतिरुच्यते ।  
  
निन्दया वाच्यया यत्र स्तुतिरेवावगम्यते ।  
स्तुत्या वा गम्यते निन्दा व्याजस्तुतिरसौ मता ॥ विप्रुद्_८।२०३ ॥  
  
यत्र निन्दाकथनमुखेन स्तुतिर्गम्यते---एका सा । यत्र स्तुतिमुखेन निन्दा गम्यते---सा द्वितीया व्याजस्तुतिः । क्रमेण यथा---  
  
काकतीयविभोः कीर्त्त्या किं वाद्य धवलीकृतम् ।  
यत्तदीयारिवक्त्रेषु दृश्यते कालिमा महान् ॥ विप्रुद्_८।२०४ ॥  
  
स्तुत्या निन्दा यथा---  
  
प्रतापरुद्रनृपतेरहो साहसिका द्विषः ।  
यद्विशन्त्युदधीन् शैलानारोहन्ति समन्ततः ॥ विप्रुद्_८।२०५ ॥  
  
[विइइ।३७-अप्रस्तुतप्रशंसालङ्कारः]  
  
अप्रस्तुतप्रशंसालङ्कारः ।  
  
अथ गम्यत्वप्रस्तावादप्रस्तुतप्रशंसोच्यते ।  
  
अप्रस्तुतस्य कथनात् प्रस्तुतं यत्र गम्यते ।  
अप्रस्तुतप्रशंसेयं सारूप्यादिनियन्त्रिता ॥ विप्रुद्_८।२०६ ॥  
  
यत्र सारूप्येण सामान्यविशेषभावेन कार्यकारणभावेन चाप्रस्तुतकथनात् प्रस्तुतप्रतीतिस्तत्राप्रस्तुतप्रशंसा । अप्रस्तुतात् प्रस्तुतप्रतीतिरित्यनेन समासोक्तेर्व्यावृत्तिः । न च कार्यात् कारणप्रतीतावनुमानाविर्भावशङ्का ; अनुमानालंकारे प्रत्याय्यप्रत्यायकयोर्द्वयोरपि प्राकरणिकत्वाभ्युपगमात् । अनेन पर्यायोक्तस्य व्यावृत्तिरपि । न चायं ध्वनिः । प्रतीयमानस्य वाच्यसिद्ध्यङ्गत्वात् । तत्र सारूप्येण यथा---  
  
आशासु प्रशमितवासनोदयेभ्यः किं लब्धं भ्रमरगणैर्जरत्तरुभ्यः ।  
पुन्नागो नवनवसौरभप्रसूनैरामोदं दिशति विवासमारभध्वम् ॥ विप्रुद्_८।२०७ ॥  
  
अत्र भ्रमरवृत्तान्तेनाप्रस्तुतेन सर्वान् असंपूर्णविभवान् उर्वीश्वरान् विहाय सकलगुणपरिपूर्णः सर्वजनानन्दी प्रतापरुद्र एक एव सर्वेषां विदुषां सेव्य इति प्रस्तुतं प्रतीयते । सामान्याद्विशेषप्रतीतिर्यथा---  
  
यशस्विनी पद्मभवस्य सृष्टिरुत्पादयित्री नृपशेखराणाम् ।  
तत्पालनाल्लालनभाग्ययोग्यो जातश्चिरान्मध्यमलोक एषः ॥ विप्रुद्_८।२०८ ॥  
  
अत्र प्रतापरुद्रस्य गुणमहत्त्वे प्रस्तुते सामान्यमभिहितम् । विशेषात् सामान्यप्रतिपत्तिर्यथा---  
  
दट्ठुमणा वि ण पेक्खै ण भणै वत्तुं सकोदुहलआ वि ।  
परिसासआ वि ण प्पसै वणिआए कीरिसी सिट्टी ॥ विप्रुद्_८।२०९ ॥  
  
(द्रष्टुमना अपि न पश्यति न भणति वक्तुं सकौतूहलापि ।  
स्पर्शाशयापि न स्पृशति वनितायाः कीदृशी सृष्टिः ॥)  
  
अत्र मुग्धानां नवसंगमे महती लज्जेति सामान्ये प्रस्तुते विशेषो ऽभिहितः । कार्यात् कारणप्रतीतिर्यथा---  
  
गाधा इवार्णवा जाता नीचा इव महाद्रयः ।  
महीमवतरत्यस्मिन् काकतीयकुलेश्वरे ॥ विप्रुद्_८।२१० ॥  
  
अत्रार्णवादीनां गाधत्वादिभिः कार्यभूतैरप्रस्तुतैः कारणभूतं प्रतापरुद्रगाम्भीर्यादि प्रतीयते । कारणात् कार्यप्रतीतिर्यथा---  
  
प्रतापरुद्रनृपतेर्धरित्रीकल्पशाखिनः ।  
जाता मयि कृपादृष्टिः किं वा विस्मयसे सखे ॥ विप्रुद्_८।२११ ॥  
  
अत्र कथमीदृशमहाविभवभाजनमधुना भवसीति कार्यं पृच्छते सविस्मयाय सुहृदे कारणभूता प्रतापरुद्रकृपादृष्टिरभिहिता ।  
  
वाच्यसंभावसंभवोभयरूपतया यथासंभवं भेदाः स्वयं द्रष्टव्याः ।  
  
[विइइ।३८-पर्यायोक्तालङ्कारः]  
  
पर्यायोक्तालङ्कारः ।  
  
गम्यत्वप्रस्तावात् पर्यायोक्तमुच्यते ।  
  
कारणं गम्यते यत्र प्रस्तुतात् कार्यवर्णनात् ।  
प्रस्तुतत्वेन संबद्धं तत् पर्यायोक्तमुच्यते ॥ विप्रुद्_८।२१२ ॥  
  
यत्र प्रस्तुतस्यैव कार्यस्य वर्णनात् प्रस्तुतमेव कारणं गम्यते, तत् पर्यायोक्तम् । यथा---  
  
प्रतिभूपालशुद्धान्तदीर्घिकास्वाजिधूसरः ।  
प्रक्षालयन्ति गात्राणि काकतीयचमूचराः ॥ विप्रुद्_८।२१३ ॥  
  
अत्र रिपुनगरीदीर्घिकावारिविहारेण प्रतापरुद्रचमूचरकर्तृकेण कार्यभूतेन समरप्रारम्भ एव स्वपुराणि विहाय पलायिता प्रतिनृपाः इति कारणं प्रतीयते ।  
  
[विइइ।३९-प्रतिपालङ्कारः]  
  
प्रतीपालङ्कारः  
।  
  
अथ प्रतीपम् ।  
  
आक्षेप उपमानस्य कैमर्थक्येन कथ्यते ।  
यद्वोपमेयभावः स्यात् तत्प्रतीपमुदाहृतम् ॥ विप्रुद्_८।२१४ ॥  
  
यत्रोपमेयस्य लोकोत्तरत्वादुपमानाक्षेपः क्रियते, तदेकं प्रतीपम् । यत्रोपमानस्योपमेयत्वं कल्प्यते, तत् द्वितीयम् । आद्यं यथा---  
  
कीर्त्तौ प्रतापरुद्रस्य विलसन्त्यां दिगन्तरे ।  
किमर्थमुदयत्येष निर्लज्जः शशलाञ्छनः ॥ विप्रुद्_८।२१५ ॥  
  
द्वितीयं यथा---  
  
काकतीयकुले लक्ष्मीपतिरेष न संशयः ।  
अनेन कथमल्पज्ञैः सुमेरुरुपमीयते ॥ विप्रुद्_८।२१६ ॥  
  
[विइइ।४०-अनुमानालङ्कारः]  
  
अनुमानालङ्कारः ।  
  
अथ तर्कन्यायमूलालंकारा निरूप्यन्ते ।  
साध्यसाधननिर्देशे त्वनुमानमुदीर्यते ॥ विप्रुद्_८।२१७ ॥  
  
रूपकहेतुकत्वेन तर्कानुमानवैलक्षण्यम् । यथा---  
  
रजोधूमः सेनाव्यतिकरभवो यत् प्रसरति  
स्फुलिङ्गा दृश्यन्ते भटघटितकौक्षेयकभुवः ।  
ततो मन्ये यात्राशुचिसमयजो रुद्रनृपतेः  
प्रभूतः कोपाग्निर्दहति रिपुभूपालनगरीः ॥ विप्रुद्_८।२१८ ॥  
  
काव्यलिङ्गालंकारः ।  
  
अथ काव्यलिङ्गम् ।  
  
हेतोर्वाक्यपदार्थत्वे काव्यलिङ्गमुदाहृतम् ॥ विप्रुद्_८।२१९ ॥  
  
यत्र हेतुर्वाक्यगतत्वेन पदगतत्वेन वा प्रतिपाद्यते तत् काव्यलिङ्गम् ।  
  
यथा---  
  
प्रतापरुद्र इत्येषा कापि पञ्चाक्षरी शुभा ।  
हृदि यां बिभ्रतो भूपा वशीकुर्वन्ति संपदः ॥ विप्रुद्_८।२२० ॥  
  
अत्र वाक्यार्थगतो हेतुः । पदार्थगतो यथा---  
  
म्लानापि भूभृतां फाललिपिरुच्छ्वसिता पुनः ।  
प्रतापरुद्रदेवाङ्घ्रिनखज्योत्स्नामृतोक्षिता ॥ विप्रुद्_८।२२१ ॥  
  
अत्र पूर्वं परिम्लानाया भूपालफाललिपेः पुनरुच्छ्वासे प्रतापरुद्रनरेन्द्रचरणनखचन्द्रिकासेचनं हेतुः । तस्य विशेषणगतत्वात् पदार्थगतत्वोक्तिः ।  
  
अर्थान्तरन्यासालङ्कारः ।  
  
अथार्थान्तरन्यासः ।  
  
कार्यकारणसामान्यविशेषाणां परस्परम् ।  
समर्थनं यत्र सो ऽर्थान्तरन्यास उदाहृतः ॥ विप्रुद्_८।२२२ ॥  
  
यत्र कार्यकारणभावेन, सामान्यविशेषभावेन वा प्रकृतसमर्थनं क्रियते, सो ऽर्थान्तरन्यासः । कार्यकारणभावेन यथा---  
  
भूपाः ! प्रतापरुद्रस्य नता भवत, नोन्नताः ।  
उन्नतान् नमयत्येष नतानुन्नमयत्यपि ॥ विप्रुद्_८।२२३ ॥  
  
अत्र फलरूपेणौन्नत्येन नम्रत्वकारणं समर्थितम् ।  
  
  
सामान्याद्विशेषसमर्थनं यथा---  
  
उद्वेजिता रुद्रनरेश्वरस्य रणापदानैः प्रतिपक्षभूपाः ।  
बिभ्रत्यमी चित्रमचेतनेभ्यो भीतस्य सर्वं भयकारि नूनम् ॥ विप्रुद्_८।२२४ ॥  
  
अत्र भीतस्य सर्वं भयकारीति सामान्यमचेतनेभ्यो रिपुभूपा बिभ्यतीति विशेषं समर्थयति । विशेषात् सामान्यसमर्थनं यथा---  
  
दुष्टो ऽपि महतां संगाद्भवत्येव हि सज्जनः ।  
प्रतापरुद्रमभ्येत्य कलिः कृतयुगायते ॥ विप्रुद्_८।२२५ ॥  
  
अत्र प्रतापरुद्रसंगतिमहिम्ना कलिः कृतयुगसदृश इति विशेषेण सामान्यसमर्थनम् । कार्यकारणभावे ऽपि कारणात् कार्यसमर्थनं काव्यलिङ्गे ऽन्तर्भूतमिति तन्नोक्तम् । अतः प्रकारत्रयमर्थान्तरन्यासस्य ।  
  
[विइइ।४१-यथासंख्यालङ्कारः]  
  
यथासंख्यालङ्कारः ।  
  
तर्कन्यायमूलालंकारानन्तरं वाक्यन्यायमूलालंकारा निरूप्यन्ते ।  
  
उद्दिष्टानां पदार्थानां पूर्वं पश्चाद् यथाक्रमम् ।  
अनूद्देशो भवेद् यत्र तद्यथासंख्यमिष्यते ॥ विप्रुद्_८।२२६ ॥  
  
यत्र येन क्रमेणोद्दिष्टाः पदार्थास्तेनैव क्रमेणानूद्दिश्यन्ते ; तत्र यथासंख्यालंकारः । यथा---  
  
गाम्भीर्यमौन्नंत्यमनर्गलत्वं प्रतापरुद्रे समवेक्ष्य धाता ।  
अम्भोनिधिष्वद्रिषु दिग्गजेषु सृष्टिं प्रयासैकफलाममंस्त ॥ विप्रुद्_८।२२७ ॥  
  
[विइइ।४२-अर्थाप्यलङ्कारः]  
  
अर्थापत्त्यलङ्कारः ।  
  
एकस्य वस्तुनो भावाद्यत्र वस्त्वन्यद् आपतेत् ।  
कैमुत्यन्यायतः सा स्यादर्थापत्तिरलंक्रिया ॥ विप्रुद्_८।२२८ ॥  
  
यत्र कस्यचिदर्थस्य निष्पत्तौ तत्समानन्यायात् कैमुत्येनार्थान्तरमापतति सो ऽर्थापत्तिरलंकारः । न चात्रानुमानशङ्का, कैमुत्यन्यायसंबन्धरूपत्वात् । यथा---  
  
समन्तादुद्वेलैर्वि विधहयधाटीकलकलैर्-  
जगत्यां क्रामन्नप्यजनि विधुरः सेवणपतिः ।  
मनाक् क्रोधोदञ्चद्भ्रुकुटिकुटिले रुद्रनृपतौ  
नृपाणामन्येषां विफलितरुषां कैव गणना ॥ विप्रुद्_८।२२९ ॥  
  
अपि च---  
  
त्रैलोक्यसारो ऽपि सुवर्णशैलः प्रतापरुद्रेण नृपेण तुल्यम् ।  
तुलां समारोढुमपूर्ण एव महीभृतां का गणनेतरेषाम् ॥ विप्रुद्_८।२३० ॥  
  
अत्र प्रतापरुद्रापेक्षया मेरावप्यसारे ऽन्येषां महीभृतामर्थादसारत्वं कैमुत्यादापतति ।  
  
परिसंख्यालङ्कारः ।  
  
अथ परिसंख्या ।  
  
एकस्य वस्तुनः प्राप्तावनेकत्रैकदा यदि ।  
एकत्र नियमः सा हि परिसंख्या निगद्यते ॥ विप्रुद्_८।२३१ ॥  
  
  
यत्रैक वस्तु युगपदनेकत्र संभाव्यमानमेकत्रैव नियम्यते, सा परिसंख्या सा प्रथमं द्विविधा, प्रश्नपूर्विका, तदन्यथा चेति । तयोर्द्वर्जयोर्वर्जनीयस्य शाब्दत्वार्थत्वाभ्यां द्वैविध्ये चातुर्विध्यम् । तत्र शाब्दवर्जनीया प्रश्नपूर्विका यथा---  
  
किं मण्डनं त्रिलोक्याः काकतितिलको न हाटकक्षितिभृत् ।  
स्तोतव्यः कः सुधियां रुद्रनरेन्द्रो न मन्दरः क्षितिभृत् ॥ विप्रुद्_८।२३२ ॥  
  
आर्थवर्जनीया प्रश्नपूर्विका यथा---  
  
किं वा क्षौमवितानं लोकानां ? काकतीयकुलकीर्त्तिः ।  
किं सौख्यं वसुमत्या ? रुद्रनरेन्द्रस्य भुजवासः ॥ विप्रुद्_८।२३३ ॥  
  
शाब्दवर्जनीया अप्रश्नपूर्विका यथा---  
  
रागो धर्मे न विषयसुखे, संगतिः सत्सभायां  
न स्त्रीगोष्ठ्यां, व्यसनमनिशं नीतिशास्त्रे न चाक्षे ।  
कीर्त्त्यां नित्यार्जनचतुरता नार्थजाते, विनोदो  
विद्याभ्यासे न च परिजने रुद्रदेवस्य राज्ञः ॥ विप्रुद्_८।२३४ ॥  
  
आर्थवर्जनीया अप्रश्नपूर्विका यथा---  
  
भूरेव भुवनं देवः स्वयंभूरेव पार्थिवः ।  
प्रतापरुद्र एवैकशिलैव नगरी शुभा ॥ विप्रुद्_८।२३५ ॥  
क्षोणीं रुद्रनराधीशे रक्षति क्षतविद्विषि ।  
बलिसद्मन्यहिभयं त्रिदिवे गोत्रभित्कथा ॥ विप्रुद्_८।२३६ ॥  
  
अलङ्कारस्य श्लेषेण चारुत्वातिशयः ।  
  
[विइइ।४२-उत्तरालङ्कारः]  
  
उत्तरालङ्कारः ।  
  
उत्तरात् प्रश्न उन्नेयो यत्र प्रश्नोत्तरे तथा ।  
बहुधा च निबध्येते तदुत्तरमुदीर्यते ॥ विप्रुद्_८।२३७ ॥  
  
यत्रोत्तरान्निबध्यमानात् प्रश्न उन्नीयते तदेकमुत्तरम् । चारुत्वार्थमसकृल्लोकोत्तरं प्रश्नप्रतिपादनपूर्वमुत्तरं द्वितीयमुत्तरम् । क्रमेण यथा---  
  
किमद्य व्युत्पत्तिस्तव सुजनलोकव्यवहृतौ  
यदद्य ज्ञातव्यं प्रभवति यदा रुद्रनृपतिः ।  
तदारभ्योन्मूर्धा जयति विशदो धर्मविभवो  
महीदेवाश्चोद्यद्विविधविभवारम्भमुदिताः ॥ विप्रुद्_८।२३८ ॥  
  
अत्र प्रतापरुद्रो यदा प्रभवति तदारभ्य पूर्णधर्मप्रतिष्ठा मही । महीदेवा अपि तथाविधसंतोषभाजः । किमधुना पृच्छसीत्युत्तरात् किं प्रतापरुद्रराज्ये धर्मप्रतिपालनमस्ति किं सुखिनो भूसुरा इत्युन्नीयते प्रश्नः । द्वितीयं यथा---  
  
किं णु धणं ? कुलविज्जा ; को लोहो ? सज्जणेण सहवासो ।  
का णअरी ? एअसिला ; को राआ ? वीररुद्दणरणाहो ॥ विप्रुद्_८।२३९ ॥  
  
(कि नु धनं ? कुलविद्या ; को लाभः ? सज्जनेन सहवासः ।  
  
का नगरी ?  
एकशिला ; को राजा ? वीररुद्रनरनाथः ॥)  
  
[विइइ।४३-विकल्पालङ्कारः]  
  
विकल्पालङ्कारः ।  
  
वाक्यन्यायमूलालङ्कारप्रस्तावाद्विकल्प उच्यते ।  
विरोधे तुल्यबलयोर्विकल्पालंकृतिर्मता ॥ विप्रुद्_८।२४० ॥  
  
यत्र तुल्यप्रमाणानुशिष्टयोर्विरुद्धयोर्युगपत्प्राप्तौ एकस्यासंभवस्तत्र विकल्पः ।  
  
औपम्यगर्भत्वाच्चारुत्वम् । यथा---  
  
भूपालाः क्रियतां मूर्ध्नां धनुषां वा विनम्रता ।  
पादच्छायान्ध्रनाथस्य विन्ध्याद्रेर्या निषेव्यताम् ॥ विप्रुद्_८।२४१ ॥  
  
अत्र प्रतापरुद्रे प्रभवति राज्ञां संधिविग्रहाभ्यां तुल्यबलप्रमाणाभ्यां शिरोनमनधनुर्नमने युगपदेव प्राप्ते, तयोर्विरुद्धत्वाद्यौगपद्यासंभवे विकल्पः ।  
  
समुच्चयालङ्कारः ।  
  
विकल्पप्रतिपक्षभूतः समुच्चयो निरूप्यते ।  
गुणक्रियायौगपद्यं समुच्चय उदाहृतः ॥ विप्रुद्_८।२४२ ॥  
  
यत्र गुणानां वैमल्यादीनां क्रियाणां च दर्शनादीनां युगपदवस्थानं तत्र समुच्चयालंकारः । यथा---  
  
प्रतापरुद्रनृपतौ भद्रासनमुपेयुषि ।  
सतां प्रसन्नं हृदयमसतां कलुषं मनः ॥ विप्रुद्_८।२४३ ॥  
  
क्रियासमुच्चयो यथा---  
  
पेच्छै इमं णरिन्दो पविसै मअणो अ गलै माणो अ ।  
घुण्णै मणो अ सुण्णं किं एदं उवह सहिआओ ॥ विप्रुद्_८।२४४ ॥  
  
(प्रेक्षते इमां नरेन्द्रः प्रविशति मदनश्च गलति मानश्च ।  
घूर्णते मनश्च शून्यं किमेतत् पश्यत सख्यः ॥)  
  
एते भिन्नविषयत्वे उदाहरणे । एकविषयत्वे यथा---  
  
त्रैलोक्यप्रथमानकीर्त्तिमहितश्रीवीररुद्रप्रभोः  
सेवार्थं चिरयत्सु काकतिपुरे भूपेषु तद्योषितः ।  
द्वारं यान्ति विलोकयन्ति पुरतो निः श्वासमातन्वते  
शुष्यन्ति प्रलपन्ति यान्ति तनुतां मुह्यन्ति मूर्च्छन्ति च ॥ विप्रुद्_८।२४५ ॥  
  
गुणक्रियासामस्त्येन यथा---  
  
देवे काकतिवीररुद्रनृपतौ जैत्रप्रयाणोन्मुखे  
माद्यद्दन्ति चलत्पदाति विचलद्वाजि प्रधावद्रथम् ।  
विच्छायाननमाकुलाक्षमुदयत्कार्पण्यमाविर्भवत्  
कम्पं भ्राम्यति सर्वतः प्रतिवनं प्रत्यर्थिभूभृद्गणः ॥ विप्रुद्_८।२४६ ॥  
  
द्वितीयः समुच्चयः ।  
  
खलेकपोतन्यायेन बहूनां कार्यसाधने ।  
कारणानां समुद्योगः स द्वितीयः समुच्चयः ॥ विप्रुद्_८।२४७ ॥  
  
यत्रैकं कार्यं  
साधयितुमहमहमिकया बहूनां कारणानामुद्यमः, सो ऽपि समुच्चय एव, युगपदनेकेषामवस्थानात् ।  
  
यथा---  
  
शुभ्रं यशः शौर्यमहच्च वृत्तं विद्यानवद्या विमलं कुलं च ।  
प्रतापरुद्रस्य नरेश्वरस्य लोकोत्तरां रीतिमुदञ्चयन्ति ॥ विप्रुद्_८।२४८ ॥  
  
अत्र यशः प्रभृतीनां लोकोत्तररीतिसंपादने प्रत्येकं हेतुत्वे ऽपि युगपत्खलेकपोतन्यायेन संबन्धः ।  
  
समाध्यलङ्कारः ।  
  
अथ समाधिरुच्यते ।  
  
एकस्मिन् कारणे कार्यसाधने ऽन्यत् परापतेत् ।  
काकतालीयनयतः स समाधिरुदीर्यते ॥ विप्रुद्_८।२४९ ॥  
  
यत्रैकस्मिन् कारणे कार्यसाधनाय प्रवृत्ते काकतालीयतयान्यत् कारणमागत्य तत्कार्यं सुकरं करोति स समाध्यलङ्कारः ।[विइइ।४४-समाध्यलङ्कारः]यथा---  
  
रणाङ्गणे रुद्रनरेन्द्ररोषशमाय राज्ञां विहितस्तुतीनाम् ।  
वक्त्रेषु यद्वायुवशात् पतन्ति तृणानि देवस्य स पक्षपातः ॥ विप्रुद्_८।२५० ॥  
  
अत्र प्रतापरुद्रनरेन्द्रक्रोधशान्त्यर्थं रणाग्रे प्रक्रान्तस्तुतीनां राज्ञां वक्त्रेषु वायुवशात् काकतालीयतया पतितैस्तृणैः कोपशान्तिलक्षणकार्यस्य सुकरत्वम् ।  
  
[विइइ।४५भाविलङ्कारः]  
  
भाविकालङ्कारः ।  
  
अथ लोकन्यायमूलालंकारा निरूप्यन्ते ।  
  
अतीतानागते यत्र प्रत्यक्षे इव लक्षिते ।  
अत्यद्भुतार्थकथनाद्भाविकं तदुदाहृतम् ॥ विप्रुद्_८।२५१ ॥  
  
यत्राद्भुतचरितोपवर्णनाद् भूतभाविनोर्वस्तुनोः प्रत्यक्षायमाणत्वं भवति स भाविकालङ्कारः । न च भूतभाविनोः प्रत्यक्षवदवभासो विरुद्धः । अत्यद्भुतवस्तुवर्णनया भावुकानां हृदि भावनोदयात् । तथा च भावनायाः (पुनः) पुनश्चेतसि निदर्शनात् प्रत्यक्षायमाणत्वं घटत एव । यथा पान्थस्य कामिनीभावनया तस्याः प्रत्यक्षायमाणत्वम् । न चेयं स्वभावोक्तिः ; तस्यां वस्तुस्वभावस्य यथावद्वर्णनया प्रत्यक्षायमाणता । इह त्वत्यद्भुतत्वेन । नापि रसवदाद्यलङ्कारः ; तत्र विभावाद्यनुसंधानेनैव रसादेर्भाव्यत्वम्, न त्वत्यद्भुतत्वेन । न चेयमुत्प्रेक्षा, अतीतानागतयोः प्रत्यक्षत्वेनाध्यवसायाभावात्, न चायं भ्रान्तिमदलङ्कारः, भावनाया अभ्रान्तिरूपत्वात् । अतः सर्वोत्तीर्ण एवायमलङ्कारः । यथा---  
  
ध्वजाग्रे काकतीन्द्रस्य भाति क्रोडाकृतिर्हरिः ।  
मृद्बिन्दुरिव दंष्ट्राग्रे यस्यालक्ष्यत मेदिनी ॥ विप्रुद्_८।२५२ ॥  
  
अत्राष्टादशद्वीपयुक्ताया मेदिन्या दंष्ट्राग्रे मृद्बिन्दुरूपतेति अत्यद्भुतवर्णनया तथाविधभावनायां प्रत्यक्षवत् प्रतीतिसंभवः ।  
  
[विइइ।४६-प्रत्यनीकालङ्कारः]  
  
प्रत्यनीकालङ्कारः ।  
  
अथ प्रत्यनीकालङ्कारः प्रतिपाद्यते ।  
  
बलिनः प्रतिपक्षस्य प्रतीकारे सुदुष्करे ।  
यस्तदीयतिरस्कारः प्रत्यनीकं तदुच्यते ॥ विप्रुद्_८।२५३ ॥  
  
यत्र प्रबलस्य प्रतिपक्षस्य प्रतीकारासामर्थ्यात् तदीयतिरस्कारो भवति तत् प्रत्यनीकम् । यथा---  
  
काकतीयपतिशौर्यमहोष्मन्यक्कृतस्वमहिमा बडबाग्निः ।  
तद्गभीरिमसनाभिमजस्रं बाधते निधिमपां बहिरन्तः ॥ विप्रुद्_८।२५४ ॥  
  
अत्र सादृश्यहेतुकं तदीयत्वमित्यलंकारत्वम् ।  
  
[विइइ।४७व्यघातालङ्कारः]  
  
व्याघातालङ्कारः ।  
  
अथ व्याघातः ।  
  
येन यत् साधितं वस्तु तेनैव क्रियते ऽन्यथा ।  
अन्येन तदलंकारो व्याघाता इति कथ्यते ॥ विप्रुद्_८।२५५ ॥  
  
यद्वस्तु येन केनचित् कर्त्रा येन साधनेन साधितं, तद्वस्तु तेनैव साधनेनान्येन कर्त्रा यदन्यथा क्रियते स व्याघातः । यथा---  
  
काकतीयाभिजातो ऽयं नाभिजाताधिकस्थितिः ।  
दोर्भ्यां लब्धोदयान् भूपांस्ताभ्यामनुदयान् सृजन् ॥ विप्रुद्_८।२५६ ॥  
  
[विइइ।४८-पर्यायालङ्कारः]  
  
पर्यायालङ्कारः ।  
  
अथ लोकन्यायमूलालङ्कारनिरूपणप्रस्तावात् पर्यायालंकारो निरूप्यते ।  
  
क्रमेणैकमनेकस्मिन्नाधारे वर्तते यदि ।  
एकस्मिन्नथवानेकं पर्यायालङ्कृतिर्मता ॥ विप्रुद्_८।२५७ ॥  
  
यत्र क्रमादेकमाधेयमनेकस्मिन्नाधारे वर्तते स एकः पर्यायः । न चात्र विशेषालंकारः, तत्रैकस्यानेकत्र युगपद्वर्तनम्, अत्र क्रमेण । तथैकस्मिन्नाधारे ऽनेकमाधेयं वर्तते स द्वितीयः पर्यायः । न चात्र समुच्चयालंकारः, तत्राप्येकत्रानेकेषां युगपद्वर्तनम्, अत्र क्रमेण । यथा---  
  
दंष्ट्रायां कुहनाकिटेर्भगवतो देवस्य शौरेः पुरा  
पश्चान्मस्तकमण्डले फणभृतः पाताललोकेशितुः ।  
अद्योर्वीपतिशेखरस्य महतः श्रीकाकतीयप्रभोर्-  
बाहौ सर्वधुरीणसारमहिते बद्धोत्सवा मेदीनी ॥ विप्रुद्_८।२५८ ॥  
  
अत्रैकस्या मेदिन्याः क्रमादनेकत्र वर्तनम् । द्वितीयः---  
  
येषां मुखे निजवधूसविधे नृपाणां  
शौर्योक्तयः समभवन्नभिमानगर्भाः ।  
तेषां प्रतापनृपवीक्षणकातराणां  
तत्रैव दीनवचनानि समुद्भवन्ति ॥ विप्रुद्_८।२५९ ॥  
  
[विइइ।४९-सूक्ष्मालङ्कारः]  
  
  
सूक्ष्मालङ्कारः ।  
  
अथ सूक्ष्मालङ्कारो निरूप्यते ।  
  
असंलक्षितसूक्ष्मार्थप्रकाशः सूक्ष्म उच्यते ॥ विप्रुद्_८।२६० ॥  
  
विदग्धमात्रज्ञेयस्यार्थस्य यत्राकारेङ्गिताभ्यां प्रकाशनं स सूक्ष्मालङ्कारः ।  
  
यथा---  
  
गुरुअणसविहम्मि वहू दठ्ठूण णरेंदपेसिआं दूइं ।  
सव्वंगेशु सहासं कत्थूरिविलेवणं कुणै ॥ विप्रुद्_८।२६१ ॥  
  
(गुरुजनसविधे वधूर्दृष्ट्वा नरेन्द्रप्रेषितां दूतीम् ।  
सर्वाङ्गेषु सहासं कस्तूरीविलेपनं करोति ॥)  
  
अत्र कस्तूरीविलेपनेन तिमिरसमयः संकेतकाल इति प्रकाशितम्  
  
[विइइ।५०-उदात्तालङ्कारः]  
  
उदात्तालंकारः ।  
  
अथोदात्तालंकारः कथ्यते । तस्यापि लोकन्यायमूलतैवानन्तर्यकारणम् ।  
  
तदुदात्तं भवेद् यत्र समृद्धं वस्तु वर्ण्यते ॥ विप्रुद्_८।२६२ ॥  
  
यत्र महासमृद्धिशालिनो वस्तुनो वर्णनं क्रियते, तत्र उदात्तालङ्कारः ।  
  
यथा---  
  
रम्यामेकशिलाभिदाननगरीमासेदिवांसो बुधाः  
सौवर्णेषु गृहेषु रत्नरचितद्वास्तोरणेषु स्थिताः ।  
आरुह्याङ्गणमेदिनीषु कलभान् क्रीडोत्सुकानर्भकान्  
मोदन्ते यदवेक्ष्य रुद्रनृपतेस्तत्त्यागलीलायितम् ॥ विप्रुद्_८।२६३ ॥  
  
अथ समानन्यायात् परिवृत्तिर्निरूप्यते ।  
  
समन्यूनाधिकानां च यदा विनिमयो भवेत् ।  
साकं समाधिकन्यूनैः परिवृत्तिरसौ मता ॥ विप्रुद्_८।२६४ ॥  
  
समन्यूनाधिकानां समाधिकन्यूनैर्विनिमयः परिवृत्तिः । समेन समपरिवृत्तिः, न्यूनेनाधिकपरिवृत्तिः, अधिकेन न्यूनपरिवृत्तिश्चेति । समेन समपरिवृत्तिर्यथा---  
  
साधारसमुचो वाचो दत्त्वा काकतिभूभुजे ।  
अतो लभन्ते कवयः सहस्रं गन्धसिन्धुरान् ॥ विप्रुद्_८।२६५ ॥  
  
अत्र वचसां गन्धसिन्धुराणां च समत्वम् ।  
  
न्यूनेनाधिकपरिवृत्तिर्यथा---  
  
उपायनं गजाश्वादि कृत्वा सर्वे ऽपि भूभुजः ।  
प्रतापरुद्रदेवस्य लभन्ते सुस्थिरां कृपाम् ॥ विप्रुद्_८।२६६ ॥  
  
अत्र त्यज्यमानादुपायनादेरादीयमानस्य प्रतापरुद्रकृपाविलसितस्यैवाधिक्यम् । अधिकेन न्यूनपरिवृत्तिर्यथा---  
  
प्रतापरुद्रेण रणे जिताः प्रत्यर्थिभूभुजः ।  
दत्त्वा भूषां किरातेभ्यो लभन्ते वल्कलादिकम् ॥ विप्रुद्_८।२६७ ॥  
  
अत्र  
त्यज्यमानादाभरणजातादादीयमानस्य वल्कलादेर्न्यूनत्वम् ।  
  
[विइइ।५१-कारणमालालङ्कारः]  
  
कारणमालालङ्कारः ।  
  
अथ शृङ्खलान्यायमूलालङ्कारा निरूप्यन्ते ।  
  
पूर्वपूर्वं प्रति यदा हेतुः स्यादुत्तरोत्तरम् ।  
तदा कारणमालाख्यमलङ्करणमुच्यते ॥ विप्रुद्_८।२६८ ॥  
  
यदा पूर्वपूर्वं क्रमेणोत्तरोत्तरं प्रति हेतुतां भजते, स कारणमालाख्यो ऽलङ्कारः । यथा--  
  
विद्यया विनयोत्कर्षो विनयेन गुणार्जनम् ।  
गुणैः प्रजानुरागश्च क्रमो ऽयं काकतीश्वरे ॥ विप्रुद्_८।२६९ ॥  
  
[विइइ।५२-एकावल्यलङ्कारः]  
  
एकावल्यलङ्कारः ।  
  
यत्रोत्तरोत्तरेषां स्यात् पूर्वं पूर्वं प्रति क्रमात् ।  
विशेषणत्वकथनमसावेकावली मता ॥ विप्रुद्_८।२७० ॥  
  
यत्र पूर्वपूर्वं प्रति क्रमेणोत्तरोत्तरं विशेषणत्वं भजते, स एकावल्यलङ्कारः ।  
  
यथा---  
  
प्रतापरुद्रनगरी सुजनैरुपशोभिता ।  
सुजनाः स्फीतविभवैर्विभवाः स्थैर्यशालिनः ॥ विप्रुद्_८।२७१ ॥  
  
एतत् स्थापनेनोदाहरणम् । अपोहनेनापि भवति ; यथा---  
  
न तद्राज्यं प्रजा यत्र न भवन्त्यूर्जितश्रियः ।  
न ताः प्रजाः प्रभुर्यासां न स्वयं काकतीश्वरः ॥ विप्रुद्_८।२७२ ॥  
  
[विइइ।५३-मालादीपकालङ्कारः]  
  
मालादीपकालङ्कारः ।  
  
यदा तु पूर्वपूर्वस्य संभवेदुत्तरोत्तरम् ।  
प्रत्युत्कर्षावहत्वं तन्मालादीपकमुच्यते ॥ विप्रुद्_८।२७३ ॥  
  
यत्र पूर्वपूर्वस्योत्तरोत्तरगुणावहत्वं स मालादीपकालङ्कारः ।  
  
यथा---  
  
भाग्यभूमा महीं प्राप्तः काकतीन्द्रभुजं मही ।  
भुजः प्रतापमतुलं प्रतापश्च जगत्त्रयम् ॥ विप्रुद्_८।२७४ ॥  
  
[विइइ।५४-सारालङ्कारः]  
  
सारालङ्कारः ।  
  
उत्तरोत्तरमुत्कर्षः सारालङ्कार उच्यते ॥ विप्रुद्_८।२७५ ॥  
  
यथा---  
  
जगत्सु वसुधा भाति तस्यामेकशिलापुरी ।  
काकतीयान्वयस्तत्र तस्मिन् रुद्रनरेश्वरः ॥ विप्रुद्_८।२७६ ॥  
  
सकलभुवनसारभूतं प्रतापरुद्रं विषयीकुर्वतश्चिरादस्यालङ्कारस्य सार इत्यन्वर्थाभिधानम् ॥  
  
  
इति श्रीविद्यानाथकृतौ प्रतापरुद्रयशोभूषणे ऽलङ्कार-  
  
शास्त्रे ऽर्थालङ्कारप्रकरणं समाप्तम् ।  
  
_______________________________________________  
  
  
॥ अथ मिश्रालङ्कारप्रकरणम् ॥  
  
अथ संसृष्टिसंकरौ निरूप्येते ।  
यथा लौकिकानामलङ्काराणां हिरण्मयानां मणिमयानां च पृथक् सौन्दर्यहेतूनामन्योन्यसंबन्धेन चारुत्वातिशयो दृश्यते ; तथैव काव्यालङ्काराणां रूपकादीनां मिथः संबन्धेन सौन्दर्यातिशयः प्रतीयते । स च संबन्धो द्विविधः---संयोगरूपः, समवायरूपश्चेति । संयोगे (मिश्र) तिलतण्डुलन्यायः । समवाये---(मिश्र) क्षीरनीरन्यायः । तिलतण्डुलन्यायेन संबन्धे संसृष्टिः । क्षीरनीरन्यायेन संबन्धे संकरः । अनयोः पृथक् चारुत्वातिशयहेतुत्वादलङ्कारधुरन्धरत्वम् ; न तु पूर्वोक्तालङ्कारशेषता ।  
  
संसृष्टिः ।  
  
तत्र प्रथमं संसृष्टिर्निगद्यते ।  
  
तिलतण्डुलसंश्लेषन्यायाद् यत्र परस्परम् ।  
संश्लिष्येयुरलङ्काराः सा संसृष्टिर्निगद्यते ॥ विप्रुद्_९।१ ॥  
  
यत्र तिलतण्डुलन्यायेन परस्परसंबद्धा रूपकादयो भवन्ति सा संसृष्टिः । सा त्रिविधा---शब्दालङ्कारगतत्वेन, अर्थालङ्कारगतत्वेन, उभयालङ्कारगतत्वेन च ।  
  
[इX।१।१-शब्दालङ्कारसंसृष्टिः]  
  
शब्दालङ्कारसंसृष्टिर्यथा---  
  
शुम्भत्संभ्रमगन्धसिन्धुरधुरानिर्दारितोर्वीतला-  
स्त्वङ्गत्तुङ्गतुरङ्गमप्रतिभया द्राक्स्यन्दनस्यन्दनाः ।  
तीव्रारम्भसमुद्यदुद्भटभटाटोपस्फुरद्दिक्तटा  
निः सीमाः प्रसरन्ति रुद्रनृपतेर्जैत्रप्रयाणोद्यमाः ॥ विप्रुद्_९।२ ॥  
  
अत्र च्छेकानुप्रासवृत्त्यनुप्रासयोः संसृष्टिः ।  
  
  
[इX।१।२-अर्थालङ्कारसंसृष्टिः]  
  
अर्थालङ्कारसंसृष्टिर्यथा---  
  
काकतीन्द्रचमूर्धत्ते महिमानमुदन्वतः ।  
ग्रसते या द्विषद्भूपध्वजिनीस्तटिनीरिव ॥ विप्रुद्_९।३ ॥  
  
अत्र निदर्शनोपमायोः संसृष्टिः ।  
  
[इX।१।३-उभयसंसृष्टिः]  
  
उभयसंसृष्टिर्यथा--  
  
प्रतापरुद्रदोर्दण्डो मण्डलाग्रेण मण्डितः ।  
दृश्यते समरे वीरैरुत्फणः फणवानिव ॥ विप्रुद्_९।४ ॥  
  
अत्र वृत्त्यनुप्रासोपमायोः संसृष्टिः ।  
  
इX।२सङ्करः ।  
  
अथ सङ्करो निरूप्यते ।  
  
क्षीरनीरनयाद् यत्र संबन्धः स्यात् परस्परम् ।  
अलङ्कृतीनामेतासां सङ्करः स उदाहृतः ॥ विप्रुद्_९।५ ॥  
  
यत्र क्षीरनीरन्यायेनालङ्काराणां मिथः संबन्धो भवति स सङ्करः । तस्याङ्गाङ्गिभावेन एकवाचकानुप्रवेशेन संदेहेन च त्रैविध्यम् । तत्राङ्गाङ्गिभावसङ्करो यथा---  
  
उद्यद्बृंहितगर्जितैर्द्विपघटाकादम्बिनीसंभ्रमैः  
क्षोणीभृत्कटकोपरोधपटुभिः प्रावृड्विहारा इव ।  
शत्रुस्त्रीबहुलाश्रुवृष्टिशमितक्ष्माचक्रतापोदया  
यात्राः काकतिवल्लभस्य जगतामानन्दमातन्वते ॥ विप्रुद्_९।६ ॥  
  
अत्र यात्राः प्रावृड्विहारा इवेत्युपमालङ्कारेण द्विपघटाकादम्बिनीत्यत्रोपमा प्रसाध्यत इति सजातीययोरङ्गाङ्गिभावः ; कादम्बिनीव द्विपघटेति समासाश्रयणात् । क्षोणीभृत्कटकोपरोधेत्यत्र  
  
श्लेषमूलातिशयोक्तिः । विजातीयसङ्करो यथा---  
  
प्रतापरुद्रस्य कृपाणधारा प्रत्यर्थिफालेषु पतत्यमन्दम् ।  
प्रक्षालनायेव कृतस्य धात्रा तद्वर्तिनो दुर्लिपिकल्मषस्य ॥ विप्रुद्_९।७ ॥  
  
अत्र प्रक्षालनायेवेत्युत्प्रेक्षया दुर्लिपिकल्मषस्येत्यत्र रूपकं प्रसाध्यत इति विजातीययोरङ्गाङ्गिभावः ।  
  
एकवाचकानुप्रविष्टसङ्करो यथा---  
  
विजितारिपुरो मूर्तौ विलसत्सर्वमङ्गलः ।  
भुवि शंभुरिवाभाति काकतीयनरेश्वरः ॥ विप्रुद्_९।८ ॥  
  
अत्र विजितारिपुर इत्यर्थसाम्यादुपमा, विलसत्सर्वमङ्गल इति शब्दसाम्यात् श्लेषश्च शम्भुरिवेत्येकस्मिन्निवशब्दे ऽनुप्रविष्टौ ।  
  
संदेहसङ्करो यथा---  
  
जातः प्रतापरुद्रेन्दुः काकतीयान्वयाम्बुधौ ।  
धत्ते जनचकोराणां प्रसादज्योत्स्नयामृतम् ॥ विप्रुद्_९।९ ॥  
  
अत्र काकतीयकुलाम्बुधौ इत्यादौ रूपकोपमायोः संदेहसङ्करः । काकतीयान्वय एवाम्बुधिः, काकतीयान्वयो ऽम्बुधिरिवेति समासद्वयसंभवात् । न चात्र साधकं बाधकं वा प्रमाणमन्यतरस्यास्तीति संदेह एव पर्यवस्यति । साधकबाधकप्रमाणसंभवे तु संदेहनिवृत्तिः । अत्र साधकं यथा---  
  
प्रतापरुद्रनृपतेः पारिजातात् समुद्भवाः ।  
वतंसयन्ति दिङ्नार्यो मधुराः कीर्त्तिमञ्जरीः ॥ विप्रुद्_९।१० ॥  
  
अत्र कीर्त्तय एव मञ्जर्य इति रूपकालङ्कारे वतंसयन्तीति साधकं प्रमाणम्। (अ) वतंसीकरणेनाभेदप्रतीतिः । बाधकं यथा---  
  
काकतीन्द्रस्य निः साणध्वनौ दिक्षु विजृम्भिते ।  
व्याकुलकृतसत्त्वो ऽभूत् प्रतिपक्षबलार्णवः ॥ विप्रुद्_९।११ ॥  
  
अत्र प्रतिपक्षबलार्णव इत्युपमाया व्याकुलीकृतसत्त्व इति बाधकं प्रमाणम् ; "उपमितं व्याघ्रादिभिः सामान्याप्रयोगेऽ; इत्यनुशासनेन सामान्यप्रयोगस्योपमाबाधकत्वात् । अतः पारिशेष्याद्रूपकालङ्कारः । एवं यथासंभवमन्येषामलङ्काराणां संसृष्टिसङ्करौ बोद्धव्यौ तत्र तत्र प्रबन्धेषु ॥  
  
इति श्रीविद्यानाथमहोपाध्यायकृतौ प्रतापरुद्रयशोभूषणे ऽलङ्कार-  
  
शास्त्रे मिश्रालङ्कारप्रकरणं समाप्तम् । प्रितापरुद्रीयं  
  
नामालङ्कारशास्त्रं समाप्तम् ॥  
  
  
  
  
