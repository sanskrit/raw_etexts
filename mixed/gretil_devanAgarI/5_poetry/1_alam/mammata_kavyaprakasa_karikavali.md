---
title: 'Mammata: Kavyaprakasa (Karikavali)'

---
## Intro
  
  
  
  
Mammata: Kavyaprakasa (Karikavali)  
  
  
  
  
  
Mammata: Kavyaprakasa (Karikavali)  
Based on the revised ed. by Ganganatha Jha,  
Varanasi : Bharatiya Vidya Prakasan, 1967.  
  
  
Input by Masahiro Takano  
  
  
  


## पाठः
  
  
  
  
  
  
  
ॐ नमः शिवाय  
  
काव्यप्रकाशकारिकावली  
  
नियतिकृतनियमरहितां ह्लादैकमयीमनन्यपरतन्त्राम्  ।  
नवरसरुचितां निर्मितिमादधती भारती कवेर्जयति  ॥ म्क्प्र्-क्_१ ॥  
  
काव्यं यशसे ऽर्थकृते व्यवहारविदे शिवेतरक्षतये  ।  
सद्यः परनिर्वृतये कान्तासम्मिततयोपदेशयुजे  ॥ म्क्प्र्-क्_२ ॥  
  
शक्तिर्निपुणता लोकशास्त्रकाव्याद्यवेक्षणात्  ।  
काव्यज्ञशिक्षयाभ्यास इति हेतुस्तदुद्भवे  ॥ म्क्प्र्-क्_३ ॥  
  
तददोषौ शब्दार्थौ सगुणावनलङ्कृती पुनः क्वापि  ।  
इदमुत्तममतिशयिनि व्यङ्ग्ये वाच्याद्ध्वनिर्बुधैः कथितः  ॥ म्क्प्र्-क्_४ ॥  
  
अतादृशि गुणीभूतव्यङ्ग्यं व्यङ्ग्ये तु मध्यमम्  ।  
शब्दचित्रं वाच्यचित्रमव्यङ्ग्यं त्ववरं स्मृतम्  ॥ म्क्प्र्-क्_५ ॥  
  
स्याद्वाचको लाक्षणिकः शब्दो ऽत्र व्यञ्जकस्त्रिधा  ।  
वाच्यादयस्तदर्थाः स्युस्तात्पर्यार्थो ऽपि केषुचित्  ॥ म्क्प्र्-क्_६ ॥  
  
सर्वेषां प्रायशो ऽर्थानां व्यञ्जकत्वमपीष्यते  ।  
साक्षात्सङ्केतितं यो ऽर्थमभिधत्ते स व्=अचकः  ॥ म्क्प्र्-क्_७ ॥  
  
सङ्केतितश्चतुर्भेदो जात्यादिर्जातिरेव वा  ।  
स मुख्यो ऽर्थस्तत्र मुख्यो व्यापारो ऽस्याभिधोच्यते  ॥ म्क्प्र्-क्_८ ॥  
  
मुख्यार्थबाधे तद्योगे रूढितो ऽथ प्रयोजनात्  ।  
अन्यो ऽर्थो लक्ष्यते यत्सा लक्षणारोपिता क्रिया  ॥ म्क्प्र्-क्_९ ॥  
  
स्वासिद्धये पराक्षेपः परार्थं स्वसमर्पणम्  ।  
उपादानं लक्षणं चेत्युक्ता शुद्धैव सा द्विधा  ॥ म्क्प्र्-क्_१० ॥  
  
सारोपान्या तु यत्रोक्तौ विष्यी विषयस्तथा  ।  
विष्यय्यन्तःकृतेन्यस्मिन् सा स्यात्साध्यवसानिका  ॥ म्क्प्र्-क्_११ ॥  
  
भेदाविमौ च सादृश्यात्सम्बन्धान्तरतस्तथा  ।  
गौणौ शुद्धौ च विज्ञेयौ लक्षणा तेन षड्विधा  ॥ म्क्प्र्-क्_१२ ॥  
  
व्यङ्ग्येन रहिता रूढौ सहिता तु प्रयोजने  ।  
तच्च गूढमगूढं वा तदेषा कथिता त्रिधा  ॥ म्क्प्र्-क्_१३ ॥  
  
तद्भूलक्षिणिकस्तत्र व्यापारो व्यञ्जनात्मकः  ।  
यस्य प्रतीतिमाधातुं लक्षणा समुपास्यते  ॥ म्क्प्र्-क्_१४ ॥  
  
फले शब्दैकगम्ये ऽत्र व्यञ्जनान्नापरा क्रिया  ।  
नाभिधा समयाभावाद्धेत्वभावान्न लक्षणा  ॥ म्क्प्र्-क्_१५ ॥  
  
लक्ष्यं न मुख्यं नाप्यत्र बाधो योगः फलेन नो  ।  
न प्रयोजनमेतस्मिन् न च शब्दः स्खलद्गतिः  ॥ म्क्प्र्-क्_१६ ॥  
  
एवमप्यनवस्था स्याद् या मूलक्षयकारिणी  ।  
प्रयोजनेन सहितं लक्षणीयं न युज्यते  ॥ म्क्प्र्-क्_१७ ॥  
  
ज्ञानस्य विष्यो ह्यन्यः फलमन्यदुदाहृतम्  ।  
विशिष्टे लक्षणा नैवं विशेषाः स्युस्तु लक्षिते  ॥ म्क्प्र्-क्_१८ ॥  
  
अनेकार्थस्य शब्दस्य वाचकत्वे नियन्त्रिते  ।  
संयोगाद्यैरवाच्यार्थधीकृद्व्यापृतिरञ्जनम्  ॥ म्क्प्र्-क्_१९ ॥  
  
तद्युक्तो व्यञ्जकः शब्दो यत्सो ऽर्थान्तरयुक् तथा  ।  
अर्थो ऽपि व्यञ्जकस्तत्र सहकारितया मतः  ॥ म्क्प्र्-क्_२० ॥  
  
अर्थाः प्रोक्ताः पुरा तेषामर्ह्तव्यञ्जकतोच्यते  ।  
वक्तृबोद्धव्यकाकूनां वाक्यवाच्यान्यसन्निधेः  ॥ म्क्प्र्-क्_२१ ॥  
  
प्रस्तावदेशकालादेर्वैशिष्ट्यात् प्रतिभाजुषाम्  ।  
यो ऽर्थस्यान्यार्थधीहेतुर्व्यापारो व्यक्तिरेव सा  ॥ म्क्प्र्-क्_२२ ॥  
  
शब्दप्रमाणवेद्योर्ऽर्थो व्यनक्त्यर्थान्तरं यतः  ।  
अर्थस्य व्य्ञ्जकत्वे तच्छब्दस्य सहकारिता  ॥ म्क्प्र्-क्_२३ ॥  
  
अविवक्षितवाच्यो तस्तत्र वाच्यं भवेद्ध्वनौ  ।  
अर्थान्तरे सङ्क्रिमितमत्यन्तं वा तिरस्कृतम्  ॥ म्क्प्र्-क्_२४ ॥  
  
विवक्षितं चान्यपरं वाच्यं यत्रापरस्तु सः  ।  
पो ऽप्यलक्ष्यक्रमव्यञ्ग्यो लक्ष्यव्यङ्ग्यक्रमः परः  ॥ म्क्प्र्-क्_२५ ॥  
  
रसभावतदाभावभावशान्त्यादिरक्रमः  ।  
भिन्नो रसाद्यलङ्कारादलङ्कार्यतया स्थितः  ॥ म्क्प्र्-क्_२६ ॥  
  
कारणान्यथ कार्याणि सहकारीणि यानि च  ।  
रत्यादेः स्थायिनो लोके तानि चेन्नाट्यकाव्ययोः  ॥ म्क्प्र्-क्_२७ ॥  
  
विभावा अबुभावास्तत् कथ्यन्ते व्यभिचारिणः  ।  
व्यक्तः स तैर्विभावाद्यैः स्थायी भावो रसः स्मृतः  ॥ म्क्प्र्-क्_२८ ॥  
  
सृङ्गारहास्यकरुणरौद्रवीरभयानकाः  ।  
बीभत्साद्भुतसञ्ज्ञौ चेत्यष्टौ नाट्ये रसाः स्मृताः  ॥ म्क्प्र्-क्_२९ ॥  
  
रतिर्हासश्च शोकश्च क्रोधोत्साहौ भयं तथा  ।  
जुगुप्सा विस्मयश्चेति स्थायिभावाः प्रकीर्तिताः  ॥ म्क्प्र्-क्_३० ॥  
  
निर्वेदग्लानिशङ्काख्यास्तथासूया मदश्रमाः  ।  
आलस्यं चैव दैन्यं च चिन्ता मोहः स्मृतिर्धृतिः  ॥ म्क्प्र्-क्_३१ ॥  
  
व्रीडा चपलता हर्ष आवेगो जडता तथा  ।  
गर्वो विषाद औत्सुक्यं निद्रापस्मार एव च  ॥ म्क्प्र्-क्_३२ ॥  
  
सुप्तं प्रबोधोमर्षश्चाप्यवहित्थमथोग्रता  ।  
मतिर्व्याधिस्तथोन्मादस्तथा मरणमेव च  ॥ म्क्प्र्-क्_३३ ॥  
  
त्रासश्चैव वितर्कश्च विज्ञेया व्यभिचारिणः  ।  
त्रिंस्त्रिशदमी भावाः समाख्यातास्तु नामतः  ॥ म्क्प्र्-क्_३४ ॥  
निर्वेदस्थायिभावो ऽस्ति शान्तो ऽपि नवमो रसः  ।  
रतिर्देवादिविषया व्यभिचारी तथाञ्जितः  ॥ म्क्प्र्-क्_३५ ॥  
  
भावः प्रोक्तस्तदाभासा अनौचित्यप्रवर्त्तिताः  ।  
भावस्य शान्तिरुदयः सन्धिः शबलता तथा  ॥ म्क्प्र्-क्_३६ ॥  
  
मुख्ये रसे ऽपि तेङ्गित्वं प्राप्नुवन्ति कदाचन  ।  
अनुस्वानाभसंलक्ष्यक्रमव्यङ्ग्यस्थितिस्तु यः  ॥ म्क्प्र्-क्_३७ ॥  
  
शब्दार्थोभयशक्त्युत्थस्त्रिधा स कथितो ध्वनिः  ।  
अलङ्कारो ऽथ वस्त्वेव शब्दाद्यत्रावभासते  ॥ म्क्प्र्-क्_३८ ॥  
  
प्रधानत्वेन स ज्ञेयः शब्दशक्त्युद्भवो द्विधा  ।  
अर्थशक्त्युद्भवो ऽप्यर्थो व्यञ्जकः सम्भवी स्वतः  ॥ म्क्प्र्-क्_३९ ॥  
  
प्रौढोक्तिमात्रात्सिद्धो वा कवेस्तेनोम्भितस्य वा  ।  
वस्तु वालङ्कृतिर्वेत्य् षड्भेदो ऽसौ व्यनक्ति यत्  ॥ म्क्प्र्-क्_४० ॥  
  
वस्त्वलङ्कारमथवा तेनायं द्वादशात्मकः  ।  
शब्दार्थोभयभूरेको भेदा अष्टादशास्य तत्  ॥ म्क्प्र्-क्_४१ ॥  
  
रसादीनामनन्तत्वाद्भेद एको हि गण्यते  ।  
वाक्ये द्व्युत्थः पदे ऽप्यन्ये प्रबन्धे ऽप्यर्थशक्तिभूः  ॥ म्क्प्र्-क्_४२ ॥  
  
पदैकदेशरचनावर्णेष्वपि रसादयः  ।  
भेदास्तदेकपञ्चाशत्तेषां चान्योन्ययोजने  ॥ म्क्प्र्-क्_४३ ॥  
  
सङ्करेण त्रिरूपेण संसृष्ट्या चैकरूपया  ।  
वेदखाब्धिवियच्चन्द्राः शरेषुयुगखेन्दवः  ॥ म्क्प्र्-क्_४४ ॥  
  
अगूढमपरस्याङ्गं वाच्यसिद्ध्यङ्गम्स्फुटम्  ।  
सन्दिग्धतुल्यप्राधान्ये काक्वाक्षिप्तमसुन्दरम्  ॥ म्क्प्र्-क्_४५ ॥  
  
व्यङ्ग्यमेवं गुणीभूतव्यङ्ग्यस्याष्टौ भिदाः स्मृताः  ।  
एषां भेदा यथायोगं वेदितव्याश्च पूर्ववत्  ॥ म्क्प्र्-क्_४६ ॥  
  
सालङ्कारैर्ध्वनेस्तैश्च योगः ससृष्टिसङ्करैः  ।  
अन्योन्ययोगादेवं स्याद्भेदसङ्ख्यातिभूयसी  ॥ म्क्प्र्-क्_४७ ॥  
शब्दार्थचित्रं यत्पूर्वं काव्यद्वयमुदाहृतम्  ।  
गुणप्राधान्यतस्तत्र स्थितिश्चित्रार्थशब्दयोः  ॥ म्क्प्र्-क्_४८ ॥  
  
मुख्यार्थहतिर्दोषो रसश्च मुख्यस्तदाश्रयाद्वाच्यः  ।  
उभयोपयोगिनः स्युः शब्दाद्यास्तेन तेष्वपि सः  ॥ म्क्प्र्-क्_४९ ॥  
  
दुष्टं पदं श्रुतिकटु च्युतसंस्कृत्यप्रयुक्तमसमर्थम्  ।  
निहतार्थमनुचितार्थं निरर्थकमवाचकं त्रिधाश्लीलम्  ॥ म्क्प्र्-क्_५० ॥  
  
सन्दिग्धमप्रत्=इतं ग्राम्यं नेयार्थमथ भवेत् क्लिष्टम्  ।  
अविमृष्टविधेयांशं विरुद्धमतिकृत्समासगतमेव  ॥ म्क्प्र्-क्_५१ ॥  
  
अपास्य च्युतसंस्कारमसमर्थं निरर्थकम्  ।  
वाक्ये ऽपि दोषाः सन्त्येते पदस्यांशे ऽपि केचन  ॥ म्क्प्र्-क्_५२ ॥  
  
प्रतिकूलवर्णमुपहतलुप्तविसर्गं विसन्धि हतवृत्तम्  ।  
न्यूनाधिककथितपदं पतत्प्रकर्षं समाप्तपुनरात्तम्  ॥ म्क्प्र्-क्_५३ ॥  
  
अर्धान्तरैकवाचकमभवन्मतयोगमनभिहितवाच्यम्  ।  
अपदस्थपदसमासं सङ्कीर्णं गर्भितं प्रसिद्धिहतम्  ॥ म्क्प्र्-क्_५४ ॥  
  
भग्नप्रक्रममक्रमममतपरार्थं च वाक्यमेव तथा  ।  
अर्थोपुष्टः कष्टो व्याहतपुनरेक्तदुष्क्रमग्राम्याः  ॥ म्क्प्र्-क्_५५ ॥  
  
सन्दिग्धो निर्हेतुः प्रसिद्धिविद्याविरुद्धश्च  ।  
अनवीकृतः सनियमानियमविशेषा विशेषपरिवृत्ताः  ॥ म्क्प्र्-क्_५६ ॥  
  
साकाङ्क्षोपदयुक्तः सहचरभिन्नः प्रकाशितविरुद्धः  ।  
विध्यनुवादायुक्तत्यक्तपुनःस्वीकृतोश्लीलः  ॥ म्क्प्र्-क्_५७ ॥  
  
कर्णावतंसादिपदे कर्णादिध्वनिनिर्मितिः  ।  
सन्निधानादिबोधार्थं स्थितेष्वेतत्समर्थनम्  ॥ म्क्प्र्-क्_५८ ॥  
  
ख्याते ऽर्थे निर्हेतोरदुष्टतानुक्रणे तु सर्वेषाम्  ।  
वक्त्राद्यौचित्यवशाद्दोषो ऽपि गुणः क्वचित्क्वचिन्नोभौ  ॥ म्क्प्र्-क्_५९ ॥  
  
व्यभिचारिरसस्थायिभावानां शब्दवाच्यता  ।  
कष्टकल्पनया व्यक्तिरनुभावविभावयोः  ॥ म्क्प्र्-क्_६० ॥  
प्रतिकूलविभावादिग्रहो दीप्तिः पुनः पुनः  ।  
अकाण्डे प्रथनच्छेदावङ्गस्याप्यतिविस्तृतिः  ॥ म्क्प्र्-क्_६१ ॥  
  
अङ्गिनोननुसन्धानं प्रकृतीनां विपर्ययः  ।  
अनङ्गस्याभिधानं च रसे दोषाः स्युरीदृशाः  ॥ म्क्प्र्-क्_६२ ॥  
  
न दोषः स्वपदेनोक्तावपि सञ्चारिणः क्वचिद्  ।  
सञ्चार्यादेर्विरुद्धस्य बाध्यस्योक्तिर्गुणावहा  ॥ म्क्प्र्-क्_६३ ॥  
  
आश्रयैक्ये विरुद्धो यः स कार्यो भिन्नसंश्रयः  ।  
रसान्तरेणान्तरितो नैरन्तर्येण यो रसः  ॥ म्क्प्र्-क्_६४ ॥  
  
स्मर्यमाणो विरुद्धो ऽपि साम्येनाथ विवक्षितः  ।  
अङ्गिन्यङ्गत्वमाप्तौ यौ तौ न दुष्टौ परस्परम्  ॥ म्क्प्र्-क्_६५ ॥  
  
ये रसस्याङ्गिनो धर्माः शौर्यादय इवात्मनः  ।  
उत्कर्षहेतवस्ते स्युरचलस्थितयो गुणाः  ॥ म्क्प्र्-क्_६६ ॥  
  
उपकुर्वन्ति तं सन्तं येङ्गद्वारेण जातुचित्  ।  
हारादिवदलङ्कारास्तेनप्रासोपमादयः  ॥ म्क्प्र्-क्_६७ ॥  
  
माधुर्यौजःप्रसादाख्यास्त्रयस्ते न पुनर्दश  ।  
आह्लादकत्वं माधुर्यं शृङ्गारे द्रुतिकारणम्  ॥ म्क्प्र्-क्_६८ ॥  
  
करुणे विप्रलम्भे तच्छान्ते चातिशयान्वितम्  ।  
दीप्त्यात्मविस्तृतेर्हेतुरोजो वीररसस्थिति  ॥ म्क्प्र्-क्_६९ ॥  
  
बीभत्सरौद्ररसयोस्तस्याधिक्यं क्रमेण च  ।  
शुष्केन्धनाग्निवत् स्वच्छजलवत्सहसैव यः  ॥ म्क्प्र्-क्_७० ॥  
  
व्याप्नोत्यन्यत् प्रसादो ऽसौ सर्वत्र विहितस्थितिः  ।  
गुणवृत्त्या पुनस्तेषां वृत्तिः शब्दार्थयोर्मता  ॥ म्क्प्र्-क्_७१ ॥  
  
केचिदन्तर्भवब्त्येषु दोषत्यागात्परे श्रिताः  ।  
अन्ये भजन्ति दोषत्वं कुत्रचिन्न ततो दश  ॥ म्क्प्र्-क्_७२ ॥  
  
तेन नार्थगुणा वाच्याः प्रोक्ताः शब्दगुणाश्च ये  ।  
वर्णाः समासो रचना तेषां व्यञ्जकतामिताः  ॥ म्क्प्र्-क्_७३ ॥  
मुर्ध्नि वर्गान्त्यगाः स्पर्शा अटवर्गा रणौ लघू  ।  
आवृत्तिर्मध्यवृत्तिर्वा माधुर्ये घटना तथा  ॥ म्क्प्र्-क्_७४ ॥  
  
योग आद्यतृतीयाम्यामन्त्ययो रेण तुल्ययोः  ।  
टादिः शषौ वृत्तिदैर्घ्यं गुम्फ उद्धृत ओजसि  ॥ म्क्प्र्-क्_७५ ॥  
  
श्रुतिमात्रेण शब्दात्तु येनार्थप्रत्ययो भवेत्  ।  
साधारणः समग्राणां स प्रसादो गुणो मतः  ॥ म्क्प्र्-क्_७६ ॥  
  
वक्तृवाच्यप्रबन्धानामौचित्येन क्वचित्क्वचित्  ।  
रचनावृत्तिवर्णानामन्यथात्वमपीष्यते  ॥ म्क्प्र्-क्_७७ ॥  
  
यदुक्तमन्यथा वाक्यमन्यथान्येन योज्यते  ।  
श्लेषेण काक्वा वा ज्ञेया सा वक्त्रोक्तिस्तथा द्विधा  ॥ म्क्प्र्-क्_७८ ॥  
वर्णसाम्यमनुप्रासश् छेकवृत्तिगतो द्विधा  ।  
सो ऽनेकस्य सकृत्पूर्व एकस्याप्यसकृत्परः  ॥ म्क्प्र्-क्_७९ ॥  
  
माधुर्यव्य्ञ्जकैर्वर्णैरुपनागरिकोच्यते  ।  
ओजःप्रकाशकैस्तैस्तु परुषा कोमला परैः  ॥ म्क्प्र्-क्_८० ॥  
  
केषाञ्चिदेता वैदर्भीप्रमुखा रीतयो मताः  ।  
शाब्दस्तु लाटानुप्रासो भेदे तात्पर्यमात्रतः  ॥ म्क्प्र्-क्_८१ ॥  
  
पदानां सः पदस्यापि वृत्तावन्यत्र तत्र वा  ।  
नाम्नः स वृत्त्यवृत्त्योश्च तदेवं पञ्चधा मतः  ॥ म्क्प्र्-क्_८२ ॥  
  
अर्थे सत्यर्थभिन्नानां वर्णानां सा पुनः श्रुतिः  ।  
यमकं पादतद्भागवृत्ति तद्यात्यनेकताम्  ॥ म्क्प्र्-क्_८३ ॥  
  
वाच्यभेदेन भिन्ना तद् युगपद्भाषणस्पृशः  ।  
श्लिष्यन्ति शब्दाः श्लेषोसावक्षरादिभिरष्टधा  ॥ म्क्प्र्-क्_८४ ॥  
  
भेदाभावात्प्रकृत्यादेर्भेदो ऽपि नवमो भवेत्  ।  
तच्चित्रं यत्र वर्णानां खड्गाद्याकृतिहेतुता  ॥ म्क्प्र्-क्_८५ ॥  
  
पुनरेक्तवदाभासो विभिन्नाकारशब्दगा  ।  
एकार्थतेव शब्दस्य तथा शब्दार्थयोरयम्  ॥ म्क्प्र्-क्_८६ ॥  
साधर्म्यमुपमा भेदे पूर्णा लुप्ता च साग्रिमा  ।  
श्रौत्यार्थी च भवेद्वाक्ये समासे तद्धिते तथा  ॥ म्क्प्र्-क्_८७ ॥  
  
तद्वद् धर्मस्य लोपे स्यान्न श्रौती तद्धिते पुनः  ।  
उपमानानुपादाने वाक्यगाथ समासगा  ॥ म्क्प्र्-क्_८८ ॥  
  
वादेर्लोपे समासे सा कर्माधारक्यचि क्यङि  ।  
कर्मकर्त्रोर्णमुल्येतद्द्विलोपे क्विप्समासगा  ॥ म्क्प्र्-क्_८९ ॥  
  
धर्मोपमानयोर्लोपे वृत्तौ वाक्ये च दृश्यते  ।  
क्यचि वाद्युपमेयासे त्रिलोपे च समासगा  ॥ म्क्प्र्-क्_९० ॥  
  
उपमानोपमेयत्वे एकस्यैवैकवाक्यगे  ।  
अनन्वयो विपर्यास उपमेयोपमा तयोः  ॥ म्क्प्र्-क्_९१ ॥  
  
सम्भावनमथोत्प्रेक्षा प्रकृतस्य समेन यत्  ।  
ससन्देहस्तु भेदोक्तौ तदनुक्तौ च संशयः  ॥ म्क्प्र्-क्_९२ ॥  
  
तद्रूपकमभेदो य उपमानोपमेययोः  ।  
समस्तवस्तुचिष्यं श्रौता आरोपिता यदा  ॥ म्क्प्र्-क्_९३ ॥  
  
श्रौता आर्थश्च ते यस्मिन्नेकदेशशविवर्ति तत्  ।  
साङ्गमेतन् निरङ्गं तु शुद्धं माला तु पूर्ववत्  ॥ म्क्प्र्-क्_९४ ॥  
  
नियतारोपणोपायः स्यादारोपः परस्य यः  ।  
तत्परम्परितं श्लिष्टे वाचके भेदभाजि वा  ॥ म्क्प्र्-क्_९५ ॥  
  
प्रकृतं यन्निषिध्यान्यत् साध्यते सा त्वपह्नुतिः  ।  
श्लेषः स वाक्य एकस्मिन् यत्रानेकार्थता भवेत्  ॥ म्क्प्र्-क्_९६ ॥  
  
परोक्तिर्भेदकैः श्लिष्टैः समासोक्तिर्निदर्शना  ।  
अभवन्वस्तुसम्बन्ध उपमापरिकल्पकः  ॥ म्क्प्र्-क्_९७ ॥  
  
स्वस्वहेत्वन्वयस्योक्तिः क्रिययैव च सापरा  ।  
अप्रस्तुतप्रशंसा या सा सैव प्रस्तुताश्रया  ॥ म्क्प्र्-क्_९८ ॥  
  
कार्ये निमित्ते सामान्ये विशेषे प्रस्तुते सति  ।  
तदन्यस्य वचस्तुल्ये तुल्यस्येति च पञ्चधा  ॥ म्क्प्र्-क्_९९ ॥  
निगीर्याध्यवसानं तु प्रकृतस्य परेण यत्  ।  
प्रस्तुतस्य यदन्यत्वं यद्यर्थोक्तौ च कल्पनम्  ॥ म्क्प्र्-क्_१०० ॥  
  
कार्यकारणयोर्यश्च पौर्वापर्यविपर्ययः  ।  
विज्ञेयातिशयोक्तिः सा प्रतिवस्तूपमा तु सा  ॥ म्क्प्र्-क्_१०१ ॥  
  
सामान्यस्य द्विरेकस्य यत्र वाक्यद्वये स्थितिः  ।  
दृष्टान्तः पुनरेतेषां सर्वेषां प्रतिबिम्बनम्  ॥ म्क्प्र्-क्_१०२ ॥  
  
सकृद्वृत्तिस्तु धर्मस्य प्रकृताप्रकृतात्मनाम्  ।  
सैव क्रियासु बह्वीषु कारकस्येति दीपकम्  ॥ म्क्प्र्-क्_१०३ ॥  
  
मालादीपकमाद्यं चेत्यथोत्तरगुणावहम्  ।  
नियतानां सकृद्धर्मः सा पुनस्तुल्ययोगिता  ॥ म्क्प्र्-क्_१०४ ॥  
  
उपमानाद्यदन्यस्य व्यतिरेकः स एव सः  ।  
हेत्वोर्कुतावनुक्तीनां त्रये साम्ये निवेदिते  ॥ म्क्प्र्-क्_१०५ ॥  
  
शब्दार्थाभ्यामथाक्षिप्ते श्लिष्टे तद्वत्त्रिरष्ट तत्  ।  
निषेधो वक्तुमिष्टस्य यो विशेषाभिधित्सया  ॥ म्क्प्र्-क्_१०६ ॥  
  
वक्ष्यमाणोक्तविषयः स आक्षेपो द्विधा मतः  ।  
क्रियायाः प्रतिषेधे ऽपि फलव्यक्तिर्विभावना  ॥ म्क्प्र्-क्_१०७ ॥  
  
विशेषोक्तिरखण्डेषु कारणेषु फलावचः  ।  
यथासङ्ख्यं क्रमेणैव क्रमिकाणां समन्वयः  ॥ म्क्प्र्-क्_१०८ ॥  
  
सामान्यं वा विशेषो वा तदन्येन समर्थ्यते  ।  
यत्तु सो ऽर्थान्तरन्यासः साधर्म्येणेतरेण वा  ॥ म्क्प्र्-क्_१०९ ॥  
  
विरोधः सोविरोधे ऽपि विरुद्धत्वेन यद्वचः  ।  
जातिश्चतुर्भिजात्याद्यैर्विरुद्धा स्याद्गुणैस्त्रिभिः  ॥ म्क्प्र्-क्_११० ॥  
  
क्रिया द्वाभ्यामपि द्रव्यं द्रव्येणैवेति ते दश  ।  
स्वभावोक्तिस्तु डिम्भादेः स्वक्रियारूपवर्णनम्  ॥ म्क्प्र्-क्_१११ ॥  
  
व्याजस्तुतिर्मुखे निन्दा स्तुतिर्वा रूढिरन्यथा  ।  
सा सहोक्तिः सहार्थस्य बलादेकं द्विवाचकम्  ॥ म्क्प्र्-क्_११२ ॥  
विनोक्तिः सा बिनान्येन यत्रान्यः सन्न नेतरः  ।  
परिवृत्तिर्विनिमयो यो ऽर्थानां स्यात्समासमैः  ॥ म्क्प्र्-क्_११३ ॥  
  
प्रत्यक्षा इव यद्भावाः क्रियन्ते भूतभाविनः  ।  
तद्भाविकं काव्यलिङ्गं हेतोर्वाक्यपदार्थता  ॥ म्क्प्र्-क्_११४ ॥  
  
पर्यायोक्तं विना वाच्यवाचकत्वेन यद्वचः  ।  
उदात्तं वस्तुनः सम्पत् महतां चोपलक्षणम्  ॥ म्क्प्र्-क्_११५ ॥  
  
तत्सिद्धिहेतावेकस्मिन् यत्रान्यत्तत्करं भवेत्  ।  
समुच्चयो ऽसौ स त्वन्यो युगपद् या गुणक्रियाः  ॥ म्क्प्र्-क्_११६ ॥  
  
एकं क्रमेणानेकस्मिन् पर्यायो ऽन्यस्ततो ऽन्यथा  ।  
अनुमानं तदुक्तं यत् साध्यसाधनयोर्वचः  ॥ म्क्प्र्-क्_११७ ॥  
  
विशेषणैर्यत्साकूतैरुक्तिः परिकरस्तु सः  ।  
व्याजोक्तिश्छद्मनोद्भिन्नवस्तुरूपनिगूहनम्  ॥ म्क्प्र्-क्_११८ ॥  
  
किञ्चित् पृष्टमपृष्टं वा कथितं यत् प्रकल्पते  ।  
तादृगन्यव्यपोहाय परिसङ्ख्या तु सा स्मृता  ॥ म्क्प्र्-क्_११९ ॥  
  
यथोत्तरं चेत् पूर्वस्य पूर्वस्यार्थस्य हेतुता  ।  
तदा कारणमाला स्यात् क्रियया तु परस्परम्  ॥ म्क्प्र्-क्_१२० ॥  
  
वस्तुनोर्जनने ऽन्योन्यमुत्तरश्रुतिमात्रतः  ।  
प्रश्नस्योन्नयनं यत्र क्रियते तत्र वा सति  ॥ म्क्प्र्-क्_१२१ ॥  
  
असकृद् यदसम्भाव्यमुत्तरं स्यात् तदुत्तरम्  ।  
कुतो ऽपि लक्षितः सूक्ष्मो ऽप्यर्थो ऽन्यस्मै प्रकाश्यते  ॥ म्क्प्र्-क्_१२२ ॥  
  
धर्मेण केनचिद् यत्र तत् सूक्ष्मं परिचक्षते  ।  
उत्तरोत्तरमुत्कर्षो भवेत्सारः परावधिः  ॥ म्क्प्र्-क्_१२३ ॥  
  
भिन्नदेशतयात्यन्तं कार्यकारणभूतयोः  ।  
युगपद्धर्मयोर्यत्र ख्यातिः सा स्यादसङ्गतिः  ॥ म्क्प्र्-क्_१२४ ॥  
  
समाधिः सुकरं कार्यं कारणान्तरयोगतः  ।  
समं योग्यतया योगो यदि सम्भावितः क्वचित्  ॥ म्क्प्र्-क्_१२५ ॥  
क्वचिद्यदतिवैधर्म्यान्न श्लेषो घटनामियात्  ।  
कर्तुः क्रियाफलावाप्तिर्नैवानर्थश्च यद्भवेत्  ॥ म्क्प्र्-क्_१२६ ॥  
  
गुणक्रियाभ्यां कार्यस्य कारणस्य गुणक्रिये  ।  
क्रमेण च विरुद्धे यत् स एष विषमो मतः  ॥ म्क्प्र्-क्_१२७ ॥  
  
महतोर्यन्महीयांसावाश्रिताश्रययोः क्रमात्  ।  
आश्रयाश्रयिणौ स्यातां तनुत्वे ऽप्यधिकं तु तत्  ॥ म्क्प्र्-क्_१२८ ॥  
  
प्रतिपक्षमशक्तेन प्रतिकर्तुं तिरस्क्रिया  ।  
या तदीयस्य तत्स्तुत्यै प्रत्यनीकं तदुच्यते  ॥ म्क्प्र्-क्_१२९ ॥  
  
समेन लक्ष्मणा वस्तु वस्तुना यन्निगूह्यते  ।  
निजेनागन्तुना वापि तन्मीलितमिति स्मृतम्  ॥ म्क्प्र्-क्_१३० ॥  
  
स्थाप्यतेपोह्यते वापि यथापूर्वं परं परम्  ।  
विशेषणतया यत्र वस्तु सैकावली द्विधा  ॥ म्क्प्र्-क्_१३१ ॥  
  
यथानुभवमर्थस्य दृष्टे तत्सदृशे स्मृतिः  ।  
स्मरणं भ्रान्तिमानन्यसंवित्तत्तुल्यदर्शने  ॥ म्क्प्र्-क्_१३२ ॥  
  
आक्षेप उपमानस्य प्रतीपमुपमेयता  ।  
तस्यैव यदि वा कल्प्या तिरस्कारनिबन्धनम्  ॥ म्क्प्र्-क्_१३३ ॥  
  
प्रस्तुतस्य यदन्येन गुणसाम्यविवक्षया  ।  
ऐकात्म्यं बध्यते योगात्तत्सामान्यमिति स्मृतम्  ॥ म्क्प्र्-क्_१३४ ॥  
  
विना प्रसिद्धमाधारमाधेयस्य व्यवस्थितिः  ।  
एकात्मा यगपद्दृत्तिरेकस्यानेकगोचरा  ॥ म्क्प्र्-क्_१३५ ॥  
  
अन्यत् प्रकुर्वतः कार्यमशक्यस्यान्यवस्तुनः  ।  
तथैव करणं चेति विशेषस्त्रिविधः स्मृतः  ॥ म्क्प्र्-क्_१३६ ॥  
  
स्वमुत्सृज्य गुणं योगादत्युज्ज्वलगुणस्य यत्  ।  
वस्तु तद्गुणतामेति भण्यते स तु तद्गुणः  ॥ म्क्प्र्-क्_१३७ ॥  
  
तद्रूपाननुहारश्चेदस्य तत् स्यादतद्गुणः  ।  
यद्यथा साधितं केनाप्यपरेण तदन्यथा  ॥ म्क्प्र्-क्_१३८ ॥  
तथैव यद्विधीयेत स व्याघात इति स्मृतिः  ।  
सेष्टा संसृष्टिरेतेषां भेदेन यदिह स्थितिः  ॥ म्क्प्र्-क्_१३९ ॥  
  
अविश्रान्तिजुषामात्मन्यङ्गाङ्गित्वं तु सङ्करः  ।  
एकस्य च ग्रहे न्यायदोषाभावादनिश्चयः  ॥ म्क्प्र्-क्_१४० ॥  
  
स्फुटमेकत्र विषये शब्दार्थालङ्कृतिद्वयम्  ।  
व्यवस्थितं च तेनासौ त्रिरूपः परिकीर्तितः  ॥ म्क्प्र्-क्_१४१ ॥  
  
एषां दोषा यथायोगं सम्भवन्तो ऽपि केचन  ।  
उक्तेष्वन्तर्भवन्तीति न पृथक् प्रतिपादिताः  ॥ म्क्प्र्-क्_१४२ ॥  
  
  
इति काव्यप्रकाशीयकारिकावली समाप्ता  
  
  
  
  
  
  
