+++
title = "Vamana: Kavyalamkarasutra, with Vrtti"

+++
## Intro
  
  
  
  
 Vamana: Kavyalamkarasutra, with Vrtti   
  
  
  
  
Vamana: Kavyalamkarasutra, with Vṛtti  
Based on the ed.: Kāvyālaṅkāra sūtra / of ācārya Vāmana ; with the Kāvyālaṅkārakāmadhenu Sanskrit commentary of Śrī Gopendra Tripurahara Bhūpāla edited with Hindī transalation by Bechana Jhā ; introduction by Rewāprasāda Dwivedī. -- 2nd ed.  
Varanasi : Caukhambha Sanskrit Sansthan , 1976.  
(The Kashi Sanskrit Series ; 209)  
and:   
ŚrīVāmanācāryaviracitāni Kāvyālaṅkārasūtrāni Svavṛttisamalaṅkṛtāni  
Śrīnārāyaṇarāma ācārya Kāvyatīrtha ityetaiṣṭippaṇyādibhiḥ  
samalaṅkṛtya saṃśodhitāni. Delhi : Motilal Banarsidas, 1983.  
  
  
Input by Masahiro Takano  
  
  
NOTE by Masahiro Takano:  
Many differences between above two texts, so some parts of sutras are uncertain.  
  
  
  
STRUCTURE OF REFERENCES:  
VKal_n,n.n = Vāmana's Kāvyālaṃkarasūtra_adhikaraṇa,adhyāya.sūtra  
*VKal_n,n.n = divergent numbering in Kāvyatīrtha ed. (1983)  
Pā_n,n.n = Pāṇini's Aṣṭādhyāyī  
  
[k: ...] = variant readings of Kāvyatīrtha ed. (1983)  
{} = remarks  
  
BOLD for sūtras  
ITALICS for citations and/or comments  
  
  
  
  
  


## पाठः
  
  
  
  
  
  
  
  
  
  
पाण्डितवरश्रीवामनविरचितसवृत्ति-  
काव्यालङ्कारसूत्राणि   
  
--------------------  
  
अथ प्रथमेऽधिकरणे प्रथमोऽध्यायः ।  
  
प्रणम्य परमं ज्योतिर्वामनेन कविप्रिया ।  
काव्यालङ्कारसूत्राणां तेषां वृत्तिर्विधीयते ॥  
  
  
__________  
  
  
काव्यं ग्राह्यमलङ्कारात् ॥ व्कल्_१,१।१ ॥  
  
काव्यं खलु ग्राह्यमुपादेयं भवति, अलङ्कारात् । काव्यशब्दोऽयं गुणालङ्कारसंस्कृतयोः शब्दार्थयोर्वर्तते । भक्त्या तु शब्दार्थमात्रवचनोऽत्र गृह्यते ॥१॥  
  
कोऽसावलङ्कार इत्यत आह ----  
  
  
__________  
  
  
सौन्दर्यमलङ्कारः ॥ व्कल्_१,१।२ ॥  
  
अलङ्कृतिरङ्कारः । करणव्युत्पत्त्या पुनरलङ्कारशब्दोऽयम् उपमादिषु वर्तते ॥२॥  
  
  
__________  
  
  
स दोषगुणालङ्कारहानादानाभ्याम् ॥ व्कल्_१,१।३ ॥  
  
स खल्वलङ्कारो दोषहानाद् गुणालङ्कारादानाच्च् सम्पाद्यः कवेः ॥३॥  
  
  
__________  
  
  
शास्त्रतस्ते ॥ व्कल्_१,१।४ ॥  
  
ते दोषगुणालङ्कारहानादाने । शास्त्रादस्मात् । शास्त्रतो हि ज्ञात्वा दोषाञ्जह्याद् , गुणालङ्कारांश्चाददीत ॥४॥  
  
किं पुनः फलम् अलङ्करवता काव्येन, येनैतदर्थोऽयमित्याह ----  
  
  
__________  
  
  
काव्यं सद्दृष्टादृष्टार्थम्, प्रीतिकीर्तिहेतुत्वात् ॥ व्कल्_१,१।५ ॥  
  
{काव्यं सत्} चारु दृष्टप्रयोजनं , प्रीतिहेतुत्वात् । अदृष्टप्रयोजनं कीर्तिहेतुत्वात् । अत्र श्लोकाः ----  
  
     प्रतिष्ठां काव्यबन्धस्य यशसः सरणिं विदुः ।  
     अकीर्तिवर्त्तिनीं त्वेवं कुकवित्वविडम्बनम् ॥  
     कीर्तिस्वर्गफलामाहुराससारं विपश्चितः ।  
     अकीर्तिं तु निरालोकनरकोद्देशदूतिकाम् ॥  
     तस्मात् कीर्तिमुपादातुमकीर्तिं च निवर्हितुम् ।  
     काव्यालङ्कारसूत्रार्थः प्रसाद्यः कविपुङ्गवैः ॥  
  
॥५॥  
  
इति श्रीपण्डितवरवामनविरचितकाव्यालङ्कारसूत्रवृत्तौ शरीरे प्रथमेऽधिकरणे प्रथमोऽध्यायः इति प्रयोजनस्थापना ॥१-१॥  
  
----------------------------------------------------------------------------------------------  
  
अथ प्रतमेऽधिकरणे द्वितीयोऽध्यायः ।  
  
[प्रयोजनस्थापना ।] अधिकारिनिरूपणार्थमाह ----  
  
  
__________  
  
  
अरोचकिनः सतृणाभ्यवहारिणश्च कवयः ॥ व्कल्_१,२।१ ॥  
  
इह खलु द्वये कवयः सम्भवन्ति । अरोचकिनः , सतृणाभ्यवहारिणश्चेति । अरोचकिसतृणाभ्यवहारिशब्दौ गौणार्थौ । कोऽसावर्थः । विवेकित्वमविवेकित्वं चेति ॥१॥  
  
यदाह ----  
  
  
__________  
  
  
पूर्वे शिष्याः, विवेकित्वात् ॥ व्कल्_१,२।२ ॥  
  
पूर्वे खल्वरोचकिनः शिष्याः शासनीयाः । विवेकित्वात् विवेचनशीलत्वात् ॥२॥  
  
  
__________  
  
  
नेतरे तद्विपर्ययात् ॥ व्कल्_१,२।३ ॥  
  
इतरे सतृणाभ्यवहारिणो न शिष्याः । तद्विपर्ययात् । अविवेचनशीलत्वात् । न च शीलमपाकर्तुं शक्यम् ॥३॥  
  
नन्वेवं न शास्त्रं सर्वत्रानुग्राहि स्यात् , को वा मन्यते , तदाह ----  
  
  
__________  
  
  
न शास्त्रमद्रव्येष्वर्थवत् ॥ व्कल्_१,२।४ ॥  
  
न खलु शास्त्रमद्रव्येष्वविवेकिष्वर्थवत् ॥४॥  
  
निदर्शनमाह ----  
  
  
__________  
  
  
न कतकं पङ्कप्रसादनाय ॥ व्कल्_१,२।५ ॥  
  
न हि कतकं पयस इव पञ्कप्रसादनाय भवति ॥५॥  
  
अधिकारिणो निरूप्य रीतिनिश्चयार्थमाह ----  
  
  
__________  
  
  
रीतिरात्मा काव्यस्य ॥ व्कल्_१,२।६ ॥  
  
रीतिर्नामेयमात्मा काव्यस्य । शरीरस्येवेति वाक्यशेषः ॥६॥  
  
किं[क्: का] पुनरियं रीतिरित्याह ----  
  
  
__________  
  
  
विशिष्टा पदरचना रीतिः ॥ व्कल्_१,२।७ ॥  
  
विशेषवती पदानां रचना रीतिः ॥७॥  
  
कोऽसौ विशेष इत्याह ----  
  
  
__________  
  
  
विशेषो गुणात्मा ॥ व्कल्_१,२।८ ॥  
  
वक्ष्यमाणगुणरूपो विशेषः ॥८॥  
  
  
__________  
  
  
सा त्रिधा वैदर्भी गौडीया पाञ्चाली चेति ॥ व्कल्_१,२।९ ॥  
  
सा चेयं रीतिस्त्रिधा [भिद्यते] । वैदर्भी , गौडीया , पाञ्चाली चेति ॥९॥  
  
किं पुनर्देशवशाद् द्रव्यगुणोत्पत्तिः काव्यानां , येनाऽयं देशविशेषव्यपदेशः । नैवं , यदाह ----  
  
  
__________  
  
  
विदर्भादिषु दृष्टत्वात्तत्समाख्या ॥ व्कल्_१,२।१० ॥  
  
विदर्भगौडपाञ्चालेषु तत्रत्यैः कविभिर्यथास्वरूपमुपलब्धत्वात् तत्समाख्या । न पुनर्देशैः किञ्चिदुपक्रियते काव्यानाम् ॥१०॥  
  
तासां गुणभेदाद् भेदमाह ----  
  
  
__________  
  
  
समग्रगुणोपेता वैदर्भी ॥ व्कल्_१,२।११ ॥  
  
समग्रैरोजःप्रसादप्रमुकैर्गुणैरुपेता वैदर्भी नाम रीतिः ।  
अत्र श्लोकः ----  
  
     अस्पृष्टा दोषमात्राभिः समग्रगुणगुम्फिता ।  
     विपञ्चीस्स्वरसौभाग्या वैदर्भी रीतिरिष्यते ॥  
  
तामेतामेवं कवयः स्तुवन्ति ----  
  
     सति वक्तरि सत्यर्थे सति शब्दानुशासने ।  
     अस्ति तन्न विना येन परिस्रवति वाङ्मुधे ॥   
  
[क्: अत्र] उदाहरणम् (शाकुं। २-६) ----  
  
     गाहन्तां महिषा निपानसलिलं शृङ्गैर्मुहुस्ताडितं   
     छायावद्धकदम्बकं मृगकुलं रोमन्थमभ्यस्यतु ॥  
     विस्रब्धं कुरुतां वराहविततिर्मुस्ताक्षतिं पल्वले   
     विश्रान्तिं लभतामिदं च शिथिलज्याबन्धमस्मद्धनुः ॥  
  
॥११॥  
  
  
__________  
  
  
ओजःकान्तिमती गौडीया ॥ व्कल्_१,२।१२ ॥  
  
ओजः कान्ति।श्च विद्येते यस्यां सा ओजःकान्तिमती गौडीया नाम रीतिः । माधुर्यसौकुमार्ययोरभावात् समासबहुला अत्युल्बणपदा च । अत्र श्लोकः ----  
  
     समस्तात्युद्भटपदामोजःकान्तिगुणान्विताम् ।  
     गौडीयामिति गायन्ति रीतिं रीतिविचक्षणाः ॥  
  
उदाहरणम् (महावीरच्। १-५४) ----  
  
     दोर्दण्डाञ्चितचन्द्रशेखरधनुर्दण्डावभङ्गोद्यत-  
     ष्टङ्कारध्वनिरार्यबालचरितप्रस्तावनाडिण्डिमः ।  
     द्राक्पर्यस्तकपालसंपुटमितब्रह्माण्डभाण्डोदर-  
     भ्राम्यत्पिण्डितचण्डिमा कथमहो नाऽद्यापि विश्राम्यति  
  
॥१२॥  
  
  
__________  
  
  
माधुर्यसौकुमार्योपपन्ना पाञ्चाली ॥ व्कल्_१,२।१३ ॥  
  
माध्रुयेण सौकुमार्येण च गुणोनोपपन्ना पाञ्चाली नाम रीतिः । ओजःकान्त्यभावादनुल्बणपदा विच्छाया च । तथा च श्लोकः ----  
     आश्लिष्टश्लथभावां तु पुराणच्छाययान्विताम् ।  
     मधुरां सुकुमारां च पाञ्चालीं कवयो विदुः ॥  
  
यथा[क्: अत्रोदाहरणम्] ----  
  
     ग्रामे ऽस्मिन्पथिकाय पान्थ ! वसतिर्नैवाधुना दीयते   
     रात्रावत्र विहारमण्डपतले पान्थः प्रसुप्तो युवा ।  
     तेनोत्थाय खलेन गजति घने स्मृत्वा प्रियां तत्कृतं  
     येनाद्यापि करङ्कदण्डपतनाशङ्की जनस्तिष्ठति ॥  
  
एतासु तिसृषु रीतिषु रेखाखिव चित्रं काव्यं प्रतिष्ठतमिति ॥१३॥  
  
  
__________  
  
  
तासां पूर्वा ग्राह्या, गुणसाकल्यात् ॥ व्कल्_१,२।१४ ॥  
  
तासां तिसृणां रीतीनां पूर्वा वैदर्भी ग्राह्या , गुणानां साकल्यात् ॥१४॥  
  
  
__________  
  
  
न पुनरितरे, स्तोकगुणत्वात् ॥ व्कल्_१,२।१५ ॥  
  
इतरे गौडीयपाञ्चाल्यौ न ग्राह्ये , स्तोलगुणत्वात् ॥१५॥  
  
  
__________  
  
  
तदारोहणार्थमितराभ्यास इत्येके ॥ व्कल्_१,२।१६ ॥  
  
तस्या वैदर्भ्या एवारोहणार्थमितरयोरपि रीत्योरभ्यास इत्येके मन्यन्ते ॥१६॥  
  
  
__________  
  
  
तत्तु न; अतत्त्वशीलस्य तत्त्वानिष्पत्तेः ॥ व्कल्_१,२।१७ ॥  
  
न ह्यतत्त्वं शीलयतस्तत्त्वं निष्पद्यते ॥१७॥  
  
निदर्शनार्थमाह ----  
  
  
__________  
  
  
न शणसूत्रवानाभ्यासे त्रसरसूत्रवानवैचित्र्यलाभः ॥ व्कल्_१,२।१८ ॥  
  
न हि शणसूत्रवानमभ्यस्यन् कुविन्दस्त्रसरसूत्रवानवैचित्र्यं लभते ॥१८॥  
  
  
__________  
  
  
सापि समासाभावे शुद्धवैदर्भी ॥ व्कल्_१,२।१९ ॥  
  
सापि वैदर्भी रीतिः शुद्धवैदर्भी भण्यते , यदि समासवत्पदं न भवति । ।१९॥  
  
  
__________  
  
  
तस्यामर्थगुणसंपदास्वाद्या ॥ व्कल्_१,२।२० ॥  
  
तस्यां वैदर्भ्यां अर्थगुणसंपदास्वाद्या भवति ॥२०॥  
  
  
__________  
  
  
तदुपारोहादर्थगुणलेशोऽपि ॥ व्कल्_१,२।२१ ॥  
  
तदुपधानतः खल्वर्थगुणलेशोऽपि स्वदते । किमङ्ग ! पुनरर्थगुणसंपत् । तथा चाहुः ----  
  
     किं त्वस्ति काचिदपरैव पदानुपूर्वी  
     यस्यां न किञ्चिदपि किञ्चिदिवावभाति ।  
     आनन्दयत्य्थ च कर्णपथं प्रयाता  
     चेतः सताममृतवृष्टिरिव प्रविष्टा ॥  
     वचसि यमधिशय्य स्यन्दते वाचकश्री-  
     र्वितथमवितथत्वं यत्र वस्तु प्रयाति ।  
     उदयति हि स तादृक् क्वापि वैदर्भरीतौ   
     सहृदयहृदयानां रञ्जकः कोऽपि पाकः ॥  
  
॥२१॥  
  
  
__________  
  
  
सापि वैदर्भी, तात्स्थ्यात् ॥ व्कल्_१,२।२२ ॥  
  
सापीयमर्थगुणसंपत् वैदर्भीत्युक्ता । तात्स्थ्यादित्युपचारतो व्यवहारं दर्शयति ॥२२॥  
  
इति श्रीपण्डितवरवामनविरचितकाव्यालङ्कारसूत्रवृत्तौ शारीरे प्रथमे ऽधिकरणे द्वितीयोऽध्यायः ।  
अधिकारिचिन्ता , रीतिनिश्चयश्च ।  
  
----------------------------------------------------------------------------------------------  
  
अथ प्रथमेऽधिकरणे तृतीयोऽध्यायः ।  
  
अधिकारिचिन्तां रीतितत्त्वं च निरूप्य , काव्याङ्गान्युपदर्शयितुमाह ----   
  
  
__________  
  
  
लोको विद्या प्रकीर्ण च काव्याङ्गानि ॥ व्कल्_१,३।१ ॥  
  
उद्देशक्रमेणैतद्व्याचष्टे ----  
  
  
__________  
  
  
लोकवृत्तं लोकः ॥ व्कल्_१,३।२ ॥  
  
लोकः स्थावरजङ्गमात्मा तस्य वर्तनं वृत्तिमिति ॥२॥  
  
  
__________  
  
  
शब्दस्मृत्यभिधानकोशच्छन्दोविचितिकलाकामशास्त्रदण्डनीतिपूर्वा विद्याः ॥ व्कल्_१,३।३ ॥  
  
शब्दस्मृत्यादीनां तत्पूर्वकत्वं पूर्वं काव्यबन्धेष्वपेक्षणीयत्वात् ॥३॥  
  
तासां काव्याङ्गत्वं योजयितुमाह ----  
  
  
__________  
  
  
शब्दस्मृतेः शब्दशुद्धिः ॥ व्कल्_१,३।४ ॥  
  
शब्दस्मृतेर्व्याकरणाच्छब्दानां शुद्धिः साधुत्वनिश्चयः कर्तव्यः । शुद्धानि हि पदानि निःशङ्कैः कविभिः प्रयुज्यन्ते ॥४॥  
  
  
__________  
  
  
अभिधानकोशात् पदार्थनिश्चयः ॥ व्कल्_१,३।५ ॥  
  
पदं हि रचनाप्रप्रवेशयोग्यं भावयन् संदिग्धार्थत्वेन न गृह्णीयान्न वा जह्यादिति काव्यबन्धविघ्नः । तस्मादभिधानकोशतः पदार्थनिश्चयः कर्तव्य इति । अपूर्वाभिधानलाभार्थत्वं त्वयुक्तमभिधानकोशस्य , अप्रयुक्तस्याप्रयोज्यत्वात् । यदि प्रयुक्तं प्रयुज्यते तर्हि किमिति संदिघाथत्वमाशङ्कितं पदस्य ? तन्न ; तत्र सामान्येनार्थावगतिः संभवति । यथा {नीवी}शब्देन जघनवस्रग्रन्थिरुच्यत इति कस्यचिन्नश्चयः । स्त्रिया वा पुरुषस्य वेति संशयः नीवी संग्रथनं नार्या जघनस्थस्य वाससः इति नाममालाप्रतीकमपश्यत इति । अथ कथं ----   
  
     विचित्रभोजनाभोगवर्धमानःदरास्थिभिः ।  
     केनचित्पूर्वमुक्तोऽपि नीवीबन्धः श्लथीकृतः ॥  
  
इति प्रयोगः । भ्रान्तेरुपचाराद्वा ॥५॥  
  
  
__________  
  
  
छन्दोविचितेर्वृत्तसंशयच्छेदः ॥ व्कल्_१,३।६ ॥  
  
काव्याभ्यासाद्वृत्तसंक्रान्तिर्भवत्येव । किं तु मात्रावृत्तादिषु क्वचित्संशयः स्यात् । अतो वृत्तसंशयच्छेदश्छन्दोविचितेर्विधेय इति ॥६॥  
  
  
__________  
  
  
कलाशास्त्रेभ्यः कलातत्त्वस्य संवित् ॥ व्कल्_१,३।७ ॥  
  
कला गीतनृत्यचित्रादिकास्तासामभिधायकानि शास्त्राणि विशाखिलादिप्रणीतानि कलाशास्त्राणि , तेभ्यः कलातत्त्वस्य संवित् संवेदनम् । न हि कलातत्त्वानुपलब्धौ कलावस्तु सम्यङ्निबन्धुं शक्यमिति ॥७॥  
  
  
__________  
  
  
कामशास्त्रतः कामोपचारस्य ॥ व्कल्_१,३।८ ॥  
  
संवित् इत्यनुवर्तते । कामोपचारस्य संवित् कामशास्त्रत इति । कामोपचारबहुलं हि वस्तु काव्यस्येति ॥८॥  
  
  
__________  
  
  
दण्डनीतेर्नयापनययोः ॥ व्कल्_१,३।९ ॥  
  
दण्डनीतेरर्थशास्त्रान्नयस्यापनयस्य च संविदिति । तत्र षाड्गुण्यस्य यथावतोरयोगो नयः । तद्विपरीतोऽपनयः । न हि तावविज्ञाय नायकप्रतिनायकयोर्वृत्तं शक्यं काव्ये निबन्धुमिति ॥९॥  
  
  
__________  
  
  
इतिवृत्तकुटिलत्वं च ततः ॥ व्कल्_१,३।१० ॥  
  
इतिहासादिरितिवृत्तं काव्यशरीरम् , तस्य कुटिलत्वं ततो दण्डनीतेर्बलीवस्त्वाबलीयस्त्वादिप्रयोगो व्युत्पत्तिमूलत्वात्तस्याः । एवमन्यासामपि विद्यानां यथास्वमुपयोगो वर्णनीय इति ॥१०॥  
  
  
__________  
  
  
लक्ष्यज्ञत्वमभियोगो वृद्धसेवावेक्षणं प्रतिभानमवधानं च प्रकीर्णम् ॥ व्कल्_१,३।११ ॥  
  
  
__________  
  
  
तत्र काव्यपरिचयो लक्ष्यज्ञत्वम् ॥ व्कल्_१,३।१२ ॥  
  
अन्येषां काव्येषु परिचयो लक्ष्यज्ञत्वम् । ततो हि काव्यबन्धस्य व्युत्पत्तिर्भवति ॥१२॥  
  
  
__________  
  
  
काव्यबन्धोद्यमोऽभियोगः ॥ व्कल्_१,३।१३ ॥  
  
बन्धनं बन्धः , काव्यस्य बन्धो रचना काव्यबन्धः । तत्रोद्यमोऽभियोगः । स हि कवित्वप्रकर्षमादधाति ॥१३॥  
  
  
__________  
  
  
काव्योपदेशगुरुशुश्रूषणं वृद्धसेवा ॥ व्कल्_१,३।१४ ॥  
  
काव्योपदेशे गुरव उपदेष्टारः । तेषां शुश्रूषणं वृद्धसेवा । ततः काव्यविद्यायाः संक्रान्तिर्भवति ॥१४॥  
  
  
__________  
  
  
पदाधानोद्धरणमवेक्षणम् ॥ व्कल्_१,३।१५ ॥  
  
पदस्याधानं न्यासः , उद्धरणमपसारणम् । तयोः खल्ववेक्षणम् । अत्र श्लोकौ ----  
  
     आधानोद्धरणे तावद्यावद्दोलायते मनः ।  
     पदस्य स्थापिते स्थैर्ये हन्त सिद्धा सरस्वती ॥  
     यत्पदानि त्यजन्त्येव परिवृत्तिसहिष्णुताम् ।  
     तं शब्दन्यासनिष्णाताः शब्दपाकं प्रचक्षते ॥  
  
॥१५॥  
  
  
__________  
  
  
कवित्वबीजं प्रतिभानम् ॥ व्कल्_१,३।१६ ॥  
  
कवित्वस्य बीजं कवित्वबीजं जन्मान्तरागतसंस्कारविशेषः कश्चित् , यस्माद्विना काव्यं न निष्पद्यते , निष्पन्नं वावहासायतनं स्यात् ॥१६॥ ++  
  
  
__________  
  
  
चित्तैकाग्र्यमवधानम् ॥ व्कल्_१,३।१७ ॥  
  
चित्तस्यैकाग्र्यं बाह्यार्थनिवृत्तिः तदवधानम् । अवहितं हि चित्तमर्थान् पश्यति ॥१७॥  
  
  
__________  
  
  
तद्देशकालाभ्याम् ॥ व्कल्_१,३।१८ ॥  
  
तत् अवधानं देशात्कालाच्च समुत्पद्यते ॥१८॥  
  
कौ पुनर्देशकालावित्यत्राह ----  
  
  
__________  
विविक्तो देशः ॥ व्कल्_१,३।१९ ॥  
  
विविक्तो निर्जनः ॥१९॥  
  
  
__________  
  
  
रात्रियामस्तुरीयः कालः ॥ व्कल्_१,३।२० ॥  
  
रात्रेर्यामो रात्रियामः प्रहरः तुरीयश्चतुर्थः काल इति । तद्वशाद्विषयोपरतं चित्तं प्रसन्नमवधत्ते ॥२०॥  
  
 एवं काव्याङ्गान्युपदर्श्य , काव्यविशेषज्ञानार्थमाह ----  
  
  
__________  
  
  
काव्यं गद्यं पद्यं च ॥ व्कल्_१,३।२१ ॥  
  
गद्यस्य पूर्वं निर्देशो दुर्लक्ष्यविषयत्वेन दुर्बन्धत्वात् । यथाहुः ---- गद्यं कवीनां निकषं वदन्ति इति ॥२१॥  
  
तच्च त्रिधा भिन्नमिति दर्शयितुमाह ----  
  
  
__________  
  
  
गद्यं वृत्तगन्धि चूर्णमुत्कलिकाप्रायं च ॥ व्कल्_१,३।२२ ॥  
  
तल्लक्षणान्याह ----  
  
  
__________  
  
  
पद्यभागवद्वृत्तगन्धि ॥ व्कल्_१,३।२३ ॥  
  
पद्यस्य भागाः पद्यभागास्तद्वत् वृत्तगन्धि ।  
यथा पातालतालुतलवासिषु दानवेषु इति ।  
अत्र हि वसन्ततिलकाख्यस्य वृत्तस्य भागः प्रत्यभिज्ञायते ॥२३॥  
  
  
__________  
  
  
अनाविद्धललितपदं चूर्णम् ॥ व्कल्_१,३।२४ ॥  
  
अनाविद्धान्यदीर्घसमासानि ललितान्यनुद्धतानि पदानि यस्मिंस्तदनाविद्धललितपदं चूर्णमिति । यथा ----  
  
     अभ्यासो हि कर्मणां कौशलमावहति ।  
     न हि सकृन्निपातमात्रेणोदबिन्दुरपि ग्रावणि निम्नतामादधाति ।  
  
॥२४॥  
  
  
__________  
  
  
विपरीतमुत्कलिकाप्रायम् ॥ व्कल्_१,३।२५ ॥  
  
विपरीतमाविद्धोतपदमुत्कलिलाप्रायम् । यथा ----   
  
     कुलिशशिखरखरनखरप्रचण्डपेटापाटितमत्तमातङ्गकुम्भस्थलगलन्मदच्छटाच्छरितचारुकेसरभारभासुरमुखे केसरिणि इति ॥२५॥  
  
  
__________  
  
  
पद्यमनेकभेदम् ॥ व्कल्_१,३।२६ ॥  
  
पद्यं खल्वनेकेन समार्धसमविषमादिना भेदेन भिन्नं भवति ॥२६॥  
  
  
__________  
  
  
तदनिबद्धं निबद्धं च ॥ व्कल्_१,३।२७ ॥  
  
तदिदं गद्यपद्यरूपं काव्यमनिबद्धं निबद्धं च । अनयोः प्रसिद्धत्वाल्लक्षणं नोक्तम् ॥२७॥  
  
  
__________  
  
  
क्रमसिद्धिस्तयोः स्रगुत्तंसवत् ॥ व्कल्_१,३।२८ ॥  
  
तयोरित्यनिबद्धं निबद्धं च परामृश्यते । क्रमेण सिद्धिः क्रमसिद्धिः । अनिबद्धसिद्धौ निबद्धसिद्धैः स्रगुत्तंसवत् । यथा स्रजि मालाया सिद्धायामुत्तंसः शेखरः सिध्यति ॥२८॥  
  
केचिदनिबद्ध एव पर्यवसिताः , तद्दूषणार्थमाह ----  
  
  
__________  
  
  
नानिबद्धं चकास्त्येकतेजःपरमाणुवत् ॥ व्कल्_१,३।२९ ॥  
  
न खल्वनिबद्धं काव्यं चकास्ति दीप्यते । यथैकतेजःपरमाणुरिति ।  
अत्र श्लोकः ----  
  
     असंकलितरूपाणां काव्यानां नास्ति चारुता ।  
     न प्रत्येकं प्रकाशन्ते तैजसाः परमाणवः ॥ [क्: इति]   
  
॥२९॥  
  
  
__________  
  
  
संदर्भेषु दशरूपकं श्रेयः ॥ व्कल्_१,३।३० ॥  
  
संदर्भेषु प्रबन्धेषु दशरूपकं नाटकादि श्रेयः ॥३०॥  
  
कस्मात्तदाह ----  
  
  
__________  
  
  
तद्धि चित्रं चित्रपटवद्विशेषसाकल्यात् ॥ व्कल्_१,३।३१ ॥  
  
तद्दशरूपकं हि यस्माञ्चित्रं चित्रपटचत् । विशेषाणां साकल्यात् ॥३१॥  
  
  
__________  
  
  
ततोऽन्यभेदकॢप्तिः ॥ व्कल्_१,३।३२ ॥  
  
ततो दशरूपकादन्येषां भेदानां कॢप्तिः कल्पनमिति । दशरूपकस्यैव हीदं सर्वं विलसितम् , यच्च कथाख्यायिके महाकाव्यमिति । तल्लक्षणं च नातीव हृदयङ्गममित्युपेक्षितमस्माभिः । तदन्यतो ग्राह्यम् ॥३२॥  
  
इति श्रीकाव्यालङ्कारसूत्रवृत्तौ शारीरे प्रथमेऽधिकरणे तृतीयोऽध्यायः ॥१-३॥  
  
समाप्तं चेदं शारीरं प्रथममधिकरणम् ।  
  
=======================================================  
  
द्वितीयाधिकरणे प्रथमोऽध्यायः ।  
  
काव्यशरीरे स्थापिते काव्यसौन्दर्याक्षेपहेतवस्त्यागाय दोषा विज्ञातव्या इति दोषदर्शनं नामाधिकरणमारभ्यते । दोषस्वरूपकथार्थमाह ----  
  
  
__________  
  
  
गुणविपर्ययात्मानो दोषाः ॥ व्कल्_२,१।१ ॥  
  
गुणानां वक्ष्यमाणानां ये विपर्ययास्तदात्मानो दोषाः ॥१॥  
  
  
__________  
  
  
अर्थतस्तदवगमः ॥ व्कल्_२,१।२ ॥  
  
गुणस्वरूपनिरूपणात्तेषां दोषाणामर्थादवगमोऽर्थात्सिद्धिः ॥२॥  
  
किमर्थं ते पृथक्प्रपञ्च्यन्त इत्यत्राह ----  
  
  
__________  
  
  
सौकर्याय प्रपञ्चः ॥ व्कल्_२,१।३ ॥  
  
सौकर्यार्थः प्रपञ्चो विस्तरो दोषानाम् । उद्दिष्टा लक्षणलक्षिता हि दोषाः सुज्ञाना भवन्ति ॥३॥  
  
पददोषान्दर्शयितुमाह ----  
  
  
__________  
  
  
दुष्टं पदमसाधु कष्टं ग्राम्यमप्रतीतमनर्थकं च ॥ व्कल्_२,१।४ ॥  
  
क्रमेण व्याख्यातुमाह ----  
  
  
__________  
  
  
शब्दस्मृतिविरुद्धमसाधु ॥ व्कल्_२,१।५ ॥  
  
शब्दस्मृत्या व्याकरणेन विरुद्धं पदमसाधु । यथा ---- अन्यकारकवैयर्थ्यम् इति । अत्र हि अषष्ठ्यतृतीयास्थस्यान्यस्य दुगाशीराशास्थास्थितोत्सुकोतिकारकरागच्छेषु इति दुका भवितव्यमिति ॥५॥  
  
  
__________  
  
  
श्रुतिविरसं कष्टम् ॥ व्कल्_२,१।६ ॥  
  
श्रुतिविरसं श्रोत्रकटु पदं कष्टम् । तद्धि रचनागुम्फितमप्युद्वेजयति । यथा ----  
     अचूचुरच्चण्डि ! कपोलौप्स्ते कान्तिद्रवं द्राग्विशदः शशाङ्कः ।  
  
॥६॥  
  
  
__________  
  
  
लोकमात्रप्रयुक्तं ग्राम्यम् ॥ व्कल्_२,१।७ ॥  
  
लोक एव यस्प्रयुक्तं पदं , न शास्त्रे ; तद्ग्राम्यम् । यथा कष्टं कथं रोदिति फूत्कृतेयम् । अन्यदपि तल्लगल्लादिकं द्रष्टव्यम् ॥७॥  
  
  
__________  
  
  
शास्त्रमात्रप्रयुक्तमप्रतीतम् ॥ व्कल्_२,१।८ ॥  
  
शास्त्र एव प्रयुक्तं यत् , न लोके तदप्रतीतं पदम् । यथा ----   
  
     किं भाषितेन बहुना रूपस्कन्धस्य सन्ति मे न गुणाः ।  
     गुणानान्तरीयकं च प्रमेति न तेऽस्त्युपालम्भः ॥  
  
अत्र रूपस्कन्धनान्तरीयकपदे न लोक इत्यप्रतीतम् ॥८॥  
  
  
__________  
  
  
पूरणार्थमनर्थकम् ॥ व्कल्_२,१।९ ॥  
  
पूरणमात्रप्रयोजनमव्ययपदमनर्थकम् । दण्डापून्यायेन पदमन्यदप्यनर्थकमेव । यथा ----  
  
     उदितस्तु हास्तिकविनीलमयं तिमिरं निपीय किरणैः सविता ।  
  
अत्र {तु}शब्दस्य पादपूरणार्थमेव प्रयोगः ।  
     न वाक्यालङ्कारार्थम् [क्: ॥ *व्कल्_२,१।१०॥]  
वाक्यालङ्कारप्रयोजनं तु नानर्थकम् । अपवादार्थमिदम् ।  
[क्: अपवादार्थमिदम् । वाक्यालङ्कारप्रयोजनं तु नानर्थकम् ।]  
यथा ----  
  
     न खल्विह गतागता नयनगोचरं मे गता इति  
  
 तथा हि खलु हन्तेति ॥९॥  
  
संप्रति पदार्थदोषानाह ----  
  
  
__________  
  
  
अन्यार्थनेयगूढार्थाश्लीलक्लिष्टानि च ॥ व्कल्_२,१।१० [*व्कल्_२,१।११] ॥  
  
दुष्टं पदम् इत्यनुवर्तते । अर्थतश्च वचनविपरिणामः । अन्यार्थादीनि पदानि दुष्टानीति सूत्रार्थः ॥१०॥  
  
एषां क्रमेण लक्षणायाह ----  
  
  
__________  
  
  
रूढिच्युतमन्यार्थम् ॥ व्कल्_२,१।११ [*व्कल्_२,१।१२] ॥  
  
रूढिच्युतम्, रूढिमनपेक्ष्य यौगिकार्थमात्रोपादानात् । अन्यार्थं पदम् । स्थूलत्वात्सामान्येन घटशब्दः पटशब्दाथ इत्यादिकमन्यार्थं नोक्तम् । यथा ----  
  
     ते दुःखमुच्चावचमावहन्ति ये प्रस्मरन्ति प्रियसङ्गमानाम् ।  
  
अत्र-आवहतिः करोत्यर्थो धारणार्थे प्रयुक्तः , प्रस्मरतिर्विस्मरणार्थः प्रकृष्टस्मरणे इति ॥११॥  
  
  
__________  
  
  
कल्पितार्थं नेयार्थम् ॥ व्कल्_२,१।१२ [*व्कल्_२,१।१३] ॥  
अश्रौतस्याप्युन्नेयपदार्थस्य कल्पनात्कल्पितार्थं नेयार्थम् । यथा ----  
  
     सपदि पङ्क्तिविहङ्गमनामभृत्तनयसंवलितं बलशलिना ।  
     विपुलपर्वतवर्षि शितैः शरैः प्लवगसैन्यमुलूकजिता जितम् ॥  
  
अत्र विहङ्गमश्चक्रवाको ऽभिप्रेतः । तन्नामानि चक्राणि , तानि बिभ्रतीति विहङ्गमनामभृतो रथाः । पङ्क्तिरिति दशसंख्या लक्ष्यते । पङ्क्तिर्दश विहङ्गमनामभृतो रथा यस्य स पङ्क्तिविहङ्गमनामभृद्दशरथः । तस्य तनयाभ्यां रामलक्ष्मणाभ्यां संवलितं प्लवगसैन्यं जितम् । उलूकजिता इन्द्रजिता । {कौशिक}शब्देन्द्र्प्लूकयोरभिधानमिति {कौशिक}शब्दवाच्यत्वेनेन्द्र उलूक उक्तः । ननु चैवं रथाङ्गनामादीनामपि प्रयोगोऽनुपपन्नः , ---- न ; तेषां निरूढलक्षणत्वात् ॥१२॥  
  
  
__________  
  
  
अप्रसिद्धार्थप्रयुक्तं गूढार्थम् ॥ व्कल्_२,१।१३ [*व्कल्_२,१।१४] ॥  
  
यस्य पदस्य लोकेऽर्थः प्रसिद्धश्राप्रासेद्धश्च , तद्प्रसिद्धेऽर्थे प्रयुक्तं गूढार्थम् । यथा ----  
  
     सहस्रगोरिवानीकं दुःसहं बह्वतः परैः इति ।  
  
सहस्रं गावो ऽक्षीणि यस्य स सहस्रगुरिन्द्रः । तस्येवेति गोशब्दस्याक्षिवाचित्वं कविष्वप्रसिद्धमिति ॥१३॥  
  
  
__________  
  
  
असम्यार्थान्तरमसम्यस्मृतिहेतुश्चाश्लीलम् ॥ व्कल्_२,१।१४ [*व्कल्_२,१।१५] ॥  
  
यस्य पदस्यानेकार्थस्यैको ऽर्थोऽसभ्यः स्यात् , तदसभ्यार्थान्तरम् । यथा ---- वर्चः इति पदं तेजसि विष्ठायां च ।  
यत्तु पदं सभ्यार्थवाचकमप्येकदेशद्वारेणासभ्यार्थं स्मारयति , तदसभ्यस्मृतिहेतुः । यथा ---- कृकाटिका इति ॥१४॥  
  
  
__________  
  
  
न गुप्तलक्षितसंवृतानि ॥ व्कल्_२,१।१५ [*व्कल्_२,१।१६] ॥  
  
अपवादार्थमिदम् । गुप्तं लक्षितं संवृत्तं च नाश्लीलम् ॥१५॥  
  
एषां लक्षणान्याह ----  
  
  
__________  
  
  
अप्रसिद्धासभ्यं गुप्तम् ॥ व्कल्_२,१।१६ [*व्कल्_२,१।१७] ॥  
  
अप्रसिद्धासभ्यार्थान्तरं पदमप्रसिद्धासभ्यं यत् तद्गुप्तम् । यथा ---- संबाधः इति पदम् । तद्धि संकटार्थं प्रसिद्धम् , न गुह्यार्थमिति ॥१६॥  
  
  
__________  
  
  
लाक्षणिकासभ्यान्वितं लक्षितम् ॥ व्कल्_२,१।१७ [*व्कल्_२,१।१८] ॥  
  
तदेवासभ्यार्थान्तरं लक्षणिकेनासभ्येनार्थेनान्वितं पदं लक्षितम् । यथा ---- जन्मभूः इति । तद्धि लक्षणया गुणाथम् , न स्वशक्त्येति ॥१७॥  
  
  
__________  
  
  
लोकसंवीतं संवृतम् ॥ व्कल्_२,१।१८ [*व्कल्_२,१।१९] ॥  
  
लोकेन संवीतं लोकसंवीतं यत् तत् संवृतम् । यथा ---- सुभगा भगोनीउपस्थानमभिप्रेतम्कुमारीदोहदः इति । अत्र हि श्लोकः ----   
  
     संवीतस्य हि लोकेन न दोषान्वेषणं क्समम् ।  
     शिवलिङ्गस्य संस्थाने कस्यासभ्यत्वभावना ॥  
  
॥१८॥  
  
  
__________  
  
  
तन्त्रैविध्यम्, व्रीडाजुगुप्सामङ्गलातङ्कदायिभेदात् ॥ व्कल्_२,१।१९ [*व्कल्_२,१।२०] ॥  
  
तस्याश्लीलस्य त्रैविध्यं भवति , व्रीडाजुगुप्सामङ्गलातङ्कदायिनां भेदात् । किञ्चित् व्रीडादायि भवति । यथा ---- वाक्काटवम्हिरण्यरेताः इति । किञ्चित् जुगुप्सादायि भवति । यथा ---- कपर्दकः इति । किञ्चित् अमङ्गलातङ्गदायि भवति । यथा ---- संस्थितः इति ॥१९॥  
  
  
__________  
  
  
व्यवहितार्थप्रत्ययं क्लिष्टम् ॥ व्कल्_२,१।२० [*व्कल्_२,१।२१] ॥  
  
अर्थस्य प्रतीतिरर्थप्रत्ययः । स व्यवहितो यस्माद्भवति तद्व्यवहितार्थप्रत्ययं क्लिष्टम् । यथा ----  
  
     दक्षात्मजादयितवल्लभभवेदिकानां   
     ज्योत्स्नाजुषां जललवास्तरलं पतन्ति ॥  
  
दक्षात्मजास्ताराः । तासां दयितो दक्षात्मजादयितश्चन्द्रः । तस्य वल्लभाश्चन्द्रकान्ताः । तद्वेदिकानामिति । अत्र हि व्यवधानेनार्थप्रत्ययः ॥२०॥  
  
  
__________  
  
  
अन्यत्रारूढत्वात् ॥ व्कल्_२,१।२१ [क्: नोत् इन् सुत्र] ॥  
  
अरूढावपि यतोऽर्थप्रत्ययो झटिति न तत्क्लिष्टम् । यथा ----  
  
     काञ्चिगुणस्थानमनिन्दितायाः इति  
  
॥२१॥  
  
  
__________  
  
  
अन्त्याभ्यां वाक्यं व्याख्यातम् ॥ व्कल्_२,१।२२ ॥  
  
अश्लीलं क्लिष्टं चेत्यन्त्ये पदे । ताभ्यां वाक्यं व्याख्यातम् । तदप्यश्लीलं क्लिष्टं च भवति ।  
अश्लीलं यथा ----  
  
     न सा धनोन्नतिर्या स्यात्कलसुखदायिनी ।  
     परार्थवद्धकक्ष्याणां यत् सत्यं पेलवं धनं ॥  
     सोपानपथमुत्सृज्य वायुवेगसमुद्धतम् ।  
     महापथेन गतवान् कीर्त्यमानगुणो जनैः ॥  
  
क्लिष्टं यथा ----  
  
     धम्मिल्लस्य न कस्य प्रेक्ष्य निकामं कुरङ्गशावाक्ष्याः ।  
     रज्यत्यपूर्वबन्धव्युत्पत्तेर्मानसं शोभाम् ॥  
  
एतान्पदपदार्थदोषान् ज्ञात्वा कविस्त्यजेदिति तात्पर्यार्थः ।  
  
॥२२॥  
  
इति श्रीकाव्यालङ्कारसूत्रवृत्तौ दोषदर्शने द्वितीयेऽधिकरणे प्रथमोऽध्यायः पदपदार्थदोषविभागः ।  
  
----------------------------------------------------------------------------------------------  
  
द्वितीयाधिकरणे द्वितीयोऽध्यायः ।  
  
पदपदार्थदोष्ञ्प्रतिपाद्येदानीं वाक्यदोषान्दर्शयितुमाह ----  
  
  
__________  
  
  
भिन्नवृत्तयतिभ्रष्टविसंधीनि वाक्यानि ॥ व्कल्_२,२।१ ॥  
  
दुष्टनीत्यभिसंबन्धः ॥१॥  
  
क्रमेण व्याचष्टे ----  
  
  
__________  
  
  
स्वलक्षणच्युतवृत्तं भिन्नवृत्तम् ॥ व्कल्_२,२।२ ॥  
  
स्वस्माल्लक्षणाच्च्युतं वृत्तं यस्मिंस्तत् स्वलक्षणच्युतं वाक्यं भिन्नवृत्तम् । यथा ----  
  
     अयि पश्यसि सौधमाश्रितामविरलसुमनोमालभारिणीम् ॥  
  
वैतालीययुग्मपादे लघ्वक्षराणां पण्णां नैरन्तर्यं निपिद्धम् । तच्च कृतमिति भिन्नवृत्तत्वम् ॥२॥  
  
  
__________  
  
  
विरसविरामं यतिभ्रष्टम् ॥ व्कल्_२,२।३ ॥  
  
विरसः श्रुतिकटुर्विरामो यस्मिंस्तद् विरसविरामं यतिभ्रष्टम् ॥३॥  
  
  
__________  
  
  
तद्धातुनामभागभेदे स्वरसंध्यकृते प्रायेण ॥ व्कल्_२,२।४ ॥  
  
तद् यतिभ्रष्टं धातुभागभेदे नामभागभेदे च सति भवति । स्वरसन्धिना कृते प्रायेण बाहुल्येन । धातुभागभेदे मन्दाक्रान्तायां यथा   
  
     एतासां राजति सुमनसां दामकण्ठावलम्बि ।   
  
नामभागभेदे शिखरिण्यां यथा ।  
  
     कुरङ्गाक्षीणां गण्डतलफलके स्वेदविसरः ।  
  
मन्दाक्रान्तायां यथा   
  
     दुर्दर्शश्चक्रशिखिकपिशः शार्ङ्गिणो बाहुदण्डः ।  
  
धातु-नामभागपदग्रहणात् तद्भागातिरिक्तभेदे न भवति यतिभ्रष्टत्वम् । यथा मन्दाक्रान्तायाम् ----  
  
     शोभां पुष्पत्यवमभिनवः सुन्दरीणां प्रबोधः ।  
  
शिखरिण्यां यथा   
  
     विनिद्रः श्यामान्तेष्वधरर्पुटसीत्कारविरुतैः ।  
  
स्वरसन्ध्यकृत इति वचनात् स्वरसन्धिकृते भेदे न दोषः । यथा   
  
     किञ्चिद्भावालसमसरलं प्रेक्षितं सुन्दरीणाम् ।  
  
॥४॥  
  
  
__________  
  
  
न वृत्तदोषात्पृथग्यतिद्प्षः, वृत्तस्य यत्यात्मकत्वात् ॥ व्कल्_२,२।५ ॥  
  
वृत्तदोषात् पृथग् यतिदोषो न वक्तव्यः । वृत्तस्य यत्यात्मकत्वात् ॥५॥  
  
यत्यात्मकं हि वृत्तमिति भिन्नवृत्त एव यतिभ्रष्टस्यान्तर्भावान्न पृथग्ग्रहणं कार्यमत आह ----  
  
  
__________  
  
  
न, लक्षणः पृथक्त्वात् ॥ व्कल्_२,२।६ ॥  
  
नायं दोषः लक्षणो लक्षणस्य पृथक्त्वात् । अन्यद्धि लक्षणं वृत्तस्यान्यच्च यतेः । गुरुलघुनियमात्मकं वृत्तम् । विरामात्मिका च यतिरिति ॥६॥  
  
  
__________  
  
  
विरूपपदसंधि विसंधिः ॥ व्कल्_२,२।७ ॥  
  
पदानां सन्धिः पदसन्धिः । स च स्वरसमवायरूपः प्रत्यासत्तिमात्रारूपो वा । स विरूपो यस्मिन्निति विग्रहः ॥७॥  
  
  
__________  
  
  
पदसंधेर्वैरूप्यं विश्लेषोऽश्लीलत्वं कष्टत्वं च ॥ व्कल्_२,२।८ ॥  
  
विश्लेषो विभागेन पारुष्यमिति । विश्लेषो यथा ----   
  
     मेघानिलेन अमुना एतस्मिन्नद्रिकानने ।  
     कमले इव लोचने इमे अनुवध्नाति विलासपद्धतिः ।  
     लोलालकानुबद्धानि आननानि चकासति ।  
  
अश्लीलत्वं यथा ----   
  
     विरेचकमिदं नृत्तमाचार्याभासयोजितम् ।  
     चकासे पनसप्रायैः पुरी पण्डमहाद्रुमैः ।  
      विना शपथदानाभ्यां पदवादसमुत्सुकम् ।  
  
कष्टत्वं यथा ----  
  
     मञ्जरुद्गमगर्भास्ते गुर्वाभोगा द्रुमा बभुः ।  
  
॥८॥  
  
एवं वाक्यदोषानभिधाय वाक्यार्थदोषान् प्रतिपादयितुमाह ----  
  
  
__________  
  
  
व्यर्थैकार्थसंदिग्धायुक्तापक्रमलोकविद्या विरुद्धानि च ॥ व्कल्_२,२।९ ॥  
  
वाक्यानि दुष्टानीति सम्बन्धः ॥९॥  
  
क्रमेण व्याख्यातुमाह ----  
  
  
__________  
  
  
व्याहतपूर्वोत्तरार्थं व्यर्थम् ॥ व्कल्_२,२।१० ॥  
  
व्याहतौ पूर्वोत्तरावर्थौ यस्मिंस्तद्व्याहतपूर्वोत्तरार्थं वाक्यं व्यर्थम् । यथा ----  
  
     अद्यापि स्मरति रसालसं मनो मे   
     मुग्धायाः स्मरचतुराणि चेष्टितानि ।  
  
मुग्धायाः कथं स्मरचतुराणि चेष्टितानि । तानि चेत् कथं मुग्धा ? अत्र पूर्वोत्तरयोरर्थयोर्विरोधाद् व्यर्थमिति ॥१०॥  
  
  
__________  
  
  
उक्तार्थपदमेकार्थम् ॥ व्कल्_२,२।११ ॥  
  
उक्तार्थानि पदानि यस्मिंस्तदुक्तार्थपदमेकार्थम् । यथा ----  
  
     चिन्तामोहमनङ्गमङ्ग ! तनुते विप्रेक्षितं सुभ्रुवः ।  
  
अनङ्गः शृङ्गारः । तस्य चिन्तामोहात्मकत्वाच्चिन्तामोहशब्दौ प्रयुक्तावुक्तार्थौ भवतः । एकार्थपदत्वाद् वाक्यमेकार्थमित्युक्तम् ॥११॥  
  
  
__________  
  
  
न, विशेषश्चेदेकार्थं दुष्टम् ॥ व्कल्_२,२।१२॥*  
  
न गतार्थ दुष्टं विशेषश्चेत् प्रतिपाद्यः स्यात् ॥१२॥  
  
तं विशेषं प्रतिपादयितुमाह ----  
  
  
__________  
  
  
धनुर्ज्याध्वनौ धनुःश्रुतिरारूढेः प्रतिपत्त्यै ॥ व्कल्_२,२।१३ ॥  
  
धनुर्ज्याध्वनावित्यत्र ज्याशब्देनोक्तार्थत्वेऽपि धनुःश्रुतिः प्रयुज्यते । आरूढेः प्रतिपत्त्यै । आरोहणस्य प्रतिपत्त्यर्थम् । न हि धनुःश्रुतिमन्तरेण धनुष्यारूढा ज्या धनुर्ज्येति शक्यं प्रतिपत्तुम् । यथा ----  
  
     धनुर्ज्याकिणचिह्नेन दोष्णा विस्फुरितं तव । इति ॥१३॥  
  
  
__________  
  
  
कर्णावतंसश्रवणकुण्डलशिरःशेखरेषु कर्णादिनिर्देशः संनिधेः ॥ व्कल्_२,२।१४ ॥  
  
कर्णावतंसादिशब्देषु कर्णादीनामवतंसादिपदैरुक्तार्थानामपि निर्देशः सन्निधेः प्रतिपत्त्यर्थमिति सम्बन्धः । न हि कर्णादिशब्दनिर्देशमन्तरेण कर्णादिसन्निहितानामवतंसादीनां शक्या प्रतिपत्तिः कर्तुमिति । यथा ----  
  
     दोलाविलासेषु विलासिनीनां कर्णावतंसाः कलयन्ति कम्पम् ।  
     लीलाचलच्छ्रवणकुण्डमापतन्ति ।  
     आययुर्भृङ्गमुखराः तूर्णं शेखरशालिनः ।  
  
॥१४॥  
  
  
__________  
  
  
मुक्ताहारशब्दे मुक्ताशब्दः शुद्धेः ॥ व्कल्_२,२।१५ ॥  
  
मुक्ताहारशब्दे मुक्ताशब्दो हारशब्देनैव गतार्थः प्रयुज्यते , शुद्धेः प्रतिपत्त्यर्थमिति संबन्धः । शुद्धानामन्यरत्नैरमिश्रितानां हारो मुक्तहारः । यथा ----  
  
     प्राणेश्वरपरिष्वङ्गविभ्रमप्रतिपत्तिभिः ।  
     मुक्ताहारेण लसता हसतीव स्तनद्वयम् ॥  
  
  
__________  
  
  
पुष्पमालाशब्दे पुष्पपदमुत्कर्षस्य ॥ व्कल्_२,२।१६ ॥  
  
पुष्पमालाशब्दे मालाशब्देनैव गतार्थं पुष्पपदं प्रयुज्यते । उत्कर्षस्य प्रतिपत्त्यर्थमिति । उत्कृष्टानां पुष्पाणां माला पुष्पमालेति यथा ----  
  
     प्रायशः पुष्पमालेव कन्या सा कं न लोभयेत् ।  
  
ननु मालाशब्दोऽन्यत्रापि दृश्यते । यथा , रत्नमाला , शब्दमालेति । सत्यम् । स तावदुपचरितस्य प्रयोगः । निरुपपदो हि मालाशब्दः पुष्परचनाविशेषमेवाभिधत्त इति ॥१६॥  
  
  
__________  
  
  
करिकलभशब्दे करिशब्दस्ताद्रूप्यस्य ॥ व्कल्_२,२।१७ ॥  
  
करिकलभशब्दे करिशब्दः कलभेनैव गतार्थः प्रयुज्यते ---- ताद्रूप्यस्य प्रतिपत्त्यर्थमिति । करी प्रौढकुञ्जरः । तद्रूपः कलभः करिकलभ इति । यथा ----   
  
     त्यज करिकलभ त्वं प्रीतिबन्धं करिण्याः ।  
  
॥१७॥  
  
  
__________  
  
  
विशेषणस्य च ॥ व्कल्_२,२।१८ ॥  
  
विशेषणस्य विशेषप्रतिपत्त्यर्थमुक्तार्थस्य पदस्य प्रयोगः । यथा ----  
  
     जगाद मधुरां वाचं विशदाक्षरशालिनीम् ।  
  
॥१८॥  
  
  
__________  
  
  
तदिदं प्रयुक्तेषु ॥ व्कल्_२,२।१९ ॥  
  
तदिदमुक्तं प्रयुक्तेषु , नाप्रयुक्तेषु । न हि , भवति यथा ----  
श्रवणकुण्डलमि । इति । तथा ---- नितम्बकाञ्ची इत्यपि । यथा वा ---- करिकलभः इति । तथा ---- उष्ट्रकलभः इत्यपि । अत्र श्लोकः ----  
  
     कर्णावतंसादिपदे कर्णादिध्वनिनिर्मितिः ।  
     संनिधानादिब्प्धार्थं स्थितेष्वेतत् समर्थनम् ॥+  
  
॥१९॥  
  
  
__________  
  
  
संशयकृत्संदिग्धम् ॥ व्कल्_२,२।२० ॥  
  
यद्वाक्यं साधारणानां धर्माणां श्रुतेविंशिष्टानां वा श्रुतेः संशयं करोति तत् संशयकृत् सन्दिग्धमिति । यथा ----  
  
     स महात्मा भाग्यवशान्महापदमुपागतः ।  
  
किं भाग्यवशान्महापदमुपागतः , आहोस्विदभाग्यवशान्महतीमापदमिति संशयकृद् वाक्यं , प्रकरणाद्यभावे सतीति ॥२०॥  
  
  
__________  
  
  
मायादिविकल्पितार्थम्प्रयुक्तम् ॥ व्कल्_२,२।२१ ॥  
  
मायादिना कल्पितोऽर्थो यस्मिंस्तन्मायादिकल्पितार्थमप्रयुक्तम् । अत्र स्तोकमुदाहरणम् ॥२१॥  
  
  
__________  
  
  
क्रमहीनार्थमपक्रमम् ॥ व्कल्_२,२।२२ ॥  
  
उद्देशोतानामनुद्देशितानां च क्रमः सम्बन्धः । तेन विहीनोऽर्थो यस्मिंस्तत्क्रमहीनार्थमपक्रमम् । यथा ----   
  
     कीर्तिओरतापौ भवतः सूर्याचन्द्रमसोः समौ ।  
  
अत्र कीर्तिश्चन्द्रमसस्तुल्या । प्रतापः सूर्यस्य तुल्यः । सूर्यस्य पूर्वनिपातादक्रमः । अथवा प्रधानस्यार्थस्य निर्देशः क्रमः । तेन विहीनोऽर्थो यस्मिंस्तदपक्रमम् । यथा ----  
  
     तुरङ्गमथ मातङ्गं प्रयच्छास्मै मदालसम् ।  
  
॥२२॥  
  
  
__________  
  
  
देशकालस्वभावविरुद्धार्थानि लोकविरुद्धानि ॥ व्कल्_२,२।२३ ॥  
  
देशकालस्वभावैर्विरुद्धोऽर्थो येषु तानि देशकालस्वभावविरुद्धार्थानि वाक्यानि लोकविरुद्धानि । अर्थद्वारेण लोकविरुद्धत्वं वाक्यानाम् । देशविरुद्धं यथा ----  
  
     सौवीरेष्वस्ति नगरी मधुरा नाम विश्रुता ।  
     आक्षोटनालिकेराढ्या यस्याः पर्यन्तभूमयः ॥  
  
कालविरुद्धं यथा ----   
  
     कदम्बकुमुमस्मेरं मधौ वनमशोभत ।  
  
स्वभावविरुद्धं यथा ----   
  
     मत्तालिमङ्खमुखरासु च मञ्जरीषु सप्तच्छदस्य तरतीव शरन्सुखश्रीः ।  
  
सप्तच्छदस्य स्तवका भवन्ति , न मञ्जर्य इति स्वभावविरुद्धम् । तथा ----  
  
     भृङ्गेण कलिकाकोशस्तथा भृशमपीड्यत ।  
     यथा गोष्पदपूरं हि ववर्ष बहुलं मधु ॥  
  
कलिकायाः सर्वस्या मकरन्दस्यैतावद् वाहुल्यं स्वभावविरुद्धम् ॥२३॥  
  
  
__________  
  
  
कलाचतुर्वर्गशास्त्रविरुद्धार्थानि विद्याविरुद्धानि ॥ व्कल्_२,२।२४ ॥  
  
कलाशास्त्रैश्चतुर्वर्गशास्त्रैश्च विरुद्धोऽर्थो येषु तानि कलाचतुर्वर्गशास्त्रविरुद्धार्थानि वाक्यानि विद्याविरुद्धानि । वाक्यानां विरोधोऽर्थद्वारकः । कलाशास्त्रविरुद्धं यथा ----   
  
     कालिङ्ग लिखितमिदं वयस्य पत्रं पत्रज्ञैरपरितकोटिकण्टकाग्रम् ।  
  
कालिन्ङ्गं पतितकोटिकण्टकाग्रमिति पत्रविदामाम्नायः । तद्विरुद्धत्वात् कलाशास्त्रविरुद्धम् । एवं कलान्तरेष्वपि विरोधोऽभ्यूह्यः । चतुर्वर्गशास्त्रविरुद्धानि तूदाह्नियन्ते ----  
  
     कामोपभोगसाकल्यफलो राज्ञां महीजयः ।  
  
धर्मफलोऽश्वमेधादियज्ञफलो वा राज्ञां महीजयः इत्यागमः । तद्विरोधाद्धर्मशास्त्रविरुद्धार्थमेतद्वाक्यमिति ।  
  
     अहङ्कारेण जीयन्ते द्विषन्तः किं नयश्रिया ।  
  
द्विपज्जयस्य नयमूलत्वं स्थितं दण्डनीतौ । तद्विरोधादर्थशास्त्रविरुद्ध वाक्यमिति ।  
  
     दशनाङ्कपवित्रितोत्तरोष्टं रतिखेदालसमाननं स्मरामि ।  
     उत्तरोष्ठमन्तर्मुखं नयनान्तमिति मुक्त्वा चुम्बननखरदशनस्थानानि ।  
  
इति कामशास्त्रे स्थितम् । तद्विरोधात् कामशास्त्रविरुद्धार्थं वाक्यमिति   
  
     देवताभक्तितो मुक्तिर्न तत्त्वज्ञानसंपदा ।  
  
एतस्यार्थस्य मोक्षशास्त्रे स्थितत्वात्तद्विरुद्धार्थम् ।  
एते वाक्यवाक्यार्थदोषास्त्यागाय ज्ञातव्याः । ये त्वन्ये शब्दार्थदोषाः सूक्ष्मास्ते गुणविवेचने लक्ष्यन्ते । उपमादोषाश्चोपमाविचार इति ॥२४॥  
  
इति श्रीकाव्यालङ्कारसूत्रवृत्तौ दोषदर्शने द्वितीयेऽधिकरणे द्वितीयोऽध्यायः । वाक्यवाक्यार्थदोषविभागः ॥२-२॥  
  
समाप्तं चेदं दोषदर्शनं द्वितीयमधिकरणम् ॥२॥  
  
  
================================================================  
  
तृतीयाधिकरणे प्रथमोऽध्यायः ।  
  
यद्विपर्ययात्मानो दोषास्तान् गुणान् विचारयितुं गुणविवेचनमधिकरणमारभ्यते । तत्रौजःप्रसादादयो गुणा यमकोपमादयस्त्वलङ्कारा इति स्थितिः काव्यविदाम् । तेषां किं भेदनिबन्धनमित्याह ----  
  
  
__________  
  
  
काव्यशोभायाः कर्तारो धर्मा गुणाः ॥ व्कल्_३,१।१ ॥  
  
ये खलु शब्दार्थयोर्धर्माः काव्यशोभां कुर्वन्ति ते गुणाः । ते चौजःप्रसादयः । न यमकोपमादयः । कौवल्येन तेषामकाव्यशोभाकरत्वात् । ओजःप्रसादादीनां तु केवलानामस्ति काव्यशोभाकरत्वमिति ॥१॥  
  
  
__________  
  
  
तदतिशयहेतवस्त्वलङ्काराः ॥ व्कल्_३,१।२ ॥  
  
तस्याः काव्यशोभाया अतिशयस्तदतिशयस्तस्य हेतवः । {तु}शब्दो व्यतिरेके । अलङ्काराश्च यमकोपमादयः । अत्र श्लोकौ ----  
  
     युवतेरिव रूपमङ्गकाव्यं स्वदते शुद्धगुणं तदप्यतीव ।  
     विहितप्रणयं निरन्तराभिः सदलङ्कारविकल्पकल्पनाभिः ॥  
     यदि भवति वचश्च्युतं गुणेभ्यो वपुरिव यौवनवन्ध्यमङ्गनायाः ।  
     अपि जनदयितानि दुर्भगत्वं नियतमलङ्करणानि संश्रयन्ते ॥  
  
॥२॥  
  
  
__________  
  
  
पूर्वे नित्याः ॥ व्कल्_३,१।३ ॥  
  
पूर्वे गुणा नित्याः । तैर्विना काव्यशोभानुपपत्तेः ॥३॥  
  
एवं गुणालङ्काराणां भेदं दर्शयित्वा शब्दगुणनिरूपणार्थमाह ----  
  
  
__________  
  
  
ओजःप्रसादश्लेषसमतासमाधिमाधुर्यसौकुमार्योदारतार्थव्यक्तिकान्तयो बन्धगुणाः ॥ व्कल्_३,१।४ ॥  
  
बन्धः पदरचना , तस्य गुणः बन्धगुणाः ओजःप्रभृतयः ॥४॥  
  
तान् क्रमेण दर्शयितुमाह ----  
  
  
__________  
  
  
गाढबन्धत्वमोजः ॥ व्कल्_३,१।५ ॥  
  
यथा ----  
  
     विलुलितमकरन्दा मञ्जरीर्नर्तयन्ति ।  
न पुनः ----  
  
     विलुलितमधुधारा मञ्जरीर्लोलयन्ति ।  
  
॥५॥  
  
  
__________  
  
  
शैथिल्यं प्रसादः ॥ व्कल्_३,१।६ ॥  
  
बन्धस्य शैथिल्यं शिथिकत्वं प्रसादः ॥६॥  
  
नन्वयमोजोविपर्ययात्मा दोष , तत् कथं गुण इत्याह ----  
  
  
__________  
  
  
गुणः संप्लवात् ॥ व्कल्_३,१।७ ॥  
  
गुणः प्रसादः । ओजसा सह संप्लवाद् ॥७॥  
  
  
__________  
  
  
न शुद्धः ॥ व्कल्_३,१।८ [क्: नोत् इन् सुत्र] ॥  
  
शुद्धस्तु दोष एवेति ॥८॥  
  
ननु विरुद्धयोरोजःप्रसादयोः कथं संप्लव इत्यत आह ----  
  
  
__________  
  
  
स त्वनुभवसिद्धः ॥ व्कल्_३,१।९ [*व्कल्_३,१।८] ॥  
  
स तु संप्लवस्त्वनुभवसिद्धः । तद्विदां रत्नादिविशेषवत् । अत्र श्लोकः ----  
  
     करुणप्रेक्षणीयेषु संप्लवः सुखदुःखयोः ।  
     यथानुभवतः सिद्धस्तथैवौजःप्रसादयोः ॥  
  
॥९॥  
  
  
__________  
  
  
साम्योत्कर्षौ च ॥ व्कल्_३,१।१० [*व्कल्_३,१।९] ॥  
  
साम्यमुत्कर्षश्चौजःप्रसादयोरेव । साम्यं यथा ----  
  
     अथ स विषयव्यावृत्तात्मा यथाविधि सूनवे   
     नृपतिककुदं दत्वा यूने सितातपवारणम् ॥(रघुवंश ३।७०)  
  
क्वचिदोजः प्रसादादुत्कृष्टम् । यथा ----  
  
     व्रजति गगनं भल्लातक्याः फलेन सहोपमाम् ।  
  
क्वचिदोजसः प्रसादस्योत्कर्षः । यथा ----  
  
     कुसुमशयनं न प्रत्ययं न चन्द्रमरीचयो   
     न च मलयजं सर्वाङ्गीणं न वा मणियष्टयः ॥  
  
॥१०॥  
  
  
__________  
  
  
मसृणत्वं श्लेषः ॥ व्कल्_३,१।११ [*व्कल्_३,१।१०] ॥  
  
मसृणत्वं नाम यस्मिन् सन्ति बहून्यपि पदान्येकवद्भासन्ते । यथा ----  
  
     अस्त्युत्तरस्यां दिशि देवतात्मा हिमालयो नाम नगाधिराजः ।  
     (कुमारसंभव_१।१)  
  
न पुनः ----  
  
     सूत्रं ब्राह्ममुरःस्थले ---- ,   
     भ्रमरीवल्गुगीतयः  
     तडित्कलिलमाकाशम् इति  
  
एवं तु श्लेषो भवति ----  
  
     ब्राह्मं सूत्रमुरःस्थले  
     भ्रमरीमुञ्जुगीतयः  
     तडिज्जटिलमाकाशम् इति   
  
॥११॥  
  
  
__________  
  
  
मार्गाव्हेदः समता ॥ व्कल्_३,१।१२ [*व्कल्_३,१।११] ॥  
  
मार्गस्याभेदो मार्गाभेदः समता । येन मार्गेणोपक्रमस्तस्यात्याग इत्यर्थः । श्लोके प्रबन्धे चेति पूर्वोक्तमुदाहरणम् । विपर्ययस्तु यथा ----  
  
     प्रसीद चण्डि ! त्यज मन्युमञ्जसा जनस्तवायं पुरतः कृताञ्जलिः ।  
     किमर्थमुत्कम्पितपीवरस्तनद्वयं त्वया लुप्तविलासमास्यते ॥  
  
॥१२॥  
  
  
__________  
  
  
आरोहावरोहक्रमः समाधिः ॥ व्कल्_३,१।१३ [*व्कल्_३,१।१२] ॥  
  
आरोहावरोहयोः क्रम आरोहावरोहक्रमः समाधिः परिहारः । आरोहस्यावरोहे सति परिहारः , अवरोहस्य वारोहे सतीति । तत्रार्फपूर्वकोऽवरोहो यथा ----  
  
     नराः शीलभ्रष्टा व्यसन इव मज्जन्ति तरवः ।  
  
आरोहस्य क्रमोऽवरोहस्य च क्रम आरोहावरोहक्रमः । क्रमेणारोहणमवरोहणं चेति केचित् । यथा ----  
  
     निवेशः स्वःसिन्धोस्तुहिनगिरिवीथीषु जयति ।  
  
॥१३॥  
  
  
__________  
  
  
न पृथक्, आरोहावरोहयोरोजःप्रसादरूपत्वात् ॥ व्कल्_३,१।१४ [*व्कल्_३,१।१३] ॥  
  
न पृथक्समाधिर्गुणः आरोहावरोहयोरोजःप्रसादरूपत्वात् । प्जोरूपश्चारोहः प्रसादरूपश्चावरोह इति ॥१४॥  
  
  
__________  
  
  
न, असंपृक्तत्वात् ॥ व्कल्_३,१।१५ [*व्कल्_३,१।१४] ॥  
  
यदुक्तम् ओजःप्रसादरूपत्वमारोहावरोहयोः [क्: इति] तन्न । सम्पृक्तत्वात्[क्: असम्पृक्तत्वात्] । सम्पृक्तौ खल्वोजःप्रसादौ नदीवेणिकावद् वहतः ॥१५॥  
  
  
__________  
  
  
अनैकान्त्याच्च ॥ व्कल्_३,१।१६ [*व्कल्_३,१।१५] ॥  
  
न चायमेकान्तः । [क्:नियमः] यदोजस्यारोहः प्रसादे चावरोहः ॥१६॥  
  
  
__________  
  
  
ओजःप्रसादयोः तीव्रावस्था, ताविति चेदभ्युपगमः ॥ व्कल्_३,१।१७ [*व्कल्_३,१।१६] ॥  
  
ओजःप्रसादयोः क्वचिद्भागे तीव्रावस्थायामारोहोऽवरोहश्चेत्येवं[क्: तीव्रावस्था । सा चारोहोऽवरोहाख्येत्येवं] चेन्मन्यसे , अभ्युपगमः ---- न विप्रतिपत्तिः ॥१७॥  
  
  
__________  
  
  
विशेषापेक्षित्वात्तयोः ॥ व्कल्_३,१।१८ [*व्कल्_३,१।१७] ॥  
  
स विशेषो गुणान्तरात्मा ॥१८॥  
  
  
__________  
  
  
आरोहावरोहनिमित्तं समाधिराख्यायते ॥ व्कल्_३,१।१९ [*व्कल्_३,१।१८] ॥  
  
आरोहावरोहग्रमः समाधिरिति गौण्या वृत्त्या व्याख्येयम् ॥१९॥  
  
  
__________  
  
  
क्रमविधानार्थं वा ॥ व्कल्_३,१।२० [*व्कल्_३,१।१९] ॥  
  
पृथक्करणमिति । पाठधर्मत्वं च न सम्भवतीति न पाठधर्माः सर्वत्रादृष्टेः(३-१-२८) इत्यत्र[क्:इत्येवं] वक्ष्यामः ॥२०॥  
  
  
__________  
  
  
पृथक्पदत्वं माधुर्यम् ॥ व्कल्_३,१।२१ [*व्कल्_३,१।२०] ॥  
  
बन्धस्य पृथक्पदत्वं यत् तन्माधुर्यम् पृथक्पदानि यस्य स पृथक्पदः । तस्य भावः पृथक्पदत्वम् । समासदैर्ध्यनिवृत्तिपरं चैतत् ।  
  
  
__________  
  
  
अजरठत्वं सौकुमार्यम् ॥ व्कल्_३,१।२२ [*व्कल्_३,१।२१] ॥  
  
बन्धस्याजरठत्वमपारुष्यं यत् यत् सौकुमार्यम् । पूर्वोक्तमुदाहरणम् । विपर्ययस्तु यथा ----  
  
     निदानं निर्द्वैतं प्रियजनसदृक्त्वव्यवसितिः   
     सुधासेकप्लोषौ फलमपि विरुद्धं मम हृदि ।  
  
॥२२॥  
  
  
__________  
  
  
विकटत्वमुदारता ॥ व्कल्_३,१।२३ [*व्कल्_३,१।२२] ॥  
  
बन्धस्य विकटत्वं यदसावुदारता । यस्मिन् सति नृत्यन्तीव पदानीति जनस्य वर्णभावना भवति तद्विकटत्वम् । लीलायमानत्वमित्यर्थः । यथा ----  
  
     स्वचरणविनिविष्टैर्नूपुरैर्नर्तकीनां झणिति रणितमासीत् तत्र चित्रं कलं च ।  
  
न पुनः ----  
  
     चरणकमललग्नैर्नूपुरैर्नर्तकीनां रणितमासीन्मञ्जु चित्रं च तत्र ।  
  
॥२३॥  
  
  
__________  
  
  
अर्थव्यक्तिहेतुत्वमर्थव्यक्तिः ॥ व्कल्_३,१।२४ [*व्कल्_३,१।२३] ॥  
  
यत्र झटित्यर्थप्रतिपत्तिहेतुत्वं स गुणोऽर्हव्यक्तिरिति पूर्वोक्तमुदाहरणम् । प्रत्युदाहरणं तु भूयः सुलभं च ॥२४॥  
  
  
__________  
  
  
औज्ज्वल्यं कान्तिः ॥ व्कल्_३,१।२५ [*व्कल्_३,१।२४] ॥  
  
बन्धस्योज्ज्वलत्वं नाम यदसौ कान्तिरिति । यदभावे पुराणच्छायेत्युच्यते । यथा ----   
  
     कुरङ्गीनेत्रालीस्तवकितवनालीपरिसरः  
  
विपर्ययस्तु भूयान्सुकभश्च ।  
श्लोकाश्चात्र भवन्ति ----  
  
     पदन्यासस्य गाढत्वं वदन्त्योजः कवीश्वराः ।  
     अनेनाधिष्ठिताः प्रायः शाब्दाः श्रोत्ररसायनम् ॥  
     श्लथत्वमोजसा मिश्रं प्रसादं च प्रचक्षते ।  
     अनेन न विना सत्यं स्वदते काव्यपद्धतिः ॥  
     यत्रैकपदवद्भावं पदानां भूयसामपि ।  
     अनालक्षितसन्धीनां स श्लेषः परमो गुणः ॥  
     प्रतिपादं प्रतिश्लोकमेकमार्गपरिग्रहः ।  
     दुर्बन्धो दुर्विभावश्च समतेति मतो गुणाः ॥  
     आरोहन्त्यवरोहन्ति क्रमेण यतयो हि यत् ।  
     समाधिर्नाम स गुणस्तेन पूता सरस्वती ॥  
     बन्धे पृथक्पदत्वं च माधुर्यमुदितं बुधैः ।  
     अनेन हि पदन्त्यासाः कामं धारामधुच्युताः ।  
     तथैव वागपि प्राज्ञैः समस्तगुणगुम्फिता ॥  
     बन्धस्य्=अजरठत्वं च सौकुमार्यमुदाहृतम् ।  
     एतेन वर्जिना वाचो रूक्षत्वान्न श्रुतिक्षमाः ॥  
     विकटत्वं च बन्धस्य कथयन्ति ह्युदारताम् ।  
     वैचित्र्यं न प्रपद्यन्ते यया शून्याः पदक्रमाः ॥  
     पश्चादिव गतिर्वाचः पुरस्तादिव वस्तुनः ।  
     यत्रार्थव्यक्तिहेतुत्वात् साऽर्थव्यक्तिः स्मृतो गुणः ॥  
     औज्ज्वल्यं कान्तिरित्याहुर्गुणं गुणविशारदाः ।  
     पुराणव्चित्रस्थानीयं तेन बन्ध्यं कवेर्वचः ॥  
  
॥२५॥  
  
  
__________  
  
  
नासन्तः, सद्वेद्यत्वात् ॥ व्कल्_३,१।२६ [*व्कल्_३,१।२५] ॥  
न खल्वेते गुणा असन्तः संवेद्यत्वात् ॥२६॥  
  
तद्विदां संवेद्यत्वेऽपि भ्रान्ताः स्युरित्याह ----  
  
  
__________  
  
  
न भ्रान्ताः, निष्कम्पत्वात् ॥ व्कल्_३,१।२७ [*व्कल्_३,१।२६] ॥  
  
न गुणा भ्रान्ताः । एतद्विषयायाः प्रवृत्तेर्निष्कम्पत्वात् ॥२७॥  
  
  
__________  
  
  
न पाठधर्माः, सर्वत्रादृष्टेः ॥ व्कल्_३,१।२८ [*व्कल्_३,१।२७] ॥  
  
नैते गुणाः पाठधर्माः । सर्वत्रादृष्टेः । यदि पाठधर्माः स्युस्तर्हि विशेषानपेक्षाः सन्तः सर्वत्र दृश्येरन् । न च सर्वत्र दृश्यन्ते । विशेषापेक्षया विशेषाणां गुणत्वाद् गुणाभ्युपगम एवेति ॥२८॥  
  
इति वामनविरचितकाव्यालण्कारसूत्रवृत्तौ गुणविवेचने तृतीयेऽधिकरणे प्रथमोऽध्यायः ॥३-१॥  
  
[इति श्रीकाव्यालङ्कारसूत्रवृत्तौ गुणविवेचने तृतीयेऽधिकरणे प्रथमोऽध्यायः गुणालङ्कारविवेकः , शब्दगुणविवेकश्च ॥३-१॥]  
  
----------------------------------------------------------------------------------------------  
  
अथ तृतीयाधिकरणे द्वितीयोऽध्यायः  
  
सम्प्रत्यर्थगुणविवेचनार्थमाह ----  
  
  
__________  
  
  
त एवार्थगुणाः ॥ व्कल्_३,२।१ ॥  
  
त एवौजःप्रभृतयोऽर्थगुणाः ॥१॥  
  
  
__________  
  
  
अर्थस्य प्रौढिरोजः ॥ व्कल्_३,२।२ ॥  
  
अर्थस्याभिधेयस्य प्रौढिः प्रौढत्वमोजः ।  
  
     पदार्थे वाक्यवचनं वाक्यार्थे च पदाभिधा ।  
     प्रौढित्व्याससमासौ च साभिप्रायत्वमेव च ॥  
  
पदार्थे वाक्यवचनं यथा (रघुवंश २।७५) ----  
  
     अथ नयनसमुत्थं ज्योतिरत्रेरिव द्यौः ।  
  
अत्र चन्द्रपदवाच्येऽर्थे नयनसमुत्थं ज्योतिरत्रेः इति वाक्यं प्रयुक्तम् । पदसमूहश्च वाक्यमभिप्रेतम् । अनया दिशान्यदपि द्रष्टव्यम् । तद्यथा ----  
  
     पुरः पाण्डुच्छायं तदनु कपिलिम्ना कृतपदं   
     ततः पाकोत्सेकादरुणगुणसंसर्गितवपुः ।  
     शनैः शोषारम्भे स्थपुटनिजविष्कम्भविषमं  
     वने वीतामो बदरमरसत्वं कलयति ॥  
  
नचैवमतिप्रसङ्गः । काव्यशोभाकरत्वस्य । गुणसामान्यलक्षणस्यावस्थितत्वात् । वाक्यार्थे पदाभिधानन्ं यथा ----  
  
     दिव्येयं न भवति किं तु मानुषी  
  
इति वक्तव्ये निमिषति इत्याहेति । अस्य वाक्यार्थस्य व्याससमासौ । व्यासो यथा ----  
  
     अयं नानाकारो भवति सुखदुःखव्यतिकरः   
     सुखं वा दुःखं वा न भवति भवत्येव च ततः ।  
     पुनस्तस्मादूर्ध्वं भवति सुखदुःखं किमपि तत्  
     पुनस्तस्मादूर्ध्वं भवति न च दुःखं , न च सुखम् ॥  
  
समासो यथा (कुमारसंभव_६।९४)----  
  
     सोऽयं सम्प्रति चन्द्रगुप्तनयश्चन्द्रप्रकाशो युवा ।  
     जातो भूपतिराश्रयः कृतधियां दिष्ट्या कृतार्थश्रमः ॥  
  
आश्रयः कृतधियाम् इत्यस्य च सुबन्धुं साचिव्योपक्षेपपरत्वात् साभिप्रायत्वम् । एतेन   
  
     रतिविगलितबन्धे केशपाशे सुकेश्या   
  
इत्यत्र सुकेश्याः इत्यस्य च साभिप्रायत्वं व्याख्यातम् ॥२॥  
  
  
__________  
  
  
अर्थवैमल्यं प्रसादः ॥ व्कल्_३,२।३ ॥  
  
अर्थस्य वैमल्यं प्रयौजकमात्रपरिग्रहः प्रसादः । यथा ----  
  
     सर्वणा कन्यका रूपयौवनारम्भशालिनी  
  
विअप्र्ययस्तु ----  
  
     उपास्तां हस्तो मे विमलमणिकाञ्चीपदमिदम्  
  
काञ्चीपदम् इत्यनैव नितम्बस्य लक्षितत्वाद् विशेषणस्याप्रयोजकत्वमिति ॥३॥  
  
  
__________  
  
  
घटना श्लेषः ॥ व्कल्_३,२।४ ॥  
  
क्रमकौटिक्यानुल्वणत्वोपपत्तियोगो घटणा । स श्लेषः । यथा (अमरुशतक_१६) ----  
  
     दृष्ट्वैकासनसङ्गते प्रियतमे पश्चादुपेत्यादरा-  
     देकस्या नयने निमील्य विहितक्रीडासुबन्धच्छलः ।  
     ईपद्वक्रितकन्धरः सपुलकः प्रेमोल्लसन्मानसा-  
     मन्तर्हासलसत्कपोलफलकां धूर्तोऽपरां चुम्बति ॥  
  
शूद्रकादिरचितेषु प्रबन्धेष्वस्य भूयान् प्रपञ्चो दृश्यते ॥४॥  
  
  
__________  
  
  
अवैषम्यं समता ॥ व्कल्_३,२।५ ॥  
  
अवैपम्यं प्रक्रमाभेदः समता । क्वचित् क्रमोऽपि भिद्यते । यथा ----  
  
     च्युतसुमनसः कुन्दाः पुष्पोद्गमेष्वलसा द्रुमा   
     मलयमरुतः सर्पन्तीमे वियुक्तधृतिच्छिदः ।  
     अथ च सवितुः शीतोल्लासं लुनन्ति मरीचयो  
     न च जरठतामालम्बन्ते क्लमोदयदायिनीम् ॥  
  
ऋतुसन्धिप्रतिपादनपरेऽत्र द्वितीये पादे क्रमभेदो , मलयमरुतामसाधारणत्वात् । एवं द्वितीयः पादः पठितव्यः ----  
  
     मनसि च गिरं वध्वन्तीमे किरन्ति न कोकिलाः ।  
  
इति ॥५॥  
  
  
__________  
  
  
सुगमत्वं वाऽवैषम्यमिति ॥ व्कल्_३,२।६ [क्: नोत् इन् सुत्र] ॥  
  
सुखेन गम्यते ज्ञायत इत्यर्थः । यथा (कुमारसंभव_१।१) ----  
  
     अस्त्युत्तरस्यां दिशि देवतात्मा ॥॥॥॥॥॥॥॥  इत्यादि ।  
  
यथा वा ----   
  
     का स्विदवगुण्ठनवती नातिपरिस्फुटशरीरलावण्या ।  
     मध्ये तपोधनानां किसलयमिव पाण्डुपत्राणाम् ॥  
  
प्रत्युदाहरणं सुलभम् ॥६॥  
  
  
__________  
  
  
अर्थदृष्टिः समाधिः ॥ व्कल्_३,२।७ [*व्कल्_३,२।६] ॥  
  
अर्थस्य दर्शनं दृष्टिः । समाधिकारणत्वात् समाधिः । अवहितं हि चित्तमर्थान् पश्यति(१-३-१७व्) इत्युक्तं पुरस्तात् ॥७॥  
  
  
__________  
  
  
अर्थो द्विविधः, अयोनिरन्यच्छायायोनिर्वा ॥ व्कल्_३,२।८ [*व्कल्_३,२।७] ॥  
  
यस्यार्थस्य दर्शनं समाधिः सोऽर्थो द्विविधः ---- अयोनिरन्यच्छायायोनिर्वेति । अयोनिरकारणः । अवधानमात्रकारण इत्यर्थः । अन्यस्य काव्यस्य छायान्यच्छाया तद्योनिर्वा । तद्यथा ----  
  
     मा भैः शशाङ्क मम शीधुनि नास्ति राहुः   
     खे रोहिणी वसति कातर किं विमेषि ।  
     प्रायो विदग्धवनितानवसङ्गमेषु  
     पुंसां मनः प्रचलतीति किमत्र चित्रम् ॥  
  
पूर्वस्य श्लोकस्यार्थोऽयोनिः । द्वितीयस्य च छायायोनिरिति ॥८॥  
  
  
__________  
  
  
अर्थो व्यक्तः सूक्ष्मश्च ॥ व्कल्_३,२।९ [*व्कल्_३,२।८] ॥  
  
यस्यार्थस्य दर्शनं समाधिरिति , स द्वेधा व्यक्तः सूक्ष्मश्च । व्यक्तः स्फुट उदाहृत एव ॥९॥  
  
सूक्ष्मं व्याख्यातुमाह ----  
  
  
__________  
  
  
सूक्ष्मो भाव्यो वासनीयश्च ॥ व्कल्_३,२।१० [*व्कल्_३,२।९] ॥  
  
सूक्ष्मो द्वेधा भवतो ---- भाव्यो, वासनीयश्च । शीघ्रनिरूपणागम्यो भाव्यः । एकाग्रताप्रकर्षगम्यो वासनीय इति । भाव्यो यथा ----  
  
     अन्योन्यसंवलितमांसलदन्तकान्ति  
     सोल्लासमाविरलसंवलितार्धतारम् ।  
     लीलागृहे प्रतिकलं किलिकिञ्चितेषु  
     व्यावर्तमाननयनं मिथुनं चक्रास्ति ॥  
  
वासनीयो यथा ----  
  
     अविहित्थवलितजधनं विवर्तिताभिमुखकुचतटं स्थित्वा ।  
     अवलोकितोऽहमनया दक्षिणकरकलितहारलतम् ॥  
  
॥१०॥  
  
  
__________  
  
  
उक्तिवैचित्र्यं माधुर्यम् ॥ व्कल्_३,२।११ [*व्कल्_३,२।१०] ॥  
  
उक्तेर्वैचित्र्यं यत्तन्माधुर्यमिति । यथा ----  
  
     रसवदमृतं , कः सन्देहो मधून्यपि नान्यथा  
     मधुरमधिकं चूतस्यापि प्रसन्नरसं फलम् ।  
     सकृदपि पुनर्मध्यस्थः सन् रसान्तरविज्जनो  
     वदतु यदिहान्यत् स्वादु स्यात् प्रियादशनच्छदात् ॥  
  
॥११॥  
  
  
__________  
  
  
अपारुष्यं सौकुमार्यम् ॥ व्कल्_३,२।१२ [*व्कल्_३,२।११] ॥  
  
पुरुषेऽर्थे अपारुष्यं सौकुमार्यमिति । यथा मृतं , यशःशेषमित्याहुः । एकाकिनं देवताद्वितीयमिति । गच्छति साधयेति च ॥१२॥  
  
  
__________  
  
  
अग्राम्यत्वमुदारता ॥ व्कल्_३,२।१३ [*व्कल्_३,२।१२] ॥  
  
ग्राम्यत्वप्रसङ्गे अग्ताम्यत्वमुदारता । यथा ----  
  
     त्वमेवं सौन्दर्या स च रुचिरतायां परिचितः   
     कलानां सीमानं परिमिह युवामेव भजथः ।  
     अयि द्वन्द्वं दिष्ट्या तदिति सुभगे संवदति वा-  
     मतः शेषं चेत् स्याज्जित्तमिह तदानीं गुणितया ॥  
  
विपर्ययस्तु ----  
  
     स्वपिति यावदयं निकटे जनः स्वपिमि तावदहं किमपैति ते ।  
     इति निगद्य शनैरनुमेखलं मम करं स्वकरेण रुरोध सा ॥  
  
॥१३॥  
  
  
__________  
  
  
वस्तुस्वभावस्फुटत्वमर्थव्यक्तिः ॥ व्कल्_३,२।१४ [*व्कल्_३,२।१३] ॥  
  
वस्तूनां भावानां स्वभावस्य स्फुटत्वं यदसावर्थव्यक्तिः । यथा ----  
  
     पृष्टेषु शङ्खशकलच्छविषु च्छदानां राजीभिरङ्कितमलक्तकलोहिनीभिः ।  
     गोरोचनाहरितबभ्रुवहिःपलाशमामोदते कुमुदमम्भसि पल्वलस्य ॥  
  
यथा वा ----  
  
     प्रथममलसैः पर्यस्ताग्रं स्थितं पृथुकेसरै-  
     र्विरलविरलैरन्तःपत्रैर्मनाङ्मिलितं ततः ।  
     तदनु वलनामात्रं किञ्चिद् व्यधायि वहिर्दलै-  
     र्मुकुलनविधौ वृद्धाब्जानां बभूव कदर्थना ॥  
  
॥१४॥  
  
  
__________  
  
दीप्तरसत्वं कान्तिः ॥ व्कल्_३,२।१५ [*व्कल्_३,२।१४] ॥  
  
दीप्ता रसाः शृङ्गारादयो यस्य स दीप्तरसः । तस्य भावो दीप्त रसत्वं कान्तिः । यथा ----  
  
     प्रेयान् सायमपाकृतः सशपथं पादानतः कान्तया   
     द्वित्राण्येव पदानि वासभवनात् यावन्न यात्यून्मनाः ।  
     तावत् प्रत्युत पाणिसम्पुटलसग्नीवीनितम्बं धृतो  
     धावित्वैव कृतप्रणामकमहो प्रेम्णो विचित्रा गतिः ॥  
  
एवं रसान्तरेष्वप्युदाहार्यम् । अत्र श्लोकाः ----  
  
     गुणस्फुटत्वसाकल्य काव्यपाकं प्रचक्षते ।  
      चूतस्य परिणामेन स चायमुपमीयते ॥  
     सुप्तिङ्संस्कारसारं यत् क्लिष्टवस्तुगुणं भवेत् ।  
     काव्यं वृन्ताकपाकं स्याज्जुप्सन्ते जनास्ततः ॥  
     गुणानां दशतामुक्तो यस्यार्थस्तदपार्थकम् ।  
     दाडिमानि दशेत्यादि न विचारक्षमं वचः ॥  
  
॥१५॥ इति॥  
  
इति श्रीपण्डितवरवामनविरचितकाव्यालङ्कारसूत्रवृत्तौ गुणविवेचने तृतीयेऽधिकरणे द्वितीयोऽध्यायः ।  
  
समाप्तं चेदं गुणविवेचनं तृतीयमधिकरणम् ।  
  
================================================================  
  
अथ चतुर्थाधिकरणे प्रथमोऽध्यायः  
  
गुणनिर्वर्त्या काव्यशोभा । तस्याश्चातिशयहेतवोऽलङ्काराः । तन्निरूपणार्थमालङ्कारिकमधिकरणमारभ्यते । तत्र शब्दालङ्काराः । तत्र शब्दालङ्कारौ द्वौ यमकानुप्रासौ क्रमेण दर्शयितुमाह ----  
  
  
__________  
  
  
पदमनैकार्थमक्षरं चावृत्तं स्थाननियमे यमकम् ॥ व्कल्_४,१।१ ॥  
  
पदमेनेकार्थं भिन्नार्थमेकमनेकं वा तद्वदक्षरनावृत्तं स्थाननियमे सति यमकम् । स्ववृत्त्या सजातीयेन वा कार्त्स्न्यैकदेशाभ्यामनेकपादव्याप्तिः स्थाननियम इति । यानि त्वेकपादभागवृत्तीनि यमकानि दृश्यन्ते तेषु श्लोकान्तरस्थसंस्थानयमकापेक्षयैव स्थाननियम इति ॥१॥  
  
स्थानकथनार्थमाह ----  
  
  
__________  
  
  
पादाः पादस्यैकस्यानेकस्य चादिमध्यान्तभागाः स्थानानि ॥ व्कल्_४,१।२ ॥  
  
पादः , एकस्य च पादस्यादिमध्यान्तभागाः , अनेकस्य च पादस्य त एव स्थानानि । पादयमकं यथा ----  
  
     असज्जनवचो यस्य कलिकामधुगर्हितम् ।  
     तस्य स्याद्विषतरोः कलिकामधुगर्हितम् ॥  
  
एकपादस्थादिमध्यान्तयमकानि यथा ----  
  
     हन्त हन्तररातीनां धीर धीरर्चिता तव ।  
     कामं कामन्दकीनीतिरस्या रस्या दिवानिशम् ॥  
  
     वसुपरासु परासुमिवोज्झतीष्वविकलं विकलङ्कशशिप्रभम् ।  
     प्रियतमं यतमन्तुमनीश्वरं रसिकता सिकतास्विव तासु का ॥  
     सुदृशो रसरेचकितं चकितं भवतीक्षितमस्ति मितं स्तिमितम् ।  
     अपि हासलवस्तवकस्तव कस्तुलयेन्ननु कामधुरां मधुराम् ॥  
  
पादयोरादिमध्यान्तयमकानि यथा ----  
  
     भ्रमर ! द्रुतपुष्पाणि भ्रम रत्यौ पिवन् मधु ।  
     का कुन्दकुसुमे प्रीतिः काकुं दत्त्वा विरौषि यत् ॥  
     अष्यशक्यं तया दत्तं दुःखं शक्यन्तरात्मनि ।  
     वाष्यो वाहीकनारीणां वेगवाही कपोलयोः ॥  
  
     सपदि कृतपदस्त्वदीक्षितेन स्मितशुचिना स्मरतत्त्वदीक्षितेन ।  
     भवति वत जनः सचित्तद्=अहो न खलु मृषा कुत एव चित्तदाहो ॥  
  
एकान्तरपादान्तयमक यथा ----  
  
     उद्वेजयति भूतानि तस्य राज्ञः कुशासनम् ।  
     सिंहासनवियुक्तस्य तस्य क्षिप्रं कुशासनम् ॥  
  
एवमेतान्तरपादादिमध्ययमकान्यूह्यानि । समस्तपादान्तयमकं यथा ----  
  
     नतोन्नतभ्रूगतिवद्धलास्यां विलोक्य तन्वीं शशिपेशलास्याम् ।  
     मनः किमुत्ताम्यसि चञ्चलास्यां कृती स्मराज्ञआ यदि पुष्कलास्याम् ॥  
  
एवं समस्तपादादिमध्ययमकानि व्याख्यातव्यानि । अन्ये च सङ्करजातिभेदाः सुधियोत्प्रेक्ष्याः । अक्षरयमकं त्वेकाक्षरमनेकाक्षरं च । एकाक्षरं यथा ----  
  
     नानाकारेण कान्ताभ्रूराराधितमनोयुवा ।  
     विविक्तेन विलासेन ततक्ष हृदयं नृणाम् ॥  
  
एवं स्थानान्तरयोगेऽपि द्रष्टव्यः । सजान्तीयनैरन्तर्यादस्य प्रकर्षो भवति । स चायं हरिप्रबोधे दृश्यते । यथा ----  
  
     विविधधववना नागगर्द्धर्द्धनाना विविततगगनानाममज्जज्जनाना ।  
     रुरुशशललना नाववन्धुन्धुनाना मम हि हिततनानाननस्वस्वनाना ॥  
  
अनया च वर्णयमकमालया पदयमकमाला व्याख्याता ॥२॥  
  
  
__________  
  
  
भङ्गादुत्कर्षः ॥ व्कल्_४,१।३ ॥  
  
उत्कृष्टं खलु यमकं भङ्गाद्भवति ॥३॥  
  
  
__________  
  
  
शृङ्खला परिवर्तकश्चूर्णमिति भङ्गमार्गः ॥ व्कल्_४,१।४ ॥  
  
एते खलु शृङ्खलादयो यमकभङ्गानां प्रकारा भवन्ति ॥४॥  
  
तान् क्रमेण व्याचष्टे ----  
  
  
__________  
  
  
वर्णविच्छेदचलनं शृङ्खला ॥ व्कल्_४,१।५ ॥  
  
वर्णानां विच्छेदो वर्णविच्छेदः । तस्य चलनं यत् सा शृङ्खला । यथा ---- कालिकामधुशब्दे कामशब्दविच्छेदे मधुशब्दविच्छेदे च तस्य चलनम् । लि-म-वर्णयोर्विच्छेदात् ॥५॥  
  
  
__________  
  
  
सङ्गविनिवृत्तौ स्वरूपापत्तिः परिवर्तकः ॥ व्कल्_४,१।६ ॥  
  
अन्यवर्णसंसर्गः सङ्गः । तद्विनिवृत्तौ स्वरूपस्यान्यवर्णतिरस्कृतस्यापत्तिः प्राप्तिः परिवर्तकः । यथा ----  
  
     कलिकामधु गर्हितम् । इत्यत्रार्हितमिति पदं गकारस्य व्यञ्जनस्य सङ्गाद् गर्हितमित्यन्यस्य रूपमापन्नम् । तत्र व्यञ्जनसङ्गे विनिवृत्ते स्वरूपमापद्यते ---- अर्हितमिति । अन्यवर्णसंक्रमेण भिन्नरूपस्य पदस्य ताद्रूप्यविधिरयमिति तात्पर्यार्थः । एतेनेतरावपि व्याख्यातौ ॥६॥  
  
  
__________  
  
  
पिण्डाक्षरभेदे स्वरूपलोपश्चूर्णम् ॥ व्कल्_४,१।७ ॥  
  
पिण्डाक्षरस्य भेदे सति पदस्य स्वरूपलोपश्चूर्णम् । यथा ----  
  
     अखण्डवर्णविन्यासचलनं शृङ्खलामला ।  
     अनेन खलु भङ्गेन यमकानां विचित्रता ॥  
     यदन्यसङ्गमुत्सृज्य नेपथ्यमिव नर्तकः ।  
     शब्दस्वरूपमारोहेत् स ज्ञेयः , परिवर्तकः ॥  
     पिण्डाक्षरस्य भेदेन पूर्वापरपदाश्रयात् ।  
     वर्णयोः पदलोपो यः स भङ्गश्चूर्णसज्ञकः ॥  
     अप्राप्तचूर्णभङ्गानि यथास्थानस्थितान्यपि ।  
     अलकानीव नात्यर्थं यमकानि चकासति ॥  
     विभक्तिपरिणामेन यत्र भङ्गः क्वचिद्भवेत् ।  
     न तदिच्छन्ति यमकं यमक्कोत्कर्षकोविदाः ॥  
     आरूढं भूयसा यत्तु पदं यमकभूमिकाम् ।  
     दुप्येच्चेन्न[क्:दूप्येच्चेन्न] पुनस्तस्य युक्तानुप्रासकल्पना ॥  
     विभक्तीनां विभक्तत्वं संख्यायाः कारकस्य च ।  
     आवृत्तिः सुप्तिङन्तानां मिथश्च यमकादभुतम् ॥  
  
॥७॥  
  
  
__________  
  
  
शेषः सरूपोऽनुप्रासः ॥ व्कल्_४,१।८ ॥  
  
पदमेकार्थमनेकार्थ च स्थानानियतं तद्विधमक्षरं च शेषः । सरूपोऽन्येन प्रयुक्तेन तुल्यरूपोऽनुप्रासः । ननु शेषोऽनुप्रास इत्येतावदेव सूत्रं कस्मान्न कृतम् । आवृत्तिशेषोऽनुप्रास इत्येव हि व्याख्यास्यते । सत्यम् । सिद्ध्यत्येवावृत्तिशेषे , किन्त्वव्याप्तिप्रसङ्गः । विशेषार्थ च सरूपग्रहणम् । कार्त्स्न्येनैवावृत्तिः । कार्त्स्न्यैकदेशाभ्यां तु सारूप्यमिति ॥८॥  
  
  
__________  
  
  
अनुल्बणो वर्णानुप्रासः श्रेयान् ॥ व्कल्_४,१।९ ॥  
  
वर्णानामनुप्रासः स खल्वनुल्वणो लीनः श्रेयान् । यथा ----  
  
     क्वचिन्मसृणमांसलं क्वचिदतीव तारास्पदं  
     प्रसन्नसुभगं मुहुः स्वरतरङ्गलीलाङ्कितम् ।  
     इदं हि तव वल्लकीरणितनिर्गमैर्गुम्फितं   
     मनो मदयतीव मे किमपि साधु संगीतकम् ॥  
  
उल्वणस्तु न श्रेयान् । यथा ----  
  
     वल्लीबद्धोर्ध्वजूटोद्भटमटति रटत्कोटिकोदण्डदण्डः इति ॥९॥  
  
  
__________  
  
  
पादानुप्रासः पादयमकवत् ॥ व्कल्_४,१।१० ॥  
  
ये पादयमकस्य भेदास्ते पादानुप्रासस्येत्यर्थः । तेषामुदाहरणानि यथा ----  
  
     कविराजमविज्ञाय कुतः काव्यक्रियादरः ।  
     कविराजं च विज्ञाय कुतः काव्यक्रियादरः ॥  
     आखण्डयन्ति मुहरामलकीफलानि ।  
     बालानि बालकपिलोचनपिङ्गलानि ॥  
  
     वस्त्रायन्ते नदीनां सितकुसुमधराः शक्रसङ्काश ! काशाः  
     काशाभा भान्ति तासां नवतुलिनगताः श्रीनदीहंस हंसाः ।  
     साभाम्भोदमुक्तः स्फुरदमलरुचिर्मेदिनी चन्द्रचन्द्र-  
     श्चन्द्राङ्कः शारदस्ते जयकृदुपगतो विद्विषां कालकालः ॥  
  
     कुवलयदलश्यामा मेघा विहाय दिवं गताः   
     कुवलयदलश्यामो निद्रां विमुञ्चति केशवः ।  
     कुवलयदलश्यामा श्यामा लताद्य विजृम्भते   
     कुवलयदलश्यामं चन्द्रो नभः प्रतिगाहते ॥  
  
एवमन्येऽपि द्रष्टव्याः ॥१०॥  
  
इति श्रीपण्डितवरवामनविरचितायां काव्यालङ्कारसूत्रवृत्तावालङ्कारिके चतुर्थेऽधिकरणे प्रथमोऽध्यायः ।  
  
इति शब्दाऽलङ्कारविचारः ।  
  
----------------------------------------------------------------------------------------------  
  
अथ चतुर्थाधिकरणे द्वितीयोऽध्यायः   
  
सम्प्रत्यर्थालङ्काराणां प्रस्तावः । तन्मूलं चोपमेति सैव विचार्यते ----  
  
  
__________  
  
  
उपमानेनोपमेयस्य गुणलेशतः साम्यमुपमा ॥ व्कल्_४,२।१ ॥  
  
उपमीयते सादृश्यमानीयते येनोत्कृष्टगुणेनान्यत्तदुपमानम् । यदुपमीयते न्यूनगुणं तदुपमेयम् । उपमानेनोपमेयस्य गुणलेशतः साम्यं यदसावुपमेति । ननूपमानमित्युपमेयमिति च सम्बन्धिशब्दावेतौ , तयोरेकतरोपादानेनैवान्यतरसिद्धिरिति । यथा उओअमितं व्याघ्रादिभिः सामान्याप्रयोगे इत्यत्रोपमितग्रहणमेव कृतं , नोपमानग्रहणमिति । तद्वदत्रोभयग्रहणं न कर्तव्यम् । सत्यम् । तत् कृतं लोकप्रसिद्धिपरिग्रहार्थम् । यदेवोपमेयमुपमानञ्च लोकप्रसिद्धं तदेव परिगृह्यते , नेतरत् । न हि यथा मुखं कमलमिव इति , तथा कुमुदमिव इत्यपि भवति ॥१॥  
  
  
__________  
  
  
गुणबाहुल्यतश्च कल्पिता ॥ व्कल्_४,२।२ ॥  
  
गुणानां बाहुल्यं गुणबाहुल्यं , तत उपमानोपमेययोः साम्यात् कल्पितोपमा । कविभिः कल्पितत्वात् कल्पिता । पूर्वा तु लौकिकी । ननु कल्पिताया लोकप्रसिद्ध्यभावात् कथमुपमानोपमेयनियमः । गुणबाहुक्यस्योत्कर्षापजर्पकल्पनाभ्याम् । तद्यथा ----  
  
     उद्गर्भहूणतरुणीरमणोपमर्दभुग्नोन्नतिस्तननिवेशनिभं हिमांशोः ।  
     बिम्बं कठोरविसकाण्डकडारगौरैर्विष्णोः पदं प्रथममग्रकरैरव्यबक्ति ॥  
  
     सद्यो मुण्डितमत्तहूणचिबुकप्रस्पद्धिं नारङ्गकम् ।  
     अभिनवकुशसूचिस्पर्धि कर्णे शिरीषम् ॥  
  
     इदानीं प्लक्षाणां जरठदलविश्लेषचतुर-  
     स्तिभीनामाबद्धस्फुरितशुकचञ्चूपुटनिभम् ।  
     ततः स्त्रीणां हन्त क्षममधरकान्तिं तुलयितुं  
     समन्तान्निर्याति स्फुटसुभगरागं किसलयम् ॥  
  
॥२॥  
  
  
__________  
  
  
तद्द्वैविध्यम्, पदवाक्यार्थवृत्तिभेदात् ॥ व्कल्_४,२।३॥*  
  
तस्या उपमाया द्वैविध्यम् । पदवाक्यार्थवृत्तिभेदात् । एका पदार्थवृत्तिः , अन्या वाक्यार्थवृत्तिरिति । पदार्थवृत्तिर्यथा ----  
  
     हरिततनुषु बभ्रुत्वग्विमुक्तासु यासां  
     कनककणसधर्मा मान्मथो रोमभेदः ।  
  
वाक्यार्थवृत्तिर्यथा ----  
  
     पाण्ड्योऽयमंसार्पितलम्बहारः कॢप्ताङ्गरागो हरिचन्दनेन ।  
     आभाति बालातपरक्तसानुः सनिर्झरोद्गार इवाद्रिराजः ॥  
  
॥३॥  
  
  
__________  
  
सा पूणा लुप्ता च ॥ व्कल्_४,२।४ ॥  
  
सा उपमा पूर्णा लुप्ता च भवति ॥४॥  
  
  
__________  
  
  
गुणद्योतकोपमानोपमेयशब्दानां सामग्र्ये पूर्णा ॥ व्कल्_४,२।५ ॥  
  
गुणादिशब्दानां सामग्र्ये साकल्ये पूर्णा । यथा ----  
  
     कमलमिव मुखं मनोज्ञमेतत् इति ॥५॥  
  
  
__________  
  
  
लोपे लुप्ता ॥ व्कल्_४,२।६ ॥  
  
गुणादिशब्दानां वैकल्ये लोपे लुप्ता । गुणशब्दलोपे यथा शशीव राजा इति । द्योतकशब्दलोपे यथा दूर्वाश्यामेयम् । उभयलोपे यथा शशीमुखी इति । उपमानोपमेयलोपस्तूपमाप्रपञ्चे द्रष्टव्यः ॥६॥  
  
  
__________  
  
  
स्तुतिनिन्दातत्त्वाख्यानेषु ॥ व्कल्_४,२।७ ॥  
  
स्तुतौ निन्दायां तत्त्वाख्याने चास्याः प्रयोगः । स्तुतिनिन्दयोर्यथा   
  
     स्निग्धं बह्वत्यमृतकल्पमहो कलत्रं  
     हालाहलं विषमिवापगुणं तदेव ।  
  
तत्त्वाख्याने यथा ----  
  
     तां रोहिणीं विजानीहि ज्योतिपामत्र मण्डले ।  
     यस्तन्वि ! तारकान्यासः शकटाकारमाश्रितः ॥  
  
॥७॥  
  
  
__________  
  
  
हीनत्वाधिकत्वलिङ्गवचनभेदासादृश्यासंभवास्तद्दोषाः ॥ व्कल्_४,२।८ ॥  
  
तस्या उपमाया दोषा भवन्ति । हीनत्वमधिकत्वं लिङ्गभेदो वचनभेदोऽसादृश्यमसम्भव इति ॥८॥  
  
तान् क्रमेण व्याख्यातुमाह ----  
  
  
__________  
  
  
जातिप्रमाणधर्मन्यूनतोपमानस्य हीनत्वम् ॥ व्कल्_४,२।९ ॥  
  
जात्या प्रमाणेन धर्मेण चोपमानस्य न्यूनता या तद्धीनत्वमिति । जातिन्यूनत्वरूपं हीनत्वं यथा ----  
  
     चाण्डालैरिव युष्माभिः साहसं परमं कृतं ।  
  
प्रमाणन्यूनत्वरूपं हीनत्वं यथा ----  
  
     वह्निस्फुलिङ्ग इव भानुरयं चकास्ति ।  
  
उपमेयादुपमानस्य न्यूनत्वं यत् तद्धर्मन्यूनत्वम् । तद्रूपं हीनत्वं यथा ----  
  
     स मुनिर्लाञ्छितो मौञ्ज्या कृष्णाजिनपटं वहन् ।  
     व्यराजन्नीलजीमूतभागाश्लिष्ट इवांशुमान् ॥  
  
अत्र मौञ्जीप्रतिवस्तु तडिन्नास्त्युपमान इति हीनत्वम् । न च कृष्णाजिनपटमात्रस्योपमेयत्वं युक्तम् । मौञ्ज्या व्यर्थत्वप्रसङ्गात् । ननु नीलजीमूतग्रहणेनैव तडित्प्रतिपाद्यते । तन्न । व्यभिचारात् ॥९॥  
  
अव्यभिचारे तु भवन्ती प्रतिपत्तिः केन वार्यते तदाह ----  
  
  
__________  
  
  
धर्मयोरेकनिर्देशेऽन्यस्य संवित्, साहचर्यात् ॥ व्कल्_४,२।१० ॥  
  
धर्मयोरेकस्यापि धर्मस्य निर्देशेऽन्यस्य संवित् प्रतिपत्तिर्भवति । कुतः । साहचर्यात् । सहचरितत्वेन प्रसिद्धयोरवश्यमेकस्य निर्देशेऽन्यस्य प्रतिपत्तिर्भवति । तद्यथा ----  
  
     निर्वृष्टेऽपि बहिर्धने न विरमन्त्यन्तर्जरद्चेश्मनो   
     लूतातन्तुततिच्छिदो मधुपृषत्पिङ्गाः पयोविन्दवः ।  
     चूडाबर्बरके निपत्य कणिकाभावेन जाताः शिशो-  
     रङ्गास्फालनभग्ननिद्रगृहिणीचित्तव्यथादायिनः ॥  
  
अत्र मधुपृषतां वृत्तत्वपिङ्गत्वे सहचरिते । तत्र पिङ्गशब्देन पिङ्गत्वे प्रतिपन्ने वृत्तत्वप्रतीतिर्भवति । एतेन कनकफलकचतुरस्रं श्रेणिविम्बम् इति व्याख्यातम् । कनकफलकस्य गौरत्वचतुरस्रत्वयोः साहचर्याच्चतुरस्रत्वश्रुत्यैच गौरत्वप्रतिपत्तिरिति । ननु च यदि धर्मन्यूनत्वमुपमानस्य दोषः , कथमयं प्रयोगः ----  
  
     सूर्याशुसम्भीलितलोचनेषु दीनेषु पद्मानिलनिसदेषु ।  
     साध्व्यः स्वगेहेष्विव भर्तृहीनाः केका विनेशुः शिखिनां मुखेषु ॥  
  
अत्र बहुत्वमुपमेयधर्माणामुपमानात् । न , विशिष्टानामेव मुखानामुपमेयत्वात् । तादृशेष्वेव केकाविनाशस्य सम्भवात् ॥१०॥  
  
  
__________  
  
  
तेनाधिकर्वं व्याख्यातम् ॥ व्कल्_४,२।११ ॥  
  
तेन हीनत्वेनाधिकत्वं व्याख्यातम् । जातिप्रमाणधर्माधिक्यमधिकत्वमिति । जात्याधिक्यरूपमधिकत्वं यथा ----  
  
     विशन्तु विष्टयः शीघ्रं रुद्रा इव महौजसः ।  
  
प्रमाणाधिक्यरूपं यथा ----  
  
     पातालमिव नाभिस्ते स्तनौ क्षितिधरोपमौ ।  
     वेणीदण्डः पुनरयं कालिन्दीपातसंनिभः ॥  
  
धर्माधिक्यरूपं यथा ----  
  
     सरश्मि चञ्चलं चक्रं दधद्देवो व्यराजत ।  
     सवाडवाग्निः सावर्तः स्रोतसामिव नायकः ॥  
  
सवाडवाग्निरित्यस्य [क्:प्रतिवस्तुनः] उपमेयेऽभावाद् धर्माधिक्यमिति । अनयोर्दोषयोर्विपर्ययाख्यस्य दोषस्यान्तर्भावान्न पृथगुपादानम् । अत एवास्माकं मते षड् दोषा इति ॥११॥  
  
  
__________  
  
  
उपमानोपमेययोर्लिङ्गव्यत्यासो लिङ्गभेदः ॥ व्कल्_४,२।१२ ॥  
  
उपमानस्योपमेयस्य च लिङ्गयोर्व्यत्यासो विपर्ययो लिङ्गभेदः । यथा ----  
  
      सैन्यानि नद्य इव जग्मुरनर्गलानि ।  
  
॥१२॥  
  
  
__________  
  
  
इष्टः पुंपुंसकयोः प्रायेण ॥ व्कल्_४,२।१३ ॥  
  
पुन्नपुंसकयोरुपमानोपमेययोर्लिङ्गभेदः प्रायेण बाहुल्येनेष्टः । यथा ---- चन्द्रमिव मुखं पश्यति इति , इन्दुरिव मुखं भाति एवम्प्रायं तु नेच्छन्ति ॥१३॥  
  
  
__________  
  
  
लौकिक्यां समासाभिहितायामुपमाप्रपञ्चे च ॥ व्कल्_४,२।१४ ॥  
  
लौकिक्यामुपमायां समासाभिहितायामुपमायामुपमाप्रपञ्चे चेष्टो लिङ्गभेदः प्रायेणेति । लौकिक्यां यथा ----   
  
     छायेव स तस्याः , पुरुष इव स्त्री इति ।  
  
समासाभिहितायां यथा ----  
  
     भुजलता नीलोत्पलसदृशी इति ।  
  
उपमाप्रपञ्चे यथा ----  
  
     शुद्धान्तदुर्लभमिदं वपुराश्रमवासिनो यदि जनस्य ।  
     दूरीकृताः खलु गुणैरुद्यानलता वनलताभिः ॥  
  
एवमन्यदपि प्रयोगजातं द्रष्टव्यम् ॥१४॥  
  
  
__________  
  
  
तेन वचनभेदो व्याख्यातः ॥ व्कल्_४,२।१५ ॥  
  
तेन लिङ्गभेदेन वचनभेदो व्याख्यातः । यथा ----  
  
     पास्याभिलोचनं तस्याः पुष्पं मधुलिहो यथा ।  
  
॥१५॥  
  
  
__________  
  
  
अप्रतीतगुणसादृश्यमसादृश्यम् ॥ व्कल्_४,२।१६ ॥  
  
अप्रतीतैरेव गुणैर्यत् सादृश्यं तदप्रतीतगुणासादृश्यमसादृश्यम् । यथा ----  
  
     ग्रथ्नामि काव्यशशिनं विततार्थरश्मिम् ।   
  
काव्यस्य शशिना सह यत् सादृश्यं तदप्रतीतैरेव गुणैरिति । ननु च अर्थानां रश्मितुल्यत्वे सति काव्यस्य शशितुल्यत्वं भविष्यति । नैवम् । काव्यस्य शशितुल्यत्वे सिद्धेऽर्थानां रश्मितुल्यत्वं सिद्ध्यति । न ह्यर्थानां च कश्चित् सादृश्यहेतुः प्रतीतो गुणोऽस्ति । तदेवमितरेतराश्रयदोषो दुरुत्तर इति ॥१६॥  
  
  
__________  
  
  
असादृश्यहता ह्युपमा, तन्निष्ठाश्च कवयः ॥ व्कल्_४,२।१७ ॥  
  
असादृश्येन हता असादृश्यहता उपमा । तन्निष्ठा उपमाननिष्ठाश्च कवय इति ॥१७॥  
  
  
__________  
  
  
उपमानाधिक्यात्तदपोह इत्येके ॥ व्कल्_४,२।१८ ॥  
  
उपमानाधिक्यात् तस्यासादृश्यस्यापोह इत्येके मन्यन्ते । यथा ----  
  
     कर्पूरहारहरहाससितं यशस्ते ।   
  
कर्पूरादिभिरुपमानैर्वहुभिः सादृश्यं सुस्थापितं बह्वति । तेषां शुक्गुणातिरेकात् ॥१८॥  
  
  
__________  
  
  
न, अपुष्टार्थत्वात् ॥ व्कल्_४,२।१९ ॥  
  
उपमानाधिक्यात् तदपोह इति युक्तं , तन्न । अपुष्टार्थत्वात् । एकस्मिन्नुपमाने प्रयुक्ते उपमानान्तरप्रयोगो न कञ्चिदर्थविशेषं पुष्णाति । तेन बलसिन्धुः सिन्धुरिव क्षुभितः इति प्रयुक्तम् । ननु सिन्धुशब्दस्य द्विःप्रयोगात्पौनरुक्त्यम् । न । अर्थविशेषात् बलं सिन्धुरिव वैपुल्याद् बलसिन्धुः सिन्धुरिव क्षुभित इति क्षोभसारूप्यात् । तस्मादर्थभेदान्न पौनरुक्त्यम् । अर्थपुष्टिस्तु नास्ति । सिन्धुरिव क्षुभित इत्यनेनैव वैपुल्यं प्रतिपत्स्यते । उक्तं हि (४-२-१०) ---- धर्मयोरेकनिर्देशेऽन्यस्य संवित्साहचर्यात् ॥१९॥  
  
  
__________  
  
  
अनुपपत्तिरसंभवः ॥ व्कल्_४,२।२० ॥  
  
अनुपपत्तिरनुपपन्नत्वमुपमानस्यासम्भवः । यथा ----  
  
     चकास्ति वदनस्यान्तः स्मितच्छायाविकासिनः ।  
     उन्निद्रस्यारविन्दस्य मध्ये मुग्धेव चन्द्रिका ॥  
  
चन्द्रिकायामुन्निद्रत्वमरविन्दस्येत्यनुपपत्तिः । नन्वर्थविरोधोऽयमस्तु । किमुपमादोषकल्पनया । न । उपमायाम् अतिशयस्येष्टत्वात् ॥२०॥  
  
कथं तर्हि दोष इत्यत आह ----  
  
  
__________  
  
  
न विरुद्धोऽतिशयः ॥ व्कल्_४,२।२१ ॥  
  
विरुद्धस्यातिशयस्य संग्रहो न कर्तव्य इति अस्य सूत्रस्य तात्पर्यार्थः । तानेतान् षडुपमादोषान् ज्ञात्वा कविः परित्यजेत् ॥२१॥  
  
इति श्रीकाव्यालङ्कारसूत्रवृत्तावालङ्कारिके चतुर्थेऽधिकरणे द्वितीयोऽध्यायः   ॥ उपमाविचार।ः ॥  
  
----------------------------------------------------------------------------------------------  
  
अथ चतुर्थाधिकरणे तृतीयोऽध्यायः  
  
सम्प्रत्युपमाप्रपञ्चो विचार्यते । कः पुनरसावित्याह ----  
  
  
__________  
  
  
प्रतिवस्तुप्रभृतिरुपमाप्रपञ्चः ॥ व्कल्_४,३।१ ॥  
  
प्रतिवस्तु प्रभृतिर्यस्य स प्रतिवस्तुप्रभृतिः । उपमायाः प्रपञ्च उपमाप्रपञ्च इति ॥१॥  
  
वाक्यार्थोपमायाः प्रतिवस्तुनो भेदं दर्शयितुमाह ----  
  
  
__________  
  
  
उपमेयस्योक्तौ समानवस्तुन्यासः प्रतिवस्तु ॥ व्कल्_४,३।२ ॥  
  
उपमेयस्यार्थआद्वाक्यार्थस्योक्तौ सत्यामिति । अत्र द्वौ वाक्यार्थौ । एको वाक्यार्थोपमायामिति भेदः । तद्यथा ----  
  
     देवीभावं गमिता परिवारपदं कथं भजत्येषा ।  
     न खलु परिभोगयोग्यं दैवतरूपाङ्कितं रत्नम् ॥  
  
॥२॥  
  
प्रतिवस्तुनः समासोक्तेर्भेदं दर्शयितुमाह ----  
  
  
__________  
  
  
अनुक्तौ समासोक्तिः ॥ व्कल्_४,३।३ ॥  
  
उपमेयस्यानुक्तौ समानवस्तुन्यासः समासोक्तिः । संक्षेपवचनात् समासोक्तिरित्याख्या । यथा ----  
  
     श्लाध्या ध्वस्ताध्वगग्लानेः करीरस्य मरौ स्थितिः ।  
     धिङ् मेरौ कल्पवृक्षाणामव्युत्पन्नार्थिनां श्रियः ॥  
  
॥३॥  
  
समासोक्तेरप्रस्तुतप्रशंसाया भेदं दर्शयितुमाह ----  
  
  
__________  
  
  
किञ्चिदुक्तावप्रस्तुतप्रशंसा ॥ व्कल्_४,३।४ ॥  
  
उपमेयस्य किञ्चिल्लिङ्गमात्रेणोक्तौ समानवस्तुन्यासे अप्रस्तुतप्रशंसा । यथा ----  
  
     लावण्यसिन्दुरपरैव हि काचनेयं  
     यत्रोत्पलानि शशिना सह संप्लवन्ते ।  
     उन्मञ्जति द्विरदकुम्भतटी च यत्र  
     यत्रापरे कदलिकाण्डमृणालदण्डाः ॥  
  
अओरस्तुतस्यार्थस्य प्रशंसनमप्रस्तुतप्रशंसा ॥४॥  
  
अपह्नुतिरपि ततो भिन्नेति दर्शयितुमाह ----  
  
  
__________  
  
  
समेन वस्तुनान्यापलापोऽपह्नुतिः ॥ व्कल्_४,३।५ ॥  
  
सनेन तुल्येन वस्तुना वाक्यार्थेनान्यस्य वाक्यार्थस्यापलापो निह्नवो यस्तत्त्वाध्यारोपणायासावपह्नुतिः । यथा ----  
  
     न केतकीनां विलसन्ति सूचयः प्रवासिनो हन्त हसत्ययं विधिः ।  
     तडिल्लतेयं न चकास्ति चञ्चला पुरः स्मरज्योतिरिदं विवर्तते ॥  
  
वाक्यार्थयोस्तात्पर्यात् ताद्रूप्यमिति न रूपकम् ॥५॥  
  
रूपकं तु कीदृशमित्याह ----  
  
  
__________  
  
  
उपमानेनोपमेयस्य गुणसाम्यात्तत्त्वारोपो रूपकम् ॥ व्कल्_४,३।६ ॥  
  
उपमानेनोपमेयस्य गुणसाम्यात्तत्त्वस्याभेदस्यारोपणमारोपो रूपकम् । उपमानोपमेययोरुभयोरपि ग्रहणं लौकिक्याः कल्पितायाश्चोपमायाः प्रकृक्षित्वमत्र यथा विज्ञायेतेति । यथा (उत्तररामचरित_१।३९) ----  
  
     इयं गेहे लक्ष्मीरियममृतवर्तिर्नयनयो-  
     रसावस्याः स्पर्शो वपुषि वहुलश्चन्दनरसः ।  
     अयं कष्ठे वाहुः शिशिरमसृणो मौक्तिकसरः   
     किमस्या न प्रेयो परमसह्यस्तु विरहः ॥  
  
मुखचन्द्रादीनां तूपमा । समासान्न चन्द्रादीनां रूपकत्वं युक्तमिति ॥६॥  
  
रूपकाच्छ्लेषस्य भेदं दर्शयितुमाह ----  
  
  
__________  
  
  
स धर्मेषु तन्त्रप्रयोगे श्लेषः ॥ व्कल्_४,३।७ ॥  
  
उपमानेनोपमेयस्य धर्मेषु गुणक्रियाशब्दरूपेषु स तत्त्वारोपः । तन्त्रप्रयोगे तन्त्रेणोच्चारणे सति श्लेषः । यथा ----  
  
     आकृष्टामलमण्डलाग्ररुचयः संनद्धक्षःस्थलाः   
     सोष्माणो व्रणिता विपक्षहृदयप्रोन्माथिनः कर्कशः ।  
     उद्वृत्ता गुरवश्च यस्य शमिनः श्यामायमानानना  
     योधा वारवधूस्तनाश्च न ददुः क्षोभं स वोऽव्याज्जिनः ॥  
  
॥७॥  
  
यथा च गौणस्यार्थस्यालङ्कारत्वं तथा लाक्षणिकस्यापीति दर्शयितुमाह ----  
  
  
__________  
  
  
सादृश्याल्लक्षणा वक्रोक्तिः ॥ व्कल्_४,३।८ ॥  
  
बहुनि हि निबन्धनानि लक्षणायाम् । तत्र सादृश्याल्लक्षणावक्रोक्तिरसाविति । यथा ----  
  
     उन्मिमील कमलं सरसीनां कैरवं च न मिमील मुहूर्तात् ।   
  
अत्र नेत्रधर्मावुन्मीलनिमीलने सादृश्याद्विकाससंकोचौ लक्षयतः ।  
  
     इह च निरन्तरनवमुकुलपुलकिता हरति माधवी हृदयम् ।  
     मदयति च केसराणां परिणतमधुगन्धि निःश्वसितम् ॥  
  
अत्र च निःश्वसितमिति परिमलनिर्गमं लक्षति ।  
  
     संस्थानेन स्फुरतु सुभगः स्वर्चिषा चुम्बतु द्याम् ।  
     आलस्यमालिङ्गति गात्रमस्याः ।  
     परिम्लानच्छायामनुवदति दृष्टिः कमलिनीम् ।  
     प्रत्यूषेषु स्फुटितकमलामोदमैत्रीकपायः ।  
     ऊरुद्वन्द्वं तरुणकदलीकाण्डसब्रह्मचारि ।  
  
इत्येवमादिषु लक्षणार्थो निरूप्यत इति लक्षणाया झटित्यर्थप्रतिपत्तिक्षमत्वं रहस्यमाचक्षत इति ।  
  
असादृश्यनिबन्धना तु लक्षणा न वक्रोक्तिः । यथा ----  
  
     जरठकमलकन्दच्छेदगौरैर्मधूखैः ।  
  
अत्र च्छेदः सामीप्याद् द्रव्यं लक्षयति । तस्यैव गौरत्वोपपत्तेः ॥८॥  
  
रूपकवक्रोक्तिभ्यामुत्प्रेक्षाया भेदं दर्शयितुमाह ----  
  
  
__________  
  
  
अतद्रूपस्यान्यथाध्यवसानमतिशयार्थमुत्प्रेक्षा ॥ व्कल्_४,३।९ ॥  
  
अतद्रूपस्यातत्स्वभावस्य । अन्यथा अतत्स्वभावतया । अध्यवसानमध्यवसायः । न पुनरध्यारोपो लक्षणा वा । अतिशयार्थमिति भ्रान्तिज्ञाननिवृत्त्यर्थम् । सादृश्यादियमुत्प्रेक्षेति । एनां चेवादिशब्दा द्योतयन्ति । यथा ----  
  
     स वः पायादिन्दुर्नवविसलताकोटिकुटिलः  
     स्मरारेर्यो मूर्ध्नि ज्वलनकपिषे भाति निहितः ।  
     स्रवन्मन्दाकिन्याः प्रतिदिवससिक्तेन पयसा  
     कपालेनोन्मुक्तः स्फटिकधवलेनाङ्कुर इव ॥  
  
॥९॥  
  
उत्प्रेक्षेवैवातिशयोक्तिरिति केचित् । तन्निरासार्थमाह ----  
  
  
__________  
  
  
संभाव्यधर्मतदुत्कर्षकल्पनातिशयोक्तिः ॥ व्कल्_४,३।१० ॥  
  
संभाव्यस्य धर्मस्य तदुत्कर्षस्य च कल्पनातिशयोक्तिः । यथा ----  
  
     उभौ यदि व्योम्नि पृथक्प्रवाहावाकाशगङ्गापयसः प्रवाहौ ।  
     तेनोपमीयेत तमालनीलमामुक्तमुक्तालतमस्य वक्षः ॥  
  
यथा वा ----  
  
     मलयजरसविलिप्ततनुनवहारलताविभूषिताः  
     सिततरदन्तपत्रकृतवक्त्ररुचो रुचिरामलांशुकाः ।  
     शशभृति विततधाम्नि ध्वलयति धरामविभाव्यतां गताः  
     प्रियवसतिं प्रयान्ति सुखमेव निरस्तभियोऽभिसारिकाः ॥  
  
॥१०॥  
  
यथा भ्रान्तिज्ञानस्यरूपोत्प्रेक्षा तथा संशयज्ञानस्वरूपः संदेहोऽपीति दर्शयितुमाह ----  
  
  
__________  
  
  
उपमानोपमेयसंशयः संदेहः ॥ व्कल्_४,३।११ ॥  
  
उपमानोपमेययोरतिशयार्थं यः क्रियते संशयः स संदेहः । यथा ----  
  
     इदं कर्णोत्पलं चक्षुरिदं वेति विलासिनि ।  
     न निश्चिनोति हृदयं किन्तु दोलायते मनः ॥  
  
॥११॥  
  
संदेहवद्विरोधोऽपि प्राप्तावसर इत्याह ----  
  
  
__________  
  
  
विरुद्धाभासत्वं विरोधः ॥ व्कल्_४,३।१२ ॥  
  
अर्थस्य विरुद्धस्येवाभासत्वं विरुद्धाभासत्वं विरोधः । यथा ----  
  
     पीतं पानमिदं त्वयाद्य दयिते मत्तं ममेदं मनः  
     पत्राली तव कुङ्कुमेन रचिता रक्ता वयं मानिनि ! ।  
     त्वं तुङ्गस्तनभारमन्थरगतिर्गात्रेषु मे वेपथु-  
     स्त्वन्मध्ये तनुता ममाधृतिरहो प्रेम्णो विचित्रा गतिः ॥  
  
यथा वा (अमरु। ३४)----  
  
     सा बाला वयमप्रगल्भवचसः सा स्त्री वयं कातराः   
     सा पीनोन्नतिमत्पयोधरयुगं धत्ते सखेदा वयम् ।  
     साक्रान्ता जघनस्थलेन गुरुणा गन्तुं न शक्ता वयं   
     दोषैरन्यजनाश्रितैरपटवो जाताः स्म इत्यद्भुतम् ॥  
  
॥१२॥  
  
विरोधाद्विभावनाया भेदं दर्शयितुमाह ----  
  
  
__________  
  
  
क्रियाप्रतिषेधे प्रसिद्धतत्फलव्यक्तिर्विभावना ॥ व्कल्_४,३।१३ ॥  
  
क्रियायाः प्रतिषेधे तस्या एव क्रियायाः फलस्य प्रसिद्धस्य व्यक्तिविभावना । यथा ----  
  
     अप्यसज्जनसाङ्गत्ये न वसत्येव वैकृतम् ।  
     अक्षालिताविशुद्धेषु हृदयेषु मनीपिणाम् ॥  
  
॥१३॥  
  
विरुद्धप्रसङ्गेनानन्वयं दर्शयितुमाह ----  
  
  
__________  
  
  
एकस्योपमेयत्वोपमानत्वेऽनन्वयः ॥ व्कल्_४,३।१४ ॥  
  
एकस्यैवार्थस्योपमेयत्वमुपमानत्वं चानन्वयः । यथा (हनुमान्नाटक_१४-१८)----  
  
     गगनं गगनाकारं सागरः सागरोपमः ।  
     रामरावणयोर्युद्धं रामरावणयोरिव ॥  
  
अन्यासादृश्यमेतेन प्रतिपादितम् ॥१४॥  
  
  
__________  
  
  
क्रमेणोपमेयोपमा ॥ व्कल्_४,३।१५ ॥  
  
एककस्यैवार्थस्योपमेयत्वमुपमानत्वं च क्रमेणोपमेयोपमा । यथा ----  
  
     खमिव जलं जलमिव खं हंस इव शशी शशीव हंसोऽयम् ।  
     कुमुदाकारास्तारास्ताराकाराणि कुमुदानि ॥  
  
॥१५॥  
  
इयमेव परिवृत्तिरित्येके तन्निरासार्थमाह ----  
  
  
__________  
  
  
समविसदृशाभ्यां परिवर्तनं परिवृत्तिः ॥ व्कल्_४,३।१६ ॥  
  
समेन विसदृशेन वार्थेन अर्थस्य परिवर्तनं परिवृत्तिः । यथा ----  
  
     आदाय कर्णकिसलयमियमस्मै चरणमरुणमर्पयति ।  
     उभयोस्सदृशविनिमयादन्योन्यमवञ्चितं मन्ये ॥  
  
यथा वा ----  
  
     विहाय साहारमहार्यनिश्चया विलोलदृष्टिः प्रविलुप्तचन्दना ।  
     बबन्ध बालारुणवभ्रु वल्कलं पयोधरोत्सेधविशीर्णसंहति ॥  
  
॥१६॥  
  
उपमेयोपमायाः क्रमो भिन्न इति दर्शयितुमाह ----  
  
__________  
  
  
  
     उपमेयोपमानानां क्रमसंबन्धः क्रमः ॥ व्कल्_४,३।१७ ॥  
  
उपमेयानामुपमानानां चोद्देशिनामनुद्देशिनां च क्रमसम्बन्धः क्रमः । यथा ----  
  
     तस्याः प्रबन्धलीलाभिरालापस्मितदृष्टिभिः ।  
     जीयन्ते वल्लकीकुन्दकुसुमेन्दीवरस्रजः ॥  
  
॥१७॥  
क्रमसम्बन्धप्रसङ्गेन दीपकं दर्शयितुमाह ----  
  
  
__________  
  
  
उपमानोपमेयवाक्येष्वेका क्रिया दीपकम् ॥ व्कल्_४,३।१८ ॥  
  
उपमानवाक्येपूपमेयवाच्येषु चैका क्रिया अनुपङ्गतः सम्बन्ध्यमाना दीपकम् ॥१८॥  
  
  
__________  
  
  
तन्त्रिविधम् । आदिमध्यान्तवाक्यवृत्तिभेदात् ॥ व्कल्_४,३।१९॥*  
  
तत् त्रिविधं भवति । आदिमध्यान्तेषु वाक्येषु वृत्तेर्भेदात् । यथा ----  
  
     भूष्यन्ते प्रमदवनानि बालपुष्पैः , कामिन्यो मधुमदमांसलैर्विलासैः ।  
     ब्रह्माणः श्रुतिगदितैः क्रियाकलापै , राजानो विरलितवैरिभिः प्रतापैः ॥  
  
     बाष्पः पथिककान्तानां जलं जलमुचां मुहुः ।  
     विगलत्यधुना दण्डयात्रोद्योगो महीभुजाम् ॥  
     गुरुशुश्रूषया विद्या मधुगोष्ठ्या मनोभवः ।  
     उदयेन शशाङ्कस्य पयोधिरभिवर्धते ॥  
  
॥१९॥  
  
दीपकवन्निदर्शनमपि संक्षिप्तमित्याह ----  
  
  
__________  
  
  
क्रिययैव स्वतदर्थान्वयख्यापनं निदर्शनम् ॥ व्कल्_४,३।२० ॥  
  
क्रिययैव शुद्धया स्वस्यात्मनस्तदर्थः चान्वयस्य संबन्धस्य ख्यापनं संलुलितहेतुदृष्टान्तविभागदर्शनान्निदर्शनम् । यथा ----  
  
     अत्युच्चयदाध्यासः पतनायेत्यर्थशालिनां शंसत् ।  
     आपाण्डु पतति पत्रं तयोरिदं बन्धमग्रन्थेः ॥  
  
पततीति क्रिया । तस्याः स्वं पतनम् । तदर्थेऽत्युच्चयदाध्यासः पतनायेति शंसनम् । तस्य ख्यायनमर्थशालिनां शंसदिति ॥२०॥  
  
इदं च नार्थान्तरन्यासः । स ह्यन्यथाभूतस्तमाह ----  
  
  
__________  
  
  
उक्तिसिद्ध्यै वस्तुनोऽर्थान्तरस्यैव न्यसनमर्थान्तरन्यासः ॥ व्कल्_४,३।२१ ॥  
  
उक्तसिद्ध्यै उक्तस्यार्थस्य सिद्ध्यर्थ वस्तुनो वाक्यार्थान्तरस्यैव न्यसनमर्थान्तरन्यासः । वस्तुग्रहणादर्थस्य हेतोर्न्यसनन्नार्थान्तरन्यासः । यथा ----  
इह नातिदूरगोचरमस्ति सरः कमलसौगन्ध्यात् इति । अर्थान्तरस्यैवेति वचनम् , यत्र हेतुर्व्याप्तिगूढत्वात् कथञ्चित् प्रतीयते तत्र यथा स्यात् । यद्यत् कृतकं तत्तदनित्यमित्येवम्प्रायेषु मां भूदिति । उदाहरणम् ।  
  
     प्रियेण संग्रथ्य विपक्षसन्निधावुपाहितां वक्षसि पीवरस्तनी ।  
     स्रजं न काचिद्विजहौ जलाविलां वसन्ति हि प्रेम्णि गुणा न वस्तुनि ॥  
  
॥२१॥  
  
अर्थान्तरन्यासस्य हेतुरूपत्वाद् , हेतोश्चान्वयव्यतिरेकात्मकत्वान्न पृथग्व्यतिरेक इति केचित् । तन्निरासाथमाह ----  
  
  
__________  
  
  
उपमेयस्य गुणातिरेकत्वं व्यतिरेकः ॥ व्कल्_४,३।२२ ॥  
  
उपमेयस्य गुणातिरेकत्वं गुणाधिक्यं यद् अर्थादुपमानात् स व्यतिरेकः । यथा ----  
  
     सत्यं हरिणशावाक्ष्याः प्रसन्नसुभगं मुखम् ।  
     समानं शशिनः किन्तु स कलङ्कविडम्बितः ॥  
  
कश्चित्तु गम्यनानगुणो व्यतिरेकः । यथा ----  
  
     कुवलयवनं प्रत्याख्यातं नवं मधु निन्दितं   
     हसितममृतं भग्नं स्वादोः पदं रससंवदः ।  
     विषमुपहितं चिन्ताव्याजान्मनस्यपि कामिनां  
     चतुरललितैर्लीलातन्त्रैस्तवार्धविलोकितैः ॥  
  
॥२२॥  
  
व्यतिरेकाद्विशेषोक्तेर्भेदं दर्शयितुमाह ----  
  
  
__________  
  
  
एकगुणहानिकल्पनायां साम्यदार्ढ्यं विशेषोक्तिः ॥ व्कल्_४,३।२३ ॥  
  
एकस्य गुणस्य हानेः कल्पनायां शेषैर्गुणैस्साम्यं यत्तस्य दार्ढ्यं विशेषोक्तिः । रूपकं चेदं प्रायेणेति । यथा (कुमार। १-१०) ----  
  
     भवन्ति यत्रौपधयो रजन्यामतैलपूराः सुरतप्रदीपाः ।  
     द्यूतं हि नाम पुरुषस्याऽसिंहासनं राज्यम् ।(मृच्छकटिका अं। २)  
     निद्रेयकमला[क्: इयं ह्यकमला] लक्ष्मीः ।  
     हस्ती हि जङ्गमं दुर्गम् । इति ।  
  
अत्रापि जङ्गमशब्दस्य स्थावरत्वनिवृत्तिपादनत्वादेकगुणहानिकल्पनैव । एतेन ----  
  
     वेश्या हि नाम मूर्तिमत्येव निकृतिः ।  
     व्यसनं हि नाम सोच्छ्वासं मरणम् ।  
     द्विजो भूमिवृहस्पतिः ।  
  
इत्येवमादिष्व्गुणहानिकल्पना व्याख्याता ॥२३॥  
  
व्यतिरेकविशेषोक्तिभ्यां व्याजस्तुतिं भिन्नां दर्शयितुमाह ----  
  
  
__________  
  
  
संभाव्यविशिष्टकर्माकरणान्निन्दास्तोत्रार्था व्याजस्तुतिः ॥ व्कल्_४,३।२४ ॥  
  
अत्यन्तगुणाधिको विशिष्टस्तस्य च कर्म विशिष्टकर्म , तस्य सम्भाव्यस्य कर्तुं शक्यस्याकरणान्निन्दाविशिष्टसाम्यसम्पादनेन स्तोत्रार्था व्याजस्तुतिः । यथा ----  
  
     बबन्ध सेतुं गिरिचक्रवालओर्विभेद सप्तैकशरेण तालान् ।  
     एवंविधं कर्म ततान रामस्त्वया कृतं तन्न मुधैव गर्वः ॥  
  
॥२४॥  
  
व्याजस्तुतेर्व्याजोक्तिं भिन्नां दर्शयितुमाह ----  
  
  
__________  
  
  
व्याजस्य सत्यसारूप्यं व्याजोक्तिः ॥ व्कल्_४,३।२५ ॥  
  
व्याजस्य च्छद्मनः सत्येन सारूप्यं व्याजोक्तिः । यां मायोक्तिरित्याहुः । यथा ----  
  
     शरच्चन्द्रांऽसुगौरेण वाताविद्धेन भामिनि ।  
     काशपुष्पलवेनेदं साश्रुपातं मुखं कृतम् ॥  
  
॥२५॥  
  
व्याजस्तुतेः पृथक् तुल्ययोगितेत्याह ----  
  
  
__________  
  
  
विशिष्टेन साम्यार्थमेककालक्रियायोगस्तुल्ययोगिता ॥ व्कल्_४,३।२६ ॥  
  
विशिष्टेन न्यूनस्य साम्यर्थमेककालायां क्रियायां योगस्तुल्ययोगिता । यथा ----  
  
     जलनिधिरशनामिमां धरित्रीं वहति भुजङ्गविभ्र्भवद्भुजश्च ।  
  
॥२६॥  
  
  
__________  
  
  
उपमानाक्षेपश्चाक्षेपः ॥ व्कल्_४,३।२७ ॥  
  
उपमानस्य क्षेपः प्रतिषेध उपमानाक्षेपः । तुल्यकार्यार्थस्य नैरर्थक्यविवक्षायाम् । यथा ----  
  
     तस्याश्चेन्मुखमस्ति सौम्यसुभगं किं पार्वणेनेन्दुना   
     सौन्दर्यस्य पदं दृशौ च यदि चेत् किं नाम नीलोत्पलैः ।  
     किं वा कोमलकान्तिभिः किसलयैः सत्येव तत्राधरे   
     हा धातुः पुनरुक्तवस्तुरचनारम्भेष्वपूर्वो ग्रहः ॥  
  
उपमानस्याक्षेपतः प्रतिपत्तिरित्यपि सूत्रार्थः । यथा ----  
  
     ऐन्द्रं धनुः पाण्डुपयोधरेण शरद्दधानआर्द्रनखक्षताभम् ।  
     प्रस्।अदयन्ती सकलङ्कमिन्दुं तापं रवेरभ्यधिकं चकार ॥  
  
अत्र शरद्वेश्येव , इन्दुं नायकमिव , रवेः प्रतिनायकस्येवेत्युपमानानि गन्यन्त इति ॥२७॥  
  
तुल्ययोगितायाः सहोक्तेर्भेदनाह ----  
  
  
__________  
  
  
वस्तुद्वयक्रिययोस्तुल्यकालयोरेकपदाभिधानं सहोक्तिः ॥ व्कल्_४,३।२८ ॥  
  
वस्तुद्वस्य क्रिययोस्तुल्यकालयोरेकेन पदेनाभिधानं सहार्थशब्दसामर्थ्यात् सहोक्तिः । यथा ----  
  
     अस्तं भास्वान् प्रयातः सह रिपुभिरयं संह्रियन्तां बलानि ।  
     अत्रार्थयोर्न्यूनत्वविशिष्टत्वे न स्त इति नेयं तुल्ययोगितेति ॥  
  
॥२८॥  
  
समाहितमेकमवशिष्यते । तल्लक्षणार्थमाह ----  
  
  
__________  
  
  
यत्सादृश्यं तत्संपत्तिः समाहितम् ॥ व्कल्_४,३।२९ ॥  
  
यस्य वस्तुनः सादृश्यं गृह्यते तस्य वस्तुनः सम्पत्तिः समाहितम् । यथा ----  
  
     तन्वी मेघजलार्द्रवल्कलतया धौताधरेवाश्रुभिः  
     शून्येवाभरणैः स्वकालविरहाद्विश्रान्तपुष्पोद्गमा ।  
     चिन्तामोहमिवास्थिता मधुलिहां शब्दैर्विना लक्ष्यते  
     चण्डी मामवधूय पादपतितं जातानुतापेव सा ॥  
  
अत्र पुरूरवसो लतायामुर्वश्याः सादृश्यं गृह्णतः सैव लतोर्वशी संपन्नेति ॥२९॥  
  
एते चालङ्काराः शुद्धा मिश्राश्च प्रयोक्तव्या इति विशिष्टानाम् अलङ्काराणां मिश्रत्वं संसृष्टिरित्याह ----  
  
  
__________  
  
  
अलङ्कारस्यालङ्कारयोनित्वं संसृष्टिः ॥ व्कल्_४,३।३० ॥  
  
अलङ्कारस्यालङ्कारयोनित्वं यदसौ संसृष्टिरिति । संसर्गः सम्बन्ध इति ॥३०॥  
  
  
__________  
  
  
तद्भेदावुपमारूपकोत्प्रेक्षावयवौ ॥ व्कल्_४,३।३१ ॥  
  
तस्याः संसृष्टेर्भेदावुपमारूपकं चोत्प्रेक्षावयवश्चेति ॥३१॥  
  
  
__________  
  
  
उपमाजन्यं रूपकमुपमारूपकम् ॥ व्कल्_४,३।३२ ॥  
  
स्पष्टम् । यथा ----  
  
     निरवधि च निराश्रयं च यस्य स्थितमनिवर्तितकौतुकप्रपञ्चम् ।  
     प्रथम इव भवान् स कूर्ममूर्तिर्जयति चतुर्दशलोकवल्लिकन्दः ॥  
  
एवं रजनिपुरम्ध्रिलोध्रतिलकः [क्: शशी] इत्येवमादयस्तद्भेदा द्रष्टव्याः ॥३२॥  
  
  
__________  
  
  
उत्प्रेक्षाहेतुरुत्प्रेक्षावयवः ॥ व्कल्_४,३।३३ ॥  
  
उत्प्रेक्षाया हेतुरुत्प्रेक्षावयवः । अवयवशब्दो ह्यारम्भकं लक्षयति । यथा ----  
  
     अङ्गुलीभिरिव केशसश्चयं सन्निगृह्य तिमिरं मरीचिभिः ।  
     कुङ्मलीकृतसरोजलोचनं चुम्बतीव रजनीमुखं शशी ॥  
  
     एभिर्निदर्शनैः स्वीयैः परकीयैश्च पुष्कलैः ।  
     शब्दवैचित्र्यगर्भेयमुपमैव प्रपञ्चिता ॥  
     अलङ्कारैकदेशा ये मताः सौभाग्यभागिनः ।  
     तेऽप्यलङ्कारदेशीया योजनीयाः कवीश्वरैः ॥  
  
॥३३॥  
  
इति श्रीकाव्यालङ्कारसूत्रवृत्तावालङ्कारिके चतुर्थेऽधिकरणे तृतीयोध्यायः । समाप्तं चेदमालञ्कारिकं चतुर्थमधिकरणम् ।  
  
================================================================  
  
अथ पञ्चमोऽधिकरणे प्रथमोऽध्यायः  
  
सम्प्रति काव्यसमयं शब्दशुद्धिं च दर्शयितुं प्रायोगिकाख्यमधिकरणमारभ्यते । तत्र काव्यसमयस्तावदुच्यते ।  
  
  
__________  
  
  
नैकं पदं द्विः प्रयोज्यं प्रायेण ॥ व्कल्_५,१।१ ॥  
  
एकं पदं न द्विः प्रयोज्यं प्रायेण बाहुल्येन । यथा ---- पयोदपयोदैति । किञ्चिदिवादिपदं द्विरपि प्रयोक्तव्यमिति । यथा ---- सन्तः सन्तः खलाः खलाः   
  
॥१॥  
  
__________  
  
नित्या संहितैकपदवत्पादेष्वर्धान्तवर्जम् ॥ व्कल्_५,१।२ ॥  
  
नित्यं संहितापादेष्वेकपदवदेकस्मिन्निव पदे । तत्र हि नित्यासंहितेत्यान्नायः । यथा ---- स,न्हितैकपदे नित्या धातूपसर्गयोःइति । अर्धान्तवर्जमर्धान्तं वर्जयित्वा ॥२॥  
  
  
__________  
  
  
न पादान्तलघोर्गुरुत्वं च सर्वत्र ॥ व्कल्_५,१।३ ॥  
  
पादान्तलघोर्गुरुत्वं प्रयोक्तव्यम् । न सर्वत्र , न सर्वस्मिन् वृत्त इति । यथा ----  
  
     यासां बलिर्भवति मद्गृहदेहलीनां  
     हंसैश्च सारसगणैश्च विलुप्तपूर्वः ।  
     तास्वेव पूर्वबलिरूढयवाङ्कुरासु  
     बीजाञ्जलिः पतति कीटमुखावलीढः ॥  
  
एवंप्रायेष्वेव वृत्तेष्विति । न पुनः ----   
  
     वरूथिनीनां रजसि प्रसर्पति समस्तमासीद्विनिमीलितं जगत् ।   
  
इत्यादिषु । चकारोऽर्धान्तवर्जमित्यस्यानुकर्पणार्थः ॥३॥  
  
  
__________  
  
  
न गाद्ये समाप्तप्रायं वृत्तम्, अन्यत्रोद्गतादिभ्यः संवादात् ॥ व्कल्_५,१।४ ॥  
  
गद्ये समाप्तप्रायं वृत्तं न विधेयम् । शोभाभ्रांशत् । अन्यत्रोद्गतादिभ्यो विषमवृत्तेभ्यः संवादाद् गद्येनेति ॥४॥  
  
  
__________  
  
  
न पादादौ खल्वादयः ॥ व्कल्_५,१।५ ॥  
  
पादादौ खल्वादयः शब्दा न प्रयोज्याः । आदिशब्दः प्रकारार्थः । येषामादौ प्रयोगो न श्लोष्यति ते गृह्यन्ते । न पुनर्वतहेतप्रभृतयः ॥५॥  
  
  
__________  
  
  
नार्धे किञ्चित्समाप्तं वाक्यम् ॥ व्कल्_५,१।६ ॥  
  
वृत्तस्यार्थे किञ्चिदसमाप्तप्रायं न प्रयोक्तव्यम् । यथा ----  
  
     जयन्ति ताण्डवे शम्भोर्भङ्गुराङ्गुलिकोटयः ।  
     कराः कृष्णस्य च भुजाश्चक्रांशुकपिशत्विषः ॥  
  
॥६॥  
  
  
__________  
  
  
न कर्मधारयो बहुव्रीहिप्रतिपत्तिकरः ॥ व्कल्_५,१।७ ॥  
  
बहुब्रीहिप्रतिपत्तिं करोति यः कर्मधारयः स न प्रयोक्तव्यः । यथा ----  
  
     अध्यासितश्चासौ तरुश्चाध्यासिततरुः इति ॥७॥  
  
  
__________  
  
  
तेन विपर्ययो व्याख्यातः ॥ व्कल्_५,१।८ ॥  
  
बहुव्रीहिरपि अक्र्मधारयप्रतिपत्तिकरो न प्रयोक्तव्यः । यथा ----  
  
     वीराः पुरुषा यस्य स वीरपुरुषः ।  
     कलो रवो यस्य स कलरवः । इति ॥८॥  
  
  
__________  
  
  
संभाव्यनिषेधनिवर्तने द्वौ प्रतिषेधौ ॥ व्कल्_५,१।९ ॥  
  
सम्भाव्यस्य निषेधस्य निवर्तने स्वौ प्रतिषेधौ प्रयोक्तव्यौ यथा ----  
  
     समरमूर्धनि येन तरस्विना न न जितो विजयी त्रिदशेश्वरः ।  
     स खलु तापसबाणपरम्पराकवलितक्षतजः क्षितिमाश्रितः ॥  
  
॥९॥  
  
  
__________  
  
  
विशेषणमात्रप्रयोगो विशेष्यप्रतिपत्तौ ॥ व्कल्_५,१।१० ॥  
  
विशेष्यस्य प्रतिपत्तौ जातायां विशेषणमात्रस्यैव प्रयोगः । यथा (रघुवंश ३।९) ----  
  
     निधानगर्भामिव सागराम्बराम्  
  
अत्र हि पृथिव्या विशेषणमात्रमेव प्रयुक्तम् । एतेन   
  
     क्रुद्धस्य तस्याथ पुरामरातेर्ललाटपट्टादुदगादुदैचिः ।  
     गिरेस्तडित्वानिव तावदुच्चकैर्जवेन पीठादुदतिष्ठदच्युतः ।  
  
इत्यादयो [क्: प्रयोगा] व्याख्याताः ॥१०॥  
  
  
__________  
  
  
सर्वनाम्नानुसंधिर्वृत्तिच्छन्नस्य ॥ व्कल्_५,१।११ ॥  
  
सर्वनाम्नानुसन्धिरनुसन्धानं प्रत्यवमर्शः । वृत्तिच्छन्नस्य वृत्तौ समासे छन्नस्य गुणीभूतस्य । यथा ----  
  
     तवापि नीलोत्पलपत्रचक्षुषो मुखस्य तद्रेणुसमानगन्धिनः । इति ॥११॥  
  
  
__________  
  
  
संबन्धसंबन्धेऽपि षष्ठी क्वचित् ॥ व्कल्_५,१।१२ ॥  
  
सम्बन्धेन सन्बन्धः सम्बन्धसम्बन्धस्तस्मिन् षष्ठी प्रयोज्या क्वचित् , न सर्वत्रेति । यथा कमलस्य कन्दः इति । कमलेन संबद्धा कमलिनी तस्या कन्दः इति सम्बन्धः । तेन कदलीकाण्डादयो व्याख्याताः ॥१२॥  
  
  
__________  
  
  
अतिप्रयुक्तं देशभाषापदम् ॥ व्कल्_५,१।१३ ॥  
  
अतीव कविभिः प्रयुक्तं देशभाषापदं प्रयोज्यम् । यथा ----  
  
     योषिदित्यभिललाष न हालाम् इत्यत्र हाला इति देशभाषापदम् । अनतिप्रयुक्तं तु न प्रयोज्यम् । यथा ----   
  
     कङ्केलीकाननालीरविरलविलसत्पल्लवा नर्तयन्तः इत्यत्र कङ्केलीपदम् ॥१३॥  
  
  
__________  
  
  
लिङ्गाध्याहारौ ॥ व्कल्_५,१।१४ ॥  
  
लिङ्गं चाध्याहारश्च लिङ्गाध्याहारावतिप्रयुक्तौ प्रयोज्याविति । यथा ----  
  
     वत्से ! मा बहु निःश्वसीः कुरु सुरागण्डूपमेकं शनैः इत्यादिषु गण्डूषशब्दः पुंसि भूयसा प्रयुक्तो , न स्त्रियाम् आम्नातोऽपि स्त्रीत्वं । अध्याहारो यथा ----  
  
     मा भवन्तमनलः पवनो वा वारणो मदकलः परशुर्वा ।  
     वाहिनीजलभरः कुलिशं वा स्वस्ति तेऽस्तु लतया सह वृक्ष ! ॥  
  
अत्र हि अधाक्षीत्[क्: धाक्षीत्] इत्यादीनामध्याहारोऽन्वयप्रयुक्तः ॥१४॥  
  
  
__________  
  
  
लक्षणाशब्दाश्च ॥ व्कल्_५,१।१५ ॥  
  
लक्षणाशब्दाश्चातिप्रयुक्ताः प्रयोज्याः । यथा द्विरेफरोदरशब्दौ भ्रमरचक्रवाकार्थौ लक्षणापरौ । अनतिप्रयुक्ताश्च न प्रयोज्याः । यथा ---- द्विकः काक इति ॥१५॥  
  
  
__________  
  
  
न तद्बाहुल्यमेकत्र ॥ व्कल्_५,१।१६ ॥  
  
तेषां लक्षणाशब्दानां बाहुल्यमेकस्मिन् वाक्ये न प्रयोज्यम् । शक्यते ह्येकस्यावाचकस्य वाचकवद्भावः कर्तुं , न बहूनामिति ॥१६॥  
  
  
__________  
  
  
स्तनादीनां द्वित्वाविष्टा जातिः प्रायेण ॥ व्कल्_५,१।१७ ॥  
  
स्तनादीनां द्वित्वाविष्टा द्वित्वाध्यासिता जातिः प्रायेण बाहुल्येने ति । यथा ---- स्त्रीणां चक्षुः इति ।  
  
अथ कथं द्वित्वाविष्टत्वं जातेः ? । तद्धि द्रव्ये , न जातौ । अतद्रूपत्वाज्जातेः । न दोषः ; तदतद्रूपत्वाज्जातेः[क्: तद्रूपत्वाज्जातेः] । कथं तदतद्रूपत्वं[क्: तद्रूपत्वं] जातेः ? । तद्धि जैमिनीया जानन्ति[क्: जैना जानान्ति] । वयं तु लक्ष्यसिद्धौ सिद्धपरमतामुवादिनः । न चैवमतिप्रसङ्गः । लक्ष्यानुसारित्वान्न्यायस्येति । एवमन्यापि व्यवस्थोह्या ॥१७॥  
  
इति श्रीकाव्यालङ्कारसूत्रवृत्तौ प्रायोगिके पञ्चमेऽधिकरणे प्रथमोऽध्यायः । काव्यसमयः ॥५-१॥  
  
----------------------------------------------------------------------------------------------  
  
पञ्चमाधिकरणे द्वितीयोऽध्यायः   
  
साम्प्रतं शब्दशुद्धिरुच्यते ----  
  
  
__________  
  
  
रुद्रावित्येकशेषोऽन्वेष्यः ॥ व्कल्_५,२।१ ॥  
  
रुदौ इत्यत्र प्रयोगे एकशेषो७न्वेष्योऽन्वेषणीयः । रुद्रश्च रुद्राणी चेति पुमान्स्त्रिया(पा_१,२।६७) इत्येकशेषः । स च न प्राप्नोति । तत्र हि , तल्लक्षणश्चेदेव विशेषः इत्यनुवर्तत इति तत्रैवकारकरणात् स्त्रीपुंसकृत एव विशेषो भवतीति व्यवस्थितम् । अत्र तु पुंयोगादाख्यायाम्(पा_४,१।४८) इति विशेषान्तरमप्यस्तीति । एतेन इन्द्रौ भवौ शर्वौ इत्यादयः प्रयोगाः प्रत्युक्ताः ॥१॥  
  
  
__________  
  
  
मिलिक्लबिक्षपिप्रभृतीनां धातुत्वम्, धातुगुणस्यासमाप्तेः ॥ व्कल्_५,२।२ ॥  
  
मिलति विक्लवति क्षपयतीत्यादयः प्रयोगाः । तत्र , मिलि-क्लबि-क्षपि-प्रभृतीनां कथं धातुत्वम् ? । गणपाठाद् गुणपठितानामेव धातुसंज्ञाविधानात् । त्रत्राह ---- धातुगणस्यापरिसमाप्तेः । वर्धते धातुगणः इति हि शब्दविद आचक्षते । तेनैषां गणपाठोऽनुमतः । शिष्टप्रयोगादिति ॥२॥  
  
  
__________  
  
  
वलेरात्मनेपदमनित्यम्, ज्ञापकात् ॥ व्कल्_५,२।३ ॥  
  
वलेरनुदात्तेत्त्वादात्मनेपदे यत् तदनित्यं दृश्यते ---- लज्जालोलं वलन्ती इत्यादिओरयोगेषु । तत् लथमित्याह ---- ज्ञायकात् ॥३॥  
  
किं पुनस्तज्ज्ञापकमत आह [क्:किं पुनस्तज्ज्ञापकम् ?] ----  
  
  
__________  
  
  
चक्षिङो द्वयनुबन्धकरणम् ॥ व्कल्_५,२।४ [क्: नोत् इन् सुत्र] ॥  
  
चक्षिङ् इकारेणैवानुदात्तेन सिद्धमात्मनेपदस्यानित्यत्वज्ञापनार्थम् ।  
[क्: सिद्धात्मनेपदम् ; किमर्थं ङित्करणम् ? तत्क्रियते अनुदात्तनिमित्तस्यात्मनेपदस्यानित्यत्वज्ञापनार्थम् ।]  
  
एतेन , वेदि-भर्त्सि-तर्जि-प्रभृतयो व्याख्याताः । आवेदयति-भर्त्सयति- तर्जयतीत्यादीनां प्रयोगाणां दर्शनात् । अन्यत्राप्यनुदात्तनिबन्धनस्यात्मनेपदस्यानित्यत्यं ज्ञापकेन द्रष्टव्यमिति ॥४॥  
  
  
__________  
  
  
क्षीयत इति कर्मकर्तरि ॥ व्कल्_५,२।५ [*व्कल्_५,२।४] ॥  
  
क्षीयती इति प्रयोगो दृश्यते , स कर्मकर्तरि द्रष्टव्यः । क्षीयतेरनात्मनेपदित्वात् ॥५॥  
  
  
__________  
  
  
खिद्यत इति च ॥ व्कल्_५,२।६ [*व्कल्_५,२।५] ॥  
  
खिद्यत इति च प्रयोगो दृश्यते , सोऽकर्मकर्तर्येव द्रष्टव्या , न कर्तरि । अदैवादिकत्वात् खिदेः ॥६॥  
  
  
__________  
  
  
मार्गेरात्मएपदमलक्ष्म ॥ व्कल्_५,२।७ [*व्कल्_५,२।६] ॥  
  
चुरादौ मार्ग अन्वेपणे इति पठ्यते । आ धृषाद्वा इति विकल्पितणिच्कस्तस्याद्यदात्मनेपदं दृश्यते ---- मार्गन्तां देहभारमिति , तदलक्ष्म अलक्षणम् । परस्मैपदित्वान्मार्गेः । तथा च शिष्टप्रयोगः ----   
  
     करकिसलयं धूत्वा धूत्वा विमार्गति वाससी  
  
॥७॥  
  
  
__________  
  
  
लोलमानादयश्चानशि ॥ व्कल्_५,२।८ [*व्कल्_५,२।७] ॥  
  
लोलमानो वेल्लमान इत्यादयश्चानशि द्रष्टव्याः । शानचस्त्वभावः , परस्मैपदित्वाद्धातूनामिति ॥८॥  
  
  
__________  
  
  
लभेर्गत्यर्थत्वाण्णिच्यणौ कर्तुः कर्मत्वाकर्मत्वे ॥ व्कल्_५,२।९ [*व्कल्_५,२।८] ॥  
  
अस्त्ययं लभिर्यः प्राप्त्युपसर्जनां गतिमाह ---- अस्ति च [क्: यो] गत्युपसर्जनां प्राप्तिमाहेति । अत्र पूर्वस्मिन्पक्षे गत्यर्थत्वाल्लभेर्णिच्यणौ यः कर्ता तस्य गत्यादिसूत्रेण कर्मसंज्ञा । यथा ----  
     दीर्घिकासु कुमुदानि विकासं लम्भयन्ति शिशिराः शशिभासः ।   
  
द्वितीयपक्षे तु गत्यर्थात्वाभावाल्लभेर्णिच्यणौ कर्तुर्न कर्मसंज्ञा । यथा ----  
  
     सितं सितिम्ना सुतरां मुनेर्वपुर्विसारिभिः सौधमिवाथ लम्भयन् ।  
     द्विजावलिव्याजनिशाकरांशुभिः शुचिस्मितां वाचमवोचदच्युतः ॥  
  
॥९॥  
  
  
__________  
  
  
ते-मे-शब्दौ निपातेषु ॥ व्कल्_५,२।१० [*व्कल्_५,२।९] ॥  
  
त्वया मयेत्यस्मिन्नर्थे ते मे शब्दौ निपातेषु द्रष्टव्यौ । यथा ----   
  
     श्रुतं ते वचनं तस्य , वेदानधीत इति नाधिगतं पुरा मे ।  
  
॥१०॥  
  
  
__________  
  
  
तिरस्कृत इति परिभूते, अन्तर्ध्युपचारात् ॥ व्कल्_५,२।११ [*व्कल्_५,२।१०] ॥  
  
तिरस्कृत इति शब्दः परिभूते दृश्यते । राज्ञा तिरस्कृतः इति । स च न प्राप्नोति । तिरःशब्दस्य हि , तिरोऽन्तर्धौ इत्यन्तर्धौ गतिसंज्ञा । तस्यां च सत्यां , तिरसोऽन्यतरस्याम्(पा_८,३।४२) इति सकारः । तत् कथं तिरस्कृत इति परिभूते ? , आह ---- अन्तर्ध्युपचारादिति । परिभूतो ह्यन्तर्हितवद्भवति । मुख्यस्तु प्रयोगो यथा ----  
  
     लावण्यप्रसरतिरस्कृताङ्गलेखाम् इति ।  
  
॥११॥  
  
  
__________  
  
  
नैकशब्दः, सुप्सुपेति समासात् ॥ व्कल्_५,२।१२ [*व्कल्_५,२।११] ॥  
  
     अरण्यानीस्थानं फलनमितनैकद्रुममिदम्   
  
इत्यादिषु नैकशब्दो दृश्यते , स च न सिद्ध्यति । नञ्समासे हि नलोपो नञ्(पा_६,३।६३) इति नलोपे , तस्मान्नुडचि(पा_६,३।७४) इति नुडागमे सत्यनेकमिति रूपं स्यात् । निरनुबन्धस्य नशब्दस्य समासे लक्षणं नास्ति । तत् कथं नैकशब्द इत्याह ---- सुप्सुपेति समातात् ॥१२॥  
  
  
__________  
  
  
मधुपिपासुप्रभृतीनां समासो गमिगाम्यादिषु पाठात् ॥ व्कल्_५,२।१३ [*व्कल्_५,२।१२] ॥  
  
     मधुपिपासुमधुव्रतसेवितं मुकुलजालमजृम्भत वीरुधाम्   
  
इत्यादिषु मधुपिपासुप्रभृतीनां समासो गमिगाम्यादिषु पिपासुप्रभृतीनां पाठात् । श्रितादिषु गमिगाम्यादीनाम् इति द्वितीयासमासलक्षणं दर्शयति ॥१३॥  
  
  
__________  
  
  
त्रिवलीशब्दः सिद्धः संज्ञा चेत् ॥ व्कल्_५,२।१४ [*व्कल्_५,२।१३] ॥  
  
त्रिवलीशब्दः सिद्धो यदि संज्ञा । दिक्सख्ये स।ञ्ज्ञायाम्(पा_२,१।५०) इति संज्ञायामेव समासविधानात् ॥१४॥  
  
  
__________  
  
  
बिम्बाधर इति वृत्तौ मध्यमपदलोपिन्याम् ॥ व्कल्_५,२।१५ [*व्कल्_५,२।१४] ॥  
  
बिम्बाधरः पीयते इति प्रयोगो दृश्यते , स च न युक्तः । अधरबिम्ब इति भवितव्यम् । उपमितं व्याघ्रादिभिः ॥॥॥ (पा_२,१।५६) इति समासे सति । तत्कथं बिम्बाधर इत्यत्राह ---- वृत्तौ मध्यमपदलोपिन्यां शाकपार्थिवादित्वात्समासे मध्यमपदलोपिनि समासे सति बिम्बाकारोऽधरो बिम्बाधर इति । तेन बिम्बोष्ठशब्दोऽपि व्याख्यातः । अत्रापि पूर्ववद्वृत्तिः । शिष्टप्रयोगेषु चैष विधिः । तेन नातिप्रसङ्गः ॥१५॥  
  
  
__________  
  
  
आमूललोलादिषु वृत्तिर्विस्पष्टपटुवत् ॥ व्कल्_५,२।१६ [*व्कल्_५,२।१५] ॥  
  
आमूललोलम्, आमूलसरलम् इत्यादिषु वृत्तिर्विस्पष्टपटुवत् । मयूरव्यंसकादित्वात् ॥१६॥  
  
  
__________  
  
  
न धान्यषष्ठादिषु षष्ठीसमासप्रतिषेधः, पूरणेन तद्धितान्तत्वात् ॥ व्कल्_५,२।१७ [*व्कल्_५,२।१६] ॥  
  
धान्यपष्टम् , तान्युच्छषष्टाङ्कितसैकतानि इत्यादिषु न षष्टीसमासप्रतिषेधः । पूरणेन पूरणप्रत्ययान्तेनान्यतद्धितान्तत्वात् । षष्टो भागः षष्ट इति । पूरणाद्भागे तीयादन्(पा_५,३।४८) , षष्टाषष्टमाभ्यां(पा_५,३।५०) इत्यन्विधानात् ॥१७॥  
  
  
__________  
  
  
पत्रपीतिमादिषु गुणवचनेन ॥ व्कल्_५,२।१८ [*व्कल्_५,२।१७] ॥  
  
पत्रपीतिमा , पक्ष्मालीपिङ्गलिमा इत्यादिषु षष्टीसमासप्रति।षेधो गुणवचनेन प्राप्तो , वालिश्यात्तु न कृतः ॥१८॥  
  
  
__________  
  
  
अवर्ज्यो बहुव्रीहिर्व्यधिकरणो जन्माद्युत्तरपदः ॥ व्कल्_५,२।१९ [*व्कल्_५,२।१८] ॥  
  
अवर्ज्यो न वर्जनीयो व्यधिकरणे बहुव्रीहिः । जन्माद्युत्तरपदं यस्य स जन्माद्युत्तरपदः । यथा ----   
  
     सच्छास्त्रजन्मा हि विवेकलाभः , कान्तवृत्तयः प्राणाः इति ।  
  
॥१९॥  
  
  
__________  
  
  
हस्ताग्राग्रहस्तादयो गुणगुणिनोर्भेदाभेदात् ॥ व्कल्_५,२।२० [*व्कल्_५,२।१९] ॥  
  
हस्ताग्रम् अग्रहस्तः , पुष्पाग्रम् , अग्रपुष्पमित्यादयः प्रयोगाः कथम् ? आहिताग्न्यादिष्वपाठात् । पाठे वा तदनियमः स्यात् । आह ---- गुणगुणिनोर्भेदाभेदात् । तत्र भेदाद् , हस्ताग्रादयः । अभेदादग्रहस्तादयः ॥२०॥  
  
  
__________  
  
  
पूर्वनिपातेऽपभ्रंशो रक्ष्यः ॥ व्कल्_५,२।२१ [*व्कल्_५,२।२०] ॥  
  
काष्ठतृणं तृणकाष्ठमिति यदृच्छया पूर्वनिपातं कुर्वन्ति । तत्रापभ्रंशो लक्ष्यः परिहरणीयः । अनित्यत्वज्ञापनन्तु न सर्वविषयमिति ॥२१॥  
  
  
__________  
  
  
निपातेनाप्यभिहिते कर्मणि न कर्मविभक्तिः, परिगणनस्य प्रायिकत्वात् ॥ व्कल्_५,२।२२ [*व्कल्_५,२।२१] ॥  
  
अनभिहिते इत्यत्र सूत्रे तिङ्कृत्तद्धितसमासैः इति परिगणनं कृतम् । तस्य प्रायिकत्वान्निपातेनाप्यभिहिते कर्मणि न कर्मविभक्तिर्भवति । यथा (कुमार। २-५५) ----   
  
     विषवृक्षोऽपि संवर्ध्य स्वयं छेत्तुमसांप्रतम्   
     पण्डितं मूर्ज्ख इति मन्यते  
  
इति ॥२२॥  
  
  
__________  
  
  
शक्यमिति रूपं कर्माभिधायां लिङ्गवचनस्यापि सामान्योपक्रमात् ॥ व्कल्_५,२।२३ [*व्कल्_५,२।२२] ॥  
  
शकेः शकिसहोश्च(पा_३,१।९९) इति कर्मणि यति सति शक्यमिति रूपं भवति [क्: कर्माभिधायां कर्मवचने] । विलिङ्गवचनस्यापि विरुद्धलिङ्गवचनस्यापि , कर्माभिधायां कर्मवचने सामान्योपक्रमाद् विशेषानपेक्षायामिति । यथा ----  
  
     शक्यमोषधियतेर्नवोदयाः कर्णपूररचनाकृते तव ।  
     अप्रगल्भयवसूचिकोनलाश्छेत्तुमग्रनखसंपुटैः कराः ॥  
  
अत्र भाष्यकृद्वचनं लिङ्गम् । यथा ----  
  
     शक्यं च श्वमांसादिभिरपि क्षुत् प्रतिअन्तुम् इति ।  
  
न चैकान्तिकः सामान्योपक्रमः । तेन   
  
     शक्या भङ्क्तुं झटिति विसिनीकन्दवच्चन्द्रपादाः   
  
इत्यपि भवति ॥२३॥++  
  
  
__________  
  
  
हानिवदाधिक्यमप्यङ्गानां विकारः ॥ व्कल्_५,२।२४ [*व्कल्_५,२।२३] ॥  
  
येनाङ्गविकारः(पा_२,३।२०) इत्यत्र सूत्रे यथाङ्गानां हानिस्तथाधिक्यमपि विकारः । यथा ---- अक्ष्णाः काणः इति भवति , तथा मुखेन विलोचनः इत्यपि भवति ॥२४॥  
  
  
__________  
  
  
न कृमिकीटानामिति, एकवद्भावप्रसङ्गात् ॥ व्कल्_५,२।२५ [*व्कल्_५,२।२४] ॥  
  
आयुषः कृमिकीटानामलङ्करणमल्पता इत्यत्र कृमिकीटानामिति प्रयोगो न युक्तः । क्षुद्रजन्तवः इत्येकवद्भावप्रसङ्गात् । न च मध्यमपदलोपी समासो युक्तः । तस्यासर्वविषयत्वात् ॥२५॥  
  
  
__________  
  
  
न खरोष्ट्रौ, उष्ट्रखरमिति पाठात् ॥ व्कल्_५,२।२६ [*व्कल्_५,२।२५] ॥  
  
खरोष्ट्रौ वाहनं येषां इत्यत्र खरोष्ट्राविति प्रयोगो न युक्तः । गवाश्वप्रभृतिषु उष्ट्रखरम् इति पाठात् ॥२६॥  
  
  
__________  
  
  
आसेत्यसतेः ॥ व्कल्_५,२।२७ [*व्कल्_५,२।२६] ॥  
  
     लावण्यमुत्याद्य इवास यत्नः इत्यत्रासेत्यसतेर्धातोः , अस गतिदीप्त्यादानेषु इत्यस्य प्रयोगः , नास्तेः ; भूभावविधानात् ॥२७॥  
  
  
__________  
  
  
युध्येदिति युधः क्यचि ॥ व्कल्_५,२।२८ [*व्कल्_५,२।२७] ॥  
  
     यो भर्तृपिण्डस्य कृते न युद्ध्येद्   
  
इति प्रयोगः । स चायुक्तः । युधेरात्मनेपदित्वात् । तत् कथं युद्ध्येदित्याह युधः क्यचि युधमात्मन इच्छेद् युद्ध्येदिति ॥२८॥  
  
  
__________  
  
  
विरलायमानादिषु क्यङ् निरूप्यः ॥ व्कल्_५,२।२९ [*व्कल्_५,२।२८] ॥  
  
विरलायमाने मलयमारुते इत्यादिषु क्यङ् निरूप्यः । भृशादिषु पाठात् । नापि क्यष् । लोहितादिष्वपाठात् ॥२९॥  
  
  
__________  
  
  
अहेतौ हन्तेर्णिच्, चुरादिपाठात् ॥ व्कल्_५,२।३० [*व्कल्_५,२।२९] ॥  
  
धातयित्वा दशास्यम् इत्यत्राहेतौ णिच् दृश्यते । स कथमित्याह । चुरादिपाटात् । चुरादिषु स्फुट भेदे , घट संघाते, हन्त्यर्थाश्च इति पाठात् ॥३०॥  
  
  
__________  
  
  
अनुचरीति चरेष्टित्त्वात् ॥ व्कल्_५,२।३१ [*व्कल्_५,२।३०] ॥  
  
     अनुचरी प्रियतमा मदालसा   
  
इत्यत्रानुचरीति न युक्तः । इकारलक्षणाभावात् । तत् कथम् ? । आह ---- चरेष्टित्वात् । पचादिषु चरडिति पठ्यते ॥३१॥  
  
  
__________  
  
  
केसरालमित्यलतेरणि ॥ व्कल्_५,२।३२ [*व्कल्_५,२।३१] ॥  
  
केसरालं शिलीन्ध्रं इत्यत्र केसरालमिति कथम् ? । आह ---- अलतेरणि । अलभूषणपर्याप्तिवारणेषु इत्यस्माद्धातोः केसरशब्दे कर्मण्युपपदे , कर्मण्यण् इत्यनेनाणि सति केसरालमिति सिद्ध्यति ॥३२॥  
  
  
__________  
  
  
पत्रलमिति लातेः के ॥ व्कल्_५,२।३३ [*व्कल्_५,२।३२] ॥  
  
पत्रलं वनमिदं विराजते इत्यत्र पत्रलमिति कथम् ? । आह ---- लातेः के । ला आदाने इत्येतस्माद्धातोरादानार्थात् पत्रशब्दे कर्मण्युपपदे , आतोऽनुपसर्गे कः(पा_३,२।३) इति कप्रत्यये सतीति ॥३३॥  
  
  
__________  
  
  
महीध्रादयो मूलविभुजादिदर्शनात् ॥ व्कल्_५,२।३४ [*व्कल्_५,२।३३] ॥  
  
महीध्र-धरणीध्रादयः शब्दाः मूलविभुजादिदर्शनात् कप्रत्यये सतीति । गर्हीं धरतीति महीध्र इति । एवमादयोऽन्येऽपि द्रष्टव्याः ॥३४॥  
  
  
__________  
  
  
ब्रह्मादिषु हन्तेर्नियमादरिहाद्यसिद्धिः ॥ व्कल्_५,२।३५ [*व्कल्_५,२।३४] ॥  
  
ब्रह्मादिषूपपदेषु हन्तेः क्विब्विधौ ब्रह्मभ्रूणवृत्रेषु ॥॥॥(पा_३,२।८७) इत्यत्रारिहारिपुहा इत्येवमादीनामसिद्धिः । नियमात् । ब्रह्मादिष्वेव , हन्तेरेव , क्विबेव , भूतकाल एवेति चतुर्विधश्चात्र नियमः इति नियमान्यतरविषयो निरूप्यः ॥३५॥  
----------------------------  
[क्: चोम्म्।]   
ब्रह्मादिषूपपदेषु हन्तेः क्विब्विधौ ब्रह्मभ्रूणवृत्रेषु ॥॥॥(पा_३,२।८७) इति नियमात् ब्रह्मादिष्वेव , हन्तेरेव , क्विबेव , भूतकाल एवेति चतुर्विधश्चात्र नियमः इति नियमात् अरिहा , रिपुहा , इत्येवमादीनामसिद्धिः ॥३४॥  
----------------------------  
  
  
__________  
  
  
ब्रह्मविदादयः कृदन्तवृत्त्या ॥ व्कल्_५,२।३६ [*व्कल्_५,२।३५] ॥  
  
ब्रह्मवित् , बृत्रभिदित्यादयः प्रयोगा न युक्ताः । ब्रह्मभ्रूण ॥॥॥(पा_३,२।८७) इत्यादिषु [क्: ब्रह्मादिषु] हन्तेरेव इति नियमात् । आह ---- कृदन्तवृत्त्या । वेत्तीति वित् । भिनत्तीति भित् । क्विप् च(पा_३,२।७६) इति क्विप् । ततः कृदन्तैर्विदादिभिः सह ब्रह्मादीनां षष्ठीसमास इति ।  
  
__________  
  
  
तैर्महीधरादयो व्याख्याताः ॥ व्कल्_५,२।३७ [*व्कल्_५,२।३६] ॥  
  
तैर्विदादिभिर्हीधरादयो व्याख्याताः । धरतीति धरः । मह्या धरो महीधरः । एवं गङ्गाधरादयो व्याख्याताः ॥३७॥  
  
  
__________  
  
  
भिदुरादयः कर्मकर्तरि कर्तरि च ॥ व्कल्_५,२।३८ [*व्कल्_५,२।३७] ॥  
  
भिदुरं काष्ठम् भिदुरं तमःतिमिरभिदुरं व्योम्नः शृङ्गम् ॥॥॥ इति , छिदुरातपो दिवसःमत्सरच्छिदुरं प्रेमभङ्गुरा प्रीतिःमातङ्गं मानभङ्गुरम् इत्यादयोऽपि प्रयोगा दृश्यन्ते । ते कथमित्य् [क्:अत्र] आह ---- ते कर्मकर्तरि कर्तरि च भवन्ति । कर्मकर्तरि चायमिष्यते इत्यत्र , चकारः कर्तरि चेत्यस्य समुच्चयार्थः ॥३८॥  
  
  
__________  
  
  
गुणविस्तरादयश्चिन्त्याः ॥ व्कल्_५,२।३९ [*व्कल्_५,२।३८] ॥  
  
गुणविस्तरः , व्याक्षेपविस्तरः इत्यादयः प्रयोगाश्चिन्त्याः । प्रथने वावशब्दे(पा_३,३।३३) इति घञ्प्रसङ्गात् ॥३९॥  
  
  
__________  
  
  
अवतरापचायशब्दयोर्दीर्घह्रस्वत्वव्यत्यासो बालानाम् ॥ व्कल्_५,२।४० [*व्कल्_५,२।३९] ॥  
  
अवतरशब्दस्यापचायशब्दस्य च दीर्घत्वह्रस्वत्वव्यत्यासो बालानां बालिशानां प्रयोगेष्विति । ते ह्यवतरणमवतार इति प्रयुञ्जते । मारुतावतार इति । स ह्ययुक्तः । भावे तरतेरव्विधानात् । अपचायमपचय इति प्रयुञ्जते ---- पुष्पापचय इति । अत्र हस्तादाने चेरस्तेये(पा_३,३।४०) इति घञ्प्राप्त इति ॥४०॥  
  
  
__________  
  
  
शोभेति निपातनात् ॥ व्कल्_५,२।४१ [*व्कल्_५,२।४०] ॥  
  
शोभेत्ययं शब्दः साधुः । निपातनात् । शुभ शुम्भ शोभार्थौ इति शुभेर्भिदादेराकृतिगणत्वादङ् सिद्ध एव । गुणप्रतिषेधाभावस्तु निपात्यत इति । शोभार्थावित्यत्रैकदेशे , किं शोभा , आहोस्विच्छोभ इति विशेषावगतिराचर्यपरम्परोपदेशादिति ॥४१॥  
  
  
__________  
  
  
अविधौ गुरोः स्त्रियां बहुलं विवक्षा ॥ व्कल्_५,२।४२ [*व्कल्_५,२।४१] ॥  
  
अविधाववविधाने गुरोश्च हलः(पा_३,३।१०३) इति स्त्रियां बहुलं विवक्षा । क्विचिद्विवक्षा , क्वचिदविवक्षा , क्वचिदुभयमिति ।  
विवक्षा यथा ---- ईहा लज्जेति । अविवक्षा यथा ---- आतङ्क इति । विवक्षाविवक्षे यथा बाधा बाधः , ऊहा ऊहः , व्रीडा व्रीडः , इति ॥४२॥  
  
  
__________  
  
  
व्यवसितादिषु क्तः कर्तरि, चकारात् ॥ व्कल्_५,२।४३ [*व्कल्_५,२।४२] ॥  
  
व्यवसितः , प्रतिपन्न इत्यादिषु भावकर्मविहितोऽपि क्तः कर्तरि । गत्यादिसूत्रे चकारस्यानुक्तसमुच्चयार्थत्वात् । भावकर्मानुकर्षणार्थत्वं चकारस्येति चेद् , आवृत्तिः कर्तव्या ॥४३॥  
  
  
__________  
  
  
आहेति भूतेऽन्यणलन्तभ्रमाद् ब्रुवो लटि ॥ व्कल्_५,२।४४ [*व्कल्_५,२।४३] ॥  
  
ब्रुवः पञ्चानां ॥॥॥(पा_३,४।८४) इत्यादिना आहेति लट् व्युत्पादितः । स भूते प्रयुक्तः ---- इत्याह भगवान् प्रभुः इति । अन्यस्य भूतकालाभिधायिनो णलन्तस्य लिटि भ्रमात् । निपुणाश्चैवं प्रयुज्यते । आह स्म स्मितमधुमधुराक्षरां गिरम् इति । अनुकरोति भगवतो नारायणस्य इत्यत्रापि मन्येस्मशब्दः कविना प्रयुक्तो लेखकैस्तु प्रमादान्न लिखित इति ॥४४॥  
  
  
__________  
  
  
शबलादिभ्यः स्त्रियां टापोऽप्राप्तिः ॥ व्कल्_५,२।४५ [*व्कल्_५,२।४४] ॥  
  
     उपस्रोतः स्वस्थस्थितमहिषशृङ्गाग्रशबलाः  
     स्नवन्तीनां जाताः प्रमुद्तविहङ्गास्तटभुवः ।  
     भ्रमरोत्करकल्माषाः कुसुमानां समृद्धयः ।  
  
इत्यादिषु स्त्रियां टापो ऽप्राप्तिः । अन्यतो णीष्(पा_४,१।४०) इति णीष्विधानात् । तेन शबली , कल्माषीति भवति ॥४५॥  
  
  
__________  
  
  
प्राणिनि नीलेति चिन्त्यम् ॥ व्कल्_५,२।४६ [*व्कल्_५,२।४५] ॥  
  
कुवलयदलनीला कोकिला वालचूते इत्यादिषु नीतेति चिन्त्यम् । कोकिला नीलीति भवितव्यम् । नीलशब्दात् जानपद ॥॥॥(पा_४,१।४२) इत्यादिसूत्रेण प्राणिनि च(वार्त्तिक_२४५७) इति डीष्विधानात् ॥४६॥  
  
  
__________  
  
  
मनुष्यजातेर्विवक्षाविवक्षे ॥ व्कल्_५,२।४७ [*व्कल्_५,२।४६] ॥  
  
इतो मनुष्यजातेः(पा_४,१।६५) , ऊणुतः(पा_४,१।६६) इत्यत्र मनुष्यजातेर्विवक्षा , अविवक्षा च लक्ष्यानुसारतः ।  
  
     मन्दरस्य मदिराक्षि ! पार्श्वतो निम्ननाभि न भवन्ति निम्नगाः ।  
वासुकिविकर्षणोद्भवा भामिनीह पदवी विभाव्यते ॥  
  
अत्र मनुष्यजातेर्विवक्षायां इतो मनुष्य जातेः(पा_४,१।६५) इति ङीषि सति , अम्बार्थनद्योर्ह्रस्वः(पा_७,३।१०७) इति संबुद्धौ ह्रस्वत्वं सिद्ध्यति । नाभिशब्दात् पुनः , इतश्च प्राण्यङ्गात् ॥॥॥(वार्त्तिक_३१८९) इतीकारे कृते , निम्बनामीके इति स्यात् ।  
  
     हृतोष्ठरागैर्नयनोदबिन्दुभिर्निमग्ननाभैर्निपतद्भिरङ्कितम् ।  
     च्युतं रुषा भिन्नगतेरसंशयं शुकोदरश्याममिदं स्तनांशुकम् ॥  
  
अत्र निमग्ननाभेः इति मनुष्यजातेर्विवक्षेति ङीष् न कृतः । सुतनु जहिहि मौनं पश्य पादानतं माम्(क्:सुतनु जहिहि कोपं ॥॥॥।) इत्यत्र मनुष्यजातेरविवक्षेति सुतनुशब्दात् ऊङुतः(पा_४,१।६६) इत्यूङि सति ह्रस्वत्वे सुतनु इति सिद्ध्यति । वरतनुरथवासौ नैव दृष्टा त्वया मे । अत्र मनुष्यजातेरविवक्षेत्यूङ् न कृतः ॥४७॥  
  
  
__________  
  
  
ऊकारान्तादप्यूङ्, प्रवृत्तेः ॥ व्कल्_५,२।४८ [*व्कल्_५,२।४७] ॥  
  
उत ऊङ् विहित ऊकारान्तादपि क्वचिद् भवति । आचार्यप्रवृत्तेः । क्वासौ प्रवृत्तिः ? । अप्राणिजातेश्चारज्ज्वादीनाम्(वार्त्तिक_२५०२) इति अलाबूः , कर्कन्धूरित्युदाहरणम् । तेन , सुभ्रु ! किं संभ्रमेण । अतर् सुभ्रुशब्द ऊङि सिद्धो भवति । ऊङि त्वसति सुभ्रूरिति स्यात् ॥४८॥  
  
  
__________  
  
  
कार्तिकीय इति ठञ् दुर्धरः ॥ व्कल्_५,२।४९ [*व्कल्_५,२।४८] ॥  
  
कार्तिकीयो नभस्वान् इत्यत्र कालाट्ठञ्(पा_४,३।११) इति ठञ् दुर्धरः । ठञ् भवन् दुःखेन ध्रियत इति ॥४९॥  
  
  
__________  
  
  
शार्वरमिति च ॥ व्कल्_५,२।५० [*व्कल्_५,२।४९] ॥  
  
शार्वरं तमः इत्यत्र च कालाट्ठञ्(पा_४,३।११) इति ठञ् दुर्धरः ॥५०॥  
  
  
__________  
  
  
शाश्वतमिति प्रयुक्तेः ॥ व्कल्_५,२।५१ [*व्कल्_५,२।५०] ॥  
  
शाश्वतं ज्योतिः इत्यत्र शाश्वतमिति न सिद्ध्यति कालट्ठञ्(पा_४,३।११) इति ठञ्प्रसङ्गात् । येषां च विरोधः शाश्वतिकः(पा_२,४।९) इति सूत्रकारस्यापि प्रयोगः । आह ---- प्रयुक्तेः । शाश्वते प्रतिषेधः इति प्रयोगात् शाश्वतमिति भवति ॥५१॥  
  
  
__________  
  
  
राजवंश्यादयः साध्वर्थे ये भवन्ति ॥ व्कल्_५,२।५२ [*व्कल्_५,२।५१] ॥  
  
राजवंश्याः , सूर्यवंश्या इत्यादयः शब्दाः , तत्र साधुः(पा_४,४।९८) इत्यनेन साध्यर्ये यति प्रत्यये सति साधयो भवन्ति । भावार्थे पुनर्दिगादिपाठेऽपि वंशशब्दस्य वंशशब्दान्तान्न यत् प्रत्ययः । तदन्तविधेः प्रतिषेधात् ॥५२॥  
  
  
__________  
  
  
दारवशब्दो दुष्प्रयुक्तः ॥ व्कल्_५,२।५३ [*व्कल्_५,२।५२] ॥  
  
दारवं पात्रम् इति दारवशब्दो दुष्प्रयुक्तः । नित्यं वृद्धशरादिभ्यः(पा_४,३।१४४) इति मयटा भवितव्यम् । ननु विकारावयवयोरर्थयोर्मयङ् विधीयते । अत्र तु दारुण इदम् इति विवक्षायां दारवमिति भविष्यति ? नैतदेवमपि स्यात् । वृद्धाच्छः(पा_४,२।११४) इति छविधानात् ॥५३॥  
  
  
__________  
  
  
मुग्धिमादिष्विवमनिज् मृग्यः ॥ व्कल्_५,२।५४ [*व्कल्_५,२।५३] ॥  
  
मुग्धमा , मौडिमा[क्: प्रौढिमा] इत्यादिषु इमनिज् मृग्यः अन्वेषणीय इति ॥५४॥  
  
  
__________  
  
  
औपम्यादयश्चातुर्वर्ण्यवत् ॥ व्कल्_५,२।५५ [*व्कल्_५,२।५४] ॥  
  
औपम्यं , सान्निध्यमित्यादयश्चातुर्वर्ण्यवत् गुणवचन ॥॥॥(पा_५,१।१२४) इत्यत्र चातुर्वर्ण्यादीनांउपसंख्यानम्(वार्त्तिक_३०९१) इति वार्तिकात्स्वार्थिकष्यञन्ताः ॥५५॥  
  
  
__________  
  
  
ष्यञः षित्करणादीकारो बहुलम् ॥ व्कल्_५,२।५६ [*व्कल्_५,२।५५] ॥  
  
गुणवचनब्राह्मणादिभ्यः(पा_५,१।१२४) इति यः ष्यञ् तस्य षित्करणादीकारो भवति । स बहुलम् । ब्राह्मण्यम् इत्यादिषु न भवति । सामग्र्यम् इत्यादिषु विकल्पितः । सामग्र्यं सामग्री , वैदग्ध्यं वैदग्धीति ॥५६॥  
  
  
__________  
  
  
धन्वीति व्रीह्यादिषु पाठात् ॥ व्कल्_५,२।५७ [*व्कल्_५,२।५६] ॥  
  
व्रीह्यादिषु धन्वन्शब्दस्य पाठात् धन्वीति इनौ सति सिद्धो भवति ॥५७॥  
  
  
__________  
  
  
चतुरस्रशोभीति णिनौ ॥ व्कल्_५,२।५८ [*व्कल्_५,२।५७] ॥  
  
     बभूव तस्याश्चतुरस्रशोभि वपुर्विभक्तं नवयौवनेन ।  
  
इत्यत्र चतुरस्रशोभि इति न युक्तम् । व्रीह्यादिषु शोभाशब्दस्य पाठेऽपि । इनिरत्र न सिद्ध्यति । ग्रहणवता प्रातिपदिकेन तदन्तविधिप्रतिषेधात् । भवतु वा तदन्तविधिः । कर्मधारयान्मत्वर्थीयानुपपत्तिः । लघुत्वात् प्रक्रमस्येति बहुव्रीहिणैव भवितव्यम् । तत्कथमिति मत्वर्थीयस्याप्राप्तौ चतुरस्रशोभीति प्रयोगः ? । आह ---- णिनौ । चतुरस्रं शोभत इति ताच्छीलिके णिनावयं प्रयोगः । अथ , अनुमेयशोभि इति कथम् ? । न ह्यत्र पूर्ववद् वृत्तिः शक्या कर्तुमिति । शुभेः साधुकारिण्यावश्यके वा णिनिं कृत्वा तदन्ताच्च भावप्रत्यये पश्चाद् बहुव्रीहिः कर्तव्यः । अनुमेयं शोभित्वं यस्येति । भावप्रत्ययस्तु गतार्थत्वान्न प्रयुक्तः । यथा ---- निराकुलं तिष्ठति , सधीरमुवाच इति ॥५८॥  
  
  
__________  
  
  
कञ्चुकीया इति क्यचि ॥ व्कल्_५,२।५९ [*व्कल्_५,२।५८] ॥  
  
जीवन्ति राजमहिषीमनु कञ्चुकीयाः इति कथम् ? । मत्वर्थीयस्य च्छप्रत्ययस्याभावात् । अत आह ---- क्यचि । क्यचि प्रत्यये सति कञ्चुकीया इति भवति । कञ्चुकमात्मन इच्छन्ति कञ्चुकीयाः ॥५९॥  
  
  
__________  
  
  
बौद्धप्रतियोग्यपेक्षायामप्यातिशायनिकाः ॥ व्कल्_५,२।६० [*व्कल्_५,२।५९] ॥  
  
बौद्धस्य प्रतियोगिनोऽपेक्षायामप्यातिशायनिकास्तरबादयो भवन्ति ---- घनतरं तमःबहुलतरं प्रेम इति ॥६०॥  
  
  
__________  
  
  
कौशिलादय इलचि वर्णलोपात् ॥ व्कल्_५,२।६१ [*व्कल्_५,२।६०] ॥  
  
कौशिलः , वासिल इत्यादयः कथम् ? । आह ---- [क्: इलचि वर्णलोपात्] कौशिक--वासिष्ठादिभ्यः शब्देभ्यो नीतावनुकम्पायां वा , धनिलचौ च(पा_५,३।७९) इति-इलचि कृते , ठाजादावूर्ध्वं द्वितीयादचः(पा_५,३।८३) इति वर्णलोपात्सिध्यति ॥६१॥  
  
  
__________  
  
  
मौक्तिकमिति विनयादिपाठात् ॥ व्कल्_५,२।६२ [*व्कल्_५,२।६१] ॥  
  
मुक्तैव मौक्तिकमिति विनयादिपाठात् द्रष्टव्यम् । स्वार्थिकाश्च प्रकृतितो लिङ्गवचनान्यतिवर्तन्ते इति नपुंसकत्वम् ॥६२॥  
  
  
__________  
  
  
प्रातिभादयः प्रज्ञादिषु ॥ व्कल्_५,२।६३ [*व्कल्_५,२।६२] ॥  
  
प्रातिभादयः शब्दाः प्रज्ञादिषु द्रष्टव्याः । प्रतिभा--विकृति--द्वितादिभ्यः शब्देभ्यः प्रज्ञादिपाठादणि स्वार्थिके कृते , प्रातिभं , वैकृतं , द्वैतमित्यादयः प्रयोगाः सिद्ध्यन्तीति ॥६३॥  
  
  
__________  
  
  
न सरजसमित्यनव्ययीभावे ॥ व्कल्_५,२।६४ [*व्कल्_५,२।६३] ॥  
  
     मधु सरजसं मध्येपद्मं पिबन्ति शिलीमुखाः  
  
इत्यादिषु सरजसमिति न युक्तः प्रयोगः अनव्ययीभावे । भाव एव सरजसशब्दस्येष्टत्वात् ॥६४॥  
  
  
__________  
  
  
धृतधनुषीत्यसंज्ञायाम् ॥ व्कल्_५,२।६५ [*व्कल्_५,२।६४] ॥  
  
     धृतधनुषि शौर्यशालिनि  
  
इत्यत्र धृतधनुषि इत्यसंज्ञायां न युक्तः प्रयोगः । धनुषश्च(पा_५,४।१३२) इत्यङ्विधानात् । संज्ञायां ह्यनङ् विकल्पितः । वा संज्ञायाम्(पा_५,४।१३३) इति ॥६५॥  
  
  
__________  
  
  
दुर्गन्धिपद इद्दुर्लभः ॥ व्कल्_५,२।६६ [*व्कल्_५,२।६५] ॥  
  
दुर्गन्धिः कायः इत्यादिषु दुर्गन्धिपदे इत् समानान्तो दुर्लभः । उत्पूत्यादिषु दुःशब्दस्यापाठात् ॥६६॥  
  
  
__________  
  
  
सुदत्यादयः प्रतिविधेयाः ॥ व्कल्_५,२।६७ [*व्कल्_५,२।६६] ॥  
     सा दक्षरोषात्सुदती ससर्ज इति , शिखरदति पतति रशना  
  
इत्यादिषु सुदत्यादयः शब्दाः प्रतिविधेयाः । दत्रादेशलक्षणाभावात् । तत्र प्रतिविधानम् । अग्रान्त(पा_५,४॥१४५)आदिसूत्रे चकारस्यानुक्तसमुच्चयार्थत्वात् सुदत्यादिषु दत्रादेशः इत्येके । अन्ये तु वर्णयन्ति । सुदत्यादयः स्त्र्यभिधायिनो योगरूढशब्दाः । तेषु स्त्रियां संज्ञायाम्(पा_५,४।१४३) इति दत्रादेशो विकल्पेन सिद्ध एव इति ॥६७॥  
  
__________  
  
  
क्षतदृढोर्स इति न कप्, तदन्तविधिप्रतिषेधात् ॥ व्कल्_५,२।६८ [*व्कल्_५,२।६७] ॥  
  
     प्लवङ्गनखकोटिभिः क्षतदृढोरसो राक्षसाः  
  
इत्यत्र दृढोरःशब्दाद् , उरःप्रभृतिभ्यः कप्(पा_५,४।१५१) इति कप् न कृतः । ग्रहणवता प्रातिपदिकेन इति तदन्तविधेः प्रतिषेधात् । समासवाक्यं त्वेवं कर्तव्यम् ---- क्षतं दृढोरो येषामिति ॥६८॥  
  
  
__________  
  
  
अवैहीति वृद्धिरवद्या ॥ व्कल्_५,२।६९ [*व्कल्_५,२।६८] ॥  
  
अवैहीत्यत्र वृद्धिरवद्या । गुण एव युक्त इति ॥६९॥  
  
  
__________  
  
  
अपाङ्गनेत्रेति लुगलभ्यः ॥ व्कल्_५,२।७० [*व्कल्_५,२।६९] ॥  
  
अपाङ्गे नेत्रं यस्याः सेयम्पाङ्गनेत्रेत्यत्र लुगलभ्यः । अमूर्धमस्तकात् स्वाङ्गादकामे(पा_६,३।१२) इति सप्तम्या अलुग्विधानात् ॥७०॥  
  
  
__________  
  
  
नेष्ठाः श्लिष्टप्रियादयः, पुंवद्भावप्रतिषेधात् ॥ व्कल्_५,२।७१ [*व्कल्_५,२।७०] ॥  
  
श्लिष्टप्रियः , विश्लिष्टकान्त इत्यादयो नेष्टाः । स्त्रियाः पुंवत् ॥॥॥(पा_६,३।३४) इति पुंवद्भावस्य प्रियादिषु निषेधात् ॥७१॥  
  
  
__________  
  
  
दृढभक्तिरिति सर्वत्रेति ॥ व्कल्_५,२।७२ [*व्कल्_५,२।७१] ॥  
  
     दृढभक्तिरसौ ज्येष्ठे  
  
अत्र पूर्वपदस्य स्त्रियाम्[क्: अस्त्रियाम्] इत्यविवक्षितत्वात्[क्: विवक्षितत्वात्] ॥७२॥  
  
  
__________  
  
  
जम्बुलतादयो ह्रस्वविधेः ॥ व्कल्_५,२।७३ [*व्कल्_५,२।७२] ॥  
  
जम्बुलतादयः प्रयोगाः कथम् ? । आह ---- ह्रस्वविधेः । इको ह्रस्वोऽङ्जो गालवस्य(पा_६,३।६१) इति ह्रस्वविधानात् ॥७३॥  
  
  
__________  
  
  
तिलकादयोऽजिरादिषु ॥ व्कल्_५,२।७४ [*व्कल्_५,२।७३] ॥  
  
तिलकादयः शब्दा अजिरादिषु द्रष्टव्याः । अन्यथा , तिलकवती कनकवती इत्यादिषु मतुपि , मतौ बह्वचोऽनजिरादीनाम्(पा_६,३।११९) इति दीर्घत्वं स्यात् । केचित्तु वर्णयन्ति ---- नद्यां मतुप्(पा_४,२।८५) इति यो मतुप् तत्रायं विधिः । तेषां मतेनामरावतीत्यादीनामसिद्धिः ॥७४॥  
  
  
__________  
  
  
निशम्य-निशमय्यशब्दौ प्रकृतिभेदात् ॥ व्कल्_५,२।७५ [*व्कल्_५,२।७४] ॥  
  
निशम्य -- निशमय्येत्येतौ शब्दौ श्रुत्वेत्येतस्मिन्नर्थे । शमेः ल्यपि ल्यपि लघुपूर्वात्(पा_६,४।५६) इत्ययादेशे सति निशमय्येति भवितव्यम् , न निशम्येति । आह ---- प्रकृतिभेदात् । शमेर्दैवादिकस्य निशम्येति रूपम् । शमो दर्शने इति चुरादौ णिचि मित्संज्ञकस्य निशमय्येति रूपम् ॥७५॥  
  
  
__________  
  
  
संयम्यनियम्यशब्दौ, अणिजन्तत्वात् ॥ व्कल्_५,२।७६ [*व्कल्_५,२।७५] ॥  
  
कथं संयम्यनियम्यशब्दौ ? । ल्यपि लघुपूर्वात्(पा_६,४।५६) इति णेरयादेशेन भवितव्यम् । आह ---- अणिजन्तत्वात् । धातोर्णिच् तु न । गतार्थत्वात् । यथा ---- वाचं नियच्छति इति । णिजर्थानयगतौ [क्: तु] णिच् प्रयुज्यत एव । यथा ---- संयमयितुमारब्धः इति ॥७६॥  
  
  
__________  
  
  
प्रपीयेति पीङः ॥ व्कल्_५,२।७७ [*व्कल्_५,२।७६] ॥  
  
प्रपीयेत्ययं शब्दः , पीङ् पाने इत्येतस्य । पिवतेर्हि , न ल्यपि(पा_६,४।६९) इतीत्वप्रतिषेधात्प्रपायेति भवति ॥७७॥  
  
  
__________  
  
  
दूरयतीति बहुलग्रहणात् ॥ व्कल्_५,२।७८ [*व्कल्_५,२।७७] ॥  
  
दूरयत्यवनते विवस्वति इत्यत्र दूरयतीति कथम् ? । णाविष्ठवद्भावे स्थूलदूर ॥॥॥(पा_६,४।१५६) इत्यादिना गुणलोपयोः कृतयोर्दवयतीति भवितव्यम् । आह ---- बहुलग्रहणात् । प्रतिपदिकाद्धात्वर्थे बहुलमिष्ठवच्च(गणपाठ_२०३) इत्यत्र बहुलग्रहणात् स्थूलदूर ॥॥॥(पा_६,४।१५६) आदिसूत्रेण यद्विहितं तन्न भविष्यतीति ॥७८॥  
  
  
__________  
  
  
गच्छतीप्रभृतिष्वनिषेध्यो नुम् ॥ व्कल्_५,२।७९ [*व्कल्_५,२।७८] ॥  
  
हरति हि वनराजिर्गच्छती श्यामभावमित्यादिषु गच्छतीप्रभृतिषु शब्देषु , शप्श्यनोर्नित्यम् इति नुमनिषेध्यो निषेद्धुमशक्यः ॥७९॥  
  
  
__________  
  
  
मित्रेण गोप्त्रेति पुंवद्भावात् ॥ व्कल्_५,२।८० [*व्कल्_५,२।७९] ॥  
  
मित्रेण गोप्त्रा इति कथम् ? । गोप्तृणा भवितव्यम् । इकोऽचि विभक्तौ(पा_७,३।७३) इति नुम्विधानात् । आह ---- पुंवद्भावात् । तृतीयादिषु भाषितपुंस्कं पुंवद्गालवस्य(पा_७,१।७४) इति पुंवद्भावेन गोप्त्रेति भवति ॥८०॥  
  
  
__________  
  
  
वेत्स्यसीति पदभङ्गात् ॥ व्कल्_५,२।८१ [*व्कल्_५,२।८०] ॥  
  
पतितं वेत्स्यसि क्षितौ इत्यत्र वेत्स्यसीति न सिद्ध्यति । इट्प्रसङ्गात् । आह ---- पदभङ्गात् सिद्ध्यति । वेत्स्यसीति पदं भज्यते ---- वेत्सि , असि । असिइत्ययं निपातस्त्वमित्यस्मिन्नर्थे । क्वचिद्वाक्यालङ्कारे प्रयुज्यते । यथा ----  
  
     पार्थिवस्त्वमसि सत्यमभ्यधाः इति ।  
  
॥८१॥  
  
  
__________  
  
  
कामयानशब्दः सिद्धोऽनादिश्चेत् ॥ व्कल्_५,२।८२ [*व्कल्_५,२।८१] ॥  
  
कामयानशब्दः सिद्धः । आगमानुशासनमनित्यम् इति मुक्यकृते , यद्यनादिः स्यात् ॥८२॥  
  
  
__________  
  
  
सौहृद्-दौर्हृदशब्दावणि हृद्भावात् ॥ व्कल्_५,२।८३ [*व्कल्_५,२।८२] ॥  
  
सुहृदयदुर्हृदयशब्दाभ्यां युवादिपाठादणि कृते , हृदयस्य हृद्भावः । आदिवृद्धौ सौहृददौर्हृदशब्दौ भवतः । सुहृद्दुर्हृच्छब्दाभ्यां युवादिपाठादेवाणि कृते , हृद्भगसिन्ध्वन्ते ॥॥॥(पा_७,३।१९) इति हृदन्तस्य तद्धितेऽणि कृते सत्युभयपदवृद्धौ सत्यां सौहार्दं दौहार्दमिति भवति ॥८३॥  
  
  
__________  
  
  
विरम इति निपातनात् ॥ व्कल्_५,२।८४ [*व्कल्_५,२।८३] ॥  
  
रमेरनुदात्तोपदेशत्वात् , नोदात्तोपदेशस्य ॥॥॥(पा_७,३।३४) इत्यादिना वृद्धप्रतिषेधस्याभावात् कथं विरम इति । आह ---- निपातनात् । एतत्तु यम उमरमे इत्यत्रोपरम इति । [क्: एतत्तु चोपलक्षणम् ----] अतन्त्रं चोपसर्ग इति ॥८४॥  
  
  
__________  
  
  
उपर्यादिषु सामीप्ये द्विरुक्तेषु द्वितीया ॥ व्कल्_५,२।८५ [*व्कल्_५,२।८४] ॥  
  
उपर्यादिषु शब्देषु सामीप्ये द्विरुक्तेषु उपर्यध्यधसः सामीप्ये(पा_८,१।७) इत्यनेन उपर्यादिषु त्रिषु द्वितीयाम्रेडितान्तेषु इति द्वितीया । वीप्सायां तु द्विरुक्तेषु षष्ठ्येव भवति ----  
  
     उपर्युपरि बुद्धिनां चरन्तीश्वरबुद्धयः    
  
॥८५॥  
  
  
__________  
  
  
मन्दं मन्दमित्यप्रकारार्थत्वे ॥ व्कल्_५,२।८६ [*व्कल्_५,२।८५] ॥  
  
     मन्दं मन्दं नुदति पवनः(मेघदूत १।९)  
  
इत्यत्र मन्दं मन्दम् इत्यप्रकारार्थे भवति । प्रकारार्थत्वे तु प्रकारे गुणवचनस्य(पा_८,१।१२) इति द्विर्वचने कृते कर्मधारयवद्भावे च मन्दमन्दमिति प्रयोगः । मन्दं मन्दमित्यत्र तु नित्यवीप्सयोः(पा_८,१।४) इति द्विर्वचनम् । अनेकभागात्मकस्य नुदेर्यदा सर्वे भावा मन्दत्वेन व्याप्तुय्मिष्टा भवन्ति तदा वीप्सेति ॥८६॥  
  
  
__________  
  
  
न निद्राद्रुगिति, भष्भावप्राप्तेः ॥ व्कल्_५,२।८७ [*व्कल्_५,२।८६] ॥  
  
     निद्राद्रुक्काद्रवेयच्छविरुपरिलसद्धर्घरो वारिवाहः  
  
इत्यत्र निद्राद्रुक् इति न युक्तः । एकाचो बशो भष् ॥॥॥(पा_८,२।३७) इति भषभावप्राप्तेः । अनुप्रासप्रियैस्तत्वपभ्रंशः कृतः ॥८७॥  
  
  
__________  
  
  
निष्पन्द इति पत्वं चिन्त्यम् ॥ व्कल्_५,२।८८ [*व्कल्_५,२।८७] ॥  
  
न ह्यत्र पत्वलक्षणमस्ति । कस्कादिपाठोऽप्यस्य न निश्चितः ॥८८॥  
  
  
__________  
  
  
नाङ्गुलिसङ्ग इति मूर्धन्यविधेः ॥ व्कल्_५,२।८९ [*व्कल्_५,२।८८] ॥  
  
     म्लायन्त्यङ्गुलिसङ्गेऽपि कोमलाः कुसुमस्रजः  
  
इत्यत्र अङ्गुलिसङ्गः इति न युक्तः । समासेऽङ्गुलेः सङ्गः इति मूर्धन्यविधानात् ॥८९॥  
  
  
__________  
  
  
तेनावन्तिसेनादयः प्रत्युक्ताः ॥ व्कल्_५,२।९० [*व्कल्_५,२।८९] ॥  
  
तेन अङ्गुलिसङ्गे इत्यनेन अवन्तिसेनःइन्दुसेनः एवमादयः शब्दः प्रत्युक्ताः प्रत्याख्याताः । सुषामादिषु च(पा_८,३।९८) एति संज्ञायामगात्(पा_८,३।९९ ग।) इति मूर्धन्यविधानात् ॥९०॥  
  
  
__________  
  
  
नेन्द्रवाहने णत्वम्; आहितत्वस्याविवक्षितत्वात् ॥ व्कल्_५,२।९१ [*व्कल्_५,२।९०] ॥  
  
कुथेन नागेन्द्रमिवेन्द्रवाहनम् इत्यत्र इन्द्रवाहनशब्दे वाहनमाहितात्(पा_८,४।८) इति णत्वं न भवति । आहितत्वस्याविवक्षितत्वात् । स्वस्वामिभावमात्रं ह्यत्र विवक्षितम् । तेन सिद्धम् इन्द्रवाहनम् इति ॥९१॥  
  
     सदन्सन्तो मया विविच्यैवं निदर्शिताः ।  
     अनयैव दिशा कार्यं शेषाणामप्यवेक्षणम् ॥  
  
इति काव्यालङ्कारसूत्रवृत्तौ प्रायोयिके पञ्चमेऽधिकरणे द्वितीयोऽध्यायः समाप्तः । शब्दशुद्धिः ।  
  
समाप्तं चेदं प्रायोगिकं पञ्चमाधिकरणम् ।  
  
=============================================================  
  
  
  
  
  
  
