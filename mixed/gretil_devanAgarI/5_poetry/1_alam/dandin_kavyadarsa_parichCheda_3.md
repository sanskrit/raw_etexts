---
title: 'Dandin: Kavyadarsa, Pariccheda 3'

---
## Intro

Dandin: Kavyadarsa, Pariccheda 3   

Dandin: Kavyadarsa, Pariccheda 3  
Based on the ed.: Śabdālaṃkāradoṣavibhāga Die Unterscheidung der Lautfiguren und der Fehler.  
Kritische Ausgabe des dritten Kapitels von Daṇḍins Poetik Kāvyādarśa und der tibetischen Übertragung Sñan ṅag me loṅ   
samt dem Sanskrit-Kommentar des Ratnaśrījñāna, dem tibetischen Kommentar des Dpaṅ Blo gros brtan pa   
und einer deutschen Übersetzung des Sanskrit-Grundtextes. Von Dragomir Dimitrov.  
Wiesbaden 2011. (Veröffentlichungen der Helmuth von Glasenapp-Stiftung, Monographien 2).  

Input by Dragomir Dimitrov  

## पाठः

अव्यपेतव्यपेतात्मा व्यावृत्तिर् वर्णसंहतेः  ।  
यमकं तच् च पादानाम् आदिमध्यान्तगोचरम्  ॥ क्द्द्_३।१ ॥  
  
एकद्वित्रिचतुष्पादयमकानां विकल्पनाः  ।  
आदिमध्यान्तमध्यान्तमध्याद्याद्यन्तसर्वतः  ॥ क्द्द्_३।२ ॥  
  
अत्यन्तबहवस् तेषां भेदाः सम्भेदयोनयः  ।  
सुकरा दुष्कराश् चैव दर्श्यन्ते तत्र के चन  ॥ क्द्द्_३।३ ॥  
  
मानेन मानेन सखि प्रणयो भूत् प्रिये जने  ।  
खण्डिता कण्ठम् आश्लिष्य तम् एव कुरु सत्रपम्  ॥ क्द्द्_३।४ ॥  
  
मेघनादेन हंसानां मदनो मदनोदिना  ।  
नुन्नमानं मनः स्त्रीणां सह रत्या विगाहते  ॥ क्द्द्_३।५ ॥  
  
राजन्वत्यः प्रजा जाता भवन्तं प्राप्य साम्प्रतम्  ।  
चतुरं चतुरम्भोधिरशनोर्वीकरग्रहे  ॥ क्द्द्_३।६ ॥  
  
अरण्यं कैश् चिद् आक्रान्तम् अन्यैः सद्म दिवौकसाम्  ।  
पदातिरथनागाश्वरहितैर् अहितैस् तव  ॥ क्द्द्_३।७ ॥  
  
मधुरं मधुर् अम्भोजवदने वद नेत्रयोः  ।  
विभ्रमं भ्रमरभ्रान्त्या विडम्बयति किं न्व् इदम्  ॥ क्द्द्_३।८ ॥  
  
वारणो वा रणोद्दामो हयो वा स्मर दुर्धरः  ।  
न यतो नयतो ऽन्तं नस् तद् अहो विक्रमस् तव  ॥ क्द्द्_३।९ ॥  
  
राजितैर् आजितैक्ष्ण्येन जीयते त्वादृशैर् नृपैः  ।  
नीयते च पुनस् तृप्तिं वसुधा वसुधारया  ॥ क्द्द्_३।१० ॥  
  
करोति सहकारस्य कलिकोत्कलिकोत्तरम्  ।  
मन्मनो मन्मनो ऽप्य् एष मत्तकोकिलनिस्वनः  ॥ क्द्द्_३।११ ॥  
  
कथं त्वदुपलम्भाशाविहताव् इह तादृशी  ।  
अवस्था नालम् आरोढुम् अङ्गनाम् अङ्गनाशिनी  ॥ क्द्द्_३।१२ ॥  
  
निगृह्य नेत्रे कर्षन्ति बालपल्लवशोभिना  ।  
तरुणा तरुणान् क्लिष्टान् अलिनो नलिनोन्मुखाः  ॥ क्द्द्_३।१३ ॥  
  
विशदा विशदामत्तसारसे सारसे जले  ।  
कुरुते कुरुतेनेयं हंसी माम् अन्तकामिषम्  ॥ क्द्द्_३।१४ ॥  
  
विषमं विषम् अन्वेति मदनं मदनन्दनः  ।  
सहेन्दुकलयापोढमलया मलयानिलः  ॥ क्द्द्_३।१५ ॥  
  
मानिनी मा निनीषुस् ते निषङ्गत्वम् अनङ्ग मे  ।  
हारिणी हारिणी शर्म तनुतां तनुतां यतः  ॥ क्द्द्_३।१६ ॥  
  
जयता त्वन्मुखेनास्मान् अकथं न कथं जितम्  ।  
कमलं कम् अलङ्कुर्वद् अलिमद् दलि मत्प्रिये  ॥ क्द्द्_३।१७ ॥  
  
रमणी रमणीया मे पाटलापाटलांशुका  ।  
वारुणीवारुणीभूतसौरभा सौरभास्पदम्  ॥ क्द्द्_३।१८ ॥  
  
इति पादादियमकम् अव्यपेतं विकल्पितम्  ।  
व्यपेतस्यापि वर्ण्यन्ते विकल्पास् तस्य के चन  ॥ क्द्द्_३।१९ ॥  
  
मधुर् एणदृशां मानं मधुरेण सुगन्धिना  ।  
सहकारोद्गमेनैव शब्दशेषं करिष्यति  ॥ क्द्द्_३।२० ॥  
  
करो ऽतिताम्रो रामाणां तन्त्रीताडनविभ्रमम्  ।  
करोति सेर्ष्यं कान्ते वा श्रवणोत्पलताडनम्  ॥ क्द्द्_३।२१ ॥  
  
सकलापोल्लसनया कलापिन्यानु नृत्यते  ।  
मेघाली नर्तिता वातैः सकलापो विमुञ्चति  ॥ क्द्द्_३।२२ ॥  
  
स्वयम् एव गलन्मानकलि कामिनि ते मनः  ।  
कलिकाम् अथ नीपस्य दृष्ट्वा कां नु स्पृशेद् दशाम्  ॥ क्द्द्_३।२३ ॥  
  
आरुह्याक्रीडशैलस्य चन्द्रकान्तस्थलीम् इमाम्  ।  
नृत्यत्य् एष लसच्चारुचन्द्रकान्तः शिखावलः  ॥ क्द्द्_३।२४ ॥  
  
उद्धृता राजकाद् उर्वी ध्रियते ऽद्य भुजेन ते  ।  
वराहेणोद्धृता यासौ वराहेर् उपरिस्थिता  ॥ क्द्द्_३।२५ ॥  
  
करेण ते रणेष्व् अन्तकरेण द्विषतां हताः  ।  
करेणवः क्षरद्रक्ता भान्ति सन्ध्याघना इव  ॥ क्द्द्_३।२६ ॥  
  
परागतरुराजीव वातैर् ध्वस्ता भटैश् चमूः  ।  
परागतम् इव क्वापि परागततम् अम्बरम्  ॥ क्द्द्_३।२७ ॥  
  
पातु वो भगवान् विष्णुः सदा नवघनद्युतिः  ।  
स दानवकुलध्वंसी सदानवरदन्तिहा  ॥ क्द्द्_३।२८ ॥  
  
कम् अलेः समकेशं ते कमलेर्ष्याकरं मुखम्  ।  
कम् अलेख्यं करोषि त्वं कमलेवोन्मदिष्णुषु  ॥ क्द्द्_३।२९ ॥  
  
मुदा रमणम् अन्वीतम् उदारमणिभूषणाः  ।  
मदभ्रमद्दृशः कर्तुम् अदभ्रजघनाः क्षमाः  ॥ क्द्द्_३।३० ॥  
  
उदितैर् अन्यपुष्टानाम् आरुतैर् मे हृतं मनः  ।  
उदितैर् अपि ते दूति मारुतैर् अपि दक्षिणैः  ॥ क्द्द्_३।३१ ॥  
  
सुराजितह्रियो यूनां तनुम् अध्यासते स्त्रियः  ।  
तनुमध्याः क्षरत्स्वेदसुराजितमुखेन्दवः  ॥ क्द्द्_३।३२ ॥  
  
इति व्यपेतयमकप्रभेदो ऽप्य् एष दर्शितः  ।  
अव्यपेतव्यपेतात्मा विकल्पो ऽप्य् अस्ति तद्यथा  ॥ क्द्द्_३।३३ ॥  
  
सालं सालम्बकलिकासालं सालं न वीक्षितुम्  ।  
नालीन् आलीनबकुलान् आली नालीकिनीर् अपि  ॥ क्द्द्_३।३४ ॥  
  
कालं कालम् अनालक्ष्यतारतारकम् ईक्षितुम्  ।  
तारतारम्यरसितं कालं कालमहाघनम्  ॥ क्द्द्_३।३५ ॥  
  
याम यामत्रयाधीनायामया मरणं निशा  ।  
याम् अयाम् अधियास्वार्त्या या मया मथितैव सा  ॥ क्द्द्_३।३६ ॥  
  
इत्य् आदिपादयमकविकल्पस्येदृशी गतिः  ।  
एवम् एव विकल्प्यानि यमकानीतराण्य् अपि  ॥ क्द्द्_३।३७ ॥  
  
न प्रपञ्चभयाद् भेदाः कार्त्स्न्येनाख्यातुम् ईप्सिताः  ।  
दुष्कराभिमता एव दर्श्यन्ते तत्र के चन  ॥ क्द्द्_३।३८ ॥  
  
स्थिरायते यतेन्द्रियो न हीयते यतेर् भवान्  ।  
अमायतेयते ऽप्य् अभूत् सुखाय ते ऽयते क्षयम्  ॥ क्द्द्_३।३९ ॥  
  
सभासु राजन्न् असुराहतैर् मुखैर् महीसुराणां वसुराजितैः स्तुताः  ।  
न भासुरा यान्ति सुरान् न ते गुणाः प्रजासु रागात्मसु राशितां गताः  ॥ क्द्द्_३।४० ॥  
  
तव प्रिया सच्चरिताप्रमत्त या विभूषणं धार्यम् इहांशुमत् तया  ।  
रतोत्सवामोदविशेषमत्तया न मे फलं किं चन कान्तिमत्तया  ॥ क्द्द्_३।४१ ॥  
  
भवादृशा नाथ न जानते नते रसं विरुद्धे खलु सन्नतेनते  ।  
य एव दीनाः शिरसा नतेन ते चरन्त्य् अलं दैन्यरसेन तेन ते  ॥ क्द्द्_३।४२ ॥  
  
लीलास्मितेन शुचिना मृदुनोदितेन व्यालोकितेन लघुना गुरुणा गतेन  ।  
व्याजृम्भितेन जघनेन च दर्शितेन सा हन्ति तेन गलितं मम जीवितेन  ॥ क्द्द्_३।४३ ॥  
  
श्रीमान् अमान् अमरवर्त्मसमानमानम् आत्मानम् आनतजगत्प्रथमानमानम्  ।  
भूमानम् आनयत यः स्थितिमान् अमान नामानम् आनम तम् अप्रतिमानमानम्  ॥ क्द्द्_३।४४ ॥  
  
सारयन्तम् उरसा रमयन्ती सारभूतमुरुसारधरा तम्  ।  
सारसानुकृतसारसकाञ्चिः सा रसायनम् असारम् अवैति  ॥ क्द्द्_३।४५ ॥  
  
नयानयालोचनयानयानयान् अयानयान्धान् विनयानयायते  ।  
न यान् अयासीर् जिनयानया नयान् अयानयास् ताञ् जनयानयाश्रितान्  ॥ क्द्द्_३।४६ ॥  
  
रवेण भौमो ध्वजवर्तिवीरवेर् अवेजि संयत्य् अतुलास्त्रगौरवे  ।  
रवेर् इवोग्रस्य पुरो हरेर् अवेर् अवेत तुल्यं रिपुम् अस्य भैरवे  ॥ क्द्द्_३।४७ ॥  
  
मयामयालम्ब्यकलामयामयाम् अयाम् अयातव्यविरामयामया  ।  
मयामयार्तिं निशयामयामया मयामयामूं करुणामयामया  ॥ क्द्द्_३।४८ ॥  
  
मतां धुनानारमताम् अकामताम् अतापलब्धाग्रिमतानुलोमता  ।  
मताव् अयत्य् उत्तमताविलोमताम् अताम्यतस् ते समता न वामता  ॥ क्द्द्_३।४९ ॥  
  
कालकालगलकालकालमुखकालकाल कालकालपनकालकालघनकाल काल  ।  
कालकालसि तका लका ललनिकालकालकालकालगतु कालकालकलिकालकाल  ॥ क्द्द्_३।५० ॥  
  
सन्दष्टयमकस्थानम् अन्तादी पादयोर् द्वयोः  ।  
उक्तान्तर्गतम् अप्य् एतत् स्वातन्त्र्येणाद्य कीर्त्यते  ॥ क्द्द्_३।५१ ॥  
  
उपोढरागाप्य् अबला मदेन सा मदेनसा मन्युरसेन योजिता  ।  
न योजितात्मानम् अनङ्गतापितां गतापि तापाय ममास नेयते  ॥ क्द्द्_३।५२ ॥  
  
अर्धाभ्यासः समुद्गः स्यात् तस्य भेदास् त्रयो मताः  ।  
पादाभ्यासो ऽप्य् अनेकात्मा व्यज्यते स निदर्शनैः  ॥ क्द्द्_३।५३ ॥  
  
नास्थे यः स त्वया वर्ज्यः परमायतमानया  ।  
ना स्थेयःसत्त्वयावर्ज्यः परम् आयतमानया  ॥ क्द्द्_३।५४ ॥  

नरा जिता माननयासम् एत्य न राजिता माननया समेत्य  ।  
विनाशिता वैभवतापनेन विनाशिता वै भवतापनेन  ॥ क्द्द्_३।५५ ॥  
  
कलापिनां चारुतयोपयन्ति वृन्दानि लापोढघनागमानाम्  ।  
वृन्दानिलापोढघनागमानां कलापिनां चारुतयो ऽपयन्ति  ॥ क्द्द्_३।५६ ॥  

नमन् दयावर्जितमानसात्मया न मन्दयावर्जितमानसात्मया  ।  
उरस्य् उपास्तीर्णपयोधरद्वयं मया समालिङ्ग्यत जीवितेश्वरः  ॥ क्द्द्_३।५७ ॥  
  
सभा सुराणाम् अबला विभूषिता गुणैस् तवारोहि मृणालनिर्मलैः  ।  
स भासुराणाम् अबला विभूषिता विहारयन् निर्विश सम्पदः पुराम्  ॥ क्द्द्_३।५८ ॥  
  
कलं कम् उक्तं तनुमद्ध्यनामिका स्तनद्वयी च त्वदृते न हन्त्य् अतः  ।  
न याति भूतं गणने भवन्मुखे कलङ्कमुक्तं तनुमद् ध्य् अनामिका  ॥ क्द्द्_३।५९ ॥  
  
यशश् च ते दिक्षु रजश् च सैनिका वितन्वते ऽजोपम दंशिता युधा  ।  
वितन्व् अतेजो ऽपमदं शितायुधा द्विषां च कुर्वन्ति कुलं तरस्विनः  ॥ क्द्द्_३।६० ॥  
  
बिभर्ति भूमेर् वलयं भुजेन ते भुजङ्गमो ऽमा स्मरतो मद् अञ्चितम्  ।  
शृणूक्तम् एकं स्वम् अवेत्य भूधरं भुजं गमो मा स्म रतो मदं चितम्  ॥ क्द्द्_३।६१ ॥  
  
स्मरानलो मानविवर्धितो यः स निर्वृतिं ते किम् अपाकरोति  ।  
समन्ततस् तामरसेक्षणे न समं ततस् ताम् अरसे क्षणेन  ॥ क्द्द्_३।६२ ॥  
  
प्रभावतो नामन वासवस्य प्रभावतो ऽनाम नवासवस्य  ।  
प्रभाव् अतो नाम न वा सवस्य विच्छित्तिर् आसीत् त्वयि पिष्टपस्य  ॥ क्द्द्_३।६३ ॥  
  
परं पराया बलवा रणानां धूलीस्थलीर् व्योम विधाय रुन्धन्  ।  
परं पराया बलवारणानां परम्पराया बलवारणानाम्  ॥ क्द्द्_३।६४ ॥  
  
न श्रद्दधे वाचम् अलज्ज मिथ्या भवद्विधानाम् असमाहितानाम्  ।  
भवद्विधानाम् असमाहितानां भवद्विधानाम् असमाहितानाम्  ॥ क्द्द्_३।६५ ॥  
  
सन्नाहितोमानमराजसेन सन्ना हितोमानमराजसेन  ।  
सन्न् आहितो मानम् अराजसेन सन्नाहितो मानम राजसे न  ॥ क्द्द्_३।६६ ॥  
  
सकृद् द्विस् त्रिश् च यो ऽभ्यासः पादस्यैवं प्रदर्शितः  ।  
श्लोकद्वयं तु युक्तार्थं श्लोकाभ्यासः स्मृतो यथा  ॥ क्द्द्_३।६७ ॥  
  
विनायकेन भवता वृत्तोपचितबाहुना  ।  
स्वमित्रोद्धारिणाभीता पृथ्वीयम् अतुलाश्रिता  ॥ क्द्द्_३।६८ ॥  
  
विनायकेन भवता वृत्तोपचितबाहुना  ।  
स्वमित्रोद्धारिणाभीता पृथ्वी यमतुलाश्रिता  ॥ क्द्द्_३।६९ ॥  
  
एकाकारचतुष्पादं तन् महायमकाह्वयम्  ।  
तस्यापि दृश्यते ऽभ्यासः सा परा यमकक्रिया  ॥ क्द्द्_३।७० ॥  
  
समानयासमानया समानया स मानया  ।  
समानयासमान या समानयासमानया  ॥ क्द्द्_३।७१ ॥  
  
धराधराकारधरा धराभुजां भुजा महीं पातुम् अहीनविक्रमाः  ।  
क्रमात् सहन्ते सहसा हतारयो रयोद्धुरा मानधुरावलम्बिनः  ॥ क्द्द्_३।७२ ॥  
  
आवृत्तिः प्रातिलोम्येन पादार्धश्लोकगोचरा  ।  
यमकं प्रतिलोमत्वात् प्रतिलोमम् इति स्मृतम्  ॥ क्द्द्_३।७३ ॥  
  
यामताश कृतायासा सा याता कृशता मया  ।  
रमणारकता ते ऽस्तु स्तुतेताकरणामर  ॥ क्द्द्_३।७४ ॥  
  
नादिनो ऽमदना धीः स्वा न मे का चन कामिता  ।  
तामिका न च कामेन स्वाधीना दमनोदिना  ॥ क्द्द्_३।७५ ॥  
  
या न मानयमाराविकशोनानजनासना  ।  
याम् उदारशताधीनाम् आयाम् आयम् अनादि सा  ॥ क्द्द्_३।७६ ॥  
  
सा दिनामयम् आयामा नाधीता शरदामुया  ।  
नासनाजनना शोकविरामाय न मानया  ॥ क्द्द्_३।७७ ॥  
  
वर्णानाम् एकरूपत्वं यद्य् एकान्तरम् अर्धयोः  ।  
गोमूत्रिकेति तत् प्राहुर् दुष्करं तद्विदो यथा  ॥ क्द्द्_३।७८ ॥  
  
मदनो मदिराक्षीणाम् अपाङ्गास्त्रो जयेद् अयम्  ।  
मदेनो यदि तत् क्षीणम् अनङ्गायाञ्जलिं दधे  ॥ क्द्द्_३।७९ ॥  
  
आहुर् अर्धभ्रमं नाम श्लोकार्धभ्रमणं यदि  ।  
तद् इष्टं सर्वतोभद्रं भ्रमणं यदि सर्वतः  ॥ क्द्द्_३।८० ॥  
  
मनोभव तवानीकं नोदयाय न मानिनी  ।  
भयाद् अमेयामा मा वा वयम् एनोमया नत  ॥ क्द्द्_३।८१ ॥  
  
सामायामा मा या मासा मारानायायाना रामा  ।  
यानावारारावानाया मायारामा मारायामा  ॥ क्द्द्_३।८२ ॥  
  
यः स्वरस्थानवर्णानां नियमो दुष्करेष्व् असौ  ।  
इष्टश् चतुःप्रभृत्य् एष दर्श्यते सुकरः परः  ॥ क्द्द्_३।८३ ॥  
  
आम्नायानाम् आहान्त्या वाग् ईतीर् गीतीर् भीतीः प्रीतीः  ।  
भोगो रोगो मोदो मोहो धेये धेच्छे देशे क्षेमे  ॥ क्द्द्_३।८४ ॥  
  
क्षितिविजितिस्थितिविहितिव्रतरतयः परगतयः  ।  
उरु रुरुधुर् गुरु दुधुवुर् युधि कुरवः स्वम् अरिकुलम्  ॥ क्द्द्_३।८५ ॥  
  
श्रीदीप्ती ह्रीकीर्ती धीनीती गीःप्रीती  ।  
एधेते द्वे द्वे ते ये नेमे देवेशे  ॥ क्द्द्_३।८६ ॥  
  
सामायामा मा या मासा मारानायायाना रामा  ।  
यानावारारावानाया मायारामा मारायामा  ॥ क्द्द्_३।८७ ॥  
  
नयनानन्दजनने नक्षत्रगणशालिनि  ।  
अघने गगने दृष्टिर् अङ्गने दीयतां सकृत्  ॥ क्द्द्_३।८८ ॥  
  
अलिनीलालकलतं कं न हन्ति घनस्तनि  ।  
आननं नलिनच्छायनयनं शशिकान्ति ते  ॥ क्द्द्_३।८९ ॥  
  
अनङ्गलङ्घनालग्ननानातङ्का सदङ्गना  ।  
सदानघ सदानन्द नताङ्गासङ्गसङ्गत  ॥ क्द्द्_३।९० ॥  
  
अगा गां गाङ्गकाकाकगाहकाघककाकहा  ।  
अहाहाङ्ग खगाङ्कागकङ्कागखगकाकक  ॥ क्द्द्_३।९१ ॥  
  
रे रे रोरूरुरूरोरुगागोगो ऽगाङ्गगो ऽगगुः  ।  
किं केकाकाकुकः काको मा मा माम् आम मामम  ॥ क्द्द्_३।९२ ॥  
  
देवानां नन्दनो देवो नोदनो वेदनिन्दिनः  ।  
दिवं दुदाव नादेन दाने दानवनन्दिनः  ॥ क्द्द्_३।९३ ॥  
  
सूरिः सुरासुरासारिसारः सारासिसारसाः  ।  
ससार सरसीः सीरी ससूरुः स सुरारसी  ॥ क्द्द्_३।९४ ॥  
  
नूनं नुन्नानि नानेन नाननेनाननानि नः  ।  
नानेना ननु नानूनेनैनेनानान् इनो निनीः  ॥ क्द्द्_३।९५  ॥  
  
इति दुष्करमार्गो ऽपि किञ्चिदादर्शितक्रमः  ।  
प्रहेलिकाप्रकाराणां पुनर् उद्दिश्यते गतिः  ॥ क्द्द्_३।९६ ॥  
  
क्रीडागोष्ठीविनोदेषु तज्ज्ञैर् आकीर्णमन्त्रणे  ।  
परव्यामोहने चापि सोपयोगाः प्रहेलिकाः  ॥ क्द्द्_३।९७ ॥  
  
आहुः समागतां नाम गूढार्थां पदसन्धिना  ।  
वञ्चितान्यत्र रूढेन यत्र शब्देन वञ्चना  ॥ क्द्द्_३।९८ ॥  
  
व्युत्क्रान्तातिव्यवहितप्रयोगान् मोहकारिणी  ।  
सा स्यात् प्रमुषिता यस्या दुर्बोधार्था पदावली  ॥ क्द्द्_३।९९ ॥  
  
समानरूपा गौणार्थारोपितैर् ग्रथिता पदैः  ।  
परुषा लक्षणास्तित्वमात्रव्युत्पादितश्रुतिः  ॥ क्द्द्_३।१०० ॥  
  
सङ्ख्याता नाम सङ्ख्यानं यत्र व्यामोहकारणम्  ।  
अन्यथा भासते यत्र वाक्यार्थः सा प्रकल्पिता  ॥ क्द्द्_३।१०१ ॥  
  
सा नामान्तरिता यस्या नाम्नि नानार्थकल्पना  ।  
निभृता निभृतान्यार्था तुल्यधर्मस्पृशा गिरा  ॥ क्द्द्_३।१०२ ॥  
  
समानशब्दोपन्यस्तशब्दपर्यायसाधिता  ।  
सम्मूढा नाम या साक्षान् निर्दिष्टार्थापि मूढये  ॥ क्द्द्_३।१०३ ॥  
  
योगमालात्मकं नाम यस्याः सा पारिहारिकी  ।  
एकच्छन्नाश्रितं व्यज्य यस्याम् आश्रयगोपनम्  ॥ क्द्द्_३।१०४ ॥  
  
सा भवेद् उभयच्छन्ना यस्याम् उभयगोपनम्  ।  
सङ्कीर्णा नाम सा यस्या नानालक्षणसङ्करः  ॥ क्द्द्_३।१०५ ॥  
  
एताः षोडश निर्दिष्टाः पूर्वाचार्यैः प्रहेलिकाः  ।  
दुष्टप्रहेलिकाश् चान्यास् तैर् अधीताश् चतुर्दश  ॥ क्द्द्_३।१०६ ॥  
  
दोषान् अपरिसङ्ख्येयान् मन्यमाना वयं पुनः  ।  
साध्वीर् एवाभिधास्यामस् ता दुष्टा यास् त्व् अलक्षणाः  ॥ क्द्द्_३।१०७ ॥  
  
न मय् आगोरसाभिज्ञं चेतः कस्मात् प्रकुप्यसि  ।  
अस्थानरुदितैर् एभिर् अलम् आलोहितेक्षणे  ॥ क्द्द्_३।१०८ ॥  
  
कुब्जाम् आसेवमानस्य यथा ते वर्धते रतिः  ।  
नैवं निर्विशतो नारीर् अमरस्त्रीविडम्बिनीः  ॥ क्द्द्_३।१०९ ॥  
  
दण्डे चुम्बति पद्मिन्या हंसः कर्कशकण्टके  ।  
मुखं वल्गु रवं कुर्वंस् तुण्डेनाङ्गानि घटयन्  ॥ क्द्द्_३।११० ॥  
  
खातयः कनि काले ते स्फातयः स्फीतवल्गवः  ।  
चन्द्रे साक्षाद्भवन्त्य् अत्र तायवो मम धारिणः  ॥ क्द्द्_३।१११ ॥  
  
अत्रोद्याने मया दृष्टा वल्लरी पञ्चपल्लवा  ।  
पल्लवे पल्लवे चार्द्रा यस्याः कुसुममञ्जरी  ॥ क्द्द्_३।११२ ॥  
  
सुराः सुरालये स्वैरं भ्रमन्ति दशनार्चिषा  ।  
मज्जन्त इव मत्तास् ते सौरे सरसि सम्प्रति  ॥ क्द्द्_३।११३ ॥  
  
नासिक्यमध्या परितश् चतुर्वर्णविभूषिता  ।  
अस्ति का चित् पुरी यस्याम् अष्टवर्णाह्वया नृपाः  ॥ क्द्द्_३।११४ ॥  
  
गिरा स्खलन्त्या नम्रेण शिरसा दीनया दृशा  ।  
तिष्ठन्तम् अपि सोत्कम्पं वृद्धे मां नानुकम्पसे  ॥ क्द्द्_३।११५ ॥  
  
आदौ राजेत्य् अधीराक्षि पार्थिवः को ऽपि गीयते  ।  
स नातनश् च नैवासौ राजा नापि सनातनः  ॥ क्द्द्_३।११६ ॥  
  
हृतद्रव्यं नरं त्यक्त्वा धनवन्तं व्रजन्ति काः  ।  
नानाभङ्गिशताकृष्टलोका वेश्या न दुर्धराः  ॥ क्द्द्_३।११७ ॥  
  
जितप्रकृष्टकेशाख्यो यस् तवाभूमिसाह्वयः  ।  
स माम् अद्य प्रभूतोत्कं करोति कलभाषिणि  ॥ क्द्द्_३।११८ ॥  
  
शयनीये परावृत्य शयितौ कामिनौ रुषा  ।  
तथैव शयितौ रागात् स्वैरं मुखम् अचुम्बताम्  ॥ क्द्द्_३।११९ ॥  
  
विजितान्नभवद्वेषिगुरुपादहतो जनः  ।  
हिमापहामित्रधरैर् व्याप्तं व्योमाभिनन्दति  ॥ क्द्द्_३।१२० ॥  
  
न स्पृशत्य् आयुधं जातु न स्त्रीणां स्तनमण्डलम्  ।  
अमनुष्यस्य कस्यापि हस्तो ऽयं न किलाफलः  ॥ क्द्द्_३।१२१ ॥  
  
केन कः सह सम्भूय सर्वकार्येषु सन्निधिम्  ।  
लब्ध्वा भोजनकाले तु यदि दृष्टो निरस्यते  ॥ क्द्द्_३।१२२ ॥  
  
सहया सगजा सेना सभटेयं न चेज् जिता  ।  
अमातृको ऽयं मूढः स्याद् अक्षरज्ञस् तु नः सुतः  ॥ क्द्द्_३।१२३ ॥  
  
सा नामान्तरितामिश्रवञ्चितारूपयोगिनी  ।  
एवम् एवेतरासाम् अप्य् उन्नेयः सङ्करक्रमः  ॥ क्द्द्_३।१२४ ॥  
  
इति प्रहेलिकामार्गो दुष्करात्मापि दर्शितः  ।  
विद्वत्प्रयोगतो ज्ञेया मार्गाः प्रश्नोत्तरादयः  ॥ क्द्द्_३।१२४*१ ॥  
  
विशदबुद्धिर् अनेन सुवर्त्मना सुकरदुष्करमार्गम् एवैति हि  ।  
न हि तदन्यनये ऽपि कृतश्रमः प्रभुर् इमं नयम् एतुम् इदं विना  ॥ क्द्द्_३।१२४*२ ॥  
  
काव्ये दोषा गुणाश् चैव विज्ञातव्या विचक्षणैः  ।  
दोषा विपत्तये तत्र गुणाः सम्पत्तये यथा  ॥ क्द्द्_३।१२४*३ ॥  
  
अपार्थं व्यर्थम् एकार्थं ससंशयम् अपक्रमम्  ।  
शब्दहीनं यतिभ्रष्टं भिन्नवृत्तं विसन्धिकम्  ॥ क्द्द्_३।१२५ ॥  
  
देशकालकलालोकन्यायागमविरोधि च  ।  
इति दोषा दशैवैते वर्ज्याः काव्येषु सूरिभिः  ॥ क्द्द्_३।१२६ ॥  
  
प्रतिज्ञाहेतुदृष्टान्तहानिर् दोषो न वेत्य् असौ  ।  
विचारः कर्कशप्रायस् तेनालीढेन किं फलम्  ॥ क्द्द्_३।१२७ ॥  
  
समुदायार्थशून्यं यत् तद् अपार्थम् इहेष्यते  ।  
तन् मत्तोन्मत्तबालानाम् उक्तेर् अन्यत्र दुष्यति  ॥ क्द्द्_३।१२८ ॥  
  
समुद्रः पीयते सो ऽयम् अहम् अद्य जरातुरः  ।  
अमी गर्जन्ति जीमूता हरेर् ऐरावतः प्रियः  ॥ क्द्द्_३।१२९ ॥  
  
इदम् अस्वस्थचित्तानाम् अभिधानम् अनिन्दितम्  ।  
इतरत्र कविः को वा प्रयुञ्जीतैवमादिकम्  ॥ क्द्द्_३।१३० ॥  
  
एकवाक्ये प्रबन्धे वा पूर्वापरपराहतम्  ।  
विरुद्धार्थतया व्यर्थम् इति दोषेषु पठ्यते  ॥ क्द्द्_३।१३१ ॥  
  
जहि शत्रुकुलं कृत्स्नं जय विश्वम्भराम् इमाम्  ।  
न च ते को ऽपि विद्वेष्टा सर्वभूतानुकम्पिनः  ॥ क्द्द्_३।१३२ ॥  
  
अस्ति का चिद् अवस्था सा साभिषङ्गस्य चेतसः  ।  
यस्यां भवेद् अभिमता विरुद्धार्थापि भारती  ॥ क्द्द्_३।१३३ ॥  
  
परदाराभिलाषो मे कथम् आर्यस्य युज्यते  ।  
पिबामि तरलं तस्याः कदा नु दशनच्छदम्  ॥ क्द्द्_३।१३४ ॥  
  
अविशेषेण पूर्वोक्तं यदि भूयो ऽपि कीर्त्यते  ।  
अर्थतः शब्दतो वापि तद् एकार्थं मतं यथा  ॥ क्द्द्_३।१३५ ॥  
  
उत्काम् उन्मनयन्त्य् एते बालां तदलकत्विषः  ।  
अम्भोधरास् तडित्वन्तो गम्भीराः स्तनयित्नवः  ॥ क्द्द्_३।१३६ ॥  
  
अनुकम्पाद्यतिशयो यदि कश् चिद् विवक्ष्यते  ।  
न दोषः पुनरुक्ते ऽपि प्रत्युतेयम् अलङ्कृतिः  ॥ क्द्द्_३।१३७ ॥  
  
हन्यते सा वरारोहा स्मरेणाकाण्डवैरिणा  ।  
हन्यते चारुसर्वाङ्गी हन्यते मञ्जुभाषिणी  ॥ क्द्द्_३।१३८ ॥  
  
निर्णयार्थं प्रयुक्तानि संशयं जनयन्ति चेत्  ।  
वचांसि दोष एवासौ ससंशय इति स्मृतः  ॥ क्द्द्_३।१३९ ॥  
  
मनोरथप्रियालोकरसलोलेक्षणे सखि  ।  
आराद्वृत्तिर् असौ माता न क्षमा द्रष्टुम् ईदृशम्  ॥ क्द्द्_३।१४० ॥  
  
ईदृशं संशयायैव यदि जातु प्रयुज्यते  ।  
स्याद् अलङ्कार एवासौ न दोषस् तत्र तद्यथा  ॥ क्द्द्_३।१४१ ॥  
  
पश्याम्य् अनङ्गजातङ्कलङ्घितां ताम् अनिन्दिताम्  ।  
कालेनैव कठोरेण ग्रस्तां किं नस् त्वदाशया  ॥ क्द्द्_३।१४२ ॥  
  
कामार्ता घर्मतप्ता वेत्य् अनिश्चयकरं वचः  ।  
युवानम् आकुलीकर्तुम् इति दूत्य् आह नर्मणा  ॥ क्द्द्_३।१४३ ॥  
  
उद्देशानुगुणो ऽर्थानाम् अनुदेशो न चेत् कृतः  ।  
अपक्रमाभिधानं तं दोषम् आचक्षते यथा  ॥ क्द्द्_३।१४४ ॥  
  
स्थितिनिर्माणसंहारहेतवो जगताम् अजाः  ।  
शम्भुनारायणाम्भोजयोनयः पालयन्तु वः  ॥ क्द्द्_३।१४५ ॥  
  
यत्नसम्बन्धनिर्ज्ञानहेतुः को ऽपि कृतो यदि  ।  
क्रमलङ्घनम् अप्य् आहुर् न दोषं सूरयो यथा  ॥ क्द्द्_३।१४६ ॥  
  
बन्धुत्यागस् तनुत्यागो देशत्याग इति त्रिषु  ।  
आद्यन्ताव् आयतक्लेशौ मध्यमः क्षणिकज्वरः  ॥ क्द्द्_३।१४७ ॥  
  
शब्दहीनम् अनालक्ष्यलक्ष्यलक्षणपद्धतिः  ।  
पदप्रयोगो ऽशिष्टेष्टो न शिष्टेष्टो हि दुष्यति  ॥ क्द्द्_३।१४८ ॥  
  
अवते भवते बाहुर् महीम् अर्णवशक्वरीम्  ।  
महाराजन्न् अजिज्ञासौ नास्तीत्य् आसां गिरां रसः  ॥ क्द्द्_३।१४९ ॥  
  
दक्षिणाद्रेर् उपसरन् मारुतश् चूतपादपान्  ।  
कुरुते ललिताधूतप्रवालाङ्कुरशोभिनः  ॥ क्द्द्_३।१५० ॥  
  
इत्यादि शास्त्रमाहात्म्यदर्शनालसचेतसाम्  ।  
अपभाषणवद् भाति न च सौभाग्यम् उज्झति  ॥ क्द्द्_३।१५१ ॥  
  
श्लोकेषु नियतस्थानं पदच्छेदं यतिं विदुः  ।  
तदपेतं यतिभ्रष्टं श्रवणोद्वेजनं यथा  ॥ क्द्द्_३।१५२ ॥  
  
स्त्रीणां सङ्गीतिविधिम् अयम् आदित्यवंश्यो नरेन्द्रः पश्यत्य् अक्लिष्टरसम् इह शिष्टैर् अमेत्यादि दुष्टम्  ।  
कार्याकार्याण्य् अयम् अविकलान्य् आगमेनैव पश्यन् वश्याम् उर्वीं वहति नृप इत्य् अस्ति चैवं प्रयोगः  ॥ क्द्द्_३।१५३ ॥  
  
लुप्ते पदान्ते शिष्टस्य पदत्वं निश्चितं यथा  ।  
तथा सन्धिविकारान्तं पदम् एवेति वर्ण्यते  ॥ क्द्द्_३।१५४ ॥  
  
तथापि कटु कर्णानां कवयो न प्रयुञ्जते  ।  
ध्वजिनी तस्य राज्ञः केतूदस्तजलदेत्य् अदः  ॥ क्द्द्_३।१५५ ॥  
  
वर्णानां न्यूनताधिक्ये गुरुलघ्वयथास्थितिः  ।  
यत्र तद् भिन्नवृत्तं स्याद् एष दोषः सुनिन्दितः  ॥ क्द्द्_३।१५६ ॥  
  
इन्दुपादाः शिशिराः स्पृशन्तीत्य् ऊनवर्णता  ।  
सहकारस्य किसलयान्य् आर्द्राणीत्य् अधिकाक्षरम्  ॥ क्द्द्_३।१५७ ॥  
  
कामेन बाणा निशिता विमुक्ता मृगेक्षणास्व् इत्य् अयथागुरुत्वम्  ।  
मदनबाणा निशिताः पतन्ति मृगेक्षणास्व् इत्य् अयथालघुत्वम्  ॥ क्द्द्_३।१५८ ॥  
  
न संहितां विवक्षामीत्य् असन्धानं पदेषु यत्  ।  
तद् विसन्धीति निर्दिष्टं न प्रगृह्यादिहेतुकम्  ॥ क्द्द्_३।१५९ ॥  
  
मन्दानिलेन चरता अङ्गनागण्डमण्डले  ।  
लुप्तम् उद्भेदि घर्माम्भो नभस्य् अस्मन्मनस्य् अपि  ॥ क्द्द्_३।१६० ॥  
  
आधिव्याधिपरीताय अद्य श्वो वा विनाशिने  ।  
को हि नाम शरीराय धर्मापेतं समाचरेत्  ॥ द्क्द्_३।१६०* ॥  
  
लुप्तम् उद्भेदि घर्माम्भो नभस्य् अस्मन्मनस्य् अपि  ।  
आसु रात्रिष्व् इति प्राज्ञैर् अज्ञातं न्यङ्गम् ईदृशम्  ॥ क्द्द्_३।१६१ ॥  
  
[ड़ोर् थे रेपेतितिओन् ओड़् १६०च्द् इन् १६१अब्, मोस्त् एदितिओन्स् रेअद्:  
मानेर्ष्ये इह शीर्येते स्त्रीणां हिमऋतौ प्रिये]  

देशो ऽद्रिवनराष्ट्रादिः कालो रात्रिन्दिवर्तवः  ।  
नृत्तगीतप्रभृतयः कलाः कामार्थसंश्रयाः  ॥ क्द्द्_३।१६२ ॥  
  
चराचराणां भूतानां प्रवृत्तिर् लोकसञ्ज्ञिता  ।  
हेतुविद्यात्मको न्यायः सस्मृतिः श्रुतिर् आगमः  ॥ क्द्द्_३।१६३ ॥  
  
तेषु तेष्व् अयथारूढं यदि किं चित् प्रवर्तते  ।  
कवेः प्रमादाद् देशादिविरोधीत्य् एतद् उच्यते  ॥ क्द्द्_३।१६४ ॥  
  
कर्पूरपादपामर्शसुरभिर् मलयानिलः  ।  
कलिङ्गवनसम्भूता मृगप्राया मतङ्गजाः  ॥ क्द्द्_३।१६५ ॥  
  
चोलाः कालागरुश्यामाः कावेरीतीरभूमयः  ।  
इति देशविरोधिन्या वाचः प्रस्थानम् ईदृशम्  ॥ क्द्द्_३।१६६ ॥  
  
पद्मिनी नक्तम् उन्निद्रा स्फुटत्य् अह्नि कुमुद्वती  ।  
मधुर् उत्फुल्लनिचुलो निदाघो मेघदुर्दिनः  ॥ क्द्द्_३।१६७ ॥  
श्रव्यहंसगिरो वर्षाः शरद् आमत्तबर्हिणी  ।  
हेमन्तो निर्मलादित्यः शिशिरः श्लाघ्यचन्दनः  ॥ क्द्द्_३।१६८ ॥  
  
इति कालविरोधस्य दर्शिता गतिर् ईदृशी  ।  
मार्गः कलाविरोधस्य मनाग् उद्दिश्यते यथा  ॥ क्द्द्_३।१६९ ॥  
  
वीरशृङ्गारयोर् भावौ स्थायिनौ क्रोधविस्मयौ  ।  
पूर्णसप्तस्वरः सो ऽयं भिन्नमार्गः प्रवर्तते  ॥ क्द्द्_३।१७० ॥  
  
इत्थं कलाचतुःषष्टौ विरोधः साधु नीयताम्  ।  
तस्याः कलापरिच्छेदे रूपम् आविर्भविष्यति  ॥ क्द्द्_३।१७१ ॥  
  
आधूतकेसरो हस्ती तीक्ष्णशृङ्गस् तुरङ्गमः  ।  
गुरुसारो ऽयम् एरण्डो निःसारः खदिरद्रुमः  ॥ क्द्द्_३।१७२ ॥  
  
इति लौकिक एवायं विरोधः सर्वगर्हितः  ।  
विरोधो हेतुविद्यासु न्यायाख्यासु निदर्श्यते  ॥ क्द्द्_३।१७३ ॥  
  
सत्यम् एवाह सुगतः संस्कारान् अविनश्वरान्  ।  
तथा हि सा चकोराक्षी स्थितैवाद्यापि मे हृदि  ॥ क्द्द्_३।१७४ ॥  
  
कापिलैर् असदुद्भूतिः स्थान एवोपवर्ण्यते  ।  
असताम् एव दृश्यन्ते यस्माद् अस्माभिर् उद्भवाः  ॥ क्द्द्_३।१७५ ॥  
  
नीतिर् न्यायविरोधस्य सैषा सर्वत्र दृश्यताम्  ।  
अथागमविरोधस्य प्रस्थानं दर्शयिष्यते  ॥ क्द्द्_३।१७६ ॥  
  
अनाहिताग्नयो ऽप्य् एते जातपुत्रा वितन्वते  ।  
विप्रा वैश्वानरीम् इष्टिम् अक्लिष्टाचारभूषणाः  ॥ क्द्द्_३।१७७ ॥  
  
असाव् अनुपनीतो ऽपि वेदान् अधिजगे गुरोः  ।  
स्वभावशुद्धः स्फटिको न संस्कारम् अपेक्षते  ॥ क्द्द्_३।१७८ ॥  
  
विरोधः सकलो ऽप्य् एष कदा चित् कविकौशलात्  ।  
उत्क्रम्य दोषगणनां गुणवीथीं विगाहते  ॥ क्द्द्_३।१७९ ॥  
  
तस्य राज्ञः प्रभावेण तदुद्यानानि जज्ञिरे  ।  
आर्द्रांशुकप्रवालानाम् आस्पदं सुरशाखिनाम्  ॥ क्द्द्_३।१८० ॥  
  
राज्ञां विनाशपिशुनश् चचार खरमारुतः  ।  
धुन्वन् कदम्बरजसा सह सप्तच्छदोद्गमान्  ॥ क्द्द्_३।१८१ ॥  
  
दोलातिप्रेरणात्रस्तवधूजनमुखोद्गतम्  ।  
कामिनां लयवैषम्याद् गेयं रागम् अवर्धयत्  ॥ क्द्द्_३।१८२ ॥  
  
ऐन्दवाद् अर्चिषः कामी शिशिरं हव्यवाहनम्  ।  
अबलाविरहक्लेशविह्वलो गणयत्य् अयम्  ॥ क्द्द्_३।१८३ ॥  
  
प्रमेयो ऽप्य् अप्रमेयो ऽसि सकलो ऽप्य् असि निष्कलः  ।  
एकस् त्वम् अप्य् अनेको ऽसि नमस् ते विश्वमूर्तये  ॥ क्द्द्_३।१८४ ॥  
  
पञ्चानां पाण्डुपुत्राणां पत्नी पञ्चालकन्यका  ।  
सतीनाम् अग्रणीश् चासीद् दैवो हि विधिर् ईदृशः  ॥ क्द्द्_३।१८५ ॥  
  
शब्दार्थालङ्क्रियाश् चित्रा मार्गाः सुकरदुष्कराः  ।  
गुणा दोषाश् च काव्यानाम् इति सङ्क्षिप्य दर्शिताः  ॥ क्द्द्_३।१८६ ॥  
  
व्युत्पन्नबुद्धिर् अमुना विधिदर्शितेन मार्गेण दोषगुणयोर् वशवर्तिनीभिः  ।  
वाग्भिः कृताभिसरणो मदिरेक्षणाभिर् धन्यो युवेव रमते लभते च कीर्तिम्  ॥ क्द्द्_३।१८७ ॥  
  
॥ इत्य् आचार्यश्रीदण्डिनः कृतौ काव्यादर्शे दुष्करनामा तृतीयः परिच्छेदः समाप्तः ॥  

