---
title: 'Visvanatha (kaviraja): Sahityadarpana'

---
## Intro




Visvanatha (kaviraja): Sahityadarpana  




Visvanatha (kaviraja):  
Sahityadarpana  


Input by members of the Sansknet project  
(http://sansknet.ac.in)  



This GRETIL version has been converted from a custom Devanagari encoding.  
Therefore, word boundaries are usually not marked by blanks  

The text is not proof-read!  



BOLD for karikas  




  


## पाठः
  
  
  
  
  
  
  
विश्वनाथ कविराज: साहित्यदर्पण  
  
  
  
प्रथमः परिच्छेदः  
  
  
  
ग्रन्थारम्भे निर्विन्घेन प्रारिप्सितपरिसमाप्तिकामो वाङ्भयाधिकृततया वाग्देवतायाः साम्मुख्यमाधत्ते--  
  
शरदिन्दुसुन्दररुचिश्चेतसि सा मे गिरं देवी ।  
अपहृत्य तमः सन्ततमर्थानखिलान्प्रकाशयतु   ॥ विस्स्द्_१।१ ॥  
  
अस्य ग्रन्थस्य काव्याङ्गतया काव्यफलैरेव फलवत्त्वमिति काव्यफलान्याह--  
  
चतुर्वर्गफलप्राप्तिः सुखादल्पधियामपि ।  
काव्यादेव यतस्तेन तत्स्वरूपं निरूप्यते ॥ विस्स्द्_१।२ ॥  
  
चतुर्वर्गफलप्राप्तिहि कोव्यतो "रामादिवत्प्रवतितव्यं न रावणादिवत्" इत्यादिः कृत्याकृत्यप्रवृत्तिनिवृत्त्युपदेशद्वारेण सुप्रतीतैव ।  
उक्तं च (भामहेन)--  
"धर्मार्थकाममोक्षेषु वैचक्षण्यं कलासु च ।  
करोति कीर्तिं प्रीतिं च साधुकाव्यनिषेवणम्" ॥  
इति ।  
किञ्च काव्याद्धर्मप्राप्तिर्भगवन्नारायणचरणारविन्दस्तवादिना, "एकः शब्दः सुप्रयुक्तः सम्यग्ज्ञातः स्वर्गे लोके कामधुग्भवति" इत्यादिवेदवाक्येभ्यश्च सुप्रसिद्धैव ।  
अर्थप्राप्तिश्च प्रत्यक्षसिद्धा ।  
कामप्राप्तिश्चार्थद्वारैव ।  
मोक्षप्राप्तिश्चैतज्जन्यधर्मफलाननुसन्धानात्, मोक्षोपयोगिवाक्ये व्युत्पत्त्याधायकत्वाच्च ।  
चतुर्वर्गप्राप्तिर्हि वेदशास्त्रेभ्यो नीरसतया दुःखादेव परिणतबुद्धीनामेव जायते ।  
परमानन्दसदोहजनकतया सुखादेव सुकुमारबुद्धीनामपि पुनः काव्यादेव ।  
ननु तहि परिणतबुद्धिभिः सत्सु वेदशास्त्रेषु किमिति काव्ये यत्नः करणीय इत्यपि न वक्तव्यम् ।  
कटुकौषधोपशमनीयस्य रोगस्य सितशर्करोपशमनीयत्वे कस्य वा रोगिणः सितशर्कराप्रवृत्तिः साधीयसी न स्यात् ? किञ्च काव्यस्योपादेयत्वमग्निपुराणे ऽप्युक्तम्--  
"नरत्वं दुर्लभं लोके विद्या तत्र सुदुर्लभा ।  
कवित्वं दुर्लभं तत्र शक्तिस्तत्र सुदुर्लभा" ॥  
इति ।  
"त्रिवर्गसाधनं नाट्यम्" इति च ।  
विष्णुपुराणे ऽपि--  
"काव्यालापाश्च ये केचिद्रीतकान्यखिलानि च ।  
शब्दमूतिधरस्यैते विष्णोरंशा महात्मनः" ॥  
इति ।  
तेन हेतुना तस्य काव्यस्य स्वरूपं निरूप्यते ।  
एतेनाभिधेयं च प्रदर्शितम् ।  
तत्किस्वरूपं तावत्काव्यमित्यपेक्षायां कश्चिदाह--  
"तददोषौ शब्दार्थौ सगुणावनवालङ्कृती पुनः क्वपि" इति ।  
एतच्चिन्त्यम् ।  
तथाहि--  
यदि दोषरहितस्यैव काव्यत्वाङ्गीकारस्तदा--  
"न्यक्कारो ह्ययमेव मे यदरयस्तत्राप्यसौ तापसः सो ऽप्यत्रैव निहन्ति राक्षसकुलं जीवत्यहो रावणः ।  
धिग्धिक्छक्रजितं प्रबोधितवता किं कुम्भकर्णेन वा स्वर्गग्रामटिकाविलुण्ठनवृथोच्छूनैः किमेभिर्भुजैः" ॥  
इति ।  
अस्य शलोकस्य विधेयाविमर्शदोषदुष्टतया काव्यत्वं न स्यात् ।  
प्रत्युत ध्वनि(स) त्वेनोत्तमकाव्यतास्याङ्गीकृता, तस्मादव्याप्तिर्लक्षणदोषः ।  
ननु कश्चिदेवांशो ऽत्र दुष्टो न पुनः सर्वो ऽपीति चेत्, तर्हि यत्रांशे दोषः सो ऽकाव्यत्वप्रयोजकः, यत्र ध्वनिः स उत्तमकाव्यत्वप्रयोजक इत्यंशाभ्यामुभयत आकृष्यमाणमिदं काव्यमकाव्यं वा किमपि न स्यात् ।  
न च कञ्चिदेवांशं काव्यस्य दूषयन्तः श्रतिदुष्टादयो दोषाः, किं तर्हि सर्वमेव काव्यम् ।  
तथाहि--  
काव्यात्मभूतस्य रसस्यानपकर्षकत्वे तेषां दोषत्वमपि नाङ्गीक्रियते ।  
अन्यथा नित्यदोषानित्यदोषत्वव्यवस्थापि न स्यात् ।  
यदुक्तं धवनिकृता--  
"श्रुतिदुष्टादयो दोषा अनित्या ये च दर्शिताः ।  
ध्वन्यात्मन्येव शृङ्गारे ते हेया इत्युदाहृताः" ॥  
इति ।  
किञ्च एवं काव्यं प्रविरलविषयं निर्विषयं वा स्यात्, सर्वथा निर्देषस्यैकान्तमसम्भवात् ।  
नन्वीषदर्थे नञः प्रयोग इति चेत्तर्हि "ईषद्दोषौ शब्दार्थौ काव्यम्" इत्युक्ते निर्देषयोः काव्यत्वं न स्यात् ।  
सति सम्भवे "ईषद्दोषौ" इति चेत् , एतदपि काव्यलक्षणो न वाच्यम् , रत्नादिलक्षणो कीटानुवेधादिपरिहारवत् ।  
नही कीटानुवेधादयो रत्नस्य रत्नत्वं व्याहन्तुमीशाः किन्तूपादेयतारतम्यमेव कर्तुम् ।  
तद्वदत्र श्रुतिदुष्टादयो ऽपि काव्यस्य ।  
उक्तं च--  
"कीटानुविद्धरत्नादिसाधारण्येन काव्यता ।  
दुष्टेष्वपि मता यत्र रसाद्यनुगमः स्फुटः" ॥  
इति ।  
  
किञ्च ।  
शब्दार्थयोः सगुणत्वविशेषणमुपपन्नम् ।  
गुणानां रसैकधर्मत्वस्य "ये रसस्याङ्गिनो धर्माः शौर्यादय इवात्मनः" इत्यादिना तेनैव प्रतिपादितत्वात् ।  
रसाभिव्यञ्जकत्वेनोपचारत उपपद्यत इति चेत् ? तथाप्ययुक्तम् ।  
तथाहि--  
तयोः काव्यस्वरूपेणाभिमतयोः शब्दार्थयो रसो ऽस्ति, न वा ? नास्ति चेत्, गुणवत्त्वमपि नास्ति, गुणानां तदन्वयव्यतिरेकानुविधायित्वात् ।  
अस्ति चेत् ? कथं नोक्तं रसवन्ताविति विशेषणम् ।  
गुणवत्त्वान्यथानुपपत्त्यैतल्लभ्यत इति चेत् ? तर्हि सरसावित्येव वक्तुं युक्तम् , न सगुणाविति ।  
नहि प्राणिमन्तो देशाइति केनाप्युच्यते ।  
ननु "शब्दार्थौ सगुणौ" इत्यनेनगुणाभिव्यञ्जकौ शब्दार्थौ काव्ये प्रयोज्यावित्यभिप्राय इति चेत् ? न, गुणाभिव्यञ्जकशब्दार्थवत्त्वस्य काव्ये उत्कषमात्राधायकत्वम् , न तु स्वरूपाधायकत्वम् ।  
उक्तं हि--  
"काव्यस्य शब्दार्थौ शरीरम् , रसादिश्चात्मा, गुणाः शौर्यादिवत्, दोषाः काणत्वादिवत्, रीतयो ऽवयवसंस्थानविशेषवत्, अलङ्काराः कटककुण्डलादिवत्" इति ।  
एतेन "अनलङ्कृती पुनः क्वापि" इति यदुक्तम्, तदपि परास्तम् ।  
अस्यार्थः- सर्वत्र सालङ्कारौ क्वचित्त्वस्फुटालङ्कारावपि शब्दार्थौ काव्यमिति ।  
तत्र सालङ्कारशब्दार्थयोरपि काव्ये उत्कर्षाधायकत्वात् ।  
एतेन "वक्रोक्तिः काव्यजीवितम्" इति वक्रोक्तिजीवितकारोक्तमपि परास्तम् ।  
वक्रोक्तेरलङ्काररूपत्वात् ।  
यर्च्च क्वचिदस्फुटालङ्कारत्वे उदाहृतम्--  
यः कौमारहरः स एव हि वरस्ता एव चैत्रक्षपा- स्ते चोन्मीलितमालतीसुरभयः प्रौढाः कदम्बानिलाः ।  
सा चैवास्मि तथापि तत्र सुरतव्यापारलीलाविधौ रेवारोधसि वेतसीतरुतले चेतः समुत्कण्ठते ॥  
इति ।  
एतच्चिन्त्यम् ।  
अत्र हि विभावनाविशेषोक्तमूलस्य सन्देहसङ्करालङ्कारस्यस्फुटत्वम् ।  
एतेन--  
"अदोषं गुणवत्काव्यमलङ्कारैरलङ्कृतम् ।  
रसान्वितं कविः कुर्वन् कीर्तिं प्रीतिं च विन्दति" ॥  
इत्यादीनामपि काव्यलक्षणत्वमपास्तम् ।  
यत्तु ध्वनिकारेणोक्तम्--  
"काव्यस्यात्मा ध्वनिः"-- इति तत्किं वस्त्वलङ्काररसादिलक्षणास्तिरूपो ध्वनिः काव्यस्यात्मा, उत रसादिरूपमात्रो वा ? नाद्यः,-प्रहेलिकादावतिव्याप्तेः ।  
द्वितीयश्चेदोमिति ब्रूमः ।  
ननु यदि रसादिरूपमात्रो ध्वनिः काव्यस्यात्मा, तदा--  
अत्ता एत्थ णिमज्जै एत्थ अहं दिअसअं पलोएहि ।  
मा पहिअ रत्तिअन्धिअ सेज्जाए मह णिमज्जहिसि ॥  
इत्यादौ वस्तुमात्रस्य व्यङ्ग्यत्वे कथं काव्यव्यवहार इति चेत् ? न,-अत्रापि रसाभासवत्तैवेति ब्रूमः, अन्यथा "देवदत्तो ग्रामं याति" इति वाक्ये तद्भृत्यस्य तदनुसरणरूपव्यङ्ग्यावगतेरपि काव्यत्वं स्यात् ।  
अस्त्विति चेत् ? न, रसवत एव काव्यत्वाङ्गीकारात् ।  
काव्यस्य प्रयोजनं हि रसास्वादसुखपिण्डदानद्वारा वेदशास्त्रविमुखानां सुकुमारमतीनां राजपुत्रादीनां विनेयानां "रामादिवत्प्रवर्तितव्यं न रावणादिवत्" इत्यादिकृकत्याकृत्यप्रवृत्तिनिवृत्त्युपदेश इति चिरन्तनैरप्युक्तत्वात् ।  
तथा चाग्नेयपुराणो ऽप्युक्तम्--  
"वाग्वैदग्ध्यप्रधाने ऽपि रस एवात्र जीवितम्" इति ।  
व्यक्तिविवेककारेणाप्युक्तम्--  
"काव्यस्यात्मनि अङ्गिनि, रसादिरूपे न कस्यचिद्विमतिः" इति ।  
ध्वनिकारेणाप्युक्तम्--  
"नहि कवेरितवृत्तमात्रनिर्वाहेणात्मपदलाभः, इतिहासादेरेव तत्सिद्धेः" इत्यादि ।  
ननु तर्हि प्रबन्धान्तर्वर्तिनां केषाञ्चिन्नीरसानां पद्यानां काव्यत्वं न स्यादिति चेत् ? न, रसवत्पद्यान्तर्गतनीरसपदानामिव पद्यरसेन, प्रबन्धरसेनेव तेषां रसवत्ताङ्गीकारात् ।  
यत्तु नीरसेष्वपि गुणाभिव्यञ्जकवर्णसद्भावद्दोषाभावादलङ्कारसद्भावाच्च काव्यव्यवहारः स रसादिमत्काव्यबन्धसामायाद्रौण एव ।  
यत्तु वामनेनोक्तम्--  
"रीतिरात्मा काव्यस्य" इति, तन्न; रीतेः सङ्घटनाविशेषत्वात् ।  
सङ्घटनायाश्चावयवसंस्थानरूपत्वात्, आत्मनश्च तद्भिन्नत्वात् ।  
यच्च ध्वनिकारेणोक्तम्--  
"अर्थः सहृदयश्लाघ्यः काव्यात्मा यो व्यवस्थितः ।  
वाच्यप्रतीयमानाख्यौ तस्य भेदावुभौ स्मृतौ" ॥  
इति ।  
अत्र वाच्यात्मत्वं "काव्यस्यात्माध्वनिः-" इति स्ववचनविरोधादेवापास्तम् ।  
तत्किं पुनः काव्यमित्युच्यते--  
  
वाक्यं रसात्मकं---  
  
रसस्वरूपं निरूपयिष्यामः ।  
रस एवात्मा साररूपतया जीवनाधायको यस्य ।  
तेन विना तस्य काव्यत्वानङ्गीकारात् ।  
"रस्यते इति रसः" इति व्युत्पत्तियोगाद्भावतदाभासादयो ऽपि गृह्यन्ते तत्र रसो यथा--  
शून्यं वासगृहं विलोक्य शयनादुत्थाय किञ्चिच्छनै- र्निद्राव्याजमुपागतस्य सुचिरं निर्वर्ण्य पत्युर्मुखम् ।  
विस्त्रब्धं परिचुम्ब्य जातपुलकामालोक्य गण्डस्थलीं लज्जानम्रमुखी प्रियेण इसता बाला चिरं चुम्बिता ॥  
अत्र हि सम्भोगश्र्टङ्गाराख्यो रसः ।  
भावो यथा महापात्रराघवानन्दसान्धिविग्रहिकाणाम्--  
यस्यालीयत शल्कसीम्नि जलधिः पटष्ठे जगन्मण्डलं, दंष्ट्रायां धरणी, नखे दितिसुताधीशः, पदे रोदसी ।  
क्रोधे क्षअगणः, शरे दशमुखः, पाणौ प्रलम्बासुरो, ध्याने विश्वमसावधार्मिककुलं, कस्मैचिदस्मै नमः ॥  
अत्र भगवद्विषयारतिर्भावः ।  
रसाभासो यथा--  
मधु द्विरेफः कुसुमैकणत्रे पपौ प्रियां स्वामनुवर्तमानः ।  
शृङ्गेण च स्पर्शनिमीलिताक्षीं मृगीमकण्डूयत कृष्णसारः ॥  
अत्र स्म्बोगशृङ्गारस्य तिर्यग्विषयत्वाद्रसाभासः ।  
एवमन्यत् ।  
दोषाः पुनः काव्ये किंस्वरूपा ? इत्युच्यन्ते--  
  
---दोषास्तस्यापकर्षकाः ।  
  
श्रुतिदुष्टापुष्टार्थत्वादयः काणत्वखञ्जत्वादय इव, शब्दार्थद्वारेण देहद्वारेणोव, व्यभिचारिभावादेः स्वशब्दवाच्यत्वादयो मूर्खत्वादय इव, साक्षात्काव्यस्यात्मभूतं रसमपकर्षयन्तः काव्यस्यापकर्षका इत्युच्यन्ते ।  
एषां विशेषोदाहरणानि वक्षयामःगुणादयः किस्वरूपा इत्युच्यन्ते--  
  
उत्कर्षहेतवः प्रोक्ता गुणालङ्काररीतयः ॥ विस्स्द्_१।३ ॥  
  
गुणाः शौर्यादिवत्, अलङ्काराः कटककुण्डलादिवत्, रीतयो ऽवयवसंस्थानविशेषवत्, देहद्वारेणोव शब्दार्थद्वारेण तस्यैव काव्यस्यात्मभूतं रसमुत्कर्षयन्तः काव्यस्योत्कर्षका इत्युच्यन्ते ।  
इह यद्यपि गुणानां रसधर्मत्वं तथापिगुणशब्दो ऽत्र गुणाभिव्यञ्जकशब्दार्थयोरुपचर्यते ।  
अतश्च "गुणाभिञ्जकाः शब्दा रसस्योत्कर्षकाः" इत्युक्तं भवतीति प्रागेवोक्तम् ।  
एषामपि विशेषोदाहरणानि वक्षयामः ।  
इति श्रीमन्नारायणचरणारबिन्धमधुव्रत- साहत्यार्णवकर्णधार-ध्वनिप्रस्थापन-परमाचार्यकविसूक्तिरत्नाकराष्टादशभाषा-वारविलासिनीभुजङ्ग-सान्धिविग्रहिक-महापात्र-श्रीविश्वनाथ-कविराजकृतौ साहित्यदर्पणो काव्यस्वरूपनिरूपणो नाम प्रथमः परिच्छेदः ।  
  
___________________________________________________  
  
  
द्वितीयः परिच्छेदः  
  
  
वाक्यस्वरूपमाह--  
  
वाक्यं स्याद्योग्यताकाङ्क्षासत्तियुक्तः पदोच्चयः ।  
  
योग्यता पदार्थानां परस्परसम्बन्धे बाधाभावः ।  
पदोच्चयस्यैतदभावे ऽपि वाक्यत्वे "वह्निना सिञ्चिति" इत्याद्यपि वाक्यं स्यात् ।  
आकाङ्क्षा प्रतीतिपर्यवसानविरहः ।  
स च श्रोतुर्जिज्ञासारूपः ।  
निराकाङ्क्षस्य वाक्यत्वे "गौरश्वः पुरुषो इस्ती" इत्यादीनामप वाक्यत्वं स्यात् ।  
आसत्तिर्बुद्ध्यविच्छेदः ।  
बुद्धिविच्छेदे ऽपि वाक्यत्वे इदानीमुच्चारितस्य देवदत्तशब्दस्य दिनात्नरो च्चारितेन गच्छतीति पदेन सङ्गतिः स्यात् ।  
अत्राकाङ्क्षायोग्यतयोरात्मार्थधर्मत्वे ऽपि पदोच्चयधर्मत्वमपचारात् ।  
  
वाक्योच्चयो महावाक्यम्  
  
योग्यताकाङ्क्षासत्तियुक्त इत्येव ।  
  
इत्थं वाक्यं द्विधा मतम् ॥ विस्स्द्_२।१ ॥  
  
इत्थमिति वाक्यत्वेन महावाक्यत्वेन च ।  
उक्तं च तन्त्रवार्तिके--  
"स्वार्थबोधसमाप्तानामङ्गाङ्गित्वव्यपेक्षया ।  
वाक्यानामेकवाक्यत्वं पुनः संहत्य जायते" ॥  
इति ।  
तत्र वाक्यं यथा--"शून्यं वासगृहम्-ऽइत्यादि (२२ पृ।) ।  
महावाक्यं यथा--  
रामायण-महाभारत-रघुवंशादि ।  
पदोच्चयो वाक्यमित्युक्तम् ।  
तत्र किं पदलक्षणमित्यत आह--  
  
वर्णाः पदं प्रयोगार्हानन्वितेकार्थबोधकाः ।  
  
यथा--घट। ।  
प्रयोगार्हेति प्रातिपदिकस्य व्यवच्छेदः ।  
अनन्वितेति वाक्यमहावाक्ययोः ।  
एकेति साकाङ्क्षानेकपदवाक्यानाम् ।  
अर्थबोधका इति कचटतपेत्यादीनाम् ।  
वर्णा इति बहुवचनमविवक्षितम् ।  
  
अर्थो वाच्यश्व लक्ष्यश्च व्यङ्ग्यश्चेति त्रिधा मतः   ॥ विस्स्द्_२।२ ॥  
  
एषां स्वरूपमाह--  
  
वाच्योर्ऽथो ऽभिधया बोध्यो लक्ष्यो लक्षणया मतः ।  
व्यङ्ग्यो व्यञ्जनया ताः स्युस्तिस्त्रः शब्दस्य शक्तयः ॥ विस्स्द्_२।३ ॥  
  
ता अभिधाद्याः ।  
  
तत्र सङ्केतितार्थस्य बोधनादग्रिमाभिधा ।  
  
उत्तमवृद्धेन मध्यमवृद्धमुद्दिश्य "गामानय" इत्युक्ते तं गवानयनप्रवृत्तमुपलभ्य बालो ऽस्य वाक्यस्य "सास्नादिमत्पिण्डानयनमर्थः" इति प्रथमं प्रतिपद्यते, अनन्तरं च "गां बधान" "अश्वमानय" इत्यादावावापोद्वापाभ्यां गोशब्दस्य "सास्नादिमानर्थः" आनयनपदस्य च "आहरणमर्थः" इति सङ्केतमवधारयति ।  
क्वचिच्च प्रसीद्धपदसमभिव्याहरात्, यथा--  
"इह प्रभिन्नकमलोदरे मधूनि मधुकरः पिबति" इत्यत्र ।  
क्वचिदाप्तोपदेशात्, यथा--  
"अयमश्वशब्दवाच्यः" इत्यत्र ।  
तं च सङ्केतितमर्थं बोधयन्ती शब्दस्य शक्त्यन्तरानन्तरिता शक्तिरभिधा नाम ।  
  
सङ्केतो गृह्यते जातौ गुणद्रव्यक्रियासु च ॥ विस्स्द्_२।४ ॥  
  
जातिर्गोपिण्डादिषु गोत्वादिका ।  
गुणो विशेषाधानहेतुः सिद्धो वस्तुधर्मः ।  
शुक्लादयो हि गवादिरं सजातीयेभ्यः कृष्णगवादिभ्यो व्यावर्तयन्ति ।  
द्रव्यशब्दा एकव्यक्तिवाचिनो हरिहर-डित्थडवित्थादयः ।  
क्रियाः साध्यरूपा वस्तुधर्माः पाकादयः ।  
एषु हि अधिश्रयणावश्रयणान्तादिपूर्वापरीभूतो व्यापारकलापः पाकादिशब्दवाच्यः ।  
एष्वेव हि व्यक्तेरुपाधिषु सङ्केतो गृह्यते, न व्यक्तौः आनन्त्यव्यभिचारदोषापातात् ।  
अथ लक्षणा--  
  
मुख्यार्थबाधे तद्युक्तो ययान्योर्ऽथः प्रतीयते ।  
रूढेः प्रयोजनाद्वासौ लक्षणा शक्तिरर्पिता ॥ विस्स्द्_२।५ ॥  
"कलिङ्गः साहसिकः" इत्यादौ कलिङ्गादिशब्दो देशविशेषादिरूपे स्वार्थे ।  
ञसम्भवन् यया शब्दशक्त्या स्वसंयुक्तान् पुरुषादीन् प्रत्याययति, यया च "गङ्गायां घोषः" इत्यादौ गङ्गादिशब्दो जलमयादिरूपार्थवाचकत्वात्प्रकृते ऽसम्भवन् स्वस्य सामीप्यादिसम्बन्धसम्बन्धिनं तटादिं बोधयति, सा शब्दस्यार्पिता स्वाभविकेतरा ईश्वरानुद्भाविता वा शक्तिर्लक्षणा नाम ।  
पूर्वत्र हेतू रूढिः प्रसिद्धिरेव ।  
उत्तरत्र "गङ्गातटे घोषः" इति प्रतिपादनालभ्यस्य शीतत्वपावनत्वातिशयस्य बोधनरूपं प्रयोजनम् ।  
हेतुं विनापि यस्य कस्यचित्सम्बन्धिनो लक्षणो ऽतिप्रसङ्गः स्यात्, इत्युक्तम्--  
"रूढेः प्रयोजनाद्वासौ" इति ।  
केचित्तु "कर्मणि कुशलः" इति रूढावुदाहरन्ति ।  
तेषामयमभिप्रायः--  
कुशांल्लातीति व्युत्पत्तिलभ्यः कुशग्राहिरूपो मुख्योर्ऽथः प्रकृते ऽसम्भवन् विवेचकत्वादिसाधर्म्यसम्बन्धसम्बन्धिनं दक्षरूपमर्थं बोधयति ।  
तदन्ये न मन्यन्ते ।  
कुशग्राहिरूपार्थस्य व्युत्पत्तिलभ्यत्वे ऽपि दक्षरूपस्यैव मुख्यार्थत्वात् ।  
अन्यद्धि शब्दानां व्युत्पत्तिनिमित्तमन्यच्च प्रवृत्तिनिमित्तम् ।  
व्युत्पत्तिलभ्यस्य मुख्यार्थत्वे "गौः शेते" इत्यत्रापि लक्षणा स्यात् ।  
"गमेर्डेः" (उणादि--२-६७) इति गमधतोर्डेप्रत्ययेन व्युत्पादितस्य गोशब्दस्य शयनकाले प्रयोगात् ।  
तद्भेदानाह--  
  
मुख्यार्थस्येतराक्षेपो वाक्यार्थे ऽन्वयसिद्धये ।  
स्यादात्मनो ऽप्युपादानादेषोपादानलक्षणा ॥ विस्स्द्_२।६ ॥  
  
रूढावुपादानलक्षणा यथा--  
"श्वेतो धावति" ।  
प्रयोजने यथा--  
"कुन्ताः प्रविशन्ति" ।  
अनयोर्हि श्वेतादिभिः कुन्तादिभिश्चाचेतनतया केवलैर्धावनप्रवेशनक्रिययोः कर्तृतयान्वयमलभमानैरेतत्सिद्धये आत्मसम्बन्धिनो ऽश्वादयः पुरुषाद यश्चाक्षिप्यन्ते ।  
पूर्वत्र प्रयोजनाभावाद्रूढिः, उत्तरत्र तु कुन्तादीनामतिगहनत्वं प्रयोजनम् ।  
अत्र च मुख्यार्थस्यात्मनो ऽप्युपादानम् ।  
लक्षणलक्षणायां तु परस्यैवोपलक्षणमित्यनयोर्भेदः ।  
इयमेवाजहत्स्वार्थेत्युच्यते ।  
  
अर्पणं स्वस्य वाक्यार्थे परस्यान्वयसिद्धये ।  
उपलक्षणहेतुत्वादेषा लक्षणलक्षणा ॥ विस्स्द्_२।७ ॥  
  
रूढिप्रयोजनयोर्लक्षणलक्षणा यथा--  
"कलिङ्गः साहसिकः" "गङ्गायां घोषः" इति च ।  
अनयोर्हि पुरुषतटयोर्वाक्यार्थे ऽन्वयसिद्धये कलिङ्गगङ्गाशब्दावात्मानमर्पयतः ।  
यथा वा--  
"अपकृतं बहु तत्र किमुच्यते सुजनता प्रथिता भवता परम् ।  
विदधदीदृशमेव सदा सखे ! सुखितमास्स्व ततः शरदां शतम्" ॥  
अत्रापकारादीनां वाक्यार्थे ऽन्वयसिद्धये उपकृतादयः शब्दा आत्मानमर्पयन्ति ।  
अपकारिणं प्रत्युपकारादिप्रतिपादनान्मुख्यार्थबाधो वैपरीत्यलक्षणः सम्बन्धः, फलमप्यपकारातिशयः ।  
इयमेव जहत्स्वार्थेत्युच्यते ।  
  
आरोपाध्यवसानाभ्यां प्रत्येकं ता अपि द्विधा ।  
  
ताः पूर्वोक्ताश्चतुर्भेदलक्षणाः ।  
  
विषयस्यानिगीर्णस्यान्यतादात्म्यप्रतीतिकृत ॥ विस्स्द्_२।८ ॥  
  
सारोपा स्यान्निगीर्णस्य मता साध्यवसानिका ।  
  
विषयिणा अनिगीर्णस्य विषयस्य तेनैव सह तादात्म्यप्रतीतिकृत्सारोपा ।  
इयमेव रूपकालङ्कारस्य बीजम् ।  
रूढावुपादानलक्षणा सारोपा यथा--  
"अश्वः श्वेतो धावति" ।  
अत्र हि श्वेतगुणवानश्वो ऽनिगीर्णस्वरूपः स्वसमवेतगुणतादात्म्येन प्रतीयते ।  
प्रयोजने यथा--  
"एते कुन्ताः प्रविशन्ति" ।  
अत्र सर्वनाम्ना कुन्तधारिपुरुषनिर्देशात् ।  
रूढौ लक्षणलक्षणा सारेपा यथा--  
"कलिङ्गः पुरुषो युध्यते" ।  
अत्र कलिङ्ग पुरुषयोराधाराधेयभावः सम्बन्धः ।  
प्रयोजने यथा--  
"आयुर्घृतम्" ।  
अत्रायुष्कारणमपि घृतं कार्यकारणभावसम्बन्धसम्बन्ध्यायुस्तादात्म्येन प्रतीयते ।  
अन्यवैलक्षण्येनाव्यभिचारेणायुष्करत्वं प्रयोजनम् ।  
यथा वा--  
राजकीये पुरुषे गच्छति "राजासौ गच्छति" इति ।  
अत्र स्वस्वामिभावलक्षणः सम्बन्धः ।  
यथा वा--  
अग्रमात्रे ऽवयवभागे "हस्तो ऽयम्" ।  
अत्रावयवावयवि भावलक्षणसम्बन्धः ।  
"ब्राह्मणो ऽपि तक्षासौ" ।  
अत्र तात्कर्म्यलक्षणः ।  
इन्द्रार्थासु स्थूणासु "अमी इन्द्राः" ।  
अत्र तादर्थ्यलक्षणः सम्बन्धः ।  
एवमन्यत्रापि ।  
निगीर्णस्य पुनविषयस्यान्यतादात्म्यप्रतीतिकृत्साध्यवसाना ।  
अस्याश्चतुर्षु भेदेषु पूर्वोदाहरणान्येव ।  
तदेवमष्टप्रकारा लक्षणा ।  
  
सादृश्येतरसम्बन्धाः शुद्धास्ताः सकला अपि ॥ विस्स्द्_२।९ ॥  
  
सादृश्यात्तु मता गौण्यस्तेन षोडश भेदिताः ।  
  
ताः पूर्वोक्ता अष्टभेदा लक्षणाः ।  
सादृश्येतरसम्बन्धाः कार्यकारणभावादयः ।  
अत्र शुद्धानां पूर्वोदाहरणान्येव ।  
रूढावुपादानलक्षणा सारेपा गौणी यथा--  
एतानि तैलानि हेमन्ते सुखानि" ।  
अत्र तैलशब्दस्तिलभवस्नेहरूपं मुख्यार्थमुपादायैव सार्षपादिषु स्नेहेषु वर्तते ।  
प्रयोजने यथा--  
राजकुमारेषु तत्सदृशेषु च गच्छत्सु"एते राजकुमारा गच्छन्ति" ।  
रूढावुपादानलक्षणा साध्यवसाना गौणी यथा--  
"तैलानि हेमन्ते सुखानि" ।  
प्रयोजने यथा--  
"राजकुमारा गच्छन्ति" रूढौ लक्षणलक्षणा सारेपा गौणी यथा--  
"राजा गौडेन्द्रं कण्टकं शोधयति" ।  
प्रयोजने यथा--  
"गौर्वाहीकः" रूढौ लक्षणलक्षणा साध्यवसाना गौणी यथा--  
"राजा कण्टकं शोधयति" ।  
प्रयोजने यथा--गौर्जल्पति" ।  
अत्र केचिदाहुः--गौसहचारिणो गुणा जाड्यमान्द्यादयो लक्ष्यन्ते ।  
ते च गोशब्दस्य वाहीकार्थाभिधाने निमित्तीभवन्ति ।  
तदयुक्तम्--  
गोशब्दस्यागृहीतसङ्केतं वाहीकार्थमभिधातुमशक्यत्वाद् गोशब्दार्थमात्रबोधनाच्च ।  
अभिधाया विरतत्वाद् विरतायाश्च पुनरुत्थानाभावात् ।  
अन्ये च पुनर्गौशब्देन वाहीकार्थो नाभिधीयते, किन्तु स्वार्थसहचारिगुणसाजात्येन वाहीकार्थगता गुणा एव लक्ष्यन्ते ।  
तदप्यन्ये न मन्यन्ते ।  
तथाहि--  
अत्र गोशब्दाद्वाहीकार्थः प्रतीयते, न वा ? आद्ये गोशब्दादेव वा ? लक्षिताद्वा गुणाद् ? अविनाभावाद्वा ? तत्र, न प्रथमः, वाहीकार्थे ऽस्यासङ्केतित्वात् ।  
न द्वितीयः,--  
अविनाभावलभ्यस्यार्थस्य शाब्दे ऽन्वये प्रवेशासम्भवात् ।  
शाब्दी ह्याकाङ्क्षा शब्देनैव पूर्यते ।  
न द्वितीयः,--  
यदि हि गोशब्दाद्वाहीकार्थो न प्रतीयते, तदास्य वाहीकशब्दस्य च सामानाधिकरण्यमसमञ्जसं स्यात् ।  
तस्मादत्र गोशब्दो मुख्ययावृत्त्या वाहीकशब्देन सहान्वयमलभमानो ऽज्ञत्वादिसाधर्म्यसम्बन्धाद्वाहीकार्थं लक्षयति ।  
वाहीकस्याज्ञत्वाद्यतिशयबोधनं प्रयोजनम् ।  
इयं च गुणयोगाद्रौणीत्युच्यते ।  
पूर्वा तूपचारामिश्रणाच्छुद्धा ।  
उपचारो हि नामात्यन्तं विशकलितयोः शब्दयोः सादृश्यातिशयमहिम्ना भेदप्रतीतिस्थगनमात्रम् ।  
यथा--अग्रिमाणवकयोः" ।  
शुक्लपटयोस्तु नात्यन्तं भेदप्रतीतिः, तस्मादेवमादिषु शुद्धैव लक्षणा ।  
  
व्यङ्ग्यस्य गूढागूढत्वाद्द्विधा स्युः फललक्षणाः ॥ विस्स्द्_२।१० ॥  
  
प्रयोजने या अष्टभेदा लक्षणा दशितास्ताः प्रयोजनरूपव्यङ्ग्यस्य गूढागूढतया प्रत्येकं द्विधा भूत्वा षोढश भेदाः ।  
तत्र गूढः, काव्यार्थभावनापरिपक्वबुद्धिविभवमात्रवेद्यः ।  
यथा--  
"उपकृतं बहु तत्र-" इति ।  
अगूढः, अतिस्फुटतया सर्वजनसंवेद्यः ।  
यथा--  
उपदिशतिं कामिनीनां यौवनमद एव ललितानि" ॥  
अत्र"उपदिशति" इत्यनेन "आविष्करोति" इति लक्ष्यते ।  
आविष्कारतिशयश्चाभिधेयवत्स्फुट प्रतीयते ।  
  
धर्मिधर्मगतत्वेन फलस्यैता अपि द्विधा ।  
  
एता अनन्तरोक्ताः षोडशभेदा लक्षणाः फलस्य धर्मिगतत्वेन धर्मगतत्वेन च प्रत्येकं द्विधा भूत्वा द्वात्रिंशद्भेदाः ।  
दिङ्भात्रं यथा--  
"स्त्रिग्धश्यामलकान्तिलिप्तवियतो वेल्लद्वलाका घना वाताः शीकरिणः पयोदसुहृदामानन्दकेकाः कलाः ।  
कामं सन्तु दृढं कठोरहृदयो रामो ऽस्मि सर्वं सहे वैदेही तु कथं भविष्यति हहा हा देवि धीरा भव" ॥  
अत्रात्यन्तदुःखसहिष्णुरूपे रामे धर्मिणि लक्ष्ये तस्यैवातिशयः फलम् ।  
"गङ्गायां घोषः" इत्यत्र तटे शीतत्वपावनत्वरूपधर्मस्यातिशयः फलम् ।  
  
तदेवं लक्षणाभेदाश्चत्वारिंशन्मता बुधैः ॥ विस्स्द्_२।११ ॥  
  
रूढावष्टौ फले द्वात्रिंशदिति चत्वारिशल्लक्षणाभेदाः ।  
किञ्च--  
  
पदवाक्यगतत्वेन प्रत्येकं ता अपि द्विधा ।  
  
ता अनन्तरोक्ताश्च त्वारिंशद्भेदाः ।  
तत्र पदगतत्वे यथा--  
"गङ्गायां घोषः" ।  
वाक्यगतत्वे यथा--  
"उपकृतं बहु तत्रऽइति ।  
एवमशीतिप्रकारा लक्षणा ।  
अथ व्यञ्जना--  
  
विरतास्वभिधाद्यासु ययार्ऽथो बोध्यते परः ॥ विस्स्द्_२।१२ ॥  
  
सा वृत्तिर्व्यञ्जना नाम शब्दस्यार्थादिकस्य च ।  
  
"शब्दबुद्धिकर्मणां विरम्य व्यापाराभावः" इति नयेनाभिधालक्षणातात्पर्याख्यासु तिसृषु वृत्तिषु स्वं स्वमर्थं बोधयित्वोपक्षीणासु यथा अपरो ऽन्यो ऽन्योर्ऽथो बोध्यते सा शब्दस्यार्थस्य प्रकृतिप्रत्ययादेश्च शक्तिर्व्यञ्जनध्वननगमनप्रत्यायनादिव्यपदेशविषया व्यञ्जना नाम ।  
तत्र--  
  
अभिधालक्षणामूला शब्दस्य व्यञ्जना द्विधा ॥ विस्स्द्_२।१३ ॥  
  
अभिधामूलामाह--  
  
अनेकार्थस्य शब्दस्य संयोगाद्यैर्नियन्त्रिते ।  
एकत्रार्थे ऽन्यधीहेतुर्व्यञ्जना साभिधाश्रया ॥ विस्स्द्_२।१४ ॥  
  
आदिशब्दाद्विप्रयोगादयः ।  
उक्तं हि--  
"संयोगो विप्रयोगश्च साहचर्यं विरोधिता ।  
अर्थः प्रकारणं लिङ्गंशब्दस्यान्यस्य सन्निधिः ॥  
सामर्थ्यमौचिती देशः कालो व्यक्तिः स्वरादयः ।  
शब्दार्थस्यानवच्छेदे विशेषस्मृतिहेतवः" ॥  
इति ।  
"सशङ्ख्चक्रो हरिः" इति शङ्ख्चक्रयोगेन हरिशब्दो विष्णुमेवाभिधत्ते ।  
"अशङ्खचक्रो हरिः" इति तद्वियोगेन तमेव ।  
"भीमार्जुनौ" इति अर्जुनः पार्थः ।  
"कर्णार्जुनौ" इति कर्णः सूतपुत्रः ।  
"स्थाणुं वन्दे" इति स्थाणुः शिवः ।  
"सर्वं जानाति देवः" इति देवो भवान् ।  
"कुपितो मकरध्वजः" इति मकरध्वजः कामः ।  
"देवः पुरारिः" इति पुरारिः शिवः ।  
"मधुना मत्तः पिकः" इति मधुर्वसन्तः ।  
"यातु वो दयितामुखम्" इति मुखं साम्मुख्यम् ।  
"विभाति गगने चन्द्रः, इति चन्द्रः शशी ।  
"निशि चित्रभानुः" इति चित्रभानुर्वाह्निः ।  
"भाति रथाङ्गम्" रथाङ्गम्" इति नपुंसकव्यक्त्या रथाङ्गं चक्रम् ।  
स्वरस्तु वेद एव विशेषप्रतीतिकृन्न काव्य इति तस्य विषयो नोदाहृतः ।  
इदं च के ऽप्यसहमाना आहुः--  
स्वरो ऽपि काक्कादिरूपः काव्ये विशेषप्रतीतिकृदेव ।  
उदात्तादिरूपो ऽपि मुनेः पाठोक्तदिशा शृङ्गारादिरसविशेषप्रतीतिकृदेव" इति एतद्विषये उदाहरणमुचितमेव इति, तन्न; तथाहि--  
स्वराः काक्कादयः उदात्तादयो वा व्यङ्ग्यरूपमेव विशेषं प्रत्यायन्ति, न खलु प्रकृतोक्तमनेकार्थशब्दस्यैकार्थनियन्त्रणरूपं विशेषम् ।  
किञ्च यदि यत्र क्वचिदनेकार्थशब्दानां प्रकरणादिनियमाभावादनियन्त्रितयोरप्यर्थयोरनुरूपस्वरवशेनैकत्र नियमनं वाच्यं, तदा तथाविधस्थले श्लेषानङ्गीकारप्रसङ्गः; न च तथा, अत एवाहुः श्लेषनिरूपणप्रस्तावे--  
"काव्यमार्गे स्वरो न गण्यते" इतिच नयः, इत्यलमुपजीव्यानं मान्यानां व्याख्यानेषु कटाक्षनिक्षेपेण ।  
आदिशब्दात् "एतावन्मात्रस्तनी" इत्यादौ हस्तादिचेष्टादिभिः स्तनादीनां कमलकोरकाद्याकारत्वम् ।  
एवमेकस्मिन्नर्थे ऽभिधया नियन्त्रिते या शब्दार्थस्यान्यार्थबुद्धिहेतुः शक्तिः साभिधामूला व्यञ्जना ।  
यथा मम तातपादान महापात्रचतुर्दशभाषाविलासिनीभुजङ्गमहाकवीश्वरश्रीचन्द्रशेखरसन्धिविग्रहिकाणाम्--  
"दुर्गालङ्घितविग्रहो मनसिजं सम्मीलयंस्तेजसा प्रोद्यद्राजकलो गृहीतगरिमा विष्वग्वृतो भोगिभिः ।  
नक्षत्रेशकृ तेक्षणो गिरिगुरौ गाढां रुचिं धारयन् गामाक्रम्य विभूतिभूषिततनू राजत्युमावल्लभः" ॥  
अत्र प्रकरणोनाभिधया उमावल्लभशब्दस्योमानाम्नीमहादेवीवल्लभभानुदेवनृपतिरूपेर्ऽथे नियन्त्रिते व्यञ्जनयैव गौरीवल्लभरूपोर्ऽथो बोध्यते ।  
एवमन्यत् ।  
लक्षणामूलामाह--  
  
लक्षणोपास्यते यस्य कृते तत्तु प्रयोजनम् ।  
यया प्रत्याय्यते सा स्याद्व्यञ्जना लक्षणाश्रया ॥ विस्स्द्_२।१५ ॥  
  
"गङ्गायां घोषः" इत्यादौ जलमयाद्यर्थबोधनादभिधायां तटाद्यर्थबोधनाच्च लक्षणायां विरतायां यया शीतत्वपावनत्वाद्यतिशयादिर्बोध्यते सा लक्षणामूला व्यञ्जना ।  
एवं शब्दीं व्यञ्जनामु कत्वार्थोमाह--  
  
वक्तृबोद्धव्यवाक्यानामन्यसन्निधिवाच्ययोः ।  
प्रस्तावदेशकालानां काकोश्चेष्टादिकस्य च ॥ विस्स्द्_२।१६ ॥  
  
व्यञ्जनेति सम्बध्यते ।  
तत्र वक्तृवाक्यप्रस्तावदेशकालवैशिष्ट्ये यथा मम--  
"कालो मधुः कुपित एष च पुष्पधन्वा धीरा वहन्ति रतिखेदहराः समीराः ।  
केलीवनीयमपि वञ्जुलकुञ्जमञ्जुर्- दूरे पतिः कथय किं करणीयमद्य" ॥  
अत्रैतं देशं प्रति शीघ्रं प्रच्छन्नकामुकस्त्वया प्रेष्यतामिति सखीं प्रति कयाचिद्व्यज्यते ।  
बोद्धव्यवैशिष्ट्ये यथा--  
"निः शेषच्युतचन्दनं स्तनतटं निर्मृष्टरागो ऽधरो नेत्रे दूरमनञ्जने पुलकिता तन्वी तवेयं तनुः ।  
मिथ्यावादिनि ! दूति ! बान्धवजनस्याज्ञातपीडागमे वापीं स्नातुमितो गतासि न पुनस्तस्याधमस्यान्तिक्म्" ॥  
अत्र तदन्तिकमेव रन्तुं गतासीति विपरीतलक्षणया लक्ष्यम् ।  
तस्य च रन्तुमिति व्यङ्ग्यं प्रतिपाद्यं दूतीवैशिष्ट्याद्बोध्यते ।  
अन्यसन्निधिवैशिष्ट्ये यथा--  
"उअ णिच्चल णिप्पन्दा, भिसिणीपत्तम्मि रेहै बलाआ ।  
णिम्मलमरगअभाअणपरिट्ठिआ (दा) सङ्खसुत्ति व्व" ॥  
अत्र बलाकाया निस्पन्दत्वेन विश्वस्तत्वम्, तेनास्य देशस्य विजनत्वम्, अतः सङ्केतस्थानमेतदिति कयापि सन्निहितं प्रच्छन्नकामुकं प्रत्युच्यते ।  
अत्रैव स्थाननिर्जनत्वरूपं व्यङ्ग्यार्थवैशिष्ट्यं प्रयोजनम् ।  
  
भिन्नकण्ठध्वनिर्धोरैः काकुरित्यभिधीयते ।  
  
इत्युक्तप्रकारायाः काकोर्भेदा आकरेभ्यो ज्ञातव्याः ।  
एतद्वैशिष्ट्ये यथा--  
"गुरुपरतन्त्रतया बत दूरतरं देशमुद्यतो गन्तुम् ।  
अलिकुलकोकिलललिते नैष्यति सखि ! सुरभिसमये ऽसौ" ॥  
अत्र नैष्यति, अपि तर्हि एष्यत्येवेति काक्का व्यज्यते--  
चेष्टावैशिष्ट्ये यथा--  
"सङ्केतकालमनसं विटं ज्ञात्वा विदग्धया ।  
हसन्नेत्रार्पिताकूतं लीलापङ्मं निमीलितम्" ॥  
अत्र सन्ध्या सङ्केतकाल इति पङ्मनिमीलनादिचेष्टया कयाचिद्द्योत्यते ।  
एवं वक्त्रादीनां व्यस्तसमस्तानां वैशिष्ट्ये बोद्धव्यम् ।  
  
त्रैविध्यादियमर्थानां प्रत्येकं त्रिविधा मता ॥ विस्स्द्_२।१७ ॥  
  
"अर्थानां वाच्यलक्ष्यव्यङ्ग्यत्वेन त्रिरूपतया सर्वा अप्यनन्तरोक्ता व्यञ्जनास्त्रिविधाः ।  
तत्र वाच्यार्थस्य व्यञ्जना यथा-"कालो मधुः-" इत्यादि ।  
लक्ष्यार्थस्य यथा--"निः शेषच्युतचन्दनम्ऽ--इत्यादि ।  
व्यङ्ग्यार्थस्य यथा--"उअ णिच्चल-" इत्यादि ।  
प्रकृतिप्रत्ययादिव्यञ्जकत्वं तु प्रपञ्चयिष्यते ।  
  
शब्दबोध्यो व्यनक्त्यर्थः शब्दो ऽप्यर्थान्तराश्रयः ।  
एकस्य व्यञ्जकत्वे तदन्यस्य सहकारिता ॥ विस्स्द्_२।१८ ॥  
  
यतः शब्दो व्यञ्जकत्वे ऽप्यर्थान्तरमपेक्षते, अर्थो ऽपि शब्दम्, तदेकस्य व्यञ्जकत्वे ऽन्यस्य सहकारितावश्यमङ्गीकर्तव्या ।  
  
अभिधादित्रयोपाधिवैशिष्ट्यात्र्त्रिविधो मतः ।  
शब्दो ऽपि वाचकस्तद्वल्लक्षको व्यञ्जकस्तथा ॥ विस्स्द्_२।१९ ॥  
  
अभिधोपाधिको वाचकः ।  
लक्षणोपाधिको लक्षकः ।  
व्यञ्जनोपाधिको व्ययञ्जकः ।  
किञ्च--  
  
तात्पर्याख्यां वृत्तिमाहुः पदार्थान्वयबोधने ।  
तात्पर्यार्थं तदर्थं च वाक्यं तद्वोधकं परे ॥ विस्स्द्_२।२० ॥  
  
अभिधाया एकैकपदार्थबोधनविरामाद्वाक्यार्थरूपस्य पदार्थान्वयस्य बोधिका तात्पय नाम वृत्तिः ।  
तदर्थश्च तात्पर्यार्थः ।  
तद्वोधकं च वाक्यमित्यभिहितान्वयवादिनां मतम् ।  
इहि साहित्यार्पणो वाक्यस्वरूपनिरूपणो नाम द्वितीयः परिच्छेदः ।  
  
  
___________________________________________________  
  
  
  
तृतीयः परिच्छेदः  
  
  
अथ को ऽयं रस इत्युच्यते--  
  
विभावेनानुभावेन व्यक्तः सञ्चारिणा तथा ।  
रसतामेति रत्यादिः स्थायीभावः सचेतसाम् ॥ विस्स्द्_३।१ ॥  
  
विभावादयो वक्ष्यन्ते ।  
सात्त्विकाश्चानुभावरूपत्वात् न पृथगुक्ताः, व्यक्तो दध्यादिन्यायेन रूपान्तरपरिणतो व्यक्तीकृत एव रसो न तु दीपेन घट इव पूर्वसिद्धो व्यज्यते ।  
तदुक्तं लोचनकारैः--  
"रसाः प्रतीयन्त इति त्वोदनं पचतीतिवद् व्यवहारः" इति ।  
अत्र च रत्यादिपदोपादानादेव प्राप्ते सथायित्वे पुनः स्थायिपदोपादानं रत्यादीनामपि रसान्तरष्वस्थायित्वप्रतिपादनार्थम् ।  
ततश्च हासक्रोधादयः शृङ्गारवीरादौ व्यभिचारिण एव ।  
तदुक्तम्--  
"रसावस्थः परम्भावः स्थायितां प्रतिपद्यते" इति ।  
अस्य स्वरूपकथनगर्भ आस्वादनप्रकारः कथ्यते--  
  
सत्त्वोद्रेकादखण्डस्वप्रकाशानन्दचिन्मयः ।  
वेद्यान्तरस्पर्शशून्यो ब्रह्मास्वादसहोदरः ॥ विस्स्द्_३।२ ॥  
  
लोकोत्तरचकत्कारप्राणः कैश्चित् प्रमातृभिः ।  
स्वाकारवदभिन्नत्वेनायमास्वाद्यते रसः   ॥ विस्स्द्_३।३ ॥  
  
"रजस्तमोभ्यामस्पृष्टं मनः सत्वमिहोच्यते" इत्युक्तप्रकारो बाह्यमेयविमुखतापादकः कश्चनान्तरो धर्मः सत्त्वम् ।  
तस्योद्रेको रजस्तमसी अभिभूय आविर्भावः ।  
अत्र च हेतुस्तथाविधालौकिकाव्यार्थपरिशीलनम् ।  
अखण्ड इत्येक एवायं विभावादिरत्यादिप्रकाशसुखचमत्कारात्मकः अत्र हेतुं वक्ष्यामः ।  
स्वप्रकाशत्वाद्यपि वक्ष्यमाणपरीत्या ।  
चिन्मय इति स्वरूपार्थे मयट् ।  
चमत्कारशिचत्तविस्ताररूपो विस्मयापरपर्य्यायः ।  
तत्प्राणत्वञ्चास्मद्वृद्धप्रपितामहसहृदयगोष्ठीगरिष्ठकविपण्डितमुख्यश्रीमन्नारायणपादैरुक्तम् ।  
तदाह धर्मदत्तः स्वग्रन्थे--  
रसे सारश्चमत्कारः सर्वत्राप्यनुभूयते ।  
तच्चमत्कारसारत्वे सर्वत्राप्यद्भुतो रसः ।  
तस्मादद्भुतमेवाह कृती नारायणो रसम्" ॥  
इति ।  
कैश्चिदिति प्राक्तनपुण्यशालिभिः ।  
यदुक्तम्--  
"पुण्यवन्तः प्रमिण्वन्ति योगिवद्रससन्ततिम्" ।  
इति ।  
यद्यपि "स्वादः काव्यार्थसम्भेदादात्मानन्दसमुद्भवः" इत्युक्तदिशा रसस्यास्वादानतिरिक्तत्वमुक्तम्, तथापि "रसः स्वाद्यते" इति काल्पनिकं भेदमुररी कृत्य कर्मकर्त्तरि वा प्रयोगः ।  
तदुक्तम्-"रस्यमानतामात्रसारत्वात् प्रकाशशरीरादनन्य एव हि रसः" इति ।  
एकमन्यत्राप्येवंविधस्थलेषूपचारण प्रयोगो ज्ञेयः ।  
नन्वेतावता रसस्याज्ञेयत्वमुक्तं भवतीति व्यञ्जनायाश्च ज्ञानविशेषत्वाद् द्वयोरैक्यमापतितम् ।  
ततश्च--  
"स्वज्ञानेनान्यधीहेतुः सिद्धेर्ऽथे व्यञ्जको मतः ।  
यथा दीपो ऽन्यथाभावे को विशेषो ऽस्य कारकात्" ॥  
इत्युक्तदिशा घटप्रदीपवद्व्यङ्ग्यव्यञ्जकयोः पार्थक्यमेवेति कथं रसस्य व्यङ्ग्यतेति चेत्, सत्यमुक्तम् ।  
अत एवाहुः--  
"विलक्षण एवायं कृतिज्ञप्तिभेदेभ्यः स्वादनाख्यः कश्चिद्व्यापारः ।  
अत एव हि रसनास्वादनचमत्करणादयो विलक्षणा एव व्यपदेशाः" इति ।  
अभिधादिविलक्षणव्यापारमात्रप्रसाधनग्रहिलैरस्माभी रसादीनां व्यङ्ग्यत्वमुक्तं भवतीति ।  
ननु तर्हि करुणादीनां रसानां दुः खयत्वाद्रसत्वं (तदुन्मुखत्वं ) न स्यादत्युच्यते--  
  
करुणादावपि रसे जायते यत्परं सुखम् ।  
सचेतसामनुभवः प्रमाणं तत्र केवलम् ॥ विस्स्द्_३।४ ॥  
  
आदिशब्दाद्बीभत्सभयानकादयः ।  
तथाप्यसहृदयानां मुखमुद्रणाय पक्षान्तरमुच्यते--  
  
किञ्च तेषु यदा दुःखं न को ऽपि स्यात्तदुन्मुखः ।  
  
नहि कश्चत् सचेता आत्मनो दुःखाय प्रवर्त्तते ।  
करूणादिषु च सकलस्यापि साभिनिवेशप्रवृत्तिदर्शनात् सुखमयत्वमेव ।  
अनुपपत्त्यन्तरमाह--  
  
तथा रामायणादीनां भविता दुःखहेतुता ॥ विस्स्द्_३।५ ॥  
  
करुणरसस्य दुः खहेतुत्वे करुणरसप्रधानरामायणादिप्रबन्धानामपि दुःखहेतुताप्रसङ्गः स्यात् ।  
ननु कथं दुःखकारणोभ्यः सुखोत्पत्तिरित्याह--  
  
हेतुत्वं शोकहर्षादेर्गतेभ्यो लोकसंश्रयात् ।  
शोकहर्षादयो लोके जायन्तां नाम लौकिकाः ॥ विस्स्द्_३।६ ॥  
  
अलौकिकविभावत्वं प्राप्तेभ्यः काव्यसंश्रयात् ।  
सुखं सञ्जायते तेभ्यः सर्वेभ्यो ऽपीति का क्षतिः ॥ विस्स्द्_३।७ ॥  
  
ये खलु रामवनवासादयो लोके "दुःखारणानि" इत्युच्यन्ते त एव हि काव्यनाट्यसमर्पिता अलौकिकविभावनव्यापारवत्तया कारणशब्दवाच्यतां विहाय अलौकिकविभावशब्दवाच्यत्वं भजन्ते ।  
तेभ्यश्च सुरते दन्तधातादिभ्य इव सुखमेव जायते ।  
अतश्च "लौकिकशोकहर्षादिकारणोभ्यो लौकिकशोकहर्षादयो जायन्ते" इति लोक एव प्रतिनियमः ।  
काव्ये पुन) "सर्वेभ्यो ऽपि विभावादिभ्यः सुखमेव जायते" इति नियमान्न कश्चिद्दोषः ।  
कथं तर्हि हरिश्चन्द्रादिचरितस्य काव्यनाट्ययोरपि दर्शनश्रवणाभ्यामश्रुपाता दयो जायन्त इत्युच्यते--  
  
अश्रुपातादयस्तद्वद्द्रुतत्वाच्चेतसो मताः ।  
  
तर्हि कथं काव्यतः सर्वेषामीदृशी रसाभिव्यक्तिर्न जायत इत्यत आह--  
  
न जायते तदास्वादो विना रत्यादिवासनाम् ॥ विस्स्द्_३।८ ॥  
  
वासना चेदानीन्तनी प्राक्तनी च रसास्वादहेतुः, तत्र यद्याद्या न स्यात्तदा श्रोत्रियजरन्मीमांसकादीनामपि स स्यात् ।  
यदि द्वितीया न स्यात्तदा यद्रगिणा मपि केषाञ्चिद्रसोद्वोधो न दृश्यते तन्न स्यात् ।  
उक्तञ्च धर्म्मदत्तेन--  
"सवासनानां सभ्यानां रसस्यास्वादनं भवेत् ।  
निर्वासनास्तु रङ्गान्तः काष्ठकुड्याश्मसन्निभाः" ॥  
इति ।  
ननु कथं रामादिरत्याद्युद्वोधकारणैः सीतादिभिः सामाजिकरत्याद्युद्वोधैत्युच्यते--  
  
व्यापारो ऽस्ति विभावादेर्नाम्ना साधारणीकृतिः ।  
तत्प्रभावेण यस्यासन् पाथोधिप्लवनादयः ॥ विस्स्द्_३।९ ॥  
  
प्रमाता तदभेदेन स्वात्मानं प्रतिपद्यते ।  
  
ननु कथं मनुष्यमात्रस्य समुद्रलङ्घनादावुत्साहोद्वोध इत्युच्यते--  
  
उत्साहादिसमुद्वोधः साधारण्याभिमानतः ॥ विस्स्द्_३।१० ॥  
  
नृणामपि समुद्रादिलङ्घनादौ न दुष्यति ।  
  
रत्यादयो ऽपि साधारण्येनैव प्रतीयान्त इत्याह--  
  
साधारण्येन रत्यादिरपि तद्वत्प्रतीयते ॥ विस्स्द्_३।११ ॥  
  
रत्यादेरपि स्वात्मगतत्वेन प्रतीतौ सभ्यानां ब्रीडातङ्कादिर्भवेत् ।  
परगतत्वेन त्वरस्यतापातः ।  
विभावादयो ऽपि प्रथमतः साधारण्येन प्रतीयन्त इत्याह--  
  
परस्य न परस्येति ममेति न ममेति च ।  
तदास्वादे विभावादेः परिच्छेदो न विद्यते ॥ विस्स्द्_३।१२ ॥  
  
ननु तथापि कथमेवमलौकिकत्वमेतेषां विभावादीनामित्युच्यते--  
  
विभावनादिव्यापारमलौकिकमुपेयुषाम् ।  
अलौकिकत्वमेतेषां भूषणं न तु दूषणम् ॥ विस्स्द्_३।१३ ॥  
  
आदिशब्दादनुभावसञ्चारणो ।  
तत्र विभावनं रत्यादेविशेषणास्वादाङ्कुरणयौग्यतानयनम् ।  
अनुभावनमेवम्यूतस्य रत्यादेः समनन्तरमेव रसादिरूपतया भावनम् ।  
सञ्चारणं तथाभूतस्यैव तस्य सम्यक् चारणम् ।  
विभावादीनां यथासङ्ख्यं कारणकार्य्यसहकारित्वे कथं त्रयाणामपि रसोद्बोधे कारणत्वमित्युच्यते --  
  
कारण-कार्य-सञ्चारिरूपा अपि हि लोकतः ।  
रसोद्वोधे विभावाद्याः कारणान्येव ते मताः ॥ विस्स्द्_३।१४ ॥  
  
ननु तर्हि कथं रसास्वादे तेषामेकः प्रतिभास इत्युच्यते--  
  
प्रतीयमानः प्रथमं प्रत्येकं हेतुरुच्यते ।  
ततः सम्बलितः सर्वो विभावादिः सचेतसाम् ॥ विस्स्द्_३।१५ ॥  
  
प्रपाणकरसन्यायाच्चर्व्यमाणो रसो भवेत् ।  
  
यथा खण्डमरिचादीनां सम्मेलनादपूर्व्व इव कश्चिदास्वादः प्रपाणकरसे सञ्जायते विभावादिसम्मेलनादिहापि तथेत्यर्थः ।  
ननु यदि विभावानुभावव्यभिचारिभिर्म्मिलितैरेव रसस्तत् कथं तेषामेकस्य द्वयोर्वा सद्भावे ऽपि स स्यादित्युच्यते--  
  
सद्भावश्चेद्विभावादेर्द्वयोरेकस्य वा भवेत् ॥ विस्स्द्_३।१६ ॥  
  
भ्क्तटित्यन्यसमाक्षेपे तदा दोषो न विद्यते ।  
  
अन्यसमाक्षेपश्च प्रकरणादिवशात् ।  
यथा--  
"दीर्घाक्षं शरदिन्दुकान्तिवदनं बाहू नतावंसयोः सङ्क्षिप्तं निबिडोन्नतस्तनमुरः पार्श्वे प्रमृष्टे इव ।  
मध्यः पाणिमितो नितम्बि जघनं पादावुदग्राङ्गुली धन्दो नर्त्तयितुर्यथैव मनसः सृष्टं तथास्या वपुः" ॥  
अत्र मालविकामभिलषतो ऽग्निमित्रस्य मालविकारूपविभावमात्रवर्णने ऽपि सञ्चारिणामौत्सुक्यादीनामनुभावानाञ्च नयनविस्फारादीनामौचित्यादेवाक्षेपः ।  
एकमन्याक्षेपे ऽप्यूह्यम् ।  
"अनुकार्य्यगतो रसः" इति वदतः प्रत्याह--  
  
पारिमित्याल्लौकिकत्वात्सान्तरायतया तथा ॥ विस्स्द्_३।१७ ॥  
  
अनुकार्य्यस्य रत्यादेरुद्बोधो न रसो भवेत् ॥  
  
सीतादिदर्शनादिजो रामादिरत्याद्युद्बोधो हि परिमितो लौकिको नाट्यकाव्यदर्शनादेः सान्तरायश्च, तस्मात् कथं रसरूपतामियात् ।  
(क) रसस्यैतद्धर्म्मत्रितयविलक्षणधर्म्मकत्वात् ।  
अनुकर्त्तृगतत्वञ्चास्य निरस्यति--  
  
शिक्षाभ्यासादिमात्रेण राघवादेः स्वरूपताम् ॥ विस्स्द्_३।१८ ॥  
  
दर्शयन्नर्त्तको नैव रसस्यास्वादको भवेत् ।  
  
किञ्च--  
  
काव्यार्थभावनेनायमपि सभ्यपदास्पदम् ॥ विस्स्द्_३।१९ ॥  
  
यदि पुनर्नटो ऽपि काव्यार्थभावनया रामादिस्वरूपतामात्मनो दर्शयेत् तदा सो ऽपि सभ्यमध्य एव गण्यते ।  
  
नायं ज्ञाप्यः स्वसत्तायां प्रतीत्यव्यभिचारतः ।  
  
यो हि ज्ञाप्यो घटादिः सन्नपि कदाचिदज्ञातो भवति, न ह्ययं तथा; प्रतीतिमन्तरेणाभावात् ।  
  
यस्मादेष विभावादिसमूहालम्बनात्मकः ॥ विस्स्द्_३।२० ॥  
  
तस्मान्न कार्यः--  
  
यदि रसः कार्यः स्यात्तदा विभावादिज्ञानकारणक एव स्यात् ।  
ततश्च रसप्रतीतिकाले विभावादयो न प्रतीयेरन्, कारणज्ञानतकार्य्यज्ञानयोर्युगपददर्शनात् ।  
नहि चन्दनस्पर्शज्ञानं तज्जन्यसुखज्ञानञ्चैकदा सम्भवति ।  
रसस्य च विभावादिसमूहालम्बनात्मकतयैव प्रतीतेर्न विभावादिज्ञानकारणत्वमित्यभिप्रायः ।  
  
-- नो नित्यः पूर्वसंवेदनोज्झितः ।  
असंवेदनकाले हि न भावो ऽष्यस्य विद्यते (क) ॥ विस्स्द्_३।२१ ॥  
  
न खलु नित्यस्य वस्तुनो ऽसंवेदनकाले ऽसम्भवः ।  
  
नापि भविप्यन् साक्षादानन्दमयस्वप्रकाशरूपत्वात् ।  
कार्यक्षाप्यविलक्षणभावान्नो वर्त्तमानो ऽपि ॥ विस्स्द्_३।२२ ॥  
  
विभावादिपरामर्शविषयत्वात् सचेतसाम् ।  
परानन्दमयत्वेन संवेद्यत्वादपि स्फुटम् ॥ विस्स्द्_३।२३ ॥  
  
न निर्विकल्पकं ज्ञानं तस्य ग्राहकमिष्यते ।  
तथाभिलापसंसर्गयोग्यत्वविरहान्न च ॥ विस्स्द्_३।२४ ॥  
  
सविकल्पकंसंवेद्यः--  
  
सविकल्पकज्ञानसंवेद्यानां हि वचनप्रयोगयोग्यता, न तु रसस्य तथा ।  
  
--साक्षात्कारतया न च ।  
परोक्षस्तत्प्रकाशो नापरोक्षः शब्दसम्भवात ॥ विस्स्द्_३।२५ ॥  
  
तत्कथय कीदृगस्य तत्त्वमश्रुतादृष्टपूर्वनिरुपणप्रकारस्येत्याह--  
  
तस्मादलौकिकः सत्यं वेद्यः सहृदयैरयम् ।  
  
तत्किं पुनः प्रमाणं तस्य सद्भाव इत्याह--  
  
प्रमाणं चर्वणैवात्र स्वाभिन्ने विदुषां मतम् ॥ विस्स्द्_३।२६ ॥  
  
चर्वणा आस्वादनम् ।  
तच्च "स्वादः काव्यार्थसम्भेदादात्मानन्दसमुद्भवः" इत्युक्तप्रकारम् ।  
ननु यदि रसो न कार्यस्तत्कथं महषिणा(क) विभावानुभावव्यभिचारिसंयोगाद्रसनिष्पत्तिः" इति लक्षणं कृतमित्युच्यते--  
  
निष्पत्त्या चर्वणस्यास्य निष्पत्तिरुपचारतः ।  
  
यद्यपि रसाभिन्नतया चर्वणस्यापि न कार्यत्वं तथापि तस्य कादाचित्कतया उपचरितेन कार्यत्वेन कार्यत्वमुपचर्यते ।  
  
अवाच्यत्वादिकं तस्य वक्ष्ये व्यञ्जनरूपणे ॥ विस्स्द्_३।२७ ॥  
  
तस्य रसस्य ।  
आदिशब्दादलक्ष्यत्वादि ।  
ननु यदि मिलिता रत्यादयो रसास्तत्कथमस्य स्वप्रकाशत्वं कथं वाखण्डत्वमित्याह--  
  
रत्यादिज्ञानतादात्म्यादेव यस्माद्रसो भवेत् ।  
अतो ऽस्य स्वप्रकाशत्वमखण्डत्वं च सिध्यति ॥ विस्स्द्_३।२८ ॥  
  
यदि रत्यादिकं प्रकाशशरीरादतिरिक्तं स्यात्तदैवास्य स्वप्रकाशत्वं न सिध्यते, न च तथा, तादात्म्याङ्गीकारात् ।  
यदुक्तम्--  
"यद्यपि रसानन्यतया चर्वणापि न कार्या तथापि कादाचित्कतया कार्यत्वमुपकल्प्य तदेकात्मन्यनादिवासनापरिणतिरूपे रत्यादिभावे ऽपि व्यवहार इति भावः" इति ।  
"सुखादितादात्म्याड्गीकारे चास्माकी सिद्धान्तशय्यामधिशय्य दिव्यं वर्षसहस्त्रं प्रमोदनिद्रामुपेयाः" इति च ।  
"अभिन्नो ऽपि स प्रमात्रा वासनोपनीतरत्यादितादात्म्येन गोचरीकृतः" इति च ।  
ज्ञानस्य स्वप्रकाशत्वमनङ्गीकुर्वतामुपरि वेदान्तिभिरेव पातनीयो दण्डः ।  
तादात्म्यादेवास्याखण्डत्वम् ।  
रत्यादयो हि प्रथममेकैकशः प्रतीयमानाः सर्वे ऽप्येकीभूताः स्फुरन्त एव रसतामापद्यन्ते ।  
तदुक्तम् --  
"विभावा अनुभावाश्च सात्त्विका व्यभिचारिणः ।  
प्रतीयमानाः प्रथमं खण्डशो यान्त्यखण्डताम्" ॥  
इति ।  
"परमार्थतस्त्वखण्ड एवायं वेदान्तप्रसिद्धब्रह्मतत्त्ववद्वेदितव्यः" इति च ।  
अथं के ते विभावानुभावव्यभिचारिण इत्यपेक्षायां विभावमाह--  
  
रत्याद्युद्वोधका लोके विभावाः काव्यनाट्ययोः ।  
  
ये हि लोके रामादिगतरतिहासादीनामुद्वोधकारणानि सीतादयस्त एव काव्ये नाट्ये च निवेशिताः सन्तः "विभाव्यन्ते आस्वादाङ्कुरप्रादुर्भावयोग्याः क्रियन्ते सामाजिकरत्यादिभावा एभिः" इति विभावा उच्यन्ते ।  
तदुक्तं भर्त्तृहरिणा--  
"शब्दोपहितरूपांस्तान् बुद्धेर्विषयतां गतान् ।  
प्रत्यक्षानिव कंसादीन् साधनत्वेन मन्यते" ॥  
इति ।  
तद्भेदावाह--  
  
आलम्बनोद्दीपनाख्यौ तस्य भेदावुभौ स्मृतौ ।  
  
स्पष्टम् ।  
तत्र--  
  
आलम्बनं नायकादिस्तमालम्ब्य रसोद्रमात् ॥ विस्स्द्_३।२९ ॥  
  
आदिशब्दान्नायिकाप्रतिनायिकादयः ।  
अथ यस्य रसस्य यो विभावः स तत्स्वरूपवर्णने वक्ष्यते ।  
तत्र नायकः--  
  
त्यागी कृती कुलीनः सुश्रीको रूपयोवनोत्साही ।  
दक्षो ऽनुरक्तलोकस्तेजोवैदग्ध्यशीलवान्नेता   ॥ विस्स्द्_३।३० ॥  
  
दक्षः क्षिप्रकारी ।  
शीलं सद्वृतम् ।  
एवमादिगुणसम्पन्नो नेता नायको भवति ।  
तद्भेदानाह--  
  
धीरोदात्तो धीरोद्धतस्तथा धीरललितश्च ।  
धीरप्रशान्त इत्ययमुक्तः प्रथमश्चतुर्भेदः   ॥ विस्स्द्_३।३१ ॥  
  
स्पष्टम् ।  
तत्र धीरोदात्तः--  
  
अविकत्थनः क्षमावानतिगम्भीरो माहसत्त्वः ।  
स्थेयान्नगूढमानो धीरोदात्तो दृढव्रतः कथितः   ॥ विस्स्द्_३।३२ ॥  
  
अविकत्थनो ऽनात्मश्लाघाकरः ।  
महासत्त्वो हर्षशोकाद्यनभिभूतस्वभावः ।  
निगूढमानो विनयच्छन्नगर्वः ।  
दृढव्रतो ऽङ्गीकृतनिर्वाहकः ।  
यथा--रामयुधिष्टिरादिः ।  
अथ धीरोद्धतः--  
  
मायापरः प्रचण्डश्चपलो ऽहङ्कारदर्पभूयिष्ठः ।  
आत्मश्लाघानिरतो धीरैर्धोरोद्धतः कथितः   ॥ विस्स्द्_३।३३ ॥  
  
यथा--भीमसेनादिः। अथ धीरललितः--  
  
निश्चिन्तो मृदुरनिशं कलापरो धीरललितः स्यात् ।  
  
कला नृत्यादिका ।  
यथा--सत्नवाल्यादौ वत्सराजादिः ।  
अथ धीरप्रशान्तः--  
  
सामान्यगुणैर्भूयान् द्विजादिको धीरप्रशान्तः स्यात्   ॥ विस्स्द्_३।३४ ॥  
  
यथा--मालतीमाधवादौ माधवादिः ।  
एषां च शृङ्गारादिरूपत्वे भेदानाह--  
  
एभिर्दक्षिणाधृष्टानुकूलशठरूपिभिस्तु षोडशधा ।  
  
तत्र तेषां धीरोदात्तादीनां प्रत्येकं दक्षिणधृष्टानुकूलशठत्वेन षोडशप्रकारा नायकः ।  
  
एषु त्वनेकमहिलासु समरागो दक्षिणः कथितः   ॥ विस्स्द्_३।३५ ॥  
  
द्वयोस्त्रिचतुः प्रभृतिषु नायिकासु तुल्यानुरागो दक्षिणनायकः ।  
यथा--  
स्नाता तिष्ठति कुन्तलेश्वरसुता, वारो ऽङ्गराजस्वसुर्द्यूतै रात्रिरियं जिता कलमया, देवी प्रसाद्याद्य च ।  
इत्यन्तः पुरसुन्दरीः प्रति मया विज्ञाया विज्ञापिते देवेनाप्रतिपत्तिमूढमनसा द्वित्राः स्थितं नाडिकाः ॥  
  
कृतागा अपि निःशङ्कस्तर्जितो ऽपि न लज्जितः ।  
दृष्टदोषो ऽपि मिथ्यावाक्कथितो धृष्टनायकः  ॥ विस्स्द्_३।३६ ॥  
  
यथा मम--  
शोणं वीक्ष्य मुखं विचुम्बितुमहं यातः समीपं ततः पादेन प्रहृतं तया, सपदि तं धृत्वा सहासे मयि ।  
किञ्चित्तत्र विधातुमक्षमतया बाष्पं सृजन्त्याः सखे ! ध्यातश्चेतसि कौतुकं वितनुते कोपो ऽपि वामभ्रुवः ॥  
  
अनुकूल एकनिरतः--  
  
एकस्यामेव नायिकायामासक्तो ऽनुकूलनायकः ।  
यथा--  
अस्माकं सखि ! वाससी न रुचिरे, ग्रैवेयकं नोज्ज्वलं, नो वक्रा गातिरुद्धतं न हसितं, नैवास्ति, कश्चिन्मदः ।  
किन्त्वन्ये ऽपि जना वदन्ति सुभगो ऽप्यस्याः प्रियो नान्यतो दृष्टं निक्षिपतीति विश्वमियता मन्यामहे दुःस्थितम् ॥  
  
शठो ऽयमेकत्र बद्धभावो यः ।  
दर्शितबहिरनुरागो विप्रियमन्यत्र गूढमाचरति   ॥ विस्स्द्_३।३७ ॥  
  
यः पुनरेकस्यामेव नायिकायां बद्धभावो द्वयोरपि नायिकयोर्बहिर्दर्शितानुरागो ऽन्यस्यां नायिकायां गूढं विप्रियमाचरित स शठः ।  
यथा--  
"शटान्यस्याः काञ्चीमणिरणितमाकर्ण्य सहसा यदाश्लिष्यन्नेव प्रशिथिलभुजग्रन्थिरभवः ।  
तदेतत्क्वाचक्षे घृतमधुमयत्वद्वहुवचो- विषेणाघूर्णन्ती किमपि न सखी मे गणयति" ॥  
  
एषां च त्रैविध्यादुत्तममध्याधमत्वेन ।  
उक्ता नायकभेदाश्चत्वारिंशत्तथाष्टौ च   ॥ विस्स्द्_३।३८ ॥  
  
एषामुक्तषोडशभेदानाम् ।  
अथ प्रसङ्गादेतेषां सहायानाह--  
  
दूरानुवर्तिनि स्यात्तस्य प्रासङ्गिकेतिवृत्ते तु ।  
किञ्चित्तद्गुणहीनः सहाय एवास्य पीठमर्द्दाख्यः   ॥ विस्स्द्_३।३९ ॥  
  
तस्य नायकस्य बहुव्यापिनि प्रसङ्गसङ्गते इतिवृत्ते ऽनन्तरोक्तैर्नायकसामान्यगुणैः किञ्चिदूनः पीठमर्द्दनामासहायो भवति ।  
यथा-रामचन्द्रादीनां सुग्रीवादयः ।  
अथ शृङ्गारसहायाः--  
  
शृङ्गारे ऽस्य सहाया विटचेटविदूषकाद्याः स्युः ।  
भक्ता नर्मसु निपुणाः कुपितवधूमानभञ्जनाः शुद्धाः ॥ विस्स्द्_३।४० ॥  
  
आदिशब्दान्मालाकाररजकताम्बूलिकगान्धिकादयः ।  
तत्र विटः--  
  
सम्भोगहीनसम्पद्विटस्तु धूर्त्तः कलैकदेशज्ञः ।  
वेशोपचारकुशलो वाग्ग्मी मधुरो ऽथ बहुमतो गोष्ठ्याम् ॥ विस्स्द्_३।४१ ॥  
  
चेटः प्रसिद्ध एव ।  
  
कुसुमवसन्ताद्यभिधः कर्मवपुर्वेषभाषाद्यैः ।  
हास्यकरः कलहरतिर्विदूषकः स्यात् स्वकर्मज्ञः ॥ विस्स्द्_३।४२ ॥  
  
स्वकर्म हास्यादि ।  
अर्थचिन्तने सहायमाह--  
  
मन्त्रीस्यादर्थानां चिन्तायां--  
  
अर्थास्तन्त्रावापादयः ।  
यत्त्वत्र सहायकथनप्रस्तावे--  
"मन्त्री स्वं चोभयं वापि सखा तस्यार्थचिन्तने" इति केनाचिल्लक्षणं कृतम्, तदपि राज्ञोर्ऽथचिन्तनोपायलक्षणप्रकरणो लक्षयितव्यम्, न तु सहायकथनप्रकरणो ।  
"नायकस्यार्थचिन्तने मन्त्री सहायः" इत्युक्ते ऽपि नायकस्यार्थत एव सिद्धत्वात् ।  
यदप्युक्तम्--  
"मन्त्रिणां ललितः शेषा मन्त्रिष्वायत्तसिद्धयः" इति, तदपि स्वलक्षणकथनेनैक लक्षितस्य धीरललितस्य मन्त्रिमात्रायत्तार्थचिन्तनोपपत्तेर्गतार्थम् ।  
न चार्थचिन्तने तस्य मन्त्री सहायः, किं तु स्वयमेव सम्पादकः; तस्यार्थचिन्तनाद्यभावात् ।  
अथान्तः पुरसहायाः--  
  
--तद्वदवरोधे ।  
वामनशण्ढकिरातम्लेच्छाभीराः शकारकुब्जाद्यः ॥ विस्स्द्_३।४३ ॥  
  
मदमूर्खताभिमानी दुष्कुलतैश्वर्यसंयुक्तः ।  
सो ऽयमनूढाभ्राता राज्ञः श्यालः शकार इत्युक्तः ॥ विस्स्द्_३।४४ ॥  
  
आद्यशब्दान्मूकादयः ।  
तत्र शण्ढवामनकिरातकुब्जादयो यथा रत्नाबल्याम्--  
नष्टं वर्षवरैर्मनुष्यगणनाभावादपास्य त्रपा- मन्तः कञ्चुकिकञ्चुकस्य विशति त्रासादयं वामनः ।  
पर्यन्ताश्रयिभिनिजस्य सदृशं नाम्नः किरातैः कृतं कुब्जा नीचतयैव यान्ति शनकैरात्मेक्षणाशङ्किनः ॥  
शकारो मृच्छकटिकादिषु प्रसिद्धः ।  
अन्ये ऽपि यथादर्शनं ज्ञातव्याः ।  
अथ दण्डसहायाः--  
  
दण्डे सुहृत्कुमाराटविकाः सामन्तसैनिकाद्याश्च ।  
  
दुष्टनिग्रहो दण्डः ।  
स्पष्टम् ।  
  
ऋत्विक्पुरोधसः स्युर्ब्रह्मविदस्तापसास्तथा धर्मे ॥ विस्स्द्_३।४५ ॥  
  
ब्रह्मविदो वेदविदः, आत्मविदो वा ।  
अत्र च--  
  
उत्तमाः पीठमर्दाद्याः--  
  
आद्यशब्दान्मन्त्रिपुरोहितादयः ।  
  
--मध्यौ विटविदूषकौ ।  
तथा शकारचेटाद्या अधमाः परिकीर्तिताः ॥ विस्स्द्_३।४६ ॥  
  
आद्यशब्दात्ताम्बूलिकगान्धिकादयः ।  
अथ प्रसङ्गाद्दूतानां विभागगर्भलक्षणमाह--  
  
निसृष्टार्थो मितार्थश्च तथा सन्देशहारकः ।  
कार्यप्रेष्यस्त्रिधा दूतो दूत्यश्चापि तथाविधाः ॥ विस्स्द्_३।४७ ॥  
  
तत्र कार्यप्रेष्यो दूत इति लक्षणम् ।  
तत्र--  
  
उभयोर्भावमुन्नीय स्वयं वदति चोत्तरम् ।  
सुश्लिष्टं कुरुते कार्यं निसृष्टार्थस्तु स स्मृतः ॥ विस्स्द्_३।४८ ॥  
  
उभयोरिति येन प्रेषितो यदन्तिके प्रेषितश्च ।  
  
मितार्थभाषी कार्यस्य सिद्धकारी मितार्थकः ।  
यावद्भाषितसन्देशहारः सन्देशहारकः ॥ विस्स्द्_३।४९ ॥  
  
अथ सात्त्विकनायकगुणाः--  
  
शीभा बिलासो माधुर्यं गाम्भीर्यं धैर्यतेजसी ।  
ललितौदार्यमित्यष्टौ सत्त्वजाः पौरुषा गुणाः ॥ विस्स्द्_३।५० ॥  
  
तत्र--  
  
शूरता तक्षता सत्यं महोत्साहो ऽनुरागिता ।  
नीये घृणाधिके स्पर्धा यतः शोभेति तां विदुः ॥ विस्स्द्_३।५१ ॥  
  
तत्रानुरागिता यथा--  
अहमेव मतो महीपतेरिति सर्वः प्रकृतिष्वचिन्तयत् ।  
उपधेरिव निम्नगाशतेष्वभवन्नास्य विमानना क्वचित् ॥  
एवमन्यदपि ।  
अथ विलासः--  
  
धीरा दृष्टिर्गतिश्चित्रा विलासे सस्मितं वचः ।  
  
यथा--  
दृष्टीस्तृणीकृतजगत्र्त्रयसत्त्वसारा धीरोद्धता नमयतीव गतिर्धरित्रीम् ।  
कौमारके ऽपि गिरिवद्गुरुतां दधानो वीरो रसः किमयमेत्युत दर्प एव ॥  
  
सङ्क्षोभेष्वप्यनुद्वेगो माधुर्यं परिकीर्तितम् ॥ विस्स्द्_३।५२ ॥  
  
ऊह्यमुदाहरणम् ।  
  
भीशोकक्रोधहर्षाद्यैर्गाम्भीर्यं निर्विकारता ।  
  
यथा--  
आहूतस्याभिषेकाय विसृष्टस्य वनाय च ।  
न मया लक्षितस्तस्य स्वल्पो ऽप्याकारविभ्रमः ॥  
  
व्यवसायादचलनं धैर्यं विघ्ने महत्यपि ॥ विस्स्द्_३।५३ ॥  
  
यथा-श्रुताप्सरोगीतिरप क्षणो ऽस्मिन् हरः प्रसङ्ख्यानपरो बभूव ।  
आत्मेश्वराणां न हि जातु विघ्नाः समाधिभेदप्रभवो भवन्ति ॥  
  
अधिक्षेपापमानादेः प्रयुक्तस्य परेण यत् ।  
प्राणात्यये ऽप्यसहनं तत्तेजः समुदाहृतम् ॥ विस्स्द्_३।५४ ॥  
  
वाग्वेशयोर्मधुरता तद्वच्छङ्गारचेष्टितं ललितम् ।  
दानं सप्रियभाषणमौदार्य्यं शत्रुमित्रयोः समता ॥ विस्स्द्_३।५५ ॥  
  
एषामुदाहरणान्यूह्यानि ।  
  
अथ नायिका त्रिभेदा स्वान्या साधारणा स्त्रीति ।  
नायकसामान्यगुणैर्भवति यथासम्भवैर्युक्ता ॥ विस्स्द्_३।५६ ॥  
  
नायिका पुनर्नायकसामान्यगुणैस्त्यागादिभिर्यथासम्भवैर्युक्ता भवति ।  
सा च स्वस्त्री अन्यस्त्री साधारणस्त्रीति त्रिविधा ।  
तत्र स्वस्त्री--  
  
विनयार्जवादियुक्ता गृहकर्मपरा पतिव्रता स्वीया ।  
  
यथा--  
"लज्जापज्जत्तपसाहणाइं परभत्तिणिप्पिवासंइं ।  
अविणअदुम्मेधाइं धण्णाण घरे कलत्ताइं ॥  
  
सापि कथिता त्रिभेदा मुग्धा मध्या प्रगल्भेति ॥ विस्स्द्_३।५७ ॥  
  
तत्र--  
  
प्रथमावतीर्णयौवनमदनबिकारा रतौ वामा ।  
कथिता मृदुश्च माने समधिकलज्जावती मुग्धा ॥ विस्स्द्_३।५८ ॥  
  
तत्र प्रथमावतीर्णयौवना यथा मम तातापादानाम्--  
मध्यस्य प्रथिमानमेति जघनं वक्षोजयोर्मन्दता दूरं यात्युदरं च रोमलतिका नेत्रार्जवं धावति ।  
कन्दर्पं परिवीक्ष्य नूतनमनोराज्याभिषिक्तं क्षणा- दङ्गानीव परस्परं विदधते निर्लुण्ठनं सुभ्रुवः ॥  
प्रथमावतीर्णमदनविकारा यथा मम प्रभावती परिणये--  
दत्ते सालसमन्थरं भुवि पदं निर्याति नान्तः पुरात्, नोद्दामं इसति क्षणात्कलयते ह्रीयन्त्रणां कामपि, किञ्चिद्भावगभीरवक्रिमलवस्प्टष्टं मनाग्भाषते, सभ्रूभङ्गमुदीक्षते प्रियकथामुल्लापयन्तीं सखीम् ॥  
रतौ वामा यथा--  
"दृष्टा दृष्टिमधो ददाति, कुरुते नालपमाभाषिता, शय्यायां परिवृत्त्य तिष्ठति, बालादालिङ्गिता वेपते ।  
निर्यान्तीषु सखीषु वासभवनान्निर्गन्तुमेवेहते, जाता वामतयैव सम्प्रति मम प्रीत्यै नवोढा प्रिया" ॥  
माने मृदुर्यथा--  
"सा पत्युः प्रथमापराधसमये सख्योपदेशं विना नो जानाति सविभ्रमाङ्गवलनावक्रोक्तिसंसूचनम् ।  
स्वच्छैरच्छकपोलमूलगलितैः पर्यस्तनेत्रोत्पला बाला केवलमेव रोदिति लुठल्लोलालकैरश्रुभिः ॥  
समधिकलज्जावती यथा--  
"दत्ते सालसमन्थरम्--ऽइत्यत्र (११३ पृ-) श्लोके ।  
अत्र समधिकलज्जावतीत्वेनापि लब्धाया रतिवामताया विच्छित्तिविशेषवत्तया पुनः कथनम् ।  
अथ मध्या--  
  
मध्या विचित्रसुरता प्ररूढस्मरयौवना ।  
ईषत्प्रगल्भवचना मध्यमव्रीडिता मता ॥ विस्स्द्_३।५९ ॥  
  
विचित्रसुरता यथा--  
"कान्ते तथा कथमपि प्रथितं मृगाक्ष्या चातुर्यमुद्धतमनोभवया रतेषु ।  
तत्कूजितान्यनुवदद्भिरनेकवारं शिष्यायितं गृहकपोतशतैर्यथास्याः" ॥  
प्ररूढस्मरा यथात्रैवोदाहरणो ।  
प्ररूढयोवना यथा मम--  
"नत्रे खञ्जनगञ्जने, सरसिजप्रत्यर्थि पाणिद्वयं, वक्षोजौ कारिकुम्भविभ्रमकीमत्युन्नतिं गच्छतः ।  
कान्तिः काञ्चनचम्पकप्रतिनिधिर्वाणी सुधास्यन्दिनी, स्मेरेन्दीवरदामसोदरवपुस्तस्याः कटाक्षच्छटा" ॥  
एवमन्यत्रापि ।  
अथ प्रगल्भा--  
  
स्मरान्धा गाढतारुण्या समस्तरतकोविदा ।  
भावोन्नता दरव्रीडा प्रगल्भाक्रान्तनायका ॥ विस्स्द्_३।६० ॥  
  
स्मरान्धा यथा--  
"धन्यासि या कथयसि प्रियसङ्गमे ऽपि विश्रब्धचाटुकशतानि रतान्तरेषु ।  
नीवीं प्रति प्रणिहिते तु करे प्रियेण सख्यः शपामि यदि किञ्चदपि स्मरामि(क)" ॥  
गाढतारुण्या यथा--  
"अत्युन्नतस्तनमुरो नयने सुदीर्घे, वक्रे भ्रुवावतितरां, वचनं ततो ऽपि ।  
मध्यो ऽधिकं तनुरनूनगुरुर्नितम्बो मन्दा गतिः किमपि चाद्भुतयौवनायाः" ॥  
समस्तरतकोविदा यथा--  
"क्वचित्ताम्बूलाक्तः क्वचिद्गरुपङ्काङ्कमलिनः क्वचिच्चूर्णोद्ररी क्वचिदपि च सालक्तकपदः ।  
वलीभङ्गाभोगैरलकपतितैः शीर्णकुसुमैः स्त्रियाः सर्वावस्थं कथयति रतं प्रच्छदपटः" ॥  
भावोन्नता यथा--  
"मधुरवचनैः सभ्रूभङ्गैः कृताङ्गुलितर्जनै- रभसरचितैरङ्गन्यासैर्महोत्सवबन्धुभिः ।  
असकृदसकृत्स्फारस्फाररैपाङ्गविलोकितै- स्भिभुवनजये सा पञ्चेषोः करोति सहायताम्" ॥  
स्वल्पब्रीडा यथा--  
"धन्यासि या कथयसि"--  
इत्यत्रेव (११६ पृ दृ) आक्रान्तनायका यथा--  
स्वामिन् भङ्गुरयालकं, सतिलकं भालं विलासिन् कुरु, प्राणोश त्रुटितं पयोधरतटे हारं पुनर्योजय ।  
इत्युक्त्वा सुरतावसानसमये सम्पूर्णचन्द्रानना स्पृष्टा तेन तथैव जातमुलका प्राप्ता पुनर्मोहनम्" ॥  
मध्याप्रगल्भयोर्भेदान्तराण्याह--  
  
ते धीरा चाप्यधीरा च धीराधीरेति षङ्विधे ।  
  
ते मध्याप्रगल्भे ।  
तत्र--  
  
प्रियं सोत्प्रासवक्रोक्त्या मध्या धीरा दहेदुषा ॥ विस्स्द्_३।६१ ॥  
  
धीराधीरा तु रुदितैरधीरा परुषोक्तिभिः ।  
  
तत्र मध्या धीरा यथा--  
"तदवितथमवादीर्यन्मम त्वं प्रियेति प्रियजनपरिभुक्तं यद्दुकूलं दधानः ।  
मदधिवसतिमागाः कामिनां मण्डनश्रीर्- व्रजति हि सफलत्वं वल्लभालोकनेन" ॥  
मध्यैव धीराधीरा यथा--  
"बाले ! नाथ ! विमुञ्च मानिनि ! रुषं, रोषान्मया किं कृतं, खेदो ऽस्मासु, न मे ऽपराध्यति भवान् सर्वे ऽपराधा मयि ।  
तत्किं रोदिषि गद्रदेन वचसा, कस्याग्रतो रुद्यते, नन्वेतन्मम, का तवास्मि, दयिता, नास्मीत्यतो रुद्यते" ॥  
इयमेवाधीरा यथा--  
"सार्धं मनोरथशतैस्तव धूर्त ! कान्ता सैव स्थिता मनसि कृत्रिमहावरम्या ।  
अस्माकमस्ति नहिं कश्चिदिहावकाश- रस्तस्मात्कृतं चरणणतविडम्बनाभिः" ॥  
  
प्रगल्भा यदि धीरा स्याच्छन्नकोपाकृतिस्तदा ॥ विस्स्द्_३।६२ ॥  
  
उदास्ते सुरते तत्र दर्शयन्त्यादरान् बहिः ।  
  
तत्र प्रिये ।  
यथा--  
"एकत्रासनसंस्थितिः परिहृता प्रत्युद्रमाद्दूरत- स्ताम्बूलानयनच्छलेन रभसाश्लेषो ऽपि संविघ्नितः ।  
आलापो ऽपि न मिश्रितः परिजनं व्यापारयन्त्यान्तिके कान्तं प्रत्युपचारतश्चतुरया कोपः कृतार्थोकृतः" ॥  
  
धीराधीरा तु सोल्लुण्ठभाषैतैः खेदयत्यमुम् ॥ विस्स्द्_३।६३ ॥  
  
अमुं नायकम् ।  
यथा मम--  
"अनलङ्कृतो ऽपि सुन्दर ? हरसि मनो मे यतः प्रसभम् ।  
किं पुनरलङ्कृतस्त्वं सम्प्रति नखक्षतैस्तस्याः" ॥  
  
तर्जयेत्ताडयेदन्या--  
  
अन्या अधीरा ।  
यथा-"शोणं वीक्ष्य मुखं-" इत्यत्र ।  
अत्र च सर्वत्र "रुषा" इत्यनुवर्तते ।  
  
--प्रत्येकं ता अपि द्विधा ।  
कनिष्ठज्येष्ठरूपत्वान्नायकप्रणयं प्रति ॥ विस्स्द्_३।६४ ॥  
  
ता अनन्तरोक्ताः षड्भेदा नायिकाः ।  
यथा--  
"दृष्ट्वैकासनसंस्थिते प्रियतमे पश्चादुपेत्यादरा- देकस्या नयने पिधाय विहितक्रीडानुबन्धच्छलः ।  
ईषद्वक्रितकन्धरः सपुलकः प्रेमोल्लसन्मानसा- मन्तर्हासलसत्कपोलफलकां धूर्तो ऽपरां चुम्बति" ॥  
  
मध्याप्रगल्भयोर्भेदास्तस्माद्द्वादश कीतिन्ताः ।  
मुग्धा त्वेकैव तेन स्युः स्वीयाभेदास्त्रयोदश ॥ विस्स्द्_३।६५ ॥  
  
परकीया द्विधा प्रोक्ता परोढा कन्यका तथा ।  
  
तत्र--  
  
यात्रादिनिरतान्योढा कुलटा गलितत्रपा ॥ विस्स्द्_३।६६ ॥  
  
यथा--  
"स्वामी निः श्वसिते ऽप्यसूयति, मनोजिघ्रः सपत्नीजनः, श्वश्रूरिङ्गीतदैवतं नयनयोरीहालिहो यातरः ।  
तद्दूरादयमञ्जलिः किमधुना दृग्भङ्गिभावेन ते, वैदग्धीमधुरप्रबन्धरसिक ! व्यर्थो ऽयमत्र श्रमः" ॥  
अत्र हि मम परिणोतान्नाच्छादनादिदातृतया स्वाम्येव न तु वल्लभः ।  
त्वं तु वैदग्धीमधुरप्रबन्धरसिकतया मम वल्लभो ऽसीत्यादिव्यङ्ग्यार्थवशादस्याः परनायकविषया रतिः प्रतीयते ।  
  
कन्या त्वजातोपयमा सलज्जानवयौवना ।  
  
अस्याश्च पित्राद्यायत्तत्वात्परकीयात्वम् ।  
यथा मालतीमाधवादौ मालत्यादिः ।  
  
धीरा कलाप्रगल्भा स्याद्वेश्या सामान्यनायिका ॥ विस्स्द्_३।६७ ॥  
  
निर्गुणानपि न द्वेष्टि न रज्यति गुणिष्वपि ।  
वित्तमात्रं समालोक्य सा रागं दर्शयेद्वहिः ॥ विस्स्द्_३।६८ ॥  
  
काममङ्गीकृतमपि परिक्षीणधनं नरम् ।  
मात्रा निः सारयेदेषा पुनः सन्धानकाङ्क्षया ॥ विस्स्द्_३।६९ ॥  
  
तस्कराः पण्डका मूर्खाः सुखप्राप्तधनस्तथा ।  
लिङ्गिनश्छन्नकामाद्या अस्याः प्रायेण वल्लभाः ॥ विस्स्द्_३।७० ॥  
  
एषापि मदनायत्ता क्वापि सत्यानुरागिणि ।  
रक्तायां वा विरक्तायां रतमस्यां सुदुर्लभम् ॥ विस्स्द्_३।७१ ॥  
  
पण्डको वातपाण्ड्वादिः ।  
छन्नं प्रच्छन्नं ये कामयन्ते ते छन्नकामाः ।  
तत्ररागहीना यथा लटकमेलकादौ मदनमञ्जर्यादिः ।  
रक्ता यथा मृच्छकटिकादौ वसन्तसेनादिः ।  
पुनश्च--  
  
अवस्थाभिर्भवन्त्यष्टावेताः षोडशभेदिताः ।  
स्वाधीनभर्तृका तद्वत्खण्डिताथाभिसारिका ॥ विस्स्द्_३।७२ ॥  
  
कलहान्तरिता विप्रलब्धा प्रोषितभर्तृका ।  
अन्या वासकसञ्जा स्याद्विरहोत्कण्ठिता तथा ॥ विस्स्द्_३।७३ ॥  
  
तत्र--  
  
कान्तो रतिगुणाकृष्टो न जहाति यदन्तिकम् ।  
विचित्रविभ्रमासक्ता सा स्यात्स्वाधीनभर्तृका ॥ विस्स्द्_३।७४ ॥  
  
यथा--  
"अस्माकं सखि वाससी--ऽइत्यादि ।  
  
पार्श्वमेति प्रियो यस्या अन्यसंयोगचिह्नितः ।  
सा खण्डितेति कथिता धीरैरीर्ष्याकषायिता ॥ विस्स्द्_३।७५ ॥  
  
यथा--  
"तदवितथमवादीः--" इत्यादि ।  
  
अभिसारयते कान्तं या मन्मथवशंवदा ।  
स्वयं वाभिसरत्येषा धीरैरुक्ताभिसारिका ॥ विस्स्द्_३।७६ ॥  
  
क्रमाद्यथा--  
न च मे ऽवगच्छति यथा लघुतां करुणां यथा च कुरुते स मयि ।  
निपुणं तथैनमभिगम्य वदेरभिदूति कचिदिति सन्दिदिशे ॥  
"उत्क्षिप्तं करकङ्कणद्वयमिदं, बद्धा दृढं मेखला, यत्नेन प्रतिपादिता मुखरयोर्मञ्जीरयोर्मूकता ।  
आरब्धे रभसान्मया प्रियसखि ! क्रीडाभिसारोत्सवे, चण्डालस्तिमिरावगुण्ठनपटक्षेपं विधत्ते विधुः" ॥  
  
संलीना स्वेषु गात्रेषु मूकीकृतविभूषणा ।  
अवगुण्ठनसंवीता कुलजाभिसरेद्यदि ॥ विस्स्द्_३।७७ ॥  
  
विचित्रोज्ज्वलवेषा तु रणन्नूपुकङ्कणा ।  
प्रमोदस्मेरवदना स्याद्वेश्यभिसरेद्यदि ॥ विस्स्द्_३।७८ ॥  
  
मदस्खलितसंलापा विभ्रमोत्फुल्ललोचना ।  
आविद्धगतिसञ्चारा स्यात्प्रेष्याभिसरेद्यदि ॥ विस्स्द्_३।७९ ॥  
  
तत्राद्ये "उत्क्षिप्तम्" इत्यादि ।  
अन्ययोः ऊह्यमुदाहरणम् ।  
प्रसङ्गादभिसारस्थानानि कथ्यन्ते--  
  
क्षेत्रं वाटी भग्नदेवालयो दूतीगृहं वनम् ।  
मालापञ्चः श्मशानं च नद्यादीनां तटी तथा ॥ विस्स्द्_३।८० ॥  
  
एवं कृताभिसाराणां पुंश्चलीनां विनोदने ।  
स्थानान्यष्टौ तथा ध्वान्तच्छन्ने कुत्रचिदाश्रये ॥ विस्स्द्_३।८१ ॥  
  
चाटुकारमपि प्राणनाथं राषादपास्य या ।  
पश्चात्तापमवाप्नोति कलहान्तरिता तु सा ॥ विस्स्द्_३।८२ ॥  
  
यथा मम तातपादानाम्--  
"नो चाटुश्रवणं कृतं, न च दृशा हारो ऽन्तिके वीक्षितः, कान्तस्य प्रियहेतवे निजसखीवाचो ऽपि दूरीकृताः ।  
पादान्ते विनिपत्य तत्क्षणमसौ गच्छन्मया मूढया पाणिभ्यामवरुध्य इन्त ! सहसा कण्ठे कथं नार्पितः" ॥  
  
प्रियः कृत्वापि सङ्केतं यस्या नायाति सन्निधिम् ।  
विप्रलब्धा तु सा ज्ञेया नितान्तमवमानिता ॥ विस्स्द्_३।८३ ॥  
  
यथा--  
"उत्तिष्ठ दूति, यामो यामो यातस्तथापि नायातः ।  
यातः परमपि जीवेज्जीवितनाथो भवेत्तस्याः" ॥  
  
नानाकार्यवशाद्यस्या दूरदेशं गतः पतिः ॥  
सा मनोभवदुःखार्ता भवेत्प्रोषितभर्तृका ॥ विस्स्द्_३।८४ ॥  
  
यथा--  
"तां जानीयाः परिमितकथां जीवितं मे द्वितीयं दूरीभूते मयि सहचरे चक्रवाकीमिवैकाम् ।  
गाढोत्कण्ठां गुरुषु दिवसेष्वेषु गच्छत्सु बालां जातां मन्ये शिशिरमथितां पद्मिनीं वान्यरूपाम्" ॥  
  
कुरुते मण्डनं यस्याः सज्जिते वासवेश्मनि ।  
सा तु वासकसज्जा स्याद्विदितप्रियसङ्गमा ॥ विस्स्द्_३।८५ ॥  
  
यथा राघवानन्दानां नाटके--  
"विदूरे केयूरे कुरु, करयुगे रत्नवलयै- रलं, गुर्वो ग्रीवाभरणलतिकेयं किमनया ।  
नवामेकामेकावलिमयि मयि त्वं विरचयेर्- न नेपथ्यं बहुतरमनङ्गोत्सवविधौ" ॥  
  
आगन्तुं कृतचित्तो ऽपि दैवान्नायाति यत्प्रियः ।  
तदनागमदुःखार्ता विरहोत्कण्ठिता तु सा ॥ विस्स्द्_३।८६ ॥  
  
यथा--  
"किं रुद्धः प्रियया कयाचि, दथवा सख्या ममोद्वेजितः, किं वा कारणगौरवं किमपि, यन्नाद्यागतो वल्लभः ।  
इत्यालोच्य मृगीदृशा करतले विन्यस्य वक्त्राम्बुजं दीर्घं निः श्वसितं, चिरं च रुदितं, क्षिप्ताश्च पुष्पस्त्रजः" ॥  
  
इति साष्टाविंशतिशतमुत्तममध्याधमस्वरूपेण ।  
चतुरधिकाशीतियुतं शतत्रयं नायिकाभेदाः ॥ विस्स्द्_३।८७ ॥  
  
इह च "परस्त्रियौ कन्यकान्योढे सङ्केतात्पूर्वं विरहोत्कण्ठिते, पश्चाद्विदूष कादिना सहाभिसरन्तयावभिसारिके, कुतो ऽपि सङ्केतस्थानमप्राप्ते नायके विप्रलब्धे, इति त्र्यवस्थैवानयोरस्वाधीन्नप्रिययोरवस्थान्तरायोगात्" ।  
इति कश्चित् ।  
  
क्वचिदन्योन्यसाङ्कर्यमासं लक्ष्येषु दृश्यते ।  
  
यथा--  
"न खलु वयममुष्य दानयोग्याः पिबति च पाति च यासकौ रहस्त्वाम् ।  
विट ! विटपममुं ददस्व तस्यै भवति यतः सदृशोश्चिराय योगः ।  
तव कितव किमाहितैर्वृथा नः क्षितिरुहपल्लवपुष्कर्णपूरैः ।  
ननु जनविदितैर्भवद्व्यलीकैश्चिरपरिपूरितमेव कर्णयुग्मम्" ॥  
मुहुरुपदसिताविवालिनादैवितरसि नः कलिकां किमर्थमेनाम् ।  
वसतिमुपगतेन धाम्नि तस्याः शठ ! कलिरेष महांस्त्वयाद्य दत्तः" ॥  
"इति गदितवती रुषा जघान स्फुरितमनोरमपक्ष्मकेसरेण ।  
श्रवणनियमितेन कान्तमन्या सममसिताम्बुरुहेण चक्षुषा च" ॥  
इयं हि वक्रोक्त्या परुषवचनेन कर्णोत्पलताडनेन च धीरमध्यताधीरमध्यताधीरप्रगल्भताभिः सङ्कीर्णा ।  
एकमन्यत्राप्यूह्यम् ।  
  
इतरा अप्यसङ्ख्यास्ता नोक्ता विस्तरश्ङ्कया ॥ विस्स्द्_३।८८ ॥  
  
ता नायिकाः ।  
अथासामलङ्काराः--  
  
यौवने सत्त्वजास्तासामष्टाविंशतिसङ्ख्यकाः ।  
अलङ्कारास्तत्र भावहावहेलास्त्रयो ऽङ्गजाः ॥ विस्स्द्_३।८९ ॥  
  
शोभा कान्तिश्च दीप्तिश्च माधुर्यं च प्रगल्भता ।  
औदार्थं धैर्यमित्येते सप्तैव स्युरयत्नजाः ॥ विस्स्द्_३।९० ॥  
  
लीला विलासो विच्छित्तिर्विव्वोकः किलकिञ्चितम् ।  
मोट्टायितं कुट्टमितं विभ्रमो ललितं मदः ॥ विस्स्द्_३।९१ ॥  
  
विहृतं तपनं मौग्ध्यं विक्षेपश्च कुतूहलम् ।  
हसितं चकितं केलिरित्यष्टादशसङ्ख्यकाः ॥ विस्स्द्_३।९२ ॥  
  
स्वभावजाश्च भावाद्या दश पुंसां भवन्त्यपि ।  
  
पूर्वे भावादयो धैर्यान्ता दश नायकानामपि सम्भवन्ति ।  
किन्तु सर्वे ऽप्यमी नायिकाश्रिता एव विच्छित्तिविशेषं पुष्णान्ति ।  
तत्र भावः--  
  
निर्विकारात्मके चित्ते भावः प्रथमविक्रिया ॥ विस्स्द्_३।९३ ॥  
  
जन्मतः प्रभृति निर्विकारे मनसि उद्बुद्धमात्रो विकारो भावः ।  
यथा--  
"स एव सुरभिः कालः स एव मलयानिलः ।  
सैवेयमबला किन्तु मनो ऽन्यदिव दृश्यते" ॥  
अथ हावः--  
  
भ्रूनेत्रादिविकारैस्तु सम्भोगेञ्छाप्रकाशकः ।  
भाव एवाल्पसंलक्ष्यविकारो हाव उच्यते ॥ विस्स्द्_३।९४ ॥  
  
यथा--  
"विवृण्वती शैलसुतापि भावमङ्गैः स्फुरद्वालकदम्बकल्पैः ।  
साचीकृता चारुतरेण तस्थौ मुखेन पर्यस्तविलोचनेन" ॥  
अथ हेला--  
  
हलात्यन्तसमालक्ष्यविकारः स्यात् स एव तु ।  
  
स एव भाव एव ।  
यथा--  
"तह ते भ्क्तत्ति पौत्ता वहुए सव्वङ्गविब्भमा सअला ।  
संसै अमुद्धभावा होइ चिरं जै सहीणं पि" ॥  
अथ शोभा--  
  
रूपयौवनलालित्यभोगाधैरङ्गभूषणम् ॥ विस्स्द्_३।९५ ॥  
  
शोभा प्रोक्ता--  
  
तत्र यौवनशोभा यथा--  
"असम्भृतं मण्डनमङ्गयष्टेरनासवाख्यं करणं मदस्य ।  
कामस्य पुष्पव्यतिरिक्तमस्त्रं बाल्यात्परं साथ वयः प्रपेदे" ॥  
एव मन्यत्रापि ।  
अथ कान्तिः--  
  
सैव कान्तिर्मन्यथाष्यायितद्युतिः ।  
  
मन्मथोन्मषेणातिविस्तीर्णा शोभैव कान्तिरुच्यते ।  
यथा--  
"नेत्रे खञ्जनगञ्जने--" इत्यत्र ।  
अथ दीप्तिः--  
  
कान्तिरेवातिविस्तीर्णा दीप्तिरित्यभिधीयते ॥ विस्स्द्_३।९६ ॥  
  
यथा मम चन्द्रकलानामनाटिकायां चन्द्रकलावर्णनम्--  
"तारुण्यस्य विलासः समधिकलावण्यसम्पदो हासः ।  
धरणितलस्याभरणं युवजनमनसो वशीकरणम्" ॥  
अथ माधुर्यम्--  
  
सर्वावस्थाविशेषेषु माधुर्यं रमणीयता ।  
  
यथा--  
"सरसिजमनुविद्धं शैवलेनापि रम्यं मलिनमपि हिमांशोलर्लक्ष्म लक्ष्मीं तनोति ।  
इयमधिकमनोज्ञा वल्कलेनापि तन्वी किमि हि मधुरणां मण्डनं नाकृतीनाम्" ॥  
अथ प्रगल्भता--  
  
निःसाध्वसत्वं प्रागलभ्यम्--  
  
यथा--  
"समाश्लिष्टाः समाश्लेषैश्चुम्बिताश्चुम्बनैरपि ।  
दष्टाश्च दंशनैः कान्तं दासीकुर्वन्ति योषितः" ॥  
अथौदार्यम्--  
  
--औदार्यं विनयः सदा ॥ विस्स्द्_३।९७ ॥  
  
यथा--  
"न ब्रूते परुषां गिरं वितनुते न भ्रयुगं भङ्गरं, नोत्तंसं क्षिपति क्षितौ श्रवणतः सा मे स्फुटे ऽप्यागसि ।  
कान्ता गर्भगृहे गावाक्षविवरव्यापारिताक्ष्या बहीः सख्या वक्त्रमभिप्रयच्छति परं पर्यश्रुणी लोचने" ॥  
अथ धैर्यम्--  
  
मुक्तात्मश्लाघना धैर्यं मनोवृत्तिरचञ्चला ।  
  
यथा--ज्वलतु गगने रात्रौ रात्रावखण्डकलः शशी, दहतु मदनः, किंवा मृत्योः परेण विधास्यति ।  
मम तु दयितः श्लाघ्यस्तातो जनन्यमलान्वया कुलममलिनं न त्वेवायं जनो न च जीवितम्" ॥  
अथ लीला--  
  
अङ्गैर्वेषैरलङ्कारैः प्रेमिभिर्वचनैरपि ॥ विस्स्द्_३।९८ ॥  
  
प्रीतिप्रयोजितैर्लोलां प्रियस्यानुकृतिं विदुः ।  
  
यथा--मृणालव्यालवलया वेणीबन्धकपर्दिनी ।  
हारनुकारिणी पातु लीलया पार्वती जगत् ॥  
अथ विलासः--  
  
यानस्थानासनादीनां मुखनेत्रादिकर्मणाम् ॥ विस्स्द्_३।९९ ॥  
  
विशेषस्तु विलासः स्यादिष्टसन्दर्शनादिना ।  
  
यथा--  
"अत्रान्तरे किमपि वाग्विभवातिवृत्तवैचित्र्यमुल्लसितविभ्रममायताक्ष्याः ।  
तद्भूरिसात्त्विकविकारमपास्तधैर्यमाचार्यकं विजयि मान्मथमाविरासीत्" ॥  
अथ विच्छत्तिः--  
  
स्तोकाप्याकल्परचना विच्छित्तिः कान्तिपोषकृत् ।  
  
यथा--  
"स्वच्छाम्भः स्नपनविधौतमङ्गमोष्टस्ताम्बूलद्युतिविशदो विलासिनीनाम् ।  
वासस्तु प्रतनु विविक्तमस्त्वितीयानाकल्पो यदि कुसुमेषुणा न शून्यः" ॥  
अथ विव्वोकः--  
  
विव्वोकस्त्वतिगर्वेण वस्तुनीष्टे ऽप्यनादरः ॥ विस्स्द्_३।१०० ॥  
  
यथा--  
"यासां सत्यपि सद्गुणानुसरणो दोषानुवृत्तिः परा, याः प्राणान् वरमर्पयन्ति, न पुनः सम्पूर्णदृष्टिं प्रिये ।  
अत्यन्ताभिमते ऽपि वस्तुनि विधिर्यासां निषेधात्मक- स्तास्त्रैलोक्यविलक्षणप्रकृतयो वामाः प्रसिदन्तु ते" ॥  
अथ किलकिञ्चितम्--  
  
स्मितशुष्करुदितहसितत्रासक्रोधश्रमादीनाम् ।  
साङ्कर्यं किलाकिञ्चितमभीष्टतमसङ्गमादिजाद्धर्षात् ॥ विस्स्द्_३।१०१ ॥  
  
यथा--  
"पाणिरोधमविरोधितवाञ्छं भर्त्सनाश्च मधुरस्मितगर्भाः ।  
कामिनः स्म कुरुते करभोरुर्हारि शुष्करुदितं च सुखे ऽपि" ॥  
अथ मोट्टायितम्--  
  
तद्भावभाविते चित्ते वल्लभस्य कथादिषु ।  
मोट्टायितमिति प्राहुः कर्णकण्डूयनादिकम् ॥ विस्स्द्_३।१०२ ॥  
  
यथा--  
"सुभग ! त्वत्कथारम्भे कर्णकण्डूतिलालसा ।  
उज्जृम्भवनाम्भोजा भिनत्त्यङ्गानि साङ्गना" ॥  
अथ कुट्टमितम्--  
  
केशस्तनाधरादीनां ग्रहे हर्षे ऽपि सम्भ्रमात् ।  
आहुः कुट्टमितं नाम शिरः करविधूननम् ॥ विस्स्द्_३।१०३ ॥  
  
यथा--  
"पल्लवोपमितिसाम्यसपक्षं दष्टवत्यधरबिम्बमभीष्टे ।  
पर्यकूजि सरुजेव तरुण्यास्तारलोलवलयेन करेण" ॥  
अथ विभ्रमः--  
  
त्वरया हर्षरागादेर्दयितागमनादिषु ।  
अस्थाने विभ्रमादीनां विन्यासो विभ्रमो मतः ॥ विस्स्द्_३।१०४ ॥  
  
यथा--  
"श्रुत्वायान्तं बहिः कान्तमसमाप्तविभूषया ।  
भले ऽञ्जनं दृशोर्लाक्षा कपोले तिलकः कृतः" ॥  
अथ ललितम्--  
  
सुकुमारतयाङ्गानां विन्यासो ललितं भवेत् ।  
  
यथा--  
"गुरुतरकलनूपुरानुनादं सललितनतितवामपादपद्मा ।  
इतरदनतिलोलमादधाना पदमथ मन्मथमन्थरं जगाम" ॥  
अथ मदः--  
  
मदो विकारः सौभग्ययौवनाद्यवलेपजः ॥ विस्स्द्_३।१०५ ॥  
  
यथा--  
"मा गर्वमुद्वह कपोलतले चकास्ति कान्तस्वहस्तलिखिता मम मञ्जरीति ।  
अन्यापि किं न खलु भाजनमीदृशीनां वैरी न चेद्भवति वेपथुरन्तरायः" ॥  
अथ विहृतम्--  
  
वक्तव्यकाले ऽप्यवचो व्रीडया विहृतं मतम् ।  
  
यथा--  
"दूरागतेन कुशलं पृष्टा नोवाच सा मया किञ्चित् ।  
पर्यश्रुणी तु नयने तस्याः कथयाम्बभूवतुः सर्वम्" ॥  
अथ तपनम्--  
  
तपनं प्रियविच्छेदे स्मरवेगोत्थचेष्टितम् ॥ विस्स्द्_३।१०६ ॥  
  
यथा मम--  
"श्वासान्मुञ्चति भूतले विलुठति, त्वन्मार्गमालोकते, दर्घं रोदिति, विभिपत्य इतः क्षामां भुजावल्लरीम् ।  
किञ्च, प्राणसमान ! काङ्क्षितवती स्वप्ने ऽपि ते सङ्गमं, निद्रां वाञ्छति, न प्रयच्छति पुनर्दग्धो विधिस्तामपि" ॥  
अथ मौग्ध्यम्--  
  
अज्ञानादिव या पृच्छा प्रतीतस्यापि वस्तुनः ।  
वल्लभस्य पुरः प्रोक्तं मौग्ध्यं तत्तत्त्ववेदिभिः ॥ विस्स्द्_३।१०७ ॥  
  
यथा--के द्रुमास्ते क्व वा ग्रामे सन्ति केन प्ररोपिताः ।  
नाय ! मत्कङ्गणन्यस्तं येषां मुक्ताफलं फलम्" ॥  
अथ विक्षेपः--  
  
भूषाणामर्धरचना मिथ्या विष्वगवेक्षणम् ।  
रहस्याख्यानमीषच्च विक्षेपो दयितान्तिके ॥ विस्स्द्_३।१०८ ॥  
  
यथा--  
"धम्मिल्लमर्धमुक्तं कलयति तिलकं तथासकलम् ।  
किञ्चिद्वदति रहस्यं चकितं विष्वग्विलोकते तन्वी ॥  
अथ कुतूहलम्--  
  
रम्यवस्तुसमालोके लोलता स्यात्कुतूहलम् ।  
  
यथा--  
"प्रसाधिकालम्बितमग्रपादमाक्षिप्य काचिद्द्रवरागमेव ।  
उत्सृष्टलीलागतिरागवाक्षादलक्तकाङ्का पदवीं ततान" ॥  
अथ हसितम्--  
  
हसितं तु वृथाहासो यौवनोद्भेदसम्भवः ॥ विस्स्द्_३।१०९ ॥  
  
यथा--  
"अकस्मादेव तन्वङ्गी जहास यदियं पुनः ।  
नूनं प्रसूनवाणो ऽस्यां स्वराज्यमधितिष्ठति ॥  
अथ चकितम्--  
  
कुतो ऽपि दयितस्याग्रे चकतं भयसम्भ्रमः ।  
  
यथा--  
"त्रस्यन्ती चलशफरीविघट्टितोरूर्वामोरूरतिशयमाप विभ्रमस्य ।  
क्षुभ्यन्ति प्रसभमहो विनापि हेतोर्लोलाभिः किमु सति कारणो तरुण्यः ॥  
अथ केलिः--  
  
विहारे सह कान्तेन क्रीडितं कोलिरुच्यते ॥ विस्स्द्_३।११० ॥  
  
यथा--  
"व्यपोहितुं लोचनतो मुखानिलैरपारयन्तं किल पुष्पजं रजः ।  
पयोधरेणोरसि काचिदुन्मनाः प्रियं जघानोन्नतपीवरस्तनी" ॥  
अथ मुग्धाकन्ययोरनुरागेङ्गितानि--  
  
दृष्टवा दर्शयति व्रीङां सम्मुखं नैव पश्यति ।  
प्रच्छन्नं वा भ्रमन्तं वातिक्रान्तं पश्यति प्रियम् ॥ विस्स्द्_३।१११ ॥  
  
बहुधा पृच्छ्यमानापि मन्दमन्दमधोमुखी ।  
सगद्रदस्वरं किञ्चित्प्रियं प्रायेण भाषते ॥ विस्स्द्_३।११२ ॥  
  
अन्यैः प्रवर्तितां शश्वत्सावधाना च तत्कथाम् ।  
शृणोत्यन्यत्र दत्ताक्षी प्रिये बालानुरागिणी ॥ विस्स्द्_३।११३ ॥  
  
अथ सकलानामपि नायिकानामनुरागेङ्गितानि--  
  
चिराय सविधे स्थानं प्रियस्य बहु मन्यते ।  
विलोचनपथं चास्य न गच्छत्यनलङ्कृता ॥ विस्स्द्_३।११४ ॥  
  
क्वापि कुन्तलसंव्यानसंयमव्यपदेशतः ।  
बाहुमूलं स्तनौ नाभिपङ्कजं दर्शयेत् स्फुटम् ॥ विस्स्द्_३।११५ ॥  
  
आच्छादयति वागाद्यैः प्रियस्य परिचारकान् ।  
विश्वसित्यस्य मित्रेषु बहुमानं करोति च ॥ विस्स्द्_३।११६ ॥  
  
सखीमघ्ये गुणान् ब्रूते स्वधनं प्रददाति च ।  
सुप्ते स्वपिति दुःखे ऽस्य दुःखं धत्ते सुखे सुखम् ॥ विस्स्द्_३।११७ ॥  
  
स्थिता दृष्टिपथे शश्वत्प्रिये पश्यति दूरतः ।  
आभाषते परिजनं सम्मुखं स्मरिविक्रियम् ॥ विस्स्द्_३।११८ ॥  
  
यत्किञ्चिदपि संवीक्ष्य कुरुते हसितं मुधा ।  
कर्णकण्डूयनं तद्वत्कबरीमोक्षसंयमौ ॥ विस्स्द्_३।११९ ॥  
  
जृम्भते स्फोटयत्यङ्गं बालमाश्लिष्य चुम्बति ।  
भाले तथा वयस्याया रचयेत्तिलकक्रियाम् ॥ विस्स्द्_३।१२० ॥  
  
अङ्गुष्ठाग्रेण लिखति सकटाक्षं निरीक्षते ।  
दशति स्वाधरं चापि ब्रूते प्रियमधोमुखी ॥ विस्स्द्_३।१२१ ॥  
  
न मुञ्चति च तं देशं नायको यत्र दृश्यते ।  
आगच्छति गृहं तस्य कार्यव्याजेन केनचित् ॥ विस्स्द्_३।१२२ ॥  
  
दत्तं किमपि कान्तेन धृत्वाङ्गे मुहुरीक्षते ।  
नित्यं हष्यति तद्योगे वियोगे मलिना कृशा ॥ विस्स्द्_३।१२३ ॥  
  
मन्यते बहु तच्छीलं तत्प्रियं मन्यते प्रियम् ।  
प्रार्थयत्यल्पमूल्यानि सुप्ता न परिवर्तते ॥ विस्स्द्_३।१२४ ॥  
  
विकारान् सात्त्विकानस्य सम्मुखी नाधिगच्छति ।  
भाषते सूनृतं स्निग्धामनुरक्ता नितम्बिनी ॥ विस्स्द्_३।१२५ ॥  
  
एतेष्वधिकलज्जानि चेष्टितानि नवस्त्रियाः ।  
मध्यव्रीडानि मध्यायाः स्त्रंसमानत्रपाणि तु ॥ विस्स्द्_३।१२६ ॥  
  
आन्यस्त्रियाः प्रगल्भायास्तथा स्युर्वारयोषितः ।  
  
दिङ्मात्रं यथा--  
"अन्तिकगतमपि मामियमवलोकयतीव इन्त ! दृष्ट्वापि ।  
सरसनखक्षतलक्षितमाविष्कुरुते भुजामूलम्" ॥  
तथा--  
  
लेख्यप्रस्थापनैः स्निग्धैर्वोक्षितैर्मृदुभाषितैः ॥ विस्स्द्_३।१२७ ॥  
  
दूतीसम्प्रेषणैर्नार्या भावाभिव्यक्तिरिष्यते ।  
  
दूत्यश्च--  
  
दूत्यः सखी नटी दासी धात्रेयी प्रतिवेशिनी ॥ विस्स्द्_३।१२८ ॥  
  
बाला प्रव्रजिता कारूः शिल्पिन्याद्यः स्वयं तथा ।  
कारू रजकीप्रभृतिः ।  
शिल्पिनी चित्रकारादिस्त्री ।  
आदिशब्दात्ताम्बूलिकगान्धिकस्त्रीप्रभृतयः ।  
तत्र सखी यथा--  
"श्वासान्मुञ्चति--" इत्यादि ।  
स्वयन्दूती यथा मम--  
"पन्थिअ पिआसिओ विअ लच्छीअसि जासि ता किमण्णत्तो ।  
ण मणं वि वारओ इध अत्थि धरे घणरसं पिअन्ताणं" ॥  
  
एताश्च नायिकाविषये नायकानामपि दूत्यो भवन्ति ।  
  
दूतीगुणानाह--  
  
कलाकौश्लमुत्साहो भक्तिश्चित्तज्ञता स्मृतिः ॥ विस्स्द्_३।१२९ ॥  
  
माधुर्यं नर्मविज्ञानं वाग्मिता चेत तद्गुणाः ।  
एत अपि यथैचित्यादुत्तमाधममध्यमाः ॥ विस्स्द्_३।१३० ॥  
  
एतादूत्यः ।  
अथ प्रतिनायकः--  
  
धीरोद्धतः पापकारी व्यसनी प्रतिनायकः ।  
  
यथा रामस्य रावणः ।  
अथेद्दीपनविभावाः--  
  
उद्दीपनविभावास्ते रसमुद्दीपयन्ति ये ॥ विस्स्द्_३।१३१ ॥  
  
ते च--  
  
आलम्बनस्य चेष्टाद्या देशकालादयस्तथा ।  
  
चेष्टाद्या इत्याद्यशब्दाद्रूपभाषणादयः ।  
कालादीत्यादिशब्दाच्चन्द्रचन्दनकोकिलालापभ्रमरभ्क्तङ्कारादयः ।  
तत्र चन्द्रोदयो यथा मम--  
"करमुदयमहीधरस्तनाग्रे गलिततमः पटलंशुके निवेश्य ।  
विकसितकुमुदेक्षणं विचुम्बत्ययममरेशदिशो मुखं सुधांशुः" ॥  
यो यस्य रसम्योद्दीपनविभावः स तत्स्वरूपवर्णने वक्ष्यते ।  
अथानुभावाः--  
  
उद्बुद्धं कारणैः स्वैबहिर्भावं प्रकाशयन् ॥ विस्स्द्_३।१३२ ॥  
  
लोके यः कार्यरूपः सो ऽनुभावः काव्यनाट्ययोः ।  
  
यः खलु लोके सीतादिचन्द्रादिभिः स्वैः स्वैरालम्बनोद्दीपनकारणे रामादेरन्तरुद्बुद्धं रत्यादिकं बहिः प्रकाशयन् कार्यमित्युच्यते, स काव्यनाट्ययोः पुनरनुभावः ।  
कः पुनरसावित्याह--  
  
उक्ताः स्त्रीणामलङ्कारा अङ्गजाश्च स्वभावजाः ॥ विस्स्द्_३।१३३ ॥  
  
तद्रूपाः सात्त्विका भावास्तथा चेष्टाः परा अपि ।  
  
तद्रूपा अनुभावस्वरूपाः ।  
तत्र यो यस्य रसस्यानुभावः स तत्स्वरूपवर्णने वक्ष्यते ।  
तत्र सात्त्विकाः--  
  
विकाराः सत्त्वसम्भूताः सात्त्विकाः परिकीर्तिताः ॥ विस्स्द्_३।१३४ ॥  
  
सत्त्वं नाम स्वात्मविश्रामप्रकाशकारी कश्चनान्तरो धर्मः ।  
  
सत्त्वमात्रोद्भवत्वात्ते भिन्ना अष्यनुभावतः ।  
  
"गोबलीवर्द्दन्ययेन" इति शेषः ।  
के त इत्याह--  
  
स्तम्भः स्वेदो ऽथ लोमाञ्चः स्वरभङ्गो ऽथ वेपथुः ॥ विस्स्द्_३।१३५ ॥  
  
वैवर्ण्यमश्रु प्रलय इत्यष्टौ सात्त्विकाः स्मृताः ।  
  
तत्र--  
  
स्तम्भश्चेष्टाप्रतीघातो भहर्षामयादिभिः ॥ विस्स्द्_३।१३६ ॥  
  
वपुर्जलोद्रमः स्वेदो रतिघर्मश्रमादिभिः ।  
हर्षाद्भुतभयादिभ्यो रोमाञ्चो रोमविक्रिया ॥ विस्स्द्_३।१३७ ॥  
  
मदसम्मदपीडाद्यैर्वैस्वर्यं गद्रदं विदुः ।  
रागद्वेषश्रणादिभ्यः कम्पो गात्रस्य वेपथुः ॥ विस्स्द्_३।१३८ ॥  
  
विषादमदरोषाद्यैर्वर्णान्यत्वं विवर्णता ।  
अश्रु नेत्रोद्रवं वारि क्रोधदुःखप्रहर्षजम् ॥ विस्स्द्_३।१३९ ॥  
  
प्रलयः सुखदुःखाभ्यां चेष्टाज्ञाननिराकृतिः ।  
  
यथा मम--तनुस्पर्शादस्या दरमुकुलिते हन्त ! नयने उदञ्चद्रोमाञ्चं व्रजति जडतामङ्गमखिलम् ।  
कपोलौ घर्मार्द्रै ध्रुवमुपरताशेषविषयं मनः सान्द्रानन्दं स्पृशति भ्क्तटिति ब्रह्म परमम्" ॥  
एवमन्यत् ।  
अथ व्यभिचारिणः--  
  
विशेषादाभिमुख्येन चरणाद्व्यभिचारिणः ।  
स्थायिन्युन्मग्ननिर्मग्नास्त्रयस्त्रिंशच्च तद्भिदाः ॥ विस्स्द्_३।१४० ॥  
  
स्थिरतया वर्तमाने हि रत्यादौ निर्वेदादयः प्रादुर्भावतिरोभावाभ्यामाभिमुख्येन चरणाद् व्यभिचारिणः कथ्यन्ते ।  
के त इत्याह--  
  
निर्वेदावेगदैन्यश्रममदजडता औग्र्यमोहौ विबोधः स्वष्नापस्मारगर्वा मरणमलसतामर्षनिद्रावहित्थाः ।  
औत्सुक्योन्मादशङ्काः स्मृतिमतिसहिता व्याधिसत्रासलज्जा हर्षासूयाविषादाः सधूतिचपलता ग्लानिचिन्तावितर्काः ॥ विस्स्द्_३।१४१ ॥  
  
तत्र निर्वेदः--  
  
तत्त्वज्ञानापदीर्ष्यादेर्निर्वेदः स्वावमाननम् ।  
दैन्यचिन्ताश्रुनिः श्वासवैवर्ण्योच्छवसितादिकृत् ॥ विस्स्द्_३।१४२ ॥  
  
तत्त्वज्ञानान्निर्वेदो यथा--  
"मृत्कुम्भवालुकारन्ध्रपिधानरचनार्थिना ।  
दक्षिणावर्तशङ्खो ऽयं हन्त ! चूर्णोकृतो मया" ॥  
अथावेगः--  
  
आवेगः सम्भ्रमस्तत्र वर्षजे पिण्डिताङ्गता ।  
उत्पातजे स्त्ररतताङ्गे, धूमाद्याकुलताग्निजे ॥ विस्स्द्_३।१४३ ॥  
  
राजविद्रवजादेस्तु शस्त्रनागादियोजनम् ।  
गजादेः स्तम्भकम्पादि, पांस्वाद्याकुलतानिलात् ॥ विस्स्द्_३।१४४ ॥  
  
इष्टाद्धर्षाः, शुचो ऽनिष्टाज्ज्ञेयाश्चान्ये यथायथम् ।  
  
तत्र शत्रुजो यथा--  
"अर्घ्यमर्घ्यमिति वादिनं नृपं सो ऽनवेक्ष्य भरताग्रजो यतः ।  
क्षत्रकोपदहनार्चिषं ततः सन्धे दृशमुदग्रतारकम्" ॥  
एवमन्यदूह्यम् ।  
अथ दैन्यम्--  
  
दौर्गत्याद्यैरनौजस्यं दैन्यं मलिनतादिकृत् ॥ विस्स्द्_३।१४५ ॥  
  
यथा--  
"वृद्धो ऽन्धः पतिरेष मञ्चकगतः, स्थूणावशेषं गृहं, कालो ऽभ्यर्णजलागमः कुशलिनी वत्सस्य वार्तापि नो ।  
यत्नात्सञ्चिततैलबिन्दुघटिका भग्नेति पर्याकुला दृष्ट्वा गर्भभरालसं निजबधूं श्वश्रूश्चिरं रोदिति" ॥  
अथ श्रमः--  
  
खेदो रत्यध्वगत्यादेः श्वासनिद्रादिकृच्छ्रमः ।  
  
यथा--  
"सद्यः पुरीपरिसरे ऽपि शिरीषमृद्वी सीता जवात्र्त्रिचतुराणि पदानि गत्वा ।  
गन्तव्यमस्ति कियदित्यसकृद्ब्रुवाणा रामाश्रुणः कृतवती प्रथमावतारम्" ॥  
अथ मदः--  
  
सम्मोहानन्दसम्भेदो मदो मद्योपयोगजः ॥ विस्स्द्_३।१४६ ॥  
  
अमुना चोत्तमः शेते मध्यो हसति गायति ।  
अधमप्रकृतिश्चापि परुषं वक्ति रोदिति ॥ विस्स्द्_३।१४७ ॥  
  
यथा--  
"प्रातिभं त्रिसरकेण गतानां वक्रवाक्यारचनामणीयः ।  
गूढसूचितरहस्यसहासः सुभ्रुवां प्रववृते परिहासः" ॥  
अथ जडता--  
  
अप्रतिपत्तिर्जडता स्यादिष्टानिष्टदर्शनश्रुतिभिः ।  
अनिमिषनयननिरीक्षणतूष्णीम्भावादयस्तत्र ॥ विस्स्द्_३।१४८ ॥  
  
यथा मम कुवलयाश्वचरिते प्राकृतकाव्ये--  
"णवरिअ तं जुअजुअलं अण्णोण्णं णिहिदसजलमन्थरदिटिण्ठ ।  
आलेक्खओपित्र्त्रं विअ खणमेत्तं तत्थ सण्ट्ठिअं मुअसण्णां" ॥  
अथोग्रता--  
  
शौर्यापराधादिभवं भवेच्चण्डत्वमुग्रता ।  
तत्र स्वेदशिरः कम्पतर्जनाताडनादयः ॥ विस्स्द्_३।१४९ ॥  
  
यथा--  
"प्रणयिसखीसलीलपरिहासरसाधिगत- र्ललितशिरीषपुष्पहननैरपि ताम्यति यत् ।  
वपुषि वधाय तत्र तव शस्त्रमुपक्षिपतः पततु शिरस्यकाण्डयमदण्ड इवैष भुजः" ॥  
अथ मोहः--  
  
मोहो विचित्तता भीतिदुः खावेगानुचिन्ततैः ।  
मूर्च्छनाज्ञानपतनभ्रमणादर्शनादिकृत् ॥ विस्स्द्_३।१५० ॥  
  
यथा--  
"तिव्राभिषङ्गप्रभवेण वृत्तिं मोहेन संस्तम्भयतेन्द्रियाणाम् अज्ञातभर्तृव्यसना मुहूर्तं कृतोपकारेव रतिर्बभूव" ॥  
अथ विबोधः--  
  
निद्रापगमहेतुभ्यो विबोधश्चेतनागमः ।  
जम्भाङ्गभङ्गनयनमीलनाङ्गावलोककृत् ॥ विस्स्द्_३।१५१ ॥  
  
यथा--  
"चिररतिपरिखेदप्राप्तनिद्रासुखानां चरममपि शयित्वा पूर्वमेव प्रबुद्धाः ।  
अपरिचलितगात्राः कुर्वते न प्रियाणा- मशिथिलभुजचक्राश्लेषभेदं तरुण्यः" ॥  
अथ स्वप्नः--  
  
स्वप्नो निद्रामुपेतस्य विषयानुभवस्तु यः ।  
कोपावेगभयग्लानिसुखदुः खादिकारकः ॥ विस्स्द्_३।१५२ ॥  
  
यथा--  
"मामाकाशप्रणिहितभुजं निर्दयाश्लेषहेतोर्- लब्धायास्ते कथमपि मया स्वप्नसन्दर्शनेन ।  
पश्यन्तीनां न खलु बहुशो न स्थलीदेवतानां मुक्तास्थूलास्तरुकिसलयेष्वश्रुलेशाः पतन्ति" ॥  
अथापस्मारः--  
  
मनःक्षेपस्त्वपस्मारा ग्रहाद्यावेशनादिजः ।  
भूपातकम्पप्रस्वेदफेनलालादिकारकः ॥ विस्स्द्_३।१५३ ॥  
  
"आश्लिष्टभूमिं रसितारमुच्चैर्लोलद्भुजाकारबृहत्तरङ्गम् ।  
फेनायमानं पतिमापगानामसावपस्मारिणमाशशङ्के" ॥  
अथ गर्वः--  
  
गर्वो मदः प्रभावश्रीर्विद्यासत्कुलतादिजः ।  
अवज्ञासविलासाङ्गदर्शनाविनयादिकृत् ॥ विस्स्द्_३।१५४ ॥  
  
तत्र शौर्यगर्वो यथा--  
"धृतायुधो यावदहं तावदन्यैः किमायुधैः ।  
यद्वा न सिद्धमस्त्रेण मम तत्केन साध्यताम्" ॥  
अथ मरणम्--  
  
शराद्यैर्मरणं जीवत्यागो ऽङ्गपतनादिकृत् ।  
  
यथा--  
"राममन्मथशरेण ताडिता दुः सहेन हृदये निशाचरी ।  
गन्धवद्रुधिरचन्दनोक्षिता जीवितेशवसतिं जगाम सा" ॥  
अथालस्यम् --  
  
आलस्यं श्रमगर्भाद्यैर् जाड्यं जम्भासितादिकृत् ॥ विस्स्द्_३।१५५ ॥  
  
यथा--  
"न तथा भूषयत्यङ्ग न तथा भाषते सखीम् ।  
जृम्भते मुहुरासीना बाला गर्भभरालसा" ॥  
अथामर्षः--  
  
निन्दाक्षेपापमानादेरमर्षो ऽभिनिविष्टता ।  
नेत्ररागशिरः कम्पभ्रूभङ्गोत्तर्जनादिकृत् ॥ विस्स्द्_३।१५६ ॥  
  
यथा--प्रायश्चितं चरिष्यामि पूज्यानां वो व्यतिक्रमात् ।  
न त्वेव दूषयिष्यामि शस्त्रग्रहमहाव्रतम् ॥  
अथ निद्रा--  
  
चेतः सम्मीलनं निद्रा श्रमल्कममदादिजा ।  
जृम्भाक्षिमीलनोच्छ्वासगात्रभङ्गादिकारणम् ॥ विस्स्द्_३।१५७ ॥  
  
यथा--  
"सार्थकानर्थकपदं ब्रुवती मन्थराक्षरम् ।  
निद्रार्धमीलिताक्षी सा लिखितेवास्ति मे हृदि" ॥  
अथावहित्था--  
  
भयगौरवलज्जादेर्हर्षाद्याकारगुप्तिरवहित्था ।  
व्यापारान्तरसक्त्यन्यथावभाषणविलोकनादिकरी ॥ विस्स्द्_३।१५८ ॥  
  
यथा--  
"एवंवादिनि देवर्षौ पार्श्वे पितुरधोमुखी ।  
लीलाकमलपत्राणि गणयामास पार्वती" ॥  
श्रथौत्सुक्यम्--  
  
इष्टानवाप्तेरौत्सुक्यं कालक्षेपासहिष्णुता ।  
चित्ततापत्वरास्वेददीर्घनिः श्वसितादिकृत् ॥ विस्स्द्_३।१५९ ॥  
  
यथा--  
"यः कौमारहरः स एव हि वरः--ऽइत्यादौ (१५ पृदृ) अत्र यत् काव्यप्रकाशकारेण रसस्य प्राधान्यमित्युक्तं तद्रसनधर्मयोगित्वाद्व्यभिचारिभावस्यापि रसशबादवाच्यत्वेन गतार्थं मन्तव्यम् ।  
अथोन्मादः--  
  
चित्तसम्मोह उन्मादः कामशोकभयादिभिः ।  
अस्थानहासरुदितगीतप्रलपनादिकृत् ॥ विस्स्द्_३।१६० ॥  
  
यथा मम--  
"भ्रतार्द्विरेफ ! भवता भ्रमता समन्ता- त्प्राणाधिका प्रियतमा मम वीक्षिता किम् ? ।  
(भ्क्तङ्कारमनुभूय सानन्दम् । ) "ब्रषे किमोमिति सखे ! कथयाशु तन्मे किं किं व्यवस्यति कुतो ऽस्ति च कीदृशीयम्" ॥  
अथ शङ्का--  
  
परक्रौर्यात्मदोषाद्यैः शङ्कानर्थस्य तर्कणम् ।  
वैवर्ण्यकम्पवैस्वर्यपार्श्वालोकास्यशोषकृत् ॥ विस्स्द्_३।१६१ ॥  
  
यथा मम--  
"प्राणोशेन प्रहितनखरेष्वङ्गकेषु क्षपान्ते जातातङ्का रचयति चिरं चन्दनालेपनानि ।  
धत्ते लाक्षामसकृदधरे दत्तदन्तावघाते क्षामाङ्गीयं चकितमभितश्चक्षुषी विक्षिपन्ती" ॥  
अथ स्मृतिः--  
  
सदृशज्ञानचिन्ताद्यैर्भ्रूसमुन्नयनादिकृत् ।  
स्मृतिः पूर्वानुभूतार्थविषयज्ञानमुच्यते ॥ विस्स्द्_३।१६२ ॥  
  
यथा मम--  
"मयि सकपटं किञ्चित्क्वापि प्रणीतविलोचने किमपि नमनं प्राप्ते तिर्यग्विजृम्भिततारकम् ।  
स्मितमुपगतामालीं दृष्ट्वा सलज्जमवाञ्चितं कुवलयदृशः स्मेरं स्मेरं स्मरामि तदाननम्" ॥  
अथ मतिः--  
  
नीतिमार्गनुसृत्यादेरर्थनिर्धारणं मतिः ।  
स्मेरता धृतिसन्तोषौ बहुमानश्च तद्भवाः ॥ विस्स्द्_३।१६३ ॥  
  
यथा--  
"असंशयं क्षअपरिग्रहक्षमा यादर्यमस्यामभिलाषि मे मनः ।  
सतां हि सन्देहपदेषु वस्तुषु प्रमाणमन्तः करणप्रवृत्तयः" ॥  
अथ व्याधिः--  
  
व्याधिर्ज्वरादिर्वाताद्यैभूमीच्छोत्कम्पनादिकृत् ।  
  
तत्र दाहमयत्वे भूमीच्छादयः ।  
शैत्यमयत्वे उत्कम्पनादयः ।  
स्पष्टमुदाहरणम् ।  
अथ त्रासः--  
  
निर्घातविद्युदुल्काद्यैस्त्रासः कम्पादिकारकः ॥ विस्स्द्_३।१६४ ॥  
  
यथा--  
"परिस्फुरन्मीनविघट्टितोरवः सुराङ्गनास्त्रासविलोलदृष्टयः ।  
उपाययुः कम्पितपाणिपल्लवाः सखीजनस्यापि वोलोकनीयताम्" ॥  
अथ व्रीडा--  
  
धार्ष्ट्याभावो व्रडा वदनानमनादिकृद्दुराचारात् ।  
  
यथा--  
"मयि सकपटम्--" इत्यादि ( १७३ पृदृ) ।  
अथ हर्षः--  
  
हर्षस्त्विष्टावाप्तेर्मनः प्रसादो ऽश्रुगद्गदादिकरः ॥ विस्स्द्_३।१६५ ॥  
  
यथा--  
"समीक्ष्य पुत्रस्य चिरात्पिता मुखं निधानकुम्भस्य यथैव दुर्गतः ।  
मुदा शरीरे प्रबभूव नात्मनः पयोधिरन्दूदयमूर्च्छितो यथा" ॥  
अथासूया--  
  
असूयान्यगुणर्द्धेनामौद्धत्यादसहिष्णुता ।  
दोषोद्धोषभ्रूविभेदावज्ञाक्रोधेङ्गितादिकृत् ॥ विस्स्द्_३।१६६ ॥  
  
यथा--  
"अथ तत्र पाण्डुतनयेन सदसि विहितं मधुद्विषः ।  
मानमसहत न चेदिपतिः परवृद्धिमत्सरि मनो हि मानिनाम्" ॥  
अथ विषादः--  
  
उपायाभावजन्मा तु विषादः सत्त्वसङ्क्षयः ।  
निःश्वासोच्छवासहृत्तापसहायान्वेषणादिकृत् ॥ विस्स्द्_३।१६७ ॥  
  
यथा मम--एसा कुडिलघणोन चिउरकडप्पेण तुह णिबद्धा वेणी ।  
मह सहि दारै ढंसै आअसधट्टीव्व कालौरैव्व हिअअं ॥  
अथ धृतिः--  
  
ज्ञानाभीष्टागमाद्यैस्तु सम्पूर्णस्पृहता धतिः ।  
सौहित्यवचनोल्लाससहासप्रतिभादिकत् ॥ विस्स्द्_३।१६८ ॥  
  
यथा मम--  
"कृत्वा दीननिपीडनां निजजने बद्ध्वा वचोविग्रहं नैवालोच्य गरीयसीरपि चिरादामुष्मिकीर्यातनाः ।  
द्रव्यौघाः परिसञ्चिताः खलु मया यस्याः कृते साम्प्रतं नीवारञ्जलिनापि केवलमहो सेयं कृतार्था तनुः" ॥  
अथ चपलता--  
  
मात्सर्यद्वेषरागादेश्चापल्यं त्वनवस्थितिः ।  
तत्र भर्त्सनपारुष्यस्वच्छन्दाचरणादयः ॥ विस्स्द्_३।१६९ ॥  
  
यथा--  
"अन्यासु तावदुपमर्दसहासु भृङ्ग ! लोलं विनोदय मनः सुमनोलतासु ।  
मुग्धामजातरजसं कलिकामकाले व्यर्थं कदर्थयसि किं नवमालिकायाः" ॥  
अथ ग्लानिः--  
  
रत्यायासमनस्तापक्षुत्पिपासादिसम्भवा ।  
ग्लानिर्निप्प्राणताम्पकार्श्यानुत्साहतादिकृत् ॥ विस्स्द्_३।१७० ॥  
  
यथा--  
"किसलयमिव मुग्धं बन्धनाद्विप्रलूनं हृदयकुसुमशोषी दारुणो दीर्घशोकः ।  
ग्लपयति परिपाण्डु क्षाममस्याः शरीरं शरदिज इव घर्मः केतकीगर्भपत्रम्" ॥  
अथ चिन्ता--  
  
ध्यानं चिन्ता हितानाप्तेः शून्यताश्वासतापकृत् ।  
  
यथा मम--  
"कमलेण विअसिएणं सञ्जोएन्ती विरोहिणं ससिबिम्बं ।  
करअलपल्लत्थमुही किं चिन्तसि सुमुहि अन्तराहिअहिअआ" ॥  
अथ तर्कः--  
  
तर्का विचारः सन्देहाद्भ्रूशिरो ऽङ्गुलिनर्तकः ॥ विस्स्द्_३।१७१ ॥  
  
यथा--  
"किं रुद्धः प्रियया--" इत्यादि ।  
एते च त्रयस्त्रिंशद्व्यभिचारिभेदा इति यदुक्तं तदुपलक्षणमित्याह--  
रत्यादयो ऽप्यनियते रसे स्युर्व्यभिचारिणः ।  
तथाहि--शृङ्गारे ऽनुच्छिद्यमानतयावस्थानाद् रतिरेव स्थायिशब्दवाच्या हासः पुनरुपद्यमानो व्यभिचार्येव ।  
व्यभिचारिलक्षणायोगात् ।  
तदुक्तम्--  
"रसावस्थः परं भावः स्थायितां प्रतिपद्यते" ।  
इति ।  
  
तत्कस्य स्थायिनः कस्मिन् रसे सञ्चारित्वमित्याह--  
शृङ्गारवीरयोर्हासो वीरे क्रोधस्तथा मतः ॥ विस्स्द्_३।१७२ ॥  
  
शान्ते जुगुप्सा कथिता व्यभिचारितया पुनः ।  
इत्याद्यन्यत्समुन्नेयं तथा भावितबुद्धिभिः ॥ विस्स्द्_३।१७३ ॥  
  
अथ स्थायिभावः--  
  
अविरुद्धा विरुद्धा वा यं तिरोधातुमक्षमाः ।  
आस्वादाङ्कुरकन्दो ऽसौ भावः स्थायीति सम्मतः ॥ विस्स्द्_३।१७४ ॥  
  
यदुक्तम्--  
"स्त्रक्सूत्रवृत्त्या भावानामन्येषामनुगामकः ।  
न तिरोधीयते स्थायी तैरसौ पुष्यते परम्" ॥  
इति ।  
तद्भेदानाह--  
  
रतिर्हासश्च शोकश्च क्रोधोत्साहौ भयं तथा ।  
जुगुप्सा विस्मयश्चेत्थमष्टौ प्रोक्ताः शमो ऽपि च ॥ विस्स्द्_३।१७५ ॥  
  
तत्र--  
  
रतिर्मनो ऽनुकूलेर्ऽथे मनसः प्रवणायितम् ।  
वागादिवैकृतैश्चेतोविकासो हास इष्यते ॥ विस्स्द्_३।१७६ ॥  
  
इष्टनाशादिभिश्चेतोवैक्लव्यं शोकशब्दभाक् ।  
प्रतिकूलेषु तैक्ष्णस्यावबोधः क्रोध इष्यते ॥ विस्स्द्_३।१७७ ॥  
  
कार्यारम्भेषु संरम्भः स्थेयानुत्साह उच्यते ।  
रौद्रशक्त्या तु जनितं चित्तवैक्लव्यं भयम् ॥ विस्स्द्_३।१७८ ॥  
  
दोषेक्षणादिभिर्गर्हा जुगुप्सा विस्मयोद्भवा ।  
विविधेषु पदार्थेषु लोकसीमातिवर्तिषु ॥ विस्स्द्_३।१७९ ॥  
  
विस्फारश्चेतसो यस्तु स विस्मय उदाहृतः ।  
शमो निरीहास्थायां स्वात्मविश्रामजं सुखम् ॥ विस्स्द्_३।१८० ॥  
  
यथा मालतीमाधवे रतिः ।  
लटकमेलके हासः ।  
रामायणो शोकः ।  
महाभारते शमः ।  
एवमन्यत्रापि ।  
एते ह्येतेष्वन्तरा उत्पद्यमानैस्तैस्तैविरुद्धैरविरुद्धैश्च भावैरनुच्छिन्नाः प्रत्युत परिपुष्टा एव सहृदयानुभवसिद्धाः ।  
किं च--  
  
नानाभिनयसम्बन्धान् भावयन्ति रसान् यतः ।  
तस्माद्भावा अमी प्रोक्ताः स्थायिसञ्चारिसात्त्विकाः ॥ विस्स्द्_३।१८१ ॥  
  
यदुक्तम्--  
"सुखदुःखादिभिर्भावैर्भावस्तद्भावभावनम्" अथ रसस्य भेदानाह--  
  
शृङ्गारहास्यकरुणरौद्रवीरभयानकाः ।  
बीभत्सो ऽद्भुत इत्यष्टौ रसाः शान्तस्तथा मतः ॥ विस्स्द्_३।१८२ ॥  
  
तत्र शृङ्गारः--  
  
शृङ्ग हि मन्मथोद्भेदस्तदागमनहेतुकः ।  
उत्तमप्रकृतिप्रायो रसः शृङ्गार इष्यते ॥ विस्स्द्_३।१८३ ॥  
  
परोढां वर्जयित्वा तु वेश्यां चाननुरागिणीम् ।  
आलम्बनं नायिकाः स्युर्दक्षिणाद्याश्च नायकाः ॥ विस्स्द्_३।१८४ ॥  
  
चन्द्रचन्दननरोलम्बरुताद्युद्दीपनं मतम् ।  
भ्रूविक्षेपकटाक्षादिरनुभावः प्रकीर्तितः ॥ विस्स्द्_३।१८५ ॥  
  
त्यक्त्वौग्र्यमरणालस्यजुगुष्साव्यभिचारिणः ।  
स्थायिभावो रतिः श्यामवर्णो ऽयं विष्णुदैवतः ।  
  
यथा--  
"शून्यं वासगृहम्--" इत्यादि ।  
अत्रोक्तस्वरूपः पतिः, उक्तस्वरूपा च बाला आलम्बनविभावौ ।  
शून्यं वासगृहमुद्दीपनविभावः ।  
चुम्बनमनुभावः ।  
लज्जाहासौ व्यभिचारिणौ ।  
एतैरभिव्यक्तः सहृदयविषयो रतिभावः शृङ्गाररसरूपतां भजते ।  
तद्भेदावाह-  
  
विप्रलम्भो ऽथ सम्भोग इत्येष द्विविधो मतः ॥ विस्स्द्_३।१८६ ॥  
  
तत्र--  
  
यत्र तु रतिः प्रकृष्टा नाभीष्टमुपैति विप्रलम्भो ऽसा ।  
  
अभीष्टं नायकं नायिकां वा ।  
  
स च पूर्वरागमानप्रवासकरुणात्मकश्चतुर्धा स्यात् ॥ विस्स्द्_३।१८७ ॥  
  
तत्र--  
  
श्रवणाद्दर्शनाद्वापि मिथः संरूढरागयोः ।  
दशाविशेषो यो ऽप्राप्तौ पूर्वरागः स उच्यते ॥ विस्स्द्_३।१८८ ॥  
  
श्रवणं तु भवेत्तत्र दूतवन्दीसखीमुखात् ।  
इन्द्रजाले च चित्रे च साक्षात्स्वष्ने च दर्शनम् ॥ विस्स्द्_३।१८९ ॥  
  
अभिलाषश्चिन्तास्मृतिगुणकथनोद्वेगसम्प्रलापाश्च ।  
उन्मादो ऽथ व्याधिर्जडता मृतिरिति दशात्र कामदशाः ॥ विस्स्द्_३।१९० ॥  
  
अभिलाषः स्पृहा चिन्ता प्राप्त्युपायादिचिन्तनम् ।  
उन्मादश्चापरिच्छेदश्चेतनाचेतनेष्वपि ॥ विस्स्द्_३।१९१ ॥  
  
  
अलक्ष्यवाक्प्रलापः स्याच्चेतसो भ्रमणाद्भृशम् ।  
व्याधिस्तु दीर्घनिः श्वासपाण्डुताकृशतादयः ॥ विस्स्द्_३।१९२ ॥  
  
जडता हीनचेष्टत्वमङ्गानां मनसस्तथा ।  
  
शेषं स्पष्टम् ।  
क्रमेणोदाहरणानि--  
"प्रेमार्द्राः प्रणयस्पृशः परिचयादुद्राढरागोदया- स्तास्ता मुग्धदृशो निसर्गमधुराश्चेष्टा भवेयुर्मयि ।  
यास्वन्तः करणस्य बाह्यकरणव्यापाररोधी क्षणा- दाशंसापरिकल्पितास्वपि भवत्यानन्दसान्द्रो लयः" ॥  
अत्र मालतीसाक्षाद्दर्शनप्ररूढरागस्य माधवस्याभिलाषः ।  
"कथमीक्षे कुरङ्गाक्षीं साक्षाल्लक्ष्मीं मनोभुवः ।  
इति चिन्ताकुलः कान्तो निद्रां नैति निशीथिनीम्" ॥  
अत्र कस्याश्चिन्नायिकाया इन्द्रजालदर्शनप्ररूढरागस्य नायकस्य चिन्ता ।  
इदं मम ।  
"मयि सकपटम्ऽ--इत्यादौ नायकस्य स्मृतिः ।  
नेत्रे खञ्जनगञ्जनेऽ--इत्यादौ गुणकथनम् ।  
"श्वासान्मुञ्चतिऽ--इत्यादौ उद्वेगः ।  
"त्रिभागशेषासु निशासु च क्षमं निमील्य नेत्रे सहसा व्यबुध्यन ।  
क्वः नीलकण्ठ ! व्रजसीत्यलक्ष्यवागसत्यकण्ठार्पितबाहुबन्धना" ॥  
अत्र प्रलापः ।  
"भ्रातर्द्विरेफऽ--इत्यादौ उन्मादः ।  
"पाण्डु क्षामं वदनं हृदयं सरसं तवालसं च वपुः ।  
आवेदयति नितान्तं क्षेत्रियरोगं सखि ! हृदन्तः" ॥  
अत्र व्याधिः ।  
"भिसणीअलसअणीए निहिअं सव्वं सुणिच्चलं अङ्गं ।  
दीहो णीसासहरो एसो साहेइ जीऐत्ति परं" ॥  
अत्र जडता ।  
इदं मम ।  
  
रसविच्छेदहेतुत्वान्मरणं नैव वर्ण्यते ॥ विस्स्द्_३।१९३ ॥  
  
  
जातप्रायं तु तद्वाच्यं चेतसाकाङ्क्षितं तथा ।  
वर्ण्यते ऽपि यदि प्रत्युञ्जीवनं स्यादढूरतः ॥ विस्स्द्_३।१९४ ॥  
  
तत्राद्यं यथा--  
"शेफालिकां विदलितामवलोक्य तन्वी प्राणान् कथञ्चिदपि धारयितुं प्रभूता ।  
आकर्ण्य सम्प्रति रुतं चरणायुधानां किं वा भविष्यति न वेद्मि तपस्विनी सा" ॥  
द्वितीयं यथा--  
"रोलम्बाः परिपूरयन्तु हरितो भ्क्तङ्कारकोलाहलैर्--  
मन्दं मन्दमुपैतु चन्दनवनीजातो नभस्वानपि ।  
माद्यन्तः कलयन्तु चूतशिखरे केलीपिकाः पञ्चमं प्राणाः सत्वरमश्मसारकठिना गच्छन्तु गच्छन्त्वमी" ॥  
ममैतौ ।  
तृतीयं यथा--कादम्बर्यां महश्वेतापुण्डरीकवृत्तान्ते ।  
एष च प्रकारः करुणः विप्रलम्भविषय इति वक्ष्यामः ।  
केचित्तु--  
"नयनप्रीतिः प्रथमं चित्तासङ्गस्ततो ऽथ सङ्कल्पः ।  
निद्राच्छेदस्तनुता विषयनिवृत्तिस्त्रपानाशः ॥  
उन्मादो मूर्च्छा मृतिरित्येताः स्मरदशा दशैव स्यु" ।  
इत्याहुः ।  
तत्र च--आदौ वाच्यः स्त्रिया रागः पुंसः पश्चात्तदिङ्गितैः ।  
इङ्गितान्युक्तनि ।  
यथा रत्नाववल्यां सागरिकावत्सराजयोः ।  
  
आदौ पुरुषानुरोगे सम्भवत्यप्येवमधिकं हृदयङ्गमं भवति ।  
नीली कुसुम्भं मञ्जिष्ठा पूर्वरागो ऽपि च त्रिधा ॥ विस्स्द्_३।१९५ ॥  
  
तत्र--  
  
न चातिशोभते यन्नापैति प्रेम मनोगतम् ।  
तन्नीलीरागमाख्यातं यथा श्रीरामसीतयोः ॥ विस्स्द्_३।१९६ ॥  
  
कुसुम्भरागं तत्प्राहुर्यदपैति च शोभते ।  
मञ्जिष्ठारागमाहुस्तद् यन्नापैत्यतिशोभते ॥ विस्स्द्_३।१९७ ॥  
  
अथ मानः--  
  
मानः कोपः स तु द्वेधा प्रणयेर्ष्यासमुद्भवः ।  
द्वयोः प्रणयमानः स्यात् प्रमोदे सुमहत्यपि ॥ विस्स्द्_३।१९८ ॥  
  
प्रेम्णः कुटिलगामित्वात् कोपो यः कारणं विना ।  
  
द्वयोरिति नायकस्य नायिकायाश्च उभयोश्च प्रणयमानो वर्णनीयः ।  
उदाहरणम् ।  
तत्र नायकस्य यथा--  
"अलिअपसुत्तअ णिमिलिअच्छ देसु सुहअ मज्भ्क्त ओआसं ।  
गण्डपरिउम्बणापुलैअङ्ग ! ण पुणो चिराइस्सं" ॥  
नायिकाया यथा कुमारसम्भवे सन्ध्यावर्णनावसरे ।  
उभयोर्यथा--  
"पणअकुविआणं देण्ह विं अलिअसुत्ताणां माणैल्लाणं ।  
णिच्चलणिरुद्धणीसासदिण्णअण्णाणं को मल्लो" ॥  
अनुनयपर्यन्तासहत्वे त्वस्य न विप्रलम्भभेदता, किन्तु सम्भोगसञ्चार्याख्यभावत्वम् ।  
यथा--  
"भ्रूभङ्गे रचिते ऽपि दृष्टिरधिकं सोत्कण्ठमुद्वीक्षते रुद्धायामपि वाचि सम्मितमिदं दग्धाननं जायते ।  
कार्कश्यं गमिते ऽपि चेतसि तनू रोमाञ्चमालम्बते दृष्टे निर्वहणं भविष्यति कथं मानस्य तस्मिञ्जने" ॥  
यथा वा--  
"एकस्मिञ्शयने पराङ्मुखतया वीतोत्तरं ताम्यतोर् अन्योन्यस्य हृदि स्थिते ऽप्यनुनये संरक्षतोर्गौरवम् ।  
दम्पत्योः शनकैरपाङ्गबलनान्मिश्रीभवच्चक्षुषोर् भग्नो मानकलिः सहासरभसव्यासक्तकण्ठग्रहः" ॥  
  
प्रत्युरन्यप्रियासङ्गे दृष्टे ऽथानुमिते श्रुते ॥ विस्स्द्_३।१९९ ॥  
  
  
ईर्ष्या मानो भवेत्स्त्रीणां तत्र त्वनुमितिस्त्रिधा ।  
उत्स्वष्नायितभोगाङ्कगोत्रस्खलनसम्म्भवा ॥ विस्स्द्_३।२०० ॥  
  
तत्र दृष्टे यथा--  
"विनयति सुदृशो दृशोः परागं प्रणयिनि कौसुममाननानिलेन ।  
तदहितयुवतेरभीक्ष्णमक्ष्णोर्द्वयमपि रोषरजोभिरापुरूरे" ॥  
सम्भोगचिह्नेनानुमिते यथा--  
"नवनखपदमङ्गं गोपयस्यंशुकेन स्थगयसि पुनरोष्ठं पाणिना दन्तदष्टम् ।  
प्रतिदिशमपरस्त्रीसङ्गशंसी विसर्पन्नपवरिमलगन्धः केन शक्यो वरीतुम्" ॥  
एवमन्यदपि ।  
  
साम भेदो ऽथ दानं च नत्युपेक्षे रसान्तरम् ।  
तद्भङ्गाय पतिः कुर्यात् षडुपायानिति क्रमात् ॥ विस्स्द्_३।२०१ ॥  
  
तत्र प्रियवचः साम भेदस्तत्सख्युपार्जनम् ।  
दानं व्याजेन भूषादेः पादयोः पतनं नतिः ॥ विस्स्द्_३।२०२ ॥  
  
सामादौ तु परिक्षीणो स्यादुपेक्षावधीरणम् ।  
रभसत्रासहर्षादेः कोपभ्रंशो रसान्तरम् ॥ विस्स्द्_३।२०३ ॥  
  
यथा--  
"नो चाटुश्रवणं कृतम्ऽ--इत्यादि (१२९ पृदृ) ।  
अत्र सामादयः पञ्च सूचिताः ।  
रसान्तरमूह्यम् ॥  
अथ प्रवासः--  
  
प्रवासो भिन्नदेशित्वं कार्याच्छापाच्च सम्भ्रमात् ।  
तत्राङ्गचेलमालिन्यमेकवेणीधरं शिरः ॥ विस्स्द्_३।२०४ ॥  
  
निः श्वासोच्छ्वासरुदितभूमिपातादि जायते ।  
  
किञ्च--  
  
अङ्गेष्वसौष्ठवं तापः पाण्डुता कृशतारुचिः ॥ विस्स्द्_३।२०५ ॥  
  
अधृतिः स्यादनालम्बस्तमनयोन्मादमूर्च्छनाः ।  
मृतिश्चेति क्रमाज्ज्ञेया दश स्मरदशा इह ॥ विस्स्द्_३।२०६ ॥  
  
  
असौष्ठवं मलापत्तिस्तापस्तु विरहज्वरः ।  
अरुचिर्वस्तुवैराग्यं सर्वत्रारागिताधृतिः ॥ विस्स्द्_३।२०७ ॥  
  
अनालम्बनता चापि शून्यता मनसः स्मृता ।  
तन्मयं तत्प्रकाशो हि बाह्याभ्यन्तरतस्तथा ।  
  
शेषं स्पष्टम् ।  
एकदेशतो यथा मम तातपादानाम् --  
"चिन्ताभिः स्तिमितं मनः, करतले लीना कपोलस्थली, प्रत्यूषक्षणदेशपाण्डु वदनं श्वासैकखिन्नो ऽधरः ।  
अम्भः शीकरपद्मिनीकिसलयैर्नापैति तापः शमं, को ऽस्याः प्रार्थितदुर्लभो ऽस्ति सहते दीनां दशामीदृशीम्" ॥  
  
भावी भवन्भूत इति त्रिधा स्यात्तत्र कार्यजः ॥ विस्स्द्_३।२०८ ॥  
  
कार्यस्य बुद्धिपूर्वकत्वात्त्रैविध्यम् ।  
तत्र भावी यथा मम--  
"यामः सुन्दरि, याहि पान्थ, दयिते शोकं वृथा मा कृथाः, शोकस्ते गमने कुतो मम ततो वाष्पं कथं मुञ्चसि ।  
शीघ्रं न व्रजसीति मां गमयितुं कस्मादियं ते त्वरा, भूयानस्य सह त्वया जिगमिषोर्जोवस्य मे सम्भ्रमः" ॥  
भवन् यथा--  
"प्रस्थानं वबयैः कृतं, प्रियसखैरस्त्रैजस्त्रं गतं, धृत्या न क्षणमासितं, व्यवसितं चित्तेन गन्तुं पुरः ।  
यातुं निश्चितचेतसि प्रियतमे सर्वे समं प्रस्थिता गन्तव्ये सति जीवित ! प्रियसुहृत्सार्थः किमु त्यज्यते" ॥  
भूतो यथा--  
"चिन्ताभिः स्तिमितम्-ऽइत्यादि (२०० पृदृ) शापद्यथा--  
"तां जानीयाः--ऽइत्यादि (१३० पृदृ) सम्भ्रमो दिव्यमानुषनिर्घातोत्पातादिजः ।  
यथा--विक्रमोर्वश्यामुर्वशीपुरूरवसोः ।  
अत्र पूर्वरागोक्तानामभिलाषादीनामत्रोक्तानां चाङ्गासौष्ठवादीनामपि दशानानुभयेषामप्युभयत्र सम्भवे ऽपि चिरन्तनप्रसिद्ध्या विविच्य प्रतिपादनम् ।  
अथ करुणविप्रलम्भः--  
  
यूनोरेकतरस्मिन्गतवति लोकान्तरं पुनार्लभ्ये ।  
विमनायते यदैकस्तदा भवेत् करुणविप्रलम्भाख्यः ॥ विस्स्द्_३।२०९ ॥  
  
यथा--कादम्बर्यां तुण्डरीकमहाश्वेतावृत्तान्ते ।  
पुनरलभ्ये शरीरान्तरेण बालभ्ये तु करुणाख्य एव रसः ।  
किञ्चात्राकाशसारस्वतीभाषानन्तरमेव शृङ्गारः, सगमप्रत्याशाया रतेरुद्भवात् ।  
प्रथमं तु करुण एव, इत्यभियुक्ता मन्यन्ते ।  
यच्चात्र "सङ्गमप्रत्याशानन्तरमपि भवतो विप्रलम्भशृङ्गारस्य प्रवासाख्यो भेद एव" इति केचिदाहुः, तदन्ये "मरणरूपविशेषसम्भवात्तद्भिन्नमेव" इति मन्यन्ते ।  
अथ सम्भोगः--  
  
दर्शनस्पर्शनादीनि निषेवेते विलासिनौ ।  
यत्रानुरक्तावन्योन्यं सम्भोगो ऽयमुदाहृतः ॥ विस्स्द्_३।२१० ॥  
  
आदिशब्दादन्योन्याधरपानचुम्बनादयः ।  
यथा--  
"शून्यं वासगृहम्--" (२२ पृदृ) इत्यादौ ।  
  
सख्यातुमशक्यतया चुम्बनपरिरम्भणादिवहुभेदात् ।  
अयमेक एव धीरैः कथितः सम्भोगशृङ्गारः ॥ विस्स्द्_३।२११ ॥  
  
  
तत्र स्यादृतुषट्कं चन्द्रादित्यौ तथोदयास्तमयः ।  
जलकेलिवनविहारप्रभातमधुपानयामिनीप्रभृतिः ॥ विस्स्द्_३।२१२ ॥  
  
अनुलेपनभूषाद्या वाच्यं शुचि मेध्यमन्यच्च ।  
  
तथा च भरतः--  
"यत्किञ्चिल्लोके शुचि मेध्यमुज्ज्वलं दर्शनीयं वा तत्सर्वं शृङ्गारेणोपमीयते (उपयुज्यते च)" इति ।  
किञ्च--  
  
कथितश्चतुर्विधो ऽसावानन्तर्यात्तु पूर्वरागादेः ॥ विस्स्द्_३।२१३ ॥  
  
यदुक्तम्--  
"न बिना विप्रलम्भेन सम्भोगः पुष्टिमश्नुते ।  
कषायिते हि वस्त्रादौ भूयान् रागो विवर्धते" ॥  
इति ।  
तत्र पूर्वरागानन्तरं सम्भोगो यथा कुमारसम्भवे पार्वतीपरमेश्वरयोः ।  
प्रवासानन्तरं सम्भोगो यथा मम तातपादानाम्--  
"क्षेमं ते ननु पक्ष्मलाक्षि !- किसअं खेमं महङ्गं दिढं, एतादृक्कृशता कुतः तुह पुणो पुट्ठं सरीरं जदो ।  
केनाहं पृथुलः प्रये !- पणैणीदेहस्स सम्मेलणात्, त्वत्तः सुभ्रु ! न कपि मे, जै इदं खेमं कुदो पुच्छसि" ॥  
एवमन्यत्राप्यूह्यम् ।  
अथ हास्यः--  
  
विकृताकारवाग्वेषचेष्टादेः कुहकाद्भवेत् ।  
हास्यो हाससथायिभावः श्वेतः प्रथमदैवतः ॥ विस्स्द्_३।२१४ ॥  
  
विकृताकारवाक्चेष्टं यमालोक्य हसेज्जनः ।  
तमत्रालम्बनं प्राहुस्तच्चेष्टोद्दीपनं मतम् ॥ विस्स्द्_३।२१५ ॥  
  
अनुभावो ऽक्षसङ्कोचवदनस्मेरतादयः ।  
निद्रालस्यावहित्थाद्या अत्र स्युर्व्यभिचारिणः ॥ विस्स्द्_३।२१६ ॥  
  
ज्येष्ठानां स्मितहसिते मध्यानां विहसितावहसिते च ।  
नीचानामपहसितं तथातिहसितं तदेष षड्भेदः ॥ विस्स्द्_३।२१७ ॥  
  
ईषद्विकासिनयनं स्मितं स्यात् स्पन्दिताधरम् ।  
किञ्चिल्लक्ष्यद्विजं तत्र हसितं कथितं बुधैः ॥ विस्स्द्_३।२१८ ॥  
  
मधुरस्वरं विहसितं सांसशिरः कम्पमवहसितम् ।  
अपहसितं सास्त्राक्षं विक्षिप्ताङ्गं च भवत्यतिहसितम् ॥ विस्स्द्_३।२१९ ॥  
  
यथा--  
"गुरोगिरः पञ्चदिनान् अधीत्य वेदान्तशास्त्राणि दिनत्रयं च ।  
अमी समाघ्राय च तर्कवादान्समागताः कुक्कुटमिश्रपादाः" ॥  
अस्य लटकमेलकप्रभृतिषु परिपोषो द्रष्टव्यः ।  
अत्र च--  
  
यस्य हासः स चेत क्वापि साक्षान्नैव निबध्यते ।  
तथाष्येष विभावादिसामर्थ्यादुपलभ्यते ॥ विस्स्द्_३।२२० ॥  
  
अभेदेन विभावादिसाधारण्यात्प्रतीयते ।  
सामाजिकैस्ततो हास्यरसो ऽयमनुभूयते ॥ विस्स्द्_३।२२१ ॥  
  
एवमन्येष्वपि रसेषु बोद्धव्यम् ।  
अथ करुणः--  
  
इष्टनाशादनिष्टाप्तेः करुणाख्यो रसो भवेत् ।  
धीरैः कपोतवर्णो ऽयं कथितो यमदैवतः ॥ विस्स्द्_३।२२२ ॥  
  
शोको ऽत्र स्थायिभावः स्याच्छोच्यमालम्बनं मतम् ।  
तस्य दाहादिकावस्था भवेदुद्दीपनं पुनः ॥ विस्स्द्_३।२२३ ॥  
  
अनुभावा दैवनिन्दाभूपातक्रन्दितादयः ।  
वैवर्ण्योच्छ्वासनिः श्वासस्तम्भप्रलपनानि च ॥ विस्स्द्_३।२२४ ॥  
  
निर्वेदमोहापस्माख्याधिग्लानिस्मृतिश्रमाः ।  
विषादजडतोन्मादचिन्ताद्या व्यभिचारिणः ॥ विस्स्द्_३।२२५ ॥  
  
शोच्यं विनष्टबन्धुप्रभृति ।  
यथा मम राघवविलासे--  
"विपिने क्व जटानिबन्धनं तव चेदं क्व मनोहरं वपुः ।  
अनयोर्घटना विधेः स्फुटं ननु खड्गेन शिरीषकर्त्तनम्" ॥  
अत्र हि रामवनवासजनितशोकार्त्तस्य दशरथस्य दैवनिन्दा ।  
एवं बन्धुवियोगविभवनाशादावप्युदाहार्यम् ।  
परिपोषस्तु महाभारते स्त्रीपर्वणि द्रष्टव्यः ।  
अस्य करुणविप्रलम्भाद् भेदमाह--  
  
शोकस्थायितया भिन्नो विप्रलम्भादयं रसः ।  
विप्रलम्भे रतिः स्थायी पुनः सम्भोगहेतुकः ॥ विस्स्द्_३।२२६ ॥  
  
अथ रौद्रः--  
  
रौद्रः क्रोधस्थायिभावो रक्तो रुद्राधिदैवतः ।  
आलम्बनमरिस्तत्र तच्चेष्चोद्दीपनं मतम् ॥ विस्स्द्_३।२२७ ॥  
  
मुष्टिप्रहारपातनविकृतच्छेदावदारणैश्चैव ।  
सङ्ग्रामसम्भ्रमाद्यैरस्योद्दीप्तिर्भवेत् प्रौढा ॥ विस्स्द्_३।२२८ ॥  
  
भ्रविभङ्गौष्ठनिर्देशबाहुस्फोटनतर्जनाः ।  
आत्मावदानकथनमायुधोत्क्षेपणानि च ॥ विस्स्द्_३।२२९ ॥  
  
अनुभावास्तथाक्षेपक्रूरसन्दर्शनादयः ।  
उग्रतावेगरोमाञ्चस्वेदवेपथवो मदः ॥ विस्स्द्_३।२३० ॥  
  
मोहामर्षादयस्तत्र भावाः स्युर्व्यभिचारिणः ।  
  
यथा--  
"कृतमनुमतं दृष्टं वा यैरिदं गुरुपातकं मनुजपशुभिर्निर्मर्यादैर्भवद्भिरुदायुधैः ।  
नरकरिपुणा सार्धं तेषां सभीमकिरीटिना- मयमहमसृङ्मेदोमांसैः करोमि दिशां बलिम्" ॥  
अस्य युद्धवीराद्भेदमाह--  
  
रक्तास्येनेत्रता चात्र भेदिनी युद्धवीरतः ॥ विस्स्द्_३।२३१ ॥  
  
अथ वीरः--  
  
उत्तमप्रकृतिर्वोर उत्साहस्थायिभावकः ।  
महेन्द्रदैवतो हेमवर्णो ऽयं समुदाहृतः ॥ विस्स्द्_३।२३२ ॥  
  
आलम्बनविभावास्तु विजेतव्यादयो मताः ।  
विजेतव्यादिचेष्टाद्यास्तस्योद्दीपनरूपिणः ।  
अनुभावास्तु तत्र स्युः सहायान्वेषणादयः ॥ विस्स्द्_३।२३३ ॥  
  
सञ्चारिणास्तु धृतिमतिगर्वस्मृतितर्करोमाञ्चाः ।  
स च दानदर्मयुद्धैर्दयया च समन्वितश्चतुर्धा स्यात् ॥ विस्स्द्_३।२३४ ॥  
  
स च वीरो दानवीरो धर्मवीरो युद्धवीरो दयावीरश्चेति चतुर्विधः ।  
तत्र दानवीरो यथा परशुरामः--  
"त्यागः सप्तसमुद्रमुद्रितमहीनिर्व्याजदानावधिः" इति ।  
अत्र परशुरामस्य त्यागे उत्साहः स्थायिभावः, सम्प्रदानभूतब्राह्मणैरालम्बनविभावैः सत्त्वाध्यवसायादिभिश्चोद्दीपनविभावैविभावितः, सर्वस्वत्यागादिभिरनुभावैरनुभावितो, हर्षधृत्यादिभैः सञ्चारिभिः पुष्टिं नीतो दानवीरतां भजते ।  
धर्मवीरो यथा युधिष्ठिरः--  
"राज्यं च वसु देहश्च भार्या भ्रातृसुताश्च ये ।  
यच्च लोके ममायत्तं तद् धर्माय सदोद्यतम्" ॥  
युद्धवीरो यथा श्रीरामचन्द्रः--  
भो लङ्केश्वर ! दीयतां जनकजा रामः स्वयं याचते को ऽयं ते मतिविभ्रमः स्मर नयं नाद्यापि किञ्चिद्रतम् ।  
नैवं चेत् खरदूषणत्रिशिरसां कण्ठासृजा पङ्किलः पत्त्री नैष सहिष्यते मम धनुर्ज्याबन्धबन्धूकृतः" ॥  
दयावीरो यथा जीमूतवाहनः--  
"शिरामुखैः स्यन्दत एव रक्तमद्यापि देहे मम मांसमस्ति ।  
तृप्तिं न पश्यामि तवापि तावत् किं भक्षणात्त्वं विरतो गरुत्मन् ! ।  
एष्वपि विभावादयः पूर्वोदाहरणवदूह्याः ।  
अथ भयानकः--  
  
भयानको भयस्थायिभावो भूताधिदैवतः" ।  
स्त्रीनीचप्रकृतिः कृष्णो मतस्तत्त्वविशारदैः ॥ विस्स्द्_३।२३५ ॥  
  
यस्मादुत्पद्यते भीतिस्तदत्रालम्बनं मतम् ।  
चेष्टा घोरतरास्तस्य भवेदुद्दीपनं पुनः ॥ विस्स्द्_३।२३६ ॥  
  
अनुभावो ऽत्र वैवर्ण्यगद्रदस्वरभाषणम् ।  
प्रलयस्वेदरोमाञ्चकम्पदिक्प्रेक्षणादयः ॥ विस्स्द्_३।२३७ ॥  
  
जुगुष्सावेगसम्मोहसन्त्रासग्लानिदीनताः ।  
शङ्कापस्मारसम्भ्रान्तिमृत्य्वाद्या व्यभिचारिणाः ॥ विस्स्द्_३।२३८ ॥  
  
यथा--  
"नष्टं वर्षवरैः--" इत्यादि (१०५ पृदृ) अथ बीभत्सः--  
  
जुगुष्सास्थायिभावस्तु बीभत्सः कथ्यते रसः ।  
नीलवर्णो महाकालदैवतो ऽयमुदाहृतः ॥ विस्स्द्_३।२३९ ॥  
  
दुर्गन्धमांसरुन्धिरमेदां स्यालम्बनं मतम् ।  
तत्रैव कृमिपाताद्यमुद्दीपनमुदाहृतम् ॥ विस्स्द्_३।२४० ॥  
  
निष्ठीवनास्यवलननेत्रसङ्कोचनादयः ।  
अनुभावास्तत्र मतास्तथा स्युर्व्यभिचारिणः ॥ विस्स्द्_३।२४१ ॥  
  
माहो ऽपस्मार आवेगो व्याधिश्च मरणादयः ।  
  
यथा--  
"उत्कृत्योत्कृत्य कृत्तिं प्रथममथ पृथूच्छोथभूयांसि मांसा- न्यंसस्फिक्पृष्ठपिण्डाद्यवयवसुलभान्युग्रपूतीनि जग्ध्वा ।  
आतेः पर्यस्तनेत्रः प्रकटितदशनः प्रेतरङ्कः करङ्का- दङ्कस्थादस्थिंस्थं स्थपुटगतमपि क्रव्यमध्यग्रमत्ति" ॥  
अथाद्भुतः--  
  
अद्भुतो विस्मयस्थायिभावो गन्धर्वदैवतः ॥ विस्स्द्_३।२४२ ॥  
  
पीतवर्णो वस्तु लोकातिगामालम्बनं मतम् ।  
गुणानां तस्य महिमा भवेदुद्दीपनं पुनः ॥ विस्स्द्_३।२४३ ॥  
  
स्तम्भः स्वेदो ऽथ रोमाञ्चगद्रदस्वरसम्भ्रमः ।  
तथा नेत्रविकासाद्या अनुभावाः प्रकीर्तिताः ॥ विस्स्द्_३।२४४ ॥  
  
वितर्कावेगसम्भ्रान्तिहर्षाद्या व्यभिचारिणः ।  
यथा--  
"दोर्दण्डाञ्चितचन्द्रशेखरधनुर्दण्डावभङ्गोद्यत--  
ष्टङ्कारध्वनिरार्यबालचरितप्रस्तावनाडिण्डिमः ।  
द्राक्पर्यस्तकपालसम्पुटमिलद्ब्रह्माण्डभाण्डोदर- भ्राम्यत्पिण्डितचण्डिमा कथमहो नाद्यापि विश्राम्यति" ॥  
अथ शान्तः--  
  
शान्तः शमस्थयिभाव उत्तमप्रकृतिर्मतः ॥ विस्स्द्_३।२४५ ॥  
  
कुन्देन्दुसुन्दरच्छायः श्रीनारायणदैवतः ।  
अनित्यत्वादिनाशेषवस्तुनिः सारता तु या ॥ विस्स्द्_३।२४६ ॥  
  
परमात्मस्वरूपं वा तस्यालम्बनमिष्यते ।  
पुण्याश्रमहरिक्षेत्रतीर्थरम्यवनादयः ॥ विस्स्द्_३।२४७ ॥  
  
महापुरुषसङ्गाद्यास्तस्योद्दीपनरूपिणः ।  
रोमाञ्चाद्याश्चानुभावास्तथा स्युर्व्यभिचारिणः ॥ विस्स्द्_३।२४८ ॥  
  
निर्वेदहर्षस्मरणमतिभूतदयादयः ।  
  
यथा--  
"रथ्यान्तश्चरतस्तथा धृतजरत् कन्थालवस्याध्वगैः सत्रासं च सकौतुकं च सदयं दृष्टस्य तैर्नागरैः ।  
निर्व्याजीकृतचित्सुधारसमुदा निद्रायमाणस्य मे निःशङ्कः करटः कदा करपुटीभिक्षां विलुण्ठिष्यति" ॥  
पुष्टिस्तु महाभारतादौ द्रष्टव्या ।  
अस्य दयावीरादेः सकाशाद् भेदमाह--  
  
निरहङ्काररूपत्वाद् दयावीरादिरेष नो ॥ विस्स्द्_३।२४९ ॥  
  
दयावीरादौ हि नागानन्ददौ जीमूतवाहनादेरन्तरा मलयवत्याद्यनुरागादेरन्ते च विद्याधरचक्रवतित्वाद्याप्तेर्दर्शनादहङ्कारोपशमो न दृश्यते ।  
शान्तस्तु सर्वाकारेणाहङ्कारप्रशमैकरूपत्वान्न तत्रान्न्तर्भावमर्हति ।  
ततश्च नागानन्दादेः शान्तरसप्रधानत्वमपास्तम् ।  
ननु--  
"न यत्र दुःखं न सुखं न चिन्ता न द्वेषरागौ न च कचिदिच्छा ।  
रसः स शान्तः कथितो मनीन्द्रैः सर्वेषु भावेषु समप्रमाणः" ॥  
इत्येवंरूपस्य शान्तस्य मोक्षावस्थायामेवात्मस्वरूपापत्तिलक्षणायां प्रादुर्भावात्तत्र सञ्चार्यादीनामभावात् कथं रसत्वमित्युच्यते--  
  
युक्तवियुक्तदशायामवस्थितो यः शमः स एव यतः ।  
रसतामेति तदस्मिन् सञ्चार्यादेः स्थितिश्च न विरुद्धा ॥ विस्स्द्_३।२५० ॥  
  
यश्चास्मिन्सुखाभावो ऽप्युक्तस्तस्य वैषयिकसुखपरत्वान्न विरोधः ।  
उक्तं हि- "यच्च कामसुखं लोके यच्च दिव्यं महत्सुखम् ।  
तृष्णाक्षयसुखस्यैते नार्हतः षोडशीं कलाम्" ॥  
"सर्वाकारमहङ्काराहितत्वं ब्रजन्ति चेत् ।  
अत्रान्तर्भावमर्हन्ति दयावीरादयस्तथा" ॥  
आदिशब्दाद्धर्मवीरदानवीरदेवताविषयरतिप्रभृतयः ।  
तत्र देवताविषया रतिर्यथा--  
कदा वाराणस्यामिह सुरधुनीरोधसि वसन् वसानः कौपीनं शिरसि निदधानो ऽञ्जलिपुटम् ।  
अये गौरीनाथ ! त्रिपुरहर ! शम्भो ! त्रिनयन ! प्रसीदेति क्रोशन् निमिषमिव नेष्यामि दिवसान्" ॥  
अथ मुनीन्द्रसम्मतो वत्सलः--  
  
स्फुटं चमत्कारितया वत्सलं च रसं विदुः ।  
स्थायी वत्सलतास्नेहः पुत्राद्यालम्बनं मतम् ॥ विस्स्द्_३।२५१ ॥  
  
उद्दीपनानि तच्चेष्टा निद्याशौर्यदयादयः ।  
आलिङ्गनाङ्गसंस्पर्शशिरश्चुम्बनमीक्षणम् ॥ विस्स्द्_३।२५२ ॥  
  
पुलकानन्दवाष्पाद्या अनुभावाः प्रकीर्तिताः ।  
सञ्चारिणो ऽनिष्टशङ्काहर्षगर्वादयो मताः ॥ विस्स्द्_३।२५३ ॥  
  
पद्मगर्भच्छविर्वर्णो दैवतं लोकमातरः ।  
  
यथा--  
"यदाह धात्र्या प्रथमोदितं वचो ययौ तदीयामवलम्ब्य चाङ्गलीम् ।  
अभूच्च नम्रः प्रणिपातशिक्षया पितुर्मुदं तेन ततान सोर्ऽभकः" ॥  
एतेषां च रसानां परस्परविरोधमाह--  
  
आद्यः करुणबीभत्सरौद्रवीरभयानकैः ॥ विस्स्द्_३।२५४ ॥  
  
भयानकेन करुणोनापि हास्यो विरोधभाक् ।  
करुणो हास्यशृङ्गारसाभ्यामपि तादृशः ॥ विस्स्द्_३।२५५ ॥  
  
रौद्रस्तु हास्यशृङ्गरभयानकरसैरपि ।  
भयानकेन शान्तेन तथा वीररसः स्मृतः ॥ विस्स्द्_३।२५६ ॥  
  
  
शृङ्गारवीरराद्राख्यहास्यशान्तैर्भयानकः ।  
शान्तस्तु वीरशृङ्गाररौद्रहास्यभयानकैः ॥ विस्स्द्_३।२५७ ॥  
  
शृङ्गारेण तु बीभत्स इत्याख्याता विरोधिता ।  
  
आद्यः शृङ्गारः ।  
एषां च समावेशप्रकारा वक्ष्यन्ते ।  
  
कुतो ऽपि कारणात्क्वापि स्थिरतामुपयन्नपि ॥ विस्स्द्_३।२५८ ॥  
  
उन्मादादिर्न तु स्थायी न पात्रे स्यैर्यमेति यत् ।  
  
यथा विक्रमोर्वश्यां चतुर्थे ऽङ्के पुरूरवस उन्मादः ।  
  
रसभावौ तदाभासौ भावस्य प्रशमोदयौ ॥ विस्स्द्_३।२५९ ॥  
  
सन्धिः शबालता चेति सर्वे ऽपि रसनाद्रसाः ।  
  
रसनधर्मयोगित्वाद्भावादिष्वपि रसत्वमुपचारादित्यभिप्रायः ।  
भावादय उच्यन्ते--  
  
सञ्चारिणः प्रधानानि देवादिविषया रतिः ॥ विस्स्द्_३।२६० ॥  
  
उद्बुद्धमात्रः स्थायी च भाव इत्यभिधयते ।  
  
"न भावहीनो ऽस्ति रसो न भावो रसवजितः ।  
परस्परकृता सिद्धिरनयो रसभावयोः" ॥  
इत्युक्तदिशा परमालोचनया परमविश्रान्तिस्थानेन रसेन सहैव वर्तमाना अपि राजानुगतविवाहप्रवृत्तभृत्यवदापाततो यत्र प्रधान्येनाभिव्यक्ता व्यभिचारिणो देवमुनिगुरुनृपादिवषया च रतिरुद्बुद्धमात्रा विभावादिभिरपरिपुष्टतया रसरूपतामनापद्यमानाश्च स्थायिनो भावा भावशब्दवाच्याः ।  
तत्र व्यभिचारी यथा--  
"एवंवादिनि देवर्षौ--ऽइत्यादि(१७० पृ।) ।  
अत्रावहित्था ।  
देवविषया रतिर्यथा मुकुन्दमालायाम्--  
"दिवि वा भुवि वा ममास्तु वासो नरके वा नरकान्तक ! प्रकामम् ।  
अवधीरितशारदारविन्दौ चरणौ ते मरणो ऽपि चिन्तयामि" ॥  
मुनिविषया रतिर्यथा--  
"विलोकनेनैव तवामुना मुने ? कृतः कृतार्थो ऽस्मि निबर्हितांहसा ।  
तथापि शुश्रषुरहं गरीयसीर्गिरो ऽथवा श्रेयसि केन तृप्यते" ॥  
राजविषया रतिर्यथा मम--  
"त्वद्वाजिराजिनिर्धूतधूलीपटलपङ्किलाम् ।  
न धत्ते शिरसा गङ्गां भूरिभारभिया हरः" ॥  
एवमन्यत् ।  
उद्बुद्धमात्रस्थायिभावो यथा--  
"हरस्तु किञ्चित्परिवृत्तधैर्यश्चन्द्रोदयारम्भ इवाम्बुराशिः ।  
उमामुखे बिम्बफलाधरोष्ठे व्यापारयामास विलोचनानि" ॥  
अत्र पार्वतीविषया भगवतो रतिः ।  
ननूक्तं प्रपाणकरसवद्विभावादीनामेको ऽत्राभासो रस इति ।  
तत्र सञ्चारिणः पार्थक्याभावात्कथं प्राधान्येनाभिव्यक्तिरित्युच्यते--  
  
यथा मरिचखण्डादेरेकीभावे प्रपाणके ॥ विस्स्द्_३।२६१ ॥  
  
उद्रेकः कस्यचित्क्वापि तथा सञ्चारिणो रसे ।  
  
अथ रसाभासभावाभासौ--  
  
अनौचित्यप्रवृत्तत्व आभासो रसभावयोः ॥ विस्स्द्_३।२६२ ॥  
  
अनौचित्यं चात्र रसानां भारतादिप्रणीतलक्षणानां सामग्रीरहितत्वे एकदेशयोगित्वोपलक्षणपरं बोध्यम् ।  
तच्च बालव्युत्पत्तये एकदेशतो दर्श्यते--  
  
उपनायकसंस्थायां मुनिगुरुपत्नीगतायां च ।  
बहुनायकविषयायां रतौ तथानुभयनिष्ठायाम् ॥ विस्स्द्_३।२६३ ॥  
  
प्रतिनायकनिष्ठत्वे तद्वदधमपात्रतिर्यगादिगते ।  
शृङ्गारे ऽनौचित्यं रौद्रे गुर्वादिगतकोपे ॥ विस्स्द्_३।२६४ ॥  
  
शान्ते च हीननिष्ठे, गुर्वाद्यलम्बने हास्ये ।  
व्रह्मवधाद्युत्साहे ऽधमपात्रगते तथा वारे ॥ विस्स्द्_३।२६५ ॥  
  
उत्तमपात्रगतत्वे भयानके ज्ञेयमेवन्यत्र ।  
  
तत्र रतेरुपनायकनिष्ठत्वे यथा मम--  
"स्वामी मुग्धतरो वनं घनमिदं बालाहमेकाकिनी क्षोणीमावृणुते तमालमलिनच्छाया तमः सन्ततिः ।  
तन्मे सुन्दर ! मुञ्च, कृष्ण ! सहसा वर्त्मेति गोप्या गिरः श्रुत्वा तां परिरभ्य मन्मथकलासक्तो हरिः पातु वः" ॥  
बहुनायकनिष्ठत्वे यथा--  
"कान्तास्त एव भुवनत्रितये ऽपि मन्ये येषां कृते सुतनु ! पाणडुरयं कपोलः" ।  
अनुभयनिष्ठत्वे यथा--मालतीमाधवे नन्दनस्य मालत्याम् ।  
"पश्चादुभयनिष्ठत्वे ऽपि प्रथममेकनिष्ठत्वे रतेराभासत्वम्" इति श्रीमल्लोचनकाराः ।  
तत्रोदाहरणं यथा--रत्नावल्यां सागरिकाया अन्योन्यसन्दर्शनात्प्राग्वत्सराजे रतिः ।  
प्रतिनायकनिष्ठत्वे यथा--इयग्रीवव धे हयग्रीवस्य जलक्रीडावर्णने ।  
अधमपात्रगतत्वे यथा--  
"जघनस्थलनद्धपत्रवल्ली गिरिमल्लीकुसुमावनि कापि भिल्ली ।  
अवचित्य गिरौ पुरो निषण्णा स्वकचानुत्कचयाञ्चकार भर्त्रा" ॥  
तिर्यगादिगतत्वे यथा--  
"मल्लीमतल्लीषु वनान्तरेषु वल्ल्यन्तरे वल्लभमाह्वयन्ती ।  
चञ्चद्विपञ्चीकलनादभङ्गीसङ्गीतमङ्गीकुरुते स्म भृङ्गी" ॥  
आदिशब्दत्तापसादयः ।  
रौद्राभासो यथा--  
"रक्तोत्फुल्लविशाललोलनयनः कम्पोत्तराङ्गो मुहुर्- मुक्त्वा कर्णमपेतभीर्धृ तधनुर्बाणो हरेः पश्यतः ।  
आध्मातः कटुकोक्तिभिः स्वमसकृद्दोविक्रमं कीर्तय- न्नंसास्फोटपटुर्युधिष्ठिरमसौ इन्तुं प्रविष्टोर्ऽजुनः" ॥  
भयानकाभासो यथा--  
"अशक्नुवन् सोढुमधीरलोचनः सहस्त्ररश्मेरिव यस्य दर्शनम् ।  
प्रविश्य हेमाद्रिगुहागृहान्तरं निनाय विभ्यद्दिवसानि कौशिकः" ॥  
स्त्रीनीचविषयमेव हि भयं रसप्रकृतिः ।  
एवमन्यत्र ।  
  
भावाभासो लज्जादिके तु वेश्यादिविषये स्यात् ॥ विस्स्द्_३।२६६ ॥  
  
स्पष्टम् ।  
  
भावस्य शान्तावुदये सन्धिमिश्रितयोः क्रमात् ।  
भावस्य शान्तिरुदयः सन्धिः शबलता मता ॥ विस्स्द्_३।२६७ ॥  
  
क्रमेण यथा--  
"सुतनु ! जहिहि कोपं पश्य पादानतं मां न खलु तव कदाचित्कोप एवंविधो ऽभूत् ।  
इति निगदति नाथे तिर्यगामीलिताक्ष्या नयनजलमनल्पं मुक्तमुक्तं न किञ्चित्" ॥  
अत्र बाष्पमोचनेनेर्ष्याख्यसञ्चारिभावस्य शमः ।  
"चरणपतनप्रत्याख्यानात्प्रसादपराङ्मुखे निभृतकितवाचारेत्युक्त्वा रुषा परुषीकृते ।  
व्रजति रमणो निः श्वस्योच्चौ स्तनस्थितहस्तया नयनसलिलच्छन्ना दृष्टिः सखीषु निवेशिता" ॥  
अत्र विषादस्योदयः ।  
"नयनयुगासेचनकं मानसवृत्त्याप दुष्प्रापम् ।  
रूपमिदं मदिराक्ष्या मदयति हृदयं दुनोति चमे" ॥  
अत्र हर्षविषादयोः सन्धिः ।  
"क्वाकार्यं , शशलक्ष्मणः क्व च कुलं, भूयो ऽपि दृश्यन्ते सा, दोषाणां प्रशमाय मे श्रुतमहो, कोपे ऽपि कान्तं मुखम् ।  
किं वक्ष्यन्त्यपकल्मषा कृतधियः, स्वप्ने ऽपि सा दुर्लभा चेतः स्वास्थ्यमुपैहि, कः खलु युवा धन्यो ऽधरं धास्यति" ॥  
अत्र वितकारैत्सुक्यमतिस्मरणशङ्कादैन्यधूतिचिन्तानां शबलता ।  
  
  
इति साहित्यदर्पणे रसादिनिरूपणो नाम तृतीयः परिच्छेदः ।  
  
___________________________________________________  
  
  
  
चतुर्थः परिच्छेदः  
  
  
अथ काव्यभेदमाह--  
  
काव्यं ध्वनिर्गुणीभूतव्यङ्ग्यं चेति द्विधा मतम् ।  
  
तत्र---  
  
वाच्यातिशयिनि व्यङ्ग्ये ध्वनिस्तत्काव्यमुत्तमम् ॥ विस्स्द्_४।१ ॥  
  
वाच्यादधिकचमत्कारिणि व्यङ्ग्यार्थे ध्वन्यते ऽस्मिन्निति व्युत्पत्त्या ध्वनिर्नामोत्तमं काव्यम् ।  
  
भेदौ ध्वनेरपि द्वावुदीरितौ लक्षणाभिधामूलौ ।  
अविवक्षितवाच्यो ऽन्यो विवक्षितान्यपरवाच्यश्च ॥ विस्स्द्_४।२ ॥  
  
तत्राविवक्षितवाच्यो नाम लक्षणामूलो ध्वनिः ।  
लक्षणामूलत्वादेवात्र वाच्यमविवक्षितं बाधितस्वरूपम् ।  
विवक्षितान्यपरवाच्यस्त्वभिधामूलः, अत एवात्र वाच्यं विवक्षितम् ।  
अन्यपरं व्यङ्ग्यनिष्ठम् ।  
अत्र हि वाच्योर्ऽथः स्वरूपं प्रकाशयन्नेव व्यङ्ग्यार्थस्य प्रकाशकः ।  
यथा---प्रदीपो घटस्य ।  
अभिधामूलस्य बहुविषयतया पश्चान्निर्देशः ।  
अविवक्षितवाच्यस्य भेदावाह--  
  
अर्थन्तरं सङ्क्रमिते वाच्ये ऽत्यन्तं तिरस्कृते ।  
अविवक्षितवाच्यो ऽपि ध्वनिर्द्वैविध्यमृच्छति ॥ विस्स्द्_४।३ ॥  
  
अविवक्षितवाच्यो नाम ध्वनिरर्थान्तरसङ्क्रमितवाच्यो ऽत्यन्ततिरस्कृतवाच्यश्चेति द्विविधः ।  
यत्र स्वयमनुपयुज्यमानो मुख्योर्ऽथः स्वविशेषरूपेर्ऽथान्तरे परिणमति, तत्र मुख्यार्थस्य स्वविशेषरूपार्थान्तरसङ्क्रमितत्वादर्थान्तरसङ्क्रमितवाच्यत्वम् ।  
यथा---"कदली कदली, करभः करभः, करिराजकरः करिराजकरः ।  
भुवत्रितये ऽपि बिभर्ति तुलामिदमूरुयुगं न चमूरुदृशः" ॥  
अत्र द्वितीयकदल्यादिशब्दाः पौनरुक्त्यभिया सामान्यकदल्यादिरूपे मुख्यार्थे बाधिता जाड्यादिगुणविशिष्टकदल्यादिरूपमर्थं बोधयन्ति ।  
जाड्याद्यतिशयश्च व्यङ्ग्यः ।  
यत्र पुनः स्वार्थं सर्वथा परित्यजन्नर्थान्तरे परिणमति, तत्र मुख्यार्थस्यात्यन्ततिरस्कृतत्वादत्यन्ततिरस्कृतवाच्यत्वम् ।  
यथा---  
निऋश्वासान्ध इवादर्शश्चन्द्रमा न प्रकाशते ।  
अत्रान्धशब्दो मुख्यार्थे बाधिते ऽप्रकाशरूपमर्थं बोधयति, अप्रकाशातिशयश्च व्यङ्ग्यः ।  
अन्धत्वाप्रकाशत्वयोः सामान्यविशेषभावाभावान्नार्थान्तरसङ्क्रमितवाच्यत्वम् ।  
यथा---  
भण धम्मिअ वीसत्थो, सो सुणओ अज्ज मारिओ देण ।  
गोलाणैकच्छकुडङ्गवासिणा दरिअसीहेण ॥  
अत्र "भ्रम धार्मिक--" इत्यतो भ्रमणस्य विधिः प्रकृते ऽनुपयुज्यमानतया भ्रमणनिषेधे पर्यवस्यतीति विपरीतलक्षणाशङ्कान कार्या ।  
यत्र खलु विधिनिषैधावुत्पत्स्यमानावेव निषधविध्योः पर्यवस्यतस्तत्रैव तदवसरः ।  
यत्र पुनः प्रकरणादिपर्यालोचनेन विधिनिषधयोर्निषेधविधी अवगम्येते तत्र ध्वनित्वमेव ।  
तदुक्तम् ---  
"क्वचिद्वाध्यतया ख्यातिः क्वचित् ख्यातस्य बाधनम् ।  
पूर्वत्र लक्षणैव स्यादुत्तरत्राभिधैव तु" ॥  
अत्राद्ये मुखायार्थस्यार्थान्तरे सङ्क्रमणं प्रवेशः, न तु तिरोभावः ।  
अत एवात्राजहत्स्वार्था लक्षणा ।  
द्वितीये तु स्वार्थस्यात्यन्तं तिरस्कृतत्वाज्जहत्स्वार्था ।  
  
विवक्षिताभिधेयो ऽपि द्विभेदः प्रथमं मतः ।  
असंलक्ष्यक्रमो यत्र व्यङ्ग्यो लक्ष्यक्रमस्तथा   ॥ विस्स्द्_४।४ ॥  
  
विवक्षितान्यपरवाच्यो ऽपि ध्वनिरसंलक्ष्यक्रमव्यङ्ग्यः संलक्ष्यक्रमव्यङ्ग्यश्चेति द्विविधः ।  
  
तत्राद्यो रसभावादिरेक एवात्र गण्यते ।  
एको ऽपि भेदो ऽनन्तत्वात् सङ्ख्येयस्तस्य नैव यत् ॥ विस्स्द्_४।५ ॥  
  
उक्तस्वरूपो भावादिरसंलक्ष्यक्रमव्यङ्ग्यः ।  
अत्र व्यङ्ग्यप्रतीतेर्विभावादिप्रतितिकारणत्वात् क्रमो ऽवश्यमस्ति किन्तूत्पलपत्र्रशतव्यतिभेदवल्लाघवान्न संलक्ष्यते ।  
एषु रसादिषु च एकस्यापि भेस्यानन्तत्वात्सङ्ख्यातुमशक्यत्वादसंलक्ष्यक्रमव्यङ्ग्यध्वनिर्नाम काव्यमेकभेदमेवोक्तम् ।  
तथाहि---एकस्यैव "शृङ्गारस्यैको ऽपि सम्भोगरूपो भेदः परस्परालिङ्गनाधरपानचुम्बनादिभेदात् प्रत्येकं च निभावादिवैचित्र्यात्सङ्खायतुमश्क्यः, का गणना सर्वेषाम् ।  
  
शब्दार्थोभयशक्त्युत्थे व्यङ्क्ये ऽनुस्वानसन्निभे ।  
ध्वनिर्लक्ष्यक्रमव्यङ्ग्यस्त्रिविधः कथितो बुधैः ॥ विस्स्द्_४।६ ॥  
  
क्रमलक्ष्यत्वादेवानुरणनरूपो यो व्यङ्ग्यस्तस्य शब्दशक्त्युद्भवत्वेन, अर्थशक्त्युद्भवत्वेन शब्दार्थशक्त्युद्भवत्वेन च त्रैविध्यात्संलक्ष्यक्रमव्यङ्ग्यनाम्नोध्वनेः काव्यस्यापि त्रैविध्यम् ।  
तत्र---  
  
वस्त्वलङ्काररूपत्वाच्छब्दशक्त्युद्भवोद्विधा ।  
  
अलङ्कारशब्दस्य पृथगुपादानादनलङ्कारं वस्तुमात्रं गृह्यते ।  
तत्र वस्तुरूपः शब्दशक्त्युद्भवो व्यङ्ग्यो यथा---  
पन्थि अ ! ण एत्थ सत्थरमत्थि मणं पत्थरत्थले गामे ।  
उण्णअ पओहरं पेक्खिअ ऊण जै वसति ता वससु ॥  
अत्र सत्थरादिशब्दशक्त्या यद्युपभोगक्षमो ऽसि तदास्स्वेति वस्तु व्यज्यते ।  
अलङ्काररूपो यथा--"दुर्गालङ्घितविग्रहः" इत्यादौ (५९ पृदृ) अत्र प्राकरणिकस्य उमानाममहादेवी-वल्लभ-भानुदेवनाम-नृपतेर्वर्णने द्वितीयार्थसूचितमप्रारणिकस्य पार्वतीवल्लभस्य वर्णनमसम्बनद्धं मा प्रसङ्क्षीदिति ईश्वरभानुदेवयोरुपमानोपमेयभावः कल्प्यते तदत्र उमावल्लभ उमावल्लभ इवेत्युपमालङ्कारो व्यङ्ग्यः ।  
यथा वा---  
"अमितः समितः प्राप्तैरुत्कर्षैर्हर्षद ! प्रभो ! ।  
अहितः सहितः साधु यशोभिरसतामसि" ॥  
अत्रामित इत्यादावपिशब्दाभावाद्विरोधाभासो व्यङ्ग्यः ।  
व्यङ्ग्यस्यालङ्कार्यत्वे ऽपि ब्राह्मणश्रमणन्यायादलङ्कारत्वमुपचर्यते ।  
  
वस्तु वालङ्कृतिर्वापि द्विधार्थः सम्भवी स्वतः ॥ विस्स्द्_४।७ ॥  
  
  
कवेः प्रौठोक्तिसिद्धो वा तन्निबद्धस्य वेति षट् ।  
षड्भिस्तैर्व्यज्यमानस्तु वस्त्वलङ्काररूपकः ॥ विस्स्द्_४।८ ॥  
  
अर्थशतयुद्भवो व्यङ्ग्यो याति द्वादशभेदताम् ।  
  
स्वतः सम्भवी औचित्याद् बहिरपि सम्भाव्यमानः ।  
प्रौढोक्त्या सिद्धः, न त्वौचित्येन ।  
तत्र क्रमेण यथा--  
दृष्टिं हे प्रतिवेशिनि ! क्षणमिहाप्यस्मद्गृहे दास्यसि प्रायेणास्य शिशोः पिता न विरसाः कौपीरपः पास्यति ।  
एकाकिन्यपि यामि सत्वरमितः स्त्रोतस्तमालाकुलं नीरन्ध्राः तनुमालिखन्तु जरठच्छेदानलग्रन्थयः ॥  
अत्र स्वतः सम्भविना वस्तुना तत् प्रतिपादिकाया भावपरपुषोपयोगजनखक्षतादिगोपनरूपं वस्तुमात्रं व्यज्यते ।  
दिशि मन्दायते तेजो दक्षिणस्यां रवेरपि ।  
तस्यामेव रघोः पाण्ड्याः प्रतापं न विषेहिरे ॥  
अत्र स्वतः सम्भविना वस्तुना रवितेजसो रघुप्रतापो ऽधिक इति व्यतिरेकालङ्कारो व्यज्यते ।  
आपतन्तममुं दूरादूरीकृतपराक्रमः ।  
बलो ऽवलोकयामास मातङ्गमिव केसरी ॥  
अत्रोपमालङ्कारेण स्वतः सम्भविना व्यञ्जकार्थेन बलदेवः क्षणेनैव वेणुदारिणः क्षयं करिष्यतीति वस्तु व्यज्यते ।  
गाढकान्तदशनक्षतव्यथा सङ्कटादरिबधूजनस्य यः ।  
ओष्ठविद्रुमदलान्यमोचयन्निदर्शन् युधि रुषा निजाधरम् ॥  
अत्र स्वतः सम्भविना विरोधालङ्कारेणाधरो निर्दष्टः शत्रवो व्यापादिताश्चेति समुच्चयालङ्कारो व्यङ्ग्यः ।  
"सजेहि सुरहिमासो ण दाव अप्पेइ जुऐजणलक्खमुहे ।  
अहिणवसहआरमुहे णवपत्तले अणङ्गस्स सरे" ॥  
अत्र वसन्तः शरकारः, कामो धन्वी, युबतयो लक्ष्यम्, पुष्पाणि शरा इति कविप्रौढोक्तिसिद्धं वस्तु प्रकाशीभवन् मदनविजृम्भणरूपं वस्तु व्यनक्ति ।  
"इजनीषु विमलभानोः करजालेन प्रकाशितं वीर ! धवलयति भुवनमण्डलमखिलं तव कीतिसन्ततिः सतम्" ॥  
अत्र कविप्रौढोक्तिसिद्धेन वस्तुना कीतिसन्ततेश्चन्द्रकरजालादधिककालप्रकाशकत्वेन व्यतिरेकालङ्कारो व्यङ्क्यः ।  
"दशाननकिरीटेभ्यस्तत्क्षणं राक्षसश्रियः ।  
मणिव्याजेन पर्यस्ताः पृथिव्यामश्रुबिन्दवः" ॥  
अत्र कविप्रौढोक्तिसिद्धेनापह्नुत्यलङ्कारेण भविष्यद्राक्षसश्रीविनाशरूपं वस्तु व्यज्यते ।  
"धम्मिल्ले नवमल्लिकासमुदयो हस्ते सिताम्भोरुहं हारः कण्ठतटे पयोधरयुगे श्रीखण्डलेपो घनः ।  
एको ऽपि त्रिकलिङ्गभूमितिलक ! त्वत्कीर्तिराशिर्ययौ ।  
नानामण्डनतां पुरन्दपुरीवामभ्रुवां विग्रहे" ॥  
अत्र कविप्रौढोक्तिसिद्धेन रूपकालङ्कारेण भूमिष्ठो ऽपि स्वर्गस्थानामुपकारं करोषीति विभावनालङ्कारो व्यज्यते ।  
"शिखरिणि क्व नु नाम कियच्चिरं किमभिधानमसावकरोत्तपः ।  
सुमुखै ! येन तवाधरपाटलं दशति बिम्बफलं शुकशावकः" ॥  
अत्रानेन कविनिबद्धस्य कस्यचित्कामिनः प्रौढोक्तिसिद्धेन वस्तुना तवाधरः पुण्यातिशयलभ्य इति वस्तु प्रतीयते ।  
"सुभगे ! कोटिसङ्ख्यत्वमुपेत्य मदनाशुगैः ।  
वसन्ते पञ्चता त्यक्ता पञ्चतासीद्वियोगिनाम्" ॥  
अत्र कविनिबद्धवक्तृप्रौढोक्तिसिद्धेन कामशराणां कोटिसङ्ख्यत्वप्राप्त्यो निखिलवियोगिमरणोन वस्तुना शराणां पञ्चता शरान् विमुच्य वियोगिनः श्रितेवे त्युत्प्रेक्षालङ्कारो व्यज्यते ।  
"मल्लिकामुकुले चणिड ! भाति गुञ्जन् मधुव्रतः ।  
प्रयाणो पञ्जबाणस्य शङ्वमापूरयन्निव" ॥  
अत्र कविनिबद्धवक्तृप्रौढोक्तिसिद्धेनोत्प्रेक्षालङ्कारेण कामस्यायमुन्मादकः कालः प्राप्तस्तत्कथं मानिनि मानं न मुञ्चसीति वस्तु व्यज्यते ।  
"महिलासहस्सभरिए तुह हिअए सुहअ सा अमाअन्ती ।  
अणुदिणमणण्णकम्मा अङ्ग तणुत्त्रं पि तणुएइ" ॥  
अत्रामाअन्तीति कविनिबद्धवक्तृप्रौढोक्तिसिद्धेन काव्यलिङ्गालङ्कारेण तनोस्तनूकरणो ऽपि तव हृदये न वर्तत इति विशेषोक्त्यलङ्कारो व्यज्यते ।  
न खलु कवेः कविनिबद्धस्येव रागाद्याविष्टता अतः कविनिबद्धवक्तृप्रौढोक्तिः कविप्रौढोक्तेरधिकं सहृदयवमत्कारकारिणीति पृथक्प्रतिपादिता ।  
एषु चालङ्कृतिव्यञ्जनस्थले रूपणोत्प्रेक्षणव्यतिरेचनादिमात्रस्य प्राधान्यं सहृदयसंवेद्यम्, न तु रूप्यादीनामित्यलङ्कृतेरेव मुख्यत्वम् ।  
  
एकः शब्दार्थशक्त्युत्थे--  
  
अभयशक्त्युद्भवे व्यङ्ग्ये एको ध्वनेर्भेदः ।  
यथा---  
"हिममुक्तचन्द्ररुचिरः सपद्मको मदयन् द्विजाञ्जनितमीनकेतनः ।  
अभवत्प्रसादितसुरो महोत्सवः प्रमदाजनस्य स चिराय माधवः" ॥  
अत्र माधवः कृष्णो माधवो वसन्त इवेत्युपमालङ्कारो व्यङ्ग्यः ।  
एवं च व्यङ्ग्यभेदादेव व्यञ्जकानां काव्यानां भेदः ।  
  
तदष्टादशधा ध्वनिः ॥ विस्स्द्_४।९ ॥  
  
अविवक्षितवाच्योर्ऽथान्तरसङ्क्रमितवाच्यो ऽत्यन्ततिरस्कृतवाच्यश्चेति द्विविधः ।  
विवक्षितान्यपरवाच्यस्तु असंलक्ष्यक्रमव्यङ्ग्यत्वेनैकः ।  
संलक्ष्यक्रमव्यङ्ग्यत्वेन च शब्दार्थोभयशक्तिमूलतया पञ्चदशेत्यष्टादशभेदो ध्वनिः ।  
एषु च--  
  
वाक्ये शब्दार्थशक्त्युत्थस्तदन्ये पदवाक्ययोः ।  
  
तत्रार्थान्तरसङ्क्रमितवाच्यो ध्वनिः पदगतो यथा---  
"धन्यः स एव तरुणो नयने तस्यैव नयने च ।  
युवजनमोहनविद्य भवितेयं यस्य सम्मुखे सुमुखई" ॥  
अत्र द्वितीयनयनशब्दो भग्यवत्तादिगुणविशिष्टनयनपरः ।  
वाक्यगतो यथा---  
"त्वामस्मि वच्मि विदुषां समवायो ऽत्र तिष्ठति ।  
आत्मीयां मतिमास्थाय स्थितिमत्र विधेहि तत्" ॥  
अत्र प्रतिपाद्यस्य सम्मुखीनत्वादेव लब्धे प्रतिपाद्यत्वे त्वामिति पुनर्वचनमन्यव्यावृत्तिविशिष्टं त्वदर्थं तक्षयति ।  
एवं वच्मीत्यनेनैव कर्तरि लब्धे ऽस्मीति पुनर्वचनम् ।  
तथा विदुषां समवाय इत्यनेनैव वक्तुः प्रतिपादने सिद्धे पुनर्वच्मीति वचनमुपदिशामीति वचनविशेषरूपमर्थं लक्षयति ।  
एतानि च स्वातिशयं व्यञ्जयन्ति ।  
एतेन मम वचनं तवात्यन्तं हितं तदवश्यमेव कर्तव्यमित्यभिप्रायः ।  
तदेवमयं वाक्यगतो ऽपर्थान्तरसङ्क्रमितवाच्यो ध्वनिः ।  
अत्यन्ततिरस्कृतवाच्यः पदगतो यथा---"निःश्वासान्ध-" इत्यादि ।  
वाक्यवतो यथा-"उपकृतं बहु तत्र-" इत्यादि ।  
अन्येषां वाक्यागतत्वे उदाहृतम् ।  
पदगतत्वं यथा--  
"लावण्यं तदसौ कान्तिस्तद्रूपं स वचः क्रमः ।  
तदा सुधास्पदमभूदधुना तु ज्वरो महान्" ॥  
अत्र लावण्यादीनां तादृगनुभवैकगौचरताव्यञ्जकानां तदादिशब्दानामेव प्राधान्यम्, अन्येषां तु तदुपकारित्वमेवेति तन्मूलक एव ध्वनिव्यपदेशः ।  
तदुक्तं ध्वनिकृता---  
"एकावयवसंस्थेन भूषणोनेव कामिनी ।  
पदद्योत्येन सुकवेर्ध्वनिना भाति भारती" ॥  
एवं भावादिष्वप्यूह्यम् ।  
"भुक्तिमुक्तिकृदेकान्तसमादेशनतत्परः ।  
कस्य नानन्दनिस्यन्दं विदधाति सदागमः" ॥  
अत्र सदागमशब्दः सन्नहितमुपनायकं प्रति सच्छास्त्रार्थमभिधाय सतः पुरुषस्यागम इति वस्तु व्यनक्ति ।  
ननु सदागमः सदागम इवेति न कथमुपमाध्वनिः ? सदागमशब्दयोरुपमानोपमेयभावाविवक्षणात् ।  
रहस्यस्य सङ्गोपनार्थमेव हि द्व्यर्थपदप्रतिपादनम् ।  
प्रकरणादिपर्यालोचनेन च सच्छास्त्राभिधानस्यासम्बन्धत्वात् ।  
"अनन्यसाधारणधीर्धृताखिलवसुन्धरः ।  
राजते को ऽपि जगति स राजा पुरुषोत्तमः" ॥  
अत्र पुरुषोत्तमः पुरुषोत्तम इवेत्युपमाध्वनिः ।  
अनयोः शब्दशक्तिमूलौ संलक्ष्यक्रमभेदौ ।  
सायं स्नानमुपासितं मलयजेनाङ्ग समालेपितं यातो ऽस्ताचलमौलिमम्बरमणिविस्त्रब्धमत्रागतिः ।  
आश्चर्यं तव सौकुमार्यमभितः क्लान्तासि येनाधुना नेत्रद्वन्द्वममीलनव्यतिकरं शक्नोति ते नासितुम्" ॥  
अत्र स्वतः सम्भविना वस्तुना कृतपरपुरुषपरिचया क्लान्तासीति वस्तु व्यज्यते ।  
तच्चाधुना क्लान्तासि, न तु पूर्वं कदाचिदपि तवैवंविधः क्लमो दृष्ट इति बोधयतो ऽधुना पदस्यैवेतरपदार्थोत्कर्षादस्यैव पदान्तरापेक्षया वैशिष्ट्यम् ।  
तदप्राप्तिमहादुःखविलीनाशेषपातका ।  
तच्चिन्ताविपुलाङ्लादक्षीणपुण्यचया तथा ॥  
चिन्तयन्ती जगत्सूतिं परं ब्रह्मस्वरूपिणम् ।  
निरुच्छ्वासतया मुक्तिं गतान्या गोपकन्यका" ॥  
(युग्मकम्) अत्राशेषचयपदप्रभावादनेकजन्मसहस्त्रभोग्यदुष्कृतसुकृतफलराशितादात्म्याध्यवसितातया भगवद्विरहदुःखचिन्ताह्लादयोः प्रत्यायनमित्यतिशयोक्तिद्वयप्रतीतिरशेषचयपदद्वयद्योत्या ।  
अत्र च व्यञ्जकस्य कविप्रौढोक्तिमन्तरेणापि सम्भवात्स्वतः सम्भविता ।  
"पश्यन्त्यसङ्ख्यपथगां त्वद्दानजलवाहिनीम् ।  
देव ! त्रिपथगात्मानं गोपयत्युग्रमूर्धनि" ॥  
इदं मम ।  
अत्र पश्यन्तीति कविप्रौढोक्तिसिद्धेन काव्यलिङ्गालङ्कारेण न के ऽप्यन्ये दातारस्तव सदृशा इति व्यतिरेकालङ्कारो ऽसङ्ख्यपदद्योत्यः ।  
एवमन्येष्वप्यर्थशक्तिपूलसंलक्ष्यक्रमभेदेषूदाहार्यम् ।  
तदेवं ध्वनेः पूर्वोक्तेष्वष्टादशसु भेदेषु मध्ये शब्दार्थशक्त्युत्थो व्यङ्ग्यो वाक्यमात्रे भवन्नेकः ।  
अन्ये पुनः सप्तदश वाक्ये पदे चेति चतुस्त्रिंशदिति पञ्चत्रिंशद्भेदाः ।  
  
प्रबन्धे ऽपि मतो धीरैरर्थशक्त्युद्भ्वो ध्वनिः ॥ विस्स्द्_४।१० ॥  
  
प्रबन्धे महावाक्ये ।  
अनन्तरोक्तद्वादशभेदोर्ऽथशक्त्युत्थः ।  
यथा महाभारते गृध्रगोमायुसंवादे---  
"अलं स्थित्वा श्मशाने ऽस्मिन् गृध्रगोमायुसङ्कुले ।  
कङ्कालबहते घोरे सर्वप्राणिभयङ्करे ॥  
न चेह जीवितःकश्चित्कालधर्ममुपागतः ।  
प्रियो वा यदि वा द्वेष्यः प्राणिनां गतिरीदृशई" ॥  
इति दिवा प्रभवतो गृध्रस्य श्मशाने मृतं बालमुपादाय तिष्ठतां तं परित्यज्य गमनमिष्टम् ।  
"आदित्यो ऽयं स्थितो मूढाः ! स्नेहं कुरुत साम्प्रतम् ।  
बहुविघ्नो मुहूर्तो ऽयं जीवेदपि कदाचन ॥  
अमुं कनकवर्णाभं बालमप्राप्तयौवनम् ।  
गृध्रवाक्यात्कथं मूढास्त्यजध्वमविशङ्किताः" ॥  
इति निशि समर्थस्य गोमायोर्दिवसे परित्यागो ऽनभिलषित इति वाक्यसमहेन द्योत्यते ।  
अत्र स्वतः सम्भवी व्यञ्जकः ।  
एवमन्येष्वेकादशभेदेषूदाहार्यम् ।  
एवं वाच्यार्थव्यञ्जकत्वे उदाहृतम् ।  
लक्ष्यार्थस्य यथा---"निःशेषच्युतचन्दनम्--" इत्यादि (पृदृ ६२) ।  
व्यङ्ग्यार्थस्ययथा--"उअ णिच्चल-" इत्यादि (पृदृ ६३) ।  
अनयोः स्वतः सम्भविनोर्लक्ष्यव्यङ्ग्यार्थौ यञ्जकौ ।  
एवमन्येष्वेकादशभेदेषूदाहार्यम् ।  
  
पदांशवर्णरचनाप्रबन्धेष्वस्फुटक्रमः ।  
  
असंलक्ष्यक्रमव्यङ्ग्यो ध्वनिस्तत्र पदांशप्रकृतिप्रत्ययोपसर्गनिपातादिभेदादनेकविधः ॥  
यथा---  
"चलापाङ्गां दृष्टिं स्पृशसि बहुशो वेपथुमतीं रहस्याख्यायीव स्वनसि मृदु कर्णान्तिकचरः ।  
करं व्याधुन्वत्याः पिबसि रतिसर्वस्वमधरं वयं तत्त्वान्वेषान्मधुकर ! हतास्त्वं खलु कृती" ॥  
अत्र "हताः" इति न पुनः "दुःखं प्राप्तवन्तः" इति हन्प्रकृतेः ।  
"मुहुरङ्गुलिसंवृताधरोष्ठं प्रतिषेधाक्षरविक्लवाभिरामम् ।  
मुखमंसविवर्ति पक्ष्मलाक्ष्याः कथमप्युन्नमितं न चुम्बितं तु" ॥  
अत्र "तु" इति निपातस्यानुतापव्यञ्जकत्वम् ।  
"न्यक्कारो ह्ययमेव मे यदरः--" इत्यादौ (८ पृ।) "अरयः" इति बहुवचनस्य, "तापसः" इत्येकवचनस्य, "अत्रैव" इति सर्वनाम्नः, "निहन्ति" इति "जीवति इति च तिङः, "अहो" इत्यव्ययस्य, "ग्रामटिका" इति करूपतद्धितस्य, "विलुण्ठन" इति व्युपसर्गस्य, "भुजैः" इति बहुवचनस्य व्यञ्जकत्वम् ।  
"आहारे विरतिः, समस्तविषयग्रामे निवृत्तिः परा, नासाग्रे नयनं तदेतदपरं यच्चैकतानं मनः । मौनं चेदमिदं च शून्यमधुना यद्विश्वमाभाति ते, तद्ब्रूयाः सखि ! योगिनी किमसि, भोः !किं वा वियोगिन्यसि" ॥  
अत्र तु "आहारे इति विषयसप्तम्याः, "समस्त" इति "परा" इति च विशेषणद्वयस्य, "मौनं चेदम्" इति प्रत्यक्षपरामर्शिनः सर्वनाम्नः, आभाति" इत्युपसर्गस्य "सखि" इति प्रणयस्मारणस्य "असि भोः" इति सोत्प्रासस्य "किं वा" इत्युत्तरक्षदार्ढ्यसूचकस्य वाशब्दस्य, "असि" इति वर्त्तमानोपदेशस्य च तत्तद्विषयव्यञ्जकत्वं सहृदयसवेद्यम् ।  
वर्णरचनयोरुदाहरिष्यते ।  
प्रबन्धे यथा--महाभारते शान्तः ।  
रामायणो करुणः ।  
मालतीमाधवरत्नावल्यादौ शृङ्गारः ।  
एवमन्यत्र ।  
  
तदेवमेकपञ्चाशद्भेदास्तस्य ध्वनेर्मताः ॥ विस्स्द्_४।११ ॥  
  
  
सङ्करेण त्रिरूपेण संसृष्ट्या चैकरूपया ।  
वेदखाग्निशराः (५३०४) शुद्धैरिषुबाणाग्निसायकाः (५३५५) ॥ विस्स्द्_४।१२ ॥  
  
शुद्धैः शुद्धभेदैरेकपञ्चाशता योजनेनेत्यर्थः ।  
दिङ्मात्रं दूदाह्रियते---  
"अत्युन्नतस्तयुगा तरलायताक्षी द्वारि स्थिता तदुपयानमहोत्सवाय ।  
सा पूर्णकुम्भनवनीरजतोरणस्त्रक्सम्भारमङ्गलमयत्नकृतं विधत्ते" ॥  
अत्र स्तनावेव पूर्णकुम्भौ, दृष्टय एव नवनीरजस्त्रज इति रूपकध्वनिरसध्वन्योरेकाश्रयानुप्रवेशः सङ्करः ।  
"धिन्वन्त्यमूनि मदमूर्च्छदलिध्वनीनि धूताध्वनीनहृदयानि मधोर्दिनानि ।  
निस्तन्द्रचन्द्रवदनावदनारविन्दसौरभ्यसौहृदसगर्वसमीरणान् इ" ॥  
अत्र निस्तन्द्रेत्यादिलक्षणामूलध्वनीनां संसृष्टिः ।  
अथ गुणीभूतव्यङ्ग्यम्---  
अपरं तु गुणीभूतव्यङ्ग्यं वाच्यादनुत्तमे व्यङ्ग्ये ।  
अपरं काव्यम् ।  
  
अनुत्तमत्वं न्यूनतया साम्येन च सम्भवति ।  
तत्र स्यादितराङ्गकाक्वाक्षिप्तं च वाच्यसिद्ध्य्ङ्गम् ॥ विस्स्द्_४।१३ ॥  
  
सन्दिग्धप्राधान्यं तुल्यप्राधान्यमस्फुटमगूढम् ।  
व्यङ्ग्यमसुन्दरमेवं भेदास्तस्योदिता अष्टौ ॥ विस्स्द्_४।१४ ॥  
  
इतरस्य रसादेरङ्गरसादिव्यङ्ग्यम् ।  
यथा--"अयं सरसनोत्कर्षो पीनस्तनविमर्दनः ।  
नाभ्यूजघनस्पर्शो नीवीविस्त्रंसनः करः" ॥  
अत्र शृङ्गारः करुणस्याङ्गम् ।  
"मानोन्नतां प्रणयिनीमनुनेतुकामस्त्वसैन्यसागररवोद्रतकर्णतापः ।  
हा !हा! कथं नु भवतो रिपुराजधानीप्रासादसन्ततिषु तिष्ठति कामिलोकः ॥  
अत्रौत्सुक्यत्राससन्धिसंस्कृतस्य करुणस्य राजविषयरतावङ्गभावः ।  
"जनस्थाने भ्रान्तं कनकमृगतृष्णान्धितधिया वचो वैदेहीति प्रतिपदमुदश्रु प्रलपितम् ।  
कृतालङ्काभर्तुर्वदनपरिपाटीषु घटना मायाप्तं रामत्वं कुशलवसुता न त्वधिगता" ॥  
अत्र रामत्वं प्राप्तमित्यवचने ऽपि शब्दशक्तेरेव रामत्वमवगम्यते ।  
वचनेन तु सादृश्यहेतुकतादात्म्यारोपणमाविष्कुर्वता तद्रोपनमपाकृतम् ।  
तेन वाच्यं सादृश्यं वाक्यार्थान्वयोपपादकतयाङ्कतां नीतम् ।  
काक्वाक्षिप्तं यथा---  
"मथ्नामि कौरवशतं समरे न कोपाद्दुःशासनस्य रुधिरं न पिबाम्युतरस्तः ।  
सञ्चूर्णयामि गदया न सुयोधनोरूं सन्धि करोतु भवतां नृपतिः पणेन" ॥  
अत्र मथ्नाम्येवेत्यादिव्यङ्ग्यं वाच्यस्य निषेधस्य सहभावेनैव स्थितम् ।  
"दीपयन् रोदसीरन्ध्रमेष ज्वलति सर्वतः ।  
प्रतापस्तव राजेन्द्र ! वैरिवंशदवानलः" ॥  
अत्रान्वयस्य वेणुत्वारोपणरूपो व्यङ्ग्यः प्रतापस्य दावानलत्वारोपसिद्ध्यङ्गम् ।  
"हरस्तु किञ्चित्परिवृत्तधैर्यः--" इत्यादौ ((२२।पृ दृ) विलोचनव्यपारलाषयोः प्राधान्ये सन्देहः ।  
ब्राह्मणातिक्रमत्यागो भवतामेव भूतये ।  
जामदग्नयश्च वो मित्त्रमन्यथा दुर्मनायते" ॥  
अत्र परशुरामो रक्षःकुलक्षयं करिष्यतीति व्यङ्ग्यस्य वाच्यस्य च समम्प्राधान्यम् ।  
"सन्धौ सर्वस्वहरणं विग्रहे प्राणनिग्रहः ।  
अल्लावदीननृपतौ न सन्धिर्न च विग्रहः" ॥  
अत्राल्लावदीनाख्ये नृपतौ दानसामादिमन्तरेण नान्यः प्रशमोपाय इति व्यङ्ग्यं व्युत्पन्नानामपि भ्क्तटित्यस्फुटम् ।  
"अनेन लोकगुरुणा सतां धर्मोपदेशिना ।  
अहं व्रतवती स्वैरमुक्तेन किमतः परम्" ॥  
अत्र प्रतीयमानो ऽपि शाक्यमुनेस्तिर्यग्योषिति बालात्कारोपभोगः स्फुटतया वाच्यायमान इत्यगूढम् ।  
"वाणीरकुडङ्गुड्डीणसौणिकोलाहणं सुणन्तीए ।  
घरकम्मवावडाए बहुए सीअन्ति आङ्गाइं" ॥  
अत्र दत्तसङ्केतः जश्चिल्लतागृहं प्रविष्ट इति व्यङ्ग्यात् "सीदन्त्यङ्गनि" इति वाच्यस्य चमत्कारः सहृदयसंवेद्य इत्यसुन्दरम् ।  
किञ्च यो दीपकतुल्ययोगितादिषूपमाद्यलङ्कारो व्यङ्ग्यः स गुणीभूतव्यङ्ग्य एव ।  
काव्यस्य दीपकादिमुखेनैव चमत्कारविधायित्वात् ।  
तदुक्तं ध्वनिकृता--  
"अलङ्कारान्तरस्यापि प्रतीतौ यत्र भासते ।  
तत्परत्वं न काव्यस्य नासौ मार्गो ध्वनेर्मतः" ॥  
यत्र च शब्दान्तरादिना गोपनकृतचारुत्वस्य विपर्यासः ।  
यथा---  
"दृष्ट्या केशव ! गोपरागहृतया किञ्चिन्न दृष्टं मया तेनात्र स्खलितास्मि नाथ ! पतितां किं नाम नालम्बसे ।  
एकस्त्वं विषमेषु खिन्नमनसां सर्वाबलानां गतिर्- गोप्येवं गदितः सलेशमवताद्रोष्ठे हरिर्वश्चिरम्" ॥  
अत्र गोपरागादिशब्दानां गोपे राग इत्यादिव्यङ्ग्यार्थानां सलेशमिति पदेन स्फुटतयावभासः ।  
सलेशमिति पदस्य परित्यागे ध्वनिरेव ।  
किञ्च ।  
यत्र वस्त्वलङ्कारसादिरूपव्यङ्ग्यानां रसाभ्यन्तरे गुणीभावस्तत्र प्रधानकृत एव काव्यव्यवहारः ।  
तदुक्तं तेनैव---  
"प्रकारो ऽयं गुणीभूतव्यह्ग्यो ऽपि ध्वनिरूपताम् ।  
धत्ते रसादितात्पर्यपर्यालोचनया पुनः" ॥  
इति ।  
यत्र तु---"यत्रोन्मदानां प्रमदाजनानामभ्रंलिहः शोणमणीमयखः ।  
सन्ध्याभ्रमं प्राप्नुताकाण्डे ऽप्यनङ्गने पथ्यविधिं विधत्ते" ॥  
इत्यादौ रसादीनां नगरीवृत्तान्तादिवस्तुमात्रेङ्गत्वम्, तत्र तेषामतात्पर्यविषयत्वे ऽपि तैरेव गुणीभूतैः काव्यव्यवहारः ।  
तदुक्तमस्मद्गोत्रकविपणिडतमुख्यश्रीचण्डीदासपादैः-वाक्या (काव्यार्)थस्याखण्डबुद्धिवेद्यतया तन्मयीभावेनास्वाददशायं गुणप्रधानभावावभासस्तावन्नानुभूयते, कालान्तरे तु प्रकरणादिपर्यालोचनया भवन्नप्यसौ न काव्यव्यवदेशंव्याहन्तुमीशः, तस्यास्वादमात्रयत्तत्वात्" इति ।  
केचिच्चित्राख्यं तृतीयं काव्यभेदमिच्छन्ति ।  
तदाहुः---  
"शब्दचित्रं वाच्यचित्रमव्यङ्ग्यं त्ववरं स्मृतम्" ।  
इति ।  
तन्न, यदि हि अव्यङ्ग्यत्वेन व्यङ्ग्याभावस्तदा तस्य काव्यत्वमपि नास्तीति प्रागेवाक्तम् ।  
ईषद्व्यङ्ग्यत्वमिति चेत् , किं नामेषद्व्यङ्ग्यत्वम् ? आस्वाद्यव्यङ्ग्यत्वम्, अनास्वाद्यव्यङ्ग्यत्वं वा ? आद्ये प्राचीनभेदयोरेवान्तः पातः ।  
द्वितीये त्वकाव्यत्वम् ।  
यदि चास्वाद्यत्वं तदाक्षुद्रत्वमेव क्षुद्रतायामनास्वाद्यत्वात् ।  
तदुक्तं ध्वनिकृता---  
"प्रधानगुणभावाभ्यां व्यङ्ग्यस्यैवं व्यवस्थिते ।  
उभे काव्ये ततो ऽन्यद्यत्तच्चित्रमभिधीयते" ॥  
इति ।  
  
इति साहित्यदर्पणे ध्वनिगुणीभूतव्यङ्ग्याख्यकाव्यभेदनिरूपणो नाम चतुर्थः परिच्छेदः ।  
  
___________________________________________________  
  
  
पञ्चमः परिच्छेदः  
  
  
अथ केयमभिनवा व्यञ्जना नाम वृत्तिरित्युच्यते---  
  
वृत्तीनां विश्रान्तेरभिधातत्पर्यलक्षणाख्यानाम् ।  
अङ्गीकार्या तुर्या वृत्तिर्बोधे रसादीनाम् ॥ विस्स्द्_५।१ ॥  
  
अभिधायाः सङ्केतितार्थमात्रबोधनविरताया न वस्त्वलङ्काररसादिव्यङ्ग्यबोधने क्षमत्वम् ।  
न च सङ्केतितो रसादिः ।  
नहि विभावाद्यभिधानमेव तदभिधानम्, तस्य तदेकरूप्यानङ्गीकारात् ।  
यत्र च स्वशब्देनाभिधानं तत्र प्रत्युत दोष एवेति वक्ष्यामः ।  
क्वचिच्च "शृङ्गाररसो ऽयम्" इत्यादौ स्वशब्देनाभिधाने ऽपि न तत्प्रतीतिः, तस्य स्वप्रकाशानन्दरूपत्वात् ।  
अभिहितान्वयवादिभिरङ्गीकृता तात्पर्याख्या वृत्तिरपि संसर्गमात्रे परिक्षीणा न व्यङ्भर्बोधनी ।  
यच्च केचिदाहुः---"सो ऽयमिषोरिव दीर्घदीर्घतरो ऽभिधाव्यापरः" इति ।  
यच्चधनिकेनोक्तम्---  
"तात्पर्याव्यतिरेकाच्च व्यञ्जकत्वस्य न ध्वनिः ।  
यावत्कार्यप्रसारित्वात्तात्पर्यं न तुलाधृतम्" ॥  
इति ।  
तयोरुपरि "शब्दबुद्धिकर्मणां विरम्य व्यापाराभावः" इति वादिभिरेव पातनीयो दण्डः ।  
एवं च किमिति लक्षणापुयपास्या ? दीर्घदीर्घतराभिधाव्यापारेणापि तदर्थबोधसिद्धेः ।  
किमिति च "ब्राह्मण ! पुत्रस्ते जातः, कन्या ते गर्भिणी" इत्यादावपि हर्षशोकादीनामपि न वाच्यत्वम् ।  
यत्पुनरूक्तं "पौरुषेयमपौरुषेयं च वाक्यं सर्वमेव कार्यपरम्, अतत्परत्वे ऽनुपादेयत्वादुन्मत्तवाक्यवत् ।  
ततश्च काव्यशब्दानां निरतिशयसुखास्वादव्यतिरेकेण प्रतिपाद्यप्रतिपादकयोः प्रवृत्त्यौपयिकप्रयोजनानुपलब्धेर्निरतिशयमुखास्वाद एव कार्यत्वेनावधार्यते ।  
"यत्परः शब्दः स शब्दार्थः" इति न्यायात्" इति ।  
तत्र प्रष्टव्यम्-किमिदं तत्परत्वं नाम, तदर्थत्वं वा, तात्पर्यवृत्त्या तद्वोधकत्वं वा ? आद्ये न विवादः, व्यङ्ग्यत्वे ऽपि तदर्थतानपायात् ।  
द्वितीये तु--केयं तात्पर्याख्या वृत्तिः, अभिहितान्वयवादिभिरङ्गीकृता, तदन्या वा ? आद्ये दत्तमेवोत्तरम् ।  
द्वितीये तु---नाममात्रे विवादः, तन्मते ऽपि तुरीयवृत्तिसिद्धेः ।  
नन्वस्तु युगपदेव तात्पर्यशक्त्या विभावादिसंसर्गस्य रसादेश्च प्रकाशनम्-इति चेत् ? न, तयोर्हेतुफलभावाङ्गीकारात् ।  
यदाह मुनिः--"विभावानुभावव्यभिचारिसंयोगद्रसनिष्पत्तिः" इति ।  
सहभावे च कुतः सव्येतरविषाणयोरवि कार्यकारणभावः ? पौर्वापर्यविपर्ययात् ।  
"गङ्गायां घोषः" इत्यादौ तटाद्यर्थमात्रबोधविरताया लक्षणायाश्च कुतः शीतत्वपावनत्वादिव्यङ्ग्यबोधकता ।  
तेन तुरीया वृत्तिरुपास्यैवेति निर्विवादमेतत् ।  
किञ्च---  
  
बोद्धृस्वरूपसङ्ख्यानिमित्तकार्यप्रतीतिकालानाम् ।  
आश्रयविषयादीनां भेदाद्भिन्नो ऽभिधेयतो व्यङ्ग्यः ॥ विस्स्द्_५।२ ॥  
  
वाच्यार्थव्यङ्ग्यार्थयोर्हि पदतदर्थमात्रज्ञाननिपुणैर्वैयाकरणैरपि सहृदयैरेव च संवेद्यतया बोद्धृभेदः ।  
"भम धम्मिअ--" (२४२ पृ।) इत्यादौ क्वचिद्वाच्ये विधिरूपे निषधरूपतया, क्वचित् "निः शेषच्युतचन्दनम्-" (६२ पृ।) इत्यादौ निषेधरूपे विधिरूपतया च स्वरूपभेदः ।  
"गतो ऽस्तकर्कः" इत्यादौ च वाच्योर्ऽथ एक एव प्रतीयते ।  
व्यङ्ग्यस्तु तद्वोद्ध्रादिभेतात् क्वचित् "कान्तमभिसर" इति, "गावो निरुध्यन्ताम्" इति, "नायकस्यायमागमनावसरः" इति, "सन्तापो ऽधुना नास्ति" इत्यादिरूपेणानेक इति सङ्ख्याभेदः ।  
वाच्यार्थः शब्दोच्चारणमात्रेण वेद्यः, एष तु तथाविधप्रतिभानैर्मल्यादिनेति निमित्तभेदः ।  
प्रतीतिमात्रकरणाच्चमत्कारकरणाच्च कार्यभेदः ।  
केवलरूपतया चमत्कारितया च प्रतीतिभेदः ।  
पूर्वपश्चाद्भावेन च कालभेदः ।  
शब्दाश्रयत्वेन शब्दतदेकदेशतदर्थवर्णसङ्घटनाश्रयत्वेन चाश्रयभेदः ।  
"कस्स व ण होइ रोसो दट्ठूणपिआएं सव्वणं अहरं ।  
सब्भमरपडमग्घाइणि वारिअवामे सहसु एङ्णिं" ॥  
इति सखीतत्कान्तविषयत्वेन विषयभेदः ।  
तस्मान्नाभिधेय एव व्यङ्ग्यः ।  
तथा---  
  
प्रागसत्वाद्रसादेर्नो बोधिके लक्षणाभिधे ।  
किञ्चि मुख्यार्थबाधस्य विरहादपि लक्षणा ॥ विस्स्द्_५।३ ॥  
  
"न बोधिका" इति शेषः ।  
नहि को ऽपि रसनात्मकव्यापारद्भिन्नो रसादिपदप्रतिपाद्यः प्रमाणसिद्धो ऽस्ति, यमिमे लक्षणाभिधे बोधयेताम् ।  
किञ्ञ्च, यत्र"गङ्गायां घोषः" इत्यादावुपात्तशब्दार्थानां बुभूषन्नेवान्वयो ऽनुपपत्त्या बाध्यते तत्रैव हि लक्षणायाः प्रवेशः ।  
यदुक्तं न्यायकुसुमाञ्जलावुदयनाचार्यैः---  
"श्रुतान्वयादनाकाङ्क्षं न वाक्यं ह्यन्यदिच्छति ।  
पदार्थान्वयवैधुर्यात्तदाक्षिप्तेन सङ्गतिः" ॥  
न पुनः "शून्यं वासगृहम्--" इत्यादौ (२२ पृ।) मुखायाथबाधः ।  
यदि च "गङ्गायां घोषः" इत्यादौ प्रयोजनं लक्ष्यं स्यात्, तीरस्य मुख्यार्थत्वं बाधितत्वं च स्यात् ।  
तस्यापि च लक्ष्यतया प्रयोजनान्तरं तस्यापि प्रयोजनान्तरमित्यनवस्थापातः ।  
न चापि प्रयोजनविशिष्ट एव तीरे लक्षणा ।  
विषयप्रयोजनयोर्युगपत्प्रतीत्यनभ्युपगमात् ।  
नीलादिसंवेदनानन्तरमेव हि ज्ञातताया अनुव्यवसायस्य वा सम्भवः ।  
  
नानुमानं रसादीनां व्यङ्ग्यानां बोधनक्षमम् ।  
आभासत्वेन हेतूनां स्मृतिर्न च रसादिधीः ॥ विस्स्द्_५।४ ॥  
  
व्यक्तिविवेककारेण हि--"यापि विभावादिभ्यो रसादीनां प्रतीतिः सानुमान एवान्तर्भवितुमर्हति ।  
विभावानुभावव्यभिचारिप्रतीतिर्हि रसादिप्रतीतेः साधनमिष्यते" ।  
ते हि रत्यादीनां भावानां कारणकार्यसहकारिभूतास्ताननुमापयन्त एव रसादीन्निष्पादयन्ति ।  
त एव प्रतीयमाना आस्वादपदवी गताः सन्तो लसा उच्यन्ते, इत्यवश्यम्भावी तत्प्रतीतिक्रमः केवलमाशुभावितयासौ न लक्ष्यते, यतो ऽयमद्याप्यभिव्यक्तिक्रमः" इति यदुक्तम् ।  
तत्र प्रष्टव्यम्--किं शब्दाभिनयसमर्पितविभावादिप्रत्ययानुमितरामादिगतरागादिज्ञानमेव रसत्वेनाभिमतं भवतः, तद्भावनयाभावकैर्भाव्यमानः स्वप्रकाशानन्दो वा ।  
आद्ये न विवादः, किन्तु "रामादिगतरगादिज्ञानं रससञ्ज्ञया नोच्यते ऽस्माभिः" इत्येव विशेषः ।  
द्वितीयस्तु व्याप्तिग्रहणाभावाद्धेतोराभासतयासिद्ध एव ।  
यच्चोक्तं तेनैव---  
"यत्र यत्रैवंविधानां विभावानुभावसात्त्विकसञ्चारिणामभिधानमभिनयो वा तत्र तत्र शृङ्गारादिरसाविर्भावः" इति सुग्रहैव व्याप्तिः पक्षधर्मता च ।  
तया--  
"यार्ऽथान्तराभिव्यक्तौ वः सामग्रीष्टा निबन्धनम् ।  
सैवानुमितिपक्षे नो गमकत्वेन सम्मता" ॥  
इति ।  
इदमपि नो न विरुद्धम् ।  
न ह्येवंविधा प्रतीतिरास्वाद्यत्वेनास्माकमभिमता किन्तु--स्वप्रकाशमात्रविश्रान्तः सान्द्रानन्दनिर्भरः ।  
तेनात्र सिषाधयिषितादर्थादर्थान्तरस्य साधनाद्धेतोराभासता ।  
यच्च "मम धम्मिअ--" इत्यादौ (२४२ पृ।) प्रतीयमानं वस्तु ।  
"जलकेलितरलकरतलमुक्तपुनः पिहितराधिकावदनः ।  
जगदवतु कोकयूनोर्विघटनसङ्घटनकौतुकी कृष्णः" ॥  
इत्यादौ च रूपकालङ्कारादयो ऽनुमेया एव ।  
तथाहि---"अनुमानं नाम पक्षसत्त्वसपक्षसत्त्वविक्षव्यावृत्तत्वविशिष्टाल्लिङ्गल्लिङ्गिनो ज्ञानम् ।  
ततश्च वाच्यादसम्बद्धोर्ऽथंस्तावन्न प्रतीयते ।  
अन्यथातिप्रसङ्गः स्यात्, इति बोध्यबोधकयोरर्थयोः कश्चित्सम्बन्धो ऽस्त्येव ।  
ततश्च बोधकोर्ऽथो लिङ्गम्, बोध्यश्च लिङ्गी, बोधकस्य चार्थस्य पक्षसत्त्वं निबद्धमेव ।  
सपक्षसत्त्वविपक्षव्यावृत्तत्वे अनिबद्धे अपि सामर्थ्योदवसेये ।  
तस्मादत्र यद्वाच्यार्थाल्लिङ्गरूपाल्लिङ्गिनो व्यङ्ग्यार्थस्यावगमस्तदनुमान एव पर्यवस्यति" इति ।  
तन्न, तथा ह्यत्र "भम अम्मिअ-" इत्यादौ (२४२ पृदृ) गृहे श्वनिवृत्त्या विहितं भ्रमणं गोदावरीतीरे सिंहोपलब्धेरभ्रमणमनुमापयति" इति यद्वक्तव्यं तत्रानैकान्तिको हेतुः ।  
भीरोरपि गुरोः प्रभोर्वा निदेशेन प्रियानुरागेण वा गमनस्य सम्भवात्, पुश्चल्या वचनं प्रामाणिकं न वेति सन्दिग्धासिद्धश्च ।  
"जलकेलि-" इत्यत्र "य आत्मदर्शनादर्शनाभ्यां चक्रवाकविघटसङ्घटनकारी स चन्द्र एव" इत्यनुमितिरेवेयमिति न वाच्यम्, उत्त्रासकादावनैकान्तिकत्वात् ।  
"एवंविधोर्ऽथ एवंविधार्थबोधक एवंविधार्थत्वात्, यन्नैवं तन्नैवम्" इत्यनुमाने ऽप्याभाससमानयोगक्षेमो हेतुः ।  
"एवंविधार्थत्वात्" इति हेतुना एवंविधानिष्टसाधनस्याप्युपपत्तेः ।  
तथा "दृष्टि हे प्रतिवेशिनि ! क्षणमिहाप्यस्मद्गृहे-" इत्यादौ (२५० पृदृ) नलग्रन्थीनां तनूल्लिखनम्, एकाकितया च स्त्रोतोगमनम्, तस्याः परकामुकोपभोगस्य लिङ्गिनो लिङ्गमित्युच्यते; तच्चात्रैवाभिहितेन स्वकान्तस्नेहेनापि सम्भवतीत्यनैकान्तिको हेतुः ।  
यच्च "निःशेषच्युतचन्दनम्--" इत्यादौ ( ६२ पृ।) दूत्यास्तत्कामुकोपभोगो ऽनुमीयते तत्किं प्रतिपाद्यतया दूत्या, तत्कालसन्निहितैर्वान्यैः, तत्काव्यार्थभावनया वा सहृदयैः ।  
आद्ययोर्न विवादः ।  
तृतीये तु तथाविधाभिप्रायविरहस्थले व्यभिचारः ।  
ननु वक्त्राद्यवस्थासहकृतत्वेन विशेष्यो हेतुरिति न वाच्यम् ।  
एवंविधव्याप्त्यनुसन्धानस्याभावात् ।  
किञ्चैवंविधानां काव्यानां कविप्रतिभामात्रजन्मनां प्रामाण्यानावश्यकत्वेन सन्दिग्धासिद्धत्वं हेतोः ।  
व्यक्तिवादिना चाधमपदसहायानामेवैषां पदार्थानां व्यञ्जकत्वमुक्तम्, तेन च तत्कान्तस्याधमत्वं प्रामाणिकं न वेति कथमनुमानम् ।  
एतेनार्थापत्तिवेद्यत्वमपि व्यङ्ग्यानामपास्तम् ।  
अर्थापत्तेरपि पूर्वसिद्धव्याप्तीच्छामुपजीव्यैव प्रवृत्तेः ।  
यथा"यो जीवति स कुत्राप्यवतिष्ठते, जीवति चात्र गोष्ठ्यामविद्यमानश्चैत्रः" इत्यादि ।  
किञ्चि---वस्त्रविक्रयादौ तर्जनीतोलनेन दशसङ्ख्यादिवत्सूचनबुद्धिवेद्यो ऽप्ययं न भवति, सूचनबुद्धेरपि सङ्केतादिलौकिकप्रमाणसापेक्षत्वेनानुमानप्रकारताङ्गीकारात् ।  
यच्च "संस्कारजन्यत्वाद्रसादिबुद्धिः स्मृतिः" इते केचित् ।  
तत्रापि प्रत्यभिज्ञायामनैकान्तिकतया हेतोराभासता ।  
"दुर्गालङ्घित-" इत्यादौ (५९ पृ।) च द्वितायार्थो नास्त्येव---इति यदुक्तं महिमभटटेन तदनुभवसिद्धिमपलपतो गजनिमीलिकैव ।  
तदेवमनुभवसिद्धस्य तत्तद्रसादिलक्षणार्थस्याशक्यापलापतया तत्तच्छब्दाद्यन्वयव्यतिरेकानुविधायितया चानुमानादिप्रमाणावेद्यतया चाभिधादिवृत्तित्रयाबोध्यतया च तुरीया वृत्तिरुपास्यैवेति सिद्धम् ।  
इयं च व्याप्त्याद्यनुसन्धानं विनापि भवतीत्यखिलं निर्मलम् ।  
तत्किन्नामिकेयं वृत्तिरित्युच्यते---  
  
सा चेयं व्यञ्जनानाम वृत्तिरित्युच्यते बुधैः ।  
रसव्यक्तौ पुनर्वृत्तिं रसनाख्यां परे विदुः   ॥ विस्स्द्_५।५ ॥  
  
एतच्च विविच्योक्तं रसनिरूपणप्रस्ताव इति सर्वमवदातम् ।  
इति सहित्यर्पणो व्यञ्जनाव्यापारनिरूपणो नाम पञ्चमः परिच्छेदः ।  
  
  
___________________________________________________  
  
  
  
षष्ठः परिच्छेदः  
  
  
एवं ध्वनिगुणीभूतव्यङ्ग्यत्वेन काव्यस्य भेदद्वयमुक्त्वा पुनर्दृश्यश्रव्यत्वेन भेदद्वयमाह--  
  
दृश्यश्रव्यत्वभेदेन पुनः काव्यं द्विधा मतम् ।  
दृश्यं तत्राभिनेयं--  
  
तस्यरूपकसञ्ज्ञाहेतुमाह--  
  
तद्रूपारोपात्तुरूपकम् ॥ विस्स्द्_६।१ ॥  
  
तद्दृश्यं काव्यं नटे रामादिस्वरूपारोपाद्रूपकमित्युच्यते ।  
को ऽसावभिनाय इत्याह--  
  
भवेदभिनयो ऽवस्थानुकारः स चतुर्विधः ।  
आङ्गिको वाचिकश्चैवमाहार्यः सात्त्विकस्तथा ॥ विस्स्द्_६।२ ॥  
  
नटैरङ्गादिभी रामयुधिष्ठिरादीनामवस्थानुकरणमभिनयः ।  
रुपकस्य भेदानाह--  
  
नाटकमथ प्रकरणं भाणव्यायोगसमवकारडिमाः ।  
ईहामृगाङ्कवीथ्यः प्रहसनमिति रूपकाणि दश ॥ विस्स्द्_६।३ ॥  
  
किञ्च---  
  
नाटिका त्रोटकं गोष्ठी सट्टकं नाट्यरासकम् ।  
प्रस्थानोल्लाप्यकाव्यानि प्रेङ्खणं रासकं तथा ॥ विस्स्द्_६।४ ॥  
  
संलापकं श्रीगदितं शिल्पकं च विलासिका ।  
दुर्मल्लिका प्रकरणी हल्लीशो भाणिकेति च ॥ विस्स्द्_६।५ ॥  
  
अष्टादश प्राहुरुपरूपकाणि मनीषिणः ।  
विना विशेषं सर्वेषां लक्ष्म नाटकवन्मतम्   ॥ विस्स्द्_६।६ ॥  
  
सर्वेषां प्रकरणादिरूपकाणां नाटिकाद्युपरूपकाणां च ।  
तत्र---  
  
नाटकं ख्यातवृत्तं स्यात् पञ्चसन्धिसमन्वितम् ।  
विलासर्द्ध्यादिगुणवद्युक्तं नानाविभूतिभैः ॥ विस्स्द्_६।७ ॥  
  
सुखदुःखसमुद्भूति नानारसनिरन्तरम् ।  
पञ्चादिका दशपरास्तत्राङ्काः परिकीर्त्तिताः ॥ विस्स्द्_६।८ ॥  
  
प्रख्यातवंशो राजर्षिर्धोरोदात्तः प्रतापवान् ।  
दिव्यो ऽथ दिव्यादिव्यो वा गुणावान्नायको मतः ॥ विस्स्द्_६।९ ॥  
  
एक एव भवेदङ्गी शृङ्गारो वीर एव वा ।  
अङ्गमन्ये रसाः सर्वे कार्यो निर्वहणो ऽद्भुतः ॥ विस्स्द्_६।१० ॥  
  
चत्वारः पञ्च वा मुख्याः कार्यव्यापृतपूरुषाः ।  
गोपुच्छाग्रसमाग्रं तु बन्धनं तस्य कीर्तितम् ॥ विस्स्द्_६।११ ॥  
  
ख्यातं रामायणादिप्रसिद्धं वृत्तम् ।  
यथा--रामचरितादि ।  
सन्धयो वक्ष्यन्ते ।  
नानाविभूतिभिर्युक्तमिति महासहायम् ।  
सुखदुःखसमुद्भूतत्वं रामयुधिष्ठिरादिवृत्तान्तेष्वभिक्तम् ।  
राजर्षयो दुष्यन्तादयः ।  
दिव्याः श्रीकृष्णादयः ।  
दिव्या दिव्यः, यो दिव्यो ऽप्यात्मनिनराभिमानी ।  
यथा श्रीरामचन्द्रः ।  
गोपुच्छग्रसमाग्रमिति "क्रमेणाङ्काः सूक्ष्माः कर्तव्याः" इति केचित् ।  
अन्ये त्वाहुः--"यथा गोपुच्छे केचिद्वाला ह्रस्वाः केचिद्दीर्घास्तथेह कानिचित्कार्याणि मुखसन्धो समाप्तानि कानिचित्प्रतिमुखे ।  
एवमन्येष्वपि कानिचित्कानिचित्" इति ।  
  
प्रत्यक्षनेतृचरितो रसभावसमुज्ज्वलः ।  
भवेदगूढशब्दार्थः क्षुद्रचूर्णकसंयुतः ॥ विस्स्द्_६।१२ ॥  
  
विच्छिन्नावान्तरैकार्थः किञ्चित्संलग्नबिन्दुकः ।  
युक्तो न बहुभिः कार्यैर्बोजसंहृतिमान्न च ॥ विस्स्द्_६।१३ ॥  
  
नानाविधानसंयुक्तो नातिप्रचुरपद्यवान् ।  
आवश्यकानां कार्याणामविरोधाद्विनिमितः ॥ विस्स्द्_६।१४ ॥  
  
नानेकदिननिर्वर्त्यकथया सम्प्रयोजितः ।  
आसन्ननायकः पात्रैर्युतस्त्रिचतुरैस्तथा ॥ विस्स्द्_६।१५ ॥  
  
दूराह्वानं वधो युद्धं राज्यदेशादिविप्लवः ।  
विवाहो भोजनं शापोत्सर्गौ मृत्यू रतं तथा ॥ विस्स्द्_६।१६ ॥  
  
दन्तच्छेद्यं नखच्छेद्यमन्यद्व्रीडाकरं च यत् ।  
शयनाधरपानादि नगराद्यवरोधनम् ॥ विस्स्द्_६।१७ ॥  
  
स्नानानुलेपने चैभिर्वर्जितो नास्तिविस्तरः ।  
देवीपरिजनादीनाममात्यवणिजमपि ॥ विस्स्द्_६।१८ ॥  
  
प्रत्यक्षचित्रचरितैर्युक्तो भावरसोद्भवैः ।  
अन्तनिष्क्रान्तनिखिलपात्रो ऽङ्क इति कीर्त्तितः ॥ विस्स्द्_६।१९ ॥  
  
बिन्द्वादयो वक्ष्यन्ते ।  
आवश्यकं सन्ध्यावन्दनाहि ।  
अङ्कप्रस्तावाद्गर्भाङ्कमाह-  
  
अङ्कोदरप्रविष्टो यो रङ्ग द्वारामुखादिमान् ।  
अङ्को ऽपरः स गर्भाङ्कः सबीजः फलवानपि ॥ विस्स्द्_६।२० ॥  
  
यथा बालरामायणो रावणं प्रति कोहलः---  
"श्रवणैः पेयमनेकैर्दृश्यं दीर्घैश्च लोचनैर्बहुभिः ।  
भवदर्थमिव निबद्धं नाट्यं सीतास्वयंवरणम्" ॥  
इत्यादिना विरचितः सीतास्वयंवरो नाम गर्भाङ्कः ।  
  
तत्र पूर्वं पूर्वरङ्गः सभापूजा ततः परम् ।  
कथनं कविसञ्ज्ञादेर्नाटकस्याप्यथामुखम् ॥ विस्स्द्_६।२१ ॥  
  
तत्रेति नाटके ।  
  
यन्नाट्यवस्तुनः पूर्वं रङ्गविघ्नोपशान्तये ।  
कुशीलवाः प्रकुर्वन्ति पूर्वरङ्गः स उच्यते ॥ विस्स्द्_६।२२ ॥  
  
प्रत्याहारादिकान्यङ्गान्यस्य भूयांसि यद्यपि ।  
तथाप्यवश्यं कर्तव्या नान्दी विन्घोपशान्तये ॥ विस्स्द्_६।२३ ॥  
  
तस्याः स्वरूपमाह--  
  
आशीर्वचनसंयुक्ता स्तुतिर्यस्मात्प्रयुज्यते ।  
देवद्विजनृपादीनां तस्मान्नान्दीति सञ्ज्ञिता ॥ विस्स्द्_६।२४ ॥  
  
माङ्गल्यशङ्खचन्द्राब्जकोककैरवशंसिनी ।  
पदैर्युक्तादूदशभिरष्टाभिर्वा पदैरुत ॥ विस्स्द्_६।२५ ॥  
  
अष्टपदा यथा अनर्घराघवे--"निष्प्रत्यूहम" इत्यादि ।  
द्वादशपदा यथा मम तातपादानां पुष्पमालायाम्---  
शिरसि धृतसुरापगे स्मरारावरुणमुखेन्दुरुचिर्गिरीन्द्रपुत्री ।  
अथ चरणयुगानते स्वकान्ते स्मितसरसा भवतो ऽस्तु भूतिहेतुः ॥  
एवमन्यत्र ।  
एतन्नान्दीति कस्यचिन्मतानुसारेणोक्तम् ।  
वस्तुतस्तु "पूर्वरङ्गस्य रङ्गद्वाराभिधानमङ्गम्" इत्यन्ये ।  
यदुक्तम्---  
"यस्मादभिनयो ह्यत्र प्राथम्यादवतार्यते ।  
रङ्गद्वारमतो ज्ञेयं वागङ्गाभिनयात्मकम्" ॥  
इति ।  
उक्तप्रकारायाश्च नान्द्या रङ्गद्वारात्प्रथमं नटैरेव कर्तव्यतया न महर्षिणा निर्देशः कृतः ।  
कालिदासादिमहाकविप्रबन्धेषु च---  
वेदान्तेषु यमाहुरेकपुरुषं व्याप्य स्थितं रोदसी यस्मिन्नीश्वर इत्यनन्यविषयः शब्दो यथार्थाक्षरः ।  
अन्तर्यश्च मुमुक्षुभिनियमितप्राणादिभिर्मृग्यते स स्थाणुः स्थिरभक्तियोगसुलभो निः श्रेयसायास्तु वः ॥  
एवमादिषु नान्दीलक्षणायोगात् ।  
उक्तं च---"रङ्गद्वारमारभ्य कविः कुर्यात्-ऽइत्यादि ।  
अत एव प्राक्तनपुस्तकेषु "नान्द्यन्ते सूत्रधारः" इत्यनन्तरमेव "वेदान्तेषु-" इत्यादि श्लोकले(लि) खनं दृश्यते ।  
यच्च पश्चात् "नान्द्यन्ते सूत्रधारः" इति ले (लि) खनं तस्यायमभिप्रायः---नान्द्यन्ते सूत्रधार इदं प्रयोजितवान्, इतः प्रभृति मया नाटकमुपादीयत इति कवेरभिप्रायः सूचित" इति ।  
  
पूर्वरङ्गं विधायैव सूत्रधारा निवर्तते ।  
प्रविश्य स्थापकस्तद्वत्काव्यमास्थापयेत्ततः ॥ विस्स्द्_६।२६ ॥  
  
दिव्यमर्त्ये स तद्रूपो मिश्रमन्यतरस्तयोः ।  
सूचयैद्वस्तु बीजं वा मुखं पात्रमथापि वा ॥ विस्स्द्_६।२७ ॥  
  
काव्यार्थस्य स्थापनात्स्थापकः ।  
तद्वदिति सूत्रधारसदृशगुणाकारः ।  
इदानीं पूर्वरङ्गस्य सम्यक्प्रयोगाभावादेक एव सूत्रधारः सर्वं प्रयोजयतीति व्यवहारः ।  
स स्थापको दिव्यं वस्तु दिव्यो भूत्वा, मर्त्यं मर्त्यो भूत्वा, मिश्रं च दिव्यमर्त्ययोरन्यतरो भूत्वा सूचयेत् ।  
वस्तु इतिवृत्तम्, यथोदात्तराघवे---  
रामो मूध्नि निधाय काननमगान्मालामिवाज्ञां गुरो- स्तद्भक्त्या भरतेन राज्यमखिलं मात्रा सहैवोज्भ्क्तितम् ।  
तौ सुग्रीवविभीषणावनुगतौ नीतौ परामुन्नतिं प्रोत्सिक्ता दशकन्धारप्रभृतयो ध्वस्ताः समस्ता द्विषः ॥  
बीजं यथा रत्नावल्याम्---  
द्वीपादन्यस्मादपि मध्यादपि जलनिधेर्दिशो ऽप्यन्तात् ।  
आनीय भ्क्तटिति घटयति विधिरभिमतमभिमुखीभूतः ॥  
अत्र हि समुद्रे प्रवहणभङ्गमग्नोत्थिताया रत्नावल्या अनुकूलदैवलालितो वत्सराजगृहप्रवेशो यौगन्धरायणव्यापारमारभ्य रत्नावली प्राप्तौ बीजम् ।  
मुखं श्लेषादिना प्रस्तुतवृत्तान्तप्रतिपादको वाग्विशेषः ।  
यथा---  
आसादितप्रकटनिर्मलचन्द्रहासः प्राप्तः शरत्समय एष विशुद्धकान्तिः ।  
उत्खाया गाढतमसं घनकालमुग्रं रामो दशास्यमिव सम्भृतबन्धुजीवः ॥  
पात्रं यथा शाकुन्तले ---  
तवास्मि गीतरागेण हारिणा प्रसभं हृतः ।  
एष राजेव दुष्यन्तः सारङ्गेणतिरंहसा ॥  
  
रङ्गं प्रसाद्य मधुरैः शलोकैः काव्यार्थसूचकैः ।  
रूपकस्य कवेराख्यां गोत्राद्यपि स कीर्तयेत् ॥ विस्स्द्_६।२८ ॥  
  
ऋतुं च कञ्चित्प्रायेण भारती वृत्तिमाश्रितः ।  
  
स स्थापकः ।  
प्रायेणोति क्वचिदृतोरकीतनमपि ।  
यथा--रत्नावल्याम् ।  
भारतीवृत्तिस्तु---  
  
भारती संस्कृतप्रायो वाग्व्यापारो नटाश्रयः ॥ विस्स्द्_६।२९ ॥  
  
संस्कृतबहुलो वाक्प्रधानो व्यापारो भारती ।  
  
तस्याः प्ररोचना वीथी तथा प्रहसनामुखे ।  
अङ्गान्यत्रोन्मुखीकारः प्रशंसातः प्ररोचना ॥ विस्स्द्_६।३० ॥  
  
प्रस्तुताभिनयेषु प्रशंसातः श्रोतॄणां प्रवृत्त्युन्मुखीकरणं प्ररोचना ।  
यथा रत्नावल्याम्---  
श्रीहर्षो निपुणः कविः परिषदप्येषा गुणग्राहिणी, लोके हारि च वत्साराजचरितं नाट्ये च दक्षा वयम् ।  
वस्त्वेकैकमपीह वाञ्छितफलप्राप्तेः पदं किं पुनर्- मद्भाग्योपचयादयं समुदितः सर्वो गुणानां गणः ॥  
वीथीप्रहसने वक्ष्येते ।  
  
नटी विदूषको वापि पारिपाशिवक एव वा ।  
सूत्रधारेण सहिताः सलापं यत्र कुर्वते ॥ विस्स्द्_६।३१ ॥  
  
चित्रैर्वाक्यैः स्वकार्योत्थैः प्रस्तुताक्षेपिभिर्मिथः ।  
आमुखं तत्तु विज्ञेयं नाम्ना प्रस्तावनापि सा ॥ विस्स्द्_६।३२ ॥  
  
सूत्रधारसदृशत्वात् स्थापको ऽपि सूत्रधार उच्यते ।  
तस्यानुचरः पारिपाश्विकः, तस्मात्किञ्चिदूनो नटः ।  
  
उद्धात्य(त)कः कथोद्धातः प्रयोगातिशयस्तथा ।  
प्रवर्तकावलगिते पञ्च प्रस्तावनाभिदाः ॥ विस्स्द्_६।३३ ॥  
  
तत्र---  
  
पदानि त्वगतार्थानि तदर्थगतये नराः ।  
योजयन्ति पदैरन्यैः स उद्धात्य (त) क उत्यते ॥ विस्स्द्_६।३४ ॥  
  
यथा मुद्राराक्षसे सूत्रधारः---  
"क्रूरग्रहः सकेतुश्चन्द्रमसम्पूर्णमण्डलमिदानीम् ।  
अभिभवितुमिच्छति बालत्--" इत्यनन्तरम्---"(नेपथ्ये । ) आः, क एष मयि जीवति चन्द्रगुप्तमभि- भवितुमिच्छति" ।  
इति ।  
अत्रान्यार्थन्त्यपि पदानि हृदयस्थार्थागत्या अर्थान्तरे सङ्क्रमय्य पात्रप्रवेशः ।  
  
सूत्रधारस्य वाक्यं वा समादायार्थमस्य वा ।  
भवेत्पात्रप्रवेशश्चेत्कथोद्धातः स उच्यते ॥ विस्स्द्_६।३५ ॥  
  
वाक्यं यथा रत्नावल्याम्--"द्वीपादन्यस्मादपि--ऽइत्यादि (३३२ पृ दृ) सूत्रधारेण पठिते--"(नेपथ्ये) साधु भरतपुत्र! साधु ।  
एवमेतत् ।  
कः सन्देहः ? द्वीपादन्यस्मादपि--" इत्यादि पठित्वा यौगन्धरायणस्य प्रवेशः ।  
वाक्यार्थो यथा वेण्याम्--  
निर्वाणवैरदहनाः प्रशमादरीणां नन्दन्तु पाण्डुतनयाः सह माधवेन ।  
रक्तप्रसाधितभुवः क्षतविग्रहाश्च स्वस्था भवन्तु कुरुराजसुताः सभृत्याः ॥  
इति सूत्रधारेण पठितस्य वाक्यस्यार्थं गृहीत्वा--"(नेपथ्ये) आः दुरात्मन् ! वृथा मङ्गलपाठक !, कथं स्वस्था भवन्तु मयि जीवति धार्तराष्टाः ?" ततः सूत्रधारनिष्क्रान्तौ भीमसेनस्य प्रवेशः ।  
  
यदि प्रयोग एकस्मिन् प्रयोगो ऽन्यः प्रयुज्यते ।  
तेन पात्रप्रवेशश्चेत्प्रयोगातिशयस्तदा ॥ विस्स्द्_६।३६ ॥  
  
यथा कुन्दमालायाम्---"(नेपथ्ये) इत इतो ऽवतरत्वार्या ।  
सूत्रधारः---को ऽयं खल्वार्याह्वानेन साहायकमपि मे सम्पादयति ।  
(विलोक्य) कष्टमतिकरुणं वर्तते ।  
"लङ्केश्वरस्य भवने सुचिरं स्थितेति रामेण लोकपरिवादभयाकुलेन ।  
निर्वासितां जनपदादपि गर्भगुर्व्ॐ सीतां वनाय परिकर्षति लक्ष्मणो ऽयम्" ॥  
अत्र नृत्यप्रयोगार्थं स्वभार्याह्वानमिच्छता सूत्रधारेण "सीतां वनाय परिकर्षति लक्ष्मणो ऽयम्" इति सीतालक्ष्मणयोः प्रवेशं सूचयित्वा निष्कान्तेन स्वप्रयोगमतिशयान एव प्रयोगः प्रयोजितः ।  
  
कालं प्रवृत्तमाश्रित्य सूत्रधुग्यत्र वर्णयेत् ।  
तदाश्रयश्च पात्रस्य प्रवेशस्तत्प्रवर्तकम् ॥ विस्स्द्_६।३७ ॥  
  
यथा---"आसादितप्रकट--" इत्यादि (३३२ पृ दृ) ।  
"ततः प्रविशति यथानिदिष्टो रामः" ।  
  
यत्रैकश्च समावेशात्कार्यमन्यत्प्रसाध्यते ।  
प्रयोगे खलु तज्ज्ञेयं नाम्नावलगितं बुधैः ॥ विस्स्द्_६।३८ ॥  
  
यथा शाकुन्तले--सूत्रधारो नटीं प्रति ।  
"तवास्मि गीतरागेण-" (३३३ पृ दृ) इत्यादि ।  
ततो राज्ञः प्रवेशः ।  
  
योज्यान्यत्र यथालाभं वीथ्यङ्गानीतराण्यपि ।  
  
अत्र आमुखे ।  
उद्धात्य (त) कावलगितयोरितराणि वीथ्यङ्गानि वक्ष्यमाणानि ।  
नखकुट्टस्तु---  
  
नेपथ्योक्तं श्रुतं यत्र त्वाकाशवचनं तथा ॥ विस्स्द्_६।३९ ॥  
  
समाश्रित्यापि कर्तव्यमामुखं नाटकादिषु ।  
एषामामुखभेदानामेकं कञ्चित्प्रयोजयेत् ॥ विस्स्द्_६।४० ॥  
  
तेनार्थमथ पात्रं वा समाक्षिप्यवै सूत्रधृक ।  
प्रस्तावनान्ते निर्गच्छेत्ततो वस्तु प्रयोजयेत् ॥ विस्स्द्_६।४१ ॥  
  
वस्त्वितिवृत्तम् ।  
  
इदं पुनर्वस्तु बुधौर्द्विविधं परिकल्प्यते ।  
आधिकारिकमेकं स्यात्प्रासङ्गिकमथापरम् ॥ विस्स्द्_६।४२ ॥  
  
अधिकारः फले स्वाम्यमधिकारी च तत्प्रभुः ।  
तस्येतिवृत्तं कविभिराधिकारिकमुच्यते ॥ विस्स्द्_६।४३ ॥  
  
फले प्रधानफले ।  
यथा बालरामायणो रामचरितम् ।  
  
अस्योपकरणार्थं तु प्रासङ्गिकमितीष्यते ।  
  
अस्याधिकारिकेतिवृत्तस्य उपकरणनिमित्तं यच्चरितं तत्प्रासङ्गिकम् ।  
यथा सुग्रीवादिचरितम् ।  
  
पताकास्थानकं योज्यं सुविचार्येह वस्तुनि ॥ विस्स्द्_६।४४ ॥  
  
इह नाट्ये ।  
  
यत्रार्थे चिन्तिते ऽन्यस्मिंस्तल्लिङ्गो ऽन्यः प्रयुज्यते ।  
आगन्तुकेन भावेन पताकास्थानकं तु तत् ॥ विस्स्द्_६।४५ ॥  
  
तद्रेदानाह--सहसैवार्थसम्पत्तिर्गुणावत्युपचारतः ।  
पताकास्थानकमिदं प्रथमं परिकीर्तितम् ॥ विस्स्द्_६।४६ ॥  
  
यथा रत्नावल्याम्--"वासवदत्तेयम्" इति राजा यदा तत्कण्ठपाशं मोचयति तदा तदुक्त्या "सागरिकेयम्" इति प्रत्यभिज्ञाय "कथं ? प्रिया मे सागरिका ? अलमलमतिमात्रं साहसेनामुना ते त्वरितमयि ! विमुञ्च त्वं लतापाशमेतम् ।  
चलितमपि निरोद्धुं जीवितं जीवितेशे ! क्षणमिह मम कण्ठे बाहुपाशं निधेहि" ॥  
अत्र फलरूपार्थसम्पत्तिः पूर्वापेक्षयोपचारातिशयाद्गुणवत्युत्कृष्ट ।  
  
वचः सातिशयं श्लिष्टं नानाबन्धसमाश्रयम् ।  
पताकास्थानकमिदं द्वितीयं परिकीर्त्तितम् ॥ विस्स्द्_६।४७ ॥  
  
यथा वेण्याम्---  
"रक्तप्रसाधितभुवः क्षतविग्रहाश्च स्वस्था भवन्तु कुरुराजसुताः सभृत्याः" ।  
अत्र रक्तादीनां रुधिरशरीरार्थहेतुकश्लेषवशेन बीजार्थप्रतिपादनान्नेतृमङ्गलप्रतिपत्तौ सत्यां द्वितायं पताकास्थानम् ।  
  
अर्थोपक्षेपकं यत्तु लीनं सविनयं भवेत् ।  
श्लिष्टप्रत्युत्तरोपेतं तृतीयमिदमुच्यते ॥ विस्स्द्_६।४८ ॥  
  
लीनमव्यक्तार्थम्, श्लिष्टेन सम्बन्धयोग्येनाभिप्रायान्तरप्रयुक्तेन प्रत्युत्तरेणोतपेतम्, सविनयं विशेषनिश्चयप्राप्त्या सहितं सम्पाद्यते यत्तत्तृतीयं पताकास्थानम् ।  
यथा वेण्यां द्वितीये ऽङ्के "कञ्चुकी-देव ! भग्नं भग्नम् ।  
राजा--केन ? कञ्चुकी--भीमेन ।  
राजा--कस्य ? कञ्चुकी--भवतः ।  
राजा--आः ! किं प्रलपसि ? कञ्चुकी--(सभयम्) देव ! ननु ब्रवीमि ।  
भग्नं भीमेन भवतः ।  
राजा-धिग् वृद्धापसद ! को ऽयमद्य ते व्यामोहः ? कञ्चुकी-देव ! न व्यामोहः ।  
सत्यमेव--  
"भग्नं भीमेन भवतो मरुता रथकेतनम् ।  
पतितिं किङ्गिणीक्वाणबद्धाक्रन्दमिव क्षितौ" ॥  
अत्र दुर्योधनोरुभङ्गरूपप्रस्तुतसङ्क्रान्तमर्थोपक्षेपणम् ।  
  
द्व्यर्थो वचनविन्यासः सुश्लिष्टः काव्ययोजितः ।  
प्रधानार्थान्तराक्षेपि पताकास्थानकं परम् ॥ विस्स्द्_६।४९ ॥  
  
यथा रत्नावल्याम्---  
"उद्दामोत्कलिकां विपाण्डुररुचं प्रारब्धजृम्भां क्षणा- दायासं श्वसनोद्रमैरविरलैरातन्वतीमात्मनः ।  
अद्योद्यानलतामिमां समदनां नारीमिवान्यां ध्रुवं पश्यन् कोपविपाटलद्युति मुखं देव्याः करिष्याम्यहम्" ॥  
अत्र भाव्यर्थः सूचितः ।  
एतानि चत्वारि पताकास्थानानि क्वचिन्मङ्गलार्थं क्वचिदमङ्गलार्थं सर्वसन्धिषु भवन्ति ।  
काव्यकर्तुरिच्छावशाद्भूयो भूयो ऽपि भवन्ति ।  
यत्पुनः केनचिदुक्तम्--"मुखसन्धिमारभ्य सन्धिचतुष्टये क्रमेण भवन्ति" इति ।  
तदन्ये न मन्यन्ते, एषामत्यन्तमुपादेयानामनियमेन सर्वत्रापि सर्वेषामपि भवितुं युक्तत्वात् ।  
  
यत्स्यादनुचितं वस्तु नायकस्य रसस्य वा ।  
विरुद्धं तत्परित्याज्यमन्यथा वा प्रकल्पयेत् ॥ विस्स्द्_६।५० ॥  
  
अनुचितमितिवृत्तं यथा--रामस्यच्छद्मना बालिवधः ।  
तच्चोदात्तराघवे नोनोक्तमेव ।  
वीरचरिते तु वाली रामवधार्थमागतो रामेण हत इत्यन्यथा कृतः ।  
  
अङ्केष्वदर्शनीया या वक्तव्यैव च सम्मता ।  
या च स्याद्वर्षपर्यन्तं कथा दिनद्वयादिजा ॥ विस्स्द्_६।५१ ॥  
  
अन्या च विस्तरा सूच्या सार्थोपक्षोपकैर्बुधैः ।  
  
अङ्केषु अदर्शनीया कथा युद्धादिकथा ।  
  
वर्षाढूर्ध्वं तु यद्वस्तु तत्स्याद्वर्षादधोभवम् ॥ विस्स्द्_६।५२ ॥  
  
उक्तं हि मुनिना--  
"अङ्कच्छेदें कार्यं मासकृतं वर्षसञ्चितं वापि ।  
तत्सर्वं कर्तव्यं वर्षादूर्ध्वं न तु कदाचित्" ॥  
एवं च चतुर्दशवर्षव्यापिन्यपि रामवनवासे ये ये विराधवधादयः कथां--शास्ते ते वर्षवर्षावयवदिनयुग्मादीनामेकतमेन सूचनीया न विरुद्धाः ।  
  
दिनावसाने कार्यं यद्दिने नैवोपपद्यते ।  
अर्थोपक्षेपकैर्वाच्यमङ्कच्छेदं विधाय तत् ॥ विस्स्द्_६।५३ ॥  
  
के तेर्ऽथोपक्षेपका इत्याह--  
  
अर्थोपपक्षेपकाः पञ्च विष्कम्भकप्रवेशकौ ।  
चूलिकाङ्कावतारो ऽथ स्यादङ्कमुखमित्यपि ॥ विस्स्द्_६।५४ ॥  
  
वृत्तवर्तिष्यमाणानां कथंशानां निदर्शकः ।  
सङ्क्षिप्तार्थस्तु विष्कम्भ आदावङ्कस्य दर्शितः ॥ विस्स्द्_६।५५ ॥  
  
मध्येन मध्यमाभ्यां वा पात्राभ्यां सम्प्रयोजितः ।  
शुद्धः स्यात्स तु सङ्कीर्णो नीचमध्यमकल्पितः ॥ विस्स्द्_६।५६ ॥  
  
तत्र शुद्धो यथा--मालतीमाधवे श्मशाने कपालकुण्डला ।  
सङ्कीर्णो यथा--रामाभिन्दे क्षपणककापालिकौ ।  
अथ प्रवेशकः---  
  
प्रवेशको ऽनुदात्तोक्त्या नीचपात्रप्रयोजितः ।  
अङ्कद्वयान्तर्विज्ञेयः शेषं विष्कम्भके यथा ॥ विस्स्द्_६।५७ ॥  
  
अङ्कद्वयस्यान्तरिति प्रथमाङ्के ऽस्य प्रतिषेधः ।  
यथा--वेण्यामश्चत्थामाङ्के राक्षसमिथुनम् ।  
अथ चूलिका---  
  
अन्तर्जवनिकासंस्थैः सूचनार्थस्य चूलिका ।  
  
यथा वीरचरिते चतुर्थाङ्कस्यादौ--"(नेपथ्ये) भो भो वैमानिकाः, प्रवर्तन्तां रङ्गमङ्गलानि" इत्यादि ।  
"रामेण परशुरामो जितः" इति नेपथ्ये पात्रैः सूचितम् ।  
अथाङ्कावतारः---  
  
अङ्कान्ते सूचितः पात्रैस्तदङ्कस्याविभागतः ॥ विस्स्द्_६।५८ ॥  
  
यत्राङ्को ऽवतरत्येषो ऽङ्कावतार इति स्मृतः ।  
  
यथा---अभिज्ञाने पञ्चमाङ्के पात्रैः सूचितः षष्ठाङ्कस्तदङ्कस्याङ्गविशेष इवावतीर्णः ।  
अथाङ्कमुखम्---  
  
यत्र सायादङ्क एवस्मिन्नङ्कानां सूचनाखिला ॥ विस्स्द्_६।५९ ॥  
  
तदङ्कमुखमित्याहुर्बोजार्थख्यापकं च तत् ।  
  
यथा---मालतीमाधवे प्रथमाङ्कादौ कामन्दक्यवलोकिते भूरिवसुप्रभृतीनां भाविभूमिकानां परिक्षिप्तकथाप्रबन्धस्य च प्रसङ्गात्सन्निवेशं सूचितवत्यौ ।  
  
अङ्कान्तपात्रैर्वाङ्कास्यं छिन्नाङ्कस्यार्थसूचनाम् ॥ विस्स्द्_६।६० ॥  
  
अङ्कान्तपात्रैङ्कान्ते प्रविष्टैः पात्रैः ।  
यथा वीरचरिते द्वितीयाङ्कान्ते--"(प्रविश्य) सुमन्त्रः-भगवन्तौ वशिष्ठविश्वामित्रौ भवतः सभार्गवानाह्वयतः ।  
इतरे--क्व भगवन्तौ ।  
सुमन्त्रः--महाराजदशरथस्यान्तिके ।  
इतरे---तत्तत्रैव गच्छावः" इत्यङ्कपरिसमाप्तौ ।  
"(ततः प्रविशन्त्युपविष्टा वशिष्ठविश्वामित्रपरशुरामः)ऽइत्यत्र पूर्वाङ्कान्त एव प्रविष्टेन सुमान्त्रपात्रेण शतानन्दजनककथाविच्छेदे उत्तराङ्कमुखसूचनादङ्कास्यम्" इति ।  
एतच्च धनिकमतानुसारेणोक्तम् ।  
अन्ये तुं---"अङ्कावतरणोनैवेदं गतार्थम्" इत्याहुः ।  
  
अपेक्षितं परित्याज्यं नीरसं वस्तु विस्तरम् ।  
यदा सन्दर्शयेच्छेषमामुखानन्तरं तदा   ॥ विस्स्द्_६।६१ ॥  
  
कार्यो विष्कम्भको नाट्य आमुखाक्षिप्तपात्रकः ।  
  
यथा--रत्नावल्यां यौगन्धरायणप्रयोजितः ।  
  
यदा तु सरसं वस्तु मूलादेव प्रवर्तते   ॥ विस्स्द्_६।६२ ॥  
  
आदावेव तदाङ्केस्यादामुखाक्षेपसंश्रयः ।  
  
यथा---शाकुन्तले ।  
  
विष्कम्भकाद्यैरपि नो वधो वाच्यो ऽधिकारिणः   ॥ विस्स्द्_६।६३ ॥  
  
अन्यो ऽन्येन तिराधानं न कुर्याद्रसवस्तुनोः ।  
  
रसः शृङ्गारादिः ।  
यदुक्तं धनिकेन---  
"न चातिरसतो वस्तु दूरं विच्छिन्नतां नयेत् ।  
रसं वा न तिरोदध्याद्वस्त्वलङ्कारलक्षणैः" ॥  
इति ।  
  
बीजं बिन्दुः पताका च प्रकरी कार्यमेव च   ॥ विस्स्द्_६।६४ ॥  
  
अर्थप्रकृतयः पञ्च ज्ञात्वा योज्या यथाविधि ।  
  
अर्थप्रकृतयः प्रयोजनसिद्धिहेतवः ।  
तत्र बीजम्---  
  
अल्पमात्रं समुद्दिष्टं बहुधा यद्विसर्पति   ॥ विस्स्द्_६।६५ ॥  
  
फलस्य प्रथमो हेतुर्बोजं तदभिधीयते ।  
  
यथा---रत्नावल्यां वत्सराजस्य रत्नावलीप्राप्तिहेतुर्दैवानुकूल्यलालितो यौगन्धरायणव्यापारः ।  
यथा वा---वेण्यां द्रौपदीकेशसंयमनहेतुर्भीमसेनक्रोधोपचितो युधिष्ठिरोत्साहः ।  
  
अवान्तरार्थविच्छेदे बिन्दुरच्छेदकारणम्   ॥ विस्स्द्_६।६६ ॥  
  
यथा---रत्नावल्यामनङ्गपूजापरिसमाप्तौ कथार्थविच्छेदे सति "उदयन्स्येन्दोरिवोद्वीक्षते" इति सागरिका श्रुत्वा "(सहर्षम्) कधं एसो सो उदअणणरिन्दो" इत्यादिरवान्तरार्थहेतुः ।  
  
व्यापि प्रासङ्गिकं वृत्तं पताकेत्यभिधीयते ।  
  
यथा---रामचरिते-सुग्रीवादेः, वेण्यां भीमादेः, शाकुन्तले-विदूषकस्य चरितम् ।  
  
पताकानायकस्य स्यान्न स्वकीयं फलान्तरम्   ॥ विस्स्द्_६।६७ ॥  
  
गर्भे सन्धौ विमर्शे वा निर्वाहस्तस्य जायते ।  
  
यथा---सुग्रीवादेः राज्यप्राप्त्यादि ।  
यत्तु मुनिनोक्तम्--"आ गार्भाद्वा विमर्शाद्वा पताका विनिवर्तते" ॥  
इति ।  
तत्र "पताकेति ।  
पताका नायकफलं निर्वहणपर्यन्तमपि पताकायाः प्रवृत्तिदर्शनात्, इति व्याख्यातमभिनवगुप्तपादैः ।  
  
प्रासङ्गिकं प्रदेशस्थं चरितं प्रकरी मता   ॥ विस्स्द्_६।६८ ॥  
  
यथा---कुलपत्यङ्के रावणजटायुसंवादः ।  
  
प्रकरी नायकस्य स्यान्न स्वकीयं फलान्तरम् ।  
  
यथा---जटायोः मोक्षप्राप्तिः ।  
  
अपेक्षितं तु यत्साध्यमारम्भो यन्निबन्धनः   ॥ विस्स्द्_६।६९ ॥  
  
समापनं तु यत्सिद्ध्यै तत्कार्यमिति सम्मतम् ।  
  
यथा---रामचरिते रावणवधः ।  
  
अवस्थाः पञ्च कार्यस्य प्रारब्धस्य फलार्थिभिः ॥ विस्स्द्_६।७० ॥  
  
आरम्भयत्नप्राप्त्याशानियताप्तिफलागमाः ।  
  
तत्र---  
  
भवेदारम्भ औत्सुक्यं यन्मुख्यफलसिद्धये ॥ विस्स्द्_६।७१ ॥  
  
यथा---रत्नावल्यां रत्नावल्यन्तः पुरनिवेशार्थं यौगन्धरायणस्यौत्सुक्यम् ।  
एवं नायकनायिकादीनामप्यौत्सुक्यमाकरेषु बोद्धव्यम् ।  
  
प्रयत्नस्तु फलाबाप्तौ व्यापारो ऽतित्वरान्वितः ।  
  
यथा रत्नावल्याम्---"तहवि ण अत्थि अण्यो दंसण उवाओ त्ति जधा तधा आलिहिअ जधासमीहिदं करैस्सम्" ।  
इत्यादिना प्रतिपादितो रत्नावल्याश्चित्रलेखनादिर्वत्सराजसङ्गमोपायः ।  
यथा च---रामचरिते समुद्रबन्धनादिः ।  
  
उपायापायशङ्काभ्यां प्राप्त्याशा प्राप्तिसम्भवः ॥ विस्स्द्_६।७२ ॥  
  
यथा---रत्नावल्यां तृतीये ऽङ्के वेषपरिवर्तनाभिसरणादेः सङ्गमोपायाद्वासवदत्तालक्षणापायशङ्कया चानिर्धारितैकान्तसङ्गमरूपफलप्राप्तिः प्राप्त्यशा ।  
एवमन्यत्र ।  
  
अपायाभावतः प्राप्तिनियताप्तिस्तु निश्चिता ।  
  
अपायाभावान्निर्धारितैकान्तफलप्राप्तिः ।  
यथा रत्नावल्याम्--"राजा--देवीप्रसादनं त्यक्त्वा नान्यमत्रोपायं पश्यामि" ।  
इति देवीलक्षणापायस्य प्रसादनेन निवारणान्नियतफलप्राप्तिः सूचिता ।  
  
सावस्था फलयोगः स्याद्यः समग्रफलोदयः ॥ विस्स्द्_६।७३ ॥  
  
यथा---रत्नावल्यां रत्नावलीलाभश्चक्रवर्तित्वलक्षणफलान्तरलाभसहितः ।  
एवमन्यत्र ।  
  
यथासङ्ख्यमवस्थाभिराभिर्योगात्तु पञ्चभिः ।  
पञ्चधैवेतिवृत्तस्य भागाः स्युः पञ्चसन्धयः ॥ विस्स्द्_६।७४ ॥  
  
तल्लक्षणमाह---  
  
अन्तरैकार्थसम्बन्धः सन्धिरेकान्वये सति ।  
  
एकेन प्रयोजनेनान्वितानां कथांशानामवान्तरैकप्रयोजनसम्बन्धः सन्धिः ।  
तद्भेदानाह--  
  
मुखं प्रतिमुखं गर्भो विमर्श उपसंहृतिः ॥ विस्स्द्_६।७५ ॥  
  
इति पञ्चास्य भेदाः स्युः क्रमाल्लक्षणमुच्यते ।  
  
यथाद्देशं लक्षणमाह---  
  
यत्र बीजसमुत्पत्तिर्नानार्थरससम्भवा ॥ विस्स्द्_६।७६ ॥  
  
प्रारम्भेण समायुक्ता तन्मुखं परिकीर्त्तितम् ।  
  
यथा--रत्नावल्यां प्रथमे ऽङ्के ।  
  
फलप्रधानोपायस्य मुखसन्धिनिवेशिनः ॥ विस्स्द्_६।७७ ॥  
  
लक्ष्यालक्ष्य इवोद्भेदो यत्र प्रतिमुखं च तत् ।  
  
यथा---रत्नावल्यां द्वितीये ऽङ्के वत्सराजसागरिकासमागमहेतोरनुरागबीजस्य प्रथमाङ्कोपक्षिप्तस्य सुसङ्गता--विदूषकाभ्यां ज्ञायमानतया किञ्चिल्लक्ष्यस्य वासवदत्तया चित्र फलकवृत्तान्तेन किञ्चिदुन्नीयमानस्योद्देशरूप उद्भेदः ।  
  
फलप्रधानोपायस्य प्रागुद्भिन्नस्य किञ्चिन ॥ विस्स्द्_६।७८ ॥  
  
गर्भो यत्र समुद्भेदो ह्रासान्वेषणवान्मुहुः ।  
  
फलस्य गर्भोकरणाद्रर्भः ।  
यथा रत्नावल्यां द्वितीये ऽङ्के---"सुसङ्गता---सहि, अदक्खिणा दाणि सि तुमं जा एवं भट्टिणा हत्थेण गाहिदा वि कोवं ण मुञ्चसि" इत्यादौ समुद्भेदः ।  
पुनर्वासवदत्ताप्रवेशे ह्रासः ।  
तृतीये ऽङ्के---"तद्वार्तान्वेषणाय गतः कथं चिरयति वसन्तकः" इत्यन्वेषणम् ।  
विढूषकः--ही ही भोः, कोसम्बीरज्जलम्भेणावि ण तादिसो पिअवअस्सस्स परितोसो जादिसो मम सआसादो पियवअणं सुणिअ भवस्सदि" इत्यादावुद्भेदः ।  
पुनरपि वासवदत्ताप्रत्यभिज्ञानाद् ह्रासः ।  
सागरिकायाः सङ्केतस्थानगमने ऽन्वेषणम् ।  
पुनर्लतापाशकरणो उद्भेदः ।  
अथ विमिर्शः---  
  
यत्र मुख्यफलोपाय उद्भिन्नो गर्भतो ऽधिकः ॥ विस्स्द्_६।७९ ॥  
  
शापाद्यैः सान्तरायश्च स विमर्श इति स्मृतः ।  
  
यथा शाकुन्तले चतुर्थाङ्कादौ---अनसूया---पिअंवदे, जैवि गन्धव्वेण विवाहेण णिब्बुत्तकल्लाणा पिअसही सौन्तला अणुरूवभत्तुभाइणी संवुत्तेति निव्वुदं मे हिअअम्, तह वि एत्तिअं चिन्तणिज्जम्" इत्यत आरभ्य सप्तमाङ्कोपक्षिप्ताच्छकुन्तलाप्रत्यभिज्ञानात्प्रागर्थसञ्चयः शकुन्तलाविस्मरणरूपविन्घालिङ्गितः ।  
अथ निर्वहणम्---  
  
बीजवन्तो मुखाद्यर्था विप्रकीर्णा यथायथम् ॥ विस्स्द्_६।८० ॥  
  
एकार्थमुपनीयन्ते यत्र निर्वहणां हि तत् ।  
  
यथा--वेण्याम्--"कञ्चुका--(उपसृत्य, सहर्षम्-) महाराज !वर्धसे ।  
अयं खलु भीमसेनो दुर्योधनक्षतजारुणीकृतसर्वशरीरो दुर्लक्ष्यव्यक्तिः" इत्यादिना द्रौपदीकेशसंयमनादिमुखसन्ध्यादिबीजानां निजनिजस्थानोपक्षिप्तानामेकार्थयोजनम् ।  
यथा वा-शाकुन्तले सप्तमाङ्के ऽशकुन्तलाभिज्ञानादुत्तरोर्ऽथराशिः ।  
एषामङ्गान्याह--  
  
उपक्षेपः परिकरः परिन्यासो विलोभनम् ॥ विस्स्द्_६।८१ ॥  
  
  
युक्तिः प्राप्तिः समाधानं विधानं परिभावना ।  
उद्भदः करणं भेद एतान्यङ्गानि वै मुखे ॥ विस्स्द्_६।८२ ॥  
  
यथोद्देशं लक्षणमाह--  
  
काव्यार्थस्य समुत्पत्तिरुपक्षेप इति स्मृतः ।  
  
काव्यार्थ इतिवृत्तलक्षणप्रस्तुताभिधेयः ।  
यथा वेण्याम्--"भीमः---  
लाभागृहानलविषान्नसभाप्रवेशैः प्राणेषु वित्तनिचयेषु च नः प्रहृत्य ।  
आकृष्य पाण्डववधूपरिधानकेशान् स्वस्था भवन्ति मयि जीवति धर्तराष्ट्राः ॥  
  
समुत्पन्नार्थबाहुल्यं ज्ञेयः परिकरः पुनः ॥ विस्स्द्_६।८३ ॥  
  
यथा तत्रैव---  
प्रवृद्धं यद्वैरं मम खलु शिसोरेव कुरुभिर्- न तत्रार्यो हेतुर्न भवति किरीटी न च युवाम् ।  
जरासन्धस्योरः स्थलमिव विरूढं पुनरपि क्रुधा भीमः सन्धिं विघटयति यूयं घटयत ॥  
  
तन्निष्पत्तिः परिन्यासः---  
  
यथा तत्रैव---  
चञ्चद्रभुजभ्रमितचण्डगदाभिघातसञ्चूर्णितोरुयुगलस्य सुयोधनस्य ।  
स्त्यानावनद्धघनशोणितशोणपाणिरुत्तंसयिष्यति कचांस्तव देवि ! भीमः ॥  
अत्रोपक्षेपो नामेतिवत्तलक्षणस्य काव्याभिधैयस्य सङ्क्षेपेणोपक्षेपणमात्रम् ।  
परिकरस्तस्यैव बहुलीकरणम् ।  
परिन्यासस्ततो ऽपि नश्चयापत्तिरूपतया परितो हृदये न्यसनम्, इत्येषां भेदः ।  
एतानि चाङ्गानि उक्तेनैव पौर्वापर्येण भवन्ति, अङ्गान्तराणि त्वन्यथापि ।  
  
---गुणाख्यानं विलोभनम् ।  
  
यथा तत्रैव---"द्रौपदी--णाध, किं दुक्करं तुए परिकुविदेण" ।  
यथा वा मम चन्द्रकलायां चन्द्रकलावर्णने--सेयम्, "तारुण्यस्यविलासः---" इत्यादि (१३९ पृ।) ।  
यत्तु शकुन्तलादिषु "ग्रीवाभङ्गाभिरामम्---" इत्यादि मृगादिगुणवर्णनं तद्वीजार्थसम्बन्धाभावान्न सन्ध्यङ्गम् ।  
एवमङ्गान्तराणामप्यूह्यम् ।  
  
सम्प्रधारणमर्थानां युक्तिः---  
  
यथा--वेण्यां सहादेवो भीमं प्रति आर्य ! किं महाराजसन्देशो ऽयमव्युत्पन्न एवार्येण गृहीतः" इत्यतः प्रभृति यावद्भीमवचनम् ।  
"युष्मान् ह्रेपयति क्रोधाल्लोके शत्रुकुलक्षयः ।  
न लज्जयति दारणां सभायां केशकर्षणम्" ॥  
इति ।  
  
----प्राप्तिः सुखागमः ॥ विस्स्द्_६।८४ ॥  
  
यथा तत्रैव---"मथ्नामि कौरवशतं समरे न कोपात्---" इत्यादि (२८४ पृ।) "द्रौपदी--(श्रुत्वा सहर्षम्--) णाध, अस्सुदपुव्वं क्खु एदं वअणम्, ता पुणो पुणो भण" ।  
  
बीजस्यागमनं यत्तु तत्समाधानमुच्यते ।  
  
यथा तत्रैव--"(नेपथ्ये कलकलानन्तरम्) भो भो द्रुपदविराटवृष्ण्यन्धक सहदेवप्रभृतयः ! अस्मदक्षौहिणीपतयः कौरवचमूप्रधानयोधाश्च शृण्वन्तु भवन्तः---  
यत्सत्यव्रतभङ्गभीरुमनसा यत्नेन मन्दीकृतं यद्विस्मर्तुमपीहितं शमवता शान्ति कुलस्येच्छता ।  
तद्द्यूतारणिसम्भृतं नृपसुताकेशाम्बराकर्षणैः क्रोधज्योतिरिदं महत्कुरुवने यौधिष्ठिरं जृम्भते" ॥  
अत्र "स्वस्था भवन्तु मयि जीवति--" इत्यादि बीजस्य प्रधाननायकाभिमतत्वेन सम्यगहितत्वात्समाधानम् ।  
  
सुखदुः खकृतो योर्ऽथस्तद्विधानमिति स्मृतम् ॥ विस्स्द्_६।८५ ॥  
  
यथा बालचरिते---  
"उत्साहातिशयं वत्स ! तव बाल्यं च पश्यतः ।  
मम हर्षविषादाभ्यामाक्रान्तं युगपन्मनः" ।  
यथा वा मम प्रभावत्याम्--"नयनयुगासेचनकम्-" इत्यादि (२३६ पृ।) ।  
  
कुतूहलोत्तरा वाचः प्रोक्ता तु परिभावना ।  
  
यथा--वेण्यां द्रौपदी युद्धं स्यान्न वेति संशयाना तूर्यशब्दानन्तरम् "णाध ! किं दाणिं एसो पलअजलहरत्थणिदमन्थ खणे खणे समरदुन्दुभि ताडीअदि" ।  
  
बीजार्थस्य प्ररोहः स्यादुद्भेदः---  
  
यथा तत्रैव--"द्रौपदी--अण्णां च णाह, पुणोवि तुम्हेहि समरादो आअच्छिअ समास्सासैदव्वा ।  
भीमः--ननु पाञ्चालराजतनये ! किमद्यालीकाश्चासनया--  
भूयः परिभवक्लान्तिलज्जाविधुरिताननम् ।  
अनिः शेषितकौरव्यं न पश्यसि वृकोदरम् ॥  
  
---करणं पुनः ॥ विस्स्द्_६।८६ ॥  
  
प्रकृतार्थसमारम्भः--  
  
यथा तत्रैव---"देवि ! गच्छामो वयमिदानीं कुरुकुलक्षयाय" इति ।  
  
---भेदः संहतभेदनम् ।  
  
यथा तत्रैव---"अत एवाद्यप्रभृति भिन्नो ऽहं भवद्भ्यः" ।  
केचित्तु---"भेदः प्रोत्साहना" इति वदन्ति ।  
अथ प्रतिमुखाङ्गानि---  
  
विलासः परिसर्पश्च विधुतं तापनं तथा ॥ विस्स्द्_६।८७ ॥  
  
नर्म नर्मद्युतिश्चैव तथा प्रगमनं पुनः ।  
विरोधश्च प्रतिमुखे तथा स्यात्पर्युपासनम् ॥ विस्स्द्_६।८८ ॥  
  
पुष्पं वज्रमुपन्यासो वर्णसंहार इत्यपि ।  
  
तत्र---  
  
समीहा रतिभोगार्था विलास इति कथ्यते ॥ विस्स्द्_६।८९ ॥  
  
रतिलक्षणस्य भावस्य यो हेतुभूतो भोगो विषयः प्रमदा पुरुषो वा तदर्था समीहा विलासः ।  
यथा शाकुन्तले---  
कमं प्रिया न सुलभा मनस्तु तद्धावदर्शनायासि ।  
अकृतार्थे ऽपि मनसिजे रतिमुभयप्रार्थना कुरुते ॥  
  
इष्टनष्टानुसरणं परिसर्पश्च कथ्यते ।  
  
यथा शाकुन्तले---"राजा---भवितव्यमत्र तया ।  
तथा हि---  
अभ्युन्नता पुरस्तादवगाढा जघनगौरवात्पश्चात् ।  
द्वारे ऽस्य पाण्डुसिकते पदपङ्क्तिर्दृश्यते ऽभिनवा" ॥  
  
कृतस्यानुनयस्यादौ विधुतं त्वपरिग्रहः ॥ विस्स्द्_६।९० ॥  
  
यथा तत्रैव---"अलं वो अन्तेउरविरहपज्जुस्सुएण राएसिणा उवरुद्धेण" ।  
केचित्तु---"विधृतं स्यादरतिः" इति वदन्ति ।  
  
उपायादर्शनं यत्तु तापनं नाम तद्भवेत् ।  
  
यथा रत्नावल्याम्---"सगरिका---  
दुल्लहजणाणुराओ लज्जा गुरुई परअसो अप्पा ।  
पियसहि विसमं पेम्मं मरणं सरणं णवरि एक्कम्" ॥  
  
परिहासवचो नर्म---  
  
यथा रत्नावल्याम्---"सुसङ्गता--सही ! जस्स किदे तुमं आअदा से अअं दे पुरदो चिट्ठदि ।  
सागरिका---(साभ्यसूयम्) कस्स किदे अहं आअदा ? "सुसङ्गता--अलं अण्णसङ्किदेण ।  
णं चित्तफलअस्स" ।  
  
---धृतिस्तु परिहासजा ॥ विस्स्द्_६।९१ ॥  
  
नर्मद्युतिः---  
  
तथा तत्रैव--"सुसङ्गता-सहि ! अदक्खिणा दाणिं सि तुमं जा एव्वं भट्टिणा हत्थावलम्बिदावि कोवं ण मुञ्चसि ।  
सागरिका--(सभ्रूभङ्गमीषद्विहस्य) सुसङ्गदे ! दाणिं वि कीलिदुं न विरमसि ।  
केचित्तु--"दोषस्याच्छादनं हास्यं नर्मद्युतिः" इति वदन्ति ।  
  
---प्रगमनं वाक्यं स्यादुत्तरोत्तरम् ।  
  
यथा विक्रमोर्वश्याम्--उर्वशी--जअदु जअदु महाराओ ।  
राजा---  
मया नाम जितं यस्य त्वया जय उदीर्यते" ।  
इत्यादि ।  
  
विरोधो व्यसनप्राप्तिः---  
  
यथा चण्डकौशिके---"राजा---नूनमसमीक्ष्यकारिणा मया अन्धेनेव स्फुरच्छिखाकलापो ज्वलनः पद्भ्यां समाक्रान्तः" ।  
  
---क्रुद्धस्यानुनयः पुनः ॥ विस्स्द्_६।९२ ॥  
  
स्यात्पर्युपासनं--  
  
यथा रत्नावल्याम्--"विढूषकः---भो, मा कुप्य ।  
एषा हि कदलीघरन्तरं गादा" इत्यादि ।  
  
---पुष्पं विशेषवचनं मतम् ।  
  
यथा तत्रैव---"(राजा हस्ते गृहीत्वा स्पर्शं नाटयति ) विदूषकाः---भो वअस्स ! एसा अपुव्वा सिरी तए समासादिदा ।  
राजा---वयस्य ! सत्यम्---  
श्रीरेषा, पाणिरप्यस्याः पारिजातस्य पल्लवः ।  
कुतो ऽन्यथा स्त्रवत्येष स्वेदच्छद्मामृतद्रवः ॥  
  
प्रत्यक्षनिष्ठुरं वज्रम्---  
  
यथा तत्रैव---"राजा---कथमिहस्थो ऽहं त्वया ज्ञातः ? सुसङ्गता---ण केवलं तुमं समं चित्तफलएण ।  
ता जाव गदुअ गदुअ देवीए णिवेदैस्सम्" ।  
  
---उपन्यासः प्रसादनम् ॥ विस्स्द्_६।९३ ॥  
  
यथा तत्रैव--"सुसङ्गता--भट्टुण ! अलं सङ्काए ।  
मए वि भटिणीए पसादेण कीलिदं ज्जेव एदिहिं ।  
ता किं कण्णाभरणोण ।  
अदो वि मे गरुअरो पसादो एसो, जं तुए अहं एत्थ आलिहिदत्ति कुविदा मे पिअसही साअरिआ ।  
एसा ज्जेव पसादीअदु" ।  
केचित्तु---"उपपत्तिकृतो ह्यर्थ उपन्यासः स कीर्तितः" ।  
इति वदन्ति ।  
उदाहरन्ति च, तत्रैव---"अदिमुहरा क्खु सा गब्भदासी" इति ।  
  
चातुर्वर्ण्योपगमनं वर्णसंहार इष्यते ।  
  
यथा महावीरचरिते तृतीये ऽङ्के---  
परिषदियमृषीणामेष वीरो युधाजित् सह नृपतिरमात्यैर्लोमपादश्च वृद्धः ।  
अयमविरतयज्ञो ब्रह्मवादी पुराणः प्रभुरपि जनकानामङ्ग भो याचकास्ते ॥  
इत्यत्र ऋषिक्षादीनां वर्णानां मेलनम् ।  
अभिनवगुप्तपादास्तु--"वर्णशब्देन पात्राण्युपलक्ष्यन्ते ।  
संहारो मेलनम्" इति व्याचक्षते ।  
उदाहरन्ति च रत्नावल्यां द्वितीये ऽङ्के--"अदो वि मे अत्त्रं गुरुअरो पसादो--" इत्यादेरारभ्य "णं हत्थे गेण्हिअ पसादेहि णम् ।  
राजा--क्वासौ क्वासौ" इत्यादि ।  
अथ गार्भाङ्गानि---  
  
अभूताहरणं मार्गो रूपोदाहरणो क्रमः ॥ विस्स्द्_६।९४ ॥  
  
सङ्ग्रहश्चानुमानं च प्रार्थना क्षिप्तिरेव च ।  
त्रो (तो) टकाधिबलोद्वेगा गर्भे स्युर्विद्रवस्तथा ॥ विस्स्द्_६।९५ ॥  
  
तत्र व्याजाश्रयं वाक्यमभूताहरणं मतम् ।  
  
यथा अश्वत्थामाङ्के---  
अश्वत्थामा हत इति पृथासूनुना स्पष्टमुक्त्वा स्वैरं शेषे गज इति पुनर्व्याहृतं सत्यवाचा ।  
तच्छ्रुत्वासौ दयिततनयः प्रत्ययात्तस्य राज्ञः शस्त्राण्याजौ नयनसलिलं चापि तुल्यं मुमोच ॥  
  
तत्त्वार्थकथनं मार्गः---  
  
यथा चण्डकौशिके--"राजा---भगवन् ! गृह्यतामर्जितमिदं भार्यातनयविक्रयात् ।  
शेषस्यार्थे करिष्यापि चण्डाले ऽप्यात्मविक्रयम् ॥  
  
रूपं वाक्यं वितर्कवत् ॥ विस्स्द्_६।९६ ॥  
  
यथा रत्नावल्याम्--"राजा---  
मनः प्रकृत्यैव चलं दुर्लक्ष्यं च तथापि मे ।  
कामेनैतत्कथं विद्धं समं सर्वैः शिलीमुखैः ॥  
  
उदाहरणमुत्कर्षयुक्तं वचनमुच्यते ।  
  
यथा अश्वत्थामाङ्के--  
यो यः शस्त्रं बिभर्ति स्वभुजगुरुमदः पाण्डवीनां चमूनां यो यः पाञ्चालगोत्रे शिशुरधिकवया गर्भशय्यां गतो वा ।  
यो यस्तत्कर्मसाक्षी, चरति मयि रणो यश्च यश्च प्रतीपः क्रोधान्धस्तस्य तस्य स्वयमिह जगतामन्तकस्यान्तको ऽहम् ॥  
  
भावतत्त्वोपलब्धिस्तु क्रमः स्यात्---  
  
यथा शासुन्तले---"राजा---स्थाने खलु विस्मृतनिमेषेण चक्षुषा प्रियामवलोकयामि ।  
तथाहि--  
उन्नमितैकभ्रूलतमाननमस्याः पदानि रचयन्त्याः ।  
पुलकाञ्चितेन कथयति मय्यनुरागं कपोलेन ॥  
  
---सङ्ग्रहः पुनः ॥ विस्स्द्_६।९७ ॥  
  
सामदानार्थसम्पन्नः--  
  
यथा रत्नावल्याम्---"राजा---साधु वयस्य ! इदं ते पारितोषिकम् ।  
(इति कटकं ददाति ) ।  
  
---लिङ्गादूहो ऽनुमानता ।  
  
यथा जानकीराघवे नाटके---"रामः---  
लीलागतैरपि तरङ्गयतो धरित्रीमालोकनैर्नमयतो जगतां शिरांसि ।  
तस्यानुमापयति काञ्चनकान्तिगौरकायस्य सूर्यतनयत्वमधृष्यतां च ॥  
  
रतिहर्षोत्सवानां तु प्रार्थनं प्रार्थना भवेत् ॥ विस्स्द्_६।९८ ॥  
  
यथा रत्नाषल्याम्---"प्रिये सागरिके ! शीतांशुर्मुखमुत्पले तव दृशौ, पद्मानुकारौ करौ, रम्भास्तम्भनिभं तथोरुयुगलं, बाहू मृणालोपमौ ।  
इत्यह्लादकराखिलङ्गि ! रभसान्निः शङ्कमालिङ्ग्य मा- मङ्गनि त्वमनङ्गतापविधुराण्येह्येहि निर्वापय ॥  
इदं च प्रार्थनाख्यमङ्गम् ।  
यन्मते निर्वहणो भूतावसरत्वात्प्रशस्तिनामाङ्ग नास्ति तन्मतानुसारेणोक्तम्, अन्यथा पञ्चषष्टिसङ्ख्यत्वप्रसङ्गात् ।  
  
रहस्यार्थस्य तद्भेदः क्षिप्तिः स्यात्---  
  
यथाश्वत्थामाङ्के---  
एवस्यैव विपाको ऽयं दारुणो भुवि वर्तते ।  
केशग्रहे द्वितीये ऽस्मिन्नूनं निः शेषिताः प्रजाः ॥  
  
---त्रो(तो) टकं पुनः ।  
  
संरब्धवाक्--  
  
यथा चण्डकौशिके---"कौशिकः--आः, पुनः कथमद्यापि न सम्भूता स्वणादक्षिणाः" ।  
  
---अधिबलभिसम्मधिच्छलेन यः ॥ विस्स्द्_६।९९ ॥  
  
यथा रत्नावल्याम्---"काञ्चनमाला---भट्टिणि, इयं सा चित्तसालिआ ।  
वसन्तअस्स सण्णं करोमि " इत्यादि ।  
  
नृपादिजनिता भीतरुद्वेगः परिकीर्तितः ।  
  
यथा वेण्याम्---  
प्राप्तावेकरथारूढौ पृच्छन्तौ त्वामितस्ततः ।  
स कर्णारिः स च क्रूरो वृककर्मा वृकोदरः ॥  
  
शङ्काभयत्रासकृतः सम्भ्रमो विद्रवो मतः ॥ विस्स्द्_६।१०० ॥  
  
कालान्तककरालास्यं क्रोधोद्भूतं दशाननम् ।  
विलोक्य वानरानीके सम्भ्रमः को ऽप्यजायत ॥  
अथ विमर्शाङ्गानि---  
  
अपवादो ऽथ सम्फेटो व्यवसायो द्रवो द्युतिः ।  
शक्तिः प्रसङ्गः शेदश्च प्रतिषेधो विरोधनम् ॥ विस्स्द्_६।१०१ ॥  
  
प्ररोचना विमर्शे स्यादादानं छादनं तथा ।  
दोषप्रख्यापवादः स्यात्---  
  
यथा वेण्याम्---"युधिष्ठिरः---पञ्चालक ! क्वचिदासादिता तस्य दुरात्मनः कौख्यापसदस्य पदवी ।  
पाञ्चालकः--न केवलं पदवी, स एव दुरात्मा देवीकेशपाशस्पर्शपातकप्रधानहेतुरुपलव्धः" ।  
  
---सम्फेटो रोषभाषणम् ॥ विस्स्द्_६।१०२ ॥  
  
यथा तत्रैव---"राजा---अरे रे मरुत्तनय ! वृद्धस्य राज्ञः पुरतो निन्दितमप्यात्मकर्म शलाघसे ।  
शृणु रे--  
कृष्टा केशेषु भार्या तव तव च पशोस्तस्य राज्ञस्तयोर्वा प्रत्यश्रं भूपतीनां मम भुवनपतेराज्ञया द्यूतदासी ।  
तस्मिन् वेरानुबन्धे वद किमपकृतं तैर्हता ये नरेन्द्रा बाह्वोर्वोर्यातिभारद्रविणगुरुमदं मामजित्वैव दर्पः ॥  
भीमः---(सक्रोधम्) आः पाप ।  
राजा---आः पाप" ।  
इत्यादि ।  
  
व्यवसायश्च विज्ञेयःत प्रतिज्ञाहेतुसम्भवः ।  
  
यथा तत्रैव---"भीमः---  
निहताशेषकौरव्यः क्षीबो दुःशासनासृजा ।  
भङ्क्ता दुर्योधनस्यौर्वोर्भोमो ऽयं शिरसा नतः ॥  
  
द्रवो गुरुव्यतिक्रान्तिः शोकावेगादिसम्भवा ॥ विस्स्द्_६।१०३ ॥  
  
यथा तत्रैव---"युधिष्ठिरः---भगवन् ! कृष्णाग्रज ! सुभद्राभ्रातः ! ज्ञातिप्रीतिर्मनसि न कृता, क्षत्रियाणां न धर्मो रूढं सख्यं तदपि गणितं नानुजस्यार्जुनेन ।  
तुल्यः कामं भवतु भवतः शिष्ययोः स्नेहबन्धः को ऽयं पन्था यदसि विमुखो मन्दभाग्ये मयि त्वम् ।  
  
तर्जनोद्वेजने प्रोक्ता द्युतिः---  
  
यथा तत्रैव दुर्योधनं प्रति कुमारवृकोदरेणोक्तम्----  
जन्मेन्दोविमले कुले व्यपदिशस्यद्यापि धत्से गदां मां दुः शासनकोष्णशोणितमधुक्षीबं रिपुं मन्यसे ।  
दर्पान्धो मधुकैटभद्विषि हरावप्युद्धतं चेष्टसे त्रासान्मे नृ-पशो ! विहाय समरं पङ्के ऽधुना लीयसे ॥  
  
---शक्तिः पुनर्भवेत् ।  
विरोधस्य प्रशमनम्---  
  
यथा तत्रैव---  
"कुर्वन्त्वाप्ता हतानां रणशिरसि जना भस्मसाद् देहभारा- नश्रून्मिश्रं कथञ्चिद्ददतु जलममी बान्धवा बान्धवेभ्यः ।  
मार्गन्तां ज्ञातिदेहान् हतनरगहने खण्डितान् गृध्रकङ्कैः- रस्तं भास्वान् प्रयातः सह रिपुभिरयं संह्रिन्तां बलानि ॥  
  
---प्रसङ्गो गुरुकीर्त्तनम् ॥ विस्स्द्_६।१०४ ॥  
  
यथा मृच्छकटिकायाम्---"चाण्डालकः---एसो क्खु सागलदत्तस्स सुदो अज्जविस्मदत्तस्म णत्तिओ चालुदत्तो वावादिदुं वञ्भ्क्तट्ठाणं णिज्जै एदेण किल गणिआ वसन्तसेणा सुअण्णलोहेण वावादि देत्ति ।  
चारुदत्तः---(सनिर्वेदं स्वगतम्) "मखशतपरिपूतं गोत्रमुद्भासितं यत्, सदसि निविडचेत्यव्रह्मघोषैः पुरुस्तात् ।  
मम निधनदशायां वर्त्तमानस्य पापैस्तदसदृशमनुष्यैर्घुष्यते घोषणायाम्" ॥  
इत्यनेन चारुदत्तवधाभ्युदयानुकूलप्रसङ्गाद् गुरुकीर्त्तनमिति प्रसङ्गः ।  
  
मनश्चेष्टासमुत्पन्नः श्रमः खेद इति स्मृतः ।  
  
मनः समुत्पन्नो यथा मालतीमाधवे---  
दलति हृदयं गाढोद्वेगो द्विधा न भिद्यते वहति विकलः कायो मोहं न मुञ्चति चेतनाम् ।  
ज्वलयति तनूमन्तर्दाहः, करोति न भस्मसात् प्रहरति विधिर्मर्मच्छेदी, न कृन्तति जीवितम् ॥  
एवं चेष्टासमुत्पन्नो ऽपि ।  
  
ईप्सितार्थप्रतीघातः प्रतिषेध इतीष्यते ॥ विस्स्द्_६।१०५ ॥  
  
यथा मम प्रभावत्यां विदूषकं प्रति प्रद्युम्नः---सखे ! कथमिह त्वमेकाकी वर्त्तसे ? क्व नु पुनः प्रियसखीजनानुगम्यमाना प्रियतमा मे प्रभावती ? विदूषकः- असुर वैणा आआरिअ कहिं वि णीदा ।  
प्रद्युम्नः---(दीर्घं निश्वस्य ) हा पूर्णचन्द्रमुखि ! मत्तचकोरनेत्रे ! मामानताङ्गि ! परिहाय कुतो गतासि ?" ।  
गच्छ त्वमद्य ननु जीवित ! तूर्णमेव दैवं कदर्थनपरं कृतकृत्यमस्तु ॥  
  
कार्यात्ययोपगमनं विहोधनमिति स्मृतम् ।  
  
यथा वेण्याम्---युधिष्ठिरः---  
तीर्णे भीष्ममहोदधौ कथमपि द्रोणानले निवृते कर्णाशीविषभोगिनि प्रशमिते शल्ये च याते दिवम् ।  
भीमेन प्रियसाहसेन रभासादल्पावशेषे जये सर्व जीवितसंशयं वयममी वाचा समारोपिताः ॥  
  
प्ररोचना तु विज्ञेया संहारार्थप्रदर्शिनी ॥ विस्स्द्_६।१०६ ॥  
  
यथा वेण्याम्---"पाञ्चालकः--अहं देवेन चक्रपाणिना सहितः---" इत्युपक्रम्य कृतं सन्देहेन ।  
पूर्यन्तां सलिलेन रत्नकलशा राज्याभिषेकाय ते कृष्णात्यन्तचिरोज्भ्क्तिते तु कबरीबन्धे करोतु क्षणम् ।  
रामे शातकुठारभास्वरकरे क्षत्रद्रुमोच्छेदिनि क्रमधान्धे च वृकोदरे परिपतत्याजौ कुतः संशयः" ॥  
  
कार्यसङ्ग्रह आदानम्---  
  
यथा वेण्याम्---"भो भोः समन्तपञ्चकचारिणः ! ।  
नाहं रक्षो न भूतो रिपुरुधिरजलाह्लादिताङ्गः प्रकामं निस्तीर्णोरुप्रतिज्ञाजलनिधिगहनः क्रोधनः क्षत्रियो ऽस्मि ।  
भो भो राजन्यवीराः ! समरशिखिशिखाभुक्तशेषाः ! कृतं व--  
स्त्रासेनानेन लीनैर्हतकरितुरगान्तहितैरास्यते यत् ॥  
अत्र समस्तरिपुवधकार्यस्य सङ्कृहीतत्वादादानम् ---  
  
तदाहुश्छादनं पुनः ।  
कार्यार्थमपमानादेः सहनं खलु यद्भवेत् ॥ विस्स्द्_६।१०७ ॥  
  
यथा तत्रैव---अर्जुनः-आर्य ! प्रसीद किमत्रक्रोधेन--  
अप्रियाणि करोत्वेष वाचा शक्तो न कर्मणा ।  
हतभ्रातृशतो दुःखी प्रलापैरस्य का व्यथा ॥  
अथ निर्वहणाङ्गानि ।  
  
सन्धिर्विबोधो ग्रथनं निर्णयः परिभाषणम् ।  
कृतिः तप्रसाद आनन्दः समयो ऽप्युपगूहनम् ॥ विस्स्द्_६।१०८ ॥  
भाषणं पूर्ववाक्यञ्च काव्यसंहार एव च ।  
प्रशस्तिरिति संहारे ज्ञेयान्यङ्गानि नामतः ॥ विस्स्द्_६।१०९ ॥  
  
तत्र---  
  
बीजोपगमनं सन्धिः---  
  
यथा तत्रैव (वेण्याम्)---"भीमः-भवति ! यज्ञवेदिसम्भवे ! स्मरति भवती यन्मयोक्तम्--"चञ्चद्भुजे" त्यादि" ।  
अनेन मुखे क्षिप्तबीजस्य पुनरुपगमनमिति सन्धिः ।  
  
---विबोधः कार्यमार्गणम् ।  
  
यथा तत्रैव---"भीमः--मुञ्चतु मामार्यः क्षणमेकम् ।  
युधिष्ठिरः--किमपरमवशिष्टम् ? भीमः--सुमहदवशिष्टम् ।  
संयमयामि तावदनेन सुयोधनशोणितोक्षितेन पाणिना पाञ्चाल्या दुःशासनावकृष्टं केशहस्तम् ।  
युधिष्ठिरः--गच्छतु भवान्, अनुभवतु तपस्विनी वेणीसंहारम्" इति ।  
अनेन केशसन्थमनकार्यस्यान्वेषणाद्विबोधः ।  
  
उपन्यासस्तु कार्याणां ग्रथनं---  
  
यथा तत्रैव---भीमः--पाञ्चालि ! न खलु मयि जीवति सहर्न्त्तव्या दुःशासनविलुलिता वेणिरात्मपाणिभ्याम् ।  
तिष्ठ, स्वयमेवाहं संहरमि " इति ।  
अनेन कार्यस्योपक्षेपाद्रग्रथनम् ।  
  
---निर्णयः पुनः ॥ विस्स्द्_६।११० ॥  
  
अनुभूतार्थकथनं---  
  
यथा तत्रैव, भीमः--देव अजातशत्रो ! अद्यापि दुर्योधनहतकः ।  
मया हि तस्य दुरात्मनः--  
भूमौ क्षिप्तं शरीरं निहतमिदमसृक्चन्दनाभं निजाङ्गे तक्ष्मीरार्ये निषक्ता चतुरुदधिपयः सीमया सार्द्धमुर्व्या ।  
भृत्या मित्राणि योधाः कुरुकुलमनुजा दग्धमेतद्रणाग्नौ नामैकं यद्ब्रवीषि क्षितिप ! तदधुना धार्त्तराष्टस्य शेषम् ॥  
  
---वदन्ति परिभाषणम् ।  
परिवादकृतं वाक्यम्---  
  
यथा शाकुन्तले--राजा आर्ये ! अथ सा तत्रभवती किमाख्यस्य राजर्षेः पत्नी ? ।  
तापसी---  
को तस्स धम्मदारपरिट्टाइणो णामं गेण्हिस्सदि" ।  
  
---लब्धार्थशमनं कृतिः ॥ विस्स्द्_६।१११ ॥  
  
यथा वेण्याम्--"कृष्णः--एते भगवन्तो व्यास--वाल्मीकिप्रभृतयो ऽभिषेकं धारयन्तस्तिष्ठन्ति" इति ।  
अनेन प्राप्तराज्यस्याभिषेकमङ्गलैः स्थिरीकरणं कृतिः ।  
  
शुश्रूषादिः प्रसादः स्यात्---  
  
यथा तत्रैव भीमेन द्रौपद्याः केशसंयमनम् ।  
  
---आनन्दो वाञ्छितागमः ।  
  
यथा तत्रैव---"द्रौपदी---विसुमरिदं एदं वावारं णाधस्स पसादेण पुणो वि सिक्खिस्सं" ।  
  
समयो दुःखनिर्याणां---  
  
यथा रत्नावल्याम्--"वासवदत्ता---(रत्नावलीमालिङ्ग्य) समस्सस बहिणिए ! समस्सस" ।  
  
---तद्भवेदुपगूहनम् ॥ विस्स्द्_६।११२ ॥  
  
यत् स्यादद्भुतसम्प्राप्तिः--  
  
यथा मम प्रभावत्यां नारददर्शनात् प्रद्युम्न ऊर्द्ध्वमवलोक्य---  
दधद्विद्युल्लेखामिव कुसुममालां मरिमल--  
भ्रमद्भृङ्गश्रेणीध्वनिभिरुपगीतां तत इतः ।  
दिगन्तं ज्योतिभिस्तुहिनकरगौरैर्धवलय--  
न्नितः कैलासाद्रिः पतति वियतः किं पुनरिदम् ॥  
  
---सामदानादि भाषण्म् ।  
  
यथा चण्डकौशिके--"धर्मः---तदेहि धर्मलोकमधितिष्ठ" ।  
  
पूर्ववाक्यं तु विज्ञेयं यथोक्तार्थोपदर्शनम् ॥ विस्स्द्_६।११३ ॥  
  
यथा वेण्याम्--भीमः--बुद्धैमतिके ! क्व सा भानुमती ।  
परिभवतु सम्प्रति पाण्डवदारान्" ।  
  
वरप्रदानसम्प्राप्तिः काव्यसंहार इष्यते ।  
  
यथा सर्वत्र---किं ते भूयः प्रियमुपकरोमि" ।  
इति ।  
  
नृपदेशादिशान्तिस्तु प्रशस्तिरभिधीयते ॥ विस्स्द्_६।११४ ॥  
  
यथा प्रभावत्याम्---  
राजानः सुतनिर्विशेषमधुना पश्यन्तु नित्यं प्रजा जीयसुः सदसद्विवेकपटवः सन्तो गुणग्राहिणः सस्यस्वर्णसमृद्धयः समधिकाः सन्तु क्षमामण्डले भूयादव्यभिचारिणी त्रिजगतो भक्तिश्च नारायणो ॥  
अत्र चोपसंहारप्रशस्त्योरन्त एकेन क्रमेणैव स्थितिः ।  
"इह च मुखसन्धौ उपक्षेपपरिन्यासयुक्त्युद्भेदसमाधानानां प्रतिमुखे च परिसर्पणप्रगमनवज्रोपन्यासपुष्पाणां गर्भे ऽभूताहरणमर्गत्रो (तो) टकाधिबलक्षेपाणां विमर्शे ऽपवादशक्तिव्यवसायप्ररोचनादानानां प्राधन्यम् ।  
अन्येषां च यथासम्भवं स्थितिः" इति केचित् ।  
  
चतुःषष्टिविधं ह्येतदङ्गं प्रोक्तं मनीषिभिः ।  
कुर्यादनियते तस्य सन्धावपि निवेशनम् ॥ विस्स्द्_६।११५ ॥  
  
रसानुगुणतां वीक्ष्य रसस्यैव हि मुख्यता ।  
  
यथा वेहीसंहारे तृतीयाङ्के दुर्योधनकर्णयोर्महत्सम्प्रधारणम् ।  
एवमन्यत्रापि ।  
यत्तु रुद्रटादिभिः "नियम एव " इत्युक्तं तल्लक्ष्याविरुद्धम् ।  
  
इष्टार्थरचनाश्चर्यलाभो वृत्तान्तविस्तरः ॥ विस्स्द्_६।११६ ॥  
  
रागप्राप्तिः प्रयोगस्य गोष्यानां गोपनं तथा ।  
प्रकाशनं प्रकाश्यानामङ्गानां षड्विधं फलम् ॥ विस्स्द्_६।११७ ॥  
  
अङ्गहीनो नरो यद्वन्नैवारम्भक्षमो भवेत् ।  
अङ्गहीनं तथा काव्यं न प्रयोगाय युज्यते ॥ विस्स्द्_६।११८ ॥  
  
सम्पादयेतां सन्ध्यङ्गं नायकप्रतिनायकौ ।  
तदभावे पताकाद्यस्तदभावे तथेतरत् ॥ विस्स्द्_६।११९ ॥  
  
प्रायेण प्रधानपुरुषप्रयोज्यानि सन्ध्यङ्गानि भवन्ति ।  
किन्तूपक्षेपादित्रयं बीजस्याल्पमात्रसमुद्दिष्टत्वादप्रधानपुरुषप्रयोजितमेव साधु ।  
  
रसव्यक्तिमपेक्ष्यैषामङ्गानां सन्निवेशनम् ।  
न तु केवलया शास्त्रस्थितिसम्पादनेच्छया ॥ विस्स्द्_६।१२० ॥  
  
तथा च यद्वेण्यां दुर्योधनस्य भानुमत्या सह विप्रलम्भो दर्शितः, तत्ताद्दशे ऽवसरे ऽत्यन्तमनुचितम् ।  
  
अविरुद्धं तु यद्वृत्तं रसादिव्यक्तये ऽधिकम् ।  
तदष्यन्यथयेद्धीमान्न वदेद्वा कदाचन ॥ विस्स्द्_६।१२१ ॥  
  
अनयोरुदाहरणं सत्प्रबन्धेष्वभिव्यक्तमेव ।  
अथ वृत्तयः---  
  
शृङ्गारे कौशिकी वीरे सात्त्वत्यारभटी पुनः ।  
रसे रौद्रे च बीभत्से वृत्तिः सर्वत्र भारती ॥ विस्स्द्_६।१२२ ॥  
  
चतस्त्रो वृत्तयो ह्येताः सर्वनाट्यस्य मातृकाः ।  
स्युर्नायिकादिव्यापारविशेषा नाटकादिषु ॥ विस्स्द्_६।१२३ ॥  
  
तत्र कौशिकी---  
  
या श्लक्ष्णनेपथ्यविशेषचित्रा स्त्रीसङ्कुला पुष्कलनृत्यगीता ।  
कामोपभोगप्रभवोपचारा सा कौशिकी चारुविलासयुक्ता ॥ विस्स्द्_६।१२४ ॥  
  
नर्म च नर्मस्फूर्जो नर्मस्फोटो ऽथ नर्मगर्भश्च ।  
चत्वार्यङ्गान्यस्या---  
  
तत्र---  
  
---वैदग्ध्यक्रीहितं नर्मः ॥ विस्स्द्_६।१२५ ॥  
  
इष्टजनावर्जनकृत्तच्चापि त्रिविधं मतम् ।  
विहितं शुद्धहास्येन सशृङ्गारभयेन च ॥ विस्स्द्_६।१२६ ॥  
  
तत्र केवलहास्येन विहितं यथा रत्नावल्याम्---"वासवदत्ता--(फलकमुद्दिश्य सहासम्) एसा वि अवरा तव समीवे जधालिहिदा एदं किं अज्जवसन्तस्स विण्णाणम् ।  
सशृङ्गारहास्येन यथा शाकुन्तले--राजानं प्रति शकुन्तला--असन्तुट्ठो उण किं करिस्सदि ।  
राजा--  
इदमं ।  
(इति व्यवसितःशकुन्तलावक्त्रं ढौकते ) सभयहास्येन यथा रत्नावल्याम्---आलेख्यदर्शनावसरे सुसङ्गता--जाणिदो मए एसो वुत्तन्तो समं चित्तफलएण ।  
ता देवीए गदुअ निवेदैस्सम् ।  
एतद्वाक्यसम्बन्धि नर्मोदाहृतम् ।  
एवं वेषचेष्टासम्बन्ध्यपि ।  
  
नर्मस्फूर्जः सुखारम्भो भयान्तो नवसङ्गमः ।  
  
यथा मालविकायाम्--सङ्केतनायकमभिसृतायां "नायकः--  
विसृज सुन्दरि ! सङ्गमसाध्वसं ननु चिरात्प्रभृति प्रणयोन्मुखे ।  
परिगृहण गते सहकारतां त्वमतिमुक्तलताचरितं मयि" ॥  
मालविका--"भट्टा, देवीए भएण अप्पणो वि पिअ कौं ण पारेमि" इत्यादि ।  
अथ नर्मस्फोटः---  
  
नर्मस्फोटो भावलेशैः सूचिताल्परसा मतः ॥ विस्स्द्_६।१२७ ॥  
  
यथा मालतीमाधवे---  
गमनमलसं शून्या दृष्टिः शरीरमसौष्ठवं श्वसितमधिकं किन्त्वेतत् स्यात् किमदन्यदितो ऽथवा ।  
भ्रमति भुवने कन्दर्पाज्ञा विकारि च यौवनं ललितमधुरास्ते ते भावाः क्षिपन्ति च धीरताम् ॥  
अलसगमनादिभिर्भावलेशैर्माधवस्य मालत्यामनुरागः स्तोकः प्रकाशितः ।  
  
नर्मगर्भो व्यवहतिर्नेतुः प्रच्छन्नवर्तिनः ।  
  
यथा--तत्रैव सखीरूपधारिणा माधवेन मालत्या मरणव्यवसायवारणम् ।  
अथ सात्त्वती---  
  
सात्त्वती बहुला सत्त्व--शौर्यत्यागदयार्जवैः ॥ विस्स्द्_६।१२८ ॥  
  
सहर्षा क्षुद्रशृङ्गारा विशोका साद्भुता तथा ।  
उत्थापको ऽथ साङ्घात्यः संलापः परिवर्त्तकः ॥ विस्स्द्_६।१२९ ॥  
  
विशेषा इति चत्त्वारः सात्त्वत्याः परिकीर्त्तिः ।  
उत्तेजनकरी शत्रोर्वागुध्यापक उच्यते ॥ विस्स्द्_६।१३० ॥  
  
यथा महावीरचरिते---  
आनन्दाय च विस्मयाय च मया दृष्टो ऽसि दुःखाय वा वैतृष्ण्यन्तु ममापि सम्प्रति कुतस्त्वद्दर्शने चक्षुषः ।  
त्वत्साङ्गत्यसुखस्य नास्मि विषयस्तत् किं वृथा व्याहृतैः ? अस्मिन् विश्रुतजामदग्न्यदमने पाणौ धनुर्जृन्भताम् ॥  
  
मन्त्रार्थदैवशक्त्यादेः साघात्यः सङ्घभेदनम् ।  
  
मन्त्रशक्त्या यथा---मुद्राराक्षसे राक्षससायानां चाणक्येन स्वबुद्ध्या भेदनम् ।  
अर्थशक्त्यापि तत्रैव ।  
दैवशक्त्या यथा---रामायणो रावणाद्विभीषणस्य भेदः ।  
  
संलापः स्याद्रभीराक्तिर्नानाभावसमाश्रयः ॥ विस्स्द्_६।१३१ ॥  
  
यथा वीरचरिते---"रामः--अयं सः, यः किल सपरिवारकार्त्तिकेयविजयावजीतेन भगवता नीललोहिते परिवत्सरसहस्त्रान्तेवासिने तुभ्यं प्रसादीकृतः परशुः ।  
परशुरामः--राम दाशरथे ! स एवायमार्यपादानां प्रियः परशुः ।  
"इत्यादि ।  
  
प्रारब्धादन्यकार्याणां कारणं परिवर्तकः ।  
  
यथा वेण्याम्---"भामः---सहदेव ! गच्छ त्वं गुरुमनुवर्तस्व ।  
अहमप्यस्त्रागारं प्रविश्यायुधसहायो भवामीति यावत् ।  
अथवा आमन्त्रयितव्यैव मया पाञ्चाली" ।  
इति ।  
अथारभटी---  
  
मायेन्द्रजालसङ्ग्रामक्रोधोद्भ्रान्तादिचेष्टितैः ॥ विस्स्द्_६।१३२ ॥  
  
संयुक्ता वधबन्धाद्यैरुद्धतारभटी मता ।  
वस्तूत्थापनसम्फैटौ सङ्क्षिप्तिरवपातनम् ॥ विस्स्द्_६।१३३ ॥  
  
इति भेदास्तु चत्वार आरभट्याः प्रकीर्तिताः ।  
मायाद्युत्थापितं वस्तु वस्तुत्थापनमुच्यते ॥ विस्स्द्_६।१३४ ॥  
  
यथोदात्तराघवे---  
जीयन्ते जयिनो ऽपि सान्द्रतिमिरव्रातैर्वियद्व्यापिभिर्- भास्वन्तः सकला रवेरपि कराः कस्मादकस्मादमी ।  
एते चोग्रकबन्धकण्ठरुधिरैराध्मायमानोदरा मुञ्चन्त्याननकन्दरानलमुचस्तीव्रान् रवान् फेरवाः ॥  
इत्यादि ।  
  
सम्फेटस्तु समाघातः क्रुद्धसत्वरयोर्दूयोः ।  
  
यथा मालत्यां माधवाघोरघण्टयोः ।  
  
सङ्क्षिप्ता वस्तुरचना शिल्पैरितरथापि वा ॥ विस्स्द्_६।१३५ ॥  
  
सङ्क्षिप्तिः स्यान्निवृत्तौ च नेतुर्नेत्रन्तरग्रहः ।  
  
यथोदयनचरिते कलिञ्जहस्तिप्रयोगः ।  
द्वितीयं यथा वालिनिवृत्त्या सुग्रीवः ।  
यथा वा परशुरामस्यौद्धत्यनिवृत्त्या शान्तत्वापादनम्--"पुण्या ब्राह्मणजातिः--ऽइति ।  
  
प्रवेशत्रासनिष्क्रान्तिहर्षविद्रवसम्भवम् ॥ विस्स्द्_६।१३६ ॥  
  
अवपातनमित्युक्तं---  
  
यथा कृत्यरावणो षष्ठे ऽङ्के--"(प्रविश्य खङ्गहस्तः पुरुषः)" इत्यतः प्रभृति निष्क्रमणपर्यन्तम् ।  
  
---पूर्वमुक्तैक भारती ।  
  
अथ नाट्योक्तयः---  
  
अश्राव्य खलु यद्वस्तु तदिह स्वगतं मतम् ॥ विस्स्द्_६।१३७ ॥  
  
सर्वश्राव्यं प्रकाशं स्यात्तद्भवेदपवारितम् ।  
रहस्यं तु यदन्यस्य परावृत्य प्रकाश्यते ॥ विस्स्द्_६।१३८ ॥  
  
त्रिपताककरेणान्यानपवार्यान्तरा कथाम् ।  
आन्योन्यामन्त्रणं यत्स्यात्तज्जनान्ते जनान्तिकम् ॥ विस्स्द्_६।१३९ ॥  
  
किं व्रवीषीति यन्नाट्ये विना पात्रं प्रयुज्यते ।  
श्रुत्वेवानुक्तमष्यर्थं तत्स्यादाकाशभाषितम् ॥ विस्स्द्_६।१४० ॥  
  
यः कश्चिदर्थो यस्माद्रोपनीयस्तस्यान्तरत ऊर्ध्वं सर्वाङ्गुलिनामितानामिकं त्रिपताकलक्षणं करं कृत्वान्येन सह यन्मन्त्र्यते तज्जनान्तिकम् ।  
परावृत्यान्यस्य रहस्यकथनमपवारितम् ।  
शेषं स्पष्टम् ।  
  
दत्तां सिद्धां च सेनां च वेश्यानां नाम दर्शयेत् ।  
दत्तप्रयाणि वणिजां चेटचेट्योस्तथा पुनः ॥ विस्स्द्_६।१४१ ॥  
  
वसन्तादिषु वर्ण्यस्य वस्तुनो नाम यद्भवेत् ।  
  
वेश्या यथा वसन्तसेनादिः ।  
वणिग्विष्णुदत्तादिः ।  
चेटः कलहंसादिः ।  
चेटी मन्दारिकादिः ।  
  
नाम कार्यं नाटकस्य गर्भितार्थप्रकाशकम् ॥ विस्स्द्_६।१४२ ॥  
यथा रामाभ्युदयादिः ।  
  
नायिकानायकाख्यानात्सञ्ज्ञा प्रकरणादिषु ।  
  
यथा मालतीमाधवादिः ।  
  
नाटिकासट्टकादीनां नायिकाभिर्विशेषणम् ॥ विस्स्द्_६।१४३ ॥  
  
यथा रत्नावली-कर्पूरमञ्जर्यादिः ।  
  
प्रायेण ण्यन्तकः साधिर्गमेः स्थाने प्रयुज्यते ।  
  
यथा शाकुन्तले--ऋषी, "गच्छावः" इत्यर्थे "साधयावस्तावत्" ।  
  
राजा स्वमीति देवेति भृत्यैर्भट्टेति चाधमैः ॥ विस्स्द्_६।१४४ ॥  
  
राजषिभिर्वयस्येति तथा विढूषकेण च ।  
राजन्नित्यृषिभिर्वाच्यः सो ऽपत्यप्रत्ययेन च ॥ विस्स्द्_६।१४५ ॥  
  
स्वेच्छया नामभिविप्रविप्र आर्येति चेतरैः ।  
वयस्येत्यथवा नाम्ना वाच्यो राज्ञा विढूषकः ॥ विस्स्द्_६।१४६ ॥  
  
वाच्यौ नटीसूत्रधारावार्यनाम्ना परस्परम् ।  
सूत्रधारं वदेद्भाव इति वै पारिपार्शिवकः ॥ विस्स्द्_६।१४७ ॥  
  
सूत्रधारो मारिषेति हण्डे इत्यधमैः समाः ।  
वयस्येत्युत्तमैर्हहो मध्यैरार्येति चाग्रजः ॥ विस्स्द्_६।१४८ ॥  
  
भगवन्निति वक्तव्याः सर्वैर्देवषिलिङ्गिनः ।  
वदेद्राज्ञीं च चेटीं च भवतीति विदूषकः ॥ विस्स्द्_६।१४९ ॥  
  
आयुष्मन् रथिनं सूतो वृद्धं तातेति चेतरः ।  
वत्सपुत्रकतातेति नाम्ना गोत्रेण वा सुतः ॥ विस्स्द्_६।१५० ॥  
  
शिष्यो ऽनुजश्च वक्तव्यो ऽमात्य आर्येति चाधमैः ।  
विप्रैरयममात्येति सचिवेति च भण्यते ॥ विस्स्द्_६।१५१ ॥  
  
साधो ! इति तपस्वी च प्रशान्तश्चोच्यते बुधैः ।  
स्वगृहीताभिधः पूज्यः शिष्याद्यैर्विनिगद्यते ॥ विस्स्द्_६।१५२ ॥  
  
उपाध्यायेति चाचार्यो महाराजेति भूपतिः ।  
स्वामीति, युवराजस्तु कुमारो भर्तृदारकः ॥ विस्स्द्_६।१५३ ॥  
  
भद्रसौम्यमुखेत्येवमधमैस्तु कुमारकः ।  
वाच्या प्रकृतिभी राज्ञः कुमारी भर्तृदारिका ॥ विस्स्द्_६।१५४ ॥  
  
पतिर्यथा तथा वाच्या ज्येष्ठमध्याधमैः स्त्रियः ।  
हलेति सदृशी, प्रेष्या हञ्जे वेश्याज्जुका तथा ॥ विस्स्द्_६।१५५ ॥  
  
कुट्टिन्यम्बेत्यनुगतैः पूज्या च जरती जनैः ।  
आमन्त्रणैश्च पाषण्डा वाच्याः स्वसमयागतैः ॥ विस्स्द्_६।१५६ ॥  
  
शका (शक्या) दयश्च सम्भाष्या भद्रदत्तादिनामभिः ।  
यस्य यत्कर्म शिल्पं वा विद्या वा जातिरेव वा ॥ विस्स्द्_६।१५७ ॥  
  
तेनैव नाम्ना वाच्यो ऽसौ ज्ञेयाश्चान्ये यथोचितम् ।  
  
अथ भाषाविभागः---  
  
पुरुषाणामनीचानां संस्कृतं स्यात्कृतात्मनाम् ॥ विस्स्द्_६।१५८ ॥  
  
सोरसेनी प्रयोक्तव्या तादृशीनां च योषिताम् ।  
आसामेव तु गाथासु महाराष्ट्रीं प्रयोजयेत् ॥ विस्स्द्_६।१५९ ॥  
  
अत्रोक्ता मागधी भाषा राजान्तः पुरचारिणाम् ।  
चेटानां राजपुत्राणां श्रेष्ठानां चार्धमगधी ॥ विस्स्द्_६।१६० ॥  
  
प्राच्यां विदूषकादीनां, धूर्तानां स्यादवन्तिजा ।  
योधनागरिकादीनां दाक्षिणात्या हि दीव्यताम् ॥ विस्स्द्_६।१६१ ॥  
  
शवराणां शकादानां शाबरीं सम्प्रयोजयेत् ।  
बाह्लीकभाषोदीच्यानां द्राविडी द्राविडादिषु ॥ विस्स्द्_६।१६२ ॥  
  
आभीरेषु तथाभीरी चाण्डाली पुक्कसादिषु ।  
आभीरी शाबरी चापि काष्ठपात्रोपजीविषु ॥ विस्स्द्_६।१६३ ॥  
  
तथैवाङ्गारकारादौ पैशाची स्यात्पिशाचवाक् ।  
चेटीनामष्यनीचानामपि स्यात्सौरसेनिका ॥ विस्स्द्_६।१६४ ॥  
  
बालानां षण्डकानां च नीचग्रहविचारिणाम् ।  
उन्मत्तानामातुराणां सैव स्यात्संस्कृतं क्वचित् ॥ विस्स्द्_६।१६५ ॥  
  
ऐश्वर्येण प्रमत्तस्य दारिद्र्योपद्रुतस्य च ।  
भिक्षु वल्कधरादीनां प्राकृतं सम्प्रयोजयेत् ॥ विस्स्द्_६।१६६ ॥  
  
संस्कृतं सम्प्रयोक्तव्यं लिङ्गिनीषूत्तमासु च ।  
देवीमन्भिसुतावेश्यास्वपि कैश्चित्तथोदितम् ॥ विस्स्द्_६।१६७ ॥  
  
कार्यतश्चोत्तमादीनां कार्यो भाषाविपर्ययः ॥ विस्स्द्_६।१६८ ॥  
  
योषित्सखीबालवेश्याकितवाष्सरसां तथा ।  
वैदग्ध्याथ प्रदातव्यं संस्कृतं चान्तरान्तरा ॥ विस्स्द्_६।१६९ ॥  
  
एषामुदाहरणान्याकरेषु बोद्धव्यानि ।  
भाषालक्षणानि मम तातपादानां भाषार्णवे ।  
  
षट्त्रिंशल्लक्षणान्यत्र, नाट्यालङ्कृतयस्तथा ।  
त्रयस्त्रिंशत्प्रयोज्यानि वीथ्यङ्गानि त्रयोदश ॥ विस्स्द्_६।१७० ॥  
  
लास्याङ्गानि दश यथालाभंरसव्यपेक्षया ।  
  
यथालाभं प्रयोज्यानीति सम्बन्धः ।  
अत्रेति नाटके ।  
तत्र लक्षणानि--  
  
भूषणाक्षरसङ्घातौ शोभोदाहरणं तथा ॥ विस्स्द्_६।१७१ ॥  
  
हेतुसंशयदृष्टान्तास्तुल्यतर्कः पदोच्चयः ।  
निदर्शनाभिप्रायौ च प्राप्तिर्विचार एव च ॥ विस्स्द्_६।१७२ ॥  
  
दिष्टोपदिष्टे च गुणातिपातातिशयौ तथा ।  
विशेषणनिरुक्ती च सिद्धिभ्रशविपर्ययौ ॥ विस्स्द्_६।१७३ ॥  
  
दाक्षिण्यानुनयौ मालार्थापत्तिर्गर्हणं तथा ।  
पृच्छा प्रसिद्धिः सारूप्यं सङ्क्षेपो गुणकीर्तनम् ॥ विस्स्द्_६।१७४ ॥  
  
लेशो मनोरथो ऽनुक्तसिद्धिः प्रियवचस्तथा ।  
  
तत्र---  
  
लक्षणानि गुणैः सालङ्कारैर्योगस्तु भूषणम् ॥ विस्स्द्_६।१७५ ॥  
  
यथा---आक्षिपन्त्यरविन्दानि मुग्धे ! तव मुखश्रियम् ।  
कोषदण्डसमग्रणां किमेषामस्ति दुष्करम् ॥  
  
वर्णनाक्षरसङ्घातश्चित्रार्थैरक्षरैर्मितैः ।  
  
यथा शाकुन्तले--"राजा---कच्चित्सखीं वो नातिबाधते शरीरसन्तापः ।  
प्रियंवदा--सम्पदं लधोसहो उअसमं गमिस्सदि" ।  
  
सिद्धैरर्थैः समं यत्राप्रसिद्धोर्ऽथः प्रकाशते ॥ विस्स्द्_६।१७६ ॥  
  
श्लिष्टश्लक्षणचित्रार्था सा शोभेत्यभिधीयते ।  
  
यथा---  
"सन्द्वंशसम्भवः शुद्धः कोटिदो ऽपि गुणान्वितः ।  
कामं धनुरिव क्रूरो वर्जनीयः सतां प्रभुः ।  
  
यत्र तुल्यार्थयुक्तेन वाक्येनाभिप्रदर्शनात् ॥ विस्स्द्_६।१७७ ॥  
  
साध्यते ऽभिमतश्चार्थस्तदुदाहरणं मतम् ।  
  
यथा---  
अनुयान्त्या जनातीतं कान्तं साधु त्वया कृतम् ।  
का दिनश्रीर्विनार्केण का निशा शशिना विना ॥  
  
हेतुर्वाक्यं समासोक्तमिष्टकृर्द्धतुदर्शनात् ॥ विस्स्द्_६।१७८ ॥  
  
यथा वेण्यां भीमं प्रति "चेटी--एवं मए भणिदं भाणुमदि तुह्माणं अमुक्केसु केसेसु कहं देवीए केसा सञ्जमिअन्तित्ति ।  
  
संशयो ऽज्ञाततत्त्वस्य वाक्ये स्याद्यदनिश्चयः ।  
  
यथा ययातिविजये---  
इयं स्वर्गाधिनाधस्य लक्ष्मीः किं यक्षकन्यका ।  
किं चास्य विषयस्यैव देवता किमु पार्वती ॥  
  
दृष्टान्तो यस्तु पक्षेर्ऽथसाधनाय निदर्शनम् ॥ विस्स्द्_६।१७९ ॥  
  
यथा वेण्याम् --"सहदेवः---आर्य ! उचितमेवैतत्तस्या यतो दुर्योधनकलत्रं हि सा" इत्यादि ।  
  
तुल्यतर्को यदर्थेन तर्कः प्रकृतिगामिना ।  
  
यथा तत्रैव---  
प्रयेणैव हि दृश्यन्ते कामं स्वप्नाः शुभाशुभाः ।  
शतसङ्ख्या पुनरियं सानुजं स्पृशतीव माम् ॥  
  
सञ्चयोर्ऽथानुरूपो यः पदानां स पदोच्चयः ॥ विस्स्द्_६।१८० ॥  
  
यथा शाकुन्तले---  
अधरः किसलयरागः कोमलविटपानुकारिणौ बाहू ।  
कुसुममिव लोभनीयं यौवनमङ्गेषु सन्नद्धम् ॥  
अत्र पदपदार्थयोः सौकुमार्यं सदृशमेव ।  
  
यत्रार्थानां प्रसिद्धानां क्रियते परिकीर्तनम् ।  
परपक्षव्युदासार्थं तन्निदर्शनमुच्यते ॥ विस्स्द्_६।१८१ ॥  
  
यथा--क्षात्रधर्मोचितैर्धर्मैरलं शत्रुवधे नृपाः ।  
किं तु बालिनि रामेण मुक्तो बाणः पराङ्मुखे ॥  
  
अभिप्रायस्तु सादृश्यादभूतार्थस्य कल्पना ।  
  
यथा शाकुन्तले---  
इदं किलाव्याजमनोहरं वपुस्तपः क्लमं साधयितुं य इच्छति ।  
ध्रुवं स नीलोत्पलपत्नधारया समिल्लतां छेत्तुमृषिर्व्यवस्यति ॥  
  
प्राप्तिः केनचिदंशेन किञ्चिद्यत्रानुमीयते ॥ विस्स्द्_६।१८२ ॥  
  
यथा मम प्रभावत्याम्--"अनेन खलु सर्वतश्चरता चञ्चरीकेणावश्यं विदिता भविष्यति प्रियतमा मे प्रभावती" ।  
  
विचारो युक्तिवाक्यैर्यदप्रत्यक्षार्थसाधनम् ।  
  
यथा मम चन्द्रकलायाम्---"राजा---नूनमियमन्तः पिहितमदनविकारा वर्तते ।  
यतः--  
"हसति परितोषरहितं निरीक्ष्यमाणापि नेक्षते किञ्चित् ।  
सख्यामुदाहरन्त्यामसमञ्जसमुत्तरं दत्ते" ॥  
  
देशकालस्वरूपेणा वर्णना दिष्टमुच्यते ॥ विस्स्द्_६।१८३ ॥  
  
यथा वेण्याम्--"सहदेवः--  
"यद्वैद्युतमिव ज्योतिरार्ये क्रुद्धे ऽद्य सम्भृतम् ।  
तत्प्रावृडिव कृष्णोयं नूनं संवर्धयिष्यति" ॥  
  
उपदिष्टं मनोहारि वाक्यं शास्त्रानुसारतः ।  
  
यथा शाकुन्तले---  
शुश्रूषस्व गुरून्, कुरु प्रियसखीवृत्तिं सपत्नीजने, भर्तुर्विप्रकृतापि रोषणतया मा स्म प्रतीपं गमः ।  
भूयिष्ठं भव दक्षिणा परिजने भाग्यष्वनुत्सेकिनी, यान्त्येवं गृहिणीपदं युवतयो, वामाः कुलस्याधयः ॥  
  
गुणातिपातः कार्यं यद्विपरीतं गुणान्प्रति ॥ विस्स्द्_६।१८४ ॥  
  
यथा मम चन्द्रकलायां चन्द्रं प्रति---  
जै संहरिज्जै तमो धेप्पै सअलेहि ते पाओ ।  
वससि सिरे पसुबैणो तहवि ह इत्थीअ जीअणं हरसि ॥  
  
यः सामान्यगुणोद्रेकः स गुणातिशयो मतः ।  
  
यथा तत्रैव---"राजा---(चन्द्रकलाया मुखं निदिश्य) असावन्तश्चञ्चद्विकचनवनीलाब्जयुगल- स्तलस्फूर्जत्कम्बनविलसदलिसङ्घात उपरि ।  
विना दोषासङ्गं सततपरिपूर्णाखिलकलः कुतः प्राप्तश्चन्द्रो विगलितकलङ्कः सुमुखि ! ते ॥  
  
सिद्धानर्थान् बहूनुक्त्वा विशेषोक्तिर्विशेषणम् ॥ विस्स्द्_६।१८५ ॥  
  
यथा---तृष्णापहारी विमलो द्विजावासो जनप्रियः ।  
हृदः पद्माकरः किन्तु बुधस्त्वं स जलाशयः ॥  
  
पूर्वसिद्धार्थकथनं निरुक्तिरिति कीर्त्यते ।  
  
यथा वेण्याम्---"निहताशेषकौरव्यः---"इत्यादि ।  
(३७९ पृ।)  
  
बहूनां कीर्तनं सिद्धिरभिप्रेतार्थसिद्धये ॥ विस्स्द्_६।१८६ ॥  
  
यथा---यद्वीर्यं कूर्मराजस्य यश्च शेषस्य विक्रमः ।  
पृथिव्या रक्षणो राजन्नेकत्र त्वयि तत्स्थितम् ॥  
  
दृप्तादीनां भवेद्भ्रंशो वाच्यादन्यतरद्वचः ।  
  
यथा वेण्याम्---कञ्चुकिनं प्रति "दुर्योधनः---  
सहभृत्यगणं सबान्धवं सहमित्रं ससुतं सहानुजम् ।  
स्वबलेन निहन्ति संयुगे नचिरात्पाण्डुसुतः सुयोधनम्" ॥  
  
विचारस्यान्यथाभावः सन्देहात्तु विपर्ययः ॥ विस्स्द्_६।१८७ ॥  
  
यथा---मत्वा लोकमदातारं सन्तोषे यैः कृता मतिः । त्वयि राजनि ते राजन्न तथा व्यवसायिनः ॥  
  
दाक्षिण्यं चेष्टया वाचा परचित्तानुवर्तनम् ।  
  
वाचा यथा---प्रसाधय पुरीं लङ्कां राजा त्वं हि बिभीषण ॥  
आर्येणानुगृहीतस्य न विघ्नः सिद्धिमन्तरा ॥  
एवं चेष्टयापि ।  
  
वाक्यैः स्निग्धैरनुनयो भवेदर्थस्य साधनम् ॥ विस्स्द्_६।१८८ ॥  
  
यथा वेण्याम्---अश्वत्थामानं प्रति "कृपः---दिव्यास्त्रग्रमकोविदे भारद्वाजतुल्यपराक्रमे किं न सम्भाव्यते त्वयि" ।  
  
माला स्याद्यदभीष्टार्थं नैकार्थप्रतिपादनम् ।  
  
यथा शाकुन्तले---"राजा---  
किं शीकरैः क्लमविमर्दिभिरार्द्रवातं सञ्चारयामि नलिनीदलतालवृन्तम् ।  
अङ्के निवेश्य चरणावुत पद्मताम्रौ संवादयामि करभोरु ! यथासुखं ते" ॥  
  
अर्थापत्तिर्यदन्यार्थोर्ऽथान्तरोक्तेः प्रतीयते ॥ विस्स्द्_६।१८९ ॥  
  
यथा वेण्याम्---द्रोणो ऽश्चत्थामानं राज्ये ऽभिषेक्तुमिच्छतीति कथयन्तं कर्णं प्रति "राजा---साधु अङ्गराज ! साधु, कथमन्यथा---  
दत्त्वामयं सो ऽतिरथो वध्यमानं किरीटिना ।  
सिन्धुराजमुपेक्षेत नैव चेत्कथमन्यथा" ॥  
  
दूषणोद्धोषणायां तु भर्त्सना गर्हणं तु तत् ।  
  
यथा तत्रैव--कर्णं प्रति "अश्वत्थामा--  
निर्वोर्यं गुरुशापभाषितवशात्किं मे तवेवायुधं सम्प्रत्येव भयाद्विहाय समरं प्राप्तो ऽस्मि किं त्वं यथा ।  
जातो ऽहं स्तुतिवंशकीर्तनविदां किं सारथीनां कुले क्षुद्रारातिकृताप्रियं प्रतिकरोप्यस्त्रेण नास्त्रेण यत्" ॥  
  
अभ्यर्थनापरैर्वाक्यैः पृच्छार्थान्वेषणं मता ॥ विस्स्द्_६।१९० ॥  
  
यथा तत्रैव---"सुन्दरकः---अज्जा, अवि णाम सारधिदुदिओदिट्ट तुह्मेर्हि महाराओ दुर्योधणो ण वेत्ति" ।  
  
प्रसिद्धिर्लोकसिद्धार्थैरुत्कृष्टैरर्थसाधनम् ।  
  
यथा विक्रमोर्वश्याम्---"राजा---  
सूर्याचन्द्रमसौ यस्य मातामहपितामहौ ।  
स्वयं कृतः पतिर्द्वाभ्यामुर्वश्या च भुवा च यः ॥  
  
सारूप्यमनुरूपस्य सारूप्यात्क्षोभवर्धनम् ॥ विस्स्द्_६।१९१ ॥  
  
यथा वेण्याम्--दुर्योधनभ्रान्त्या भीमं प्रति "युधिष्ठिरः---दुरात्मन् !दुर्योधनहतक !-" इत्यादि ।  
  
सङ्क्षेपो यत्तु सङ्क्षेपादात्मान्यार्थे प्रयुज्यते ।  
  
यथा मम चन्द्रकलायाम्---"राजा---प्रिये ! अङ्गानि खेदयसि किं शिरीषकुसुमपरिपेलवानि मुधा ।  
(आत्मानं निर्दिश्य---) अयमीहितकुसुमानां सम्पादयिता तवास्ति दासजनः" ॥  
  
गुणानां कीर्तनं यत्तु तदेव गुणाकीर्तनम् ॥ विस्स्द्_६।१९२ ॥  
  
यथा तत्रैव--"नेत्रे खञ्जनगञ्जने सरसिजप्रत्यथि--" इत्यादि (पृ।)  
  
स लेशो भण्यते वाक्यं यत्सादृश्यपुरः सरम् ।  
  
यथा वेण्याम्---"राजा---  
हते जरति गाङ्गेये पुरस्कृत्य शिखण्डिनम् ।  
या शलाघा पाण्डुपुत्राणां सैवास्माकं भविष्यति" ॥  
  
मनोरथस्त्वभिप्रायस्योक्तिर्भङ्ग्यन्तरेण यत् ॥ विस्स्द्_६।१९३ ॥  
  
यथा---रतिकेलिकलः किञ्चिदेष मन्मथमन्थरः ।  
पश्य सुभ्र ! समालम्भात्कादम्बश्चुम्बति प्रियाम् ॥  
  
विशेषार्थोहविस्तारो ऽनुक्तसिद्धिरुदीर्यते ।  
  
यथा---"गृहवृक्षवाटिकायाम्---  
दृश्येते तन्वि ! यावेतौ चारुचन्द्रमसं प्रति ।  
प्राज्ञे कल्याणनामानावुभौ तिष्यपुनर्वसू" ॥  
  
स्यात्प्रमाणयितुं पूज्यं प्रियोक्तिर्हर्षभाषणम् ॥ विस्स्द्_६।१९४ ॥  
  
यथा शाकुन्तले---  
उदेति पूर्वं कुसुमं ततः फलं घनोदयः प्राक्तदनन्तरं पयः ।  
निमित्तनैमित्तिकयोरयं विधिस्तव प्रसादस्य पुरस्तु सम्पदः ॥  
अथ नाट्यालङ्काराः--  
  
आशीराक्रन्दकपटाज्ञमागर्वोद्यमाश्रयाः ।  
उत्प्रासनस्पृहाक्षोभपश्चात्तापोपपत्तयः ॥ विस्स्द्_६।१९५ ॥  
  
आशंसाध्यवसायौ च विसर्पाल्लेखसञ्ज्ञितौ ।  
उत्तेजनं परीवादो नीतिरर्थविशेषणम् ॥ विस्स्द्_६।१९६ ॥  
  
प्रोत्साहनं च साहाय्यमभिमानो ऽनुवर्तनम् ।  
उत्कीर्त्तनं तथा याच्ञा परिहारो निवेदनम् ॥ विस्स्द्_६।१९७ ॥  
  
प्रवर्तनाख्यानयुक्तिप्रहर्षाश्चोपदेशनम् ।  
इति नाट्यालङ्कृतयो नाट्यभूषणहेतवः ॥ विस्स्द्_६।१९८ ॥  
  
आशीरिष्टजनाशंसा---  
  
यथा शाकुन्तले---  
ययातेरिव शमिष्ठा पत्युर्बहुमता भव ।  
पुत्रं त्वमपि सम्राजं सेव पूरुमवाप्नुहि ॥  
  
---आकन्दः प्रलपितं शुचौ ।  
  
यथा वेण्याम्--"कञ्चकी--हा देवि ! कुन्ति ! राजभवनपताके !-" इत्यादि ।  
  
कपटं मायया यत्र रूपमन्यद्विभाव्यते ॥ विस्स्द्_६।१९९ ॥  
  
यथाकुलपत्यङ्के---  
मृगरूपं परित्यज्य विधाय कपटं वपुः ।  
नीयते रक्षसा तेन लक्ष्मणो युधि संशयम् ॥  
  
अक्षमा सा परिभवः स्वल्पो ऽपि" न विषह्यते ।  
  
यथा शाकुन्तले---"राजा--भोः सत्यवादिन् ! अभ्युपगतं तावदस्माभिः ।  
किं पुनरिमामभिसन्धाय लभ्यते ।  
शार्ङ्गरवः---विनिपातः---ऽइत्यादि ।  
  
गर्वो ऽवलेपजं वाक्यं---  
  
यथा तत्रैव---"राजा---ममापि नाम सत्त्वैरभिभूयन्ते गृहाः" ।  
  
---कार्यस्यारम्भ उद्यमः ॥ विस्स्द्_६।२०० ॥  
  
यथा कुम्भाङ्के--"रवणः--पश्यामि शोकविवशो ऽन्तकमेव तावत्" ।  
  
ग्रहणं गुणवत्कार्यहेतोराश्रय उच्यते ।  
  
यथा विभीषणनिर्भर्त्सनाङ्के--"विभीषणः--राममेवाश्रयामि" इति ।  
  
उत्प्रासनं तूपहासो यो ऽसाधौ साधुमानिनि ॥ विस्स्द्_६।२०१ ॥  
  
यथा शाकुन्तले--"शार्ङ्गरवः--राजन् ! अथ पुनः पूर्ववृत्तान्तमन्यसङ्गद्विस्मृतो भवान् ।  
तत्कथमधर्मभीरोर्दारपरित्यागः---" इत्यादि ।  
  
आकाङ्क्षा रमणीयत्वाद्वस्तुनो या स्पृहा तु सा ।  
  
यथा तत्रैव---"राजा---  
चारुणा स्फुरितेनायमपरिक्षतकोमलः ।  
पिपासतो ममानुज्ञां ददातीव प्रियाधरः" ॥  
  
अधिक्षेपवचःकारी क्षोभः प्रोक्तः स एव तु ॥ विस्स्द्_६।२०२ ॥  
  
यथा---त्वया तपस्विचाण्डाल ! प्रच्छन्नवधवर्तिना ।  
न केवलं हतो वाली स्वात्मा च परलोकतः ॥  
  
मोहावधीरितार्थस्य पश्चात्तापः स एव तु ।  
  
यथानुतापाङ्के--"रामः---  
किं देव्या न विचुम्बितो ऽस्मि बहुशो मिथ्याभिशप्तस्तदा" इति ।  
  
उपपत्तिर्मता हेतोरुपन्यासोर्ऽथसिद्धये ॥ विस्स्द्_६।२०३ ॥  
  
यथा वध्यशिलायाम्---  
"म्रियते म्रियमाणो या त्वयि जीवति जीवति ।  
तां यदीच्छसि जीवन्तीं रक्षात्मानं ममासुभिः ॥  
  
आशंसनं स्यादाशंसा---  
  
यथा श्मशाने---"माधवः---  
"तत्पश्येयमनङ्गमङ्गलगृहं भूयो ऽपि तस्या मुखम्" इति ।  
  
---प्रतिज्ञाध्यवसायकः ।  
  
यथा मम प्रभावत्याम्---"वज्रनाभः---  
अस्य वक्षः क्षणोनैव निर्मथ्य गदयानया ।  
लीलयोन्मूलयाम्येष भुवनद्वयमद्य वः" ॥  
  
विसर्पो यत्समारब्धं कर्मानिष्टफलप्रदम् ॥ विस्स्द्_६।२०४ ॥  
  
यथा वेण्याम्---"एकस्यैव विपाको ऽयम्--" इत्यादि (३७६ पृ।)  
  
कार्यग्रहणमुल्लेख---  
  
यथा शाकुन्तले---राजानं प्रति "तापसौ---समिदाहरणाय प्रस्थितावावाम् ।  
इह चास्मद्गुरोः कण्वस्य कुलपतेः साधिदैवत इव शकुन्तलयानुमालिनीतीरमाश्रमो दृश्यते ।  
न चेदन्य (था) कार्यातिपातः, प्रविश्य गृह्यतामतिथैसत्कारः" इति ।  
  
---उत्तेजनमितीष्यते ।  
स्वकार्यसिद्धये ऽन्यस्य प्रेरणाय कठोरवाक् ॥ विस्स्द्_६।२०५ ॥  
  
यथा---इन्द्रजिच्चण्डवीर्यो ऽसि नाम्नैव बलवानसि ।  
धिग्धिक्प्रच्छन्नरूपेण युध्यसे ऽस्मद्भयाकुलः ॥  
  
भर्त्सना तु परीवादो---  
  
यथा सुन्दराङ्के--"दुर्योधनः धिग् धिक् सूत ! किं कृतवानसि ।  
वत्सस्य मे प्रकृतिदुर्ललितस्य पापः पापं विधास्यति--" इत्यादि ।  
  
---नीतिः शास्त्रेण वर्तनम् ।  
  
यथा शाकुन्तले--"दुष्यन्तः---विनीतवेषप्रवेश्यानि तपोवनानि" ।  
इति ।  
  
उक्तस्यार्थस्य यत्तु स्यादुत्कीर्तनमनेकधा ॥ विस्स्द्_६।२०६ ॥  
  
उपालम्भविशेषेण तत् स्यादर्थविशेषणम् ।  
  
यथा शाकुन्तले राजानं प्रति "शार्ङ्गरवः--आः कथमिदं नाम, किमुपन्यस्तमिति ? ननु भवानेव नितरां लोकवृत्तान्तनिष्णातः ।  
सतीमपि ज्ञातिकुलैकसंश्रयां जनो ऽन्यथा भर्तृमतीं विशङ्कते ।  
अतः समीपे परिणेतुरिष्यते प्रियाप्रिया वा प्रमदा स्वबन्धुभिः ॥  
  
प्रोत्साहनं स्यादुत्साहगिरा कस्यापि योजनम् ॥ विस्स्द्_६।२०७ ॥  
  
यथा बालरामायणे---  
कालरात्रिकरालेयं स्त्रीति किं विचिकित्ससि ।  
तज्जगत्त्रितयं त्रातुं तात ! ताडय ताडकाम् ॥  
  
साहाय्यं सङ्कटे यत्स्यात् सानुकूल्यं परस्य च ।  
  
यथा वेण्याम्--कृपं प्रति "अश्वत्थामा---त्वमपि तावद्राज्ञः पाशर्ववर्तो भव ।  
कुपः---वाञ्छाम्यहमद्य प्रतिकर्तुम्--" इत्यादि ।  
  
अभिमानः स एव स्यात्---  
  
यथा तत्रैव---"दुर्योधनः---मातः किमप्यसदृशं कृपणं वचस्ते---" इत्यादि ।  
  
---प्रश्रयादनुवर्तनम् ॥ विस्स्द्_६।२०८ ॥  
  
अनुवृत्तिः---  
  
यथा शाकुन्तले--"राजा---(शकुन्तलां प्रति) अयि ! तपो वर्धते ।  
अनुसूयादाणिं अदिधिविसेसलाहेण" इत्यादि ।  
  
---भूतकार्याख्यानमुत्कीर्तनं मतम् ।  
  
यथा बालारामायणे---  
अत्रासीत्फणिपाशबन्धनविधिः शक्त्या भवद्देवरे गाढं वक्षसि ताडिते हनुमता द्रोणाद्रिरत्राहृतः ।  
इत्यादि ।  
  
याच्ञा तु क्वापि याच्ञा या स्वयं दूतमुखेन वा ॥ विस्स्द्_६।२०९ ॥  
  
यथा----अद्यापि देहि वैदेहिं दयालुस्त्वयि राघवः ।  
शिरोभिः कन्दुकक्रीडां किं कारयसि वानरान् ॥  
  
परिहार इति प्रोक्तः कृतानुचितमार्जनम् ।  
  
यथा--प्राणप्रयाणदुःखार्त उक्तवानस्म्यनक्षरम् ।  
तत्क्षमस्व विभो ! किं च सुग्रीवस्ते समर्पितः ॥  
  
अवधीरितकर्तव्यकथनं तु निवेदनम् ॥ विस्स्द्_६।२१० ॥  
  
यथा राघवाभ्युदये---"लक्ष्मणः--आर्य ! समुद्राभ्यर्थनया गन्तुमुद्यतो ऽसि तत्किमेतत्" ।  
  
प्रवर्तनं तु कार्यस्य यत्सयात्साधुप्रवर्तनम् ।  
  
यथा वेण्याम्---"राजा---कञ्चुकिन् ! देवस्य देवकीनन्दनस्य बहुमानाद्वत्सस्य भीमसेनस्य विजयमङ्गलाय प्रवर्तन्तां तत्रोचिताः समारम्भाः" ।  
  
आख्यानं पूर्ववृत्तोक्तिर्---  
  
यथा तत्रैव--"देशः सो ऽयमरातिशोणितजलेर्यस्मिन् ह्रदाः पूरिताः--ऽइत्यादि ।  
  
---युक्तिरर्थावधारणम् ॥ विस्स्द्_६।२११ ॥  
  
यथा तत्रैव---  
यदि समरमपास्य नास्ति मृत्योर्भयमिति युक्तमितो ऽन्यतः प्रयातुम् ।  
अख मरणमवश्यमेव जन्तोः किमिति मुधा मलिनं यशः कुरुध्वम् ? ॥  
  
प्रहर्षः प्रमदाधिक्यं---  
  
यथा शाकुन्तले---"राजा - तात्किमिदानीमात्मानं पूर्णमनोरथं नाभिनन्दामि" ।  
  
---शिक्षा स्यादुपदेशनम् ।  
  
यथा तत्रैव--"सहि, ण जुत्तं अस्समवासिणो जणस्स अकिदसक्कारं अदिधिविसेसं उज्भ्क्तिअ सच्छन्ददो गमनम्" ।  
एषां च लक्षणनाट्यालङ्काराणां सामान्यत एकरूपत्वे ऽपि भेदेन व्यपदेशो गड्डलिकाप्रवाहेण ।  
एषु च केषाञ्चिद्गुणालङ्कारभावसन्ध्यङ्गविशेषान्तर्भावे ऽपि नाटके प्रयत्नतः कर्त्तव्यत्वात्तद्विशेषोक्तिः ।  
एतानि च---  
पञ्चसन्धि चतुर्वृत्ति चतुः षष्ट्यङ्गसंयुतम् ।  
षडविंशल्लक्षणोपेतमलङ्कारोपशोभितम् ।  
महारसं महाभोगमुदात्तरचनान्वितम् ।  
महापुरुषसत्कारं साध्वाचारं जनप्रियम् ॥  
सुश्लिष्टसन्धियोगं च सुप्रयोगं सुखाश्रयम् ।  
मृदुशब्दाभिधानं च कविः कुर्यात्तु नाटकम् ॥  
इति मुनिनोक्तत्वान्नाटके ऽवश्यं कर्तव्यान्येव ।  
वीथ्यङ्गानि वक्ष्यन्ते ।  
लास्याङ्गान्याह--  
  
गेयपदं स्थितपाठ्यमासीनं पुष्पगण्डिका ॥ विस्स्द्_६।२१२ ॥  
  
प्रच्छेदकस्त्रिगूढं च सैन्धवाख्यं द्विगूढकम् ।  
उत्तमोत्तमकं चान्यदुक्तप्रत्युक्तमेव च ॥ विस्स्द्_६।२१३ ॥  
  
लास्ये दशविधं ह्येतदङ्गमुक्तं मनीषिभिः ।  
तत्र--तन्त्रीभाण्डं पुरस्कृत्योपविष्टस्यासने पुरः ॥ विस्स्द्_६।२१४ ॥  
  
शुद्धं गानं गेयपदं---  
  
यथा---गौरीगृहे वीणां वादयन्ती "मलयवती---  
उत्फुल्लकलकेसरपरागगौरद्युते ! मम हि गौरि ! ।  
अभिवाञ्छितं प्रसिध्यतु भगवति ! युष्मत्प्रसादेन ॥  
  
---स्थितपाठ्यं तदुच्यते ।  
मदनोत्तापिता यत्र पठति प्राकृतं स्थिता ॥ विस्स्द्_६।२१५ ॥  
  
अभिनवगुप्तपादास्त्वाहुः---"उपलक्षणं चैतत् ।  
क्रोधोद्भ्रान्तस्यापि प्राकृतपठनं स्थितपाठ्यम्" इति ।  
निखिलातोद्यरहितं शोकचिन्तान्विताबला ।  
अप्रसाधितगात्रं यदासीनासीनमेव तत् ॥ विस्स्द्_६।२१६ ॥  
  
आतोद्यमिश्रितं गेयं छन्दांसि विविधानि च ।  
स्त्रीपुंसयोविपर्यासचेष्टितं पुष्पगण्डिका ॥ विस्स्द्_६।२१७ ॥  
  
अन्यासक्तं पतिं मत्वा प्रेमविच्छेदमन्युना ।  
वीणापुरःसरं गानं स्त्रियाः प्रच्छेदको मतः ॥ विस्स्द्_६।२१८ ॥  
  
स्त्रीवेषधारिणां पुंसां नाट्यं श्लक्ष्णं त्रिगूढकम् ।  
  
यथा मालत्याम्--"मकरन्दः--एषो ऽस्मि मालतीसंवृत्तः" ।  
  
कश्चन भ्रष्टसङ्केतः सुव्यक्तकरणान्वितः ॥ विस्स्द्_६।२१९ ॥  
  
प्राकृतं वचनं वक्तिं यत्र तत्सैन्धवं मतम् ।  
  
करणं वीणादिक्रिया ।  
  
यतुरस्त्रपदं गीतं मुखप्रतिमुखान्वितम् ॥ विस्स्द्_६।२२० ॥  
  
द्विगूढं रसभावाढ्यम्--  
---उत्तमोत्तमकं पुनः ।  
क्पप्रसादजमधिक्षेपयुक्तं रसोत्तरम् ॥ विस्स्द्_६।२२१ ॥  
  
हावहेलान्वितं चित्रश्लोकबन्धमनोहरम् ।  
उक्तिप्रत्युक्तिसंयुक्तं सोपालम्भमलीकवत् ॥ विस्स्द्_६।२२२ ॥  
  
विलासान्वितगीतार्थमुक्तप्रत्युक्तमुच्यते ।  
  
स्पष्टान्युदाहरणानि ।  
  
एतदेव यदा सर्वैः पताकास्थानकैर्युतम् ॥ विस्स्द्_६।२२३ ॥  
  
अङ्कैश्च दशभिर्धोरा महानाटकमूचिरे ।  
  
एतदेव नाटकम् ।  
यथा---बालरामायणम् ।  
अथ प्रकरणम् ---  
  
भवेत्प्रकरणो वृत्तं लौकिकं कविकल्पितम् ॥ विस्स्द्_६।२२४ ॥  
  
शृङ्गारो ऽङ्गी नायकस्तु विप्रो ऽमात्यो ऽथवा वणिक् ।  
सापायधर्मकामार्थपरो धीर शान्तकः ॥ विस्स्द्_६।२२५ ॥  
  
विप्रनायकं यथा मृच्छकटिकम् ।  
अमात्यनायकं मालतीमाधवम् ।  
वणिड्नायकं पुष्पभूषितम् ।  
  
नायिका कुलजा क्वापि वेश्या क्वापि द्वयं क्वचित् ।  
तेन भेदास्त्रयस्तस्य तत्र भेदस्तृतीयकः ॥ विस्स्द्_६।२२६ ॥  
  
कितवद्यूतकारादिविटचेटकसङ्कुलः ।  
  
कुलस्त्री पुष्पभूषिते ।  
वेश्या तु रङ्गवृत्ते ।  
द्वे अपि मृच्छकटिके ।  
अस्यनाटकप्रकृतित्वाच्छेषं नाटकवत् ।  
अथ भाणः---  
  
भाणः स्याद्धूर्तचरितो नानावस्थान्तरात्मकः ॥ विस्स्द्_६।२२७ ॥  
  
एकाङ्क एक एवात्र निपुणः पण्डितो विटः ।  
रङ्गे प्रकाशयेत्स्वेनानुभूतमितरेण वा ॥ विस्स्द्_६।२२८ ॥  
  
सम्बोधनोक्तिप्रत्युक्तो कुर्यादाकाशभाषितैः ।  
सूचयेद्वीरशृङ्गारौ शौर्यसौभाग्यवर्णनैः ॥ विस्स्द्_६।२२९ ॥  
  
तत्रैतिवृत्तमुत्पाद्यं वृत्तिः प्रायेण भारति ।  
मुखनिवहणो सन्धी लास्याङ्गानि दशापि च ॥ विस्स्द्_६।२३० ॥  
  
अत्राकाशभाषितरूपपरवचनमपि स्वयमेवानुवदन्नुत्तरप्रत्युत्तरे कुर्यात् ।  
शृङ्गारवीररसौ च सौभाग्यशौर्यवर्णनया सूचयेत् ।  
प्रायेण भारती, क्वापि कौशिक्यपि वृत्तिर्भवति ।  
लास्याङ्गानि गेयपदादीनि ।  
उदाहणं लीलामधुकरः ।  
अथ व्यायोगः---  
  
ख्यातेतिवृत्तो व्यायोगः स्वल्पस्त्रीजनसंयुतः ।  
हीनो गर्भविमर्शाभ्यां नरैर्बहुभिराश्रितः ॥ विस्स्द्_६।२३१ ॥  
  
एकाङ्कश्च भवेदस्त्रीनिमित्तसमरोदयः ।  
कैशिकीवृत्तिरहितः प्रख्यातस्तत्र नायकः ॥ विस्स्द्_६।२३२ ॥  
  
राजषिरथ दिव्यो वा भवेद्धीरोद्धतश्च सः ।  
हास्यशृङ्गारशान्तेभ्य इतरे ऽत्राङ्गिनो रसाः ॥ विस्स्द्_६।२३३ ॥  
  
यथा सौगन्धैकाहरणम् ।  
अथ समवकारः---  
  
वृत्तं समवकारे तु ख्यातं देवासुराश्रयम् ।  
सन्धयो निर्विमर्शास्तु त्रयो ऽङ्कास्तत्र चादिमे ॥ विस्स्द्_६।२३४ ॥  
  
सन्धी द्वावन्त्ययोस्तद्वदेक एको भवेत्पुनः ।  
नायका द्वादशोदात्ताः प्रख्याता देवमानवाः ॥ विस्स्द्_६।२३५ ॥  
  
फलं पृथक्पृथक्तेषां वीरमुख्यो ऽखिलो रसः ।  
वृत्तयो मन्दकौशिक्यो नात्र बिन्दुप्रवेशकौ ॥ विस्स्द्_६।२३६ ॥  
  
वीथ्यङ्गानि च तत्र स्युर्ययालाभं त्रयोदश ।  
गायत्र्युष्णिङ्मुखान्यत्र च्छन्दांसि विविधानि च ॥ विस्स्द्_६।२३७ ॥  
  
त्रिशृङ्गारस्त्रिकपटः कार्यश्चायं त्रिविद्रवः ।  
वस्तु द्वादशनालीभिर्निष्पाद्यं प्रथमाङ्कगम् ॥ विस्स्द्_६।२३८ ॥  
  
द्वितीये ऽङ्के चतसृभिर्द्वाभ्यामङ्केतृतीयके ।  
  
नालिका घटिकाद्वयमुच्यते ।  
बिन्दुप्रवेशकौ च नाटकोक्तावपि नेह विधातव्यौ ।  
तत्र---  
  
धर्मार्थकामैस्त्रिविधः शृङ्गारः, कपटः पुनः ॥ विस्स्द्_६।२३९ ॥  
  
स्वाभाविकः कृत्रिमश्च दैवजो विद्रवः पुनः ।  
अचेतनैश्चेतनैश्च चेतनाचेतनैःकृतः ॥ विस्स्द्_६।२४० ॥  
  
तत्र शास्त्राविरोधेन कृतो धर्मशृङ्गारः ।  
अर्थलाभार्थकल्पितोर्ऽथशृङ्गारः ।  
प्रहसनशृङ्गारः कामशृङ्गारः ।  
तत्र कामशृङ्गारः प्रथमाङ्कः एव ।  
अन्ययोस्तु न नियम इत्याहुः ।  
चेतनाचेतना गजादयः ।  
समवकीर्यन्ते बहवोर्ऽथा अस्मिन्नति समवकारः ।  
यथा---समुद्रमथनम् ।  
अथ डिमः---  
  
मायेन्द्रजालसङ्ग्रामक्रोधोद्भ्रान्तादिचेष्टितैः ।  
उपरागैश्च भूयिष्ठो डिमः ख्यातेतिवृत्तकः ॥ विस्स्द्_६।२४१ ॥  
  
अङ्गी रौद्ररसस्तत्र सर्वे ऽङ्गानि रसाः पुनः ।  
चत्वारो ऽङ्का मता नेह विष्कम्भकप्रवेशकौ ॥ विस्स्द्_६।२४२ ॥  
  
नायका देवगन्धर्वयक्षरक्षोमहोरगाः ।  
भूतप्रेतपिशाचाद्याः षोडशात्यन्तमुद्धताः ॥ विस्स्द्_६।२४३ ॥  
  
वृत्तयः कौशिकीहीना निर्विमर्शाश्च सन्धयः ।  
दीप्ताः स्युः षड्रसाः शान्तहास्यशृङ्गारवजिन्ताः ॥ विस्स्द्_६।२४४ ॥  
  
अत्रोदाहरणं च "त्रिपुरदाहः" इति महर्षिः ।  
अथेहामृगः--  
  
ईहामृगो मिश्रवृत्तश्चतुरङ्कः प्रकीर्तितः ।  
मुखप्रतिमुखे सन्धी तत्र निर्वहणं तथा ॥ विस्स्द्_६।२४५ ॥  
  
नरदिव्यावनियमौ नायकप्रतिनायकौ ।  
ख्यातौ धीरोद्धतावन्यो गूढभावादयुक्तकृत् ॥ विस्स्द्_६।२४६ ॥  
  
दिव्यस्त्रियमनिच्छन्तीकपहारादिनेच्छतः ।  
शृङ्गाराभासमप्यस्य किञ्चित्किञ्चित्प्रदर्शयेत् ॥ विस्स्द्_६।२४७ ॥  
  
  
पताकानायका दिव्या मर्त्या वापि दशोद्धताः ।  
युद्धमानीय संरम्भं परं व्याजान्निवर्तते ॥ विस्स्द्_६।२४८ ॥  
  
  
महाध्मानो वधप्राप्ता अपि वध्याः स्युरत्र नो ।  
एकाङ्को देव एवात्र नेतेत्याहुः परे पुनः ॥ विस्स्द्_६।२४९ ॥  
  
दिव्यस्त्रीहेतुकं युद्धं नायकाः षडितीतरे ।  
  
मिश्रं ख्याताख्यातम् ।  
अन्यः प्रतिनायकः ।  
पताकानायकास्तु नायकप्रतिनायकयोर्मिलिता दश ।  
नायको मृगवदलभ्यां नायिकामत्र ईहते वाञ्छतीतीहामृगः ।  
यथा---कुसुमशेखरविजयादिः ।  
अथाङ्कः---  
  
उत्सृष्टिकाङ्क एकाङ्को नेतारः प्राकृता नराः ॥ विस्स्द्_६।२५० ॥  
  
रसो ऽत्र करुणः स्थायी बहुस्त्रीपरिदेवितम् ।  
प्रख्यातमितिवृत्तं च कविर्बुद्ध्या प्रपञ्चयेत् ॥ विस्स्द्_६।२५१ ॥  
  
भाणावत्सन्धैवृत्तयङ्गान्यस्मिञ्जयपराजयौ ।  
युद्धं च वाचा कर्त्तव्यं निर्वदवचनं बहु ॥ विस्स्द्_६।२५२ ॥  
  
इसं च केचित् नाटकाद्यन्तः पात्यङ्कपरिच्छेदार्थमुत्सृष्टिकाङ्कनामानम् आहुः ।  
अन्ये तु---उत्क्रान्ता विलोमरूपा सृष्टिर्यत्रेत्युत्सृष्टिकाङ्कः ।  
यथा--शमिष्ठाययातिः ।  
अथ वीथी---  
  
वीथ्यामेको भवेदङ्कः कश्चिदेको ऽत्र कल्प्यते ।  
आकाशभाषितैरुक्तैश्चित्रां प्रत्युक्तिमाश्रितः ॥ विस्स्द्_६।२५३ ॥  
  
सूचयेद्भरि शृङ्गारं किञ्चिदन्यान्नसान् प्रति ।  
मुखनिर्वहणो सन्धई अर्थप्रकृतयो ऽखिलाः ॥ विस्स्द्_६।२५४ ॥  
  
कश्चिदुत्तमो मध्यमो ऽधमो वा शृङ्गारबहुलत्वाच्चास्याः कौशिकीवृत्तिबहुलत्वम् ।  
  
अस्यास्त्रयोदशाङ्गानि निर्दिशन्ति मनीषिणः ।  
उद्धात्य (त) कावलगिते प्रपञ्चस्त्रिगतं छलम् ॥ विस्स्द्_६।२५५ ॥  
  
वाक्केल्यधिबले गण्डमवस्यन्दितनालिके ।  
असत्प्रलापव्याहारमृद(मार्द) वानि च तानि तु ॥ विस्स्द्_६।२५६ ॥  
  
तत्रोद्धात्य(त) कावलगिते प्रस्तावनाप्रस्तावे सोदाहरणं लक्षिते ।  
  
मिथो वाक्यमसद्भूतं प्रपञ्चो हास्यकृन्मतः ।  
  
यथा विक्रमोर्वश्याम्--वलीभीस्थविदूषकचेट्योरन्योन्यवचनम् ।  
  
त्रिगतं स्यादनेकार्थयोजनं श्रुतिसाम्यतः ॥ विस्स्द्_६।२५७ ॥  
  
यथा तत्रैव---राजा---  
सर्वक्षितिभृतां नाथ !, दृष्टा सर्वाङ्गसुन्दरी ।  
रामा रम्ये वनान्ते ऽस्मिन् मया विरहिता त्वया ॥  
(नेपथ्ये तत्रैव प्रतिशब्दः) राजा कथं दृष्टेत्याह ।  
अत्र प्रश्नवाक्यमेवोत्तरत्वेन योजितम् ।  
नटादित्रितयविषयमेवेदमिति कश्चित् ।  
  
प्रियाभैरप्रियैर्वाक्यैर्विलोभ्यच्छलनाच्छलम् ।  
  
यथा वेण्याम्--भीमार्जुनौ---  
कर्ता द्यूतच्छलानां, जतुमयशरणोद्दीपनः सो ऽभिमानी राजा दुःशासनादेर्गुरुरनुजशतस्याङ्गराजस्य मित्रम् ।  
कृष्णाकेशोत्तरीयव्यपनयनपटुः पाण्डवा यस्य दासाः क्वाऽस्ते दुर्योधनो ऽसौ कथयत, न रुषा, द्रष्टुमभ्यागतौ स्वः ॥  
  
अन्ये त्वाहुश्छलं किञ्चित्कार्यमुद्दिश्य कस्यचित् ॥ विस्स्द्_६।२५८ ॥  
  
उदीर्यते यद्वचनं वञ्चनाहास्यरोषकृत् ।  
वाक्केलिर्हास्यसम्बन्धो द्वित्रिप्रत्युक्तितो भवेत् ॥ विस्स्द्_६।२५९ ॥  
  
द्वित्रीत्युपलक्षणम् ।  
यथा---  
भिक्षो ! मांसनिषेवणं प्रकुरुषे, किं तेन मद्यं विना मद्यं चापि तव प्रियं प्रियमहो वाराङ्गनाभिः सह ।  
वेश्याप्यर्थरुचिः कुतस्तव धनं द्यूतेन चौर्येण वा चौर्यद्यूतपरिग्रहो ऽपि भवतो, नष्टस्य कान्या गतिः ॥  
केचित्--"प्रक्रान्तवाक्यस्य साकाङ्क्षस्यैव निवृत्तिर्वाक्केलिः" इत्याहुः ।  
अन्ये "अनेकस्य प्रश्नस्यैकमुत्तरम्" ।  
  
अन्योन्यवाक्याधिक्योक्तिः स्पर्धयाधिबलं मतम् ।  
  
यथा मम प्रभावत्याम्--वज्रनाभः---  
अस्य वक्षः क्षणोनैव निर्मथ्य गदयानया ।  
लीलयोन्मूलयाम्येष भुवनद्वयमद्य वः ॥  
प्रद्युम्नः---अरे रे असुरापसद ! अलममुना बहुप्रलापेन ।  
मम खलु---  
अद्य प्रचण्डभुजदण्डसमर्पितोरुकोदण्डनिर्गलितकाण्डसमूहपातैः ।  
आस्तां समस्तदितिजक्षतजोक्षितेयं क्षोणिः क्षणेन पिशिताशनलोभनीया ॥  
  
गण्डं प्रस्तुतसम्बन्धि भिन्नार्थं सत्वरं वचः ॥ विस्स्द्_६।२६० ॥  
  
यथा वेण्याम्--राजा---  
अध्यासितुं तव चिराज्जघनस्थलस्य पर्याप्तमेव करभोरु ! ममोरुग्मम् ॥  
अनन्तरम् (प्रविश्य) कञ्चुकी--देव ! भग्नं भग्नम्-इत्यादि ।  
अत्र रथकेतनभङ्गार्थं वचनमूरुभङ्गार्थे सम्बन्धे सम्बद्धम् ।  
  
व्याख्यानं स्वरसोक्तस्यान्यथावस्यन्दितं भवेत् ।  
  
यथा छिलितरामे--सीता-जाद ! काल्लं क्खु अओज्भ्क्ताएण गन्तव्वम्, तर्हि सो राआ विणएण पणयिदव्वो ।  
लवः--अथ किमावाभ्यां राजोपजीविभ्यां भवितव्यम् ।  
सीता--जाद ! सो क्खु तुम्हाणं पिदा ।  
लवः--किमावयो रघुपतिः पिता ।  
सीता--(साशङ्कम्) मा अण्णधा सङ्कद्धम्, ण क्खु तुम्हाणं सअलाए ज्जेव पुहवीएत्ति ।  
  
प्रहेलिकैव हास्येन युक्ता भवति नालिका ॥ विस्स्द्_६।२६१ ॥  
  
संवरणकार्युत्तरं प्रहेलिका ।  
यथा रत्नावल्याम्---सुसङ्गता---सहि जस्स किदे तुमं आअदा सो इद ज्जेव चिट्ठदि ।  
सागरिका--कस्स किदे अहं आअदा सुसङ्गता--णं क्खु चित्तफलअस्स ।  
अत्र त्वं राज्ञः कृते आगतेत्यर्थः संवृतः ।  
  
असत्प्रलापो यद्वाक्यमसम्बद्धं तथोत्तरम् ।  
अगृह्णतो ऽपि मूर्खस्य पुरो यच्च हितं वचः ॥ विस्स्द्_६।२६२ ॥  
  
तत्राद्यं यथा मम प्रभावत्याम्--प्रद्युम्नः--  
(सहकारवल्लीमवलोक्य सानन्दम्) अहो कथमिहैव---  
अलिकुलमञ्जुलकेशी परिमलबहला रसावहा तन्वी ।  
किसलयपेशलपाणिः कोकिलकलभाषिणी प्रियतम् मे ॥  
एवमसम्बद्धोत्तरे ऽपि ।  
तृतीयं यथा--वेण्यां दुर्योधनं प्रति गान्धारीवाक्यम् ।  
  
व्याहारो यत्परस्यार्थे हास्यक्षोभकरं वचः ।  
  
यथा मालविकाग्निमित्र---(लास्यप्रयोगावसाने मालविका निर्गन्तुमिच्छति) विढूषकः--मा दाव उवदेसमुद्धा गमिस्ससि ।  
(इत्युपक्रमेण) गणदासः--(विदूषकं प्रति---) आर्य ! उच्यतां यस्त्वया क्रमभेदो लक्षितः ।  
विदूषकः--पढमं बम्भणपूआ भोदि, सा इमाए लङ्घिदा ।  
(मालविकास्मर्यते) इत्यादिना नायकस्य विशुद्धनायिकादर्शनप्रयुक्तेन हासलोभकारिण वचसा व्याहारः ।  
  
दोषा गुणा गुणा दोषा यत्र स्युर्मृदर्(मादं)वं हि तत् ॥ विस्स्द्_६।२६३ ॥  
  
क्रमेण यथा---  
प्रिय ! जीवितताक्रौर्यं निःस्नेहत्वं कृतघ्नता ।  
भूयस्त्वद्दर्शनादेव ममैते गुणतां गताः ॥  
तस्यास्तद्रूपसौन्दर्यं भूषितं यौवनश्रिया ।  
सुखैकायतनं जातं दुःखायैव ममाधुना ॥  
एतानि चाङ्गनि नाटकादिषु सम्भवन्त्यपि वीथ्यामवश्यं विधेयानि स्पष्टतया नाटकादिषु विनिविष्टान्यपीहोदाहृतानि ।  
वीथीव नानारसानां चात्र मालारूपतया स्थितत्वाद्वीथीयम् ।  
यथा---मालविका ।  
अथ प्रहसनम्---  
  
भाणावत्सन्धिसच्ध्यङ्गलास्याङ्गाङ्कैर्विनिर्मितम् ।  
भवेत्प्रहसनं वृत्तं निन्द्यानां कविकल्पितम् ॥ विस्स्द्_६।२६४ ॥  
  
अत्र नारभटी, नापि विष्कम्भकप्रवेशकौ ।  
अङ्गी हास्यरसस्तत्र वीथ्यङ्गानां स्थितिर्न वा ॥ विस्स्द्_६।२६५ ॥  
  
तत्र---  
  
तपस्विभगद्विप्रप्रभृतिष्वत्र नायकः ।  
एको यत्र भवेद्धृष्टो हास्यं तच्छुद्धमुच्यते ।  
  
यथा कन्दर्पकेलिः ।  
  
आश्रित्य कञ्चन जनं सङ्कीर्णमिति तद्विदुः ॥ विस्स्द्_६।२६६ ॥  
  
यथा---धूर्तचरितम् ।  
  
वृत्तं बहूनां धृष्टानां सङ्कीर्णं केचिदूचिरे ।  
तत्पुनर्भवति द्व्यङ्कमथवैकाङ्कनिर्मितम् ॥ विस्स्द्_६।२६७ ॥  
  
यथा--लटकमेलकादिः ।  
मुनिस्त्वाह---  
वेश्याचेटनपुंसकविटधूर्ता वन्धकी च यत्र स्युः ।  
अविकृतवेषपरिच्छचेष्टितकरणं तु सङ्कीर्णम् ॥  
इति ।  
  
विकृतं तु विदुर्यत्र षण्ढकञ्चुकितापसाः ।  
भुजङ्गचारणभटप्रभृतेर्वेषवाग्युताः ॥ विस्स्द्_६।२६८ ॥  
  
इदं तु सङ्कीर्णेनैव गतार्थमिति मुनिना पृथङ्नोक्तम् ।  
अथोपरूपकाणि ।  
  
तत्र नाटिका कॢप्तवृत्ता स्यात् स्त्रीप्राया चतुरङ्किका ।  
प्रख्यातो धीरललितस्तत्र स्यान्नायको नृपः ॥ विस्स्द्_६।२६९ ॥  
  
स्यादन्तः पुरसम्बद्धा सङ्गीतव्यापृताथवा ।  
नवानुरागा कन्यात्र नायिका नृपवंशजा ॥ विस्स्द्_६।२७० ॥  
  
सम्प्रवर्तेत नेतास्यां देव्यास्त्रासेन शङ्कितः ।  
देवो भवेत्पुनर्ज्येष्ठा प्रगल्भा नृपवंशजा ॥ विस्स्द्_६।२७१ ॥  
  
पदे पदे मानवती तद्वशः सङ्गमो द्वयोः ।  
वृत्तिः स्यात्कौशिकी स्वल्पविमर्शाः सन्धयः पुनः ॥ विस्स्द्_६।२७२ ॥  
  
द्वयोर्नायिकानायकयोः ।  
यथा--रत्नावली---विद्धशालभञ्जिकादिः ।  
अथ त्रोटकम्-  
  
सप्ताष्टनवपञ्चाङ्कं दिव्यमानुषसंश्रयम् ।  
त्रोटकं नाम तत्प्राहुः प्रत्यङ्कं सविदूषकम् ॥ विस्स्द्_६।२७३ ॥  
  
प्रत्यङ्कसविदूषकत्वादत्र शृङ्गारो ऽङ्गी ।  
सप्ताङ्कं यथा--स्तम्भितरम्भम् ।  
पञ्चाङ्कं यथा--विक्रमोर्वशी ।  
अथ गोष्ठी---  
  
प्राकृतैर्नवभैः पुम्भिर्दशभिर्वाप्यलङ्कृता ।  
नोदात्तवचना गोष्ठी कौशिकीवृत्तिशालिनी ॥ विस्स्द्_६।२७४ ॥  
  
हीना गर्भविमर्शाभ्यां पञ्चषड्योषिदन्विता ।  
कामशृङ्गारसंयुक्ता स्यादेकाङ्कविनिर्मिता ॥ विस्स्द्_६।२७५ ॥  
  
यथा---रैवतमदनिका ।  
अथ सट्टकम्--  
  
सट्टकं प्राकृताशेषपाठ्यं स्यादप्रवेशकम् ।  
न च विष्कम्भको ऽप्यत्र प्रचुरश्चाद्भुतो रसः ॥ विस्स्द्_६।२७६ ॥  
  
अङ्का जवनिकाख्याः स्युः स्यादन्यन्नाटिकासमम् ।  
  
यथा---कर्पूरमञ्जरी ।  
अथ नाट्यरासकम्---  
  
नाट्यरासकमेकाङ्कं बहुताललयस्थिति ॥ विस्स्द्_६।२७७ ॥  
  
उदात्तनायकं तद्वत्पीठमर्देपनायकम् ।  
हास्यो ऽङ्ग्यत्र सशृङ्गारो नारी वासकसज्जिका ॥ विस्स्द्_६।२७८ ॥  
  
मुखनिर्वहणे सन्धई लास्याङ्गानि दशापि च ।  
केचित्प्रतिमुखं सन्धैमिह नेच्छन्ति केवलम् ॥ विस्स्द्_६।२७९ ॥  
  
तत्र सन्धैद्वयवती यथा--नर्मवती ।  
सन्धैचतुष्टयवती यथा--विलासवती ।  
अथ प्रस्थानकम्--  
  
प्रस्थाने नामको दासो हीनः स्यादुपनायकः ।  
दासी च नायिका वृत्तिः कौशिकी भारती तथा ॥ विस्स्द्_६।२८० ॥  
  
सुरापानसमायोगादुद्दिष्टार्थस्य संहृतिः ।  
अङ्कौ द्वौ लयतालादिर्विलासो बहुलस्तथा ॥ विस्स्द्_६।२८१ ॥  
  
यथा---शृङ्गारतिलकम् ।  
अथोल्लाप्यम्---  
  
उदात्तनायकं दिव्यवृत्तमेकाङ्कभूषितम् ।  
शिल्पकाङ्गैर्युतं हास्यशृङ्गारकरुणै रसैः ॥ विस्स्द्_६।२८२ ॥  
  
उल्लाप्यं बहुसङ्ग्राममस्त्रगीतमनोहरम् ।  
चतस्त्रो नायिकास्तत्र त्रयो ऽङ्का इति केचन ॥ विस्स्द्_६।२८३ ॥  
  
शिल्पकाङ्गानि वक्ष्यमाणानि ।  
यथा--देवीमहादेवम् ।  
अथ काव्यम्---  
  
काव्यमारभटीहीनमेकाङ्गंहास्यसङ्कुलम् ।  
खण्डमात्राद्विपदिकाभग्नतालैरलङ्कृतम् ॥ विस्स्द्_६।२८४ ॥  
  
वर्णमात्राछड्डणिकायुतं शृङ्गारभाषितम् ।  
नेता स्त्री चाप्युदात्तात्र सन्धी आद्यो तथान्तिमः ॥ विस्स्द्_६।२८५ ॥  
  
यथा---यादवोदयम् ।  
अथ प्रेङ्खणम्---  
  
गर्भावमर्शरहितं प्रेङ्खणं हीननायकम् ।  
असूत्रधारमेकाङ्कमविष्कम्भप्रवेशकम् ॥ विस्स्द्_६।२८६ ॥  
  
नियुद्धसम्फेटयुतं सर्ववृत्तिसमाश्रितम् ।  
नेपथ्ये गीयते नान्दी तथा तत्र प्ररोचना ॥ विस्स्द्_६।२८७ ॥  
  
यथा---वालिवधः ।  
अथ रासकम्---  
  
रासकं पञ्चपात्रं स्यान्मुखनिर्वहणान्वितम् ।  
भाषाविभाषाभूयिष्ठं भारती कौशिकीयुतम् ॥ विस्स्द्_६।२८८ ॥  
  
असूत्रधारमेकाङ्कं सवीथ्यङ्गं कलान्वितम् ।  
श्लिष्टनान्दीयुतं ख्यातनायिकं मूर्खनायकम् ॥ विस्स्द्_६।२८९ ॥  
  
उदात्तभावविन्यससंश्रितं चोत्तरोत्तरम् ।  
इह प्रतिमुखं सन्धिमपि केचित्प्रचक्षते ॥ विस्स्द्_६।२९० ॥  
  
यथा---मेनङ्काहितम् ।  
अथ संलापकम्---  
  
संलापके ऽङ्काश्चत्वारस्त्रयो वा नायकः पुनः ।  
पाषण्डः स्याद्रसस्तत्र शृङ्गारकरुणोतरः ॥ विस्स्द्_६।२९१ ॥  
  
भवेयुः पुरसंरोधच्छलसङ्ग्रामविद्रवाः ।  
न तत्र वृत्तिर्भवति भारती न च कौशिकी ॥ विस्स्द्_६।२९२ ॥  
  
यथा---मायाकापालिकम् ।  
अथ श्रीगदितम्---  
  
प्रख्यातवृत्तमेकाङ्कं प्रख्यातोदात्तनायकम् ।  
प्रसिद्धनायिकं गर्भविमर्शाभ्यां विवर्जितम् ॥ विस्स्द्_६।२९३ ॥  
  
भारतीवृत्तिबहुलं श्रीतिशब्देन सङ्कुलम् ।  
मतं श्रीगदितं नाम विद्वद्भिरुपरूपकम् ॥ विस्स्द्_६।२९४ ॥  
  
यथा---क्रीडारसातलम् ।  
  
श्रीरासीना श्रीगदिते गायेत्किं चित्पठेदपि ।  
एकाड्को भारतीप्राय इति केचित्प्रचक्षते ॥ विस्स्द्_६।२९५ ॥  
  
ऊह्यमुदाहरणम् ।  
अथ शिल्पकम्---  
  
चत्वारः शिल्पके ऽङ्काः स्युश्चतस्त्रो वृत्तयस्तथा ।  
अशान्तहास्याश्च रसा नायको ब्राह्मणो मतः ॥ विस्स्द्_६।२९६ ॥  
  
वर्णनात्र श्मशानादेर्हेनः स्यादुपनायकः ।  
सप्तिविंशतिरङ्गानि भवन्त्येतस्य तानि तु ॥ विस्स्द्_६।२९७ ॥  
  
आशंसातर्कसन्देहतापोद्वेगप्रसक्तयः ।  
प्रयत्नग्रथनोत्कण्ठावहित्थाप्रतिपत्तयः ॥ विस्स्द्_६।२९८ ॥  
  
विलासालस्यबाष्पाणि प्रहर्षाश्वासमूढताः ।  
साधनानुगमोच्छवासविस्मयप्राप्तयस्तथा ॥ विस्स्द्_६।२९९ ॥  
  
लाभविस्मृतिसम्फोटा वैशारद्यं प्रबोधनम् ।  
चमत्कृतिश्चेत्यमीषां स्पष्टत्वाल्लक्ष्म नोच्यते ॥ विस्स्द्_६।३०० ॥  
  
सम्फोटग्रथनयोः पूर्वमुक्तत्वादेव लक्ष्म सिद्धम् ।  
यथा---कनकावतीमाधवः ।  
अथ विलासिका---  
  
शृङ्गारबहुलैकाङ्का दशलास्याङ्गसंयुता ।  
विदूषकविटाभ्यां च पीठमर्देन भूषिता ॥ विस्स्द्_६।३०१ ॥  
  
हीना गर्भविमर्शाभ्यां सन्धिभ्यां हीननायका ।  
स्वल्पवृत्ता सुनेपथ्या विख्याता सा विलासिका ॥ विस्स्द्_६।३०२ ॥  
  
केचित्तु तत्र विलासिकास्थाने विनायिकेति पठन्ति ।  
तस्यास्तु "दुर्मल्लिकायामन्तर्भावः" इत्यान्ये ।  
अथ दुर्मल्लिका---  
  
दुर्मल्ली चतुरङ्का स्यात् कौशिकीभारतीयुता ।  
अगर्भा नागरनरान्यूननायकभूषिता ॥ विस्स्द्_६।३०३ ॥  
  
त्रिनालिः प्रथमो ऽङ्कास्यां विटक्रीडामयो भवेत् ।  
पञ्चनालिद्वितीयो ऽङ्को विदूषकविलासवान् ॥ विस्स्द्_६।३०४ ॥  
  
षण्णालिकस्तृतीयस्तु पीठमर्दविलासवान् ।  
चतुर्थो दशनालिः स्यादङ्कः क्रीडितनागरः ॥ विस्स्द्_६।३०५ ॥  
  
यथा---बिन्धुमती ।  
अथ प्रकरणिका---  
  
नाटिकैव प्रकरणी सार्थवाहादिनायका ।  
समानवंशजा नेतुर्भवेद्यत्र च नायिका ॥ विस्स्द्_६।३०६ ॥  
  
मृग्यमुदाहरणम् ।  
अथ हल्लीशः---  
  
हल्लीश एक एवाङ्कः सप्ताष्टौ दश वा स्त्रियः ।  
वागुदात्तैकपुरुषः कौ (कै) शिकीवृत्तिरुज्ज्वला ।  
मुखान्तिमौ तथा सन्धी बहुताललयस्थितिः ॥ विस्स्द्_६।३०७ ॥  
  
यथा---कोलिरैवतकम् ।  
अथ भाणिका--  
  
भाणिका श्लक्ष्णनेपथ्या मुखनिर्वहणन्विता ।  
कौ (कै) शिकीभारतीवृत्तियुक्तैकाङ्कविनिर्मिता ॥ विस्स्द्_६।३०८ ॥  
  
उदात्तनायिका मन्दनायकात्राङ्गसप्तकम् ।  
उपन्यासो ऽथ विन्यासो विबोधः साध्वसं तथा ॥ विस्स्द्_६।३०९ ॥  
  
समर्पणं निवृत्तिश्च संहार इति सप्तमः ।  
उपन्यासः प्रसङ्गेन भवेत्कार्यस्य कीर्तनम् ॥ विस्स्द्_६।३१० ॥  
  
निर्वेदवाक्यव्युत्पत्तिर्विन्यास इति स स्मृतः ।  
भ्रान्तिनाशो विबोधः स्यान्मिथ्याख्यानं तु साध्वसम् ॥ विस्स्द्_६।३११ ॥  
  
सोपालम्भवचः कोपपीडयेह समर्पणम् ।  
निदर्शनस्योपन्यासो निवृत्तिरिति कथ्यते ॥ विस्स्द्_६।३१२ ॥  
  
संहार इति च प्राहुर्यत्कार्यस्य समापनम् ।  
  
स्पष्टान्युदाहरणानि ।  
यथा---कामदत्ता ।  
एतेषां सर्वेषां नाटकप्रकृतित्वे ऽपि यथैचित्यं यथालाभं नाटकोक्तविशेषपरिग्रहः ।  
यत्र च नाटकोक्तस्यापि पुनरुपादानं तत्र तत्सद्भावस्य नियमः ।  
अथ श्रव्यकाव्यानि---  
  
श्रव्यं श्रोतव्यमात्रं तत्पद्यगद्यमयं द्विधा ॥ विस्स्द्_६।३१३ ॥  
  
तत्र पद्यमयान्याह---  
  
छन्दोबद्धपदं पद्यं तेन मुक्तेन मुक्तकम् ।  
द्वाभ्यां तु युग्मकं सान्दानतिकं त्रिभिरिष्यते ॥ विस्स्द्_६।३१४ ॥  
  
कलापकं चतुर्भिश्च पञ्चभिः कुलकं मतम् ।  
  
तत्र मुक्तकं यथा मम---  
"सान्द्रानन्दमनन्तमव्ययमजं यद्योगिनो ऽपि क्षणं साक्षात्कर्तुमुपासते प्रति मुहुर्ध्यानैकतानाः परम् ।  
धन्यास्ता मधुरापिरीयुवतयस्तद्ब्रह्म या कौतुका--  
दालिङ्गन्ति समलपन्ति शतधाऽकर्षन्ति चुम्बन्ति च" ॥  
युग्मकं यथा मम---  
"किं करोषि करोपान्ते कान्ते ! गण्डस्थलीमिमाम् ।  
प्रणयप्रवणो कान्ते ऽनैकान्ते नोचिताः क्रुधः ॥  
इति यावत्कुरङ्गाक्षीं वक्तुमीहामहे वयम् ।  
तावदाविरभूच्चूते मधुरो मधुपध्वनिः" ॥  
एवमन्यान्यपि ।  
  
सर्गबन्धो महाकाव्यं तत्रैको नायकः सुरः ॥ विस्स्द्_६।३१५ ॥  
  
सद्वंशः क्षत्रियो वापि धीरोदात्तगुणान्वितः ।  
एकवंशभवा भूपाः कुलजा बहवो ऽपि वा ॥ विस्स्द्_६।३१६ ॥  
  
शृङ्गारवीरशान्तानामेको ऽङ्गी रस इष्यते ।  
अङ्गानि सर्वे ऽपि रसाः सर्वे नाटकसन्धयः ॥ विस्स्द्_६।३१७ ॥  
  
इतिहासोद्भवं वृत्तमन्यद्वा सज्जनाश्रयम् ।  
चत्वारस्तस्य वर्गाः स्युस्तेष्वेकं च फलं भवेत् ॥ विस्स्द्_६।३१८ ॥  
  
आदौ नमस्क्रियाशीर्वा वस्तुनिर्देश एव वा ।  
क्वचिन्निन्दा खलादीनां सतां च गुणकीर्तनम् ॥ विस्स्द्_६।३१९ ॥  
  
एकवृत्तमयैः पद्यैरवसाने ऽन्यवृत्तकैः ।  
नास्तिस्वल्पा नातिदीर्घाः सर्गा अष्टाधिका इह ॥ विस्स्द्_६।३२० ॥  
  
नानावृत्तमयः कापि सर्गः कश्चन दृश्यते ।  
सर्गान्ते भाविसर्गस्य कथायाः सूचनं भवेत् ॥ विस्स्द्_६।३२१ ॥  
  
सन्ध्यासूर्येन्दुरजनीप्रदोषध्वान्तवासराः ।  
प्रातर्मध्याह्नमृगयाशैलर्तुवनसागराः ॥ विस्स्द्_६।३२२ ॥  
  
सम्भागविप्रलम्भौ च मुनिस्वर्गपुनाध्वराः ।  
रणप्रयाणोपयममन्त्रमुत्रोदयादयः ॥ विस्स्द्_६।३२३ ॥  
  
वर्णनीया यथायोगं साङ्गोपाङ्गा अमी इह ।  
कवेर्वृत्तस्य वा नाम्ना नायकस्येतरस्य वा ॥ विस्स्द्_६।३२४ ॥  
  
नामास्य सर्गोपादेयकथया सर्गनाम तु ।  
  
सन्ध्यङ्गानि यथालाभमत्र विधेयानि "अवसाने ऽन्यवृत्तकैः" इति बहुवचनमविवक्षितम् ।  
साङ्गोपाङ्गा इति जलकेलिमधौपानादयः ।  
यथा---रघुवंश---शिशुपालवः---नैषधादयः ।  
यथा वा मम---राघवविलासादिः ।  
  
अस्मिन्नार्षे पुनः सर्गा भवन्त्याख्यानसञ्ज्ञकाः ॥ विस्स्द्_६।३२५ ॥  
  
अस्मिन्महाकाव्ये ।  
यथा---महाभारतम् ।  
  
प्राकृतैर्निर्मिते तस्मिन्सर्गा आश्वाससञ्ज्ञकाः ।  
छन्दसा स्कन्धकेनैतत्क्वचिद्रलितकैरपि ॥ विस्स्द्_६।३२६ ॥  
  
यथा---सेतुबन्धः ।  
यथा वा मम---कुवलयाश्वचरितम् ।  
  
अपभ्रंशनिबद्धे ऽस्मिन् सर्गाः कुडवकाभिधाः ।  
तथापभ्रंशयोग्यानि च्छन्दांसि विविधान्यपि ॥ विस्स्द्_६।३२७ ॥  
  
यथा---कर्णपराक्रमः ।  
  
भाषाविभाषानियमात्काव्यं सर्गसमुज्भ्क्तितम् ।  
एकार्थप्रवणैः पद्यैः सन्धिसामग्र्यवर्जितम् ॥ विस्स्द्_६।३२८ ॥  
  
यथा---भिक्षाटनम्, आर्याविलासश्च ।  
  
खण्डकाव्यं भवेत्काव्यस्यैकदेशानुसारि च ।  
  
यथा---मेघदूतादि ।  
  
कोषः श्लोकसमूहस्तु स्यादन्योन्यानपेक्षकः ॥ विस्स्द्_६।३२९ ॥  
  
व्रज्याक्रमेण रचितः स एवातिमनोरमः ।  
  
सजातीयानामेकत्र सन्निवेशो व्रज्या ।  
यथा मुक्तावल्यादिः ।  
अथ गाद्यकाव्यानि ।  
तत्र गद्यम्---  
  
वृत्तगन्धोज्जितं गद्यं मुक्तकं वृत्तगन्धि च ॥ विस्स्द्_६।३३० ॥  
  
भवेदुत्कलिकाप्रायं चूर्णकं च चतुर्विधम् ।  
आद्यं समासरिहितं वृत्तभागयुतं परम् ॥ विस्स्द्_६।३३१ ॥  
  
अन्यद्दीर्घसमासाढ्यं तुर्य चाल्पसमासकम् ।  
  
मुक्तकं यथा---"गुरुर्वचसि पृथुरुरसि--" इत्यादि ।  
वृत्तगन्धि यथा मम--  
"समरकण्डूलनिविडभुजदण्डकुण्डलीकृतकोदण्डशिञ्जिनीटङ्कारोज्जागरितवैरिनगर" इत्यादि ।  
अत्र "कुण्डलीकृतकोदण्डऽ--इत्यनुष्टुब्वृत्तस्य पादः, "समरकण्डूल" इति च प्रथमाक्षरद्वयरिहितस्तस्यैव पादः ।  
उत्कलिकाप्रायं यथा ममैव---"अणिसविसुमरणिसिदसरविसरविदलिदसमरपरिगदपवरपरवल---" इत्यादि ।  
चूर्णकं यथा भम--"गुणरत्नसागर ! जगदेकनागर ! कामिनीमदन ! जनरञ्जन !" इत्यादि ।  
  
कथायां सरसं वस्तु गद्यैरेव विनिमितम् ॥ विस्स्द्_६।३३२ ॥  
  
क्वचिदत्र भवेदार्या क्वचिद्वक्त्रापवक्त्रके ।  
आदौ पद्यैर्नमस्कारः खलादेर्वृत्तकीर्तनम् ॥ विस्स्द्_६।३३३ ॥  
  
यथा---कादाम्बर्यादिः ।  
  
आख्यायिका कथावत्स्यात्कवेर्वशानुकीर्तनम् ।  
अस्यामन्यकवीनां च वृत्तं पद्यं क्वचित्क्वचित् ॥ विस्स्द्_६।३३४ ॥  
  
कथांशानां व्यवच्छेद आश्वास इति वध्यते ।  
आर्यावक्त्रापवक्त्राणां छन्दसा येन केनचित् ॥ विस्स्द्_६।३३५ ॥  
  
अन्यापदेशेनाश्वासमुखे भाव्यर्थसूचनम् ।  
  
यथा---हर्षचरितादिः ।  
"अपि त्वनियमो दृष्टस्तत्राप्यन्यैरुदीरणात्" ।  
इति दण्ड्याचार्यवचनात् केचित् आख्यायिका नायकेनैव निबद्धव्या" इत्याहुः, तदयुक्तम् ।  
आख्यानादयश्च कथाख्यायिकयोरेवान्तर्भावान्न पृथगुक्ताः ।  
यदुक्तं दण्डिनैव---अत्रैवान्तर्भविष्यन्ति शेषाश्चाख्यानजातयः" ।  
इति ।  
एषामुदाहरणम्---पञ्चतन्त्रादि ।  
अथ गद्यपद्यमयानि---  
  
गद्यपद्यमयं काव्यं चम्पूरित्यभिधीयते ॥ विस्स्द्_६।३३६ ॥  
  
यथा---देशराजचरितम् ।  
  
गद्यपद्यमयी राजस्तुतिर्विरुदमुच्यते ।  
  
यथा---विरुदमणिमाला ।  
  
करम्भकं तु भाषाभिविविधाभिर्विनिर्मितम् ॥ विस्स्द्_६।३३७ ॥  
  
यथा मम---षोडशभाषामयी प्रशास्तिरत्नावली ।  
एवमन्ये ऽपि भेदा उद्देशमात्रप्रसीद्धत्वादुक्तभेदानतिक्रमाच्च न पृथग्लक्षिताः ॥  
इति साहित्यदर्पणो दृश्यश्रव्यकाव्यनिरूपणो नाम षष्ठः परिच्छेदः ।  
  
  
___________________________________________________  
  
  
  
  
  
सप्तमः परिच्छेदः  
  
  
इह हि प्रथमतः काव्ये दोषगुणरीत्यलङ्काराणामवस्थितिक्रमो दशितः, सम्प्रति के त इत्यपेक्षायामुद्देशक्रमप्राप्तानां दोषणां स्वरूपमाह---  
  
रसापकर्षका दोषाः,---  
  
अस्यार्थः प्रगेव स्फुटीकृतः ।  
तद्विशेषानाह---  
  
---ते पुनः पञ्चधा मताः ।  
पदे तदंशे वाक्येर्ऽथे सम्भवन्ति रसे ऽपि यत् ॥ विस्स्द्_७।१ ॥  
  
  
दुःश्रवत्रिविधाश्लीलानुचितार्थप्रयुक्तताः ।  
ग्राम्याप्रतीतसन्दिग्धनेयार्थनिहतार्थताः ॥ विस्स्द्_७।२ ॥  
  
अवाचकत्वं क्लिष्टत्वं विरुद्धमतिकारिता ।  
अविमृष्टविधेयांशभावश्च पदवाक्ययोः ॥ विस्स्द्_७।३ ॥  
  
दोषाः केचिद्भवन्त्येषु पदांशे ऽपि पदे परे ।  
निरर्थकासमर्थत्वे च्युतसंस्कारता तथा ॥ विस्स्द्_७।४ ॥  
  
परुषवर्णतया श्रुतिदुःखावहत्वं दुःश्रवत्वम् ।  
यथा---  
"कार्त्तर्थ्यं यातु तन्वङ्गी कदानङ्गवशंवदा" ।  
अश्लीलत्वं व्रीडादुगुप्सामङ्गलव्यञ्जकत्वात्निविधम् ।  
क्रमेणोदाहरणम्---  
"तृप्तारिविजये राजन् ! साधनं सुमहत्तव" ।  
"प्रससार शनैर्वायुर्विनाशे तन्वि ! ते तदा" ।  
अत्र साधन-वायु-विनाश-शब्दा अश्लीलाः ।  
"शूरा अमरतां यान्ति पशुभूता रणाध्वरे ।  
अत्र पशुत्वं कातर्यमभिव्यनक्तीत्यनुचितार्थत्वम् ।  
अप्रयुक्तत्वं तथा प्रसिद्धावपि कविभिरनादृतत्वम् ।  
यथा---  
"भाति पद्मः सरोवरे" ॥  
अत्र पद्मशब्दः पुंल्लिङ्गः ।  
ग्राम्यत्वं यथा---  
"कटिस्ते हरते मनः" ॥  
अत्र कटिशब्दो ग्राम्यः ।  
अप्रतीतत्वमेकदेशमात्रप्रसिद्धत्वम् ।  
यथा---  
योगेन दलिताशयः" ॥  
अत्र योगशास्त्र एव वासनार्थ आशयशब्दः ।  
"आशईः परम्परां वन्द्यां कर्णे कृत्वा कृपां कुरु" ।  
अत्र वन्द्यामिति किं बन्दीभूतायामुत वन्दनीयामिति सन्देहः ।  
नोत्यर्थत्वं रूढीप्रयोजनाभावादशक्तिकृतं लक्ष्यार्थप्रकाशनम् ।  
यथा---  
"कमले चरणाघातं मुखं सुमुखि ! ते ऽकरेत् ।  
अत्र चरणाघातेन निर्जितत्वं लक्ष्यम् ।  
निहतार्थत्वमुभयार्थस्य शब्दस्याप्रसिद्धेर्ऽथे प्रयोगः ।  
यथा---  
"यमुनाशम्बरमम्बरं व्यतानीत्" ।  
शम्बरशब्दो दैत्ये प्रसिद्धः, इह तु जले निहतार्थः ।  
"गीतेषु कर्णमादत्ते" ।  
अत्राङ्--पूर्वो दाञ्-धातुर्दानार्थे ऽवाचकः ।  
यथा वा---  
"जिनं मे त्वयि सम्प्राप्ते ध्वान्तच्छन्नापि यामिनी" ।  
अत्र दिनमिति प्रकाशमयार्थे ऽवाचकम् ।  
क्लिष्टत्वमर्थप्रतीतेर्व्यवहितम्, यथा---  
"क्षीरोदजावसतिजन्मभुवः प्रसन्नाः" ।  
अत्र क्षीरोदजा लक्ष्मीस्तस्या वसतिः पद्मं तस्य जन्मभुवो जलानि ।  
"भूतये ऽस्तु भवानीशः" ।  
अत्र भवानीशशब्दो भवान्याः पत्यन्तरप्रतीतिकारित्वाद्विरुद्धमतिकृत् ।  
विधेयस्य विमर्शाभावेन गुणीभूतत्वम् अविमृष्टविधेयांशत्वम् ।  
यथा---  
"स्वर्गग्रामटिकाविलुण्ठनवृथोच्छूनैः किमेभिर्भुजैः" ।  
अत्र वृथात्वं विधेयम्, तच्च समासे गुणीभावादनुवाद्यत्वप्रतीतिकृत् ।  
यथा वा---  
"रक्षांस्यपि पुरः स्थातुमलं रामानुजस्य मे" ।  
अत्र रामस्येति वाच्यम् ।  
यथा वा---  
"आसमुद्रक्षितीशानाम्" ।  
अत्रासमुद्रमिति वाच्यम् ।  
यथा वा---  
"यत्र ते पतति सुभ्रु ! कटाक्षः षष्ठबाण इव पञ्चशरस्य" ।  
अत्र षष्ठ इवेत्युत्प्रेक्ष्यम् ।  
यथा वा---  
"अमुक्ता भवता नाथ ! मुहूर्त्तमपि सा पुरा" ।  
अत्रामुक्तेत्यत्र "नञः प्रसज्यप्रतिषेधत्व" मिति विधेयत्वमेवोचितम् ।  
यदाहुः---  
"अप्राधान्यं विधेर्यत्र प्रतिषेधे प्रधानता ।  
प्रसज्यप्रतिषेधो ऽसौ क्रियया सह यत्र नञ्" ॥  
यथा---  
"नवजलधरः सन्नद्धो ऽयं न दृप्तनिशाचरः" ।  
उक्तोदाहरणो तु तत्पुरुषसमासे गुणीभावे नञः पर्युदासतया निषेधस्य विधेयतयानवगमः ।  
यदाहुः---  
"प्रधानत्वं विधेर्यत्र प्रतिषेधे ऽप्रधानता ।  
पर्युदासः स विज्ञेयो, यत्रोत्तरपदेन नञ्" ॥  
तेन---"जुगोपात्मानमत्रस्तो भेजे धर्ममनातुरः ।  
अगुध्नुराददे सोर्ऽथानसक्तः सुखमन्वभूत्" ॥  
अत्रात्रस्तताद्यनूद्यात्मगोपनाद्येव विधेयमिति नञः पर्युदासतया गुणीभावो युक्तः ।  
ननु "अश्राद्धभोजी ब्राह्मणः" "असूर्यम्पश्या राजदाराः" इत्यादिवत् "अमुक्ता" इत्यत्रापि प्रसज्यप्रतिषेधो भवतीति चेद् ? न, अत्रापि यदि भोजनादिरूपक्रियांशेन नञः सम्बन्धः स्यात्तदैव तत्र प्रसज्यप्रतिषेधत्वं वक्तुं शक्यम, न च तथा ; विशेष्यतया प्रधानेन तद्धोज्यार्थेन कर्त्रंशेनैव नञः सम्बन्धात् ।  
यदाहुः---  
"श्राद्धभोजनशीलो हि यतः कर्ता प्रतीयते ।  
न तद्भोजनमात्रं तु कर्तरीनेर्विधानतः" ॥  
इति ।  
"अमुक्ता" इत्यत्र तु क्रिययैव सह सम्बन्ध इति दोष एव ।  
एते च क्लिष्टत्वादयः समासगता एव पददोषाः ।  
वाक्ये दुः श्रवत्वं यथा---  
"स्मरार्त्त्यन्धः कदा लप्स्ये कार्त्तार्थ्यं विरहे तव" ॥  
कृतप्रवृत्तिरन्यार्थे कविर्वान्तं समश्नुते ॥  
अत्र जुगुप्साव्यञ्जिकाश्लीलता ।  
"उद्यत्कमललौहित्यैर्वक्राभिर्भूषता तनुः" ॥  
अत्र कलललौहित्यं पद्मरागः, वक्राभिर्वामाभिः, इति नेयार्थता ।  
"धम्मिल्लस्य न कस्य प्रेक्ष्य निकामं कुरङ्गशावाक्ष्याः ।  
रज्यत्यपूर्वबन्धव्युत्पत्तेर्मानसं शोभाम्" ॥  
अत्र धम्मिल्लस्य शोभां प्रेक्ष्य कस्य मानसं न सज्यतीति सम्बन्धः क्लिष्टः ।  
"न्यक्कारो ह्ययमेव मे यदरयः" इति ।  
अत्र चायमेव न्यक्कार इति न्यक्कारस्य विधेयत्वं विवक्षितम् ।  
तच्च शब्दरचनावैपरीत्यैन गुणीभूतम् ।  
रचना च पदद्वयस्य विपरीतेति वाक्यदोषः ।  
"आनन्दयति ते नेत्रे यो ऽसौ सुभ्रु ! समागतः" ।  
इत्यादिषु "यत्तदोनित्यसम्बन्धः" इति न्यायादुपक्रान्तस्य यच्छब्दस्य निराकाङ्क्षत्वप्रतिपत्तये तच्छब्दसमानार्थतया प्रतिपाद्यमाना इदमेतदः शब्दा विधेया एव भवितुं युक्ताः ।  
अत्र तु यच्छब्दनिकटस्थतया अनुवाद्यत्वप्रतीतिकृत् ।  
तच्छब्दस्यापि यच्छब्दनिकटस्थितस्य प्रसिद्धपरामर्शित्वमात्रम् ।  
यथा---  
"यः स ते नयनानन्दकरः सुभ्रु ! स आगतः" ।  
यच्छब्दव्यवधानेन स्थितास्तु निराकाङ्क्षत्वमवगमयन्ति ।  
यथा---  
"आनन्दयति ते नेत्रे यो ऽधुनासौ समागतः" ।  
एवमिदमादिशब्दोपादाने ऽपि ।  
यत्र च यत्तदोरेकस्यार्थत्वं सम्भवति, तत्रैकस्योपादाने ऽपि निराकाङ्क्षत्वप्रतीतिरिति न क्षतिः ।  
तथाहि यच्छब्दस्योत्तरवाक्यगत्वेनोपादाने सामर्थ्यात् पूर्ववाक्ये तच्छब्दस्यार्थत्वम् ।  
यथा---  
"आत्मा जानाति यत्पापम्" ।  
एवम्---"यं सर्वशैलाः परिकल्प्य वत्सं मेरौ स्थिते दोग्धरि दोहदक्षे ।  
भास्वन्ति रत्नानि महौषधीश्च---" इत्यादावपि ।  
तच्छब्दस्य प्रक्रान्तप्रसिद्धानुभूतार्थत्वे यच्छब्दस्यार्थत्वम् ।  
क्रमेण यथा---  
"स हत्वा वालिनं वीरस्तत्पद्रे चिरकाङ्क्षिते ।  
धातोः स्थान इवादेशं सुग्रीवं सन्न्यवेशयत्" ॥  
"स वः शशिकलामौलिस्तादात्म्यायोपकल्पताम्" ।  
"तामिन्दुसुन्दरमुखीं हृदि चिन्तयामि" ।  
यत्र च यच्छब्दनिकटस्थितानामपीदमादिशब्दानां भिन्नलिङ्गविभक्तित्वं तत्रापि निराकाङ्क्षत्वमेव ।  
क्रमेण यथा--  
"विभाति मृगशावाक्षी येदं भुवनभूषणम्" ।  
"इन्दुर्विभाति यस्तेन दग्धाः पथिकयोषितः" ।  
क्वचिदनुपात्तयोर्द्वयोरपि सामर्थ्यादवगमः ।  
यथा---  
"न मे शमयिता को ऽपि मारस्येत्युवि ! मा शुचः ।  
नन्दस्य भवने को ऽपि बालो ऽस्त्यद्भुतपौरुषः" ॥  
अत्र यो ऽस्ति, स ते भारस्य शमयितेति बुध्यते ।  
"यद्यद्विरहदुःखं मे तत्को वापहरिष्यति" ।  
इत्यत्रैको यच्छब्दः साकाङ्क्ष इति न वाच्यम्, तथाहि---यद्यदित्यनेन केनचिद्रूपेण स्थितं सर्वात्मकं वस्तु विवक्षितम् ।  
तथाभूतस्य तस्य तच्छब्देन परामर्शः ।  
एवमन्येषामपि वाक्यगतत्वेनोदाहरणं बोध्यम् ।  
पदांशे दुः श्रवत्वं यथा---  
"तद्रच्छ सिद्धयै कुरु देवकार्यम्" ।  
"धातुमत्तां गिरिर्धत्ते" ।  
अत्र मत्ताशब्दः क्षीबार्थे निहतः ।  
"वर्ण्यते किं महासेनो विजेयो यस्य तारकः" ।  
अत्र विजेय इति कृत्यप्रत्ययः क्तप्रत्ययार्थे ऽवाचकः ।  
"पाणिः पल्लवपेल्लत्रः" ।  
पेलवशब्दस्याद्याक्षरे अश्लीले ।  
"सङ्ग्रामे निहताः शूरा वचो बाणत्वमागताः" ।  
अत्र वचः शब्दस्य गीः शब्दवाचकत्वे नेयार्थात्वम् ।  
तथा तत्रैव बाणस्थाने शरेति पाठे ।  
अत्र पदद्वयमपि न परिवृत्तिसहम् ।  
जलध्यादौ तूत्तरपदम्, वाडवानलादौ पूर्वपदम् ।  
एवमन्ये ऽपि यथासम्भवं पदांशदोषा ज्ञेयाः ।  
निरर्थकत्वादीनां त्रयाणां च पदमात्रगतत्वेनैल लक्ष्ये सम्भवः ।  
क्रमतो यथा---  
"मुञ्च मानं हि मानिनि !" ॥  
अत्र हिशब्दो वृत्तपूरणमात्रप्रयोजनः ।  
कुञ्जं हन्ति कृशोदरी ।  
अत्र हन्तीति गमनार्थे पठितमपि न तत्र समर्थम् ।  
"गण्डीवी कनकशिलानिभं भुजभ्यामाजध्ने विषमविलोचनस्य वक्षः" ।  
"आङो यमहनःऽ, "स्वाङ्गकर्मकाच्च" इत्यनुशासनबलादाङ्पूर्वस्य हनः स्वाङ्गकर्मकस्यैवात्मनेपदं नियमितम् ।  
इह तु तल्लाङ्घतमिति व्याकरणलक्षणहीनत्वात् च्युतसंस्कारत्वम् ।  
नन्वत्र "आजध्ने" इति पदस्य स्वतो न दुष्टता, अपि तु पदान्तरापेक्षयैव इत्यस्य वाक्यदोषता ? मैवम्, तथाहि गुणदोषालङ्काराणां शब्दार्थगतत्वेन व्यवस्थितेस्तदन्वयव्यतिरेकानुविधायित्वं हेतुः ।  
इह तु दोषस्य "आजघ्ने" इति पदमात्रस्यैवान्वयव्यतिरेकानुविधायित्वम, पदान्तराणां परिवर्त्तने ऽपि तस्य तादवस्थ्यादिति पददोषत्वमेव ।  
तथा यथेहात्मनेपदस्य परिवृत्तावपि न पददोषः, तथा हन्प्रकृतेरपीति न पदांशदोषः ।  
एवं "पद्मः" इत्यत्राप्रयुक्तस्य पदगतत्वं बोध्यम् ।  
एवं प्राकृतादिव्याकरणलक्षणहानावपि च्युतसंस्कारत्वमूह्यम् ।  
इह तु शब्दानां सर्वथा प्रयोगाभावे ऽसमर्थत्वम् ।  
विरलप्रयोगे निहतार्थत्वम् ।  
निहतार्थत्वमनेकार्थशब्दविषयम् ।  
अप्रतीतत्वं त्वेकार्थस्यापि शब्दस्य सार्वत्रिकप्रयोगविरहः ।  
अप्रयुक्तत्वमेकार्थशब्दविषयम् ।  
असमर्थत्वमनेकार्थशब्दविषयम् ।  
असमर्थत्वे हन्त्यादयो ऽपि गमनार्थे पठिताः ।  
अवाकचत्वे दिनादयः प्रकाशमयाद्यर्थे, न तथेति परस्परभेदः ।  
एवं पददोषसजातीया वाक्यदोषा उक्ताः, सम्प्रति तद्विजातीया उच्यन्ते---  
  
"वर्णानां प्रतिकूलत्वं, लुप्ताऽहतविसर्गते ।  
अधिकन्यूनकथितपदताहतवृत्तता ॥ विस्स्द्_७।५ ॥  
  
पतत्प्रकर्षता, सन्धौ विश्लेषाश्लीलकष्टताः ।  
अर्धान्तरैकपदता समाप्तपुनरात्तता ॥ विस्स्द्_७।६ ॥  
  
अभवन्मतसम्बन्धाक्रमामतपरार्थताः ।  
वाच्यस्यानभिधानं च भग्नप्रकमता तथा   ॥ विस्स्द्_७।७ ॥  
  
त्यागः प्रसिद्धेरस्थाने न्यासः पदसमास्योः ।  
सङ्कीर्णता गर्भितता दोषाः स्युर्वाक्यमात्रगाः ॥ विस्स्द्_७।८ ॥  
  
वर्णानां रसानुगुण्यविपरीतत्वं प्रतिकूलत्वम् ।  
यथा मम---  
"ओवट्टै उल्लट्टै सअणो कहिम्पि मोट्टाऐ णो परिहट्टै ।  
हिअएण फिट्टै लज्जाइ खुट्टै दिहीए सा" ॥  
अत्र टकाराः शृङ्गारसपरिपन्थिनः केवलं शक्तिप्रदर्शनाय निबद्धाः ।  
एषां चैकद्वित्रिचतुः प्रयोगे न तादृशग्रसभङ्ग इति न दोषः ।  
"गता निशा इमा बाले !" ।  
अत्र लुप्तविसर्गाः ।  
आहता ओत्वं प्राप्ता विसर्गा यत्र ।  
यथा---  
"धीरो वरो नरो याति" ।  
"पल्लवाकृतिरक्तोष्ठी" ।  
अत्राकृतिपदमधिकम् ।  
एवम्---"सदाशिवं नौमि पिनाकपाणिम्" ।  
इति विशेषणमधिकम् ।  
"कुर्यां हरस्यापि पिनाकपाणोःऽइति ।  
अत्र तु पिनाकपाणिपदं विशेषप्रतिपत्त्यर्थमुपात्तमिति युक्तमेव ।  
यथा वा---  
"वाचमुवाच कौत्सः" ।  
अत्र वाचमित्यधिकम् ।  
उवाचेत्यनेनैव गतार्थत्वात् ।  
क्वचित्तु विशेषणदानार्थं तत्प्रयोगो युज्यते ।  
यथा---  
"उवाच मधुरा वाचम्" इति ।  
केचित्त्वाहुः---यत्र विशेषणस्यापि क्रियाविशेषणत्वं सम्भवति तत्रापि तत्प्रयोगो न घटते ।  
यथा---  
"उवाच मधुरं धीमान्" इति ।  
"यदि मय्यर्पिता दृष्टिः किं ममेन्द्रतया तदा" ।  
अत्र प्रथमे त्वयेति पदं न्यूनम् ।  
"रतिलीलाश्रमं भिन्ते सलीलमनिलो वहन्" ।  
अत्र लीलाशब्दः पुनरुक्तः ।  
एवम्---"जक्षुर्विसं धृतविकासिविसप्रसूनाः" ।  
अत्र विसशब्दस्य धृतपरिस्फुटतत्प्रसूना इति सर्वनाम्नैव परामर्शो युक्तः ।  
हतवृत्तम्---लक्षणानुसरणो ऽप्यश्रव्यम्, रसाननुगुणम्, अप्राप्तगुरुभावान्तलघु च ।  
क्रमेण यथा---  
"हन्त ! सततमेतस्य हृदयं भिन्ते मनोभवः कुपितः" ।  
"अयि ! मयि मानिनि ! मा कुरु मानम्" ।  
इदं वृत्तं हास्यरसस्यैवानुकूलम् ।  
"विकसित-सहकार-भार-हारि-परिमल एष समागतो वसन्तः" ।  
यत्पादान्ते लघोरपि गुरुभावः उक्तः, तत्सर्वत्र द्वितीयचतुर्थपादविषयम् ।  
प्रथमतृतीयपादविषयन्तु वसन्ततिलकादेरेव ।  
अत्र"प्रमुदितसौरभ आगतो वसन्तः" इति पाठो युक्तः ।  
यथा वा---  
"अन्यास्ता गुणरत्नरोहणभुवो धन्या मृदन्यैव सा सम्भाराः खलु ते ऽन्य एव विधिना यैरेष सृष्टो युवा ।  
श्रीमत्कान्तिजुषां द्विषां करतलात् स्त्रीणां निग्तबस्थलात् दृष्टे यत्र पतन्ति मूढमनसामस्त्राणि वस्त्राणि च" ॥  
अत्र "वस्त्राणि च" इति बन्धस्य श्लथत्वश्रुतिः ।  
"वस्त्राण्यपि" इति पाठे तु दार्ढ्यमिति न दोषः ।  
"इदमप्राप्तगुरुभावान्तलघु" इति काव्यप्रकाशकारः ।  
वस्तुतस्तु "लक्षणानुसरणो ऽप्यश्रव्यम्" इत्यन्ये ।  
प्रोज्जलज्ज्वालनज्वाला-विकटोरुसटाच्छटः ।  
श्वासक्षिप्तकुलक्ष्माभृत् पातु वो नरकेशरी ॥  
अत्र क्रमेणानुप्रासप्रकर्षः पतितः ।  
"दलिते उत्पले एते अक्षिणी अमलाङ्गि ! ते" ।  
एवंविधसन्धिविश्लेषस्य असकृत प्रयोग एव दोषः ।  
अनुशासनमुल्लङ्घ्य वृत्तभङ्गभयमात्रेण सन्धैविश्लेषस्य तु सकृदपि ।  
यथा---  
"वासवाशामुखे भाति इन्दुश्चन्दनबिन्दुवत्" ।  
"चलण्डामरचेष्टितः" इति ।  
अत्र सन्धौ जुगुप्साव्यञ्जकमश्लीलत्वम् ।  
"उर्व्यसावत्र तर्वालीमर्वन्ते चार्ववस्थितिः" ।  
"अत्र सन्धौ कष्टत्वम् ।  
"इन्दुर्विभाति कर्पूरगौरैर्धवलयन् करैः ।  
जगन्मा कुरु तन्वङ्गि ! मानं पादानते प्रिये" ॥  
अत्र जगदिति प्रथमार्द्धे पठितमुचितम् ।  
"नाशयन्तो घनध्वान्तं तापयन्तो वियोगिनः ।  
पतन्ति शशिनः पदा भासयन्तः क्षमातलम्" ॥  
अत्र चतुर्थपादो वाक्यसमाप्तावपि पुनरुपात्तः ।  
श्रभवन्मतसम्बन्धो यथा---  
"या जयश्रीर्मनोजस्य यया जगदलङ्कृतम् ।  
यामेणाक्षीं विना प्राणा विफला मे कुतो ऽद्य सा" ॥  
अत्र यच्छब्दनिद्दिष्टनां वाक्यानां परस्परनिरपेक्षत्वात् तदेकान्तः पातिना एणाक्षीशब्देन अन्येषां सम्बन्धः कवेरभिमतो नोपपद्यत एव ।  
"यां विनामी वृथा प्राणा एणाक्षी सा कृतो ऽद्य मे" ।  
इति तच्छब्दनिर्दिष्टवाक्यान्तः पातित्वे ऽपि यच्छब्दनिद्दिष्टवाक्यैः सम्बन्धो घटते ।  
यथा वा---  
"ईक्षसे यत्कटाक्षेण तदा धन्वी मनोभुवः" ।  
अत्र यदित्यस्य तदेत्यनेन सम्बन्धो न घटते ।  
"ईक्षसे चेत्" इति तु युक्तः पाठः ।  
यथा वा---  
"ज्योत्स्नाचयः पयः पूरस्तारकाः कैरवाणि च ।  
राजति व्योमकासारराजहंसः सुधाकरः" ॥  
अत्र व्योमकासारशब्दस्य समासे गुणीभावात्तदर्थस्य न सर्वैः संयोगः ।  
विधेयाविमर्शे यदेवाविमृष्टं तदेव दुष्टम् ।  
इह तु प्रधानस्य कासारपदार्थस्य प्राधान्येनाप्रतीतेः सर्वो ऽपि पयः पूरादिशब्दार्थस्तदङ्गतया न प्रतीयत इति सर्ववाक्यार्थविरोधावभास इत्युभयोर्भेदः ।  
"अनेन च्छिन्दता मातुः कण्ठं पशुना तव ।  
बद्धस्पर्द्धः कृपाणो ऽयं लज्जते मम भार्गव !" ॥  
अत्र "भार्गवनिन्दायां प्रयुक्तस्य मातृकण्ठच्छेदनकर्त्तृत्वस्य परशुना सम्बन्धो न युक्तः" इति प्राच्याः ।  
"परशुनन्दामुखेन भार्गवनिन्दाधिक्यमेव वैदग्ध्यं द्योतयति " इत्याधुनिकाः ।  
अक्रमता यथा---  
समय एव करोति बालबलं प्रणिगदन्त इतीव शरीरिणाम् ।  
शरदि हंसरवाः परुषीकृताः स्वरमयूरमयूरयणीयताम् ॥  
अत्र परामृश्यमानवाक्यानन्तरमेवेति शब्दोपयोगो युज्यते, न तु "प्रणिगदन्त" इत्यनन्तरम् ।  
एवम् ----  
"द्वयं गतं सम्प्रति शोचनीयतां समागमप्रार्थनया कपालिनः ।  
कला च सा कान्तिमती कलावतस्त्वमस्य लोकस्य च नेत्रकौमुदी" ॥  
अत्र त्वमित्यनन्तरमेव चकारो युक्तः ।  
अमतपरार्थता यथा---  
"राममन्मथशरेण ताडिता-" इत्यादि ।  
अत्र शृङ्गारसस्य व्यञ्जको द्वितीयोर्ऽथः प्रकृतरसविरोधित्वादनिष्टः ।  
वाच्यस्यानिभिधानं यथा---  
"व्यतिक्रमलवं कं मे वीक्ष्य वामाक्षि ! कुप्यसि" ।  
अत्र व्यतिक्रमलवमपीत्यपरिवश्यं वक्तत्र्यो नोक्तः ।  
न्यूनपदत्वे वाचकपदस्यैव न्यूनता विवक्षिता, अपेस्तु न तथात्वमित्यनयोर्भेदः ।  
एवमन्यत्रापि ।  
यथा वा---  
"चरणानतकान्तायास्तन्वि ! कोपस्तथापि ते" ॥  
अत्र चरणानतकान्तासीति वाच्यम् ।  
भग्नप्रक्रमता यथा---  
"एतमुक्तो मन्त्रिमुख्यैः रावणः प्रत्यभाषत" ।  
अत्र वचधातुना प्रक्रान्तं प्रतिवचनमपि तेनैव वक्तुमुचितम् ।  
तेन "रावणः प्रत्यवोचत" इति पाठो युक्तः ।  
एवं च सति न कथितपदत्वदोषः, तस्योद्देश्यव्यतिरिक्तविषयकत्वात् ।  
इह हि वचनप्रतिवचनयोरुद्देश्यप्रतिनिर्देशत्वम् ।  
यथा---  
"उदेति सविता ताम्रस्ताम्र एवास्तमेति च" ।  
इत्यत्र हि यदि पदान्तरेण स एवार्थः प्रतिपाद्यते तदान्योर्ऽथ इव प्रतिभासमानः प्रतीतिं स्थगयति ।  
यथा वा---  
"ते हिमालयमामन्त्र्य पुनः प्रेक्ष्य च शूलिनम् ।  
सिद्धं चास्मै निवेद्यार्थं तद्विसृष्टाः खमुद्ययुः" ॥  
अत्र "अस्मै" इतीदमा प्रक्रान्तस्य तेनैव तत्समानाभ्यामेतदः शब्दाभ्यां वा परामर्शो युक्तो न तच्छब्देन ।  
यथा वा---  
"उदन्वच्छिन्ना भूः स च पतिरपां योजनशतम्" ।  
अत्र "मिता भूः पत्यापां स च पतिरपाम्" इति युक्तः पाठः ।  
एवम्---  
"यशो ऽधिगन्तुं सुखलिप्सया वा मनुष्यसङ्ख्यामतिवर्तितुं वा ।  
निरुत्सुकानामभियोगभाजां समुत्सुकेवाङ्कमुपैति सिद्धिः" ॥  
अत्र "सुखमीहितुम्" इत्युचितम् ।  
अत्राद्ययोः प्रकृतिविषयः प्रक्रमभेदः ।  
तृतीये पर्यायविषयः, चतुर्थे प्रत्ययविषयः ।  
एवमन्यत्रापि ।  
प्रसिद्धत्यागो यथा---  
"घोरो वारिमुचां रवः" ।  
अत्र मेघानां गर्जितमेव प्रसिद्धम् ।  
यदाहुः---  
"मञ्जीरादिषु रणतिप्रायं पक्षिषु च कूजितप्रभृति ।  
स्तनितमणितादि सुरते मेघादिषु गर्जितप्रमुखम्" ॥  
इत्यादि ।  
अस्थानस्थपदता यथा---  
"तीर्थे तदीये गजसेतुबन्धात्प्रतीपगामुत्तरतो ऽस्य गङ्गाम् ।  
अयत्नबालव्यजनीबभूवुर्हंसा नभोलङ्घनलोलपक्षाः" ॥  
अत्र तदीयपदात्पूर्वं गङ्गामित्यस्य पाठो युक्तः ।  
एवम् ---  
"हितान्न यः संशृणुते स किं प्रभुः" ॥  
अत्र संशृणुत इत्यतः पूर्वं नञः स्थितिरुचिता ।  
अत्र च पदमात्रस्यास्थाने निवेशे ऽपि सर्वमेव वाक्यं विवक्षितार्थप्रत्यायने मन्थरमिति वाक्यदोषता ।  
एवमन्यत्रापि ।  
इह के ऽप्याहु--"पदशब्देन वाचकमेव प्रायशो निगद्यते, न च नञो वाचकता, निर्विवादात्स्वातन्त्र्येणार्थबोधनविरहात्" इति ।  
यथा---"द्वयं गतम्-" इत्यादौ त्वमित्यनन्तरं चकारानुपादानादक्रमता तथात्रापीति ।  
अस्थनस्थसमासता यथा---  
"अद्यापि स्तनशैलदुर्गविषमे सीमन्तिनीनां हृदि स्थातुं वाञ्छति मान एष धिगति क्रोधादिवालोहितः ।  
प्रोद्यद्दूरतरप्रसारितकरः कर्षत्यसौ तत्क्षणा त्फुल्लत्कैरवकोषनिः सरदलिश्रेणीकृपाणां शशी" ॥  
अत्र कोपिन उक्तौ समासो न कृतः, कवेरुक्तौ कृतः ।  
वाक्यान्तरपदानां वाक्यान्तरे ऽनुप्रवेशः सङ्कीर्णात्वम् ।  
यथा---  
"चन्द्रं मुञ्च कुरङ्गाक्षि ! पश्य मानं नभो ऽङ्गने" ।  
अत्र नभो ऽङ्गने चन्द्रं पश्य मानं मुञ्चेति युक्तम् ।  
"क्लिष्टत्वमेकवाक्यविषयम्" इत्यस्माद्भिन्नम् ।  
वाक्यान्तरे वाक्यान्तरानुप्रवेशो गर्भितता ।  
यथा---  
"रमणे चरणप्रान्ते प्रणतिप्रवणे ऽधुना ।  
वदामि सखि ! तत्त्वं ते कदाचिन्नोचिताः क्रुधः" ॥  
अर्थदोषानाह---  
  
अपुष्टदुष्कमग्राम्यव्यावहताश्लीलकष्टताः ।  
अनवीकृतनिर्हेतुप्रकाशितविरुद्धताः ॥ विस्स्द्_७।९ ॥  
  
सन्दिग्धपुनरुक्तत्वे ख्यातिविद्याविरुद्धते ।  
साकाङ्क्षता सहचरभिन्नतास्थानयुक्तता ॥ विस्स्द्_७।१० ॥  
  
अविशेषे विशेषश्चानियमे नियमस्तथा ।  
तयोर्विपर्ययौ विध्यनुवादायुक्तते तथा ॥ विस्स्द्_७।११ ॥  
  
निर्मुक्तरुनरुक्तत्वमर्थदोषाः प्रकीर्तिताः ।  
  
तद्विपर्ययो विशेषे ऽविशेषो नियमे ऽनियमः ।  
अत्रापुष्टत्वं मुख्यानुपकारित्वम् ।  
यथा---  
"विलोक्य वितते व्योम्नि विधुं मुञ्च रुषं प्रिये !" अत्र विततशब्दो मानत्यागं प्रति न किञ्चिदुपकुरुते ।  
अधिकपदत्वे पदार्थान्वयप्रतीतेः समकालमेव बाधप्रतिभासः, इह तु पश्चादिति विशेषः ।  
दुष्क्रमता यथा---  
"देहि मे वाजिनं राजन् ! गजेन्द्रं वा मदालसम्" ।  
अत्र गजेन्द्रस्य प्रथमं याचनमुचितम् ।  
"स्वपिहि त्वं समीपे मे स्वपिम्येवाधुना प्रिय !" अत्रार्थो ग्राम्यः ।  
कस्यचित्प्रगुत्कर्षमपकर्षं वाभिधाय पश्चात्तदन्यप्रतिपादनं व्याहतत्वम् ।  
यथा---"हरन्ति हृदयं यूनां न नवेन्दुकलादयः ।  
वीक्ष्यते यैरियं तन्वी लोकलोचनचन्द्रिका" ॥  
अत्र येषामिन्दुकला नानन्दहेतुस्तेषामेवानन्दाय तन्व्याश्चन्द्रिकात्वारोपः ।  
"हन्तुमेव प्रवृत्तस्य स्तब्धस्य विवरैषिणः ।  
यथाशु जायते पातो न तथा पुनरुन्नतिः" ॥  
अत्रार्थो ऽश्लीलः ।  
"वर्षत्येतदहर्पतिर्न तु घनो धामस्थामच्छं पयः सत्यं सा सवितुः सुता सुरसरित्पूरो यथा प्लावितः ।  
व्यासस्योक्तिषु विश्वसित्यपि न कः, श्रद्धा न कस्य श्रुतौ न प्रत्येति तथापि मुग्धहरिणी भास्वन्मरीचिष्वपः" ॥  
अत्र यस्मात्सूर्याद्वृष्टेर्यमुनायाश्च प्रभवस्तस्मात्तयोर्जलमपि सूर्यप्रभम् ।  
ततश्च सूर्यमरीचीनां जलप्रत्ययहेतुत्वमुचितम्, तथापि मृगी भ्रान्ततत्वात्तत्र जलप्रत्ययं न करोति ।  
अयमप्रस्तुतो ऽप्यर्थो दुर्बोधः, दूरे चास्मत्प्रस्तुतार्थबोध इति कष्टार्थत्वम् ।  
"सदा चरति खे भानुः सदा वहति मारुतः ।  
सदा धत्ते भुवं शेषः सदा धीरो ऽविकत्थनः" ॥  
अत्र सदेत्यनवीकृतत्वम् ।  
अत्रास्य पदस्य पर्यायान्तरणोपादाने ऽपि यदि नान्यद्विच्छित्त्यान्तं तदास्य दोषस्य सद्भाव इति कथितपदत्वाद्भेदः ।  
नवीकृतत्वं यथा---  
"भानुः सकृद्युक्ततुरुङ्ग एवं रात्रिन्दिवं गन्धवहः प्रयाति ।  
विभर्त्ति शेषः सततं धरित्रीं षष्ठांशवृत्तेरपि धर्म एषः ॥  
ऽइति ।  
"गृहीतं येनासीः परिभवभयान्नोचितमपि प्रभावाद्यस्याभून्न खलु तव कश्चिन्न विषयः ।  
परित्यक्तं तेन त्वमपि सुतशोकान्न तु भया- द्विमोक्ष्ये शस्त्र !त्वामहमपि यतः स्वस्ति भवते" ॥  
अत्र द्वितीयशस्त्रमोचने हेतुर्नोक्त इति निर्हेतुत्वम् ।  
"कुमारस्ते नराधीश ! श्रियं समधिगच्छतु" ।  
अत्र "त्वं म्रियस्व" इति विरुद्धार्थप्रकाशनात्प्रकाशितविरुद्धत्वम् ।  
"अचला अबला वा स्युः सेव्या ब्रूत मनीषिणः ?" ।  
अत्र प्रकरणाभावच्छान्तशृङ्गारिणोः को वक्तेति निश्चयाभावात्सन्दिग्धत्वम् ।  
"सहसा विदधीत न क्रियामविवेकः परमापदां पदम् ।  
वृणुते हि विमृश्यकारिणं गुणलुब्धाः स्वयमेव सम्पदः" ॥  
अत्र द्वितीयार्धे व्यतिरेकेण द्वितीयपादस्यैवार्थ इति पुनरुक्तता ।  
प्रसिद्धिविरुद्धता यथा---  
"ततश्चार समरे शितशूलधरो हरिः" ।  
अत्र हरेः शूलं लोके ऽप्रसिद्धम् ।  
यथा वा---  
"पदाघातादशोकस्ते सञ्जाताङ्कुरकण्टकः" ।  
अत्र पादाधातादशोकेषु पुष्पमेव जायत इति प्रसिद्धं न त्वङ्कुर इति कविसमयख्यतिविरुद्धता ।  
"अधरे करजक्षतं मृगाक्ष्याः" ।  
अत्र शृङ्गार (काम) शास्त्रीविरुद्धत्वाद्विद्याविरुद्धता ।  
एवमन्यशास्त्रविरुद्धत्वमपि ।  
"ऐसस्य धनुषो भङ्गं क्षत्त्त्रस्य च समुन्नतिम् ।  
स्त्रीरत्नं च कथं नाम मृष्यते भार्गवो ऽधुना" ॥  
अत्र स्त्रीरत्नमुपेक्षितुमिति साकाङ्क्षता ।  
"सज्जनो दुर्गतौ मग्नः कामिनी गलितस्तनी ।  
खलः पूज्यः समज्यायां तापाय मम चेतसः" ॥  
अत्र सज्जनः कामिनी च शोभनौ तत्सहचरः खलो ऽशोभन इति सहचरभिन्नत्वम् ।  
"आज्ञा शक्रशिखामणिप्रणयिनी शास्त्राणि चक्षुर्नवं भक्तिर्भूतपतौ पिनाकिनि पदं लङ्केति दिव्या पुरी ।  
उत्पत्तिर्द्रुहिणान्वये च तदहो नेदृग्वरो लभ्यते स्याच्चेदेष न रावणः क्व नु पुनः सर्वत्र सर्वे गुणाः" ॥  
अत्र न रावण इत्येतावतैव समाप्यम् ।  
"हीरकाणां निधेरस्य सिन्धोः किं वर्णयामहे" ।  
अत्र रत्नानां निधेरित्यविशेष एव वाच्यः ।  
"आवर्त्त एव नाभिस्ते नेत्रे नीलसरोरुहे ।  
भङ्गाश्च वलयस्तेन त्वं लावण्याम्बुवापिका" ॥  
अत्रावर्त एकेति नियमो न वाच्यः ।  
"यान्ति नीलनिचोलिन्यो रजनीष्वभिसारिकाः" ।  
अत्र तमिस्त्रास्विति रजनीविशेषो वाच्यः ।  
"आपातसुरसे भोगे निमग्नाः किं न कुर्वते" ।  
अत्र आपात एवेति नियमो वाच्यः ।  
ननु वाच्यस्यानिभिधाने "व्यतिक्रमलवम्" इत्यादावपेरभावः, इह चैवकारस्येति को ऽनयेर्भेदः ।  
अत्राह---"नियमस्य वचनमेव पृथग्भूतं नियमपरिवृत्तेविषयः" इति, तन्न तथा सत्यपि द्वयोः शब्दार्थदोषतायां नियामकाभावात् ।  
तत्का गतिरिति चेत् ? "व्यतिक्रमलवम्" इत्यादौ शब्दोच्चारणानन्तरमेव दोषप्रतिभासः, इह त्वर्थप्रत्ययानन्तरमिति भेदः ।  
एवं च शब्दपरिवृत्तिसहत्वासहत्वाभ्यां पूर्वैरादृतो ऽपि शब्दार्थदोषविभाग एवं पर्यवस्यति--यो दोषः शब्दपरिवृत्त्यासहः स शब्ददोष एव ।  
यश्च पदार्थन्वयप्रतीतिपूर्वबोध्यः सो ऽपि शब्ददोषः ।  
यश्चार्थप्रतीत्यनन्तरं बोध्यः सोर्ऽथाश्रय इति ।  
एवं चानियमपरिवृत्तित्वादेरप्यधिकपदत्वाद्भेदो बोद्धव्यः ।  
अमतपरार्थत्वे तु "राममन्मथशरेण-" इत्यादौ नियमेन वाक्यव्यापित्वाभिप्रायाद्वाक्यदोषता ।  
अश्लीलत्वादौ तु न नियमेन वाक्यव्यापित्वम् ।  
"आनन्दितस्वपक्षो ऽसौ परपक्षान् हनिष्यति" ।  
अत्र परपक्षं हत्वा स्वपक्षमानन्दयिष्यतीति वेधेयम् ।  
"चण्डीशचूडाभारण ! चन्द्र ! लोकतमोपह ! ।  
विरहिप्राणहरण ! कदर्थय न मां वृथा" ॥  
अत्र विरहिण उक्तौ तृतीयपादस्यार्थो नानुवाद्यः ।  
"लग्नं रागावृताङ्ग्या सदृढमिह यथैवासियष्ट्यापरिकण्ठे मातङ्गानामपीहोपरि परपुरुषैर्या च दृष्टा पतन्ती ।  
तत्सक्तो ऽयं न किञ्चिद्रणयति विदितं ते ऽस्तु तेनास्मदत्ता भृत्येभ्यः श्रीनियोगाद्रदितुमिति गतेवाम्बुधिं यस्य कीर्तिः ॥  
अत्र विदितं ते ऽस्त्वित्यनेन समापितमपि वचनं तेनेत्यादिना पुनरुपात्तम् ।  
अथ रसदोषानाह---  
  
रसस्योक्तिः स्वशब्देन स्थायिसञ्चारिणोरपि ॥ विस्स्द्_७।१२ ॥  
  
परिपन्थिरसाङ्गस्य विभावादेः परिग्रहः ।  
आक्षेपः कल्पितः कृच्छ्रादनुभावविभावयोः ॥ विस्स्द्_७।१३ ॥  
  
अकाण्डे प्रथनच्छेदौ तथा दीप्तिः पुनः पुनः ।  
अङ्गिनो ऽननुसन्धानमनङ्गस्य च कीर्तनम् ॥ विस्स्द्_७।१४ ॥  
  
अतिविस्तृतिरङ्गस्य प्रकृतीनां विपर्ययः ।  
अर्थानौचित्यमन्यच्च दोषा रसगता मताः ।  
  
रसस्य स्वशब्दो रसशब्दः शृङ्गारादिशब्दश्च ।  
क्रमेण यथा---  
"तामुद्वीक्ष्य कुरङ्गाक्षीं रसो नः को ऽप्यजायत" ।  
"चन्द्रमण्डलमालोक्य शृङ्गारे मग्नमन्तरम्" ।  
स्थायिभावस्य स्वशब्दवाच्यं यथा---  
"अजायत रतिस्तस्यास्त्वयि लोचनगोचरे" ।  
व्यभिचारिणः स्वशब्दवाच्यत्वं यथा---  
"जाता लज्जावती मुग्धा प्रियस्य परिचुम्बने" ।  
अत्र प्रथमे पादे "आसीन्मुकुलिताक्षी सा" इति लज्जाया अनुभावमुखेन कथने युक्तः पाठः ।  
"मानं मा कुरु तन्वङ्गि ! ज्ञात्वा यौवनमस्थिरम्" ।  
अत्र यौवनास्थैर्यनिवेदनं शृङ्गाररसस्य परिपन्थिनः शान्तरसस्याङ्गं शान्तस्यैव च विभाव इति शृङ्गारे तत्परिग्रहो न युक्तः ।  
"धवलयति शिशिररोचिषि भुवनतलं लोकलोचनान्दे ईषत्क्षिप्तकटाक्षा स्मेरमुखई सा निरीक्ष्यतां तन्वी" ॥  
अत्र रसस्योद्दीपनालम्बनविभावपर्यवसायिनौ स्थिताविति कष्टकल्पना ।  
"परिहरति रतिं मतिं लुनीते स्खलतितरां परिवर्तते च भूयः ।  
इति बत विषमा दशास्य देहं परिभवति प्रसभं किमत्र कुर्मः" ॥  
अत्र रतिपरिहारादीनां करुणादावपि सम्भवात्कामिनीरूपो विभावः कृच्छ्रादाक्षेप्यः ।  
अकाण्डे प्रथनं यथा---वेणीसंहारे द्वितीये ऽङ्के प्रवर्तमानानेकवीरसङ्क्षये ऽकाले दुर्योधनस्य भानुमत्या सह शृङ्गारप्रथनम् ।  
छेदो यथा--वीरचरिते राघवभार्गवयोर्धाराधिरूढे ऽन्योन्यसंरम्भे कङ्कणमोचनाय गच्छामीति राघवस्योक्तिः ।  
पुनः पुनर्देप्तिर्यथा--कुमारसम्भवे रतिविलापे ।  
अङ्गिनो ऽननुसन्धानां यथा--रत्नावल्यां चतुर्थेङ्के बाभ्रव्यागमने सागरिकाया विस्मृतिः ।  
अनङ्गस्य कीर्तनं यथा--कर्पूरमञ्जर्या राजनायिकयोः स्वयं कृतं वसन्तस्य वर्णनमनादृत्य बन्दिवर्णितस्य प्रशंसनम् ।  
अङ्गस्यातिविस्तृतिर्यथा---किराते सुराङ्गनाविलासादिः ।  
प्रकृतयो दिव्या अदिव्या दिव्यादिव्याश्चेति ।  
तेषां धीरोदात्तादिता ।  
तेषामप्युत्तमाधममध्यमत्वम् ।  
तेषु च यो यथाभूतस्तस्यायथावर्णने प्रकृतिविपर्ययो दोषः ।  
यथा--धीरोदात्तस्य रामस्य धीरोद्धतवच्छद्मना वालिवधः ।  
यथा वा---कुमारसम्भवे उत्तमदेवतयोः पार्वतीपरमेश्चरयोः सम्भोगशृङ्गारवर्णनम् ।  
"इदं पित्रोः सम्भोगवर्णनमिवात्यन्तमनुचितम्" इत्याहुः ।  
अन्यदनौचित्यं देशकालादीनामन्यथा यद्वर्णनम् ।  
तथा सति हि काव्यस्यासत्यताप्रतिभासेन विनेयानामुन्मुखीकारासम्भवः ।  
  
एभ्यः पृथगलङ्कारदोषाणां नैव सम्भवः ॥ विस्स्द्_७।१५ ॥  
  
पभ्य उक्तदोषेभ्यः ।  
तथाहि--उपमायामसादृश्यासम्भवयोरुपमानस्य जाति प्रमाणगतन्यनत्वाधिकत्वयोरर्थान्तरन्यासे उत्प्रेक्षितार्थसमर्थने चानुचितार्थत्वम् क्रमेण यथा---  
"ग्रथ्नामि काव्यशशिनं विततार्थरश्मिम्" ।  
"प्रज्वलज्जलधारावान्नपतन्ति शरास्तव" ।  
"चण्डाल इव राजासौ सङ्ग्रामे ऽधिकसाहसः" ।  
"कर्परखण्ड इव राजति चन्द्रबिम्बम्" ।  
"हरवन्नीलकण्ठो ऽयं विराजति शिखावलः" ।  
"स्तनावद्रिसमानौ ते" ।  
"दिवाकराद्रक्षति यो गुहासु लीनं दिवाभीतमिवान्धकारम् ।  
क्षुद्रे ऽपि नूनं शरणं प्रपन्ने ममत्वमुच्चैः शिरसामतीव" ॥  
एवमादिषूत्प्रेक्षितार्थस्यासं त्रततयैव प्रतिभासनं स्वरूपमित्यनुचितमेव तत्समर्थनम् ।  
यमकस्य पादत्रयगतस्याप्रयुक्तत्वं दोषः ।  
यथा---  
"सहसाभिजनैः स्निग्धैः सह सा कुञ्जमन्दिरम् ।  
उदिते रजनीनाथे सहतायाति सुन्दरी" ॥  
उत्प्रेक्षायां यथाशब्दस्योत्प्रेक्षाद्यन्तकत्वे ऽवाचकत्वम् ।  
यथा---  
"एष मूर्तो यथा धर्मः क्षितिपो रक्षति क्षितिम्" ।  
एवमनुप्रासे वृत्तिविरुद्धस्य प्रतिकूलवर्णत्वम् ।  
यथा---  
"ओवट्टै उल्लट्टै--  
इत्यादौ ।  
उपमायां च साधारणधर्मस्याधिकन्यूनत्वयोरधिकपदत्वं न्यूनपदत्वं च ।  
क्रमेणोदाहरणम्---  
"नयनज्योतिषा भाति शम्भुमूतिसितद्युतिः ।  
विद्युतेव शरन्मेघो नीलवारिदखण्डवृक्" ॥  
अत्र भगवतो नीलकण्ठत्वस्याप्रतिपादनाच्चतुर्थपादो ऽधिकः ।  
"कमलालिङ्गितस्तारहारहारी मुरं द्विषन् ।  
विद्युद्वभूषितो नीलजीमूत इव राजते" ॥  
अत्रोपमानस्य सबलाकत्वं वाच्यम् ।  
अस्यामेवोपमानोपमेययोलिङ्गवचनभेदस्य कालपुरुषविध्यादिभेदस्य च भग्नप्रक्रमत्वम् ।  
क्रमेणोदाहरणम्---  
"सुधेव विमलश्चन्द्रः" ।  
"ज्योत्स्ना इव सिता कीर्तिः" ।  
"काप्यभिख्या यतोरासीद्व्रजतोः शुद्धवेषयोः ।  
हिमनिर्मुक्तयोयागे चित्रचन्द्रमसोरिव" ॥  
अत्र तथाभूतचित्राचन्द्रमसोः शोभा न खल्वासीत् ।  
अपि तु सर्वदापि मवति ।  
"लतेव राजसे तन्वि !" अत्र लता राजते, त्वं तु राजसे ।  
"चिरं जीवतु ते सूतुर्माकण्डेयमुनिर्यथा" ।  
अत्र मार्कण्डेयमुनिर्जावत्येव, न खल्वेतदस्य "जीवतु" इत्यनेन विधेयम् ।  
इह तु यत्र लिङ्गवचनभेदे ऽपि न साधारणधपर्मस्यान्यथाभावस्तत्र न दोषः ।  
क्रमेणोदाहरणम्---  
"मुखं चन्द्र इवाभाति" ।  
"तद्वेशो ऽसदृशो ऽन्याभिः स्त्रीभिर्मधुरताभृतः ।  
दधते स्म परां शोभां तदीया विभ्रमा इव" ॥  
पूर्वोदाहरणोषु उपमानोपमेययोरेकस्यैव साधारणधर्मेणान्वयसिद्धेः प्रक्रान्तस्यार्थस्य स्फुटो ऽनिर्वाहः ।  
एवमनुप्रासे वैफल्यस्यापुष्टार्थत्वम् ।  
यथा--"अनणुरणन्मणिमेखलमविरलशिञ्जानमञ्जुमञ्जीरम् ।  
परिसरणमरुणचरणो ! रणरणकमकारणं कुरुते" ॥  
एवं समासोक्तौ साधारणविशेषणवशात्परार्थस्य प्रतीतावपि पुनस्तस्य शब्देनोपादानस्याप्रस्तुतप्रशंसायां व्यञ्जनयैव प्रस्तुतार्थावगतेः शब्देन तदभिधानस्य च पुनरुक्तत्वम् ।  
क्रमेणोदाहरणम्---  
"अनुरागवन्तमपि लोचनयोर्दधतं वपुः सुखमतापकरम् ।  
निरकासयद्रविमपेतवसुं वियदालयादपरिदग्गणिका" ॥  
अत्रापरदिगित्येतावतैव तस्या गणिकात्वं प्रतीयते ।  
"आहूतेषु विहङ्गमेषु मशको नायान् पुरो वार्यते मध्ये वा धुरि वा वसंस्तृणमणिर्धत्ते मणीनां धुरम् ।  
खद्योतो ऽपि न कम्पते प्रचलितुं मध्ये ऽपि तेजस्विनां धिक्सामान्यमचेतसं प्रभुमिवानामृष्टतत्त्वान्तरम्" ॥  
अत्राचेतसः प्रभोरभिधानमनुचितम् ।  
एवमनुप्रासे प्रसिद्ध्यभावस्य ख्यातविरुद्धत्वम् ।  
यथा---  
"चक्राधिष्ठततां चक्री गोत्रं गोत्रभिदुच्छ्रितम् ।  
वृषं वृषभकेतुश्च प्रायच्छन्नस्य भूभुजः" ॥  
उक्तदोषाणां च क्वचिददोषत्वं क्वचिद्गुणत्वमित्याह---  
  
वक्तरि क्रोधसंयुक्ते तथा वाच्ये समुद्धते ।  
रौद्रादौ तु रसे ऽत्यन्तं दुः श्रवत्वं गुणो भवेत् ॥ विस्स्द्_७।१६ ॥  
  
एषु चास्वादस्वरूपविषात्मकतया मुख्यगुणप्रकर्षोपकारित्वाद्गुण इति व्यपदेशो भाक्तः ।  
क्रमेण यथा---  
"तद्विच्छेदकृशस्य कण्ठलुठितप्राणस्य मे निर्दयं क्रूरः पञ्चशरः शररतिशितैर्भिन्दन्मनो निर्भरम् ।  
शम्भोर्भूतकृपाविधेयमनसः प्रोद्दामनेत्रानल- ज्वालाजालकरालितः पुनरसावास्तां समस्तात्मना" ॥  
अत्र शृङ्गारे कुपितो वक्ता ।  
"मूर्धव्याधूयमानध्वनदमरधुनीलोलकल्लोलजालो- द्धूताम्भः क्षोददम्भात्प्रसभमभिनभः क्षिप्तनक्षत्रलक्षण् ।  
ऊर्ध्वन्यस्ताङिघ्रदण्डभ्रमिभररभसोद्यन्नभस्वत्प्रवेग- भ्रान्तब्रह्मण्डखण्डं प्रवितरतु शिवं शाम्भवं ताण्डवं वः" ॥  
अत्रोद्धतताण्डवं वाच्यम् ।  
इमे पद्ये मम ।  
रौद्रादिरसत्व एतदिद्वतयोपेक्षयापि दुः श्रवत्वमत्यन्तं गुणः ।  
यथा--  
"उत्कृत्योत्कृत्य कृत्तिम--" इत्यादि ।  
अत्र बीभत्सो रसः ।  
सुरतारम्भगोष्ठ्यादावश्लीलत्वं तथा पुनः ।  
तथा पुनरिति गुण एव ।  
यथा---  
"करिहस्तेन सम्बाधे प्रविश्यान्तविलोडिते ।  
उपसर्पन् ध्वजः पुंसः साधनान्तर्विराजते" ॥  
अत्र हि सुरतारम्भगोष्ठ्याम्---  
"ताम्बूलदानविधिना विसृजेद्वयस्यां व्द्यर्थैःपदैः पिशुनयेच्च रहस्यवस्तु" इति कामशास्त्रस्थितिः ।  
  
आदिशब्दाच्छमकथाप्रभृतिषु बोद्धव्यम् ।  
स्यातामदोषौ श्लेषादौ निहतार्थाप्रयुक्तते ॥ विस्स्द्_७।१७ ॥  
  
यथा---"पर्वतभेदि पवित्रं जैत्रं नरकस्य बहुमतं गहनम् ।  
हरिमिव हरिमिव हरिमिव सुरसरिदम्भः पतन्नमत" ॥  
अत्रैन्द्रपक्षे पवित्रशब्दो निहतार्थः ।  
सिंहपक्षे मतङ्गशब्दो मातङ्गर्थे ऽप्रयुक्तः ।  
  
गुणः स्यादप्रवतीतत्वं ज्ञत्वं चेद्वक्तृवाच्ययोः ।  
  
यथा---"त्वामामनन्ति प्रकृतिं पुरुषार्थप्रवतिनीम् ।  
मद्दर्शिनमुदासीनं त्वामेव पुरुषं विदुः" ॥  
  
स्वयं वापि परामर्शे---  
  
अप्रतीतत्वं गुण इत्यनुषज्यते ।  
यथा---"युक्तः कलाभिस्तमसां विवृद्ध्यै क्षीणश्च ताभिः क्षतये य एषाम् ।  
शुद्धं निरालम्बपदावलम्बं तमात्मचन्द्रं परिशीलयामि" ॥  
  
---कथितं च पदं पुनः ॥ विस्स्द्_७।१८ ॥  
  
विहितस्यानुवाद्यत्वे विषादे विस्मये क्रुधि ।  
दैन्ये ऽथ लाटानुप्रासे ऽनुकम्पायां प्रसादने ॥ विस्स्द्_७।१९ ॥  
  
अर्थान्तरसङ्क्रमितवाच्ये हर्षे ऽवधारणो ।  
  
गुण इत्येव ।  
यथा---  
"उदेति सविता ताम्रः---" इत्यादि ।  
अत्र विहितानुवादः ।  
"हन्त ! हन्त ! गतः कान्तो वसन्ते सखि ! नागतः" ।  
अत्र विषादः ।  
"चित्रं चित्रमनाकाशे कथं सुमुखै ! चन्द्रमाः" ।  
अत्र विस्मयः ।  
"सुनयने नयने निधोहि" इति ।  
अत्र लाटानुप्रासः ।  
"नयने तस्यैव नयने च" ।  
इत्यादावर्थान्तरसङ्क्रमितवाच्यो ध्वनिः ।  
एवमन्यत्रापि ।  
  
सन्दिग्धत्वं तथा व्याजस्तुतिपर्यवसायि चेत् ॥ विस्स्द्_७।२० ॥  
  
गुण इत्येव यथा---  
"पृथुकार्तस्वरपात्रं भूषितनिः शोषपरिजनं देव ! ।  
विलसत्करेणुगहनं सम्प्रति सममावयोः सदनम्" ॥  
  
वैयाकरणमुख्ये तु प्रतिपाद्ये ऽथ वक्तरि ।  
कष्टत्वं दुः श्रवत्वं वा---  
  
गुण इत्येव ।  
यथा---  
"दीधीवेवीट्समः कश्चिद्गुणवृद्ध्योरभाजनम् ।  
क्विप्प्रत्ययनिभः कश्चिद्यत्र सन्निहिते न ते" ॥  
अत्रार्थः कष्टः ।  
वैयाकरणश्च वक्ता ।  
एवमस्य प्रतिपाद्यत्वे ऽपि ।  
"अत्रास्मार्षमुपाध्यायं त्वामहं न कदाचन" ।  
अत्र दुः श्रवत्वम् ।  
वैयाकरणो वाच्यः ।  
एवमस्य वक्तृत्वे ऽपि ।  
  
---ग्रम्यत्वमधमोक्तिपु ॥ विस्स्द्_७।२१ ॥  
  
गुण इत्येव ।  
यथा मम---  
"एसो ससहरबिम्बो दीसै हेअङ्गवीणपिण्डो व्व ।  
एदे अस्ससमोहा पडन्ति आसासु दुद्धधार व्व" ॥  
इयं विदूषकोक्तिः ।  
  
निर्हेतुता तु ख्यातेर्ऽथे दोषतां नैव गच्छति ।  
  
यथा---"सप्रति सन्ध्यासमयश्चक्रद्वन्द्वानि विघटयति" ।  
  
कवीनां समये ख्याते गुणः ख्यातविरुद्धता ॥ विस्स्द्_७।२२ ॥  
  
कविसमयख्यातानि च---  
  
मलिन्यं व्योम्नि पापे, यशसि धवलता वर्ण्यते हासकीर्त्योः रक्तौ च क्रोधरागौ; सरिदुदधिगतं पङ्कजेन्दीवरादि ।  
तोयाधारे ऽखिले ऽपि प्रसरति च मरालादिकः पक्षिसङ्घो ज्योत्स्ना पेया चकोरैर्जलधरसमये मानसं यान्ति हंसाः ॥ विस्स्द्_७।२३ ॥  
  
पादाघातादशोकं विकसति बकुलं योषितामास्यमद्यैर्- यूनामङ्गेषु हाराः, स्फुटति च हृदयं विप्रयोगस्य तापैः ।  
मौर्वीरोलम्बमाला धनुरथ विशिखाः कौसुमाः पुष्पकेतो- र्भिन्नं स्यादस्य बाणैर्युवजनहृदयं स्त्रीकटाक्षेण तद्वत् ॥ विस्स्द्_७।२४ ॥  
  
अह्न्यम्भोजं, निशायां विकसति कुमुदं, चन्द्रिका शुक्लपक्षे मेघध्वानेषु नृत्यं भवति च शिखिनां नाप्यशोके फलं स्यात् ।  
न स्याज्जाती वसन्ते; न च कुसुमफले गन्धसारद्रुमाणा- मित्याद्युन्नेयमन्यत्कविसमयगतं सत्कवीनां प्रबन्धे ॥ विस्स्द्_७।२५ ॥  
  
एषामुदाहरणान्याकरेषु स्पष्टानि ।  
  
धनुर्ज्यादिष शब्देषु शब्दास्तु धनुरादयः ।  
आरूढत्वादिबोधाय---  
  
यथा---"पूरिते रोदसी ध्वानैर्धनुर्ज्यास्फालनोद्भवैः" ।  
अत्र ज्याशब्देनापि गतार्थत्वे धनुः शब्देन ज्याया धनुष्यायत्तीकरणं बोध्यते ।  
आदिशब्दात्---  
"भाति कर्णावतंसस्ते" ।  
अत्र कर्णस्थितत्वबोधनाय कर्णशब्दः ।  
एवं श्रवणकुण्डलशिरःशेखरप्रभृतिः ।  
एवं निरुपपदो मालाशब्दः पुष्पस्त्रजमेवाभिधत्त इति स्थितावपि "पुष्पमालाविभाति ते" ।  
अत्र पुष्पशब्द उत्कृष्टपुष्पवृद्ध्यै ।  
एवं "मुक्ताहार" इत्यत्र मुक्ताशब्देनान्यरत्नामिश्रितत्वम् ।  
  
---प्रयोक्तव्याः स्थिता अमी ॥ विस्स्द्_७।२६ ॥  
  
धनुर्ज्यादयः सत्काव्यस्थिता एव निबद्धव्याः, न त्वस्थिता जघनकाञ्जीकरकङ्कणादयः ।  
  
उक्तावानन्दमग्नदेः स्यान्न्यूनपदता गुणः ।  
  
यथा---  
"गाढालिङ्गनवामनीकृतकुचप्रोद्भिन्नरोमोद्रमा सान्द्रस्नेहरसातिरेकविगलच्छ्रीमन्नतम्बाम्बरा ।  
मा मा मानद ! माति मामलमिति क्षामाक्षरोल्लापिनी सुप्ता किं नु मृता नु किं मनसि मे लीना विलीना नु किम्" ॥  
अत्र पीडयेति न्यूनम् ।  
  
क्वचिन्न दोषो न गुणः---  
  
न्यूनपदत्वमित्येव ।  
यथा---  
"तिष्ठेत्कोपवशात्प्रभावपिहिता दीर्घं न सा कुप्यति स्वर्गायोत्पतिता भवेन्मयि पुनर्भावार्द्रमस्या मनः ।  
तां हर्तुं विबुधद्विषो ऽपि न च मे शक्ताः पुरोवर्तिनीं सा चात्यन्तमगोचरं नयनयोर्जातेति को ऽयं विधैः" ॥  
अत्र प्रभावपिहितेतिं भवेदिति चेत्यनन्तरं "नैतद्यतः" इति पदानि न्यूनानि ।  
एषां पदानां न्यूनतायामप्येतद्वाक्यव्यङ्ग्यस्य वितर्काख्यव्यभिचारिभावस्योत्कर्षाकरणान्न गुणः ।  
"दीर्घं न से" त्यादिवाक्यजन्यया च प्रतिपत्त्या तिष्ठेदित्यादिवाक्यप्रतिपत्तेर्बोधः स्फुटमेवावभासत इति न दोषः ।  
  
---गुणः क्वाष्यधिकं पदम् ॥ विस्स्द्_७।२७ ॥  
  
यथा---  
"आचरिति दुर्जनो यत्सहसा मनसो ऽप्यगोचरानर्थान् ।  
तन्न न जाने जाने स्पृशति मनः किं तु नैव निष्ठुरताम्" ॥  
अत्र "न न जान" इत्ययोगव्यवच्छेदे ।  
द्वितीये "जान" इत्यनेन नाहमेव जाने इत्यन्ययोगव्यवच्छेदाद्विच्छित्तिविशेषः ।  
  
समाप्तपुनरा त्तत्वं न दोषो न गुणः क्वचित् ।  
  
यथा---"अन्यास्ता गुणरत्न-" इत्यादि ।  
अत्र प्रथमार्धेन वाक्यसमाप्तावपि द्वितीयार्घवाक्यं पुनरुपात्तम् ।  
एवं च विशेषणमात्रस्य पुनरुपादाने समाप्तपुनरात्तत्वं न वाक्यान्तरस्येति विज्ञेयम् ।  
  
गर्भितत्वं गुणः क्वापि---  
  
यथा---  
"दिङ्मातङ्गघटाविभक्तचतुराघाटा मही साध्यते सिद्धा सापि वदन्त एव हि वयं रोमाञ्जिताः पश्यत ।  
विप्राय प्रतिपाद्यते किमपरं रामाय तस्मै नमो यस्मात्प्रादुरभूत्कथाद्भुतमिदं यत्रैव चास्तं मतम्" ॥  
अत्र वदन्त एवेत्यादि वाक्यं वाक्यान्तरप्रवेशात् चमत्कारातिशयं पुष्णाति ।  
  
---पतत्प्रकर्षता तथा ॥ विस्स्द्_७।२८ ॥  
  
तथेति क्वचित् गुणः ।  
यथा---"चञ्चद्भुज-" इत्यादि ।  
अत्र चतुर्थपादे सुकुमारार्थतया शब्दाडम्बरत्यागो गुणः ।  
  
क्वचिदुक्तौ स्वशब्देन न दोषो व्यभिचारिणः ।  
अनुभावविभावाभ्यां रचना यत्र नोचिता ॥ विस्स्द्_७।२९ ॥  
  
यत्रानुभावविभावमुखेन प्रतिपादने विशदप्रतीतिर्नास्ति, यत्र च विभावानुभावकृतपुष्टिराहित्यमेवानुगुणं तत्र व्यभिचारिणः स्वशब्देनोक्तौ न दोषः ।  
यथा---  
"औत्सुक्येन कृतस्वरा सहभुवा व्यावर्तमाना ह्रिया तैस्तैर्बन्धुवधूजनस्य वचनैर्नोताभिमुख्यं पुनः ।  
दृष्ट्वाग्रे वरमात्तसाध्वसरसा गौरी नवे सह्गमे संहोहत्पुलका हरेण हसता श्लिष्टा शिवायास्तु वः" ॥  
अत्रोत्सुक्यस्य त्वरारूपानुभावमुखेन प्रतिपादने सङ्गमे न भ्क्तटिति प्रतीतिः, त्वराया भयादिनापि सम्भवात् ।  
ह्रियो ऽनुभावस्य च व्यावर्तमानस्य कोपादिना सम्भवात् ।  
साध्वसहासयोस्तु विभावादिपरिपोषस्य प्रकृतरसप्रतिकूलप्रायत्वादित्येषां स्वशब्दाभिधानमेव न्याय्यम् ।  
  
सञ्चार्यादेर्विरुद्धस्य बाध्यत्वेन वचो गुणः ।  
  
यथा--"क्वाकार्यं शशलक्ष्मणः क्व च कुलम्-" इत्यादि ।  
अत्र प्रशमाङ्गानां वितर्कमतिशङ्काधृतीनामभिलाषाङ्गौत्सुक्यस्मृतिदैन्यचिन्ताभिस्तिरस्कारः पर्यन्ते चिन्ताप्रधानमास्वादप्रकर्षमाविर्भावयति ।  
  
विराधिनो ऽपि स्मरणो साम्येन वचने ऽपि वा ॥ विस्स्द्_७।३० ॥  
  
भवेद्विरोधो नान्योन्यमङ्गिन्यङ्गत्वमाप्तयोः ।  
  
क्रमेण यथा---"अयं स रसनोत्कर्षो-" इत्यादि ।  
अत्रालम्बनविच्छेदे रतेररसात्मतया स्मर्यमाणानां तदङ्गानां शोकोद्दीपकतया कुणानुकूलता ।  
"सरागया स्त्रुतघनघर्मतोयया कराहतिध्वनितपृथूरुपीठया ।  
मुहुर्मुहुर्दशनविलङ्घितोष्ठया रुषा नृपाः प्रियतमयेव भेजिरे" ॥  
अत्र सम्भोगशृङ्गारो वर्णनीयवीरव्यभिचारिणः क्रोधस्यानुभावसाम्येन विवक्षितः ।  
"एकं ध्यानिमीलनान्मुकुलितप्रायं द्वितीयं पुनः पार्वत्या वदनाम्बुजस्तनभरे सम्भोगभावालसम् ।  
अन्दद्दूरविकृष्टचापकमनक्रोधानलोद्दीपितं शम्भोभिन्नरसं समाधिसमये नेत्रत्रयं पातु वः" ॥  
अत्र शान्तशृङ्गाररौद्ररसपरिपुष्टा भगवद्विषया रतिः ।  
यथा वा---  
"क्षिप्तो हस्तावलग्नः प्रसभमभिहतो ऽप्याददान्ॐऽशुकान्तं गृह्णन् केशेष्वपास्तश्चरणनिपतितो नेक्षितः सम्भ्रमेण ।  
आलिङ्गन् यो ऽवधूतस्त्रिपुरयुवतिभैः साश्रुनेत्रोत्पलाभिः कामीवार्द्रापराधः स दहतु दुरितं शाम्भवो वः शराग्निः" ॥  
अत्र कविगता भगवद्विषया रतिः प्रधानम् ।  
तस्याः परिपोषकतया भगवतस्त्रिपुरध्वंसं प्रत्युत्साहस्यापरिपुष्टतया रसपदवीमप्राप्ततया भावमात्रस्य करुणो ऽङ्गम् ।  
तस्य च कामीवेतिसाम्यबलादायातः शृङ्गारः ।  
एवं चाविश्रान्तिधामतया करुणस्याप्यङ्गतैवेति द्वयोरपि करुणशृङ्गारयोर्भगवदुत्साहपरिपुष्टतद्विषयरतिभावास्वादप्रकष्रकतया यौगपद्यसम्भावादङ्गत्वेन न विरोधः ।  
ननु समूहालम्बनात्मकपूर्णघनानन्दरूपस्य रसस्य तादृशेनेतररसेन कथं विरोधः सम्भावनीयः ? एकवाक्ये निवेशप्रादुर्भावैर्यौगपद्यविरहेण परस्परोपमर्दकत्वानुपपत्तेः ।  
नाप्यङ्गाङ्गिभावः, द्वयोरपि पूर्णतया स्वातन्त्र्येण विश्रान्तेः ।  
सत्यमुक्तम् ।  
अत एवात्र प्रधानेतरेषु रसेषु स्वातन्त्र्यविश्रामराहित्यात्पूर्णरसभावमात्राच्च विलक्षणतया सञ्चारिरसनाम्ना व्यपदेशः प्राच्यानाम् ।  
अस्मत्पितामहानुजकविपण्डितमुख्यश्रीचण्डीदासपादानां तु खण्डरसनाम्ना ।  
यदाहुः---  
"अङ्गं बाध्यो ऽथ संसर्गो यद्यङ्गी स्याद्रसान्तरे ।  
नास्वाद्यते समग्रं तत्ततः खण्डरसः स्मृतः" ॥  
इति ।  
ननु "आद्यः करुणवीभत्सरौद्रवीरभयानकैः" इत्युक्तनयेन विरोधिनोर्बोरशृङ्गारयोः कथमेकत्र---  
"कपोले जानक्याः करिकलभदन्तद्युतिमुषि स्मरस्मेरस्फारोड्डमरपुलकं वक्त्रकमलम् ।  
मुहुः पश्यञ्छृण्वन् रजनिचरसेनाकलकलं जटाजूट्ग्रन्थिं द्रढयति रघूणां परिवृढः" ॥  
इत्यादौ समवेशः ।  
अत्रोच्यते---इह खलु रसानां विरोधिताया अविरोधितायाश्च त्रिधा व्यवस्था ।  
कयोश्चिदालम्बनैक्येन, कयोश्चिदाश्रयैक्येन, कयोश्चिन्नैरन्तर्येणोति ।  
तत्र वीरशृङ्गारयोरालम्बनैक्येन विरोधः ।  
तथा हास्यरौद्रबीभत्सैः सम्भोगस्य ।  
वीरकरुणरौद्रादिभिर्विप्रलम्भस्य ।  
(आलम्बनैक्यने) आश्रयैक्येन च वीरभयानकयोः ।  
नैरन्तर्यविभावैक्याभ्यां शान्तशृङ्गारयोः ।  
त्रिधायं विरोधो वीरस्याद्भुतरौद्राभ्याम् ।  
शृङ्गारस्याद्भुतेन भयानकस्य बीभत्सेनेति ।  
तेनात्र वीरशृङ्गारयोभिन्नालम्बनत्वान्न विरोधः ।  
एवं च वीरस्य नायकनिष्ठत्वेन भयानकस्य प्रतिनायकनिष्ठत्वेन निबन्धे भिनानश्रयत्वेन न विरोधः ।  
यश्च नागानन्दे प्रशमाश्रयस्यापि जीमूतवाहनस्य मलयवत्यनुरागो दर्शितः, तत्र "अहो गीतमहो वादित्रम्" इत्यद्भुतस्यान्तरा निवेशनान्नैरन्तर्याभावान्न शान्तशृङ्गारयोर्विरोधः ।  
एकमन्यदपि ज्ञेयम् ।  
"पाण्डुक्षामं वदनम्-" इत्यादौ च पाण्डुतादीनामङ्गभावः करुणविप्रलम्भे ऽपीति न विरोधः ।  
  
अनुकारे च सर्वेषां दोषाणां नैव दोषता ॥ विस्स्द्_७।३१ ॥  
  
सर्वेषां दुः श्रवत्वप्रभृतीनाम् ।  
यथा---  
"एष दुश्च्यवनं नौमीत्यादि जल्पति कश्चन" ।  
अत्र दुश्च्यवनशब्दो ऽप्रयुक्तः ।  
  
अन्येषामपि दोषाणामित्यौचित्यान्मनीषिभिः ।  
अदोषता च गुणता ज्ञेया चानुभयात्मता ॥ विस्स्द्_७।३२ ॥  
  
अनुभयात्मता अदोषगुणता ।  
  
इति साहित्यदर्पणे दोषनिरूपणो नाम सप्तमः परिच्छेदः ।  
  
  
___________________________________________________  
  
  
  
अष्टमः परिच्छेदः  
  
गुणानाह---  
  
रसस्याङ्गित्वमाप्तस्य धर्माः शौर्यादयो यथा ।  
  
गुणाः---  
यथा खल्वङ्गित्वमाप्तस्यात्मन उत्कर्षहेतुत्वाच्छौर्यादयो गुणशब्दवाच्याः, तथा काव्ये ऽङ्गित्वमाप्तस्य रसस्य धर्माः स्वरूपविशेषा माधुर्यादयो ऽपि स्वसमर्पकपदसन्दर्भस्य काव्यव्यपदेशस्यौपयिकानुगुण्यभाज इत्यर्थः ।  
यथा चैषां रसमात्रस्य धर्मत्वं तथा दर्शितमेव ।  
  
माधुर्यमोजो ऽथ प्रसाद इति ते त्रिधा ॥ विस्स्द्_८।१ ॥  
  
ते गुणाः ।  
तत्र---  
  
चित्तद्रवीभावमयो ङ्लादो माधुर्यमुच्यते ।  
  
यत्तु--केनचिदुक्तम्--"माधुर्यं द्रुतिकारणम्" इति तन्न, द्रवीभावस्यास्वादस्वरूपाह्लादाभिन्नत्वेन कार्यत्वाभावात् ।  
द्रवीभावश्च स्वाभाविकानाविष्टत्वात्मककाठिन्यमन्युक्रोधादिकृतदीप्तत्वविस्मयहासाद्युपहितविक्षेपपरित्यागेन रत्याद्याका रानुविद्धानन्दोद्वोधेनसहृदयचित्तार्द्रप्रायत्वम् ।  
तच्च---  
  
सम्भोगे करुणो विप्रलम्भे शान्ते ऽधिकं क्रमात् ॥ विस्स्द्_८।२ ॥  
  
सम्भोगादिशब्दा उपलक्षणानि ।  
तेन सम्भोगाभासादिष्वप्येतस्य स्थितिर्ज्ञेया ।  
  
मूर्ध्नि वर्गान्त्यवर्णोन युक्ताष्टठडढान्विना ।  
रणौ लधू च तद्व्यक्तौ वर्णाः कारणतां गताः ॥ विस्स्द्_८।३ ॥  
  
अवृत्तिरल्पवृत्तिर्वा मधुरा रचना तथा ।  
  
यथा---  
"अनङ्गमङ्गलभुवस्तदपाङ्गस्य भङ्गयः ।  
जनयन्ति मुहुर्यूनामन्तः सन्तापसन्ततिम्" ॥  
यथा वा मम---  
"लताकुञ्जं गुञ्जन् मदवदलिपुञ्जं चपलयन् समालिङ्गन्नङ्गं द्रुततरमनङ्गं प्रबलयन् ।  
मरुन्मन्दं मन्दं दलितमरविन्दं तरलयन् रजोवृन्दं विन्दन् किरति मकरन्दं दिशि दिशि" ॥  
  
ओजश्चित्तस्य विस्ताररूपं दीप्तत्वमुच्यते ॥ विस्स्द्_८।४ ॥  
  
वीरबीभत्सरौद्रेषु क्रमेणाधिक्यमस्य तु ।  
  
अस्यौजसः ।  
अत्रापि वीरादिशब्दा उपलक्षणानि ।  
तेन वीराभासादावप्यस्यावस्थितिः ।  
  
वर्गस्याद्यतृतीयाभायां युक्तौ वर्णौ तदन्तिमौ ॥ विस्स्द्_८।५ ॥  
  
उपर्यधो द्वयोर्वा सरेफौ टठडढैः सह ।  
शकारश्च षकारश्र तस्य व्यञ्जकतां गताः ॥ विस्स्द्_८।६ ॥  
  
तथा समासो बहुलो घटनौद्धत्यशालिनी ।  
  
यथा---"चञ्चद्भुज--" इत्यादि ।  
  
चित्तं व्याप्नोति यः क्षिप्रं शुष्केन्धनमिवानलः ॥ विस्स्द्_८।७ ॥  
  
स प्रसादः समस्तेषु रसेषु रचनासु च ।  
  
व्याप्नोति आविष्करोति ।  
  
शब्दास्तद्व्यञ्जका अर्थबोधकाः श्रुतिमात्रतः   ॥ विस्स्द्_८।८ ॥  
  
यथा---  
"सूचीमुखेन सकृदेव कृतव्रणस्त्वं मुक्ताकलाप ! लुठसि स्तनयोः प्रियायाः ।  
बाणैः स्मरस्य शतशो विनिकृत्तमर्मा स्वप्ने ऽपि तां कथमहं न विलोकयामि" ॥  
  
एषां शब्दगुणत्वं च गुणवृत्त्योच्यते बुधैः ।  
  
शरीरस्य शौर्यादिगुणयोग इव इति शेषः ।  
  
श्लेषः समाधिरौदार्यः पसाद इति ये पुनः ॥ विस्स्द्_८।९ ॥  
  
गुणाश्चिरन्तनैरुक्ता औजस्यान्तर्भवन्ति ते ।  
  
ओजसि भक्त्या औजः पदवाच्ये शब्द (अर्थ) धर्मविशेषे ।  
तत्र श्लेषो बहूनामपि पदानामेकपदवद्भासनात्मा ।  
यथा---  
"उन्मज्जज्जलकुञ्जरेन्द्ररभासास्फालानुबन्धोद्धताः सर्वाः पर्वतकन्दरोदरभुवः कुर्वन् प्रतिध्वानिनीः ।  
उच्चैरुच्चरति ध्वनिः श्रुतिपथोन्माथी यथायं तथा प्रायप्रेङ्खदसङ्ख्यशङ्खधवला वेलेयमुद्रच्छति" ॥  
अथं बन्धवैकट्यात्मकत्वादोज एव ।  
समाधिरारोहावरोहक्रमः ।  
आरोह उत्कर्षः, अवरोहो ऽपकर्षः, तयोः क्रमो वैरस्यतानावहो विन्यासः ।  
यथा---"चञ्चद्भुज--" इत्यादि ।  
अत्र पदात्रये क्रमेण बन्धस्य गाढता ।  
चतुर्थपादे त्वपकर्षः ।  
तस्यापि च तीव्रप्रयत्नोच्चार्यतया ओजस्विता ।  
उदारता विकटत्वलक्षणा ।  
विकटत्वं पदानां नृत्यत्प्रायत्वम् ।  
यथा---  
सुचरणविनिविष्टैर्नूपुरैर्नर्तकीनां भ्क्तणिति रणितमासीत्तत्र चित्रं कलं च ।  
अत्र च तन्मतानुसारेण रसानुसन्धानमन्तरेणैव शब्दप्रौढोक्तिमात्रेणौजः ।  
प्रसाद ओजोमिश्रितशौथिल्यात्मा ।  
यथा---  
"यो यः शस्त्रं बिभर्ति स्वभुजगुरुमदात् पाण्डवीनां चमूनाम्" इति ।  
  
माधुर्यव्यञ्जकत्वं यदसमासस्य दर्शितम् ॥ विस्स्द्_८।१० ॥  
  
पृथक्पदत्वं माधुर्यं तेनैवाङ्गीकृतं पुनः ।  
  
यथा---"श्वासान्मुञ्चति-" इत्यादि ।  
  
अर्थव्यक्तेः प्रसादाख्यगुणेनैव परिग्रहः ॥ विस्स्द्_८।११ ॥  
  
अर्थव्यक्तिः पदानां हि झटित्यर्थसमर्पणम् ।  
  
स्पष्टमुदाहरणम् ।  
  
ग्राम्यदुः श्रवतात्यागात्कान्तिश्च सुकुमारता ॥ विस्स्द्_८।१२ ॥  
  
अङ्गीकृतेति सम्बन्धः ।  
तच्च हालिकादिपदविन्यासवैपरीत्येनालौकिकशोभाशालित्वम् ।  
सुकुमारता अपारुष्यम् ।  
अनयोरुदाहरणे स्पष्टे ।  
  
क्वचिद्दोषस्तु समता मार्गाभेदस्वरूपिणी ।  
अन्यथोक्तगुणेष्वस्या अन्तः पातो यथायथम् ॥ विस्स्द्_८।१३ ॥  
  
मसृणेन विकटेन वा मार्गेणोपक्रान्तस्य सन्दर्भस्य तेनैव परिनिष्ठानं मार्गाभेदः ।  
स च क्वचिद्दोषः ।  
तथाहि---  
"अव्यूढाङ्गमरूढपाणिजठराभोगं च बिभ्रद्वपुः पारीन्द्रः शिशुरेष पाणिपुटके सम्मातु किं तावता ।  
उद्यद्दुर्धरगन्धसिन्धुरशतप्रोद्दामदानार्णव- स्त्रोतः शोषणरोषणात्पुनरितः कल्पाग्निरल्पायते" ॥  
अत्रोद्धतेर्ऽथे वाच्ये सुकुमारबन्धत्यागो गुण एव ।  
अनेवंविधस्थाने माधुर्यादावेवान्तः पातः ।  
यथा---"लताकुञ्जं गुञ्जन्-" इत्यादि ।  
  
ओजः प्रसादो माधुर्यं सौकुमार्यमुदारता ।  
तदभावस्य दोषत्वात्स्वीकृता अर्थगा गुणाः ॥ विस्स्द्_८।१४ ॥  
  
ओजः साभिप्रायत्वरूपम् ।  
प्रसादोर्ऽथवैमल्यम् ।  
माधुर्यमुक्तिवैचित्र्यम् सौकुमार्यमपारुष्यम् ।  
उदारता अग्रम्यत्वम् ।  
एषां पञ्जानामप्यर्थगुणानां यथाक्रममपुष्टार्थाधिकपदानवीकृतामङ्गलरूपाश्लीलग्राम्याणान्निराकरणेनैवाङ्गीकारः ।  
स्पष्टान्युदाहरणानि ।  
  
अर्थव्यक्तिः स्वभावोक्त्यालङ्कारेण तथा पुनः ।  
रसध्वनिगुणीभूतव्यङ्ग्यानां कान्तिनामकः ॥ विस्स्द्_८।१५ ॥  
  
अङ्गीकृत इति सम्बन्धः ।  
अर्थव्यक्तिर्वस्तुस्वभावस्फुटत्वम् ।  
कान्तिर्देप्तरसत्वम् ।  
स्पष्टे उदाहरणे ।  
  
श्लेषो विचित्रतामात्रमदोषः समता परम् ।  
  
श्लेषः क्रमकौटिल्यानुल्वणत्वोपपत्तियोगरूपघटनात्मा ।  
तत्र क्रमः क्रियासन्ततिः, विदग्धचेष्टितं कौटिल्यम्, अप्रसिद्धवर्णनाविरहो ऽनुल्वणत्वम्, उपपादकयुक्तिविन्यास उपपत्तिः एषां योगः सम्मेलनं स एव रूपं यस्या घटनायास्तद्रूपः श्लेषो वैचित्र्यमात्रम् ।  
अनन्यसाधारणरसोपकरित्वातिशयविरहादिति भावः ।  
यथा---  
"दृष्ट्वैकानसांस्थिते प्रियतमे-" इत्यादि ।  
अत्र दर्शनादयः क्रियाः, उभयसमर्थनरूपं कौटिल्यम्, लोकसंव्यवहाररुपमनुल्वणत्वम्, एकासनसंस्थिते, "पश्चादुपेत्य" "नयने पिधाय" "ईषद्वक्त्रितकन्धरः" इति चोपपादकानि, एषां योगः ।  
अनेन च वाच्योपपत्तिग्रहणव्यग्रतया रसत्वादौ व्यवहितप्राय इत्यस्यागुणता ।  
समता च प्रक्रान्तप्रकृतिप्रत्ययाविपर्यासेनार्थस्य विसंवादिताविच्छेदः ।  
स च प्रक्रमभङ्गरूपविरह एव ।  
स्पष्टमुदाहरणम् ।  
  
न गुणत्वं समाधेश्च---  
  
समाधिश्चायोन्यन्यच्छायायोनिरूपद्विविधार्थदृष्टिरूपः ।  
तत्रायोनिरर्थो यथा---  
"सद्योमुण्डितमत्तहूणचिबुकप्रस्पर्धि नारङ्गकम् ।  
अन्यच्छायायोनिर्यथा---  
"निजनयनप्रतिविम्बैरम्बुनि बहुशः प्रतारिता कापि ।  
नीलोत्पले ऽपि विमृशति करमर्पयितुं कुसुमलावी" ॥  
अत्र नीलोत्पलनयनयोरतिप्रसिद्धं सादृश्यं विच्छित्तिविशेषेण निबद्धम् ।  
अस्य चासाधारणशोभानाधायकत्वान्न गुणत्वम्, किन्तु काव्यशरीरमात्रनिर्वर्तकत्वम् ।  
क्वचित् "चन्द्रम्" इत्येकस्मिन् पदार्थे वक्तव्ये "अत्रेर्नयनसमुत्थं ज्योतिः" इति वाक्यवचनम् ।  
क्वचित् "निदाघशीतलहिमकालोष्ण्सुकुमारशरीरावयवा योषित्" इति वाक्यार्थे वक्तव्ये "वरवणिनी" इति पदाभिधानम् ।  
क्वचिदेकस्य वाक्यार्थस्य किञ्चिद्विशेषनिवेशादनेकैर्वाक्यारभिधानमित्येवंरूपो व्यासः ।  
क्वचिद्वहुवाक्यप्रतिपाद्यस्यैकवाक्येनाभिधानमित्येवंरूपः समासश्च, इत्येवमादीनामन्यैरुक्तानां न गुणत्वमुचितम्, अपि तुवैचित्र्यमात्रावहत्वम् ।  
  
---तेन नार्थगुणाः पृथक् ॥ विस्स्द्_८।१६ ॥  
  
तेनोक्तप्रकारेण ।  
अर्थगुण ओजः प्रभृतयः प्रोक्ताः ।  
  
इति साहित्यदर्पणे गुणविवेचनो नामाष्टमः परिच्छेदः ।  
  
  
___________________________________________________  
  
  
  
नवमः परिच्छेदः  
  
  
अथोद्देशक्रमप्राप्तमलङ्कारनिरूपणं बहुवक्तव्यत्वेनोल्लङ्घ्य रीतिमाह---  
  
पदसङ्घटना रीतिरङ्गसंस्थाविरोषवत् ।  
उपकर्त्रो रसादीनां---  
  
रसादीनामर्थाच्छब्दार्थशरीरस्य काव्यस्यात्मभूतानाम् ।  
  
---सा पुनः स्याच्चतुर्विधा ॥ विस्स्द्_९।१ ॥  
  
वैदर्भो चाथ गौडी च पाञ्चाली लाटिका तथा ।  
  
सरीतिः ।  
तत्र---  
  
माधुर्यव्यञ्जकेर्वर्णै रचना ललितात्मिका ॥ विस्स्द्_९।२ ॥  
  
अवृत्तिरल्पवृत्तिर्वा वैदर्भो रीतिरिष्यते ।  
  
यथा---"अनङ्गमङ्गलभुवः--" इत्यादि ।  
रुद्रटस्त्वाह---  
असमस्तैकसमस्ता युक्ता दशभिर्गुणैश्च वैदर्भो ।  
वर्गद्वितीयबहुला स्वल्पप्राणाक्षरा च सुविधेया ॥  
अत्र दशगुणास्तन्मतोक्ताः श्लेषादयः ।  
  
ओजः प्रकाशकैर्वणैर्बन्ध आडम्बरः पुनः ॥ विस्स्द्_९।३ ॥  
  
समासबहुला गौडी---  
  
यथा---"चञ्चद्भुज--" इत्यादि ।  
पुरुषोत्तमस्त्वाह---  
"बहुतरसमासयुक्ता सुमहाप्राणाक्षरा च गौडीया ।  
रीतिरनुप्रासमहिमपरतन्त्रा स्तोकवाक्या च" ॥  
  
---वर्णैः शेषैः पुनर्द्वयोः ।  
समस्तपञ्चषपदो बन्धः पाञ्चालिका मता ॥ विस्स्द्_९।४ ॥  
  
द्वयोर्वैदर्भोगौड्योः ।  
यथा---  
"मधुरया मधुबोधितमाधवीमधुसमृद्धिसमेधितमेधया ।  
मधुकराङ्गनया मुहुरुन्मदध्वनिभृता निभृताक्षरमुज्जगे" ॥  
भोजस्त्वाह---"समस्तपञ्चषपदामोजः कान्तिसमन्विताम् ।  
मधुरां सुकुमारां च पाञ्चालीं कवयो विदुः" ॥  
  
लाटी तु रीतिर्वैदर्भोपाञ्चाल्योरन्तरे स्थिता ।  
  
यथा---"अयमुदयति मुद्राभञ्जनः पद्मिनीनामुदयगिरिवनालीबालमन्दारपुष्पम् ।  
विरहविधुरकोकद्वन्द्वबन्धुविभिन्दन् कुपितकपिकपोलक्रोडताम्रस्तमांसि" ॥  
कश्चिदाह---"मृदुपदसमाससुभगा युक्तैर्वर्णैर्न चातिभूयिष्ठा ।  
उचितविशेषणपूरितवस्तुन्यासा भवेल्लाटी" ॥  
अन्ये त्वाहुः---"गौडी डम्बरबद्धा स्याद्वैदर्भो ललितक्रमा ।  
पाञ्चाली मिश्रभावेन लाटी तु मृदुभैः पदैः" ॥  
  
क्वचित्तु वक्त्राद्यौचित्यादन्यथा रचनादयः ॥ विस्स्द्_९।५ ॥  
  
वाक्त्रदीत्यादिशब्दाद्वाच्यप्रबन्धौ । रचनादीत्यादिशब्दाद्वृत्तिवर्णौ ।  
तत्र वक्त्रौचित्याद्यथा---  
"मन्थायस्तार्णवाम्भः प्लुतकुहरचलन्मन्दरध्वानधईरः कोणाघातेषु गर्जत्प्रलयघनघटान्योन्यसङ्घट्टचण्डः ।  
कृष्णाक्रोधग्रढूतः कुरुकुलनिधनोत्पातनिर्घातवातः केनास्मत्सिंहनादप्रतिरसितसखो दुन्दुभिस्ताडितो ऽयम्" ॥  
अत्र वाच्यक्रोधाद्य(न) भिव्यञ्जकत्वे ऽपि भीमसेनवक्तत्वेनोद्धता रचनादयः ।  
वाच्यौचित्याद्यथोदाहृते "मूर्धव्याधूयमान---" इत्यादौ ।  
प्रबन्धौचित्याद्यथा नाटकादौ रौद्रे ऽप्यभिनयप्रतिकूलत्वेन न दीर्घसमासादयः ।  
एवमाख्यायिकायां शृङ्गारे ऽपि न मसृणवर्णादयः ।  
कथायां रौद्रे ऽपि नात्यन्तमुद्धताः ।  
एवमन्यदपि ज्ञेयम् ।  
  
इति साहित्यादर्पणे रीतिविवेचनो नाम नवमः परिच्छेदः ।  
  
  
___________________________________________________  
  
  
  
दशमः परिच्छेदः  
  
अथावसरप्राप्तानलङ्कारानाह--  
  
शब्दार्थयोरस्थिरा यो ध्रर्माः शोभातिशायिनः ।  
रसादीनुपकुर्वन्तो ऽलङ्कारास्ते ऽङ्गदादिवत् ॥ विस्स्द्_१०।१ ॥  
  
यथा अङ्गदादयः शरीरशोभातिशायिनः शरीरिणमुपकुर्वन्ति, तथानुप्रासोपमादयः शब्दार्थशोभातिशायिनो रसादेरुपकारकाः ।  
अलङ्कारा अस्थिरा इति नैषां गुणवदावश्यरकी स्थितिः ।  
शब्दार्थयोः प्रथमं शब्दस्य बुद्धिविषयत्वाच्छब्दालङ्कारेषु वक्तव्येषु शब्दार्थालङ्कास्यापि पुनरुक्तवदाभासस्य चिरन्तनैः शब्दालङ्कारमध्ये लक्षितत्वात्प्रथमं तमेवाह--  
  
आपाततो यदर्थस्य पौनरुक्त्येन भासनम् ।  
पुनरुक्तवदाभासः स भिन्नाकारशब्दगः ॥ विस्स्द्_१०।२ ॥  
  
उदाहरणम्--  
भुजङ्गकुण्डली व्यक्तशशिशुभ्रांशुशीतगुः ।  
जगन्त्यपि सदापायादव्याच्चेतोहरः शिवः ॥  
अत्र भुजङ्गकुण्डल्यादिशब्दानामापातमात्रेण सर्पाद्यर्थतया पौनरुक्त्यप्रतिभासनम् ।  
पर्यवसाने तु भुजङ्गरूपं कुण्डलं विद्यते यस्येत्याद्यन्यार्थत्वम् ।  
"पायादव्यात्" इत्यत्र क्रियागतो ऽयमलङ्गारः, "पायात्" इत्यास्य "अपायात्" इत्यत्र पर्यवसानात् ।  
"भुजङ्गकुण्डली" इति शब्दयोः प्रथमस्यैव परिवृत्तिसहत्वम् ।  
"हरः शिवः" इति द्वितीयस्यैव ।  
"शशिसुभ्रांशु" इति द्वयोरपि ।  
"भाति सदानत्यागः" इति न द्वयोरपि ।  
इति शब्दपरिवृत्तिसहत्वासत्वाभ्यामस्योभयालङ्कारत्वम् ।  
  
अनुप्रासः शब्दसाम्यं वैषम्ये ऽपि स्वरस्य यत् ।  
  
स्वरमात्रसादृश्यं तु वैचित्र्याभावान्न गणितम् ।  
रसाद्यनुगतत्वेन प्रकर्षेण न्यासो ऽनुप्रासः ।  
  
छेको व्यञ्जनसङ्घस्य सकृत्साम्यमनेकधा ॥ विस्स्द्_१०।३ ॥  
  
छेकश्छेकानुप्रासः ।  
अनेकधेति स्वरूपतः क्रमतश्च ।  
रसः सर इत्यादे क्रमभेदेन सादृश्यं नास्यालङ्कारस्य विषयः ।  
उदाहरणं मम तातपादानाम्--  
"आदाय बकुलगन्धानन्धीकुर्वन् पदे पदे भ्रमरान् ।  
अयमेति मन्दमन्दं कावेरीवारिपावनः पवनः" ॥  
अत्र गन्धनन्धीतिसंयुक्तयोः, कावेरीवारीत्यसंयुक्तयोः, पावनः पवन इति व्यञ्जनानां बहूनां सकृदावृत्तिः ।  
छेको विदग्धस्तत्प्रयोज्यत्वादेष छेकानुप्रासः ।  
  
अनेकस्यैकधा साम्यमसकृद्वाष्यनेकधा ।  
एकस्य सकृदष्येण वृत्त्यनुप्रास उच्यते ॥ विस्स्द्_१०।४ ॥  
  
एकधा स्वरूपत एव, न तु क्रमतो ऽपि ।  
अनेकधा स्वरूपतः क्रमतश्च ।  
सकृदपीत्यपि शब्दादसकृदपि ।  
उदाहरणम्--  
"उन्मीलन्मधुगन्धलुब्धमधुपव्याधूतचूताङ्कुर- क्रीडत्कोकिलकाकलीकलकलैरुद्रीर्णकर्णज्वराः ।  
नीयन्ते पथिकैः कथं कथमपि ध्यानावधानक्षण- प्राप्तप्राणसमासमागमरसोल्लासैरमी वासराः" ॥  
अत्र "रसोल्लासैरमी" इति रसयोरेकधैव साम्यम्, न तु तेनैव क्रमेणापि ।  
द्वितीये पादे, कलयोरसकृत्तेनैव क्रमेण च ।  
प्रथमे एकस्य मकारस्य सकृत्, धकारस्य चासकृत् ।  
रसविषयव्यापारवती वर्णरचनावृत्तिः, तदनुगतत्वेन प्रकर्षेण न्यसनाद्वृत्त्यनुप्रासः ।  
  
उच्चार्यत्वाद्यदेकत्र स्थाने तालुरदादिके ।  
सादृश्यं व्यञ्जनस्यैव श्रुत्यनुप्रास उच्यते ॥ विस्स्द्_१०।५ ॥  
  
उदाहरणम्--  
"दृशा दग्धं मनसिजं जीवयन्ति दृशैव याः ।  
विरूपाक्षस्य जयिनीस्ताः स्तुमो वामलोचनाः" ॥  
अत्र "जीवयन्ति" इति, "याः" इति, "जयिनीः" इत ।  
अत्र जकारयकारयोरेकत्र स्थाने तालावुच्चार्यत्वात्सादृश्यम् ।  
एवं दन्त्यकण्ठ्यानामप्युदाहार्यम् ।  
एष च सहृदयानामतीव श्रुतिसुखावहत्वाच्छ्रत्यनुप्रासः ।  
  
व्यञ्जनं चेद्यथावस्थं सहाद्येन स्वरेण तु ।  
आवर्त्यते ऽन्त्ययोज्यत्वादन्त्यानुप्रास एव तत् ॥ विस्स्द्_१०।६ ॥  
  
यथावस्थमिति यथासम्भवमनुस्वारविसर्गस्वरयुक्ताक्षरविशिष्टम् ।  
एष च प्रायेण पादस्य पदस्य चान्ते प्रयोज्यः ।  
पदान्तगो यथा मम--  
केशः काशस्तवकविकासः कायः प्रकटितकरभविलासः ।  
चक्षुर्दग्धवराटककल्पं त्यजति न चेतः काममनल्पम् ॥  
"मन्दं हसन्तः पलकं वहन्तः" इत्यादि ।  
  
शब्दार्थयोः पौनरुक्त्यं भेदे तात्पर्यमात्रतः ।  
लाटानुप्रस इत्युक्तो--  
  
उदाहरणम्---  
स्मेरराजीवनयने नयने किं निमीलिते ।  
पश्य निजिन्तकन्दर्पं कन्दर्पवशगं प्रियम् ॥  
अत्र विभक्त्यर्थस्य पौनरुक्त्ये ऽपि मुख्यतरस्य प्रातिपदिकांशद्योत्यधर्मिरूपस्य भिन्नार्थत्वाल्लाटानुप्रासत्वमेव ।  
"नयने तस्यैव नयने च" ।  
अत्र द्वितीयनयनशब्दो भग्यत्त्वादिगुणविशिष्टत्वरूपतात्पर्यमात्रेण भिन्नार्थः ।  
यथा वा---  
"यस्य न सविधे दयिता दवदहनस्तुहिनदीधितिस्तस्य ।  
यस्य च सविधे दयिता दवदहनस्तुहिनदीधितिस्तस्य" ॥  
अत्रानेकपदानां पौनरुक्त्यम् ।  
एष च प्रायेण लाटजनप्रियत्वाल्लाटानुप्रासः ।  
  
--ऽनुप्रासः पञ्चधा ततः ॥ विस्स्द्_१०।७ ॥  
  
स्पष्टम् ।  
  
सत्यर्थे पृथागर्थायाः स्वरव्यञ्जनसंहतेः ।  
क्रमेण तेनैवावृत्तिर्यमकं विनिगद्यते ॥ विस्स्द्_१०।८ ॥  
  
अत्र द्वयोरपि पदयोः क्वचित्सार्थकत्वं, क्वचिन्निरर्थकत्वम् ।  
क्वचिदेकस्य सार्थकत्वमपरस्य निरर्थकत्वम् ।  
अत उक्तम्--"सत्यर्थे" इति ।  
"तेनैव क्रमेण" इति दमो मोद इत्यादेर्विविक्तविषयत्वं सूचितम् ।  
एतच्च पादपादर्ध्दश्लोकावृत्तित्वेन पादाद्यावृत्तेश्चानेकविधतया प्रभूततमभेदम् ।  
दिङ्मात्रमुदाह्रियते--  
"नवपलाश-पऌआशवनं पुरः स्फुटपराग-परागत-पङ्कजम् ।  
मृदुल-तान्त-लतान्तमलोकयत् स सुरभि सुरिभिं सुमनोभरैः" ॥  
अत्र पदावृत्तिः ।  
"पलाशपलाश" इति "सुरभिं सुरभिं" इत्यत्र च द्वयोः सार्थकत्वम् ।  
"लतान्तलतान्त" इत्यत्र प्रथमस्य निरर्थकत्वम् ।  
"परागपराग" इत्यत्र द्वितीयस्य ।  
एवमन्यत्राप्युदाहार्यम् ।  
"यमकादौ भवेदैक्यं डलोर्बवोर्लरोस्तथा" ।  
इत्युक्तनयात् "भुजलतां जडतामबलाजनः" इत्यत्र नं यमकत्वहानिः ।  
  
अन्यस्यान्यार्थकं वाक्यमन्यथा योजयेद्यदि ।  
अन्यः श्लेषेण काक्वा वा सा वक्रोक्तिस्ततो द्विधा ॥ विस्स्द्_१०।९ ॥  
  
द्विधेति श्लेषवक्रोक्तिः काकुवक्रोक्तिश्च ।  
क्रमेणोदाहरणम्--  
"के यूयं स्थल एव सम्प्रति वयं प्रश्नो विशेषाश्रयः किं ब्रूते विहगः स वा फणिपतिर्यत्रास्ति सुप्तो हरिः ।  
वामा यूयमहो विडम्बरसिकः कदृक् स्मरो वर्तते येनास्मासु विवेकशून्यमनसः पुंस्वेव योषिद्रभ्रमः" ॥  
अत्र विशेषपदस्य "विः पक्षी" "शेषो नागः" इत्यर्थद्वययोग्यत्वात् सभङ्गश्लेषः ।  
अन्यत्र त्वभङ्गः ।  
"काले कोकिलवाचाले सहकारमनोहरे ।  
कृतागसः परित्यागात्तस्याश्चेतो न दूयते" ॥  
अत्र कयाचित्सख्या निषेधार्थे नियुक्तो नञ् अन्यथा काक्वा दूयत एवेति विध्यर्थे घटितः ।  
  
शब्दैरेकविधैरेव भाषासु विविधास्वपि ।  
वाक्यं यत्र भवेत्सो ऽयं भाषासम इतीष्यते   ॥ विस्स्द्_१०।१० ॥  
  
यथा मम--  
"मञ्जुलमणिमञ्जीरे कलगम्भीरे विहारसरसीतीरे ।  
विरसासि केलिकीरे किमीलि ! धीरे च गन्धसारसमीरे !" ॥  
एष श्लोकः संस्कृत-प्राकृत-शौरसेनी-प्राच्यावन्तीनागरापभ्रंशेष्वेकविध एव ।  
"सरसं कैणं कव्वम्" ।  
इत्यादौ तु "सरसम्" इत्यत्र संस्कृतप्राकृतयोः साम्ये ऽपि वाक्यगतत्वाभावे वैचित्र्याभावान्नायमलङ्कारः ।  
  
श्लिष्टैः पदैरनैकार्थाभिधाने श्लेष इष्यते ।  
वर्णप्रत्ययलिङ्गानां प्रकृत्योः पदयोरपि ॥ विस्स्द्_१०।११ ॥  
  
श्लेषाद्विभक्तिवचनभाषाणामष्टधा च सः ।  
क्रमेणोदाहरणम्--  
"प्रतिकूलतामुपगते हि विधौ विफलत्वमेति बहुसाधनता ।  
अवलम्बनाय दिनभर्त्तुरभून्न पतिष्यतः करसहस्त्रमपि" ॥  
अत्र "विधौ" इति विधुविधिशब्दयोरुकारेकारयोरौकाररूपत्वाच्छ्लेषः ।  
"किरणा हरिणाङ्कस्य दक्षिणश्च समीरणः ।  
कान्तोत्सङ्गजुषां नूनं सर्व एव सुधाकिरः" ॥  
अत्र "सुधाकिरः" इति क्विप्-क-प्रत्ययोः ।  
किं चात्र बहुवचनैकवचनयोरैकरूप्याद्वचनश्लेषो ऽपि ।  
"विकसन्नेत्रनीलाब्जे तथा तन्व्याः स्तनद्वयी ।  
तव दत्तां सदामोदं लसत्तरलहारिणी" ॥  
अत्र नपुंसकस्त्रीलिङ्गयोः श्लेषो वचनश्लेषो ऽपि ।  
"अयं सर्वाणि शास्त्राणि हृदि ज्ञेषु च वक्ष्यति ।  
सामर्थ्यकृदमित्राणां मित्राणां च नृपात्मजः" ॥  
अत्र "वक्ष्यति" इति वहि-वच्योः, "सामर्थ्यकृत्" इति कृन्तति-करोत्योः प्रकृत्योः ।  
"पृथुकार्तस्वरपात्रम्-" इत्यादि ।  
अत्र पदभङ्गे विभक्तिसमासयोरपि वैलक्षण्यात्पदश्लेषः, न तु प्रकृतिश्लेषः ।  
एवञ्च--  
"नीतानामाकुलीभावं लुब्धैर्भूरिशिलीमुखैः ।  
सदृशे वनवृद्धानां कमलानां तदीक्षणे" ॥  
अत्र लुब्धशिलीमुखादिशब्दानां श्लिष्टत्वे ऽपि विभक्तेकभेदात्प्रकृतिश्लेषः, अन्यथा सर्वत्र पदश्लेषप्रसङ्गः ।  
"सर्वस्वं हर सर्वस्य त्वं भवच्छेदतत्परः ।  
नयोपकारसाम्मुख्यमायासि तनुवर्तनम्" ॥  
अत्र "हर" इति पक्षे शिवसम्बोधनमिति सुप् ।  
पक्षे हृधातोस्तिङिति विभक्तेः ।  
एवं "भव" इत्यादौ ।  
अस्य च भेदस्य प्रत्ययश्लेषेणापि गतार्थत्वे प्रत्ययान्तरासाध्यसुबन्ततिङन्तगतत्वेन विच्छित्तिविशेषाश्रयणात्पृथगुक्तिः ।  
"महदे सुरसन्धं मे तमव समासङ्गमागमाहरणे ।  
हर बहुसरणं तं चित्तमाहेमवसर उमे सहसा" ॥  
अत्र संस्कृतमहाराष्ट्रयोः ।  
संस्कृतपैशाच्योर्यथा--  
(ख)"कमनेकतमादानं सुरतनरजतुच्छलं तदासीनम् ।  
अप्पतिमानं खमते सो ऽगनिकानं नरं जेतुम्" ॥  
कामे कृतामोदानां सुवर्णरजतोच्छलद्दासीनाम् ।  
अप्रतिमानं क्षमते स गणिकानां न रञ्जयितुम् ॥  
इति पैशाचीच्छाया ।  
संस्कृतशूरसेन्योर्यथा--  
(ग)"तोदीसदिगगणमदो ऽकलहं स सदा बलं विदन्तरिदम् ।  
आरदमेहावसरं सासदमारं गदा भारम्" ॥  
ततो दृश्यते गगनमदः कलहंसशतावलम्बितान्तरितम् ।  
आरतमेद्यावसरं शाश्वतमारं गतासारम्" ॥  
इति शूरसेनीच्छाया ।  
संस्कृतापभ्रंशयोर्यथा--  
(घ)"धीरागच्छदुमे हृतमुदुद्धर वारिसदः सु ।  
  
अभ्रमदप्प्रसराहरणुरविकिरणातेजः सु ॥  
पुनस्त्रिधा सभङ्गो ऽथाभङ्गस्तदुभयात्मकः ॥ विस्स्द्_१०।१२ ॥  
  
एतद्भेदत्रयं चोक्तभेदाष्टके यथासम्भवं ज्ञेयम् ।  
यथा वा--  
"येन ध्वस्तमनोभवेन बलिजित्कायः पुरास्त्रीकृतो यश्चोद्वृत्तभुजङ्गहारवलयो गङ्गां च यो ऽधारयत् ।  
यस्याहुः शशिमच्छिरोहर इति स्तुत्यं च नामामरा ।  
पायात्स स्वयमन्धकक्षयकरस्त्वां सर्वदोमाधवः" ॥  
अत्र "येन-" इत्यादौ सभ्ङ्गश्लेषः ।  
"अन्धक-" इत्यादावभङ्गः ।  
अनयोश्चैकत्र सम्भवात्सभङ्गाभङ्गात्मको ग्रन्थगौरवभयात्पृथङ्नोदाहृतः ।  
इह केचिदाहुः--"सभङ्गश्लेष एव शब्दश्लेषविषयः ।  
यत्रोदात्तादिस्वरभेदाद्भिन्नप्रयत्नोच्चार्यत्वेन भिन्नयोः शब्दयोर्जतुकाष्ठन्यायेन श्लेषः ।  
अभङ्गस्त्वर्थश्लेष एव ।  
यत्र स्वराभेदादभिन्नप्रयत्नोच्चार्यतया शब्दाभेदादर्थयोरेकवृन्तगतफलद्वयन्यायेन श्लेषः ।  
यो हि यदाश्रितः स तदलङ्कार एव ।  
अलङ्कार्यालङ्कारणभावस्य लोकवदाश्रयाश्रयिभावेनोपपत्तिः" इति ।  
तदन्ये न क्षमन्ते ।  
तथाहि--अत्र ध्वनिगुणीभूतव्यङ्ग्यदोषगुणालङ्काराणां शब्दार्थगतत्वेन व्यवस्थितेरन्वयव्यतिरेकानुविधायित्वेन नियम् इति ।  
न च "अन्धकक्षय" इत्यादौ शब्दाभेदः, "अर्थभेदेन शब्दभेदः" इति दर्शनात् ।  
किं चात्र शब्दस्यैव मुख्यतया वैचित्र्यबोधोपायत्वेन कविप्रतिभयोट्टङ्कनाच्छब्दालङ्कारत्वमेव ।  
विसदृशशब्दद्वयस्य बन्धे चेवंविधस्य वैचित्र्याभावाद् वैचित्र्यस्यैव चालङ्कारत्वात् ।  
अर्थमुखप्रेक्षितया चार्थालङ्कारत्वे ऽनुप्रासादीनामपि रसादिपरत्वेनार्थमुखप्रेक्षितयार्थालङ्कारत्वप्रसङ्गः ।  
शब्दस्याभिन्नप्रयत्नोच्चार्यत्वेनार्थालङ्कारत्वे "प्रतिकूलतामुपगते हि विधौ" इत्यादौ शब्दभेदे ऽप्यर्थालङ्कारत्वं तथापि प्रसज्यत इत्युभयत्रापि शब्दालङ्कारत्वमेव ।  
यत्र तु शब्दपरिवर्त्तने ऽपि न श्लेषत्वखण्डना, तत्र--  
"स्तोकेनोन्नतिमायाति स्तोकेनायात्यधोगतिम् ।  
अहो सुसदृशी वृत्तिस्तुलाकोटेः खलस्य च" ॥  
इत्यादावर्थश्लेषः ।  
अस्य चालङ्कारान्तरविविक्तविषयताया असम्भवाद्विद्यमानेष्वलङ्कारान्तरेष्वपवादत्वेन तद्वाधकतया तत्प्रतिभोत्पत्तिहेतुत्वमिति केचित् ।  
इत्थमत्र विचार्यते--समासोक्त्यप्रस्तुतप्रशांसादौ द्वितीयार्थस्यानभिधेयतया नास्य गन्धो ऽपि ।  
"विद्वन्मानसहंस--" इत्यादौ श्लेषगर्भे रूपके ऽपि मानसशब्दस्य चित्तसरोरूपोभयार्थत्वे ऽपि रूपकेण श्लेषो बाध्यते ।  
सरोरूपस्यैवार्थस्य विश्रान्तिधामतया प्राधान्यात्, श्लेषे ह्यर्थद्वयस्यापि समकक्षत्वम् ।  
"सन्निहितबालान्धकारा भास्वन्मूर्तिश्च" इत्यादौ विरोधाभासे ऽपि विरुद्धार्थस्य प्रतिभातमात्रस्य प्ररोहाभावान्न श्लेषः ।  
एवं पुनरुक्तवदाभासे ऽपि ।  
तेन "येन ध्वस्त-" इत्यादौ प्राकरणिकयोः, "नीतानाम्-" इत्यादावप्रकारणिकयोरेकधर्माभिसम्बन्धात्तुल्ययोगितायाम्, "स्वेच्छोपजातविषयो ऽपि न याति वक्तुं देहीति मार्गणशतैश्च ददाति दुः खम् ।  
मोहात्समुत्क्षिपति जीवनमप्यकाण्डे कष्टं प्रसूनविशिखः प्रभुरल्पबुद्धिः" ॥  
इत्यादौ च प्राकरणिकाप्राकरणिकयोरेकधर्माभिसम्बन्धाद् दीपके ।  
"सकलकलं पुरमेतज्जातं सम्प्रति सुधांशुबिम्बमिव" ।  
इत्यादौ चोपमायां विद्यमानायामपि श्लेषस्यैतद्विषयपरिहारेणासम्भवाद् एषां च शलेषविषयपरिहारेणापि स्थितेरेतद्विषये श्लेषस्य प्राधान्येन चमत्कारित्वप्रतीतेश्च श्लेषेणैव व्यपदेशो भवितुं युक्तः, अन्यथा तद्व्यापदेशस्य सर्वथा भावप्रसङ्गाच्चेति ।  
अत्रोच्यते--न तावत्परमार्थतः श्लेषस्यालङ्कारान्तराविविक्तविषयता "येनध्वस्त-" इत्यादिना विविक्तविषयत्वात् ।  
न चात्र तुल्ययोगिता, तस्याश्च द्वयोरप्यर्थयोर्वाच्यत्वनियमाभावात् ।  
अत्र च माधवोमाधवयोरेकस्य वाच्यत्वनियमे परस्य व्यङ्ग्यत्वं स्यात् ।  
किञ्च--तुल्ययोगितायामप्येकस्यैव धर्मस्यानेकधर्मिसम्बन्धितया प्रतीतिः ।  
इह त्वनेकेषां धर्मिणां पृथक्पृथग्धर्मसम्बन्धतया ।  
"सकलकलम्--" इत्यादौ च नोपमाप्रतिभोत्पत्तिहेतुः श्लेषः ।  
पूर्णोपमाया निर्विषयत्वापत्तेः "कमलमिव मुखं मनोज्ञमेतत्" इत्याद्यस्ति पूर्णोपमाया विषय इति चेत् ? न, यदि "सकल-" इत्यादौ शब्दश्लेषतया नोपमा तत्किमपराद्धं "मनोज्ञम्" इत्यादावर्थश्लेषेण ।  
"स्फुटमर्थालङ्कारावेतावुपमासमुच्चयौ, किन्तु ।  
आश्रित्य शब्दमात्रं सामान्यमिहापि सम्भवतः" ॥  
इति रुद्रटोक्तदिशा गुणक्रियासाम्यवच्छब्दसाम्यस्याप्युपमाप्रयोजकत्वात् ।  
ननु गुणक्रियासाम्यस्यैवोपमाप्रयोजकता युक्ता, तत्र साधर्म्यस्य वास्तवत्वात् ।  
शब्दसाम्यस्य तु न तथा, तत्र साधर्म्यस्यावास्तवत्वात् ।  
ततश्च पूर्णोपमाया अन्यथानुपपत्त्या गुणक्रियासाम्यस्यैवार्थश्लेषविषयतयाः परित्यागे पूर्णोपमाविषयता युक्ता, न तु "सकल-" इत्यादौ शब्दसाम्यस्यैवेति चेत् ? न-"साधर्म्यमुपमा" इत्येवाविशिष्टस्योपमालक्षणस्य शब्दसाम्याद्व्यावृत्तेरभावात् ।  
यदि च शब्दसाम्ये साधर्म्यमवास्तवत्वान्नोपमाप्रयोजकम्, तदा कथं "विद्वन्मानस--" इत्यादावाधारभूते चित्तादौ सरोवराद्यारोपो राजादेहसाद्याहोपप्रयोजकः ।  
किञ्च-यदि वास्तवसाम्य एवोपमाङ्गीकार्या, तदा कथं त्वयापि "सकलकलम्-" इत्यादौ बाध्यभूतोपमाङ्गीक्रियते ? किञ्च अत्र श्लेषस्यैव साम्यनिर्वाहकता, न तु साम्यस्य श्लेषनिर्वाहकता, श्लेषबन्धतः प्रथमं साम्यस्यासम्भवात्, इत्युपमाया एवाङ्गित्वेन व्यपदेशो ज्यायान् "प्रधानेन हि ब्यपदेशा भवन्ति" इति न्यायात् ।  
ननु शब्दालङ्कारविषये ऽङ्गाङ्गिभावसङ्करो नाङ्गीक्रियते तत्कथमत्र श्लेषोपमयोरङ्गाङ्गभावः सङ्कर इति चेत् ? न, अर्थानुसन्धानविरहिण्यनुप्रासादावेव तथानङ्गीकारात् ।  
एवं दीपकादावपि ज्ञेयम् ।  
"सत्पक्षा मधुरगिरः प्रसाधिताशा मदोद्धतारम्भाः ।  
निपतन्ति धार्तराष्ट्राः कालवशान्मेदिनीपृष्ठे" ॥  
अत्र शरद्वर्णनया प्रकरणेन धार्तराष्ट्रादिशब्दानां हंसाद्यर्थाभिधाने नियमनाद्दुर्योधनादिरूपोर्ऽथः शब्दशक्तिमूलो वस्तुध्वनिः ।  
इह च प्रकृतप्रबन्धाभिधेयस्य द्वितीयार्थस्य सूच्यतयैव विवक्षितत्वादुपमानोपमेयभावो न विवक्षित इति नोपमाध्वनिर्न वा श्लेष इति सर्वमवदातम् ।  
पद्माद्याकारहेतुत्वे वर्णानां चित्रमुच्यते ।  
आदिशब्दात्खङ्ग-मुरज-चक्र-गोमूत्रिकादयः ।  
अस्य च तथाविधिलिपिसन्निवेशविशेषवशेन चमत्कारविधायिनामपि वर्णानां तथाविधश्रोत्राकाशसमवायवि शेषवशेन चमत्कारविधायिभिर्वर्णेरभेदेनोपचाराच्छब्दालङ्कारत्वम् ।  
तत्र पद्मबन्धो यथा मम--  
"मारमा सुषमा चारु-रुचा मारवधूत्तमा ।  
मात्तधूर्ततमावासा सा वामा मे ऽस्तु मा रमा" ॥  
एषो ऽष्टदलपद्मबन्धो दिग्दलेषु निर्गमप्रवेशाभ्यां श्लिष्टवर्णः, किन्तु विदिग्दलेष्वन्यथा, कर्णिकाक्षरं तु श्लिष्टमेव ।  
एवं खड्गबन्धादिकमप्यूह्यम् ।  
  
काव्यान्तर्गडुभूततया तु नेह प्रपञ्च्यते ।  
रसस्य परिपन्थित्वान्नालङ्कारः प्रहेलिका ॥ विस्स्द्_१०।१३ ॥  
  
उक्तिवैचित्र्यमात्रं सा च्युतदत्ताक्षरादिका ।  
  
च्यताक्षरा दत्ताक्षरा च्युतदत्ताक्षरा च ।  
उदाहरणम्--  
"कूजन्ति कोकिलाः साले यौवने फुल्लमम्बुजम् ।  
किं करोतु कुरङ्गक्षी वदनेन निपीडिता" ॥  
अत्र "रसाले" इति वक्तव्ये "साले" इति "र" च्युतः ।  
"वने" इत्यत्र "यौवने" इति "यौ" दत्तः ।  
"वदनेन" इत्यत्र "मदनेन" इति "म" च्युतः "व" दत्तः ।  
आदिशब्दात्क्रियाकारकगुप्त्यादयः ।  
तत्र क्रियागुप्तिर्यथा--  
"पाण्डवानां सभामध्ये दुर्योधन उपागतः ।  
तस्मै गां च सुवर्णं च सर्वाण्याभरणानि च" ॥  
अत्र "दुर्योधनः" इत्यत्र "अदुर्यो ऽधनः" इति ।  
"अदुः" इति क्रियागुप्तिः ।  
एवमन्यत्रापि ।  
अथावसरप्राप्तेष्वर्थालङ्कारेषु सादृश्यमूलेषु लक्षितव्येषु तेषामप्युपजीव्यत्वेन प्राधान्यात् प्रथममुपमामाह--  
  
साम्यं वाच्यमवैधर्म्यं वाक्यैक्य उपमा द्वयोः ॥ विस्स्द्_१०।१४ ॥  
  
रुपकादिषु साम्यस्य व्यङ्ग्यत्वम्, व्यतिरेके च वैधर्म्यस्याप्युक्तिः, उपमेयोपमायां वाक्यद्वयम्, अनन्वये त्वेकस्यैव साम्योक्तिरित्यस्या भेदः ।  
  
सा पूर्णा यदि सामान्यधर्म औपम्यवाचि च ।  
उपमेयं चोपमानं भवेद्वाच्यम्--  
  
सा उपमा ।  
साधारणधर्मो द्वयोः सादृश्यहेतू गुणक्रिये मनोज्ञत्वादि ।  
औपम्यवाचकमिवादि ।  
उपमेयं मुखादि ।  
उपमानं चन्द्रादि ।  
  
इयं पुनः ॥ विस्स्द्_१०।१५ ॥  
  
श्रौती यथेववाशब्दा इवार्थो वा वतिर्यदि ।  
आर्थो तुल्यसमानाद्यास्तुल्यार्थो तत्र वा वतिः ॥ विस्स्द्_१०।१६ ॥  
  
यथेववादयः शब्दा उपमानानन्तरप्रयुक्ततुल्यादिपदसाधारणा अपि श्रुतिमात्रेणोपमानोपमेयगतसादृश्यलक्षणसम्बन्धं बोधयन्तीति तत्सद्भावे श्रौत्युपमा ।  
एवं "तत्र तस्येव" इत्यनेनेवार्थो विहितस्य वतेरुपादाने ।  
तुल्यादयस्तु-"कमलेन तुल्यं मुखम्" इत्यादावुपमेय एव ।  
"कमलं मुखस्य तुल्यम्" इत्यादावुपमान एव ।  
"कमलं मुखं च तुल्यम्" इत्यादावभयत्रापि विश्राम्यन्तीत्यर्थानुसन्धानादेव साम्यं प्रतिपादयन्तीति तत्सद्भावे आर्थो ।  
एवं "तेन तुल्यम्--"इत्यादिना तुल्यार्थे विहितस्य वतेरुपादाने  
  
द्वे तद्धिते समासे ऽथ वाक्ये--  
  
द्वेश्रौती आर्थो च ।  
उदाहरणम्--  
"सौरभम्भोरुहवन्मुखस्य कुम्भाविव स्तनौ पीनौ ।  
हृदयं मदयति वदनं तव शरदिन्दुर्यथा बाले !" ॥  
अत्र क्रमेण त्रिविधा श्रौती ।  
"मधुरः सुधावदधरः पल्लवतुल्यो ऽतिलेपवः पाणिः ।  
चकितमृगलोचनाभ्यां सदृशी चपले च लोचने तस्याः" ॥  
अत्र क्रमेण त्रिविधा आर्थो ।  
  
---पूर्णा षदेव तत् ।  
  
स्पष्टम् ।  
  
लुप्ता सामान्यधर्मादेरेकस्य यदि वा द्वयोः ॥ विस्स्द्_१०।१७ ॥  
  
त्रयाणां वानुपादाने श्रौत्यार्थो सापि पूर्ववत् ।  
  
सा लुप्ता ।  
तद्भेदमाह--  
  
पूर्णावद्धर्मलोपे सा विना श्रौतीं तु तद्धिते ॥ विस्स्द्_१०।१८ ॥  
  
सा लुप्तोपमा धर्मस्य साधारणगुणक्रियारूपस्य लोपे पूर्णावदिति पूर्वोक्तरीत्या षट्प्रकारा, किं त्वत्र तद्धिते श्रौत्या असम्भवात्पञ्चप्रकारा ।  
उदाहरणम्--  
"मुखमिन्दुर्यथा पाणिः पल्लवेन समः प्रिये ! ।  
वाचः सुधा इवोष्ठस्ते बिम्बतुल्यो मनो ऽश्मवत्" ॥  
  
आधरकर्मविहिते द्विविधे च क्यचि क्यङि ।  
कर्मकर्त्रोर्णमुलि च स्यादेवं पञ्चधा पुनः ॥ विस्स्द्_१०।१९ ॥  
  
"धर्मलोपे लुप्ता" इत्यनुषज्यते ।  
क्यच् क्यङ्-णमुलः कलापमते इन्-आयि णमः ।  
क्रमेणोदाहरणम्--  
अन्तः पुरीयसि रणेषु, सुतीयसि त्वं पौरं जनं तव सदा रमणीयते श्रीः ।  
दृष्टः प्रियाभिरमृतद्युतिदर्शमिन्द्र- सञ्चारमत्र भुवि सञ्चरसि क्षितीश !" ॥  
अत्र "अन्तः पुरीयसि" इत्यत्र सुखविहारास्पदत्वस्य, "सुतीयसि" इत्यत्र स्नेहनिर्भरत्वस्य च साधारणधर्मस्य लोपः ।  
एवमन्यत्र ।  
इह च यथादिलुल्यादिविरहाच्छ्रौत्यादिविशेषचिन्ता नास्ति ।  
इदं च केचिदौपम्यप्रतिपादकस्येवादेर्लोप उदाहरन्ति, तदयुक्तम्--क्यङादेरपि तदर्थविहितत्वेनौपम्यप्रतिपादकत्वात् ।  
ननु क्यङादिषु सम्यगौपम्यप्रतीतिर्नास्ति प्रत्ययत्वेनास्वतन्त्रत्वाद् इवादिप्रयोगाभावाच्चेति न वाच्यम्, कल्पबादावपि तथाप्रसङ्गात् ।  
न च कल्पबादीनामिवादितुल्यतयौपम्यस्य वाचकत्वम्, क्यङादीनां तु द्योतकत्वम्; इवादीनामपि वाचकत्वे निश्चयाभावात् ।  
वाचकत्वे वा "समुदितं पदं वाचकम्" "प्रकृतिप्रत्ययौ स्वस्वार्थबोधकौ" इति च मतद्वये ऽपि वत्यादिक्यङाद्योः साम्यमेवेति ।  
यच्च केचिदाहुः--"वत्यादय इवाद्यर्थे ऽनुशिष्यन्ते, क्यङादयस्त्वाचाराद्यर्थे" इति, तदपि न ; न खलु क्यङादय आचारमात्रार्थाः अपि तु सादृश्याचारार्था इति ।  
तदेवं धर्मलोपे दशप्रकारा लुप्ता ।  
  
उपमानानुपादाने द्विधा वाक्यसमासयोः ।  
  
उदाहरणम्--  
"तस्या मुखेन सदृशं रम्यं नास्ते न वा नयनतुल्यम् ।  
अत्र मुखनयनप्रतिनिधिवस्त्वन्तरयोर्गम्यमानत्वादुपमानलोपः ।  
अत्रैव च "मुखेन सदृशम्" इत्यत्र "मुखं यथेदं" नयनतुल्यम्" इत्यत्र "दृगीव" इति पाठे श्रौत्यपि सम्भवतीति ।  
अनयोर्भेदयोः प्रत्येकं श्रौत्यार्थोत्वभेदेन चतुविधत्वसम्भवे ऽपि प्राचीनानां रीत्या द्विप्रकारत्वमेवोक्तम् ।  
  
औपम्यवाचिनो लोपे समासे क्विपि च द्विधा ॥ विस्स्द्_१०।२० ॥  
  
क्रमेणोदाहरणम्--  
"वदनं मृगशावाक्ष्याः सुधाकरमनोहरम्" ।  
"गर्दभति श्रुतिपरुषं व्यक्तं निनदन् महात्मनां पुरतः" ।  
अत्र "गर्दभति" इत्यत्रौपम्यवाचिनः क्विपो लोपः ।  
न चेहोपयमेयस्यापि लोपः, "निनदन्" इत्यनेनैव निर्देशात् ।  
  
द्विधा समासे वाक्ये च लोपे धर्मोपमानयोः ।  
  
"तस्या मुखेन" इत्यादौ "रम्यम्" इति स्थाने "लोके" इति पाठे ऽनयोरुदाहरणम् ।  
  
क्विप्समासगता द्वेधा धर्मेवादिविलोपने ॥ विस्स्द्_१०।२१ ॥  
  
उदाहरणम्--  
"विधवति मुखाब्जमस्याः" अत्र "विधवति" इति मनोहरत्व-क्विप्प्रत्यययोर्लोपः ।  
"मुखाब्जम्" इति च समासगा ।  
केचित्त्वत्रायिप्रात्ययलोपमाहुः ।  
  
उपमेयस्य लोपे तु स्यादेका प्रत्यये क्यचि ।  
  
यथा--"अरातिविक्रमालोकविकस्वरविलोचनः ।  
कृपाणोदग्रदोर्दण्डः स सहस्त्रार्युधीयति" ॥  
अत्र "सहस्त्रायुधमिवात्मानमाचरति" इति वाक्ये उपमेयस्यात्मनो लोपः ।  
न चेहौपम्यवाचकलोपः, उक्तादेव न्यायात् ।  
अत्र केचिदाहुः--"सहस्त्रायुधेन सह वर्तत इति ससहस्त्रायुवः स इवाचरतीति वाक्यात्ससहस्त्रायुधीयतीति पदसिद्धौ विशेष्यस्य शब्दानुपात्तत्वादिहोपमेयलोपः" इति, तन्न विचारसहम् ; कर्तरि क्यचो ऽनुशासनविरुद्धत्वात् ।  
  
धर्मोपमेयलोपे ऽन्या--  
  
यथा--"यशसि प्रसरति भवतः क्षीरोदीयन्ति सागराः सर्वे" ।  
अत्र क्षीरोदमिवात्मानमाचरन्तीत्युपमेय आत्मा साधारणधर्म शुक्लता च लुप्तौ ।  
  
--त्रिलोपे च समासगा ॥ विस्स्द्_१०।२२ ॥  
  
यथा--  
राजते मृगलोचना ।  
अत्र मृगस्य लोचने इव चञ्चले लोचने यस्या इति समासे उपमाप्रतिपादकसाधारणधर्मोपमानानां लोपः ।  
  
तेनोपमाया भेदाः स्युः सप्तविंशतिसङ्ख्यकाः ।  
  
पूर्णाषड्विधा, लुप्ता चैकविशतिविधेत मिलित्वा सप्तविंशतिप्रकारोपमा ।  
एषु चोपमाभेदेषु मध्ये ऽलुप्तसाधारणधर्मेषु भेदेषु विशेषः प्रतिपाद्यते--  
  
एकरूपः क्वचित्क्वापि भिन्नः साधारणो गुणः ॥ विस्स्द्_१०।२३ ॥  
  
भिन्ने बिम्बानुबिम्बत्वं शब्दमात्रेण वा भिदा ।  
  
तत्र एकरूपे यथा उदाहृतम्-"मधुरः सुधावदधरः--" इत्यादि ।  
विम्वप्रतिविम्बत्वे यथा--  
"भल्लापवजितैस्तेषां शिरोभिः श्मश्रुलैर्महीम् ।  
तस्तार सरघाव्याप्तैः स क्षौद्रपटलैरिव" ॥  
अत्र "श्मश्रुलैः" इत्यस्य "सरघाव्याप्तैः" इति दृष्टान्तवत्प्रतिबिम्बनम् ।  
शब्दमात्रेण भिन्नत्वे यथा--  
"स्मेरं विधाय नयनं विकसितमिव नीलमुत्पलं मयि सा ।  
कथयामास कृशाङ्गी मनोगतं निखिलमाकूतम्" ॥  
अत्रैके एव स्मेरत्वविकसितत्वे प्रतिवस्तूपमावच्छब्देन निर्दिष्टे ।  
  
एकदेशविवर्तिन्युपमा वाच्यत्वगम्यते ॥ विस्स्द्_१०।२४ ॥  
  
भवेतां यत्र साम्यस्य--  
  
यथा--"नैत्रैरिवोत्पलैः मद्मैर्मुखैरिव सरः श्रियः ।  
पदे पदे विभान्ति स्म चक्रवाकैः स्तनैरिव" ॥  
अत्रोत्पलादीनां नेत्रादीनां सादृश्यं वाच्यं सरः श्रीणां चाङ्गनासाम्यं गम्यम् ।  
  
--कथिता रसनोपमा ।  
यथोर्ध्वमुपमेयस्य यदि स्यादुपमानता ॥ विस्स्द्_१०।२५ ॥  
  
यथा--  
"चन्द्रायते शुक्लरुचापि हंसो हंसायते चारुगतेन कान्ता ।  
कान्तायते स्पर्शसुखेन वारि वारीयते स्वच्छतया विहायः" ॥  
  
मालोपमा यदेकस्योपमानं बहु दृश्यते ।  
  
यथा--"वारिजेनेव सरसी शशिनेव निशीथिनी ।  
यौवनेनेव वनिता नयेन श्रीर्मनोहरा" ॥  
क्वचिदुपमानोपमेययोरपि प्रकृतत्वं यथा--  
"हसश्चन्द्र इवाभाति जलं व्योमतलं यथा ।  
विमलाः कुमुदानीव तारकाः शरदागमे" ॥  
"अस्य राज्ञो गृहे भान्ति भूपानां ता विभूतयः ।  
पुरन्दरस्य भवने कल्पवृक्षभवा इव" ॥  
अत्रोपमेयभूतविभूतिभैः "कल्पवृक्षभवा इव " इत्युपमानभूता विभूतय आक्षिप्यन्त इत्याक्षेपोपमा ।  
अत्रैव "गृहे" इत्यस्य "भवने" इत्यनेन प्रतिनिर्देशात्प्रतिनिर्देस्योपमा इत्यादयश्च न लक्षिताः, एवंविधवैचित्र्यस्य सहस्त्रधा दर्शनात् ।  
  
उपमानोपमेयत्वमेकस्यैव त्वनन्वयः ॥ विस्स्द्_१०।२६ ॥  
  
अर्थादेकवाक्ये ।  
यथा--  
"राजीवमिव राजीवं जलं जलमिवाजनि ।  
चन्द्रश्चन्द्र इवातन्द्रः शरत्समुदयोद्यमे" ॥  
अत्र राजीवादीनामनन्यसदृशत्वप्रतिपादनार्थमुपमानोपमेयभावो वैवक्षिकः ।  
"राजीवमिव पाथोजम्" इति चास्य लाटानुप्रासाद्विविक्तो विषयः ।  
किन्त्वत्रोचितत्वादेकशब्दप्रयोग एव श्रेयान् ।  
तदुक्तम्--  
"अनन्वये च शब्दैक्यमौचित्यादानुषङ्गिकम् ।  
अस्मिंस्तु लाटानुप्रसे साक्षादेव प्रयोजकम्" ॥  
इति ।  
  
पर्यायेण द्वयोरेतदुपमेयोपमा मता ।  
  
एतदुपमानोपमेयत्वम् ।  
अर्थाद्वाक्यद्वये ।  
यथा--"कमलेव मतिर्मतिरिव कमला, तनुरिव विभा विभेव तनुः ।  
धरणीव धृतिर्धृतिरिव धरणी, सततं विभाति बत यस्य" ॥  
अत्रास्य राज्ञः श्रीबुद्ध्यादिसदृशं नान्यदस्तीत्यभिप्रायः ।  
  
सदृशानुभवाद्वस्तुस्मृतिः स्मरणमुच्यते ॥ विस्स्द्_१०।२७ ॥  
  
यथा--"अरविन्दमिदं वीक्ष्य खेलत्खञ्जनमञ्जुलम् ।  
स्मरामि वदनं तस्याश्चारु चञ्चललोचनम्" ॥  
"मयि सकपटम्--"इत्यादौ च स्मृतेः सादृश्यानुभवं विनोत्थापितत्वान्नायमलङ्कारः ।  
राघवानन्दमहापात्रास्तु-वैसादृश्यात्स्मृतिमपि स्मरणालङ्कारमिच्छन्ति ।  
तत्रोदाहरणं तेषामेव यथा--  
"शिरीषमृद्वी गिरिषु प्रपेदे यदा यदा दुः खशतानि सीता ।  
तदा तदास्याः सदनेषु सौख्यलक्षाणि दध्यौ गलदस्त्रु रामः" ॥  
  
रूपकं रुपितारोपाद्वि (पो वि ) षये निरपह्नवे ।  
  
"रूपितऽ- इति परिणामाद्व्यवच्छेदः ।  
एतच्च तत्प्रस्तावे विवेचयिष्यामः ।  
"निरपह्नवे" इत्यपह्नुतिव्यवच्छेदार्थम् ।  
  
तत्परम्परितं साङ्गं निरङ्गमिति च त्रिधा ॥ विस्स्द्_१०।२८ ॥  
  
तद्रूपकम् ।  
तत्र--  
  
यत्र कस्यचिदारोपः परारोपणकारणम् ।  
तत्परम्परितं श्लिष्टाश्लिष्टशब्दनिबन्धनम् ॥ विस्स्द्_१०।२९ ॥  
  
प्रत्येकं केवलं मालारूपं चेति चतुर्विधम् ।  
  
तत्र श्लिष्टशब्दनिबन्धनं केवलपरम्परितं यथा--  
"आहवे जगदुद्दण्ड ! राजमण्डलाराहवे ।  
श्रीनृसिंहमहीपाल ! स्वस्त्यस्तु तव बाहवे" ॥  
अत्र राजमण्डलं नृपसमूह एव चन्द्रबिम्बमित्यारोपो राजबाहौ हाहुत्वारोपे निमित्तम् ।  
मालारूपं यथा--  
"पद्मोदयदिनाधीशः सदागतिसमीरणः ।  
भूभृदावलिदम्भोलिरेक एव भवान् भुवि" ॥  
अत्र पद्माया उदय एव पद्मानामुदयः,सतामागतिरेव सदागमनम्, भूभृतो राजान एव पर्वता इत्याद्यारोपो राज्ञः सूर्यत्वाद्यारोपनिमित्तम् ।  
अश्लिष्टशब्दनिबन्धनं केवलं यथा--  
"पान्तु वो जलदश्यामाः शार्ङ्गज्याघातकर्कशाः ।  
त्रैलोक्यमण्डपस्तम्भाश्चत्वारो हरिबाहवः" ॥  
अत्र त्रैलोक्यस्य मण्डपत्वारोपो हरिबाहूनां स्तम्भत्वारोपे निमित्तम् ।  
मालारूपं यथा--  
"मनोजराजस्य सितातपत्रं श्रीखण्डचित्रं हरिदङ्गनायाः ।  
विराजते व्योमसरः सरोजं कर्पूरपूरप्रभमिन्दुबिम्बम्" ॥  
अत्र मनोजादे राजत्वाद्यारोपश्चन्द्रबिम्बस्य सितातपत्रत्वाद्यारोपे निमित्तम् ।  
"तत्र च राजभुजादीनां राहुत्वाद्यारोपो राजमण्डलादीनां चन्द्रमण्डलत्वाद्यारोपे निमित्तम्" इति केचित् ।  
  
अङ्गिनो यदि साङ्गस्य रूपणं साङ्गमेव तत् ॥ विस्स्द्_१०।३० ॥  
  
समस्तवस्तुविषयमेकदेशविवर्ति च ।  
  
तत्र--  
  
आरोप्याणामशेषाणां शाब्दत्वे प्रथमं मतम् ॥ विस्स्द्_१०।३१ ॥  
  
प्रथमं समस्तवस्तुविषयम् ।  
यथा--  
"रावणावग्रहक्लान्तमिति वागमृतेन सः ।  
अभिवृष्य मरुत्सस्यं कृष्णमेधस्तिरोदधे" ॥  
अत्र कृष्णस्य मेघत्वारोपे वागादीनाममृतत्वादिकमारोपितम् ।  
  
यत्र कस्यचिदार्थत्वमेकदेशविवर्ति तत् ।  
  
कस्यचिदारोप्यमाणस्य ।  
यथा--  
"लावण्यमधुभैः पूर्णमास्यमस्या विकस्वरम् ।  
लोकलोचनरोलम्बकदम्बैः कैर्न पीयते ?" ॥  
अत्र लावण्यादौ मधुत्वाद्यारोपः शाब्दः, मुखस्य पद्मत्वारोप आर्थः ।  
न चेयमेकदेशविवर्तिन्युपमा विकस्वरत्वधर्मस्यारोप्यमाणे पद्मे मुख्यतया वर्तमानात् मुखे वोपचरितत्वात् ।  
  
निरङ्गं केवलस्यैव रूपणं तदपि द्विधा ॥ विस्स्द्_१०।३२ ॥  
  
मालाकेवलरूपत्वात्--  
  
तत्र मालारूपं निरङ्गं यथा--  
"निर्माणकौशलं धातुश्चन्द्रिका लोकचक्षुषाम् ।  
क्रीडागृहमनङ्गस्य सेयमिन्दीवरेक्षणा" ॥  
केवलं यथा--  
"दासे कृतागसि भवत्युचितः प्रभूणां पादप्रहार इति सुन्दरि ! नात्र दूये ।  
उद्यत्कठोरपुलकाङ्कुरकण्टकाग्रै- र्यद्भिद्यते मृदु पदं ननु सा व्यथा मे" ॥  
  
--तेनाष्टौ रूपके भिदाः ।  
  
"चिरन्तनैरुक्ता" इति शेषः ।  
क्वचित्परम्परितमप्येकदेशविवर्ति यथा--  
"खङ्गः क्ष्मासौविदल्लः समिति विजयते मालवाखण्डलस्य" ॥  
अत्रार्थः क्ष्मायां महिषीत्वारोपः खड्गे सौविदल्लत्वारोपे निमित्तम् ।  
अस्य भेदस्य पूर्ववन्मालारोपत्वे ऽप्युदाहरणं मृग्यम् ।  
  
दृश्यन्ते क्वचिदारोप्याः श्लिष्टाः साङ्गे ऽपि रूपके ॥ विस्स्द्_१०।३३ ॥  
  
तत्रैकदेशविवर्ति श्लिष्टं यथा मम--  
"करमुदयमहीधरस्तनाग्रे गलिततमः पटलांशुके निवेश्य ।  
विकसितकुमुदेक्षणं विचुम्बत्ययममरेशदिशो मुखं सुधांशुः" ॥  
समस्तवस्तुविषयं यथा--अत्रैव "विचुम्बति-" इत्यादौ "चुचुम्बे हरिदबलामुखमिन्दुनायकेन" इति पाठे ।  
न चात्र श्लिष्टपरम्परितम् ? अत्र हि "भूबृदावलिदम्भोलिः--" इत्यादौ राजादौ पर्वतत्वाद्यारोप विना वर्णनीयस्य राजादेर्दम्भोलितादिरूपणं सर्वथैव सादृश्याभावादसङ्गतम् ।  
तर्हि कथं "पद्मोदयदिनाधीशः-" इत्यादौ परम्परितम्, राजादेः सूर्यादिना सादृश्यस्य तेजस्वितादिहेतुकस्य सम्भवादिति न वाच्यम् ।  
तथा हि--राजादेस्तेजस्तितादिहेतुकं सुव्यक्तं सादृश्यम्, न तु प्रकृते विवक्षितम्, पद्मोदयादेरेव द्वयोः साधारणधर्मतया विवक्षितत्वात् ।  
इह तु महीधरादेः स्तनादिना सादृश्यं पीनोतुङ्गत्वादिना सुव्यक्तमेवेति न श्लिष्टपरम्परितम् ।  
क्वचित्समासाभावे ऽपि रूपकं दृश्यते--  
"मुखं तव कुरङ्गाक्षि ! सरोजमिति नान्यथा" ।  
क्वचिद्वैयधिकरण्ये ऽपि यथा--  
"विदधे मधुपश्रेणीमिह भ्रूलतया विधिः" ।  
क्वचिद्वैधर्म्ये ऽपि यथा--  
"सौजन्यम्बुमरुस्थली सुचरितालेख्यद्युभित्तिर्गुण- ज्योत्स्नाकृष्णचतुर्दशी सरलतायोगश्वपुच्छच्छटा ।  
यैरेषापि दुराशया कलियुगे राजावली सेविता तेषां शूलिनि भक्तिमात्रसुलभे सेवा कियत्कौशलम्" ॥  
इदं मम ।  
अत्र च केषाञ्चिद्रूपकाणां शब्दश्लेषमूलत्वे ऽपि रूपकविशेषत्वादर्थालङ्कारमव्ये गणनम् ।  
एवं वक्ष्यमाणालङ्कारेषु बोध्यम् ।  
  
अधिकारूढवैशिष्ट्यं रूपकं यत्तदेव तत् ।  
  
तदेवाधिकारूढवैशिष्ट्यसञ्ज्ञकम् ।  
यथा मम--  
"इदं वक्त्रं साक्षाद्विरहितकलङ्कः शशधरः सुधाधाराधारश्चिरपरिणतं बिम्बमधरः ।  
इमे नेत्रे रात्रिन्दिवमधिकशोभे कुवलये तनुर्लावण्यानां जलधिरवगाहे सुखतरः" ॥  
अत्र कलङ्कराहित्यादिनाधिकं वैशिष्ट्यम् ।  
  
विषयात्मतयारोप्ये प्रकृतार्थोपयोगिनि ॥ विस्स्द्_१०।३४ ॥  
  
परिणामो भवेत्तुल्यातुल्याधिकरणो द्विधा ।  
  
आरोप्यमाणस्यारोपविषयात्मतया परिणमनात्परिणामः ।  
यथा--  
"स्मितेनोपायनं दूरादागतस्य कृतं मम ।  
स्तनोपपीडमाश्लेषः कृ (त) तो द्यूते पणस्तया" ॥  
अन्यत्रोपायनपणो वसनाभरणादिभावेनोपयुज्येते ।  
अत्र तु नायकसम्भावनद्यूतयोः स्मिताश्लेषरूपतया ।  
प्रथमार्द्धेवैयधिकरण्येन प्रयोगः, द्वितीये सामानाधिकरण्येन ।  
रूपके "मुखचन्द्रं पश्यामि" इत्यादावारोप्यमाणचन्द्रादेरुपरञ्जकतामात्रम्, न तु प्रकृते दर्शनादावुपयोगः ।  
इह तूपायनोदेर्विषयेण तादात्म्यं प्रकृते च नायकसम्भावनादावुपयोगः ।  
अत एव रूपके आरोप्यस्यावच्छेदकत्वमात्रेणान्वयः, अत्र तु तादात्म्येन ।  
"दासे कृतागसि-" इत्यादौ रूपकमेव, न तु परिणामः ।  
आरोप्यमाणकण्टकस्य पादभेदनकार्यस्याप्रतुतत्वात् ।  
न खलु तत्कस्यचिदपि प्रस्तुतकार्यस्य घटनार्थमनुसन्धीयते ।  
अयमपि रूपकवदधिकारूढवैशिष्ट्यो दृश्यते ।  
यथा--  
"वनेचराणां वनितासखानां दरीगृहोत्सङ्गनिषक्तभासः ।  
भवन्ति यत्रौषधयो रजन्यामतैलपूराः सुरतप्रदीपाः" ॥  
अत्र प्रदीपानामौषध्यात्मतया प्रकृते सुरतोपयोगिन्यन्धकारनाशे उपयोगो ऽतलपूरत्वेनाधिकारूढवैशिष्ट्यम् ।  
  
सन्देहः प्रकृते ऽन्यस्य संशयः प्रतिभोत्थितः ॥ विस्स्द्_१०।३५ ॥  
  
शुद्धो निश्चयगर्भो ऽसौ निश्चयान्त इति त्रिधा ।  
  
यत्र संशय एव पर्यवसानं स शुद्धः ।  
यथा--  
"किं तारुण्यतरोरियं रसभहोद्भिन्ना नवा वल्लरी वेलाप्रोच्छलितस्य किं लहरिका लावण्यवारान्निधेः ।  
उद्राढोत्कलिकावतां स्वसमयोपन्यासविश्रम्भिणः किं साक्षादुपदेशयष्टिरथवा देवस्य शृङ्गारिणः" ॥  
यत्रादावन्ते च संशय एव मध्ये निश्चयः स निश्चयमध्यः ।  
यथा--  
"अयं मार्तण्डः किं स खलु तुरगैः सप्तभिरितः कृशानुः किं सर्वाः प्रसरति दिशो नैष नियतम् ।  
कृतान्तः किं साक्षान्महिषवहनो ऽसाविति पुनः समालोक्याजौ त्वां विदधति विकल्पान् प्रतिभटाः" ॥  
अत्र मध्ये मार्तण्डाद्यभावनिश्चयः, राजनिश्चये द्वितीयसंशयोत्थानासम्भवात् यत्रादौ संशयो ऽन्ते च निश्चयः स निश्चयान्तः ।  
यथा--  
किं तावत्सरसि सरोजमेतदारादाहोस्विन्मुखमवभासते तरुण्याः ।  
संशय्य क्षणमिति निश्चिकाय कश्चिद्विब्बोकैर्वकसवासिनां परोक्षैः" ॥  
अप्रतिभोत्थापिते तु "स्थाणुर्वा पुरुषो वा" इत्यादिसंशये नायमलङ्कारः ।  
"मध्यं तव सरोजाक्षि ! पयोधरभरादितम् ।  
अस्ति नास्तीति सन्देहः कस्य चित्ते न भासते" ॥  
अत्रातिशयोक्तिरेव, उपमेये उपमानसंशयस्यैवैतदलङ्कारविषयत्वात् ।  
  
साम्यादतस्मिंस्तद्बुद्धिर्भ्रान्तिमान् प्रतिभोत्थितः ॥ विस्स्द्_१०।३६ ॥  
  
यथा--"मुग्धा दुग्धधिया गवां विदधते कुम्भानघो वल्लवाः कर्णे कैरवशङ्कया कुवलयं कुर्वन्ति कान्ता अपि ।  
कर्कन्धूफसमुच्चिनोति शबरी मुक्ताफलाशङ्कया सान्द्रा चन्द्रमसो न कस्य कुरुते चित्तभ्रमं चन्द्रिका" ॥  
अस्वरसोत्थापिता भ्रान्तिर्नायमलङ्कारः ।  
यथा--"शुक्तिकायां रजतम्" इति ।  
न चासादृश्यमूला ।  
यथा--  
"सङ्गमविरहविकल्पे वरमिह न सङ्गमस्तस्याः ।  
सङ्गे सैव तथैका त्रिभुवनमपि तन्मयं विरहे" ॥  
  
क्वचिद्भेदाद्ग्रहीतॄणां विषयाणां तथा क्वचित् ।  
एकस्यानेकधोल्लेखो यः स उल्लेख उच्यते ॥ विस्स्द्_१०।३७ ॥  
  
क्रमेणोदाहरणम्--  
"प्रिय इति गोपवधूभिः शिशुरिति वृद्धैरधीश इति देवैः ।  
नारायण इति भक्तैर्ब्रह्मेत्यग्राहि योगिभिर्देवः" ॥  
अत्रैकस्यापि भगवतस्तत्तद्गुणयोगादनेकधोल्लेखे गोपवधूप्रभृतीनां रुच्यादयो यथायोगं प्रयोजकाः ।  
यदाहुः--  
"यथारुचि यथार्थित्वं यथाव्युत्पत्ति भिद्यते ।  
आभासो ऽप्यर्थ एकस्मिन्ननुसन्धानसाधितः" ॥  
अत्र भगवतः प्रियत्वादीनां वास्तवत्वाद् ग्रहीतृभेदाच्च न मालारूपकम्, न च भ्रान्तिमान् ।  
न चायमभेदे भेद इत्येवंरूपातिशयोक्तिः ।  
तथाहि--"अन्यदेवाङ्गलावण्यम्-" इत्यादौ लावण्यादेर्विषयस्य पृथक्त्वेनाध्यवसानम् ।  
न चेह भगवति गोपवधूप्रभृतिभिः प्रियत्वाद्यध्यवसीयते प्रियत्वादेर्भगवति तत्काले तात्त्विकत्वात् ।  
केचिदाहुः--"अयमलङ्कारो नियमेनालङ्कारान्तरविच्छित्तिमूलः ।  
उक्तोदाहरणे च शिशुत्वादीनां नियमनाभिप्रायात्प्रियत्वादीनां भिन्नत्वाध्यवसाय इत्यतिशयोक्तिरस्ति, तत्सद्भावे ऽपि ग्रहीतृभेदेन नानात्वप्रतीतिरूपोविच्छित्ति विशेष उल्लेखाख्यभिन्नालङ्कारप्रयोजकः ।  
श्रीकण्ठजनपदवर्णने--"वज्रपञ्जरमिति शरणागतैः, अम्बरविवरमिति वातिकैः" इत्यादिश्चातिशयोक्तेर्विविक्तो विषयः ।  
इह च रूपकालङ्कारयोगः" ।  
वस्तुतस्तु--"अम्बरविवरम्-" इत्यादौ भ्रान्तिमन्तमेवेच्छन्ति न रूपकम्, भेदप्रतीतिपुरः सरस्यैवारोपस्य गौणीमूलरूपकादिप्रयोजकत्वात् ।  
यदाहुः शरीरकमीमांसाभाष्यव्याख्याने श्रीवाचस्पतिमिश्राः-"अपि च परशब्दः परत्र लक्ष्यमाणगुणयोगेन वर्तते इति यत्र प्रयोक्तृप्रतिपत्रोः सम्प्रतिपत्तिः स गौणः, स च भेदप्रत्ययपुरः सरः" इति ।  
इह तु वातिकानां श्रीकण्ठजनपदवर्णने भ्रान्तिकृत एवाम्बरविवराद्यारोप इति ।  
अत्रैव च "चपोवनमिति मुनिभिः कामायतनमिति वेश्याभिः" इत्यादौ परिणामालङ्कारयोगः ।  
"गाम्भीर्येण समुद्रो ऽसि सौरवेणासि पर्वतः" ।  
इत्यादौ चानेकधोल्लेखे गाम्भीर्यादिविषयभेदः प्रयोजकः ।  
अत्र च रूपकयोगः ।  
"गुरुर्वचसि, पृथुरुरसि, अर्जुनो यशसि-" इत्यादिषु चास्य रूपकाद्विविक्तो विषय इति ।  
अत्र हि श्लेषमूलातिशयोक्तियोगः ।  
  
प्रकृतं प्रतिषिध्यान्यस्थापनं स्यादपह्नुतिः ।  
  
इयं द्विधा ।  
क्वचिदपह्नपूर्वक आरोपः, क्वचिदारोपपूर्वको ऽपह्नव इति ।  
क्रमेणोदाहरणम्--  
"नदं नभोमण्डलमम्बुराशिर्नैताश्च तारा नवफेनभङ्गाः ।  
नायं शशी कुण्डलितः फणीन्द्रो नासौ कलङ्कः शयितो मुरारिः" ॥  
"एतद्विभाति चरमाचलचूडचुम्बि हिण्डीर-पिण्ड-रुचि-शीतमरीचिबिम्बम् ।  
उज्ज्वालितस्य रजनीं मदनानलस्य धूमं दधत्प्रकटलाञ्छनकैतवेन" ॥  
इदं पद्यं मम ।  
एवम्--"विराजति व्योमवपुः पयोधिस्तारामयास्तत्र च फेनभङ्गाः" इत्याद्याकारेण च प्रकृतनिषेधो बोध्यः ।  
  
गोपनीयं कलप्यर्थं द्योतयित्वा कथञ्चन ॥ विस्स्द्_१०।३८ ॥  
  
यदि श्लेषेणान्यथा वान्यथयेत्साप्यह्नुतिः ।  
  
श्लेषेण यथा--  
"काले वारिधराणामपतितया नैव शक्यते स्थातुम् ।  
उत्कण्ठितासि तरले ! नहि नहि सखि ! पिच्छिलः पन्थाः" ॥  
अत्र "अपतितया" इत्यत्र पतिं विनेत्युक्त्वा पश्चात्पतनाभावेन इत्यन्यथा कृतम् ।  
अश्लेषेण यथा--  
"इह पुरो ऽनिलकम्पितविग्रहा मिलति का न वनस्पतिना लता ।  
स्मरसि किं सखि ! कान्तरतोत्सवं नहि घनागमरीतिरुदाहृता" ॥  
वक्रोक्तौ परोक्तेरन्यथाकारः, इह तु स्वौक्तेरेवेति भेदः ।  
गोपनकृता गोपनीयस्यापि प्रथममभिहितत्वाच्च व्याजोक्तेः ।  
  
अन्यन्निषिध्य प्रकृतस्थापनं निश्चायः पुनः ॥ विस्स्द्_१०।३९ ॥  
  
निश्चयाख्यो ऽयमलङ्कारः ।  
अन्यदित्यारोप्यमाणम् ।  
यथा मम--"वदनमिदं न सरोजं नयने नेन्दीवरे एते ।  
इव सविधे मुग्धदृशो भ्रमर ! मुदा किं परिभ्रमसि" ॥  
यथा वा--  
"हृदि विसलताहारो नायं भुजङ्गमनायकः कुवलयदलश्रेणी कण्ठे न सा गरलद्युतिः ।  
मलयजरजो नेदं भस्म प्रियारहिते मयि प्रहर न हरभ्रान्त्यानङ्ग ! क्रुधा किमु धावसि" ॥  
न ह्ययं निश्चयान्तः सन्देहः, तत्र संशयनिश्चययोरेकाश्रयत्वेनावस्थानात् ।  
अत्र तु भ्रमरादेः संशयो नायकादेर्निश्चयः ।  
किञ्च न भ्रमरादेरपि संशयः एककोट्यधिके ज्ञाने, तथा समीपागमनासम्भावत् ।  
तर्हि भ्रान्तिमानस्तु, अस्तु नाम भ्रमारादेर् भ्रान्तिः ।  
न चेह तस्याश्चमत्कारविधायित्वम्, अपि तु तथाविधनायकाद्युक्तेरेवेति सहृदयसंवेद्यम् ।  
किञ्चाविवक्षिते ऽपिं भ्रमरादेः पतनादौ भ्रान्तौ वा नायिकाचाट्वादिरूपेणैव सम्भवति तथाविधोक्तिः ।  
न च रूपकध्वनिरयम्, मुखस्य कमलत्वेनानिर्धारणात् ।  
न चापह्नुतिः, प्रस्तुतस्यानिषेधादितिपृथगेवायमलङ्कारश्चिरन्तनोक्तालङ्कारेभ्यः ।  
शुक्तिकायां रजतधिया पतति पुरुषे शुक्तिकेयं न रजतमिति कस्याचिदुक्तिर्नायमलङ्कारो वैचित्र्याभावात् ।  
  
भवेत्सम्भावनोत्प्रेक्षा प्रकृतस्य परात्मना ।  
वाच्या प्रतीयमाना सा प्रथमं द्विविधा मता ॥ विस्स्द्_१०।४० ॥  
  
वाच्येवादिप्रयोगे स्यादप्रयोगे परा पुनः ।  
जातिगुणः क्रिया द्रव्यं यदुत्प्रेक्ष्यं द्वयोरपि ॥ विस्स्द्_१०।४१ ॥  
  
तदष्टधापि प्रत्येकं भावाभावाभिमानतः ।  
गुणक्रियास्वरूपत्वान्निमित्तस्य पुनश्च ताः ॥ विस्स्द्_१०।४२ ॥  
  
द्वात्रिंशद्विधतां यान्ति--  
  
तत्र वाच्योत्प्रेक्षायामुदाहरणं दिङ्मात्रं यथा--  
"ऊरुः कुरङ्गकदृशश्चञ्चलचेलाञ्चलो भाति ।  
सपताकः कनकमयो विजयस्तम्भः स्मरस्येव" ॥  
अत्र विजयस्तम्भस्य बहुवाचकत्वाज्जात्युप्रेक्षा ।  
"ज्ञाने मौनं क्षमा शक्तौ त्यागे श्लाघाविपर्ययः ।  
गुणा गुणानुबन्धित्वात्तस्य सप्रसवा इव" ॥  
अत्र सप्रसवत्वं गुणः ।  
"गङ्गाम्भसि सुरत्राण ! तव निः शाननिस्वनः ।  
स्नातीवारिधूवर्गगर्भपातनपातकी" ॥  
अत्र स्नातीति क्रिया ।  
"मुखमेणीदृशो भाति पूर्णचन्द्र इवापरः" ।  
अत्र चन्द्र इत्येकव्यक्तिवाचकत्वाद्द्रव्यशब्दः ।  
एते भावाभिमाने ।  
अभावाभिमाने यथा--  
"कपोलफलकावस्याः कष्टं भूत्वा तथाविधौ ।  
उपश्यन्ताविवान्योन्यमीदृक्षां क्षामतां गतौ" ॥  
अत्रापश्यन्ताविति क्रियाया अभावः ।  
एवमन्यत् ।  
निमित्तस्य गुणक्रियारूपत्वे यथा--"गङ्गम्भसि" इत्यादौ स्नातीवेत्युत्प्रेक्षानिमित्तं पातकित्वं गुणः ।  
"अपश्यन्तौ-" इत्यादौ क्षामतागमनरूपं निमित्तं क्रिया ।  
एवमन्यत् ।  
प्रतीयमानोत्प्रेक्षा यथा--  
"तन्वङ्ग्याः स्तनयुग्मेन मुखं न प्रकटीकृतम् ।  
हाराय गुणिने स्थानं न दत्तमिति लज्जया" ॥  
अत्र लज्जयेवेति इवाद्यभावात्प्रतीयमानोत्प्रेक्षा ।  
एवमन्यत् ।  
ननु ध्वनिनिरूपणप्रस्तावे ऽलङ्काराणां सर्वेषामपि व्यङ्ग्यात्वं भवतीत्युक्तम् ।  
सम्प्रति पुनविशिष्य कथमुत्प्रेक्षायाः प्रतीयमानत्वम् ? उच्यतेव्यङ्ग्योत्प्रेक्षायाम्--"महिलासहस्स-" इत्यादावुत्प्रेक्षणं विनापि वाक्यविश्रान्तिः ।  
इह तु स्तनयोर्लज्जाया असम्भवाल्लज्जयेवेत्युत्प्रेक्षयैवेति व्यङ्ग्यप्रतीयमानोत्प्रेक्षयोर्भेदः ।  
अत्र वाच्योत्प्रेक्षायाः षोडशसु भेदेषु मध्ये विशेषमाह--  
  
--तत्र वाच्याभिदाः पुनः ।  
विना द्रव्यं त्रिधा सर्वाः स्वरूपफलहेतुगाः ॥ विस्स्द्_१०।४३ ॥  
  
यत्रोक्तेषु वाच्यप्रतीयमानोत्प्रेक्षयोर्भेदेषु मध्ये ये वाच्योत्प्रेक्षायाः षोडश भेदास्तेषु च जात्यादीनां त्रयाणां ये द्वादश भेदास्तेषां प्रत्येकं स्वरूपफलहेतुगतत्वेन द्वादशभेदतया षट्त्रिंशद्भेदाः ।  
द्रव्यस्य स्वरूपोत्प्रेक्षणमेव सम्भवतीति चत्वार इति मिलित्वा चत्वालिंशद्भेदाः ।  
अत्र स्वरूपोत्प्रेक्षा यथा पूर्वोदाहरणेषु "स्मारस्य विजयस्तम्भः" इति ।  
"सप्रसवा इव" इत्यादयो जातिगुणस्वरूपगाः ।  
फलोत्प्रेक्षा यथा--  
"रावणस्यापि रामास्तो भित्त्वा हृदयमाशुगः ।  
विवेश भुवमाख्यातुमुरगेभ्य इव प्रियम्" ॥  
अत्राख्यातुमिति भूप्रवेशस्य फलं क्रियारूपमुत्प्रेक्षितम् ।  
हेतूत्प्रेक्षा यथा--  
"सैषा स्थली यत्र विचिन्वता त्वां भ्रष्टं मया नूपुरमेकमुर्व्याम् ।  
अदृश्यत त्वच्चरणारविन्दविश्लेषदुः खादिव बद्धमौनम्" ॥  
अत्र दुः खरूपो गुणो हेतुत्वेनोत्प्रेक्षितः ।  
एवमन्यत् ।  
  
उक्त्यनुक्तयोर्निमित्तस्य द्विधा तत्र स्वरूपगाः ।  
  
तेषु चत्वारिंशत्सङ्ख्याकेषु भेदेषु मध्ये ये स्वरूपगायाः षोडश भेदास्ते उत्प्रेक्षानिमित्तस्योपादानानुपादानाभ्यां द्वात्रिंशद्भेदा इति मिलित्वा षट्पञ्चाशद्भेदा वाच्योत्प्रेक्षायाः ।  
तत्र निमित्तस्योपादानं यथा पूर्वोदाहृते "स्नातीव" इत्युत्प्रेक्षायं निमित्तं पातकित्वमुपात्तम् ।  
अनुपादाने यथा--"चन्द्र इवापरः" इत्यत्र तथाविधसौन्दर्याद्यतिशयो नोपात्तः ।  
हेतुफलयोस्तु नियमेन निमित्तस्योपादानमेव, तथाहि--"विश्लेषदुः खादिव" इत्यत्र यन्निमित्तं बद्धमौनत्वम् "आख्यातुमिव" इत्यत्र च भूप्रवेशस्तयोरनुपादाने ऽसङ्गतमेव वाक्यं स्यात् ।  
प्रतीयमानायाः षोडशसु भेदेषु विशेषमाह--  
  
प्रतीयमानाभेदाश्च प्रत्येकं फलहेतुगाः ॥ विस्स्द्_१०।४४ ॥  
  
यथैदाहृते "नन्वङ्ग्याः स्तनयुग्मेन" इत्यत्र लज्जयेवेति हेतुरुत्प्रेक्षितः ।  
अस्यामपि निमित्तस्यानुपादानं न सम्भवति ।  
इवाद्यनुपादाने निमित्तस्य चाकीर्तने उत्प्रेक्षणस्य प्रमातुर्निश्चेतुमशक्यत्वात् ।  
स्वरूपोत्प्रेक्षाप्यत्र न भवति, धर्मान्तरतादात्मयनिबन्धनायामस्यामिवाद्यप्रयोगे विशेषणयोगे सत्यतिशयोक्तेरभ्युपगमात् ।  
यथा--"अयं राजापरः पाकशासनः" इति ।  
(विशेषणाभावे च रूपकस्य, यथा--"राजा पाकशासनः" इति । ) तदेवं द्वात्रिंशत्प्रकारा प्रतीयमानोत्प्रेक्षा ।  
  
उक्त्यनुक्त्योः प्रस्तुतस्य प्रत्येकं ता अपि द्विधा ।  
  
ता उत्प्रेक्षाः ।  
उक्तौ यथा--"उरुः कुरङ्गकदृशः-" इति ।  
अनुक्तौ यथा मम प्रभावत्याम--"प्रद्युम्नः--इव हि सम्प्रति दिगन्तरमाच्छादयता तिमिरपटलेन--  
घटितमिवाञ्जनपुञ्जैः पूरितमिव मृगमदक्षोदैः ।  
ततमिव तमालतरूभिर्वृतमिव नीलांशुकैर्भुवनम्" ॥  
अत्राञ्जनेन घटितत्वादेरुत्प्रेक्षणीयस्य विषयव्याप्तत्वं नोपात्तम् ।  
यथा वा--  
"लिम्पतीव तमो ऽङ्गानि वर्षतीवाञ्जनं नभः" ।  
अत्र तमसो लेपनस्य व्यापनरूपो विषयो नोपात्तः ।  
अञ्जनवर्षणस्य तमः सम्पातः ।  
अनयोरुत्प्रेक्षानिमित्तं च तमसो ऽतिबहुलत्वं धारारूपेणाधः संयोगश्च यथासङ्ख्यम् ।  
केचित्तु--"अलपनकर्तृभऊतमपि तमो लेपनकर्तृत्वेनोत्प्रेक्षितं व्यापनं च निमित्तम्, एवं नभो ऽपि वर्षणाक्रियाकर्तृत्वेन" इत्याहुः ।  
  
अलङ्कारान्तरोत्था सा वैचित्र्यमधिकं भजेत् ॥ विस्स्द्_१०।४५ ॥  
  
तत्र सापह्नवोत्प्रेक्षा यथा मम--  
"अश्रुच्छलेन सुदृशो हुतपावकधूमकलुषाक्ष्याः ।  
अप्राप्य मानमङ्गे विगलति लावण्यवारिपूर इव" ॥  
श्लेषहेतुगा यथा--  
"मुक्तोत्करः सङ्कटशुक्तिमध्यद्विनिर्गतः सारसलोचनायाः ।  
जानीमहे ऽस्याः कमनीयकम्बुग्रीवाधिवासाद्गुणवत्त्वमाप" ॥  
अत्र गुणवत्त्वे श्लेषः कम्बुग्रीवाधिवासादिवेति हेतूत्प्रेक्षाया हेतुः ।  
अत्र "जानीमहे" इत्युत्प्रेक्षावाचकम् ।  
एवम्--  
मन्ये शङ्के ध्रुवं प्रायो नूनमित्येवमादयः ।  
क्वचिदुपमोपक्रमोत्प्रेक्षा यथा--  
"पारेजलं नीरनिधेरपस्यन् मुरारिरानीलपलाशराशीः ।  
वनावलीरुत्कलिकासहस्त्रप्रतिक्षणोत्कूलितशैवलाभाः" ॥  
इत्यत्राभाशब्दस्योपमावाचकत्वादुपक्रमे उपमा ।  
पर्यवसाने तु जलधितीरे शैवालस्थितेः सम्भावनानुपपत्तौ सम्भावनोत्थापनमित्युत्प्रेक्षा ।  
एवं विरहवर्णने--"केयूरायितमङ्गदैः--" इत्यत्र "विकासिनीलोत्पलतिस्म कर्णे मृगायताक्ष्याः कुटिलः कटाक्षः" इत्यादौ च ज्ञेयम् ।  
भ्रान्तिमदलङ्कारे "मुग्घा दुग्धधिया--" इत्यादौ भ्रान्तानां बल्लवादीनां विषयस्य चन्द्रिकादेर्ज्ञानमेव नास्ति, तदुपनिबन्धनस्य कविनैव कृतत्वात् ।  
इह तु सम्भावनाकर्तुविषयस्यापि ज्ञानमिति द्वयोर्भेदः ।  
सन्देहे तु समकक्षतया कोटिद्वयस्य प्रतीतिः, इह तूत्कटा सम्भाव्यभूतैककोटिः ।  
अतिशयोक्तौ विषयिणः प्रतीतस्य पर्ववासने ऽसत्यता प्रतीयते, इह तु प्रतीतिकाल एवेति भेदः ।  
"रञ्जिता नु विविधास्तरुशला नामितं नु गगनं स्थगितं नु ।  
पूरिता नु विषमेषु धरित्री संहृता नु ककुभस्तिमिरेण" ॥  
इत्यत्र यत्तर्वादौ तिमिराक्रान्तता रञ्जनादिरूपेण सन्दिह्यत इति सन्देहालङ्कार इति केचिदाहुः, तन्न-एकविषये समानबलतयानेककोटिस्फुरणस्यैव सन्देहत्वात् ।  
इह तु तर्वादिव्याप्तेः प्रतिसम्बन्धिभेदो व्यापनादेर्निगरणेन रञ्जनादेः स्फुरणं च ।  
अन्ये तु--"अनेकत्वनिर्धारणरूपविच्छित्त्याश्रयत्वेनैककोट्यधिके ऽपि भिन्नो ऽयं सन्देहप्रकारः" इति वदन्ति स्म; तदप्ययुक्तम्--निगीर्णस्वरूपस्यान्यतादात्म्यप्रतीतिहि सम्भावना, तस्याश्चात्र स्फुटतया सद्भावात् नुशब्देन चेवशब्दवत्तस्याद्योतनादुत्प्रेक्षैवेयं भवितुं युक्ता, अलमदृष्टसन्दहप्रकारकल्पनया ।  
"यदेतच्चन्द्रान्तर्जलदलवलीलां वितनुते तदाचष्टे लोकः शशक इति नो मां प्रति तथा ।  
अहं त्विन्दुं मन्ये त्वदरिविरहाक्रान्ततरुणी- कटाक्षोल्कापातव्रणकिणकलङ्काङ्किततनुम्" ॥  
इत्यत्र "भन्ये" शब्दप्रयोगे ऽप्युक्तरूपायाः सम्भावनाया अप्रतीतेवितर्कमात्रं नासावपह्नवोत्प्रेक्षा ।  
  
सिद्धत्वे ऽध्यवसायस्यातिशयोक्तिर्निगद्यते ।  
  
विषयनिगरणेनाभेदप्रतिपत्तिर्विषयिणो ऽध्यवसायः ।  
अस्य चोत्प्रेक्षायां विषयिणो ऽनिश्चितत्वेन निर्देशात्साध्यत्वम्, इह तु निश्चितत्वेनैव प्रतीतिरिति सिद्धत्वम् ।  
विषयनिगरणं चोत्प्रेक्षायां विषयस्याधः करणमात्रेण, इहापि मुखं द्वितीयश्चन्द्र इत्यादौ ।  
यदाहुः--  
"विषयस्यानुपादाने ऽप्युपादाने ऽपि सूरयः ।  
अधः करणमात्रेण निगीर्णत्वं प्रचक्षते" ॥  
इति ।  
  
भेदे ऽप्यभेदः सम्बन्धे ऽसम्बन्धस्तद्विपर्ययौ ॥ विस्स्द्_१०।४६ ॥  
  
पौर्वापर्यात्ययः कार्यहेत्वोः सा पञ्चधा ततः ।  
  
तद्विपर्ययौ अभेदे भेदः, असम्बन्धे सम्बन्धः ।  
सा अतिशयोक्तिः ।  
अत्र भेदे ऽभेदो यथा मम--  
"कथमुपरि कलापिनः कलापो विलसति तस्य तले ऽष्टमीन्दुखण्डम् ।  
कुवलययुगलं ततो विलोलं तिलकुसुमं तदधः प्रवालमस्मात्" ॥  
अत्र कान्ताकेशपाशादेर्मयूरकलापादिभिरभेदेनाध्यवसायः ।  
यथा वा--"विश्लेषदुः खादिव बद्धमौनम्" ।  
अत्र चेतनगतमौनित्वमन्यत्, अचेतनगतं चान्यदिति द्वयोर्भेदे ऽप्यभेदः ।  
एवम्--  
"सहाधरदलेनास्य यौवने रागभाक्प्रियः" ।  
अत्राधरस्य रागो लौहित्यम्, प्रियस्य रागः प्रेम, द्वयोरभेदः ।  
अभेदे भेदो यथा--  
"अन्यदेवाङ्गलावण्यमन्याः सौरभसम्पदः ।  
तस्याः पद्मपलाशाक्ष्याः सरसत्वमलौकिकम्" ॥  
सम्बन्धे ऽसम्बन्धो यथा--  
"अस्याः सर्गविधौ प्रजापतिरभूच्चन्द्रो नु कान्तिप्रदः शृङ्गारैकरसः स्वय नु मदनो मासो नु पुष्पाकरः ।  
वेदाभ्यासजडः कथं नु विषयव्यावृत्तकौतूहलो निर्मातुं प्रभवेन्मनोहरमिदं रूपं पुराणो मुनिः" ॥  
अत्र पुराणप्रजापतिनिर्माणसम्बन्धे ऽप्यसम्बन्धः ।  
असम्बन्धे सम्बन्धो यथा--  
"यदि स्यान्मण्डले सक्तमिन्दोरिन्दीवरद्वयम् ।  
तदोपमीयते तस्या वदनं चारुलोचनम्" ॥  
अत्र यद्यर्थबलादाहृतेन सम्बन्धेन सम्भावनया सम्बन्धः ।  
कार्यकारणयोः पौर्वापर्यविपर्ययश्च द्विधा भवति ।  
कारणात्प्रथमं कार्यस्य भावे द्वयोः समकालत्वेच ।  
क्रमेण यथा--  
"प्रागेव हरिणाक्षीणां चित्तमुत्कलिकाकुलम् ।  
पश्चादुद्भिन्नबकुलरसालमुकुलश्रियः" ॥  
"सममेव समाक्रान्तं द्वयं द्विरदगामिना ।  
तेन सिंहासनं पित्र्यं मण्डलं च कहीक्षिताम्" ॥  
इह केचिदाहुः--केशपाशादिगतो लौकिको ऽतिशयो ऽलौकिकत्वेनाध्यवसीयते ।  
केशपाशादीनां कलापादिभिरध्यवसाये "अन्यदेवाङ्गलावण्यम्" इत्यादिप्रकारेष्वव्याप्तिर्लक्षणस्य" इति ।  
तन्न,--तत्रापि ह्यन्यदङ्गलावण्यमन्यत्वेनाध्यवसीयते ।  
तथाहि "अन्यदेव" इति स्थाने "अन्यदिव" इति पाठे ऽध्यवसायस्यासाध्यत्वमेवेत्युत्प्रेक्षाङ्गीक्रियते ।  
"प्रगेव हरिणाक्षीणाम्--" इत्यत्र बकुलादीश्रीणां प्रथमभावितापि पश्चाद्भावित्वेनाध्यवसिता, अत एवात्रापीवशब्दयोगे उत्प्रेक्षा एवमन्यत्र ।  
  
पदार्थानां प्रस्तुतानामन्येषां वा यदा भवेत् ॥ विस्स्द्_१०।४७ ॥  
  
एकधर्माभिसम्बन्धः स्यात्तदा तुल्ययोगिता ।  
  
अन्येषामप्रस्तुतानाम् ।  
धर्मो गुणक्रियारूपः ।  
उदाहरणम्--  
"अनुलेपनानि कुसुमान्यबलाः कृतमन्यवः पतिषु दीपदशाः ।  
समयेन तेन सुचिरं शयित- प्रतिबोधितस्मरमबोधिषत" ॥  
अत्र सन्ध्यावर्णनस्य प्रस्तुतत्वात्प्रस्तुतानामनुलेपनादीनामेकबोधनक्रियाभिसम्बन्धः ।  
"तदङ्गमार्दवं द्रष्टुः कस्य चित्ते न भासते ।  
मालतीशशभृल्लेखाकदलीनां कठोरता" ॥  
इत्यत्र मालत्यादीनामप्रस्तुतानां कठोरतारूपैकगुणसम्बन्धः ।  
एवम्--  
"दानं वित्तादृतं वाचः कीर्त्तिधर्मौ तथायुषः ।  
परोपकारणं कायादसारात्सारमाहरेत्" ॥  
अत्र दानादीनां कर्मभूतानां सारतारूपैकगुणसम्बन्ध एकाहरणक्रियासम्बन्धः ।  
  
अप्रस्तुतप्रस्तुतयोर्देपकं तु निगद्यते ॥ विस्स्द्_१०।४८ ॥  
  
अथ कारकमेकं स्यादनेकासु क्रियासु चेत् ।  
  
क्रमेणोदाहरणम्--  
"बलावलेपादधुनापि पूर्ववत् प्रबाध्यते तेन जगज्जिगीषुणा ।  
सतीव योषित्प्रकृतिः सुनिश्चला पुमांसमभ्येति भवान्तरेष्वपि" ॥  
अत्र प्रस्तुतायाः सुनिश्चलायाः प्रकृतेरप्रस्तुतायाश्च योषित एकानुगमनक्रियासम्बन्धः ।  
"दूरं समागतवति त्वयि जीवनाथे भिन्ना मनोभवशरेण तपस्विनी सा ।  
उत्तिष्ठति स्वपिति वासगृह त्वदीय- मायाति याति हसति श्वसिति क्षणेन" ॥  
इदं मम ।  
अत्रैकस्या नायिकाया उत्थानाद्यनेकक्रियासम्बन्धः ।  
अत्र च गुणक्रिययोरादिमध्यावसानसद्भावेन त्रैविध्यं न लक्षितम्, तथाविधवैचित्र्यस्य सर्वत्रापि सहस्त्रधासम्भवात् ।  
  
प्रतिवस्तूपमा सा स्याद्वाक्ययोर्गम्यसाम्ययोः ॥ विस्स्द्_१०।४९ ॥  
  
एको ऽपि धर्मः सामान्यो यत्र निर्दिश्यते पृथक् ।  
  
यथा--  
"धन्यासि वैदभि ! गुणैरुदारैर्यया समाकृष्यत नैषधो ऽपि ।  
इतः स्तुतिः का खलु चन्द्रिकाया यदब्धिमप्युत्तरलीकरोति" ॥  
अत्र समाकर्षणमुत्तरलीकरणं च क्रियैकैव पौनरुक्त्यनिरासाय भिन्नवाचकतया निदिष्ट ।  
इयञ्च मालयापि दृश्यते यथा--  
"विमल एव रविर्विशदः शशी प्रकृतिशोभन एव हि दर्ण्णः ।  
शिवगिरिः शिवहाससहोदरः सहजसुन्दर एव हि सज्जनः" ॥  
अत्र विमलविशदादिरर्थत एव ।  
वैधर्म्येण यथा--  
"चकोर्य एव चतुराश्चन्द्रिकापानकर्मणि ।  
विनावन्तीर्न निपुणाः सुदृशो रतनर्मणि" ॥  
  
दृष्टन्तस्तु सधर्मस्य वस्तुनः प्रतिबिम्बनम् ॥ विस्स्द्_१०।५० ॥  
  
सधर्मस्येति प्रतिवस्तूपमाव्यवच्छेदः ! अयमपि साधर्म्यवैधर्म्याभ्यां द्विधा ।  
क्रमेणोदाहरणम्--  
"अविदितगुणापि सत्कविभणितिः कर्णेषु वमति मधुधाराम् ।  
अनधिगतपरिमलापि हि हरति दृशं मालतीमाला" ॥  
"त्वयि दृष्टे कुरङ्गाक्ष्याः स्त्रंसते मदनव्यथा ।  
दृष्टानुदयभाजीन्दौ ग्लानिः कुमुदसंहतेः" ॥  
"वसन्तलेखैकनिबद्धभावं परासु कान्तासु मनः कुतो नः ।  
प्रफुल्लमल्लीमधुलम्पटः किं मधुव्रतः काङ्क्षति वल्लिमन्याम्" ॥  
इदं पद्यं मम ।  
अत्र "मनः कुतो नः" इत्यस्य "काङ्क्षति वल्लिमन्याम्" इत्यस्य चैकरूपतयैव वर्यवसानात्प्रतिवस्तूपमैव ।  
इह तु कर्णे मधुधारावमनस्य नेत्रहरणस्य च साम्यमेव, न त्वैकरूप्यम् ।  
अत्र समर्थ्यसमर्थकवाक्ययोः सामान्यविशेषभावोर्ऽथन्तरन्यासः, प्रतिवस्तूपमादृष्टान्तयोस्तु न तथेति भेदः ।  
  
सम्भवन् वस्तुसम्बन्धो ऽसम्भवन् वापि कुत्रचित् ।  
यत्र बिम्बानुबिम्बत्वं बोधयेत्सा निदर्शना ॥ विस्स्द्_१०।५१ ॥  
  
तत्र सम्भवद्वस्तुसम्बन्धनिदर्शना यथा--  
"को ऽत्र भूमिवलये जनान् मुधा तापयन् सुचिरमेति सम्पदम् ।  
वेदयन्निति दिनेन भानुमानाससाद चरमाचलं ततः" ॥  
अत्र रवेरीदृशार्थवेदनक्रियायां वक्तृत्वेनान्वयः सम्भवत्येव ।  
ईदृशार्थज्ञापनसमर्थचरमाचलप्राप्तिरूपधर्मवत्वात् ।  
स च रवेरस्ताचलगमनस्य परितापिनां विपत्प्राप्तेश्च बिम्बप्रतिबिम्बभावं बोधयति ।  
असम्भवद्वस्तुनिदर्शना त्वेकवाक्यानेकवाक्यगतत्वेन द्विविधा ।  
तत्रैकवाक्यगा यथा--  
"कलयति कुवलयमालाललितं कुटिलः कटाक्षविक्षेपः ।  
अधरः किसलयलीलामाननमस्याः कलानिधेविलासम्" ॥  
अत्रान्यस्य धर्मं कथमन्यो वहत्विति कटाक्षविक्षेपादीनां कुवलयमालादिगतललितादीनां कलनमसम्भवात्तल्ललितादिसदृशं ललितादिकमवगमयत्कटाक्षविक्षेपादेः कुवलयमालादेश्च बिम्बप्रतिबिम्बभावं बोधयति ।  
यथा वा--  
"प्रयाणे तव राजेन्द्र ! मुक्ता वैरिमृगीदृशाम् ।  
राजहंसगतिः पद्भ्यामाननेन शशिद्युतिः" ॥  
अत्र पादाभ्यामसम्बद्धराजहंसगतेस्त्थागो ऽनुपपन्न इति तयोस्तत्सम्बन्धः कल्प्यते, स चासम्भवन् राजहंसगतिमिव गतिं बोधयति ।  
अनेकवाक्यगा यथा--  
"इदं किलाव्याजमनोहरं वपुस्तपः क्लपं साधयितुं य इच्छति ।  
ध्रुवं स नीलोत्पलपत्रधारया शमीलतां छेत्तुमृषिर्व्यवस्यति" ॥  
अत्र चच्छब्दनिर्दिष्टवाक्यार्थयोरभेदेनान्वयो ऽनुपपद्यमानस्तादृशवपुषस्तपः क्लमत्वसाधनेच्छा नीलोत्पलपत्नधारया शमीलताछेदनेच्छेवेति बिम्बप्रतिबिम्बभावे पर्यवस्यति ।  
यथा--  
"जन्मेदं वन्ध्यतां नीतं भवभोगोपलिप्सया ।  
काचमूल्येन विक्रीतो हन्त ! चिन्तामणिर्मया" ॥  
अत्र भवभोगलोभेन जन्मनो व्यर्थतानयनं काचमूल्येन चिन्तामणिविक्रय इवेति पर्यवसानम् ।  
एवम्--  
"क्व सूर्यप्रभवो वंशः क्व चाल्पविषया मतिः ।  
तितीर्षुर्दुस्तरं मोहादुडुपेनास्मि सागरम्" ॥  
अत्र मन्मत्या सूर्यवंशवर्णनमुडुपेन सागरतरणमिवेति पर्यवसानम् ।  
इयं च क्वचिदुपमेयवृत्तस्योपमाने ऽसम्भवे ऽपि भवति ।  
यथा--  
"यो ऽनुभूतः कुरङ्गाक्ष्यास्तस्या मधुरिमाधरे ।  
समास्वादि स मृद्वीकारसे रसविशारदैः" ॥  
अत्र प्रकृतस्याधरस्य मधुरिमधर्मस्य द्राक्षारसे ऽसम्भवात्पूर्ववत्साम्ये पर्यवसानम् ।  
मालारूपापि यथा मम--  
"क्षिपसि शुकं वृषदंशकवदने मृगमर्पयसि मृगादनरदने ।  
वितरसि तुरगं महिषविषाणे निदधच्चेतो भोगविताने" ॥  
इह विम्बप्रतिबम्बताक्षेपं विना वाक्यार्थापर्यवसानम् ।  
दृष्टान्ते तु पर्यवसितेन वाक्यार्थेन सामर्थ्याद्विम्बप्रतिविम्बताप्रत्यायनम् ।  
नापीयमर्थापत्तिः, तत्र "हारो ऽयं हरिणाक्षीणाम्--" इत्यादौ सादृश्यपर्यवसानाभावात् ।  
  
आदिक्यमुपमेयस्योपमानान्न्यूनताथवा ।  
व्यतिरेकः--  
  
स च--  
  
--एक उक्ते ऽनुक्ते हेतौ पुनस्त्रिधा ॥ विस्स्द्_१०।५२ ॥  
  
चतुर्विधो ऽपि साम्यस्य बोधनाच्छब्दतोर्ऽथतः ।  
आक्षेपाच्च द्वादशधा श्लेषे ऽपीति त्रिरष्टधा ॥ विस्स्द्_१०।५३ ॥  
  
प्रत्येकं स्यान्मिलित्वाष्टचत्वारिंशद्विधः पुनः ।  
  
उपमेयस्योपमानादाधिक्ये हेतुरुपमेयगतमुत्कर्षकारणमुपमानगतं निकर्षकारणं च ।  
तयोर्द्वयोरप्युक्तावेकः, प्रत्येकं समुदायेन वानुक्तौ त्रिविध इति चतुविधे ऽप्यस्मिन्नुपमानोपमेयत्वस्य निवेदनं शब्देन अर्थेन आक्षेपेण चेति द्वादशप्रकारो ऽपि श्लेषे, "अपि" शब्दादश्लेषेऽपीति चतुर्विंशतिप्रकारः ।  
उपमानान्न्यूनतायामप्यनयैव भङ्ग्या चतुर्विंशतिप्रकारतेति मिलित्वा अष्टचत्वारिंशत्प्रकारो व्यतिरेकः ।  
उदाहरणम्--  
"अकलङ्कं मुखं तस्या न कलङ्की विधुर्यथा" ।  
अत्रोपमेयगतमकलङ्कत्वमुपमानगतं च कलङ्कित्वं हेतुद्वयमप्युक्तम्, यथाशब्दप्रतिपादनाच्च शाब्दमौपम्यम् ।  
अत्रैव "न कलङ्किविधूपमम्" इति पाठे आर्थम् ।  
"जयतीन्दुं कलङ्किनम्" इति पाठे त्विववत्तुल्यादिपदविरहादाक्षिप्तम् ।  
अत्रैवाकलङ्कपदत्यागे उपमेयतोत्कर्षकारणानुक्तिः ।  
कलङ्किपदत्यागे चोपमानगतनिकर्षकारणानुक्तिः ।  
द्वयोरनुक्तौ द्वयोरनुक्तिः ।  
श्लेषे यथा--  
"अतिगाढगुणायाश्च नाब्जवद्भङ्गुरा गुणाः" ।  
अत्रेवार्थे वतिरिति शाब्दमौपम्यम् ।  
उत्कर्षनिकर्षकारणयोर्द्वयोरप्युक्तिः ।  
गुणशब्दः श्लिष्टः ।  
अन्ये भेदाः पूर्ववदूह्याः ।  
एतानि चोपमेयस्योपमानादाधिक्य उदारणानि ।  
न्यूनत्वे दिङ्मात्रं यथा--  
"क्षीणः क्षीणो ऽपि शशी भूयो भूयो ऽभिवर्धते सत्यम् ।  
विरम प्रसीद सुन्दरि ! यौवनमनिवर्ति यातं तु" ॥  
अत्रोपमेयभूतयोवनास्थैर्यस्याधिक्यम् ।  
तेनात्र "उपमानादुपमेयस्याधिक्ये विपर्यये वा व्यतिरेकः" इति केषाञ्चिल्लक्षणे "विपर्यये वेतिपदमनर्थकम्" इति यत्केचिदाहुः ।  
तन्न विचारसहम् ।  
तथाहि-अत्राधिकन्यूनत्वे सत्त्वासत्त्वे एव विवक्षिते ।  
अत्र च चन्द्रापेक्षया यौवनस्यासत्त्वं स्फुटमेव ।  
अस्तु वात्रोदाहरणे यथाकथञ्चिद्रतिः ।  
"हनूमदाद्यैर्यशसा मया पुनद्विषां हसैर्दूतपथः सितीकृतः" ।  
इत्यादिषु का गतिरिति सुष्ठूक्तं "न्यूनताथवा" इति ।  
  
सहार्थस्य बलादेकं यत्र स्याद्वाचकं द्वयोः ॥ विस्स्द्_१०।५४ ॥  
  
सा सहोक्तिर्मूलभूतातिशयोक्तिर्यदा भवेत् ।  
  
अतिशयोक्तिरप्यत्राभेदाध्यवसायमूला कार्यकारणपौर्वापर्यविपर्ययरूपा च ।  
अभेदाध्यवसायमूलापि श्लेषभित्तिकान्यथा च ।  
क्रमेणोदाहरम्--  
"सहाधरदलेनास्या यौवने रागभाक्प्रियः" ।  
अत्र रागपदे श्लेषः ।  
"सह कुमुदकदम्बैः कालमुल्लासयन्तः सह घनतिमिरौघैर्धैर्यमुत्सारयन्तः ।  
सह सरसिजषण्डैः स्वान्तमामीलयन्तः प्रतिदिशममृतांशोरंशवः सञ्चरन्ति" ॥  
इदं मम ।  
अत्रोल्लासादीनां सम्बन्धिभेदादेव भेदः, न तु श्लिष्टतया ।  
"सममेव नराधिपेन सा गुरुसम्मोहविलुप्तचेतना ।  
अगमत् सह तैलबिन्दुना ननु दीपार्चिरिव क्षितेस्तलम्" ॥  
इयं च मालयापि सम्भवति ।  
यथोदाहृते "सह कुमुदकदम्बैः--" इत्यादौ ।  
"लक्ष्मणेन समं रामः काननं गहनं ययौ" ।  
इत्यादौ चातिशयोक्तिमूलाभावान्नायमलङ्कारः ।  
  
विनोक्तिर्यद्विनान्येन नासाध्वन्यदसाधु वा ॥ विस्स्द्_१०।५५ ॥  
  
नासाधु अशोभनं न भवति ।  
एवं च यद्यपि शोभनत्व एव पर्यवसानं तथाप्यशोभनत्वाभावमुखेन शोभनवचनस्यायमभिप्रायो यत्कस्यचिद्वर्णनीयस्याशोभनत्वं तत्परसन्निधेरेव दोषः ।  
तस्या पुनः स्वभावतः शोभनत्वमेवेति ।  
यथा--"विना जलदकालेन चन्द्रो निस्तन्द्रतां गतः ।  
विना ग्रीष्मोष्मणा मञ्जुर्वनराजिरजायत" ॥  
"असाध्वशोभनं यथा--  
"अनुयान्त्या जनातीतं कान्तं साधु त्वया कृतम् ।  
का दिनश्रीर्विनार्केण का निशा शशिना विना" ॥  
"निरर्थकं जन्म गतं नलिन्या यया न दृष्टं तुहिनांशुबिम्बम् ।  
उत्पत्तिरिन्दोरपि निष्फलैव दृष्टा विनिद्रा नलिनी न येन" ॥  
अत्र परस्पराविनोक्तिभङ्ग्या चकत्कारातिशयः ।  
विनाशब्दप्रयोगाभावे ऽपि विनार्थविवक्षायं विनोक्तिरेवेयम् ।  
एवं सहोक्तिरपि सहशब्दप्रयोगाभावे ऽपि सहार्थविवक्षायां भवतीति बोध्यम् ।  
  
समासोक्तिः समैर्यत्र कार्यलिङ्गविशेषणैः ।  
व्यवहारसमारोपः प्रस्तुते ऽन्यस्य वस्तुनः ॥ विस्स्द्_१०।५६ ॥  
  
अत्र समेन कार्येण प्रस्तुते ऽप्रस्तुतव्यवहारसमारोपः ।  
यथा--  
"व्याधूय यद्वसनमम्बुजलोचनाया वक्षोजयोः कनककुम्भविलासभाजोः ।  
आलिङ्गसि प्रसभमङ्गमशेषमस्या धन्यस्त्वमेव मलयाचलगन्धवाह !" ॥  
अत्र गन्धवाहे हठकामुकव्यवहारसमारोपः ।  
लिङ्गसाम्येन यथा--  
"असमाप्तजिगीषस्य स्त्रीचिन्ता का मनस्विनः ।  
अनाक्रम्य जगत्कृत्स्नं नो सन्ध्यां भजते रविः" ॥  
अत्र पुंस्त्रीलिङ्गमात्रेण रविसन्ध्ययोर्नायकनायिकाव्यवहारः ।  
विशेषणसाम्यं तु श्लिष्टतया, साधारण्येन, औपम्यगर्भत्वेन च त्रिधा ।  
श्लिष्टतया यथा मम--  
"विकसितमुखीं रागासङ्गाद्रलत्तिमिरावृतिं दिनकरकरस्पृष्टामैन्द्रीं निरीक्ष्य दिशं पुरः ।  
जरठलवलीपाण्डुच्छायो भृशं कलुषान्तरः श्रयति हरितं हन्त ! प्राचेतसीं तुहिनद्युतिः" ॥  
अत्र मुखरागादिशब्दानां श्लिष्टता ।  
अत्रैव हि "तिमिरावृतिम्" इत्यत्र "तिमिराशुकम्" इति पाठे एतदेशस्य रूपणे ऽपि समासोक्तिरेव, न त्वेकदेशविवर्ति रूपकम्, तत्र हि तिमिरांशुकयो रूप्यरूपकभावो द्वयोरावरकत्वेन स्फुटसादृश्यतया परसाचिव्यमनपेक्ष्यापि स्वमात्रविश्रान्त इति न समासोक्तिबुद्धिं व्याहन्तुमीशः ।  
यत्र तु रूप्यरूपकयोः सादृश्यमस्फुटं तत्रैकदेशान्तररूपणं विना तदसङ्गतं स्यादित्यशाब्दमप्येकदेशान्तररूपणमार्थमपेक्षत एवेति तत्रैकदेशविवर्तिरूपकमेव ।  
यथा--  
"जस्स रणन्तेउरए करे कुणन्तस्स मण्डलग्गलअं ।  
रगसम्मुही वि सहसा परम्मुही होइ रिउसेणा" ॥  
अत्र रणान्तः पुरयोः सादृश्यमस्फुटमेव ।  
क्वचिच्च यत्र स्फुटसादृश्यानामपि बहूनां रूपणं शाब्दमेकदेशस्य चार्थं तत्रैकदेशविवर्ति रूपकमेव ।  
रूपकप्रतीतेर् व्यापितया समासोक्तिप्रतीतितिरोधायकत्वात् ।  
नन्वस्ति रणान्तः पुरयोरपि सुखसञ्चारतया स्फुटं सादृश्यमिति चेत्? सत्यमुक्तम् ; अस्त्येव किन्तु वाक्यार्थपर्यालोचनसापेक्षम्, न खलु निरपेक्षम्, मुखचन्द्रादेर्मनोहरत्वादिवद्रणान्तः- पुरयोः स्वतः सुखसञ्चारत्वाभावात् ।  
साधरण्येन यथा--  
"निसर्गसौरभोद्भ्रान्तभृङ्गसङ्गीतशालिनी ।  
उदिते वासराधीशे स्मेराजनि सरोजिनी" ॥  
अत्र निसर्गेत्यादिविशेषणसाम्यात्सरोजिन्यां नायिकाव्यवहारप्रतीतौ स्त्रीमात्रगामिनः स्मेरत्वधर्मस्य समारोपः कारणम् ।  
तेन विना विशेषणसाम्यमात्रेण नायिकाव्यवहारप्रतीतेरसम्भवात् ।  
औपम्यगर्भत्वं पुनस्त्रिधा सम्भवति, उपमारूपसङ्करगर्भत्वात् ।  
तत्रोपमागर्भत्वे यथा--  
"अदन्तप्रभापुष्पचिता पाणिपल्लवशोभिनी ।  
केशपाशालिवृन्देन सुवेषा हरिणेक्षणा" ॥  
अत्र सुवेषत्ववशात्प्रथमं दन्तप्रभाः पुष्पाणीवेत्युपमागर्भत्वेन समासः ।  
अनन्तरं च दन्तप्रभासदृशैः पुष्पैश्चितेत्यादिसमासान्तराश्रयेण समानविशेषणमहात्म्याद्धरिणेक्षणायां लताव्यवहारप्रतीतिः ।  
रूपकगर्भत्वे यथा--"लावण्यमधुभिः पूर्णम्-" इत्यादि ।  
सङ्करगर्भत्वे यथा-"दन्तप्रभापुष्प-" इत्यादि ।  
"सुवेषा" इत्यत्र "परीता" इति पाठे ह्युपमारूपकसाधकाभावात्सङ्करसमाश्रयणम् ।  
समासान्तरं पूर्ववत् ।  
समासान्तरमहिम्ना लताप्रतीतिः ।  
एषु च यषां मते उपमासङ्करयोरेकदेशविवर्तिता नास्ति तन्मते आद्यतृतीययोः समासोक्तिः ।  
द्वितीयस्तु प्रकार एकदेशविर्विन्तरूपकविषय एव ।  
पर्यालोचने त्वाद्ये प्रकारे एवदेशविवर्तिन्युपमैवाङ्गीकर्तुमुचिता ।  
अन्यथा--  
"ऐन्द्रं धनुः पाण्डुपयोधरेण शरद्दधानार्द्रनखक्षताभम् ।  
प्रमोदयन्ती सकलङ्कमिन्दुं तापं रवेरभ्यधिकं चकार" ॥  
इत्यत्र कथं शरदि नायिकाव्यवहारप्रतीतिः, नायिकापयोधरेणार्द्रनखक्षताभशक्रचापधारणासम्भवात् ।  
ननु "आर्द्रनखक्षताभम्" इत्यत्र स्थितमप्युपमानत्वं वस्तुपर्यालोचनया ऐन्द्रे धनुषि सञ्चारणीयम् ।  
यथा--"दध्ना जुहोति" इत्यादौ हवनस्यान्यथासिद्धेर्दध्नि सञ्चार्यते विधिः ।  
एवञ्चेन्द्रचापाभमार्द्रनखक्षतं दधानेति प्रतीतिर्भविष्यतीति चेत् ? न, एवंविधनिर्वाहे कष्टसृष्टिकल्पनादेकदेशविवर्त्युपमाङ्गीकारस्यैव ज्यायस्त्वात् ।  
अस्तु वात्र यथाकथञ्चित्समासोक्तिः ।  
"नेत्रैरिवोत्पलैः पद्मैः-" इत्यादौ चान्यगत्यसम्भवात् ।  
किं चोपमायां व्यवहारप्रतीतेरभावात्कथं तदुपजीविकायाः समासोक्तेः प्रवेशः ।  
यदाहुः--  
"व्यवहारो ऽथवा तत्त्वमौपम्ये यत्प्रतीयते ।  
तन्नौपम्यं समासोक्तिरेकदेशोपमा स्फुटा" ॥  
एवञ्चोपमारूपकयोरेकदेशविवर्तिताङ्गीकारे तन्मूलसङ्करे ऽपि समासोक्तेरप्रवेशो न्यायसिद्ध एव, तेनौपम्यगर्भविशेषणोत्थापितत्वं नास्या विषय इति विशेषणसाम्ये श्लिष्टवेशेषणोत्थापिता साधारणविशेषणोत्थापिता चेति द्विधा ।  
कार्यलिङ्गयोस्तुल्यत्वे च द्विविधेति चतुः प्रकारा समासोक्तिः ।  
सर्वत्रैवात्र व्यवहारसमारोपः कारणम् ।  
स च क्वचिल्लौकिके वस्तुनि लौकिकवस्तुव्यवहारसमारोपः, शास्त्रीये वस्तुनि शास्त्रीयवस्तुव्यवहारसमारोपः, लौकिके वा शास्त्रीयवस्तुव्यवहारसमारोपः, शास्त्रीये वा लौकिकवस्तुव्यवहारसमारोप इति चतुर्धा ।  
तत्र लौकिकवस्त्वपि रसादिभेदादनेकविधम् ।  
शास्त्रीयमपि तर्कायुर्वेदज्योतिः शास्त्रप्रसिद्धतयोति बहुप्रकारा समासोक्तिः ।  
दिङ्मात्रं यथा--"व्याधूय यद्वसनम्-" इत्यादौ लौकिके वस्तुनि लौकिकस्य हठकामुकव्यवहारादेः समारोपः ।  
"यैरेकरूपमखिलास्वपि वृत्तिषु त्वां पश्यद्भिरव्ययमसङ्ख्यतया प्रवृत्तम् ।  
लोपः कृतः किल परत्वजुषो विभक्ते--  
स्तैर्लक्षणं तव कृतं ध्रुवमेव मन्ये" ॥  
अत्रागमशास्त्रप्रसिद्धे वस्तुनि व्याकरणप्रसिद्धवस्तुव्यवहारसमारोपः ।  
एवमन्यत्र ।  
रूपके ऽप्रकृतमात्मस्वरूपसन्निवेशेन प्रकृतस्य रूपमवच्छादयति ।  
इह तु स्वावस्थासमारोपेणावच्छादितस्वरूपमेव तं पूर्वावस्थातो विशेषयति ।  
अत एवात्र व्यवहारसमारोपो न तु स्वरूपसमारोप इत्याहुः ।  
उपमाध्वनौ श्लेषे च विशेष्यस्यापि साम्यम्, इह तु विशेषणमात्रस्य ।  
अप्रस्तुतप्रशंसायां प्रस्तुतस्य गम्यत्वम्, इह त्वप्रस्तुतस्येति भेदः ।  
  
उक्तैर्विशेषणैः साभिप्रायैः परिकरो मतः ।  
  
यथा--  
"अङ्गराज ! सेनापते ! द्रोणोपहासिन् ! कर्ण !, रक्षैनं भीमाद्दुः शानम् !"   
  
शब्दैः स्वभावादेकार्थैः श्लेषो ऽनेकार्थवाचनम् ॥ विस्स्द्_१०।५७ ॥  
  
"स्वभावादेकार्थैः" इति शब्दश्लेषाद् व्यवच्छेदः ।  
"वाचनम्" इति च ध्वनेः ।  
उदाहरणम्--  
"प्रवर्तयन् क्रियाः साध्वीर्मालिन्यं हरिता हरन् ।  
महसा भूयसा दीप्तो विराजति विभाकरः" ॥  
अत्र प्रकरणादिनियमाभावाद् द्वावपि राजसूर्यौ वाच्यौ ।  
  
क्वचिद्विशेषः सामान्यात्सामान्यं वा विशेषतः ।  
कार्यान्निमित्तं कार्यं च हेतोरथ समात्समम् ॥ विस्स्द्_१०।५८ ॥  
  
अप्रस्तुतात्प्रस्तुतं चेद्गम्यते पञ्चधा ततः ।  
अप्रस्तुतप्रशंसा स्याद्--  
  
क्रमेणोदाहरणम्---  
"पादाहतं यदुत्थाय मूर्धानमधिरोहति ।  
स्वस्थादेवापमाने ऽपि देहिनस्तद्वरं रजः" ॥  
अत्रास्मदपेक्षया रजो ऽपि वरमिति विशेषे प्रस्तुते सामान्यमभिहितम् ।  
"स्त्रगियं यदि जीवितापहा हृदये किं निहिता न हन्ति माम् ।  
विषमप्यमृतं क्वचिद्भवेदमृतं वा विषमीश्वरेच्छया" ॥  
अत्रेश्वरेच्छया क्वचिदहितकारिणो ऽपि हितकारित्वं हितकारिणो ऽप्यहितकारित्वमिति सामान्ये प्रस्तुते विशेषो ऽभिहितः ।  
एवञ्चात्राप्रस्तुतप्रशंसामूलोर्ऽथान्तरन्यासः ।  
दृष्टान्ते प्रख्यातमेव वस्तु प्रतिबिम्बत्वेनोपादीयते, इह तु विषामृतयोरमृतविषीभावस्याप्रसिद्धेर्न तस्य सद्भावः ।  
"इन्दुर्लिप्त इवाञ्जनेन जडिता दृष्टिर्मृगीणामिव, प्रम्लानारुणिमेव विद्रुमदलं श्यामेव हेमप्रभा ।  
कार्कश्यं कलया च कोकिलवधूकण्ठेष्विव प्रस्तुतं सीतायाः पुरतश्च हन्त ! शिखिनां बर्हाः सहर्हा इव" ॥  
अत्र सम्भाव्यमानेभ्य इन्द्रादिगताञ्जनलिप्तत्वादिभ्यः कार्येभ्यो वदनादिगतसौन्दर्यविशेषरूपं प्रस्तुतं कारणं प्रतीयते ।  
गच्छामीति यथोक्तया मृगदृशा निः श्वासमुद्रेकिणं त्यक्त्वा तिर्यगवेक्ष्य बाष्पकलुषेनैकेन मां चक्षुषा ।  
अद्य प्रेम मदर्पितं प्रियसखीवृन्दे त्वया बध्यता- मित्थं स्नेहविवर्धितो मृगशिशुः सोत्प्रासमाभाषितः" ॥  
अत्र कस्यचिदगमनरूपे कार्ये कारणमभिहितम् ।  
तुल्ये प्रस्तुते तुल्याभिधाने च द्विधा श्लेषमूला सादृश्यमात्रमूला च ।  
श्लेषमूलापि समासोक्तिवद्विशेषणमात्रस्य श्लेषे श्लेषवद्विशेष्यस्यापि श्लेषे भवतीति द्विधा ।  
क्रमेण यथा--  
"सहकारः सदामोदो वसन्तश्रीसमन्वितः ।  
समुज्ज्वलरुचिः श्रीमान् प्रभूतोत्कलिकाकुलः" ॥  
अत्र विशेषणमात्रश्लेषवशादप्रस्तुतात्सहकारात्कस्यचित्प्रस्तुतस्य नायकस्य प्रतीतिः ।  
"पुंस्त्वादपि प्रविचलेद्यदि यद्यधो ऽपि यायाद्यदि प्रणयने न महानपि स्यात् अभ्युद्धरेत्तदपि विश्वमितीदृशीयं केनापि दिक्प्रकटिता पुरुषोत्तमेन" ॥  
अत्र पुरुषोत्तमपदेन विशेष्येणापि श्लिष्टेन प्रचुरप्रसिद्ध्या प्रथमं विष्णुरेव बोध्यते ।  
तेन वर्णनीयः कश्चित्पुरुषः प्रतीयते ।  
सादृश्यमात्रमूला यथा--  
"एकः कपोतपोतः शतशः श्येनाः क्षुधाभिधावन्ति ।  
अम्बरमावृतिशून्यं हरहर शरणं विधेः करुणा" ॥  
अत्र कपोतादप्रतुस्तात्कश्चित्प्रस्तुतः प्रतीयते ।  
इयं च क्वचिद्वैधर्म्येणापि भवति ।  
"धन्याः खलु वने वाताः कह्लारस्पर्शशीतलाः ।  
राममिन्दीवरश्यामं ये स्पृशन्त्यनिवारिताः" ॥  
अत्र वाता धन्या अहमधन्य इति वैधर्म्येण प्रस्तुतः प्रतीयते ।  
वाच्यस्य सम्भवासम्भवोभयरूपतया त्रिप्रकारेयम् ।  
तत्र सम्भवे उक्तोदाहरणान्येव ।  
असम्भवे यथा--  
"कोकिलो ऽहं भवान् काकः समानः कालिमावयोः ।  
अन्तरं कथयिष्यन्ति काकलीकोविदाः पुनः" ॥  
अत्र काककोकिलयोर्वाकोवाक्यं प्रस्तुतस्याध्यारोपणं विनासम्भवि ।  
उभयरूपत्वे यथा--  
"अन्तश्छिद्राणि भूयांसि कण्टका बहवो बहिः ।  
कथं कमलनालस्य मा भूवन् भङ्गुरा गुणाः" ॥  
अत्र प्रस्तुतस्य कस्यचिदध्यारोपणं विना कमलनालान्तश्छिद्राणां गुणभङ्गुरीकरणे हेतुत्वमसम्भवि ।  
अन्येषां तु सम्भवीत्युभयरूपत्वम् ।  
अस्याश्च समासोक्तिवद् व्यवहारसमारोपप्राणत्वाच्छब्दशक्तिमूलाद्वस्तुध्वनेर्भेदः ।  
उपमाध्वनावप्रस्तुतस्य व्यङ्ग्यत्वम् ।  
एवं समासोक्तावपि ।  
श्लेषे तु द्वयोरपि वाच्यत्वम् ।  
  
उक्ता व्याजस्तुतिः पुनः ॥ विस्स्द्_१०।५९ ॥  
  
निन्दास्तुतिभ्यां वाच्याभ्यां गम्यत्वे स्तुतिनिन्दयोः ।  
  
निन्दया स्तुतेर्गम्यत्वे व्याजेन स्तुतिरिति व्युत्पत्त्या व्याजस्तुतिः ।  
स्तुत्या निन्दाया गम्यत्वे व्याजरूपा स्तुतिः ।  
क्रमेण यथा--  
"स्तनयुगमुक्ताभरणाः कण्टककलिताङ्गयष्टयो देव ! ।  
त्वयि कुपिते ऽपि प्रागिव विश्वस्ता द्विट्स्त्रियो जाताः" ॥  
इदं मम ॥  
"व्याजस्तुतिस्तव पयोद ! मयोदितेयं यज्जीवनाय जगतस्तव जीवनानि ।  
स्तोत्रं तु ते महदिदं घन ! धर्मराज- साहय्यमर्जयसि यत्पथिकान्निहत्य" ॥  
  
पर्यायोक्तं यदा भङ्ग्या गम्यमेवाभिधीयते ॥ विस्स्द्_१०।६० ॥  
  
उदाहरणम्--  
"स्पृष्टास्ता नन्दने शच्याः केशसम्भोगलालिताः ।  
सावज्ञं पारिजातस्य मञ्जर्यो यस्य सैनिकैः" ॥  
अत्र हयग्रीवेण स्वर्गो विजित इति प्रस्तुतमेव गम्यं कारणं वैचित्र्यविशेषप्रतिपत्तये सैन्यस्य पारिजातमञ्जरीसावज्ञस्पर्शनरूपकार्यद्वारेणाभिहितम् ।  
न चेदं कार्यात्कारणप्रतीतिरूपाप्रस्तुतप्रशंसा, तत्र कार्यस्याप्रस्तुतत्वात् ; इह तु वर्णनीयस्य प्रभावातिशयबोधकत्वेन कार्यमिति कारणवत्प्रस्तुतम् ।  
एवञ्--  
"अनेन पर्यासयताश्रुबिन्दून् मुक्ताफलस्थूलतमान् स्तनेषु ।  
प्रत्यापताः शत्रुविलासिनीनामाक्षेपसूत्रेण विनैव हाराः" ॥  
अत्र वर्णनीयस्य राज्ञो गम्यभूतशत्रुमारणरूपकारणवत्कार्यभूतं तथाविधशत्रुस्त्रीक्रन्दनजलमपि प्रभावातिशयबोधकत्वेन वर्णनार्हमिति पर्यायोक्तमेव ।  
"राजन् राजसुता न पाठयति मां देव्यो ऽपि तूष्णीं स्थिताः कुब्जे भोजय मां कुमारसचिवैर्नाद्यापि किं भुज्यते ।  
इत्थं राजशुकस्तवारिभवने मुक्तो ऽध्वगैः पञ्जरा- च्चित्रस्थानवलोक्य शून्यवलभावेकैकमाभाषते" ॥  
अत्र प्रस्थानेद्यतं भवन्तं श्रुत्वा सहसैवारयः पलायिता इति कारणं प्रस्तुतम् ।  
"कार्यमपि वर्णनार्हत्वेन प्रस्तुतम्" इति केचित् ।  
अन्ये तु--"राजशुकवृत्तान्तेन को ऽपि प्रस्तुतप्रभावो बोध्यत इत्यप्रस्तुतप्रशंसैव" इत्याहः,   
  
सामान्यं वा विशेषण विशेषस्तेन वा यदि ।  
कार्यं च कारणेनेदं कार्येण च समर्थ्यते ॥ विस्स्द्_१०।६१ ॥  
  
साधर्म्येणेतरेणार्थान्तरन्यासो ऽष्टधा ततः ।  
  
क्रमेणोदाहरणम्--  
"बृहत्सहायः कार्यान्तं क्षोदीयानपि गच्छति ।  
सम्भूयाम्भोधिमभ्येति महानद्या नगापगा" ॥  
अत्र द्वितीयार्धगतेन विशेषरूपेणार्थेन प्रथमार्धगतः सामान्योर्ऽथः सोपपत्तिकः क्रियते ।  
"यावदर्थपदां वाचमेवमादाय माधवः ।  
विरराम महीयांसः प्रकृत्या मितभाषिणः" ॥  
"पृथ्वि ! स्थिरा भव भुजङ्गम् ! धारयैनां त्वं कूर्मराज ! तदिदं द्वितयं दधीथाः ।  
दिक्कुञ्जराः ! कुरुत तत्नितये दिधीर्षां आर्यः करोति हरकार्मुकमाततज्यम्" ॥  
अत्र कारणभूतं हरकार्मुकाततज्यीकरणं पृथिवीस्थैर्यादेः कार्यस्य समर्थकम् ।  
"सहसा विदधीत न क्रियाम्" इत्यादौ सम्पद्वरणं कार्यं सहसा विधानाभावस्य विमृश्यकारित्वरूपस्य कारणस्य समर्थकम् ।  
एतानि साधर्म्य उदाहरणानि ।  
वैधर्म्ये यथा--  
"इत्थमाराध्यमानो ऽपि क्लिश्नाति भुवनत्रयम् ।  
शाम्येत्प्रत्यपकारेण नोपकारेण दुर्जनः" ॥  
अत्र सामान्यं विशेषस्य समर्थकम् ।  
"सहसा विदधीत-" इत्यत्र सहसा विधानाभावस्यापत्प्रदत्वं विरुद्धं कार्यं समर्थकम् ।  
एवमन्यत् ।  
  
हेतोर्वाक्यपदार्थत्वे काव्यलिङ्गं निगद्यते ॥ विस्स्द्_१०।६२ ॥  
  
तत्र वाक्यार्थता यथा--  
"यत्त्वन्नेत्रसमानकान्ति सलिले मग्नं तदिन्दीवरं मेघैरन्तरितः प्रिये ! तव मुखच्छायानुकारी शशी ।  
ये ऽपि त्वद्रमनानुकारिगतयस्ते राजहंसा गता- स्त्वत्सादृश्यविनोदमात्रमपि मे दैवेन न क्षम्यते" ॥  
अत्र चतुर्थपादे पादत्रयवाक्यानि हेतवः ।  
पदार्थता यथा मम--  
"त्वद्वजिराजिनिर्धूतधूलीपटलपङ्किलाम् ।  
न धत्ते शिरसा गङ्गां भूरिभारभिया हरः" ॥  
अत्र द्वितीयार्धे प्रथमार्धमेकपदं हेतुः ।  
अनेकपदं यथा मम--  
"पश्यन्त्यसङ्ख्यपथगां त्वद्दानजलवाहिनीम् ।  
देव ! त्रिपथगात्मानं गोपयत्युग्रमूर्धनि" ॥  
इह केचिद् वाक्यार्थगतेन काव्यलिङ्गेनैव गतार्थतया कार्यकारणभावेर्ऽथान्तरन्यासं नाद्रियन्ते ।  
तदयुक्तम्, तथा ह्यत्र हेतुस्त्रिधा भवति--ज्ञापको निष्पादकः समर्थकश्चेति ।  
तत्र ज्ञापको ऽनुमानस्य विषयः, निष्पादकः काव्यलिङ्गस्य, समर्थकोर्ऽथान्तरन्यासस्य, इति पृथगेव कार्यकारणभावेर्ऽथान्तरन्यासः काव्यलिङ्गीत् ।  
तथाहि--"यत्त्वन्नेत्र-" इत्यादौ चतुर्थपादवाक्यम्, अन्यथा साकाङ्क्षतयासमञ्जसमेव स्यात् इति पादत्रयगतवाक्यं निष्पादकत्वेनापेक्षते ।  
"सहसा विदधीत-" इत्यादौ तु--  
"परापकारनिरतैदुर्जनैः सह सङ्गतिः ।  
वदामि भवतस्तत्त्वं न विधेया कदाचन" ॥  
इत्यादिवदुपदेशमात्रेणापि निराकाङ्क्षतया स्वतो ऽपि गतार्थं सहसा विधानाभावं सम्पद्वरणं सोपपत्तिकमेव करोतीति पृथगेव कार्यकारणभावेर्ऽथान्तरन्यासः काव्यलिङ्गात् ।  
"न धत्ते शिरसा गङ्गां भूरिभारभिया हरः ।  
त्वद्वाजिराजिनिर्धूतधूलिभिः पङ्किला हि सा" ॥  
इत्यत्र हिशब्दोपादानेन पङ्किलत्वादितिवद्धेतुत्वस्य स्फुटतया नायमलङ्कारः, वैचित्र्यस्यैवालङ्कारत्वात् ।  
  
अनुमानं तु विच्छित्त्या ज्ञानं साध्यस्य साधनात् ।  
  
यथा--  
"जानीमहे ऽस्या हृदि सारसाक्ष्या विराजते ऽन्तः प्रियवक्त्रचन्द्रः ।  
तत्कान्तिजालैः प्रसृतैस्तदङ्गेष्वापाण्डुता कुड्मलताक्षिपद्मे" ॥  
अत्र रूपकवशाद्विच्छित्तिः ।  
यथा वा--  
"यत्र पतत्यबलानां दृष्टिर्निशिताः पतन्ति तत्र शराः ।  
तच्चापरोपितशरो धावत्यासां पुरः स्मरो मन्ये" ॥  
अत्र कविप्रौढोक्तिवशाद्विच्छित्तिः ।  
उत्प्रेक्षायामनश्चिततया प्रतीतिः, इह तु निश्चिततयेत्युभयोर्भेदः ।  
  
अभेदेनाभिधा हेतुर्हेतोर्हेतुमता सह ॥ विस्स्द्_१०।६३ ॥  
  
यथा मम--"तारुण्यस्य विलासः--" इत्यत्र वशीकरणहेतुर्नायिकावशीकरणत्वेनोक्ता, विलासहासयोस्त्वध्यवसायमूलो ऽयमङ्कारः ।  
  
अनुकूलं प्रातिकूल्यमनुकूलानुबन्धि चेत् ।  
  
यथा--"कुपितासि यदा तन्वि ! निधाय करजक्षतम् ।  
बधान भुजपाशाभ्यां कण्ठमस्य दृढं तदा" ॥  
अस्य च विच्छित्तिविशेषस्य सर्वालङ्कारविलक्षणत्वेन स्फुरणात्पृथगलङ्कारत्वमेव न्याय्यम् ।  
  
वस्तुनो वक्तुमिष्टस्य विशेषप्रतिपत्तये ॥ विस्स्द्_१०।६४ ॥  
  
निषेधाभास आक्षेपो वक्ष्यमाणोक्तगो द्विधा ।  
  
तत्र वक्ष्यमाणविषये क्वचित्सर्वस्यापि सामान्यतः सूचितस्य निषेधः क्वचिदंशोक्तावंशान्तरे निषध इति द्वौ भेदौ ।  
उक्तविषये च क्वचिद्वस्तुस्वरूपस्य निषेधः, क्वचिद्वस्तुकथनस्येति द्वौ, इत्याक्षेपस्य चत्वारो भेदाः ।  
क्रमेण यथा--  
"स्मरशरशतविधुराया भणामि सङ्ख्याः कृते किमपि ।  
क्षणमिह विश्रम्य सखे ! निर्दयहृदयस्य किं वदाम्यथवा" ॥  
अत्र सख्या विरहस्य सामान्यतः सूचितस्य वक्ष्यमाणविषये निषेधः ।  
"तव विरहे हरिणाक्षी निरीक्ष्य नवमालिकां दलिताम् ।  
हन्त ! नितान्तमिदानीम् आः किं हतजल्पितैरथवा" ॥  
अत्र मरिष्यतीत्यंशो नोक्तः ।  
"बालअ ! णाहं दूती तुअ पिओसि त्ति ण मह वावारो ।  
सा मरै तुज्भ्क्त अअसो एत्नं धम्मक्खरं भणिमो" ॥  
अत्र दूतीत्वस्य वस्तुनो निषेधः ।  
"विरहे तव तन्वङ्गी कथं क्षपयतु क्षपाम् ।  
दारुणव्यवसायस्य पुरस्ते भणितेन किम् ?" ॥  
अत्र कथनस्योक्तस्यैव निषेधः ।  
प्रथमोदाहरणे सङ्ख्या अवश्यम्भाविमरणमिति विशेषः प्रतीयते ।  
द्वितीये ऽशक्यवक्तव्यत्वादि, तृतीये दूतीत्वे यथार्थवादित्वम्, चतुर्थे दुः खस्यातिशयः ।  
न चायं विहितनिषेधः, अत्र निषेधस्याभासत्वात् ।  
  
अनिष्टस्य तथार्थस्य विध्याभासः परो मतः ॥ विस्स्द्_१०।६५ ॥  
  
तथेति पूर्ववद्विशेषप्रतिपत्तये ।  
यथा--  
"गच्छ गच्छसि चेत् कान्त ! पन्थानः सन्तु ते शिवाः ।  
ममापि। जन्म तत्रैव भूयाद्यत्र गतो भवान्" ॥  
अत्रानिष्टत्वाद्रमनस्य विधिः प्रस्खलद्रूपो निषेधे पर्यवस्यति ।  
विशेषश्च गमनस्यात्यन्तपरिहार्यत्वरूपः प्रतीयते ।  
  
विभावना विना हेतुं कार्योत्पत्तिर्यदुच्यते ।  
उक्तानुक्तनिमित्तत्वाद्द्विधा सा परिकीर्तिता ॥ विस्स्द्_१०।६६ ॥  
  
विना कारणमुपनिबध्यमानो ऽपि कार्योदयः किञ्चिदन्यत्कारणमपेक्ष्यैव भवितुं युक्तः ।  
तच्च कारणान्तरं क्वचिदुक्तं क्वचिदनुक्तमिति द्विधा ।  
यथा--  
"अनायासकृशं मध्यमशङ्कतरले दृशौ ।  
अभूषणमनोहारि वपुर्वयसि सुभ्रुवः" ॥  
अत्र वयोरूपनिमित्तमुक्तम् ।  
अत्रैव "वपुर्भाति मृगीदृशः" इति पाठे ऽनुक्तम्  
  
सति हेतौ फलाभावो विशेषोक्तिस्तथा द्विधा ।  
  
तथेत्युक्तानुक्तनिमित्तत्वात् ।  
तत्रोक्तनिमित्ता यथा--  
"धनिनो ऽपि निरुन्मादा युवानो ऽपि न चञ्चलाः ।  
प्रभवो ऽप्यप्रमत्तास्ते महामहिमशालिनः" ॥  
अत्र महामहिमशालित्वं निमित्तमुक्तम् ।  
अत्रैव चतुर्थपादे "कियन्तः सन्ति भूतले" इति पाठे त्वनुक्तम् ।  
अचिन्त्यनिमित्तत्वं चानुक्तनिमित्तस्यैव भेद इति पृथङ्नोक्तम् ।  
यथा--  
"स एकस्त्री४णि जयति जगन्ति कुसुमायुधः ।  
हरतापि तनुं यस्य शम्भुना न हृतं बलम्" ॥  
अत्र तनुहरणेनापि बलाहरणे निमित्तमचिन्त्यम् ।  
इह च कार्याभावः कार्यविरुद्धसद्भावमुखेनापि निबद्ध्यते ।  
विभावनायामपि कारणाभावः कारणविरुद्धसद्भावमुखेन ।  
एवञ्च "यः कौमारहरः" इत्यादेरुकण्ठाकारणविरुद्धस्य निबन्धनाद्विभावना ।  
"यः कौमार-" इत्यादेः कारणस्य च कार्यविरुद्धाया उत्कण्ठाया निबन्धनाद्विशेषोक्तिः, एवं चात्र विभावनाविशेषोक्त्योः सङ्करः ।  
शुद्धोदाहरणं तु मृग्यम् ।  
  
जातिश्चतुर्भिर्जात्याद्यैर्गुणो गुणादिभिस्त्रिभिः ॥ विस्स्द्_१०।६७ ॥  
  
क्रिया क्रियाद्रव्याभ्यां यद्द्रव्यं द्रव्येण वा मिथः ।  
विरुद्धमिव भासेत विरोधो ऽसौ दशाकृतिः ॥ विस्स्द्_१०।६८ ॥  
  
क्रमेण यथा--  
"तव विरहे मलयमरुद्दवानलः शशिरुचो ऽपि सोष्माणः ।  
हृदयमलिरुतमपि भिन्ते नलिनीदलमपि निदाघरविरस्याः" ॥  
"सन्ततमुसलासङ्गाद्वहुतरगृहकर्मघटनया नृपते ! ।  
द्विजपत्नीनां कठिनाः सति भवति कराः सरोजसुकुमाराः" ॥  
"अजस्य गृह्णतो जन्म निरीहस्य हतद्विषः ।  
स्वपतो जागरूकस्य याथार्थ्यं वेद कस्तव" ॥  
"वल्लभोत्सङ्गसङ्गेन विना हरिणचक्षुषः ।  
राकाविभावरीजानिर्विषज्वालाकुलो ऽभवत्" ॥  
नयनयुगासेचनकं मानसवृत्तयापि दुष्प्रापम् ।  
रूपमिदं मदिराक्ष्या मदयति हृदयं दुनोति च मे ॥  
"त्वद्वाजि" इत्यादि ।  
"वल्लभोत्सङ्गऽ--इत्यादिश्लोके चतुर्थपादे "मध्यन्दिनदिनाधिपः" इति पाठे द्रव्ययोर्विरोधः ।  
अत्र "तव विरह-" इत्यादौ पवनादीनां बहुव्यक्तिवाचकत्वाज्जातिशब्दानां दवानलोष्महृदयभेदनसूर्यैर्जातिगुणक्रियाद्रव्यरूपैरन्योन्यं विरोधो मुखत आभासते, विरहहेतुकत्वात्समाधानम् ।  
"अजस्य-" इत्यादावजत्वादिगुणस्य जन्मप्रहणादिक्रियया विरोधः, भगवतः प्रभावस्यातिशायित्वात्तु समाधानम् ।  
"त्वद्वाजि-" इत्यादौ "हरो ऽपि शिरसा गङ्गां न धत्ते" इति विरोधः, "त्वद्वाजि-" इत्यादिकविप्रौढोक्त्या तु समाधानम् ।  
स्पष्टमन्यत् ।  
विभावनायां कारणाभावेनोपनिबध्यमानत्वात्कार्यमेव बाध्यत्वेन प्रतीयते, विशोषोक्तौ च कार्याभावेन कारणमेव; इह त्वन्योन्यं द्वयोरपि बाध्यत्वमिति भेदः ।  
  
कार्यकारणयोर्भिन्नदेशतायामसङ्गतिः ।  
  
यथा--  
"सा बाला वयमप्रगल्भमनसः सा स्त्री वयं कातरा सा पीनोन्नतिमत्पयोधरयुगं धत्ते सखेदा वयम् ।  
साक्रान्ता जघनस्थलेन गुरुणा गन्तुं न शक्ता वयं दोषैरन्यजनाश्रयैरपटवो जाताः स्म इत्यद्भुतम्" ॥  
अस्याश्चापवादकत्वादेकदेशस्थयोर्विरोधे विरोधालङ्कारः ।  
  
गुणौ क्रिये वा चेत्स्यातां विरुद्धे हेतुकार्ययोः ॥ विस्स्द्_१०।६९ ॥  
  
यद्वरब्धस्य वैफल्यनर्थस्य च सम्भवः ।  
विरूपयोः सङ्घटना या च तद्विषमं मतम् ॥ विस्स्द्_१०।७० ॥  
  
क्रमेण यथा--  
"सद्यः करस्पर्शमवाप्य चित्रं रणे रणे यस्य कृपाणलेखा ।  
तमालनीला शरदिन्दुपाण्डु यशस्त्रिलोकाभारणं प्रसूते" ॥  
अत्र कारणरूपासिलतायाः "कारणगुणा हि कार्यगुणमारभन्ते" इति स्थतेर्विरुद्धा शुक्लयशस उत्पत्तिः ।  
"आनन्दममन्दमिमं कुवलयदललोचने ! ददासि त्वम् ।  
विरहस्त्वयैव जनितस्तापयतितरां शरीरं मे" ॥  
अत्रानन्दजनकस्त्रीरूपकारणात्तापजनकविरहोत्पत्तिः ।  
"अयं रत्नाकरो ऽम्भोधिरित्यसेवि धनाशया ।  
धनं दूरे ऽस्तु वदनमपूरि क्षारवारिभैः" ॥  
अत्र केवलं काङ्क्षितधनलाभो नाभूत्, प्रत्यत क्षारवारिभिर्वदनपूरणम् ।  
"क्व वनं तरुवल्कभूषणं नृपलक्ष्मीः क्व महेन्द्रवन्दिता ।  
नियतं प्रतिकूलवतिनो बत धातुश्चरितं सुदुः सहम्" ॥  
अत्र वनराज्यश्रियोर्विरूपयोः सङ्घटना ।  
इदं मम ।  
यथा वा--  
"विपुलेन सागरशयस्य कुक्षिणा भुवनानि यस्य पपिरे युगक्षये ।  
मदविभ्रमासकलया पपे पुनः स पुरस्त्रियैकतमयैकया दृशा" ॥  
  
समं स्यादानुरूप्येण श्लाघा योग्यस्य वस्तुनः ।  
  
यथा--  
शशिनमुपगतेयं कौमुदी मेघमुक्तं जलनिधिमनुरूपं जह्नुकन्यावतीर्णा ।  
इति समगुणयोगप्रीतयस्तत्र पौराः श्रवणकटु नृपाणामेकवाक्यं विबव्रुः" ॥  
  
विचित्रं तद्विरुद्धस्य कृतिरिष्टफलाय चेत् ॥ विस्स्द्_१०।७१ ॥  
  
यथा--  
"प्रणमत्युन्नतिहेतोर्जोवितहेतोर्विमुञ्चति प्राणान् ।  
दुः खीयति सुखहेतोः को मूढः सेवकादन्यः" ॥  
  
आश्रयाश्रयिणोरेकस्याधिक्ये ऽधिकमुच्यते ।  
  
आश्रयाधिक्ये यथा--  
"किमधिकमस्य ब्रूमो महिमानं वारिघेर्हरिर्यत्र ।  
अज्ञात एव शेते कुक्षौ निक्षिप्य भुवनानि" ॥  
आश्रिताधिक्ये यथा--  
"युगान्तकालप्रतिसंहृतात्मनो जगन्ति यस्यां सविकासमासत ।  
तनौ ममुस्तत्र न कैटभद्विषस्तपोधनाभ्यागमसम्भवा मुदः" ॥  
  
अन्योन्यमुभयोरेकक्रियायाः कारणं मिथः ॥ विस्स्द्_१०।७२ ॥  
  
"त्वया सा शोभते तन्वी तया त्वमपि शोभसे ।  
रजन्या शोभते चन्द्रश्चन्द्रेणापि निशीथिनी" ॥  
  
यदाधेयमनाधारमेकं चानेकगोचरम् ।  
किञ्चित्प्रकुर्वतः कार्यमशक्यस्येतरस्य वा ॥ विस्स्द्_१०।७३ ॥  
  
कार्यस्य करणं दैवाद्विशेषस्त्रिविधस्ततः ।  
  
क्रमेण यथा--  
"दिवमप्युपयातानामाकल्पमनल्पगुणगणा येषाम् ।  
रमयन्ति जगन्ति गिरः कथमिव कवयो न ते वन्द्याः" ॥  
"कानने सरिदुद्देशे गिरीणामपि कन्दरे ।  
पश्यन्त्यन्तकसङ्काशं त्वामेकं रिपवः पुरः" ॥  
"गृहिणी सचिवः सखी मिथः प्रियशिष्या ललिते कलाविधौ ।  
करुणाविमुखेन मृत्युना हरता त्वां वद किं न मे हृतम्" ॥  
  
व्याघातः स तु केनापि वस्तु येन यथाकृतम् ॥ विस्स्द्_१०।७४ ॥  
  
तेनैव चेदुपायेन कुरुते ऽन्यस्तदन्यथा ।  
  
यथा--"दृशा दग्धं मनसिजम्-" इत्यादि ।  
  
सौकर्येण च कार्यस्य विरुद्धं क्रियते यदि ॥ विस्स्द्_१०।७५ ॥  
  
व्याघात इत्येव ।  
"इहैव त्वं तिष्ठ द्रुतमहमहोभिः कतिपयैः समागन्ता कान्ते ! मृदुरसि न चायाससहना ।  
मृदुत्वं मे हेतुः सुभग ! भवता गन्तुमधिकं न मृद्वी सोढा यद्विरहकृतमायासमसमम्" ॥  
अत्र नायकेन नायिकाया मृदुत्वं सहगमनाभावहेतुत्वेनोक्तम् ।  
नायिकया च प्रत्युत सहगमने ततो ऽपि सौकर्येण हेतुतयोपन्यस्तम् ।  
  
परं परं प्रति यदा पूर्वपूर्वस्य हेतुता ।  
तदा कारणमाला स्यात्--  
  
यथा--  
"श्रुतं कृतधियां सङ्गाज्जायते विनयः श्रुतात् ।  
लोकानुरागो विनयान्न किं लोकानुरागतः" ॥  
  
--तन्मालादीपकं पुनः ॥ विस्स्द्_१०।७६ ॥  
  
धर्मिणामेकधर्मेण सम्बन्धो यद्यथोत्तरम् ।  
  
यथा--  
"त्वयि सङ्गरसम्प्राप्ते धनुषासादिताः शराः ।  
शरैररिशिरस्तेन भूस्तया त्वं त्वया यशः" ॥  
अत्रासादनक्रिया धर्मः ।  
  
पूर्वं पूर्वं प्रति विशेषणत्वेन परं परम् ॥ विस्स्द्_१०।७७ ॥  
  
स्थाप्यते ऽपोह्यते वा चेत् स्यात्तदैकावली द्विधा ।  
  
क्रमेणोदाहरणम्--  
"सरो विकसिताम्भोजमम्भोजं भृङ्गसङ्गतम् ।  
भृङ्गा यत्र ससङ्गीताः सङ्गीतं सस्मरोदयम्" ॥  
"न तज्जलं यन्न सुचारुपङ्कजं न पङ्कजं तद्यदलीनषट्पदम् ॥  
न षट्पदो ऽसौ न जुगुञ्ज यः कलं न गुञ्जितं तन्न जहार यन्मनः" ॥  
कचिद्विशेष्यमपि यथोत्तरं विशेषणतया स्थापितमपोहितं च दृश्यते ।  
यथा--  
"वाप्यो भवन्ति विमलाः स्फुटन्ति कमलानि वापीषु ।  
कमलेषु पतन्त्यलयः करोति सङ्गीतमलिषु पदम्" ॥  
एवमपोहने ऽपि ।  
  
उत्तरोत्तरमुत्कर्षो वस्तुनः सार उच्यते ॥ विस्स्द्_१०।७८ ॥  
  
यथा--"राज्ये सारं वसुधा वसुधायामपि पुरं पुरे सौधम् ।  
सौधे तल्पं तल्पे वराङ्गनानङ्गसर्वस्वम्" ॥  
  
यथासङ्ख्यमूद्देश उद्दिष्टानां क्रमेण यत् ।  
  
यथा--  
"उन्मीलन्ति नखैर्लुनीहि वहति क्षौमाञ्चलेनावृणु क्रीडाकाननमाविशन्ति वलयक्वाणैः समुत्नासय ।  
इत्थं वञ्जुलदक्षिणानिलकुहूकण्ठेषु साङ्केतिक- व्याहाराः सुभग ! त्वदीयविरहे तस्याः सखीनां मिथः" ॥  
  
क्वचिदेकमनेकस्मिन्ननेकं चैकगं क्रमात् ॥ विस्स्द्_१०।७९ ॥  
  
भवति क्रियते वा चेत्तदा पर्याय इष्यते ।  
  
क्रमेण यथा--  
"स्थिताः क्षणं पक्ष्मसु ताडिताधराः पयोधरोत्सेधनिपातचूर्णिताः ।  
वलीषु तस्याः स्खलिताः प्रपेदिरे क्रमेण नाभिं प्रथमोदबिन्धवः" ॥  
"विचरन्ति विलासिन्यो यत्र श्रोणिभरालसाः ।  
वृककाकशिवास्तत्र धावन्त्यरिपुरे तव" ॥  
"विसृष्टरागादधारान्निवर्तितः स्तनाङ्गरागादरुणाच्च कन्दुकात् ।  
कुशाङ्कुरादानपरिक्षताङ्गुलिः कृतो ऽक्षसूत्रप्रणयी तया करः" ॥  
"ययोरारोपितस्तारो हारस्ते ऽरिवधूजनैः" ॥  
निधीयन्ते तयोः स्थूलाः स्तनयोरश्रुविन्दवः" ॥  
एषु च क्वचिदाधारः संहतरूपो ऽसंहतरूपश्च ।  
क्वाचिदाधेयमपि ।  
यथा--  
"स्थिताः क्षणम्-" इत्यत्रोदबिन्दवः पक्ष्मादावसंहतरूप आधारे क्रमेणाभवन् ।  
"विचरन्ति-" इत्यत्राधेयभूता वृकादयः संहतरूपारिपुरे क्रमेणाभवन् ।  
एवमन्यत् ।  
अत्र चैकस्यानेकत्र क्रमेणैव वृत्तेविशेषालङ्काराद् भेदः ।  
विनिमयाभावात्परिवृत्तेः ।  
  
परिवृत्तिविन्निमयः समन्यूनाधिकैर्भवेत् ॥ विस्स्द्_१०।८० ॥  
  
क्रमेणोदाहरणम्--  
"दत्त्वा कटाक्षमेणाक्षी जग्रह हृदयं मम ।  
मया तु हृदयं दत्त्वा गृहीतो मदनज्वरः" ॥  
अत्र प्रथमेर्ऽधे समेन, द्वितीयेर्ऽधे न्यूनेन ।  
"तस्य च प्रवयसो जटायुषः स्वर्गिणः किमिव शोच्यते ऽधुना ।  
येन जर्जरकलेवरव्ययात्क्रीतमिन्दुकिरणोज्ज्वलं यशः" ॥  
अत्रादिक्येन ।  
  
प्रश्नादप्रश्नतो वापि कथिताद्वस्तुनो भवेत् ।  
तादृगन्यव्यपोहश्चेच्छाब्द आर्थो ऽथवा तदा ॥ विस्स्द्_१०।८१ ॥  
  
परिसङ्ख्या--  
  
क्रमेणोदाहरणम्--  
"किं भूषणं सुदृढमत्र यशो न रत्नं किं कार्यमार्यचरितं सुकृतं न दोषः ।  
किं चक्षुरप्रतिहतं धिषणा न नेत्रं जानाति कस्त्वदपरः सदसद्विवेकम्" ॥  
अत्र व्यवच्छेद्यं रत्नादि शाब्दम् ।  
"किमाराध्यं सदा पुण्यं कश्च सेव्यः सदागमः ।  
को ध्येयो भगवान् विष्णुः किं काम्यं परमं पदम्" ॥  
अत्र व्यवच्छेद्यं पापाद्यार्थम् ।  
अनयोः प्रश्नपूर्वकत्वम् ।  
अप्रश्नपूर्वकत्वे यथा--  
"भक्तिर्भवे न विभवे व्यसनं शास्त्रे न युवतिकामास्त्रे ।  
चिन्ता यशसि न वपुषि प्रायः परिदृश्यते महताम्" ॥  
"बलमार्तभयोपशान्तये विदुषां सम्मतये बहु श्रुतम् ।  
वसु तस्य न केवलं विभोर्गुणवत्तापि परप्रयोजनम्" ॥  
श्लेषमूलत्वे चास्य वैचित्र्यविशेषो यथा--  
"यस्मिंश्च राजनि "जितजगति पालयति महीं चित्रकर्मसु वर्णसङ्करश्चापेषु गुणच्छेदः-" इत्यादि ।  
  
--उत्तरं प्रश्नस्योत्तरादुन्नयो यदि ।  
यच्चासकृदसम्भाव्यं सत्यपि प्रश्न उत्तरम् ॥ विस्स्द्_१०।८२ ॥  
  
यथा मम--  
"वीभितुं न क्षमा श्वश्रूः स्वामी दूरतरं गतः ।  
अहमेकाकिनी बाला तवेह वसतिः कुतः" ॥  
अनेन पथिकस्य वसतियाचनं प्रतीयते ।  
"का विसमा देव्यगई किं लद्धव्वं जणो गुणग्गाही ।  
कि सोक्खं सुकलत्तं किं दुग्गोज्भ्क्तं खलो लोओ" ॥  
अत्रान्यव्यपोहे तात्पर्याभावात्परिसङ्ख्यातो भेदः ।  
न चेदमनुमानम्, साध्यसाधनयोर्द्वयोनिर्देश एव तस्याङ्गीकारात् ।  
न च काव्यलिङ्गम्, उत्तरस्य प्रश्नं प्रत्यजनकत्वात् ।  
  
दण्डापूपिकयान्यार्थागमोर्ऽथापत्तिरष्यते ।  
  
"मूषिकेण दण्डो भक्षित" इत्यनेन तत्सहचरितमपूपभक्षणमर्थादायातं भवतीति नियतसमानन्यायादर्थान्तरमापततीत्येष न्यायो दण्डापूपिका ।  
अत्र च क्वचित्प्राकरणिकादर्थादप्राकरणिकस्यार्थस्यापतनं क्वचिदप्राकरणिकार्थत्प्राकरणिकार्थस्येति द्वौ भेदौ ।  
क्रमेणोदाहरणम्--  
"हारो ऽयं हरिणाक्षीणां लुठति स्तनमण्डले ।  
मुक्तानामप्यवस्थेयं के वयं स्मरकिङ्कराः" ॥  
"विललाप स बाष्पगद्रदं सहजामप्यपहाय धीरताम् ।  
अतितप्तमयो ऽपि मार्दवं भजते कैव कथा शरीरिणाम्" ॥  
अत्र च समानन्यायस्य श्लेषमूलत्वे वैचित्र्यविशेषो यथोदाहृते-"हारो ऽयम्-" इत्यादौ न चेदमनुमानम्, समानन्यायस्य सम्बन्धरूपत्वाभावात् ।  
  
विकल्पस्तुल्यबलयोर्विरोधश्चातुरीयु(य) तः ॥ विस्स्द्_१०।८३ ॥  
  
यथा--"नमयन्तु शिरांसि धनूंषि वा कर्णपूरीक्रियन्तामाज्ञा मौर्व्यो वा" ।  
अत्र शिरसां धनुषां च नमनयोः सन्धिविग्रहोपलक्षणत्वात् सन्धिविग्रहयोश्चैकदा कर्तुमशक्यत्वाद्विरोधः, स चैकपक्षाश्रयणपर्यवसानः ।  
तुल्यबलत्वं चात्र धनुः शिरोनमनयोर्दूयोरपि स्पर्धया सम्भाव्यमानत्वात् ।  
चातुर्यं चात्रौपम्यगर्भत्वेन ।  
एवं "कर्णपूरीक्रियन्ताम्" इत्यत्रापि एवं--  
"युष्माकं कुरुतां भवातिशमनं नेत्रे तनुर्वा हरेः" ।  
अत्र श्लेषावष्टम्भेन चारुत्वम् ।  
"दीयतामजितं वित्तं देवाय ब्राह्मणाय वा" ।  
इत्यत्र चातुर्याभावान्नायमलङ्कारः ।  
  
समुच्चयो ऽयमेकस्मिन् सति कार्यस्य साधके ।  
खलेकपोतिकान्यायात्तत्करः स्यात्परो ऽपि चेत् ॥ विस्स्द्_१०।८४ ॥  
  
गुणौ क्रिये वा युगपत्स्यातां यद्वा गुणक्रिये ।  
  
यथा मम--  
"हंहो धीरसमिर ! हन्त जननं ते चन्दनक्ष्माभृतो दाक्षिण्यं जगदुत्तरं परिचयो गोदावरीवारिभिः ।  
प्रत्यङ्गं दहसीति मे त्वमपि चेदुद्दामदावाग्निव- न्मत्तोयं मलिनात्मको वनचरः किं वक्ष्यते कोकिलः" ॥  
अत्र दाहे एकस्मिंश्चन्दनक्ष्माभृज्जन्मरूपे कारणे सत्यपि दाक्षिण्यादीनां हेत्वन्तराणामुपादानम् ।  
अत्र सर्वेषामपि हेतूनां शोभनत्वात्सद्योगः ।  
अत्रैव चतुर्थपादे मत्तादीनामशोभनानां योगादसद्योगः ।  
सदसद्योगो यथा--  
"शशी दिवसधूसरो गलितयौवना कामिनी सरो विगतवारिजं मुखमनक्षरं स्वाकृतेः ।  
प्रभूर्धनपरायणः सततदुर्गतः सज्जनो नृपाङ्गनगतः खलो मनसि सप्त शल्यानि मे" ॥  
इह केचिदाहुः--"शशिप्रभृतीनां शोभनत्वं खलस्याशोभनत्वं चेति सदसद्योगः" इति अन्ये तु--"शशिप्रभृतीनां स्वतः शोभनत्वं धूसरत्वादीनां त्वशोभनत्वमिति सदसद्योगः" ।  
अत्र हि शशिप्रभृतिषु धूसरत्वादेरत्यन्तचितत्वमिति विच्छित्तिविशेषस्यैव चमत्कारविधायित्वम् ।  
"मनसि सप्तशल्यानि मे" इति सप्तानामपि शल्यत्वेनोपसंहारश्च ।  
"नृपाङ्गनगतः खल" इति तु क्रमभेदाद्दुष्टत्वमावहति सर्वत्र विशेष्यस्यैव शोभनत्वेन प्रक्रमादिति ।  
इह च खलेकपोतवत्सर्वेषां कारणानां साहित्येनावतारः ।  
समाध्यलङ्कारे त्वेककार्यं प्रति साधके समग्रे ऽप्यन्यस्य काकतालीयन्यायेनापतनमिति भेदः ।  
"अरुणे च तरुणि नयने तव मलिनं च प्रियस्य मुखम् ।  
मुखमानतं च सखि ते ज्वलितश्चास्यान्तरे स्मरज्वलनः" ॥  
अत्राद्येर्ऽथे गुणयोर्यौगपद्यम्, द्वितीये क्रिययोः ।  
उभयोर्यौगपद्ये यथा--  
"कलुषं च तवाहितेष्वकस्मात्सितपङ्केरुहसोदरश्रि चश्रुः ।  
पतितं च महीपतीन्द्र ! तेषां वपुषि प्रस्फुटमापदां कटाक्षैः" ॥  
"धुनोति चासिं तनुते च कीर्तिम्" ।  
इत्यादावेकाधिकरणे ऽप्येष दृश्यते ।  
न चात्र दीपकम्, एते हि गुणक्रियायौगपद्ये समुच्चयप्रकारा नियमेन कार्यकारणकालनियमविपर्ययरूपातिशयोक्तिमूलाः, दीपकस्य चातिशयोक्तिमूलत्वाभावः ।  
  
समाधिः सुकरे कार्ये दैवाद्वस्त्वन्तरागमात् ॥ विस्स्द्_१०।८५ ॥  
  
यथा--"मानमस्या निराकर्तुं पादयोर्मे पतिष्यतः ।  
उपकाराय दिष्ट्येदमुदीर्णं घनगर्जितम्" ॥  
  
प्रत्यनीकमशक्तेन प्रतीकारे रिपोर्यदि ।  
तदीयस्य तिरस्कारस्तस्यैवोत्कर्षसाधकः ॥ विस्स्द्_१०।८६ ॥  
  
तस्यैवेति रिपोरेव ।  
यथा मम--  
"मध्येन तनुमध्या मे मध्यं जितवतीत्ययम् ।  
इभकुम्भौ भिनत्त्यस्याः कुचकुम्भनिभो हरिः" ॥  
  
प्रसिद्धस्योपमानस्योपमेयत्वप्रकल्पनम् ।  
निष्फलत्वाभिधानं वा प्रतीपमिति कथ्यते ॥ विस्स्द्_१०।८७ ॥  
  
क्रमेण यथा--  
"यत्त्वन्नेत्रसमानकान्तिसलिले मग्नं तदिन्दीवरम्" ।  
इत्यादि ।  
"तद्वक्त्रं यदि मुद्रिता शशिकथा हा हेम सा चेद्द्युतिः; तच्चक्षुर्यदि हारितं कुवलयैस्तच्चेत्स्मितं का सुधा ? ।  
धिक्कन्दर्पधनुर्भ्रुवौ यदि च ते किं वा बहु ब्रूमहे यत्सत्यं पुनरुक्तवस्तुविमुखः सर्गक्रमो वेधसः" ॥  
अत्र वक्त्रादिभिरेव चन्द्रादीनां शोभातिवहनात्तेषां निष्फलत्वम् ।  
  
उक्त्वा चात्यन्तमुत्कर्षमत्युत्कृष्टस्य वस्तुनः ।  
कल्पिते ऽप्युपमानत्वे प्रतीपं केचिदूचिरे ॥ विस्स्द्_१०।८८ ॥  
  
यथा--  
"अहमेव गुरुः सुदारुणानामिति हालाहल ! तात ! मा स्म दृप्यः ।  
ननु सन्ति भवादृशानि भुवने ऽस्मिन् वचनानि दुर्जनानाम्" ॥  
अत्र प्रथमपादेनोत्कर्षातिशय उक्तः ।  
तदनुक्तौ तु नायमलङ्कारः ।  
यथा--  
"ब्रह्मेव ब्राह्मणो वदति" इत्यादि ।  
  
मीलितं वस्तुनो गुप्तिः केनचित्तुल्यलक्ष्मणा ।  
  
अत्र समानलक्षणं वस्तु क्वचिदागन्तुकम् ।  
क्रमेण यथा--  
"लक्ष्मीवक्षोजकस्तूरीलक्ष्म वक्षः स्थले हरेः ।  
ग्रस्तं नालक्षि भारत्या भासा नीलोत्पलाभया" ॥  
अत्र भगवतः श्यामा कान्तिः सहजा ।  
"सदैव शोणोपलकुण्डलस्य यस्यां मयूखैररुणीकृतानि ।  
कोपोपरक्तान्यपि कामिनीनां मुखानि शङ्कां विदधुर्न यूनाम्" ॥  
अत्र माणिक्यकुण्डलस्यारुणिमा मेखे आगन्तुकः ।  
  
सामान्यं प्रकृतस्यान्यतादात्म्यं सदृशैर्गुणैः ॥ विस्स्द्_१०।८९ ॥  
  
यथा--"मल्लिकाचितधम्मिल्लाश्चारुचन्दनचचिताः ।  
अविभाव्याः सुखं यान्ति चन्द्रिकास्वभिसारिकाः" ॥  
मीलिते उत्कृष्टगुणेन निकृश्टगुणस्य तिरोधानम्, इह तूभयोस्तुल्यगुणतया भेदाग्रहः ।  
  
तद्गुणः स्वगुणत्यगादत्युत्कृष्टगुणग्रहः ।  
  
यथा--"जगाद वदनच्छद्मपद्मपर्यन्तपातिनः ।  
नयन् मधुलिहः श्वैत्यमुदग्रदशनांशुभिः" ॥  
मीलिते प्रकृतस्य वस्तुनो वस्त्वन्तरेणाच्छादनम्, इह तु वस्त्वन्तरगुणेनाक्रान्तता प्रतीयत इति भेदः ।  
  
तद्रूपाननुहारस्तु हेतौ सत्यष्यतद्गुणः ॥ विस्स्द्_१०।९० ॥  
  
यथा--"हन्त ! सान्द्रेण रागेण भृते ऽपि हृदये मम ।  
गुणगौर ! निषण्णो ऽपि कथं नाम न रज्यसि" ॥  
यथा वा--  
"गाङ्गमम्बु सितमम्बु यामुनं कज्जलाभमुभयत्र मज्जतः ।  
राजहंस ! तव सैव शुभ्रता चीयते न च न चापचीयते" ॥  
पूर्वत्रातिरक्तहृदयसम्पर्कात् प्राप्तवदपि गुणगौरशब्दवाच्यस्य नायकस्य रक्तत्वं न निष्पिन्नम्, उत्तरत्राप्रस्तुतप्रशंसायां विद्यमानायामपि गङ्गायमुनापेक्षया प्रकृतस्य हंसस्य गङ्गायमुनयोः सम्पर्के ऽपि न तद्रूपता ।  
अत्र च गुणाग्रहणरूपविच्छित्तिविशेषाश्रयाद्विशेषोक्तेर्भेदः, वर्णान्तरोत्पत्त्यभावाच्च विषमात् ।  
  
संलक्षितस्तु सूक्ष्मोर्ऽथ आकारेणेङ्गितेन वा ।  
कयापि सूच्यते भह्ग्या यत्र सूक्ष्मं तदुच्यते ॥ विस्स्द्_१०।९१ ॥  
  
सूक्ष्मः स्थूलमतिभिरसंलक्ष्यः ।  
अत्राकारेण यथा--  
"वक्त्रस्यन्दिस्वेदबिन्दुप्रबन्धैर्दृष्ट्वा भिन्नं कुङ्कुमं कापि कण्ठे ।  
पुंस्त्वं तन्व्या व्यञ्जन्ती वयस्या स्मित्वा पाणौ खड्गलेखां लिलेख" ॥  
अत्र कयाचित्कुङ्कुमभेदेन संलक्षितं कस्याश्चित्पुरुषायितं पाणौ पुरुषचिह्नखड्गलेखालिखनेन सूचितम् ।  
इङ्गितेन यथा--  
सङ्केतकालमनसं विटं ज्ञात्वा विदग्धया ।  
हसन्नेत्रापिताकूतं लीलापद्मं निमीलितम् ॥  
अत्र विटस्य भ्रूविक्षेपादिना लक्षितः सङ्केतकालाभिप्रायो रजनीकालभाविना पद्मनिमीलनेन प्रकाशितः ।  
  
व्याजोक्तिर्गोपनं व्याजादुद्भिन्नस्यापि वस्तुनः ।  
  
यथा--  
"शैलेन्द्रप्रतिपाद्यमानगिरिजाहस्तोपगूढोल्लस- द्रोमाञ्चादिविसंष्ठुलाखिलविधिव्यासङ्गभङ्गाकुलः ।  
आः शैत्यं तुहिनाचलस्य करयोरित्यूचिवान् सस्मितं शैलान्तः पुरमातृमण्डलगणैर्दृष्टो ऽवताद्वः शिवः" ॥  
नेयं प्रथमापह्नतिः, आपह्नवकारिणो विषयस्यानभिधानात् ।  
द्वितीयापह्नुतेर्भेदश्च तत्प्रस्तावे दशितः ।  
  
स्वभावोक्तिर्दुरूहार्थस्वक्रियारूपवर्णनम् ॥ विस्स्द्_१०।९२ ॥  
  
दुरूहयोः कविमात्रवेद्ययोः अर्थस्य डिम्भादेः स्वयोस्तदेकाश्रययोश्चेष्टास्वरूपयोः ।  
यथा मम--  
"लाङ्गूलेनाभिहत्य क्षितितलमसकृद्दारयन्नग्रपद्भ्या- मात्मन्येवावलीय द्रुतमथ गगनं प्रोत्पतन् विक्रमेण ।  
स्फूर्जद्धुङ्कारधोषः प्रतिदिशमखिलान् द्रावयन्नेष जन्तून कोपाविष्टः प्रविष्टः प्रतिवनमरुणोच्छूनचक्षूस्तरक्षुः" ॥  
  
अद्भुतस्य पदार्थस्य भूतस्याथ भविष्यतः ।  
यत्प्रत्यक्षायमाणत्वं तद्भाविकमुदाहृतम् ॥ विस्स्द्_१०।९३ ॥  
  
यथा--  
"मुनिर्जयति योगीन्द्रो महात्मा कुम्भसम्भवः ।  
येनैकचुलुके दृष्टौ दिव्यौ तौ मत्स्यकच्छपौ" ॥  
यथा वा--  
"आसीदञ्जनमत्रेति पश्यामि तव लोचने ।  
भाविभूषणसम्भारां साक्षात्कुर्वे तवाकृतिम्" ॥  
न चायं प्रसादाख्यो गुणः, भूतभाविनोः प्रत्यक्षायमाणत्वे तस्याहेतुत्वात् ।  
न चाद्भुतो रसः, विस्मयं प्रत्यस्य हेतुत्वात् ।  
न चातिशयोक्तिरलङ्कारः, अध्यवसायाभावात् ।  
न च भ्रान्तिमान्, भूतभाविनोर्भूतभावितयैव प्रकाशनात् ।  
न च स्वभावोक्तिः, तस्य लौकिकवस्तुगतसूक्ष्मधर्मस्वभावस्यैव यथावद्वर्णनं स्वरूपम्; अस्य तु वस्तुनः प्रत्यक्षायमाणस्वरूपो विच्छित्तिविशेषो ऽस्तीति ।  
यदि पुनर्वस्तुनः क्वचित्स्वभावोक्तावप्यस्या विच्छित्तेः सम्भवस्तदोभयोः सङ्करः ।  
"अनातपत्त्रो ऽप्ययमत्र लक्ष्यते सितातपत्त्रैरिव सर्वतो वतः ।  
अचामरो ऽप्येष सदैव वीज्यते विलासबालव्यजनेन को ऽप्ययम्" ॥  
अत्र प्रत्यक्षायमाणस्यैव वर्णनान्नायमलङ्कारः, वर्णनावशेन प्रत्यक्षायमाणत्वस्यैव स्वरूपत्वात् ।  
यत्पुनरप्रत्यक्षायमाणस्यापि वर्णने प्रत्यक्षायमाणत्वं तत्रायमलङ्कारो भवितुं युक्तः, यथोदाहृते "आसीदञ्जनम्ऽ--इत्यादौ ।  
  
लोकातिशयसम्पत्तिवर्णनोदात्तमुच्यते ।  
यद्वापि प्रस्तुतस्याङ्गं महतां चरितं भवेत् ॥ विस्स्द्_१०।९४ ॥  
  
क्रमेणोदाहरणम्--  
"अधः कृताम्भोधरमण्डलानां यस्यां शशाङ्कोपलकुट्टीमानाम् ।  
ज्योत्स्नानिपातात्क्षरक्षतां पयोभिः केलीवनं वृद्धिमुरीकरोति" ॥  
"नाभिप्रभिन्नाम्बुरुहासनेन संस्तूयमानः प्रथमेन धात्रा ।  
अमुं युगान्तोचितयोगनिद्रः संहृत्य लोकान् पुरुषो ऽधिशते" ॥  
  
रसभावौ तदाभासौ भावस्य प्रशमस्तथा ।  
गुणीभूतत्वमायान्ति यदालङ्कृतयस्तदा ॥ विस्स्द्_१०।९५ ॥  
  
रसवत्प्रेय ऊर्जस्वि समाहितमिति क्रमात् ।  
  
तदाभासौ रसाभासो भावाभासश्च ।  
तत्र रसयोगाद्रसवदलङ्कारो यथा--  
"अयं स रसनोत्कर्षो-" इत्यादि ।  
अत्र शृङ्गारः करुणस्याङ्गम् ।  
एवमन्यत्रापि ।  
प्रकृष्टप्रियत्वात्प्रेयः ।  
यथा मम--  
"आमीलितालसविवतिततारकाक्षीं मत्कण्ठबन्धनदरश्लथबाहुवल्लीम् ।  
प्रस्वेदवारिकणिकाचितघण्डबिम्बां संस्मृत्य तामनिशमेति न शान्तिमन्तः" ॥  
अत्र सम्भोगशृङ्गारः स्मरणाख्यभावस्याङ्गम् ।  
स च विप्रलम्भस्य ।  
ऊर्जो बलम्, अनौचित्यप्रवृत्तौ तदत्रास्तीत्यूर्जस्वि ।  
यथा--  
"वने ऽखिलकलासक्ताः परिहृत्य निजस्त्रियः ।  
त्वद्वैरिवनितावृन्दे पुलिन्दाः कुर्वते रतिम्" ॥  
अत्र शृङ्गाराभासो राजविषयकरतिभावस्याङ्गम् ।  
एवं भावाभासो ऽपि ।  
समाहितं परिहारः ।  
यथा--"अविरलकरवालकम्पनैर्भ्रुकुटीतर्जनगर्जनैर्मुहुः ।  
ददृशे तव वैरिणां मदः स गतः क्वापि तवेक्षणे क्षणात्" ॥  
अत्र मदाख्यभावस्य प्रशमो राजविषयरतिभावस्याङ्गम् ।  
  
भावस्य चोदये सन्धौ मिश्रत्वे त तदाख्यकाः ॥ विस्स्द्_१०।९६ ॥  
  
तदाख्यका भावोदयभावसन्धिभावशबलनामानो ऽलङ्काराः ।  
क्रमेणोदाहरणम्- "मधुपानप्रवृत्तास्ते सुहृद्भिः सह वैरिणः ।  
श्रुत्वा कुतो ऽपि त्वन्नम लेभिरे विषमां दशाम्" ॥  
अत्र त्रासोदयो राजविषयरतिभावस्याङ्गम् ।  
"जन्मान्तरीणरमणस्याङ्गसङ्गसमुत्सुका ।  
सलज्जा चान्तिके सख्याः पातु नः पार्वती सदा" ॥  
अत्रौत्सुक्यलज्जयोश्च सन्धिर्देवताविषयरतिभावस्याङ्गम् ।  
"पश्येत्कश्चिच्चल चपल ! रे ! का त्वारहं कुमारी हस्तालम्बं वितर हहहा व्युत्क्रमः क्वासि यासि ।  
इत्थं पृथ्वीपरिवृढ ! भवद्विद्विषो ऽरण्यवृत्तेः कन्या कञ्चित्फलकिसलयान्याददानाभिधत्ते" ॥  
अत्र शङ्कासूयाधृतिस्मृतिश्रमदैन्यविबोधौत्सुक्यानां शबलता राजविषयरतिभावस्याङ्गम् ।  
इह केचिदाहुः--"वाच्यवाचकरूपालङ्करणमुखेन रसाद्युपकारका एवालङ्काराः, रसादयस्तु वाच्यवाचकाभ्यामुपकार्या एवेति न तेषामङ्कारता भवितुं युक्ता" इति ।  
अन्ये तु --"रसाद्युपकारमात्रेणेहालङ्कृतिव्युपदेशो भाक्तश्चिरन्तनप्रसिद्ध्याङ्गीकार्य एव" इति ।  
अपरे च--"रसाद्युपकारमात्रेणालङ्कारत्वं मुख्यतो रूपकादौ तु वाच्याद्युपधानम्, अजगलस्तनन्यानेन" इति ।  
अभियुक्तास्तु--"स्वव्यञ्जकवाच्यवाचकाद्युपकृतैरङ्गभूतैः रसादिभिरङ्गिनो रसादेर्वाच्यवाचकोपस्कारद्वारेणोपकुर्वद्भिरलङ्कृतिव्यपदेशो लभ्यते ।  
समासोक्तौ तु नायिकादिव्यवहारमात्रस्यैवालङ्कृतिता, न त्वास्वादस्य, तस्योक्तरीतिविरहात्" इति मन्यन्ते ।  
अत एव ध्वनिकारेणोक्तम्--  
"प्रधाने ऽन्यत्र वाक्यार्थे यत्राङ्गं तु रसादयः ।  
काव्ये तस्मिन्नलङ्कारो रसादिरिति मे मतिः" ॥  
यदि च रसाद्युपकारमात्रेणालङ्कृतित्वं तदा वाचकदिष्वपि तथा प्रसज्येत ।  
एवं च यच्च कैश्चिदुक्तम्--"रसादीनामङ्गित्वे रसवदाद्यलङ्कारः, अङ्गत्वे तु द्वितीयोदात्तालङ्कारः" इति तदपि परास्तम् ।  
  
यद्येत एवालङ्काराः परस्परविमिश्रिताः ।  
तदा पृथगलङ्कारौ संसृष्टिः सङ्करस्तथा ॥ विस्स्द्_१०।९७ ॥  
  
यथा लौकिकालङ्काराणामपि परस्परमिश्रणे पृथक्चारुत्वेन पृथगलङ्कारत्वं तथोक्तरूपाणां काव्यालङ्काराणामपि परस्परमिश्रत्वे संसृष्टिसङ्काराख्यौ पृथगलङ्कारौ ।  
तत्र--  
"मिथो ऽनपेक्षमेतेषां स्थितिः संसृष्टिरुच्यते ।  
एतेषां शब्दार्थालङ्काराणाम् ।  
यथा--  
"देवः पायादपायान्नः स्मेरेन्दीवरलोचनः ।  
संसारध्वान्तविध्वंसहंसः कंसनिसूदनः" ॥  
अत्र पायादपायादिति यमकम्, संसारेत्यादौ चानुप्रास इति शब्दालङ्कारयोः संसृष्टिः ।  
द्वितीये पादे उपमा, द्वितीयार्धे च रूपकमित्यर्थालङ्कारयोः संसृष्टिः ।  
एवमुभयोः स्थितत्वाच्छब्दार्थालङ्कारसंसृष्टिः ।  
  
अङ्गाङ्गित्वे ऽलङ्कृतीनां तद्वदेकाश्रयस्थितौ ।  
सन्दिग्धत्वे च भवति सङ्करस्त्रिविधः पुनः ॥ विस्स्द्_१०।९८ ॥  
  
अङ्गाङ्गिभावो यथा--  
"आकृष्टिवेगविगलद्भुजगेन्द्रभोग- निर्मोकपट्टपरिवेष्टनायाम्बुराशेः ।  
मन्थव्यथाव्युपशमार्थमिवाशु यस्य मन्दाकिनी चिरमवेष्टत पादमूले" ॥  
अत्र निर्मोकपट्टापह्नवेन मन्दाकिन्या आरोप इत्यपह्नुतिः ।  
सा च मन्दा किन्या वस्तुवृत्तेन यत्पादमूलवेष्टनं तच्चरणमूलवेष्टनमिति श्लेषमुत्थापयतीति तस्याङ्गम् ।  
श्लेषञ्च पादमूलवेष्टनमेव चरणमूलवेष्टदमित्यतिशयोक्तरेङ्गम्, अतिशयोक्तिश्च "मन्थव्यथाव्युपशमार्थमिव" इत्युत्प्रेक्षाया अङ्गम् ।  
उत्प्रेक्षा चाम्बुराशिमन्दाकिन्योर्नायकनायिकाव्यवहारं गमयतीति समासोक्तेरङ्गम् ।  
यथा वा--  
"अनुरागवती सन्ध्यां दिवसस्तत्पुरः सरः ।  
अहो ! दैवगतिश्चित्रा तथापि न समागमः" ॥  
अत्र समासोक्तिविशेषोक्तेरङ्गम् ।  
सन्देहसङ्करो यथा--  
"इदमाभाति गगने भिन्दानं सन्ततं तमः ।  
अमन्दनयनान्दकरं मण्डलमैन्दवम्" ॥  
अत्र किं मुखस्य चन्द्रतयाध्वसानादतिशयोक्तिः, उत इदमिति मुखं निर्दिश्य चन्द्रत्वारोपाद्रूपकम्, अथवा इदमिति मुखस्य चन्द्रमण्डलस्य च द्वयोरपि प्रकृतयोरेकधर्माभिसम्बन्धात्तुल्ययोगिता, आहोस्विच्चन्द्रस्याप्रकृतत्वाद्दीपकम्, किं वा विशेषणसाम्यादप्रस्तुतस्य मुखस्य गम्यत्वात्समासोक्तिः, यद्वाप्रस्तुतचन्द्रवर्णनया प्रस्तुतस्य मुखस्यावगतिरित्यप्रस्तुतप्रशंसा, यद्वा मन्मथोद्दीपनः कालः स्वकार्यभूतचन्द्रवर्णनामुखेन वणित इति पर्यायोक्तिरिति बहूनामलङ्कराणां सन्देहात्सन्देहसङ्करः ।  
यथा वा--"मुखचन्द्रं पश्यामि" इत्यत्र किं मुखं चन्द्र इव इत्युपमा ? उत चन्द्र एवेति रूपकमिति सन्देहः ।  
साधकबाधकयोर्द्वयोरेकतरस्य सद्भावे न पुनः सन्देहः ।  
यथा--  
"मुखचन्द्रं चुम्बति" इत्यत्र चुम्बनं मुखस्यानुकूलमित्युपमायाः साधकम् ।  
चन्द्रस्य तु प्रतिकूलमिति रूपकस्य बाधकम् ।  
"मुखचन्द्रः प्रकाशते" इत्यत्र प्रकाशाख्यो धर्मो रूपकस्य साधको मुखे उपचरितत्वेन सम्भवतीति नोपमाबाधकः ।  
"राजनारायणं लक्ष्मीस्त्वामालिङ्गति निर्भरम्" ।  
अत्र योषित आलिङ्गनं नायकस्य सादृश्ये नोचितमिति लक्ष्म्यालिङ्गनस्य राजन्यासम्भवादुपमाबाधकम्, नारायणे सम्भवाद्रूपकम् ।  
एवम्--  
"वदनाम्बुजमेणाक्ष्या भाति चञ्चललोचनम्" ।  
अत्र वदने लोचनस्य सम्भवादुपमायाः साधकता, अम्बुजे चासम्भवाद्रूपकस्य बाधकता ।  
एवं--"सुन्दरं वदनाम्बुजम्" इत्यादौ साधारणधर्मप्रयोगे "उपमितं व्याघ्रादिभिः सामान्याप्रयोगे" इति वचनादुपमासमासो न सम्भवतीत्युपमाया बाधकः ।  
एवं चात्र मयूरव्यंसकादित्वाद्रूपकसमास एव ।  
एकाश्रयानुप्रवेशो यथा मम--  
"कटाक्षेणापीषत्क्षणमपि निरीक्षेत यदि सा तदानन्दः सान्द्रः स्फुरति पिहिताशेषविषयः ।  
सरोमाञ्चोदञ्चत्कुचकलशनिभिन्नवसयः परीरम्भारम्भः क इव भविताम्भोरुहदृशः" ॥  
अत्र कटाक्षेणापीषत्क्षणमपीत्यत्रच्छेकानुप्रासस्य निरीक्षेतेत्यत्र क्षकारमादाय वृत्त्यनुप्रासस्यचैकाश्रये ऽनुप्रवेशः ।  
एवं चात्रैवानुप्रसार्थापत्त्यलङ्कारयोः ।  
यथा वा--  
"संसारध्वान्तविध्वंस--" इत्यत्र रूपकानुप्रासयोः ।  
यथा वा--"कुरबकारवकारणतां ययुः" इत्यत्र रबका रवका इत्येकं बकारवकार इत्येकमिति यमकयोः ।  
यथा वा--  
"अहिणअपओअरसिएसु पहिअसामाहएसु दिअहेसु ।  
रहसपसारिअगीआणं णच्चिजं मोरविन्दाणम्" ॥  
अत्र "पहिअसामाइएसु" इत्येकाश्रये पथिकशयामायितेत्युपमा, पथिकसामाजिकेष्वितिरूपकं प्रविष्टमिति ।  
  
श्रीचन्द्रशेखरमहाकविचन्द्रसूनु- श्रीविश्वनाथकविराजकृतं प्रबन्धम् ।  
साहित्यदर्पणममुं सुधियो विलोक्य साहित्यतत्त्वमखिलं सुखमेव वित्त ॥ विस्स्द्_१०।९९ ॥  
  
  
यावत्प्रसन्नेन्दुनिभानना श्रीर्नारायणस्याङ्गमलङ्करोति ।  
तावन्मनः सम्मदयन् कवीनामेष प्रबन्धः प्रथितो ऽस्तु लोके   ॥ विस्स्द्_१०।१०० ॥  
  
  
इत्यालङ्कारिकचक्रवर्तिसान्धिविग्रहिकमहापात्रश्रीविश्वनाथकविराजकृते साहित्यदर्पणे दशमः परिच्छेदः ।  
  
  
  
  
