---
title: 'Udbhata: Kavyalamkarasarasamgraha'

---
## Intro
  
  
  
  
 Udbhata: Kavyalamkarasarasamgraha   
  
  
  
  
Udbhata: Kavyalamkarasarasamgraha,  
with Induraja's Laghuvrtti commentary.  
  
  
Input by members of the Sansnet project  
  
  
NOTE:  
Missing passages have been added according to the ed. by Narayana Daso Banhatti,  
Poona 1925 (Bombay Sanskrit and Prakrit Series, LXXIX).  
  
  
  
REFERENCES (added according to N.D. Banhatti's edition):   
UKss_n.n = _varga.kārikā  
UKss_n.*n = _varga.*sample verse (mostly taken from Udbhaṭa's lost Kumārasambhava)  
  
  
BOLD for kārikās  
  
  
  
  


## पाठः
  
  
  
  
  
  
प्रस्तावना ।  
  
अस्मिन्भरतखण्डे खल्वद्यावधि बहवः संस्कृतग्रन्थाः संशोध्य मुद्रणद्वारा प्राकाश्यं नीतास्तत्र तत्र पण्डितप्रकाण्डैः ।  
तथापि कतिचन प्राजीनाः प्रबन्धाः प्रकाशनार्हा अपि पुस्तककोशेष्वेव निलीना वर्तन्ते ।  
तेषामन्यतमो ऽयं काव्यालङ्कारसङ्ग्रहाख्यः प्रबन्धो यो ऽद्य महता प्रयत्नेन सहृदयहृदयवनोदाय प्रकाश्यते ।  
  
अस्य काव्यालङ्कारसङ्ग्रहग्रन्थस्य प्रणेता उद्भटभट्टः ।  
उद्भटभट्टस्य भट्टोद्भटौद्भटाचार्यः  
  
इत्यापि नामोल्लेखो ग्रन्थान्तरेषु दृश्यते ।  
उद्भटभट्ट कश्मीरेषु जयापीडः भूपस्य सभापतिरासीदिति कल्हणवरचतराजतरङ्गिणीग्रन्थादवगम्यते ।  
जयापीडनृपतिराज्यकालस्तु ख्रिस्त ७७९ वर्षमारभ्य ८१३ वर्षपर्यन्तमासीदिति ज्ञायते ।  
अतस्तत्सभापतेरुद्भटभट्टस्यापि जीवितसमयः स एवेति विदुषां निर्णयः ।  
  
उद्भटाचार्येण कुमारसम्भवाख्यं काव्यं तथा भामहकृतालङ्कारग्रन्थस्य विवरणं च विरचितमासीदिति ज्ञायते ।  
अत्र प्रमाणं तु अस्यां लघुवृत्तौ "अनेन ग्रन्थकृता खोपरचितकुमारसम्भवैकदेशो ऽत्र उदाहरणत्वेनोपन्यस्तः"पृ० १५ इति "विशेषोक्तलक्षणे च भामहविवरणे भट्टोद्भटेन एकदेशश्बद एवं व्याख्यातः"पृ० १३ इति च प्रतीहारेन्दुराजस्योक्तिः ।  
  
काव्यालङ्कारसारलघुवृत्तेः प्रणेता श्रीप्रतहारेन्दुराजस्तु कोङ्कणदेशवास्तव्यः कश्मीरेषु मीमांसाख्याकरणतर्कसाहित्यशास्त्रपारङ्गतभट्टश्रीमुकुलादधीतशास्त्रश्चेति अस्या लघुवृत्तेः प्रारम्भोपसंहारयोः स्थिताभ्यां निम्नलिखितपद्याभ्यां स्फुटं भवति ।  
  
"विद्वदग्र्यान्मुकुलकादधिगम्य विविच्यते ।  
  
प्रतीहारेन्दुराजेन काव्यालङ्कारसङ्ग्रहः ॥  
"  
  
"मीमांसासारमेघात्पदजलधिविधोस्तर्कमाणिक्यकोशात्  
  
साहित्यश्रीमुरारेर्बुधकुसुममधोः शौरिपादब्जभृङ्गात् ।  
  
श्रुत्वा सौजन्यसिन्धोर्द्वजवरमुकुलात्कीर्तिवल्ल्यालवालात्  
  
काव्यालङ्कारसारे लघुववृतिमधात्कौङ्कणः श्रीन्दुराजः ॥  
"इति  
  
प्रतीहारेन्दुराजस्य जीवितकालस्तु निश्चित्य वक्तुं न शक्यते ।  
तथाप्ययं भट्टोद्भस्य पश्चाद्बभूवेति व्यक्तमेव ।  
अनेन लघुवृत्तौ भामह--वामन---उद्भट---इत्यादि प्राचीनालङ्कारिकाणामेवोल्लेखः कृतः नतु महिमभट्ट-आनन्दवर्धन-काव्यप्रकाशकाराद्यभिनवालङ्कारिकाणाम् ।  
अतो ऽयं खिस्तवर्षस्य नवमदशमशतकयोर्मध्ये बभूवेति तर्क्यते ।  
  
अस्य ग्रन्थस्यादर्शपुस्तकमेकमेव पुण्यपत्तनस्थाराजकीयपुस्तकालयाधिकारिभिः प्रोफेसर विनायक सखाराम घाटे इत्येतै संस्करणार्थे दत्वनृगृहीतो ऽस्मीति कृतज्ञतया स्मरामि तेषामुपकृतिम् ।  
  
  
कारवारपुरे विद्वदनुचरः  
  
  
श्रावण शु- १२ शके १८३७ मङ्गेशशर्मा।  
  
  
_______________________________________________________________________________  
  
  
  
  
श्रीः ।  
श्रीमद्-उद्भट-भट्टप्रणीतः काव्यालङ्कारसङ्ग्रहः ।  
  
  
प्रथमो वर्गः  
श्रीमत्-प्रतीहारेन्दु-राजविरचितया काव्यालङ्कारसारलघुवृत्त्या समेतः ।  
  
  
  
यल्लक्ष्म्या हसितैः सितैर्धवलितं नर्मोक्तिलीलाजुषः  
शौरेः स्फीतगभस्तिकौस्तुभरुचा यच्च क्वचित्पाटलम् ।  
अन्यत्र च्छुरितं यदम्बररच हेमप्रभादीप्रया  
तद्वक्षो ऽक्षतशक्रचापशबलव्योमाभमव्याज्जगत् ॥ १ ॥  
  
महिषितवपुषि सुरद्विषि दर्शितभयमभयदं द्युसद्मभ्यः ।  
नन्दितसुरेन्द्रवन्दितमङ्घ्रियुगं गौरि तव वन्दे ॥ २ ॥  
  
विद्वदग्र्यान्मुकुलकादघिगम्य विवच्यते ।  
प्रतीहारेन्दुराजेन काव्यालङ्कारसङ्ग्रहः ॥ ३ ॥  
  
  
पुनरुक्तवदाभासं छेकानुप्रास एव च ।  
अनुप्रासस्त्रिधा लाटानुप्रासो रूपकं चतुः ॥ उक्स्स्_१।१ ॥  
  
उपमा दीपकं चैव प्रतिवस्तूपमा तथा ।  
इत्येत एवालङ्कारा वाचां कैश्चिदुदाहृताः ॥ उक्स्स्_१।२ ॥  
  
  
अत्रालङ्कारा अष्टावुद्दिष्टाः ।  
तत्रादौ चत्वारः शब्दालङ्कारा निरूपिताः ।  
रूपकादीनां तु चतुर्णामत्र अर्थालङ्कारता ।  
अत्रानुप्रासे रूपके यथाक्रमं त्रिधेति चतुरिति वचनं विप्रतिपत्तिनिरासार्थम् ।  
भामहो हि ग्राम्योपनागरकावृत्तभेदेन द्विप्रकारमेवानुप्रासं व्याख्यातवान् ।  
तथा रूपकस्य ये चत्वारो भेदा वक्ष्यन्ते तन्मध्यादाद्यमेव भेदद्वितयं प्रादर्शयत् ।  
अतः स्वाभिमतभेदोपदर्शनद्वारेण एवंविधविप्रतिपत्तिनिरासार्थमुद्देशावस्थायामेवानुप्रासस्त्रिधेति रूपकं चतुरिति चोक्तम् ।  
रूपकं चतुरित्यत्र  
  
रूपकत्वेन सह एकस्मिन्नर्थे वर्तमाना सत्ता रूपकेदेष्वावर्तमाना प्रतीयते ।  
अतः प्रतीयमाना यासौ रूपकत्वैकार्थसमवेता सत्तात्मिका भवनक्रिया तदभ्यावृत्तावयं "द्वित्रिचतुर्भ्यः सुच्"(पा। अ। ५।४।१८) इति सुच्प्रत्ययः ।  
रूपकं चतुर्षु भेदेषु चतुरो वारान् भेदात्मना भवतीत्यर्थः ।  
  
तत्र पुनरुक्तवदाभासं प्रोच्यते------  
  
पुनरुक्ताभासमभिन्नवस्त्विवोद्भासि भिन्नरूपपदम् ।  
  
  
अभिन्नं वस्तु यस्मिन्नुद्भासते तदभिन्नवस्तु ।  
भिन्नं रूपं ययोः पदयोस्ते भिन्नरूपे ।  
अभिन्नवस्त्विव अभीक्ष्णमुद्भासेते भिन्नरूपे पदे यस्मिंस्तदभिन्नवस्त्विवोद्भासिभिन्नरूपपदम् ।  
एवमयं बहुव्रीहिद्वितयगर्भः पञ्चपदोबहुव्रीहिः ।  
तत्रैको ऽभिन्नवस्त्विति बहुव्रीहिः ।  
अपरस्तु भिन्नरूप इति ।  
तद्गर्भश्चायं बहुव्रीहिरभिन्नवस्त्विवोद्भासिभिन्नरूपपदमिति ।  
अनेन च यत्र भिन्नरूपे पदे एकार्थवदाभासेते तत्पुनरुक्ताभासं काव्यमलङ्कार्यं निर्दिष्टम् ।  
यद्यपि ।  
पुनरुक्तवदाभासमित्युद्देशे वतिः प्रयुक्तस्तथापि तस्येह गम्यमानार्थत्वादप्रयोगः ।  
उद्देशे त्वेवमनभिधानमभिधावैचित्र्यप्रदर्शनार्थम् ।  
काचित् खलु गम्यमानार्थन्वयेन अभिधा  
  
प्रवर्तते, काचित्त्वभिधीयमानार्थन्वयेन ।  
तत्रोद्देशे वत्यभिधीयमानसादृश्यान्वयेन अभिधा उपदर्शिता ।  
इह त्वर्थसामर्थ्यवसेयसादृश्यान्वयेन ।  
तदेवमर्थसामर्थ्यावसेयेन वत्यर्थेनान्वितं पुनरुक्ताभासमत्र काव्यमलङ्कार्यं यत्काव्यं तद्धर्मत्वेन पुनरुक्तवदाभासमानयोः पदयोरलङ्कारत्वमुक्तं न तु स्वतन्त्रतया ।  
फलं चैवमभिधानस्य पुनरुक्तवदाभासमानपदसमन्वयस्य अलङ्कारताख्यापनम् ।  
अलङ्कारस्य खल्वलङ्कार्यपरतन्त्रतया निरूपणे क्रियमाणे सुष्ठु स्वरूपं निरूपितं भवति ।  
स्वात्मन्यवस्थितस्य तस्यानलङ्कारत्वात् ।  
समुद्गकस्थितहारकेयूरपारिहार्याद्यलङ्कारवत् ।  
अतः पुनरुक्तवदाभासत्वुस्यालङ्करताख्यापनाय काव्यपरतन्त्रतया निर्देशो युक्त एव ।  
  
तस्योदाहरणम्------  
  
तदाप्रभृति निःसङ्गी नागकुञ्जरकृत्तिभृत् ।  
शितिकण्ठः कालगलत्सतीशोकानलव्यथः ॥ उक्स्स्_१।*१ ॥  
  
  
तदाप्रभृति सतीवियोगादारभ्य स देवः शितिकण्ठो निःसङ्गः सन् दिवसानतवाहितवानिति वक्ष्यमाणे श्लोके वाक्यार्थपरिसमाप्तिः ।  
कृत्तिश्चर्म ।  
कालवशेन निवर्तमाना (या) सती (तस्याः) वियोगेन जनितो यः शोकवह्निस्तदुद्भवा पीडा यस्य स तथोक्तः ।  
अत्र नागकुञ्जरशब्दौ शितिकण्ठकालगलशब्दौ च पुनरुक्तवदाभासेते ।  
तथाहि ।  
नागकुञ्चरशब्दयोरुपक्तमावस्थायां गजवाचित्वेन एकार्थत्वं प्रतिभाति ।  
पदार्थन्वयपर्यालोचनया तु तद्बाध्यते ।  
नागशब्दः खल्वत्र हस्तिवाची ।  
कुञ्चरशब्दस्तु तत्प्रशंसावगतहेतुः ।  
एवं शितिकण्ठकालगलशब्दयोरपि  
  
वलीविशेषावच्छिन्नशरीरावयवभेदोपेतार्थाभिधायित्वात्पौनरुक्त्यं सम्भाव्यमानं कालगलदिति तकारावधिपर्यालोचनया चापसार्यते ।  
तेनात्र पुनरुक्ताभासत्वम् ।  
  
ननु छेकानुप्रासलक्षणादनन्तरं पुनरुक्तवदाभासोदाहरणं पठ्यते ।  
तत्कथं पुनरुक्तवदाभासलक्षणव्याख्यानसमय एव तस्योपन्यासः कृतः ।  
उच्यते ।  
उदाहरणप्रदर्शनमन्तरेण लक्षणार्थस्य दुरधिगमत्वादिहैव तदुपन्यस्तमित्यदोषः ।  
एवमुत्तरत्रापि प्रमेयशब्दानुसारेण ग्रन्थपाठक्रमविपर्यासेन व्याख्यायां नासूयितव्यम् ।  
पाठक्रमादार्थक्रमस्य बलीयस्त्वात् ।  
  
छेकानुप्रासः----  
  
छेकानुप्रासस्तु द्वयोर्द्वयोः सुसदृशोक्तिकृतौ ॥ उक्स्स्_१।३ ॥  
  
द्वयोर्द्वयोरज्झल्समुदाययोः सुष्ठु सदृशे उच्चारणे क्रियमाणे सति छेकानुप्रासो भवति ।  
तथाविधा समुदायास्तत्रालङ्कारतां प्रतिपद्यन्ते ।  
द्वयोर्द्वयोरिति स्वार्थे ऽवधार्यमाणे अनेकस्मिन्निति द्विर्वचनं स्वार्थग्रहणेन वीप्साया निरस्तत्वात् न यावन्तो ऽत्र द्विकाः सम्भवन्ति तेषां सर्वेषामेव सुसदृशत्वं कार्यं, किं तर्हि कतिपयानामेव ।  
वीप्सा हि साकल्ये सति भवति ।  
सा चात्र स्वार्थशब्देन निरस्ता ।  
अवधार्यमाणग्रहणाच्च द्वयोर्द्वयोरेवात्र समुदाययोः सदृशत्वं, नतु त्रयाणां त्रयाणामिति द्रष्टव्यम् ।  
अनेकस्मिन्निति वचनाच्च असकृदेवंविधरूपोपनिबन्धे सति छेकानुप्रासता न तु सकृदिति मन्तव्यम् ।  
परस्परमेकरूपान्विता  
  
रसाद्यभिव्यक्त्यनुगुणत्वेन लब्धोत्कर्षा वर्णास्तत्समुदाया वा शोभातिशयहेतुत्वेन काव्ये क्षिष्यमाणा अनुप्रासशब्देनान्वर्थेनाभिधीयन्ते ।  
छेकशब्देन कुलायाभिरतानां पक्षिणामभिधानम् ।  
तदुक्तम्---"छेकान् गृहेष्वभिरतानुशन्ति मृगपक्षिणः"इति ।  
तेषां च कुलायाभिरतत्वादन्येन केनचिदनायास्यमानानामनेनानुप्रासेन सदृशी मधुरा वागुच्चरति ।  
अतो ऽयमनुप्रासश्छेकैर्व्यपदिश्यते छेकानुप्रास इति ।  
अथवा छेका विदग्धाः ।  
तद्वल्लभत्वादस्य छेकानुप्रासता ।  
तस्योदाहरणम्----  
  
स देवो दिवसान्निन्ये तस्मिञ्शैलेन्द्रकन्दरे ।  
गरिष्ठगोष्ठीप्रथमैः प्रमथैः पर्युपासितः ॥ उक्स्स्_१।*२ ॥  
  
  
कन्दरो गुहा ।  
गरिष्ठा गुरुतमाः ।  
ऽप्रियस्थिर-ऽ(पा।अ।६।४।१५७) इतीष्ठनि गुरुशब्दस्य गरादेशः ।  
गोष्ठी विदग्धानामासनबन्धः ।  
प्रथमैः प्रधानैः ।  
प्रमथैर्गणैः ।  
पर्युपासितः सेवितः ।  
अत्र सदेवदिवसशब्दौ इन्द्रकन्दरशब्दौ गरिष्ठगोष्ठीशब्दौ प्रथमप्रमथशब्दौ परिउपासशब्दौ च द्वौ द्वौ अज्झल्समुदायौ सुसदृशावृच्चारितौ तेन छेकानुप्रासता ।  
क्वचित्तु ऽनिन्ये तस्मिन्ऽइत्यत्र ऽनिन्ये ऽन्यस्मिन्ऽइति पाठः ।  
तदा चैतदप्युदाहरणे ऽन्तर्भवतीति ।  
  
अनुप्रासः ।  
स च त्रिविधो वृत्तिसंश्रयात् ।  
यद्वक्ष्यति-----  
  
"सरूपव्यञ्जनन्यासं तिसृष्वेतासु वृत्तिषु ।  
पृथक्पृथगनुप्रासमुशन्ति कवयः सदा"इति ।  
  
अस्यार्थः----  
त्रिष्वेतेषु यथायोगं रसाद्यभिव्यक्त्यनुगुणेषु वर्णव्यवहारेषुयः सरूपाणां व्यञ्जनानां पृथक् पृथगुपनिबन्धस्तमनुप्रासं कवयः सदेच्छन्तीति ।  
अतस्तास्तावद्वृत्त्यो रसाद्यभिव्यक्त्यनुगुणवर्णव्यवहारात्मिकाः प्रथममभिधीयन्ते ।  
ताश्च तिस्रः, परुषोपनागरिकाग्राम्यत्वभेदात् ।  
  
तत्र परुषा----  
  
शषाभ्यां रेफसंयोगैष्टवर्गेण च योजिता ।  
परषा नाम वृत्तिः स्यात् ह्लह्वह्याद्यैश्च संयुता ॥ उक्स्स्_१।४ ॥  
  
  
शकारषकारादियुक्तौ वर्णव्यवहारः परुषाख्या वृत्तिः ।  
रेफोपलक्षिताः संयोगाः क्रर्कादयो रेफसंयोगाः ।  
टकारोपलक्षितो वर्गष्टवर्गः टठडढणेति ।  
अस्यां वृत्तौ यो ऽनुप्रासः स परुषानुप्रासः ।  
तस्योदाहरणम्----  
  
तत्र तोयाशयाशेषव्याकोशितकुशेशया ।  
चकाशे शालिकिंशारुकपिशाशामुखा शरत् ॥ उक्स्स्_१।*३ ॥  
  
  
तोयाशयेषु अशेषं साकल्येन व्याकोशितानि विकासितानि कुशेशयानि पद्मानि यया इति समासः ।  
तथा शालीनां धान्यानां किंशारुभिः शूकैः कपिशानि पिञ्जराणि आशामुखानि दिगवकाशा यस्यामिति समासः ।  
अयं च शकारस्य सारूप्येणोपनिबन्धात्परुषानुप्रासः ।  
  
अपनागरिका-----  
  
सरूपसंयोगयुतां मूर्ध्निवर्गान्त्ययोगिभिः ।  
स्पर्शैर्युतां च मन्यन्ते उपनागरिकां बुधाः ॥ उक्स्स्_१।५ ॥  
  
  
सरूपाणां वर्णानां ये संयोगाः क्कप्पच्च इत्यादयस्तैर्युक्ता ।  
तथा वर्गान्त्यैर् ङञणनमैः ङ्कञ्चण्टन्तम्प-इत्यादिरूपतया उपरि ये युक्ताः कादयो मकारान्ताः स्पर्शास्तैर्युक्ता उपनागरिका वृत्तिः ।  
एषा खलु नागरिकया वैदग्धीजुषा वनितया उपमीयते तत उपनागरिका ।  
नागरिकया उपमिता उपनागरिकेति ।  
"अवादयः ऋष्टाद्यर्थे तृतीयया"इति समासः ।  
तस्यामुपनागरिकानुप्रासः ।  
तस्योदाहरणं च---  
  
सान्द्रारविन्दवृन्दोत्थमकरन्दाम्बुबिन्दुभिः ।  
स्यन्दिभिः सुन्दरस्पन्दं नन्दितेन्दिन्दिरा क्वचित् ॥ उक्स्स्_१।*४ ॥  
  
  
अत्र दकाराख्यः स्पर्शो नकारेणोपरि व्यवस्थितेन युक्तः सारूप्येणोपनिबद्धः ।  
सान्द्रा घना अरविन्दवृन्दोत्था मकरन्दाम्बुबिन्दव इति सम्बन्धः ।  
सुन्दरस्पन्दं स्पन्दिभिरिति सामान्यभूतः स्पन्दः सुन्दरस्पन्दमिति विशिष्टेन स्पन्देन विशेषितो रैपोषं पुष्णातीतिवत् ।  
सुन्दरः स्पन्दोयस्मिन्निति हि सामान्यभूते  
  
स्पन्दने अन्यपदार्थे सुन्दरताविशिष्टं स्पन्दनं वृत्तिपदार्थभूतम् ।  
इन्दिन्दिरा भ्रमराः ॥  
  
ग्राम्या-----  
  
शेषैर्वणैर्यथायोगं कथितां कोमलाख्यया ।  
ग्राम्यं वृर्त्ति प्रशंसन्ति काव्येष्वादृतबुद्धयः ॥ उक्स्स्_१।६ ॥  
  
  
परुषोपनागरिकोपयुक्तवर्णावशिष्टैर्वर्णैर्लकारादिभिरुपनिबध्यमाना ग्राम्या ।  
तस्या एव च अपरं नामधेयं कोमलेति ।  
कोमलाख्यया कथितामिति सम्बन्धः ।  
तस्यां चानुप्रासो ग्राम्यानुप्रासः ।  
तस्योदाहरणम्----  
  
केलिलोलालिमालानां कलैः कोलाहलैः क्वचित् ।  
कुर्वती काननारूढश्रीनूपुररवभ्रमम् ॥ उक्स्स्_१।*५ ॥  
  
  
केलिलोलाः क्रीडालम्पटाः ।  
कलैर्मधुरैः ।  
भ्रमो भ्रान्तिर्विपर्ययप्रत्ययः ।  
अत्र लकारककाररेफाः सारूप्येणोपनिबद्धाः ।  
एवमेतास्तिस्रो वृत्तयो व्याख्याताः ।  
तासु च रसाद्यभिव्यक्त्यानुगुण्येन पृथक् पृथगनुप्रासो निबध्यते तदाह----  
  
सरूपव्यञ्जनन्यासं तिसृष्वेतासु वृत्तिषु ।  
पृथक्पृथगनुप्रासमुशन्ति कवयः सदा ॥ उक्स्स्_१।७ ॥  
  
  
अयं श्लोकः सोदाहरणो वृत्तिस्वरूपनिरूपणप्रसङ्गेन व्याख्यातः ।  
  
लाटानुप्रासः----  
  
स्वरूपार्थाविशेषे ऽपि पुनरुक्तिः फलान्तरात् ।  
शब्दानां वा पदानां वा लाटानुप्रास इष्यते ॥ उक्स्स्_१।८ ॥  
  
स पदद्वितयस्थित्या द्वयोरेकस्य पूर्ववत् ।  
तदन्यस्य स्वतन्त्रत्वाद् द्वयोर्वैकपदाश्रयात् ॥ उक्स्स्_१।९ ॥  
  
स्वतन्त्रपदरूपेण द्वयोर्वापि प्रयोगतः ।  
भिद्यते ऽनेकधा भेदैः पादाभ्यासक्रमेण च ॥ उक्स्स्_१।१० ॥  
  
  
शब्दानामनुपलभ्यमानसुप्तिङां तथा पदानामुपलभ्यमानसुप्तिङां, उभयेषां च शब्दपदानां स्वरूपस्य वर्णात्मनः अभिधेयस्य च निरन्तरशब्दव्यापारगोचरीकृतस्य वाच्यस्यार्थस्याभेदे ऽपि फलान्तरात्तात्पर्यभेदात् पुनरुक्तिः सा लाटदेशनिवासिजनवल्लभत्वाल्लाटानुप्रासो ऽभिधीयते ।  
  
स च प्रथमं तावत्र्रिप्रकारः ।  
द्वयोः स्वतन्त्रयोर्द्वयोः परतन्त्रयोः स्वतन्त्रपरतन्त्रयोश्च भावात् ।  
तत्र यस्यावद्द्वयोः स्वतन्त्रयोः स द्विप्रकारः ।  
एकैकस्मिन् पदे पदसमुदायात्मके च पादे भावात् ।  
तदुक्तम्----  
  
"स्वतन्त्रपदरूपेम द्वयोर्वापि प्रयोगतः ।  
भिद्यते ऽनेकधा भेदैः पादाभ्यासक्रमेण च ॥  
"इति ।  
  
अत्र हि स्वतन्त्रपदात्मकत्वेन द्वयोः प्रयोगादेकैकपदाश्रयो लाटानुप्रासो ऽभिहितः ।  
तस्योदाहरणम्-----  
  
काशाः काशा इवोद्भान्ति सरांसीव सरांसि च ।  
चेतांस्याचिक्षिपुर्यूनां निम्नगा इव निम्नगाः ॥ उक्स्स्_१।*६ ॥  
  
  
आचिक्षिपुरपत्दृतवन्तः ।  
अत्र काशादयः शब्दा अपरैः काशादिभिः शब्दै एकरूपा एकाभिधेयाश्च ।  
तात्पर्यभेदेन तु तेषां पुनरुक्तिः ।  
तथा ह्यत्र एकेषां काशादिशब्दानां जातिभेदोपरक्तद्रव्यपरतया प्रयोगः ।  
अपरेषां तु अनन्वयालङ्कारच्छायया उपमानान्तरव्यावृत्तिपरतया ।  
अत्र च स्वातन्त्र्यं पदानां, काशादीनामुपलभ्यमानसुप्तिङ्रूपत्वात् ।  
एकैकरूपतया चावृत्तेरुपनिबन्धः ।  
  
पदसमुदायात्मकस्य तु पादस्य स्वरूपार्थाविशेषे तात्पर्यभेदेन पुनरुक्तौ पादाभ्यासपरिपाट्या स्वतन्त्रपदाश्रयो लाटानुप्रासो भवति ।  
पादाभ्यासक्रमेण चेति क्रमग्रहणेन सकृद्द्विस्त्रिश्च पादाभ्यासे ये भेदाः सम्भवन्ति तत्स्वीकारेण पादाभ्यासे लाटानुप्रासस्य प्रवृत्तिः सूचिता ।  
तस्योदाहरणम्----  
  
स्त्रियो महति भर्तृभ्य आगस्यपि न चुक्रुधुः ।  
भर्तारो ऽपि सति स्त्रीभ्य आगस्यपि न चुक्रुधुः ॥ उक्स्स्_१।*७ ॥  
  
  
महत्यप्यागसीति सम्बन्धः ।  
तथा च सत्यप्यागसीति भर्तृभ्य इति स्त्रीभ्य इति च ऽक्रुध द्रुहेऽति सम्प्रदानता ।  
अत्र एकत्र पादे नायकगतापराधविषयत्वेन स्त्रीकर्तृकः क्रोधाभावः प्रतिपादितः ।  
अपरत्र तु नायिकानां यो भर्तृप्रणयातिक्रमात्मको ऽपराधस्तद्विषयो नायककर्तृकः क्रोधाभावोभिहितः ।  
अतस्तात्पर्यभेदः स्वरूपार्थाविशेषश्च ।  
पदसमुदायात्मकस्य च पादस्याभ्यासः ।  
एवमयं स्वतन्त्रपदाश्रयो लाटानुप्रासो द्विविधो ऽभिहितः ।  
एकैकपदाश्रयः पदसमुदायाश्रयश्च स्वतन्त्रपदाश्रयो लाटानुप्रासः ।  
  
द्वयोरनुपलभ्यमानसुप्तिडोः परतन्त्रयोः शब्दयोर्यो लाटानुप्रासस्तस्यापि द्वैविध्यं, पदद्वितयाश्रयत्वेन एकपदाधारत्वेन च ।  
तदुक्तम्----  
ऽस पदद्वितयस्थित्या द्वयोःऽइति ।  
सो ऽनेकधा भेदैर्भिद्यते इति सम्बन्धः ।  
तथा द्वयोर्वैकपदाश्रयादिति ।  
  
पूर्वस्योदाहरणम्----  
  
क्वचिटुत्फुल्लकमला कमलभ्रान्तषट्पदा ।  
षट्पदक्वाममुखरा मुखरस्फारसारसा ॥ उक्स्स्_१।*८ ॥  
  
  
सारसाः लक्ष्मणाख्याः पक्षिविशेषाः ।  
अत्र कमलषट्पदमुखरशब्दानां स्वरूपार्थभेदे ऽपि तात्पर्यभेदेन पुनरुक्तिः पदद्वितयाश्रयित्वं च ।  
तात्पर्यभेदश्चात्र कमलषट्पदशब्दयोः कारकशक्तिभेदात् ।  
तथाहि ।  
पूर्वः कमलशब्दो ऽत्र विकासक्रियाकर्तृत्वपरतयोपात्तः, उत्तरस्तु भ्रमणक्रियाकर्तृभूतषट्पदाधारत्वेन ।  
तथा पूर्वः षट्पदशब्दो भ्रमणक्रियां प्रति कर्तृत्वेनोपवर्णितः, उत्तरस्तु क्वाणक्रियासम्बन्धित्वेन ।  
मुखरशब्दौ तु  
  
विशेषणभूतं  
  
सशब्दत्वं भिन्नार्थनिष्ठतयावगमयतः ।  
तथाहि ।  
पूर्वेण मुखरशब्देन शरन्निष्ठं मौखर्यमवगम्यते, अपरेण तु सारसनिष्ठम् ।  
एवमयं पदद्वितयपरतन्त्रशब्दद्वयाश्रयो लाटानुप्रासो ऽभिहितः ।  
  
एकपदाश्रयशब्दद्वितयवर्ति तु "द्वयोर्वैकपदाश्रयात्" इत्युक्तः ।  
तस्योदाहरणम्----  
  
जितान्यपुष्टकिञ्जल्ककिञ्जल्कश्रेणिशोभितम् ।  
लेभे ऽवतंसतां नारीमुखेन्दुष्वसितोत्पलम् ॥ उक्स्स्_१।*९ ॥  
  
  
अत्र नारीमुखेष्विति वदनानां चन्द्रेणोपमितत्वादसितोत्पलस्य शशकरूपता ध्वन्यते ।  
किञ्जल्कशब्दयोश्चात्र स्वरूपार्थाभेद एकपदाश्रयत्वं तात्पर्यभेदश्च ।  
एकस्य जीयमानतया उपादानात्, अपरस्य जयनक्रियाकर्तृभूतायासौ श्रेणिस्तत्सम्बन्धित्वेन ।  
एवमयं परतन्त्रयोः शब्दयोर्लाटानुप्रासो द्विविधो निरूपितः ।  
  
स्वतन्त्रपरतन्त्रयोस्तु यत्रैकस्य शब्दस्य पदान्तरानुप्रवेशः, अपरस्य तु स्वातन्त्र्येण पदरूपतयावस्थानं तत्र भवति ।  
तदुक्तम्---ऽएकस्य पूर्ववत्तदन्यस्य स्वतन्त्रत्वात्ऽइति ।  
एकस्य पूर्ववत्पदान्तराश्रयेणावस्थानादित्यर्थः ।  
तस्योदाहरणम्---  
  
पद्मिनीं पद्मिनीगाढस्पृहयागत्य मानसात् ।  
अन्तर्दन्तुरयामासुर्हंसा हंसकुलालयात् ॥ उक्स्स्_१।*१० ॥  
  
  
मानसात् सरोविशेषात् ।  
दन्तुरयामासुः महत्त्वाच्छुक्लत्वाच्च उन्नतदन्ता इव चक्रुः ।  
अत्र स्वरूपार्थाफभेदे ऽपि पद्मिनीशब्दयोर्हंसशब्दयोश्च तात्पर्यबेदात्पुनरुक्तिः ।  
एकस्य पदान्तरानुप्रवेशः, अपरस्य च स्पृहाविषयप्रतिपादनार्थत्वात् ।  
तथा एकस्य हंसशब्दस्य दन्तुरणक्रियाकर्तृभूतार्थाभिधायित्वात्, अपरस्य तु कुलसम्बन्धित्वात् ।  
एवमयं पञ्चविधो लाटानुप्रासः प्रतिपादितः ।  
स्वतन्त्रपरतन्त्राणां तस्य प्रत्येकं द्विभेदत्वात् स्वतन्त्रपर तन्त्रयोश्च समुदितयोरेकप्रकारत्वात् ॥  
  
  
रूपकम्---  
  
श्रुत्या सम्बन्धविरहाद्यत्पदेन पदान्तरम् ।  
गुणवृत्ति प्रधानेन युज्यते रूपकं तु तत् ॥ उक्स्स्_१।११ ॥  
  
  
बन्धस्तस्य यतः श्रुत्या श्रुत्यर्थाभ्यां च तेन तत् ।  
समस्तवस्तुविषयमेकदेशविवर्ति च ॥ उक्स्स्_१।१२ ॥  
  
समस्तवस्तुविषयं मालारूपकमुच्यते ।  
यद्वैकदेशवृत्ति स्यात्पररूपेण रूपणात् ॥ उक्स्स्_१।१३ ॥  
  
पदान्तरस्य गुणवृत्तेरपरेण पदेन योगे रूपकं भवति ।  
नन्वेवं सति नीलमुत्पलमित्यत्रापि नीलशब्दस्य गुणवृत्तेरुत्पलशब्देन योगे रूपकताप्रसङ्ग इत्याशङ्क्योक्तं---श्रुत्या सम्बन्धविरहादिति ।  
श्रुतिर्निरन्तरार्थनिष्ठः शब्दव्यापारः ।  
तया श्रुत्या अनुपपद्यमानपदान्तरसम्बन्धं सत् पदान्तरं गुणवृत्ति यत्रापरेण पदेन युज्यते तत्र रूपकता ।  
यथा----  
  
ज्योत्स्नाम्बुनेन्दुकुम्भेन ताराकुसुमशारितम् ।  
क्रमशो रात्रिकन्याभिर्व्योमोद्यानमसिच्यत ॥ उक्स्स्_१।*११ ॥  
इति ।  
  
अत्राम्बुशब्दो निरन्तरार्थनिष्ठशब्दव्यापारगोचरीकृते उदकत्वे वर्तमानो ज्योत्स्नाशब्देन सामानाधिकरण्यं नानुभवति ।  
अम्बुत्वज्योत्स्नात्वयोरेकार्थसमवायाभावात् ।  
अतो ऽम्बुगताः शौक्ल्याह्लादकत्वप्रसरणशीलत्वादयो ये गुणास्तत्सदृशज्योत्स्नागतगुणवृत्तिः सन्नम्बुशब्दो ज्योत्स्नायां वर्तते ।  
तेनाम्बुशब्दस्य श्रुत्या निरन्तरार्थनिष्ठेन अभिधाव्यापारेण यः पदान्तरेण ज्योत्स्नाशब्देन सम्बन्धस्तच्छून्यत्वाद्गुणवृत्तिता ।  
अतो ऽत्र  
  
रूपकता ।  
नचैवं नीलमुत्पलमित्यादौ श्रुत्या सम्बन्धविरहाद्गुणवृत्तित्वं, किन्तर्हि स्वत एवेति न रूपकताप्रसङ्गः ।  
  
ननु विरुद्धार्थाभिधायिनोः समानाधिकरणयोः शब्दयोर्निरन्तरार्थनिष्ठेन अभिधाव्यापारेण अनुपप्द्यमानान्योन्यसमन्वयत्वाद्यद्येकस्य लक्षणया गुणवृत्तित्वमभिधीयते, एवं सति पर्यायेणात्र गुणवृत्तित्वं प्राप्नोति ।  
नियमकरणाभावात् ।  
ततश्च यथाम्बुशब्दस्य ज्योत्स्नाशब्दसामानाधिकरण्याद्गुणवृत्तित्वमुक्तं, तद्वज्ज्योत्स्नाशब्दस्यापि अम्बुशब्दसामानाधिकरण्याद्गुणवृत्तित्वं कथं न स्यादित्याशङ्क्योक्तं प्रधानेनेति ।  
प्रधानार्थानुरोधेन उपसर्जनस्य लक्षणया गुणवृत्तित्वमुपपन्नम् ।  
प्रधानवशवर्तित्वाद्गुणानामित्यभिप्रायः ।  
अतश्च प्राकरणिकार्थाभिधायित्वात्प्रधानार्थविषयो यो ज्योत्स्नाशब्दः तदनुरोधेन अम्बुशब्दस्य अप्राकरणिकार्थत्वादप्रधानार्थस्य गुणवृत्तित्वमुपपन्नमिति न पर्यायेण ज्योत्स्नाम्बुशब्दयोः परस्परानुरोधेन गुणवृत्तित्पप्रसङ्गः ।  
  
ननु च ज्योत्स्नाम्बुनेत्यत्र अम्बुनः प्राधान्यं ज्योत्स्नायाश्च गुणभावः ।  
तथा हि ।  
एतस्मिञ्श्लोके तद्भावाध्यवसानेन सेकावच्छादितरूपतया सेकात्मकत्वेन यासौ व्योम्नो व्याप्तिरसिच्यतेति प्रतिपादिता, तया स्वसाधनभूतं यत्तदम्भो ऽपेक्षितं तदत्र ज्योत्स्नया विशिष्यते ज्योत्स्नैवाम्ब्विति ।  
यदत्र सेकसाधनत्वेनाम्बु अपेक्षितं तज्ज्योत्स्नैवेत्यर्थः ।  
उक्तं च "उपसर्जनोपमेयं कृत्वा तु समासमेतयोरुभयोः ।  
यच्च प्रयुच्यते तद्रूपकमन्यत्समासोक्तम्"इति ।  
एतयोरुभयोरिति ।  
उपमानोपमेययोरित्यर्थः ।  
तत्कथमिदमुक्तं ज्योत्स्नापदस्य प्राधान्यात्तद्वशेनाम्बुशब्दस्य गुणवृत्तित्वं कल्प्यते इति ।  
उच्यते ।  
अत्र खलु द्वे ऽवस्थे विद्येते ।  
एका तावज्ज्योत्स्नाया अम्बूकरणावस्था ।  
अपरा तु अम्बुत्वमापादिताया ज्योत्स्नायाः सेकसम्बन्धरूपा ।  
तत्र यदा तावज्ज्योत्स्ना अम्बुरूपत्वमापद्यते तदा प्राकरणिकत्वात् ज्योत्स्ना प्रधानम् ।  
अम्बु च तद्विपर्ययाद्गुणः ।  
तदानीं चाम्बुशब्दो ज्योत्स्नाशब्दानुरोधेनाम्बुगतशौक्ल्यादिगुणसदृशगुणयोगाल्लक्षणया ज्योत्स्नायां वृत्तिमनुभवति ।  
तदा च तस्य प्रधानार्थानुरोधाद्गुणवृत्तित्वेन रूपकत्वमुक्तम् ।  
यदा त्वसौ अम्बुशब्द आपादिताम्बुभावज्योत्स्नाभिधायी सन् सेकक्रियया समन्वयमापद्यमानो यदेतदत्र सेकसाधनत्वेनाम्बु उपयुज्यते तज्ज्योत्स्नैवेति ज्योत्स्नया विशिष्यते तदा तस्य न रूपकावस्था ।  
पूर्वावस्थायामेवानुभूतगुणवृत्तित्वात् ।  
अतस्तस्यामवस्थायामसौ अतिशयोक्तिच्छायां भजते ।  
पूर्वावस्थापेक्षयात्वेतद्रूपकमुक्तम् ।  
प्रधानानुरोधेन तत्र गुणेषु वर्तमानत्वात् ।  
रूपकत्वं चात्राध्यारोप्यमाणगतेन रूपेण अध्यारोपविषयस्य वस्तुनो रूपवतः क्रियमाणत्वादन्वर्थं द्रष्टव्यम् ।  
  
अत्र चोपमानवर्तिनो ये गुणास्तत्सदृशगुणदर्शनादुपमेय उपमानगतयोः शब्दरूपयोरारोपः ।  
तत्र त्रयो दर्शनभेदाः ।  
केचिदत्र शब्दारोपपूर्वकमर्थारोपं ब्रुवते, अपरे त्वर्थारोपपूर्वकं शब्दारोपम् ।  
अन्यैस्तु शब्दारोपार्थारोपयोर्यौगपद्यमभिधीयते ।  
अयमेव च पक्षो युक्त इव दृश्यते ।  
तदाहुः---  
  
"शब्दोपचारात्तद्रूपं रूपके कैश्चिदुच्यते ।  
ताद्रूप्यारोपतश्चान्यैः शब्दारोपो ऽत्र कथ्यते ॥  
  
  
उपमानगुणैस्तुल्यानुपमेयगतान् गुणान् ।  
पश्यतां तु सकृद्भाति तत्र तच्छब्दरूपता ॥  
इति ।  
  
तत्रेति ।  
उपमेये इत्यर्थः ।  
तच्छब्दरूपतेति ।  
उपमानशब्दारोप उपमानरूपारोपश्च ।  
  
तस्य च रूपकस्य द्विप्रकारता ।  
स्वकण्ठेन सकलरूपणाभिधानादेकः प्रकारः ।  
तदुक्त्म्---"बन्धस्तस्य यतः श्रुत्या तेन तत्समस्तवस्तुविषयम्"इति ।  
श्रुतिर्निरन्तरार्थनिष्ठो ऽभिधाव्यापारस्तस्योदाहरणं ऽज्योत्स्नाम्बुनाऽइत्याद्युक्तम् ।  
शारितं शबलितम् ।  
अत्र हि सर्वेषामेव रूप्यत्वेनोपात्तानां ज्योत्स्नेन्दुतारारात्रिव्योम्नां यथाक्रममम्बुकुम्भकुसुमकन्योद्यानानि रूपकत्वेन स्वकण्ठेनोपात्तानि, न त्वर्थाक्षिप्तं कस्यचिद्रूपणम् ।  
तेन श्रुत्यैवात्र रूपणा ।  
अतः समस्तवस्तुविषयत्वम् ।  
समग्राणि ह्यत्र रूप्यत्वेनाभिमतानि वस्तूनि स्वकण्ठेनोपात्तस्य रूपकस्य विषयः ।  
अयमसावेकः प्रकारः ।  
  
यत्र तु किञ्चित्स्वकण्ठेन किञ्चिच्चार्थाद्रषणं भवति, तत्र श्रुत्यर्थाभ्यां रूपणादपरः प्रकारो भवति ।  
तत्र चैकदेशविवर्तित्वम्, एकदेशविशेषेण  
  
स्वकण्ठोक्त्या वर्तनात् ।  
तदुक्तं ऽयतश्च श्रुत्यर्थाभ्यां तस्य बन्धस्तेन तदेकदेशविवर्ति चऽइति ।  
तस्योदाहरणम्----  
  
उत्पतद्भिः पतद्भिश्च पिच्छालीबालशालिभिः ।  
राजहंसैरवीज्यन्त शरदैव सरोनृपाः ॥ उक्स्स्_१।*१२ ॥  
  
  
पिच्छाल्यः पक्षपङ्क्तयः ।  
राजहंसा रक्तचञ्चुपादा हंसाः ।  
अवीज्यन्तेति ।  
वीजिर्धातुष्वपठितो ऽपि शिष्ठप्रयोगात् मिलिखचिक्लविक्षपिवद्धा तुतया द्रष्टव्यः ।  
अत्र द्वे रूपणे स्वकण्ठेनाभिहिते पिच्छालीबालशालिभिरिति सरोनृपा इति च ।  
तथा हि एकत्र पिच्छाल्यो बालरूपत्वेन रूपिताः, अपरत्र तु सरांसि नृपरूपत्वेन ।  
राजहंसानां चामररूपत्वेन रूपणा अर्थाक्षिप्ता, शरदश्च प्रकृताया नायिकात्वेन ।  
शरन्नायिकया कर्तृभूतया राजहंसचामरैः पिच्छालीबालशालिभिः सरोनृपा वीज्यन्ते स्मेति ह्यत्र वाक्यार्थः ।  
एवमेतौ रूपकस्य समस्तवस्तुविषयैकदेशविवर्तिलक्षणौ द्वौ प्रकारावुक्तौ ।  
यदि वा मालारूपकस्य समस्तवस्तुविषयता तत्र ह्येकस्मिन् रूप्ये समुच्चयेन अस्यन्ते क्षिप्यन्ते बहूनि रूपकाणि ।  
तदुक्तं ----  
ऽसमस्तवस्तुविषयं मालारूपकमुच्यते ।  
ऽयद्वेति प्रकारान्तरोपक्षेपार्थः ।  
तस्योदाहरणम्---  
  
वनान्तदेवतावेण्यः पान्थस्त्रीकालशृङ्खलाः ।  
मारप्रवीरासिलता भृङ्गमालाश्चकासिरे ॥ उक्स्स्_१।*१३ ॥  
  
  
वनान्ता वनैकदेशः ।  
वेण्यः केशपाशाः ।  
कालशृङ्खला अन्तकप्रयुक्ता आकर्षणशृङ्खलाः ।  
मारप्रवीरा मन्मथसम्बन्धिनो भटाः ।  
अत्र भृङ्गमालानामेव केवलानां रूप्यत्वेनोपात्तानां तिस्रो रूपणाः कृताः वनान्तदेवतावेण्य इत्येवमादिना ।  
तेनात्र समस्तवस्तुविषयता, एकस्मिन् रूप्ये समुच्चयेन बहूनां रूपणानां क्षिप्तत्वात्-----  
  
एकदेशविवर्ति तु पररूपेण रूपणाद्भवति ।  
तदुक्तं ऽएकदेशवृत्ति स्यात्पररूपेम रूपणात्ऽइति ।  
तस्योदाहरणम् ।  
  
आसारधाराविशिखैर्नभोभागप्रभासिभिः ।  
प्रसाध्यते स्म धवलैराशाराज्यं बलाहकैः ॥ उक्स्स्_१।*१४ ॥  
  
  
आसारो वेगवद्वर्षम् ।  
विशिखाः शराः ।  
अत्र प्रसाध्यत इत्ययं शब्दः श्लेषच्छायया द्वयोरर्थयोर्वर्तते भूषणे उपार्जने च ।  
तत्र भूषणं प्रकृतम् ।  
शरत्समयो ह्यत्र प्रस्तुतः ।  
तत्र च शुक्लैर्बलाहकैर्दिशो भूष्यन्ते ।  
यदुपार्जनं तदप्रकृतत्वादत्र परमन्यत् ।  
तस्य च परस्याप्रकृतस्य उपार्जनस्य यत्तद्रूपं कारककदम्बकं येन तद्रूपवत्क्त्रयते नृपविशिखराज्यसङ्ग्रामभूम्यात्मकं तेनात्र यथाक्रमं बलाहकासारधारादिङभोभागानां रूप्यत्वेनाभिमतानां रूपणा विहिता ।  
तेनात्रैकदेशवृत्तित्वम् ।  
एकदेशवृत्तीत्यत्र हि एकदा अन्दा ईशः प्रभविष्णुर्यो वाक्यार्थस्तद्वृत्तत्वं रूपकस्याभिमतम् ।  
विशेषोक्तिलक्षणे च भामहविवरणे भट्टोद्भटेन एकदेशशब्द एवं व्याख्यातो यथोहास्माभिर्निरूपितः तत्र विशेषोक्तिलक्षणम्----  
"एकदेशस्य विगमे या गुणान्तरसंस्तुति ।  
विशेषप्रथनायासौ विशेषोक्तिर्मता यथा"इति ।  
तेनात्र विशेषोक्तिलक्षणवदेकदेशशब्देन अन्यदा प्रभविष्णुर्वाक्यार्थ उच्यते, अन्यत्र च अन्यदा प्रभविष्णूपार्जनम् ।  
अप्रकृतं हि तत् श्लेषवशेनात्र नीतं, तेनात्रैकदेशवृत्तिता ॥  
  
  
दीपकम्----  
  
आदिमध्यान्तविषयाः प्राधान्येतरयोगिनः ।  
अन्तर्गतोपमाधर्मा यत्र तद्दीपकं विदुः ॥ उक्स्स्_१।१४ ॥  
  
  
यत्रान्तर्गतोर्ऽथसामर्थ्यावसेयत्वादुपमानोपमेयभावो येषां तथाविधानां धर्मणामुपनिबन्धस्तत्र काव्यदीपकं भवति ।  
तथाविधकाव्यविषयत्वाच्च दीपकस्य तत्काव्यं दीपकमित्युपचारात्सामानाधिकरण्यम् ।  
अत्र च धर्माणामेकवारमुपनिबन्धो द्रष्टव्यः ।  
असकृदुपादाने हि तेषां प्रतिवस्तूपमां वक्ष्यति ।  
अत एव चैकदेशवर्तिनामपि तेषां धर्माणां यौ द्वौ उपमानोपमेयभावेन अवस्थितौ वाक्यार्थौ बहबो वा तथाविधास्तदुद्दीपनहेतुत्वाद्दीपकता ।  
यावच्च तेषां धर्माणामुपमानोपमेयभावसमन्वयेनात्रोपनिबन्धस्तावद्बलात्प्राधान्येतरयोगित्वमापतति ।  
उपमेयस्य ।  
प्राकरणिकतया प्राधान्यादुपमानस्य च तादर्थ्येन  
  
गुणभावात् ।  
एवं च प्राधान्येतरयोगिन इत्ययमत्रानुवादः ।  
प्राप्तार्थत्वात् ।  
प्राधान्यं च इतरच्चाप्राधान्यम् ।  
ताभ्यां योगः सम्बन्धो विद्यते येषां ते तथोक्ताः ।  
  
अस्य च दीपकस्य त्रैविध्यम्, तेषां धर्माणामादिमध्यान्तवाक्यविषयत्वेनोपनिबन्धात् ।  
तदुक्तम् ऽआदिमध्यान्तविषयाःऽइति ।  
  
तत्रादिदीपकस्योदाहरणम्----  
  
सञ्जहार शरत्कालः कदम्बकुसुमश्रियः ।  
प्रेयोवियोगिनीनां च निःशेषसुखसम्पदः ॥ उक्स्स्_१।*१५ ॥  
  
  
अत्र संहरणात्मा धर्मः कदम्बकुसुमशोभाकर्मकत्वेन विरहिणीसुखसम्पत्कर्मकत्वेन च उपनिबध्यमानो ऽन्तर्गतोपमः ।  
शरत्समयस्योपवर्ण्यमानतया कदम्बकुसुमश्रीसंहरस्य प्राकरणिकार्थनिष्ठत्वादिव्रहिणीसुखसम्पत्संहारस्य चाप्राकरणिकार्थविषयत्वात् ।  
तेनात्रान्तर्गतोपमत्वम्, यथा प्रेयोवियोगिनीनां निःशेषाः सुखसम्पदः सञ्जहार तथा कदम्बकुसुमश्रियो ऽपीति ।  
शरत्कालशब्दस्य चात्र शरत्समयः श्लेषच्छायया अन्तकानुरञ्चितो वाच्यः ।  
संहारस्यान्तककर्मत्वात् ।  
अत्र च प्रथम एव वाक्ये सञ्जहारेत्यस्योपनिबद्धस्य द्वितीयवाक्ये अनुषङ्गच्छायया उपजीव्यमानत्वादादिदीपकत्वम् ।  
  
मध्यदीपकस्योदाहरणम्----  
  
विदेशवसतिर्यातपतकाजनदर्शनम् ।  
दुःखाय केवलमभूच्छरच्चासौ प्रवासिनाम् ॥ उक्स्स्_१।*१६ ॥  
  
  
यातपतिकाः प्रोषितभर्तृकाः ।  
शरदः प्राकरणिकत्वाद्विदेशवसतियातपतिकाजनदर्शनयोश्चाप्राकरणिकत्वादत्रान्तर्गतोपमता ।  
अत्र च यातपतिकाजनदर्शनं दुःखाय केवलमभूदिति मध्यमे वाक्ये प्रवासिदुः खैकहेतुत्वलक्षणो धर्म उपात्तः सन्नाद्यन्ताभ्यां वाक्याभ्यां पूर्ववदुपजीव्यते ।  
तेन मध्यदीपकता ।  
  
अन्तदीपकस्योदाहरणम्----  
  
तदानीं स्फीतलावण्यचन्द्रिकाभरनिर्भरः ।  
कान्ताननेन्दुरिन्दुश्च कसय नानन्दको ऽभवत् ॥ उक्स्स्_१।*१७ ॥  
  
  
तदानीं शरत्समये ।  
अत्र इन्दुः प्राकरणिकः शरत्समयस्य उपवर्ण्यमानत्वात् ।  
कान्ताननेन्दुस्त्वप्राकरणिकः ।  
अन्ते च सर्वसुखहेतुत्वमुपनिबद्धं सत् पूर्वत्र उपजीव्यते ।  
तेनात्रान्तदीपकता ।  
एवमेतद्दीपकं लक्षितमुदाहृतं च ॥  
  
  
ननु उपमाया ऽउपमा दीपकं चऽइति पूर्वमद्दिष्टत्वात् यथोद्देशलक्षणमिति न्यायात्त्स्या एव पूर्वं लक्षणं कर्तव्यम्, पश्चात्तु दीपकस्य ।  
तत्कथमादौ दीपकं लक्षितमिति वक्तव्यम् ।  
उच्यते ।  
अनेन ग्रन्थकृता स्वोपरचितकुमारसम्भवैकदेशो ऽत्र उदाहरणत्वेनोपन्यस्तः ।  
तक्ष पूर्वं दीपकस्योदाहरणानि ।  
तदनुसन्धानाविच्छेदायात्र उद्देशक्रमः ।  
परित्यक्तः ।  
उद्देशस्तु तथा न कृतो वृत्तभङ्गभयात् ।  
एवमुत्तरत्रापि लक्षणेषु उद्देशक्रमाननुसारणसमाधिर्वाच्यः ॥  
  
  
उपमा----  
  
यच्चेतोहारिसाधर्म्यमुपमानोपमेययोः ।  
मिथो विभिन्नकालादिशब्दयोरुपमा तु तत् ॥ उक्स्स्_१।१५ ॥  
  
यथेवशब्दयोगेन सा श्रुत्यान्वयमर्हति ।  
सदृशादिपदाश्लेषादन्यथेत्युदिता द्विधा ॥ उक्स्स्_१।१६ ॥  
  
सङ्क्षेपाभिहिताप्येषा साम्यवाचकविचुयतैः ।  
साम्योपमेयतद्वाचिवियोगाच्च निबध्यते ॥ उक्स्स्_१।१७ ॥  
  
उपमानोपमेयोक्तौ साम्यतद्वाचिविच्यवात् ।  
क्वचित्समासे तद्वाचिविरहेण क्वचिच्च सा ॥ उक्स्स्_१।१८ ॥  
  
तथोपमानादाचारक्यच्प्रत्ययबलोक्तितः ।  
क्वचित्सा कर्तुराचारे क्यङा सा च क्विपा क्वचित् ॥ उक्स्स्_१।१९ ॥  
  
उपमाने कर्मणि वा कर्तरि वा यो णमुल्कषादगतः ।  
तद्वाच्या सा वतिना च कर्म सामान्यवचनेन ॥ उक्स्स्_१।२० ॥  
  
षष्ठीसप्तम्यन्ताच्च यो वतिर्नामतस्तदभिधये ।  
कल्पत्प्रभृतिभिरन्यैश्च तद्धितैः सा निबध्यते कविभिः ॥ उक्स्स्_१।२१ ॥  
  
  
सादृश्यसम्बन्धित्वेनोपादीयते यत्प्राकरणिकं तदुपमेयम् ।  
न खलु प्राकरणिकस्यापि सादृश्यसम्बन्धित्वेन अनुपादीयमानस्योपमेयता, यथा राज्ञः पुरुषमानयेत्यत्र पुरुषस्य ।  
पुरुषो ह्यत्रानीयमानत्वेन चोद्यमानत्वात्सत्यपि प्राकरणिकत्वे सादृस्यसम्बन्धित्वेनानुपादीयमानत्वान्नोपमेयः ।  
सत्यपि च सादृश्यसम्बन्धित्वेनोपादाने यस्य प्राकरणिकत्वं नास्ति तस्योपमानत्वं, न तूपमेयत्वमिति प्राकरणिकमित्युक्तम् ।  
तदेवं सादृश्यसम्बन्धित्वेनोपादीयमानं यत्प्राकरणिकं तदुपमेयम् ।  
तद्ध्युपमानेन सादृश्यप्रतिपादनद्वारेण समीपे क्षिप्यते तस्मादुपमेयम् ।  
अप्राकरणिकं तु तथाविधमेवोपमानम् ।  
तयोरुपमानोपमेययोर्यत्साधर्म्यं समानो धर्मः तेन धर्मेण सम्बन्धो यः सा उपमानोपमेययोः सादृश्यद्वारेण साभीप्यपरिच्छेदहेतुत्वादुपमा ।  
तस्याश्चालङ्काराधिकाराच्चेतोहारित्वं लब्धमेव ।  
काव्यशोभावहानां धर्माणां गुणव्यतिरिक्तत्वे सत्यलङ्कारत्वात् ।  
गुणाः खलु काव्यशोभाहेतवो धर्माः ।  
ते च माधुर्यौजःप्रसादलक्षणाः येषां तु गुणोपजनितशोभे काव्ये शोभातिशयहेतुत्वं ते ऽलङ्काराः ।  
यदवोचद्भट्टवामनः----  
ऽकाव्यशोभायाः कर्तारो धर्मा गुणाः ।  
तदतिशयहेतवस्त्वलङ्काराः"इति तेनालङकारत्वादेवोपमायाश्चेतोहारित्वं लब्धम् ।  
अतश्चेतोहारीत्यनुवादः ।  
प्राप्तार्थत्वात् ।  
उपमानोपमेयभावश्च नात्यन्तं साधर्म्येण उपादाने सति भवति गौरिवायं गौरिति ।  
अत उक्तं मिथोविभिन्नकालादिशब्दयोरिति ।  
कालादयो ऽत्र शब्दप्रवृत्तिनिमित्तभूता विवक्षिताः ।  
केषाञ्चित्खलु शब्दानां स्वार्थे प्रवर्तमानानां कालः प्रवृत्तिनिमित्तम्, यथा वसन्तादीनाम ।  
केषाञ्चित्त दिक्, यथा प्राच्यादीनाम् ।  
केषाञ्चिज्जातिर्यथा गवादीनाम् ।  
शुक्लप्रभृतीनां तु गुणः ।  
गच्छत्यादीनां क्रिया ।  
राजपुरुषादीनां स्वस्वामिभावादिः सम्बन्धः ।  
एवमन्यदप्यनुसर्तव्यम् ।  
मिथः परस्परं विभिन्नाः कालादयः प्रवृत्तिनिमित्तभूता ययोः शब्दयोस्तथाविधौ शब्दौ वाचकौ ययोरुपमानोपमेययोरिति बहुव्रीहिगर्भो बहुव्रीहिः ।  
गौरिवायं गौरित्यभिधाने तु न प्रवृत्तिनिमित्तभेदः ।  
गोत्वस्यैवैकस्य प्रवृत्तिनिमित्तत्वात् ।  
तेन एवंविध उपमानोपमेयभावो न भवति ।  
ऽउपमा तु तत्ऽइत्यत्र वाक्ये तुशब्दो ऽलङ्कारान्तरे व्यतिरेके ।  
उपमा पुनरेवम्प्रकारेत्यर्थः ।  
  
एषा चोपमा द्विधा, पूर्णा लुप्ता च ।  
पूर्णा यत्र चतुष्टयमुपादीयते उपमानमुपमेयं तयोश्च साधारणो धर्मः सौन्दर्यादिरूपमानोपमेयभावस्य द्योतक इवादिः ।  
साच पूर्णा त्रिविधा, वाक्यसमासतद्धितावसेयत्वात् ।  
तत्र वाक्यावसेयायाः श्रौतत्वार्थत्वभेदेन द्वैविध्यम् ।  
अव्ययावसेया श्रौती ।  
अव्ययं हि लुप्तविभक्तिकत्वेन उपमानोपमेययोरेकतरत्राप्यविश्रान्तत्वादुभयोरप्युपमानोपमेययोरुपमितिक्रियाविषयतया यथायोगं कर्मकरणभावात्मकं सम्बन्धमवद्योतयति ।  
अतस्तत्र श्रौती उपमा ।  
तदुक्तम्-----  
ऽयथेवशब्दयोगेन श्रुत्यान्वयमर्हतिऽ  
  
इति ।  
यथेवशब्दौ चात्रोपलक्षणम् ।  
अव्ययान्तरादपि वाशब्दादेः तेन रूपेण उपमानोपमेयभावस्यावगतेः ।  
  
यथा-----  
  
तां जानीयाः परिमितकथां जीवितं मे द्वितीयं  
दूरीभूते मयि सहचरे चक्रवाकीमिवैकाम् ।  
गाढोत्कण्ठां गुरुषु दिवसेष्वेषु गच्छत्सु बालां  
जातां मन्ये शिशिरमथितां पद्मिनीं वान्यरूपाम् ॥  
  
  
तत्र यथाशब्दयोगे तस्या उदाहरणम्-----  
  
क्षणं कामज्वरोत्थित्यै भूयः सन्तापवृद्धये ।  
वियोगिनामभूच्चान्द्री चन्द्रिका चन्दनं यथा ॥ उक्स्स्_१।*१८ ॥  
  
  
अत्र चान्द्री चन्द्रिका उपमेया ।  
चन्दनमुपमानम् ।  
कामज्वरोत्थितिहेतुत्वं सन्तापवृद्धिनिबन्धनत्वं चानवस्थितं साधारणो धर्मः ।  
यथाशब्दश्चाव्ययत्वेन लुप्तविभक्तिकत्वादुपमानोपमेययोरेकतरस्मिन्नर्थे विश्रान्तः श्रौतेन रूपेणोभयाधारमुपमानोपमेयभावमवद्योतयति ।  
तेनेयं सम्पूर्णा श्रौती च ।  
एवमिवशब्दयोगे ऽप्युदाहरणं योज्यम् ।  
  
नेत्रैरिवोत्पलैः पद्मैर्मुखैरिव सरःश्रियः ।  
तरुण्य इव भान्ति स्म चक्रवाकैः स्तनैरिव ॥ उक्स्स्_१।*१९ ॥  
  
  
एवमियमव्ययोपदर्शिता श्रौती सम्पूर्णा वाक्योपमोक्ता ।  
  
या तूपमा सदृशादिभिः पदैः श्लिष्टा तस्यां न श्रौतेन रूपेण उभयानुयायितया उपमानोपमेयभावो ऽवगम्यते ।  
अपि त्वर्थात् ।  
सदृशादीनां पदानामुपमानोपमेययोरेकत्रैव विश्रान्तेः ।  
अन्यत्र च तद्गतसादृश्यपर्यालोचनया तत्सम्बन्धित्वावगतेः ।  
तेनासौ आर्थी ।  
तदुक्तं ऽसदृशादिपदाश्लेषादन्यथाऽइति ।  
अन्यथेति ।  
अश्रौतेन रूपेणेत्यर्थः ।  
तस्या उदाहरणम्----  
  
प्रबोधाद्धवलं रात्रौ किञ्जल्कालीनषट्पदम् ।  
पूर्णेन्दुबिम्बप्रतिममासीत्कुमुदकाननम् ॥ उक्स्स्_१।*२० ॥  
  
  
अत्र कुमुदकाननं विकसितं किञ्जल्कालीनषट्पदत्वविशिष्टमुपमेयम्, पूर्णेन्दुबिम्बमुपमानम्, धवलत्वं साधारणो धर्मः ।  
प्रतिमाशब्द उपमानोपमेयभावावगतिहेतुः ।  
स च उपमाने विश्रान्तः ।  
तथाहि ।  
पूर्णोन्दुबिम्बं प्रतिमा प्रतिबिम्बं सदृशमस्येति बहूव्रीहिरत्र क्रियते ।  
तेन प्रतिमाशब्द उपमाने विश्रान्तः ।  
तेन चोपमाने विश्रान्तेनापि अर्थादुपमेयस्य सादृश्यमवगम्यते ।  
सादृश्यस्योभयाधिष्ठानत्वात् ।  
यदापि च पूर्णेन्दुबिम्बेन प्रतिममिति तृतीयातत्पुरुषस्तदाप्युपमेये खकण्ठेनाभिहितं सादृश्यम् ।  
उपमाने च तस्यार्थात्प्रतिपत्तिः ।  
अतो बहुव्रीहौ उपमानगतसादृश्यपर्यालोचनया उपमेयत्वमवगम्यते ।  
तत्पुरुषे तु उपमेयवर्तिसादृश्यविचारेण उममानस्योपमानत्वावगतिरित्यार्थो ऽत्रोपमानोपमेयभावः ।  
अत्र च उपमेयवर्तिकिञ्जल्कालीनषट्पदत्वाभिधानसामर्थ्यादपरमपि साधर्म्यमनभिहितमसितोदरत्वलक्षणमाक्षिप्तम् ।  
यथा पूर्णेन्दुबिम्बं शशलाञ्छनत्वादसितोदरमेवं कुमुदकाननमपि किञ्जल्कालीनषट्पदत्वादिति ।  
अतो ऽसितोदरत्वलक्षणं धर्ममपेक्ष्य लुप्तैकदेशत्वाल्लुप्तापीयमुपमा ।  
ऽनेत्रैरिवोत्पलैःऽइत्यादौ तु यद्यपि नेत्रोत्पलादीनां समानधर्मा दीर्घत्वनीलत्वादयः स्वशब्देन नोपात्तास्तथापि भान्तित्यभिधीयमानार्थे तेषामनुप्रवेशात्सम्पूर्णत्वमेवोपमायाः, चतुष्टयोपलम्भात् ।  
नेत्रादीनि ह्यत्रोपमानानि ।  
उत्पलादीन्युपमेयानि ।  
भानं दीर्घत्वनीलत्वादिविशेषणपर्यन्तं साधारणो धर्मः ।  
इवशब्दश्च उपमानोपमेयभावावगतहेतुः ।  
तेनेयमुपमासम्पूर्णैव प्रबोधाद्धवलिमितीयं त्वसितोदरत्वापेक्षया लुप्तत्वेनाप्युक्ता ।  
समासोपमा चैषा पूर्णेन्दुबिम्बप्रतिममिति समासस्य विहितत्वात् ।  
यदा त्वत्र वाक्योपमा विवक्षिता भवति तदैतदेवोदाहरणं तदुदाहरणार्थत्वेन   
  
अखण्डेनेन्दुना तुल्यमासीत्सुमुदकाननम् ॥ उक्स्स्_१।*२१ ॥  
  
इत्येवं परिणमयितव्यम् ॥  
  
  
एवमेषा सम्पूर्णा वाक्यावगम्या द्विविधोपमा प्रतीपादिता श्रौती आर्थी च ।  
समासावगम्या त्वार्थत्वेन एकप्रकारैवोक्ता ॥  
  
  
या तु तद्धितावसेया सम्पूर्णा तस्या अपि द्वैविध्यं श्रौतत्वार्थत्वभेदेन ।  
तत्र तस्येवेत्यनेन हि यो वतिर्विधीयते तस्य इवार्थे विधीयमानत्वादिवशब्दवच्छ्रौतेन रूपेण उभयानुयायितया  
  
उपमानोपमेयभावावगतिनिबन्धनत्वम् ।  
यः पुनस्तेन तुल्यमिति तुल्यार्थो वतिर्विधीयते ततो ब्राह्मणेन तुल्यमधीते ब्राह्मणवदधीते क्षत्रिय इत्युपमेये यत्तदध्ययनक्रियाद्वारेण विश्रान्तं तुल्यत्वं तत्पर्यालोचनया अर्थादुपमानस्योपमानत्वमवगम्यते ।  
तेनार्थस्तत्र उपमानोपमेयभावः ।  
तदुक्तम्----  
ऽवतिना च कर्मसामान्यवचनेन ।  
षष्ठीसप्तमयन्ताच्च यो वतिर्नामतस्तदभिधेयेऽइति ।  
कर्मसामान्यवचनो वतिः ऽतेन तुल्यं क्रिया चेद्वतिःऽ; (पा। अ। ५। १। ११५।)  
  
इति क्रियातुल्यत्वे ऽभिधानात् ।  
तेन चाभिधीयते उपमा ।  
वाच्येति पूर्वोपक्रान्तमत्रानुषज्यते ।  
षष्ठ्यन्तात्सप्तम्यन्ताच्च नामतो नाम्नः प्रातीपदिकादिति सम्बन्धः ॥  
  
  
तत्र पूर्वस्या उदाहरणम्-----  
  
अपि सा सुमुखी तिष्ठेद्दृष्टेः पथि कथञ्चन ।  
अप्रार्थितोपसम्पन्ना पतितानभ्रवृष्टिवत् ॥ उक्स्स्_१।*२२ ॥  
  
  
अप्रार्थितोपसम्पन्ना दृष्टेः पथि कथञ्चन पतिता तिष्ठेदिति सम्बन्धः ।  
अत्रानभ्रवृष्टिरूपमानम्, सुमुखी उपमेया ।  
अप्रार्थितोपसम्पन्नत्वे सति दृष्टिगोचरपतितत्वेनावस्थानं साधारणो धर्मः ।  
वतिश्च क्रियातुल्यत्वे विधीयमान उपमेये क्रियाद्वारेण शब्देन वृत्तेन विश्रान्तः संस्तुल्यत्वपर्यालोचनयोपमानस्योपमानत्वमवगमयति ।  
ततो ऽत्रार्थादुपमानोपमेयभावः प्रतीयते ।  
तेनेयं सम्पूर्णां आर्थीच तद्धितावसेया ।  
  
द्वितीयस्या उदाहरणम्-----  
  
किं स्युरुत्कलिका मद्वत्तस्या अपि निरर्गलाः ।  
अकाण्डोड्डामरानङ्गहतकेन समर्थिताः ॥ उक्स्स्_१।*२३ ॥  
  
  
अकाण्डोड्डामरो ऽनवसरे उद्भटः ।  
प्रचण्ड इति पाठान्तरम् ।  
उत्कलिकाः उत्कण्ठाः ।  
अत्रास्मदर्थ उपमानम् ।  
तच्छब्दार्थ उपमेयः ।  
मन्मथेन समर्पिता यास्ता निरर्गलाः उत्कलिकास्तत्कर्तृकं भवनं साधारणो धर्मः ।  
वतिश्चेवार्थे विधीयमानत्वादिवशब्दवदुपमानोपमेययोरेकतरत्राप्यविश्रान्तः श्रौतेन रूपेणोपमानोपमेयभावमेव द्योतयति ।  
तेनेयं सम्पूर्णा श्रौती च तद्धितावसेया ।  
अत्र तु तस्या अपीति पाठे षष्ठ्यन्ताद्वतर्विधेयः ।  
यदा तु तस्यामपीति पाठस्तदा सप्तम्यन्तात् ।  
यदुक्तम् ऽउपमाने यः संशयः स उपमेयाद्य्वावर्ततऽइति ।  
एवमेषा वाक्यसमासतद्धितावसेया सम्पूर्णा त्रिविधोपमा प्रतिपादिता ।  
तत्र च वाक्यतद्धितावसेययोरुपमयोः प्रत्येकं श्रौतत्वार्थत्वभेदेन द्वैविध्यमुक्तम् ।  
समासावसेयायास्त्वार्थत्वमेव ।  
अतः पञ्चप्रकारैषा सम्पूर्णा ।  
  
या तु लुप्तैकदेशत्वाल्लुप्तोपमा सा सङ्क्षेपोपमा ।  
तस्याश्च पञ्चविधत्वं वाक्यासमाससुब्धातुकृत्तद्धितावसेयत्वात् ।  
तत्र वाक्ये या सङ्क्षेपोपमा सा पूर्वमुदाहृता ऽअखण्डेनेन्दुना तुल्यमितिऽ; ।  
अत्र ह्यसितोदरत्वस्य अनुपात्तत्वात्साधारणधर्मानुपादानाल्लुप्तैकदेशत्वमपि विद्यते ।  
  
समासावसेया पुनः सङ्क्षेपोपमा त्रिविधा ।  
एकद्वित्रिलोपे भावात् ।  
एकलोपे द्विविधा, साधारणधर्मवाचिन इवादेर्वानुपादानात् ।  
तदुक्तं ऽसाम्यवाचकविच्युतेऽरिति ।  
ऽतद्वाचिविरहेणेऽति च ।  
साम्यवाचकः साधारणधर्मवाची ।  
(साधारणधर्मः) सौन्दर्यादिः ।  
तद्वाची उपमानोपमेयभाववाची च इवादिः ।  
अत्र च सर्वत्र प्रकरणे ऽसङ्क्षेपाभिहिताप्येषाऽइति, ऽक्वचित्, समासऽइति, ऽनिबध्यतऽइति च त्रयं प्रत्येकं यथोपयोगमनुषज्यते ।  
  
तत्र साम्यवाचिवियोगेन समासे या सङ्क्षेपोपमा तस्याः पूर्वमेवोदाहरणमुक्तं ऽपूर्णेन्दुबिम्बप्रतिममिऽति ।  
अत्र ह्यसितोदरत्वमर्थसामर्थ्यावसेयत्वाच्छबेदेन नोपात्तम् ॥  
इवादिवियोगे तु तस्या उदाहरणम्----  
  
इति काले कलोल्लापिकादम्बकुलसङ्कुले ।  
त्रिदशाधीशशार्दूलः पश्चात्तापेन धूर्जटिः ॥ उक्स्स्_१।*२४ ॥  
  
  
तां शशिच्छायवदनां नीलोत्पलदलेक्षणाम् ।  
सरोजकर्णिकागौरीं गौरीं प्रति मनो दधौ ॥ उक्स्स्_१।*२५ ॥  
  
  
कादम्बाः पक्षिभेदाः ।  
सरोजकर्णिकागौरीं गौरीमित्यत्र सरोजकर्णिका उपमानं, गौरी उपमेया, गौरत्वं साधारणो धर्मः ।  
तच्चत्रयं स्वकण्ठेनोपात्तम् ।  
इवाद्यर्थस्तु उपमानस्य साधारणधर्मवाचिना सह "उपमानानि सामान्यवचनैः" (पा। अ। २ । १ । ५५) इति यः समासस्तत्सामर्थ्यदवगम्यते ।  
तेनेयमिवादिशब्दलोपाल्लुप्तैकदेशा ।  
  
एवमेकलोपे सति द्विविधा समासोपमोक्ता ।  
  
द्वितयलोपे त्वेकप्रकारा भवति, साधारणधर्मवाचिन इवादेश्च युगपदप्रयोगात् ।  
तदुक्तं ऽउपमानोपमेयोक्तौ साम्यतद्वाचिविच्यवात्ऽ; ।  
अत्र  
  
साम्यशब्देन साम्यवाची शब्दो लक्ष्यते ।  
साम्यविच्यवाच्चोपमाया असम्भवात् ।  
तस्या उदाहरणं ऽत्रिदशाधीशशार्दूलऽइति, नीलोत्पलदलेक्षणम्ऽइति च ।  
ऽत्रिदशाधीशशार्दूलःऽइत्यत्र च त्रिदशाधिश उपमेयः, शार्दूल उपमानम् ।  
तच्च द्वयं स्वकण्ठेनोपात्तम् ।  
इवाद्यर्थः साधारणश्च धर्मस्तेजस्वित्वादिः सामर्थ्यादवसीयते ।  
ऽनीलोत्पलदलेक्षणाम्ऽइत्यत्र तु नीलोत्पलपलाशानामुपमानत्वं, ईक्षणयोरुपमेयता ।  
एतयोश्च स्वकण्ठेनो पादानम् ।  
नीलत्वदीर्घत्वादिसाधारणो धर्म इवाद्यर्थश्च उपमानोपमेयभावात्मकः स्वशब्देन अनुपात्तो ऽपि समासवशेनार्थसामर्थ्यादवसीयते ।  
ऽत्रिदशाधीशशार्दूलऽइत्यस्मात्तु ऽनीलोत्पलदलेक्षणामिऽत्यस्य बहुव्रीहित्वकृतो विशेषः ।  
तत्र हि "उपमितं व्याघ्रादिभिः"इति तत्पुरुषो विहितः ।  
एवमेषा साधारणधर्मवाचिन इवादेश्चाप्रयोगात् द्वितयलोपे समासे सङ्क्षेपोपमोक्ता ।  
  
त्रितयलोपे तु साधारणधर्मवाचिन उपमेयाभिधायिन उपमानोपमेयभाववाचिनश्च इवादेर्युगपदप्रयोगात्समासवर्त्तिनी सङ्क्षेपोपमा भवति ।  
तदुक्तं "साम्योपमेयतद्वाचिवियोगाच्च"इति ।  
अत्रापि पूर्ववत्साम्योपमेयशब्दाभ्यां तद्वाची शब्दौ लक्ष्यते ।  
तस्या उदाहरणं "शशिच्छायवदनामि"ति ।  
अत्र हि शशिच्छायातुल्या छाया यस्य तथाविधं वदनं यस्या इति बहुव्रीहिगर्मे बहुव्रीहौ शशिकान्तिरुपमानं, वदनकान्तिरूपमेया ।  
तयोश्च साधारणो धर्म आह्लादकत्वादिस्तुल्यत्वं चेति चतुष्टयमवगम्यते ।  
शब्दस्पृष्टं तूपमानमेव शशिच्छायेति ।  
तदितरस्योपमेयादेस्त्रितयस्य समाससामर्थ्येनार्थावसेयत्वात् ।  
एवमेषा त्रितयलोपे समासवर्तिनी सङ्क्षेपोपमा उदाहृता ।  
तेदवमत्र चतुःप्रकारा लुप्ता समासोपमा प्रतिपादिता ।  
एकलोपे द्वे, द्वितयलोपे एका, त्रितयलोपे चैकेति ।  
  
सुब्धातुप्रत्ययावसेया पुनरुपमा त्रिविधा क्यच् क्यङ् क्विपू प्रत्ययावसेयत्वात् ।  
क्यच्प्रत्ययावसेयापि त्रिविधा कर्मोपमानकत्वादधिकरणोपमानकत्वाच्च ।  
तदुक्तं "तथोपमानादाचारे क्यच्प्रत्ययबलोक्तितः"इति ।  
यथा समासे सङ्क्षेपाभिहिता उपमा समाससमर्थ्यादवगम्यमाना निबध्यते तथा कस्मिंश्चिद्विषये उपमानात्कर्मणः अधिकरणाद्वा आचारार्थे यथाक्रमं सौत्र औपसङ्ख्यानिकश्च यः क्यच्प्रत्ययस्तद्बलेन यासौ भणितिस्तत्सामर्थ्यादप्यवसीयमाना निबध्यते ।  
तस्या उदाहरणं----  
  
स दुःस्थीयन् कृतार्थो ऽपि निःशेषैश्वर्यसम्पदा ।  
निकामकमनीये ऽपि नरकीयति कानने ॥ उक्स्स्_१।*२६ ॥  
  
  
निःशेषैश्वर्यसम्पदा कृतार्थो ऽपीति सम्बन्धः ।  
अत्र दुःस्थमिवात्मानमाचरन्निति दुःस्थः कश्चिद्दारिद्षाद्युपप्लुत उपमानं, भगवदात्मा उपमेयः, आचाराख्यः साधारणो धर्मः क्यच्प्रत्ययोपात्तः ।  
अत्र चोपमानसाधारणधर्मयोः शब्दस्पृष्टत्वं ।  
उपमेयस्य उपमानोपमेयभावस्य च सामर्थ्यादवगतिः ।  
तेनेयं द्वितयस्य गम्यमानार्थत्वाद्द्वितयलोपे सति सुब्धातूपमा ।  
एवमियं कर्मोपमानिका सुब्धातूपमा उदाहृता ।  
  
अधिकरणोपमानिका तु ऽनरकीयति काननेऽइति ।  
अत्र नरक उपमानम्, काननमुपमेयम्, क्यच्प्रत्ययोपात्त्स्त्वाचारः साधारणो धर्मः ।  
इवादयस्तु क्यच्प्रत्ययसामर्थेनोपमानोपमेयभावस्यावसेयत्वादप्रयुक्ताः ।  
तेनेयं एकलोपे सति सुब्धातुपमा ।  
एवमेषा क्यच्प्रत्ययावगम्या द्विविधा सङ्क्षेपोपमोक्त ।  
  
क्यङ्प्रत्ययसामर्थ्यावगम्या तु कर्त्रपमानिका सङ्क्षेपोपमा भवति ।  
तदाह"कर्तुराचारे क्यङा से"ति, "तथे"ति, "उपमानादाचार"इति ।  
क्वचिदिति च पूर्वोक्तस्यात्रानुषङ्गः ।  
कर्तुरुपमानादुत्तरेण्णाचारविषयेण क्यङा सा सङ्क्षेपोपमा क्वचिन्निबध्यत इत्यर्थः ।  
तस्या उदाहरणम्----  
  
कृशानुवज्जगत्त्स्य पश्यतस्तां प्रियां विना ।  
खद्योतायितुमारब्धं तत्त्वज्ञानमहामहः ॥ उक्स्स्_१।*२७ ॥  
  
  
खद्योतो ज्योतिर्मालिका ।  
अत्र खद्योतायितुमित्यादौ खद्योत उपमानम् ।  
तत्त्वज्ञानं पदार्थखरूपयाथातथ्यपरिच्छेदः, तदात्मकं यत्तन्महदुत्कृष्टं महस्तेजस्तदुपमेयम् ।  
क्यङ्कप्रत्ययोपात्तश्चाचारः साधारणो धर्मः ।  
क्यङ्प्रत्ययसामर्थ्यावसेयत्वाच्चात्रेवादेरप्रयोगः ।  
तेनेयमेकलोपेन सुब्धातूपमोपनिबद्धा ।  
  
क्वचित् विषये कर्त्रुपमानिका सा सङ्क्षेपोपमा क्विपा निबध्यते ।  
स च क्विप् "सर्वप्रातिपदिकेभ्यः क्विब्वा वक्तव्यः"इत्यनेन विधीयते ।  
  
तदुक्तं "सा क्विपा क्वचिदि"ति ।  
अत्रापि तथेति, उपमानादाचार इति, कर्तुरिति च त्रयमनुषज्यते ।  
तस्या उदाहरणम्----  
"कृशानुवज्जगदिऽजगदुपमेयम्, आचारश्च साधारणो धर्मः क्विप्सामर्थ्यदवगम्यते ।  
अत्र चोपमानोपमेययोः शब्दोपात्तत्वादिवादीनामाचारस्य च अर्थसामार्थ्यवसेयत्वात्तद्द्वितयलोपः ।  
न खल्वश्रूयमाणस्य क्विपोर्ऽथाभिधायिता वक्तुं शक्या ।  
एवमेषा सुब्धात्ववसेया त्रिविधा सङ्क्षेपोपमा प्रतिपादिता ।  
क्यच्क्यङ्क्विप्परत्ययावसेयत्वात् ।  
क्यच्प्रत्ययसामर्थ्यावसेया तु द्विविधा ।  
कर्माधिकरणोपमानकत्वात् ।  
क्यप्प्रत्ययावसेया त्वेकप्रकारा ।  
क्विप्प्रत्ययावसेयाप्येकप्रकारैव भवति ।  
तदेवमेषा चतुर्विधा सुब्धातुप्रत्ययावसेया सङ्क्षेपोपमोक्ता ।  
  
कृत्प्रत्ययसामर्थ्यावसेया सङ्क्षेपोपमा द्विविधा, कर्मोपमानिका कर्त्रुपमानिका च ।  
तदुक्तं ऽउपमाने कर्मणि वा कर्तरि वा यो णमुल्कषादिगतस्तद्वाच्या सेऽति ।  
कषादिगतः कषाद्यनुप्रयोगक इत्यर्थः ।  
कर्मोपमानिकायास्तस्या उदाहरणम्----  
  
तस्येतरमनोदाहमदहत्प्रज्वलन्मनः ।  
उमां प्रति तपःशक्त्याकृष्टबुद्धेः स्मरानलः ॥ उक्स्स्_१।*२८ ॥  
  
  
अत्र इतरस्य प्राकृतस्य सम्बन्धि मन उपमानं, भगवन्मन उपमेयं, दह्यमानत्वं साधारणो धर्मः ।  
तच्च त्रयं शब्दस्पृष्टम् ।  
उपमानोपमेयभावस्त्वत्र णमुल्सामर्थ्यादिवादीनामप्रयोगे ऽपि गम्यते ।  
तेनेयमेकलोपे सङ्क्षेपोपमा कर्मोपमानिका कृत्प्रत्ययावसेया ।  
  
कर्त्रुपमानिकायास्तु तस्या उदाहरणम्----  
  
स दग्धविग्रहेणापि वीर्यमात्रस्थितात्मना ।  
स्पृष्टः कामेन सामान्यप्राणिचिन्तमचिन्तयत् ॥ उक्स्स्_१।*२९ ॥  
  
  
विग्रहः शरीरम् ।  
अत्र सामान्यभूतः प्राणी गुणातिशयशून्य उपप्रानं, तच्छब्दनिर्दिष्टश्च भगवानुपमेयः, चिन्तयितृत्वं साधारणो धर्मो, णमुल्सामर्थ्याच्च इवादेरप्रयोगे ऽप्युपमानोपमेयभावावसायः ।  
तेनेयमेकलोपे सति कर्त्रुपमानिका सङ्क्षेपोपमा कृत्प्रत्ययावसेया ।  
एवमेषा कृत्प्रत्ययावसेया सङ्क्षेपोपमा द्विविधा प्रतिपादता ।  
  
या तु तद्धितसामर्थ्यावसेया वतिशब्दादवगम्यते, सा सम्पूर्णत्वात्पूर्वमुक्ता ।  
अन्या त्वसम्पूर्णा कल्पबादेः तद्धित्स्य प्रयोगादवसीयते ।  
तदुक्तं ऽकल्पप्प्रभृतिभिरन्यैश्च तद्धितैः सा निबध्यते कविभिःऽइति ।  
प्रभृतिशब्देनात्र ऽइवे प्रतिकृतौऽइत्यादिविहितानां कनादीनां परिग्रहः ।  
तस्या उदाहरणम्-----  
  
चण्डालकल्पे कन्दर्पप्लुष्टा मयि तिरोहिते ।  
सञ्जातातुलनैराश्या किं सा शोकान्मृता भवेत् ॥ उक्स्स्_१।*३० ॥  
  
  
अत्र चण्डाल उपमानं, मयीत्यस्मदर्थ उपमेयः, कल्पप्प्रत्ययेन च सादृश्यमुपात्त्म् ।  
प्रकृत्यर्थसदृशेर्ऽथे भगवत्कात्यायनदृशा कल्पबादीनां विधानात् क्रौर्यादिस्तु धर्मः स्वशब्दानुपात्तो ऽपि सामर्थ्यादत्रावसीयते ।  
तेनेयमेकलोपे सति तद्धितावगम्या सङ्क्षेपोपमा ।  
एवमश्वक इत्यत्रापि द्रष्टव्यम् ।  
इवार्थोपलक्षिते सदृशे कनो विधानात् ।  
आयःशूलिक इत्यादौ तु त्रितयलोपेन तद्धितसामर्थादुपमावसायः ।  
तथाहि, अत्रायःशूलेनान्विच्छतीति विगृह्य "अयःशूलदण्डाजिनाभ्या"मिति ठग्वधीयते ।  
अत्र चायःशूलमुपमानं, अर्थान्वेषणोपायः कश्चिदुपमेयः तीक्ष्णत्वादिः साधारणो धर्मः उपमानोपमेयभावश्चेति चतुष्टयमवगम्यते ।  
तन्मध्यात्स्वशब्दस्पुष्टमुपमानमयःशूलेनेति ।  
शिष्टशब्दस्य तु त्रितयस्यात्रार्थसामर्थ्यादवगतिः ।  
  
ननु चात्रोपमानेनायःशूलेनार्थान्वेषणोपायस्योपमेयस्य तद्भावाध्यवसानेनापादिताभेदस्य प्रतीयमानत्वादतिशयोक्तिरियं न तूपमा ।  
तत्कथमेतदुपमानोदाहरणम् ।  
उच्यते ।  
यथा ऽशशिच्छायवदनाम्ऽइत्यत्र सत्यपि शशिच्छायाप्रच्छादितरूपत्वे वदनच्छायायाः कथञ्चिद्भेदप्रतिपत्तिपुरः-- सरीकारेणोपमाभेदत्वमुपन्यस्तं तथात्रापि भविष्यतीत्यदोषः ।  
तेनायः--शूलिक इत्यत्र त्रितयलोपे सति तद्धितावसेया सङ्क्षेपोपमा भवति एव् श्वा मुमूर्षति कूलं पिपतिपतीत्यादावपि यदि मरणपतनाद्यानुगुण्यस्य उपमेयभूतस्य तद्भावाध्यवसानात्सन्वाच्यया इच्छयोपमानभूतया समापादिताभेदस्य प्रतीयमानस्य भेदावगतिनिबन्धनं किञ्चिद्विद्यते तदोपमाभेदत्वं वाच्यम् ।  
  
अन्यथा त्वतिशयोक्तिभेदतास्यावसेया ।  
यदाह सन्विधौ भगवान्कात्यायनः--"आशङ्कायामचेतनेषूपसङ्ख्यानम्""न वा तुल्यकारणात्वादिच्छाया हि प्रवृत्तित उपलब्धिरि"ति, "उपमानाद्वा सिद्धमिति" च ।  
अत्र हि ऽन वा तुल्यकारणत्वादिऽत्यादिना तद्भावध्यवसानं सूचितम् ।  
ऽउपमानाद्वा सिद्धमिऽति तूपमानोपमेयभावः प्रतिपादितः ।  
इयं च घातोः सनो विधानात्तदन्तस्य च धातुत्वात्सुब्धातूपमावत् धातुधातूपमावसेया ।  
एवं वर्तमानसामीप्यादावप्युपमाभेदत्वमतिशयोक्तिभेदत्वं वा यथाप्रतीति योज्यम् ।  
चूर्णिकारस्य त्वेवमादौ तद्भावाध्यवसानसमाश्रयेम नातिशयोक्तिभेदत्वमेवेष्टम् ।  
यदाह"न तिङन्तेनोपमानमस्ती"ति ।  
अत एव दण्डिना "लिम्पतीव तमो ऽङ्गानि वर्षतीवाञ्जनं नभः ।  
असत्पुरुषसेवेव दृष्टिर्निष्फलतां गता"इत्यादेर्गर्भीकृतातिशयोत्प्रेक्षाबेदत्वमेव महता प्रपञ्चेनाभ्यधायि ।  
तेन कदा देवदत्त ग्रामं गमिष्यसि, एष गच्छामीत्यादावपि वर्तमानसामीप्ये वर्तमानरूपतया भविष्यत्कालस्याध्यवसानादतिशयोक्तिभेदत्वमेव वाच्यम् ।  
एवमन्यत्राप्यूह्यम् ।  
एवमेषा वाक्यसमाससुब्धातुकृत्तद्धितावसेया सङ्क्षेपो पमा पञ्चविधा प्रतिपादिता ।  
  
सम्पूर्णा तु वाक्यासमासतद्धितभेदेन त्रिविधा पूर्वमुक्ता ।  
आसामेव चावान्तरभेदा अन्ये निर्दिष्टाः ।  
तथाहि, सम्पूर्णयोर्वाक्यतद्धितोपमयोः श्रौतत्वार्थत्वभेदेन प्रत्येकं द्वैविध्यमुक्तम् ।  
सङ्क्षेपोपमायाश्च समासोपमाया एकद्वयत्रयलोपेन चतुर्बिधत्वम् ।  
एकलोपस्य हि तत्र द्वैविध्यमुक्तम्, इवादेः साधारणधर्मवाचिनश्च लोपत् सब्धातूपमायाश्चतुर्विधत्वम्, क्यच्क्यङ्क्विप्प्रत्यायावसेयत्वात् ।  
क्यच्प्रत्यायावसेया हि कर्माधकरणोपमानकत्वेन द्विविधोक्ता ।  
कृत्प्रत्यायावसेयायाश्च कर्तृकर्मोपमानकत्वेन द्विविधत्वम् ।  
तदेवमेषा सप्तदशविधा ग्रन्थकृता उपमा प्रतिपादिता ।  
तदाहुः---  
  
कृत्तद्वितसमासेभ्यः सुब्धातोरथ वाक्यतः ।  
पूर्णा लुप्तैकदेशा च गम्यते द्विविधोपमा ॥  
  
  
एकद्वयत्रयाणां च लोपात्स्याल्लोपिनी त्रीधा ।  
पूर्वौ भेदौ द्विधा चात्र तृतीयस्त्वेकरूपकः ॥  
इति  
  
पूर्वौ भेदौ द्विधा चात्रेति साधारणधर्मवाचिलोपाच्चैकलोपस्य द्वैविध्यम् ।  
द्वितयलोपो ऽपि साधारणधर्मवाचीवादिवियोगात्तथा उपमेयवाचीवादिवियोगाद्द्विविधः ।  
एषा चोपमा विचित्रभेदत्वे सत्यपि यत्रैव चेतोहारित्वमस्ति तत्रैवालङ्कारतां प्रतिपद्यते न सर्वत्रेत्युक्तम् ॥  
  
  
प्रतिवस्तूपमा---  
  
उपमानसन्निधाने साम्यवाच्युच्यते बुधैर्यत्र ।  
उपमेयस्य च कविभिः सा प्रतिवस्तूपमा गदिता ॥ उक्स्स्_१।२२ ॥  
  
  
यत्रोपमानोपमेययोः सन्निधाने साम्यवाचिनः पदस्यासकृदुपादानं क्रियते सा परतिवस्तूपमा ।  
ननु यदि साम्यवाचिनः पदस्य तत्रासकृदुपादानं क्रियते ततो ऽनेकवाक्यत्वमापतति ।  
न चानेकस्मिन् वाक्ये इवादीनि प्रयुज्यन्ते, एकवाक्यनिष्ठतया तेषामभिधासामर्थ्यावसितत्वात् ।  
अतश्चेवादीनामप्रयोगे कथं तत्रोपमानोपमेयभावावसाय इत्यासङ्क्याह----  
  
प्राकरणिकेतरत्वस्थित्यैकश्चोपमेयतां लभते ।  
उपमानत्वं चापर इत्युपमावाचिशून्यत्वम् ॥ उक्स्स्_१।२३ ॥  
  
  
नानावाक्यत्वादिवादीनामप्रयोगे ऽपि प्राकरणिकत्वाप्राकरणिकत्वपर्यालोचनया अर्थसामर्थ्यादत्रोपमानोपमेयभावो ऽवसीयत इत्यर्थः ।  
  
तदाहुः----  
  
इवादेरप्रतीतापि शब्दसंस्कारतः क्वचित् ।  
उपमा लक्ष्यते ऽन्यत्र केवलार्थनिबन्धना ॥  
इति  
  
इह प्रकारत्रयेण उपमायाः प्रतिपत्तिः ।  
क्वचिदवादिशब्दसामर्थ्यादुपमा वाच्यभूता प्रतीयते, यथा चन्द्र इव मुखमस्या इत्यादौ ।  
क्वचित्तु तत्तद्विशिष्टसंस्कारसहायाच्छब्दात्स्वार्थाभिधानमुखेन लक्ष्यमाणायास्तस्याः प्रतिपत्तिः, यथा शस्त्रीश्यामेति ।  
अत्र हि  
  
समासनिबन्धनैकपद्यादिसंस्कारसहिताभ्यां शस्त्रीश्यामाशब्दाभ्यां  
  
स्वार्थाभिधानव्यवधानेन लक्ष्यमाणोपमा गम्यते ।  
क्वचित्तूपमानोपमेयनिबन्धनशब्दसंस्काराभावे ऽपि केवलादेवार्थसामर्थ्यात्तस्याः प्रतिपत्तिः, यथा रूपकदीपकप्रतिवस्तूपमादिष्वित्यर्थः ।  
अतश्चास्यां प्रतिवस्तूपमायां केवलेनैवार्थसामर्थ्येनोपमानोपमेयत्वमवगम्यते इत्यदोषः ।  
  
तस्या उदाहरणम्----  
  
विरलास्तादृशो लोके शीलसौन्दर्यसम्पदः ।  
निशाः कियत्यो वर्षे ऽपि याखिन्दिः पूर्णमण्डलः ॥ उक्स्स्_१।*३१ ॥  
  
  
विरलाः स्वल्पाः ।  
तादृशः पार्वतीवर्त्तिन्यो याः शीलसौन्दर्यसम्पदः तत्सदृस्यः ।  
शीलं सुस्वभावता ।  
सौन्दर्यं लावण्यम् ।  
अत्र संवत्सरमध्यवर्तिन्यो ऽखण्डशशिबिम्बा रात्रयो द्वादश उपमानम् ।  
शीलसौन्दर्ययोः सम्भाराः सकललोकोत्कृष्टाः कतिपयजनजुष उपमेयाः ।  
साधारणश्च धर्मो विरलत्वम् ।  
तच्चोपमानसन्निधाने कियत्य इत्युपात्तम् ।  
उपमेयसन्निधाने तु विरला इति ।  
इवाद्यनुपादाने ऽपि च प्राकरणिकत्वाप्राकरणिकत्वपर्यालोचनयात्रोपमानोपमेयभावावसायः ।  
तेनेयं वस्तुनि वस्तुनि साधारणोपनिबन्धात्प्रतिवस्तूपमा ॥  
  
  
इति महाश्रीप्रतीहारेन्दुराजविरचितायामुद्भटालङ्कारसारसङ्ग्रहलघुवृत्तौ प्रथमो वर्गः ॥  
  
  
_______________________________________________________________________________  
  
  
  
२  
  
  
अथ द्वितीयो वर्गः ।  
  
आक्षेपोर्ऽथान्तरन्यासो व्यतिरेको विभावना ।  
समासातिशयोक्ती चेत्यलङ्कारान्परे विदुः ॥ उक्स्स्_२।१ ॥  
  
  
ऽसमासातिशयोक्ती चेऽत्यत्र समासातिशययशब्दयोरुक्तिशब्दः प्रत्येकमभिसम्बध्यते ।  
  
आक्षेपः ।  
  
प्रतिषेध इवेष्टस्य यो विशेषाभिधित्सया ।  
आक्षेप इति तं सन्तः शंसन्ति कवयः सदा ॥ उक्स्स्_२।२ ॥  
  
  
इह काचिद्वक्रभणितिस्तथाविधा सम्भवति यस्यां विधित्सितोर्ऽथो निषेधव्याजेन संस्क्रियते, न तु निषिध्यते ।  
तत्र विधित्सितस्यार्थस्य यः प्रतिषेधः क्रियते स प्रतिषेध इव भवति, न तु प्रतिषेध एव ।  
अवान्तरवाक्यार्थत्वेन तत्र वाक्यस्यापर्यवसानात् ।  
अवान्तरवाक्यार्थता च तत्र निषेधस्य विधित्सितार्थविरोधाद्भवति ।  
तत्र हि विधित्सितोर्ऽथः पूर्वोपक्रान्तत्वेन स्थेम्नावतिष्ठमानः स्वविरूद्धत्वेन निषेधं निषेधतात्पर्यात्प्रच्याव्यस्वगतविसेषाभिधानायावान्तरवाक्यार्थीकरोति ।  
अतो ऽनन्तरोक्तेन प्रकारेणेष्टस्यार्थस्य विशेषमभिधातुं यत्र निषेध इव न तु निषेध एव, असाविष्टार्थनिराकरणस्य लेशेन सम्भवदाक्षेपसञ्ज्ञको ऽलङ्कारः सत्कविभिरभिधीयते ।  
सन्तः कवय इति सम्बन्धः ।  
तस्य भेदद्वितयोपदर्शनायाह---  
  
वक्ष्यमाणोक्तविषयः स च द्विविध इष्यते ।  
  
वक्ष्यमाणमुक्तं चेष्टमाश्रित्य निषेधाभिधानादाक्षेपो द्विविध इत्यर्थः ।  
  
ननु ऽप्रतिषेध इवेष्टस्यऽइत्याक्षेपलक्षणमुक्तम् ।  
इष्टत्वं चेच्छाकर्मता ।  
यस्य च वस्तुन इच्छाकर्मता तस्य नावश्यमुक्तिक्रियां प्रति कर्मत्वं भवति ।  
इष्यमाणं हि कदाचिदुच्यते कदाचिन्न ।  
अतश्चेष्टस्योक्तिकर्मतामाश्रित्य यदेतदाक्षेपस्य वक्ष्यमाणोक्तविषयतया द्वैविध्यमुक्तं तन्न सङ्गच्छते इत्याशङ्क्याह----  
  
निषेधेनेव तद्बन्धो विधेयस्य च कीर्तितः ॥ उक्स्स्_२।३ ॥  
  
  
विधेयस्य विधातुं ज्ञापयितुमभिमतस्य यो निषेध इव तेनायं वक्ष्यमाणोक्तविषय आक्षेपो निबध्यते ।  
एतदुक्तं भवति----विधानकर्मताद्वारेणैवात्र इष्टत्वमवसीयते ।  
निबन्धनान्तराभावात् ।  
विधानकर्मता च विधानात्मिकाया उक्तेः कर्मता ।  
साच द्विविधा, आर्थी  
  
शाब्दी च ।  
यत्र स्वशब्दव्यापारमन्तरेणापि शब्दान्तरव्यापारसहायनिषेधमुखेनैव विधित्सितोर्ऽथो ऽवगम्यते तत्रार्थी ।  
तत्र च वक्ष्यमाणविषय आक्षेपः ।  
यत्र तु विधिमुखेनैव वक्तुमिष्टस्यार्थस्योपादानं क्रियते तत्र शाब्दी ।  
तत्र चोक्तविषयता आक्षेपस्य ।  
एवं चानन्तरोदितय नीत्या शाब्देनार्थेन च विधिना यदंवसितमिष्टं तस्योक्तिक्रियाकर्मत्वसम्भवादुक्तिक्रियायाः कर्मभूतो योर्ऽथस्तदाश्रयं  
  
वक्ष्यमाणविषयत्वमुक्तविषयत्वं चाक्षेपस्य निबध्यते ।  
  
तत्र वक्ष्यमाणविषयस्याक्षेपस्योदाहरणम्----  
  
अहो स्मरस्य माहात्म्यं यद्रुद्रे ऽपि दशेदृशी ।  
इयदास्तां समुद्राम्भः कुम्भैर्माने तु के वयम् ॥ उक्स्स्_२।*१ ॥  
  
  
अहो इति विस्मये ।  
अत्र मन्मथमाहात्म्यं तदवस्थाविशेषसंस्पर्शेन प्रतिपादयितुमिष्टम् ।  
तच्च तस्य तथाप्रतिपादनमियदास्तामित्यादिना निषिद्धम् ।  
निषेधश्चात्राभिधेयत्वविरोधात् ।  
अभिधेयत्वेन च विरोधं वक्ति ।  
आनन्त्येन तस्य तथाविधस्य वक्तुमशक्यत्वात् ।  
रुद्रे ऽपि नाम ईदृशी दशेति हि सामान्यरूपत्वेन मन्मथमाहात्म्यं प्रतिपादितं न तु विशेषरूपतया ।  
अतो वक्तुमिष्टानां स्मरमाहात्म्यावस्थाविशेषाणामयमानन्त्येनाभिधाननिषेध इव नतु निषेध एव ।  
विवक्षितार्थविरोधेनावान्तरवाक्यार्थत्वात् ।  
तथाहि, अत्र समुद्राम्भसः कुम्भैर्मातुमशक्यत्वं यदस्मदर्थकर्तृकमभिहितं तत्सादृश्येनानन्त्यविशिष्टत्वेनोत्कर्षयितुमिष्टानां मन्मथमाहात्म्यावस्थाविशेषाणां पूर्वं प्रतिपिपादयिषितत्वेन लब्धप्रतिष्ठानां वाक्यार्थत्वम् ।  
अतश्च तदभिधाननिषेधस्य तद्विरोधादत्रावान्तरवाक्यार्थता ।  
न चावान्तरवाक्यार्थो वाक्यविश्रान्तिस्थानतया वक्तुं शक्यः ।  
न खलु रक्तः पटो भवतीत्यत्र रक्तत्वावच्छिन्नपटभवनपरत्वाद्वाक्यस्य पटभवनपर्यवसानमात्रत्वं सुभणम् ।  
अतो ऽत्रापि निषेधस्यावान्तरवाक्यार्थत्वेन वाक्यविश्रान्तिस्थानत्वाभावान्निषेधरूपत्वमिव न तु निषेधरूपता ।  
स च निषेधो ऽत्रावान्तरवाक्यत्वात्प्रधानवाक्यार्थानुगुण्येन प्रवर्तमानः खकण्ठेनाभिधानं मन्मथमाहात्म्यावस्थविशेषाणां निषेधति, न पुनरर्थसामर्थ्यावसेयमपि ।  
अतश्च समुद्राम्भसः कुम्भैर्प्तातुमशक्यत्वमस्मदर्थकर्तृकं स्वकण्ठेनाभिहितं यत्तत्सादृश्येनावसिते संविज्ञानपदशून्ये स्मरमाहात्म्यावस्थाविशेषाणामानन्त्यलक्षणे विशेषे वाक्यस्य पर्यवसानं तेनायमिष्टमर्थं प्रतिषेधव्याजेन विशेषे ऽवस्थापयति तस्मादाक्षेपः ।  
अत्र च ऽअहो स्मरस्य माहात्म्यं यद्रुद्रे ऽपि दशेदृशीऽइत्येतच्छब्दव्यापारसहायेनऽइयदास्ताम्ऽइति निषेधेनैव स्वकण्ठेनानुपात्तानामपि मन्मथमाहात्म्यावस्थाविशेषाणां वक्ष्यमाणतया सूचनम् ।  
तेषां च तथा सूचितानां निषेधव्याजेन संविज्ञानपदशून्यानन्त्यभेदप्रतिपादनम् ।  
अतो वक्ष्यमाणविषयता आक्षेपस्य ।  
  
उक्तविषयस्य तु तस्योदाहरणम्---  
  
इति चिन्तयतस्तस्य चित्रं चिन्तावधिर्न यत् ।  
क्व वा कामविकल्पानामन्तः कालस्य चेक्षितः ॥ उक्स्स्_२।*२ ॥  
  
  
अत्र चित्रत्वस्योक्तस्योक्तिः क्व वेति प्रसिद्धत्वादाक्षिप्यते ।  
पूर्वत्र खलु विरुद्धत्वमाक्षेपनिबन्धनमुक्तम्, इह तु प्रसिद्धत्वम् ।  
द्वाभ्यामेव च प्रकाराभ्यामाक्षेपो भवति विरुद्धत्वेन प्रसिद्धत्वेन च ।  
उक्तञ्च---"वस्तु प्रसिद्धमिति यद्विरुद्धमिति वास्य वचनमाक्षिप्य ।  
अन्यत्तथात्वसिद्य्धै यत्र ब्रूयात्स आक्षेपः"इति ।  
प्रसिद्धत्वं चात्र समर्थयितुं कालसादृश्यसमुक्तम् ।  
यथा कालस्यान्तो नेक्ष्यते तद्वत् कामविकल्पानाम् ।  
अतो नैवात्र चत्रत्वम् ।  
अन्यत्राप्यस्य रूपस्य परिदृष्टत्वादिति ।  
कालतुल्यतया चात्र कामविकल्पानामानन्त्यात्मको विसेषः संविज्ञानपदशून्यो ऽभिधित्सितः ।  
तस्य च चित्रतया सामान्येन पूर्वमुपक्रान्तस्याधुना निषेधवशेन संविज्ञानपदशून्येन विवक्षितेन रूपेण वाक्यार्थीम्भूतत्वान्निषेधस्य पूर्ववदवान्तरवाक्यार्थता ।  
तेन क्ववेत्ययं निषेध इव नतु निषेध एव ।  
तेनात्रोक्त विषयता आक्षेपस्य ।  
तदाहुः----  
  
शब्दस्पृष्टे ऽथवाप्यार्थे वक्तुमिष्टे निषिद्धता ।  
तदङ्गं तद्विरोधेन यत्राक्षेपो भवेदसौ ॥  
इति ।  
  
शब्देन स्पृश्यते (स्पृष्टे?) वक्तुमिष्टे उक्तविषये आक्षेपे ।  
वक्ष्यमाणविषये तु विवक्षितस्य आर्थता ।  
शब्दान्तरव्यापारसहायनिषेधमुखेन  
  
तस्योपस्थाप्यमानत्वात् ।  
यश्चात्रोभयत्रापि निषेधः क्रियते स विवक्षितार्थविरोधात्स्वतात्पर्यं त्यक्त्वा विवक्षितमेवार्थं सङ्कुर्वंस्तदङ्गतां प्रतिपद्यते ।  
अतो ऽत्र द्विविध आक्षेपो भवतीत्यर्थः ।  
  
अर्थान्तरन्यासः ।  
  
समर्थकस्य पूर्वं यद्वचो ऽन्यस्य च पृष्ठतः ।  
विपर्ययेण वा यत्स्याद्धिशब्दोक्त्यान्यथापि वा ॥ उक्स्स्_२।४ ॥  
  
  
ज्ञेयः सोर्ऽथान्तरनयासः  
  
यत्र समर्थ्यसमर्थकभावः सोर्ऽथान्तरन्यासः ।  
तत्र हि समर्थकस्य समर्थकतावगतिहेतुं व्याप्तिं पक्षधर्मत्वं चानुपन्यस्यार्थान्तरस्येवोपन्यासः क्रियते ।  
व्याप्तिपक्षधर्मत्वयोः स्वशब्देनानुपात्तयोरपि गर्भीकृतत्वात् ।  
अतो ऽसावर्थान्तरन्यासः ।  
स च चतुर्विधः ।  
तत्र समर्थके पूर्वमभिहिते समर्थ्यस्य यत्र पश्चादभिधानं तत्र द्वौ प्रकारौ भवतः ।  
हिशब्दाभिव्यक्तत्वं समर्थ्यसमर्थकभावस्यैवकः प्रकारः ।  
तदुक्तं "समर्थकस्य पूर्वं यद्वचो ऽन्यस्य च पृष्ठतः" ।  
इति, "हिशब्दोक्त्ये"ति च ।  
तस्योदाहरणम्----  
  
तन्नास्ति यन्न कुरुते लोको ह्युत्पन्नकार्यिकः ।  
एष शर्वो ऽपि भगवान् बटूभूय स्म वर्तते ॥ उक्स्स्_२।*३ ॥  
  
  
बटूभूय अचिरकृतोपनयनत्वमापद्य ।  
अत्र शर्वस्य सर्वलोकातिशायिनो बटूभावेन वृत्तिमनुपपद्यमानतयाशङ्क्य तत्समर्थनाय समर्थकं पूर्वमेवोपन्यस्तं "तन्नास्ति यन्न कुरुते"इति ।  
अत्यन्तकार्यिकत्वादनुचितमपि रूपमनुभूतवान् ।  
शर्वस्तदन्यैवंविधपुरुषवदिति ।  
अत्र च हिशब्देनाभिव्यक्तः समर्थ्यसमर्थकभावः ।  
  
यत्र पूर्वेणैव क्रमेण समर्थ्यसमर्थकयोरुपन्यासे हिशब्दश्चार्थसामर्थ्यवसेयार्थत्वान्न प्रयुज्यते तत्र द्वितीयोर्ऽथान्तरन्यासभेदो भवति ।  
तदुक्तं "अन्यथापि च"इति ।  
हिशब्दोक्तिमन्तरेणापीत्यर्थः ।  
तस्योदाहरण्---  
  
प्रच्छन्ना शस्यते वृत्तिः स्त्रीणां भावपरीक्षणे ।  
प्रतस्थे धूर्जटिरतस्तनुं स्वीकृत्य बाटवीम् ॥ उक्स्स्_२।*४ ॥  
  
  
भावः आशयः ।  
बाटवीं ब्रह्मचारिसम्बन्धिनीम् ।  
अत्र धूर्जटेर्बटुवेषालम्बनेन प्रच्छन्ना शस्यते वृत्तिः"इत्यादिना ।  
योषिदाशयपरीक्षणप्रवृत्तत्वाद्धूर्जटिः प्रच्छन्नां वृत्तिमाश्रितवानिति ।  
हिशब्दश्चात्रातःशब्दसामर्थ्येन यस्मादित्यस्यार्थस्यावगतत्वान्नोपात्तः ।  
एवमेतौ समर्थकपूर्वोपन्यासावर्थान्तरन्यासौ द्वावेवोक्तौ ।  
यत्रापि चैतद्विपर्ययेण सामर्थ्यस्य पूर्वमुपन्यासः पश्चात्समर्थकस्य, तत्रापि समर्थ्यसमर्थकभावे हिशब्दावगतेर्ऽथाक्षिप्ते च सति द्वैविध्यम् ।  
तदुक्तं ऽविपर्ययेण वा यत्स्याद्धिशब्दोक्त्यान्यथापि वाऽइति ।  
पूर्वस्योदाहरणम्----  
  
हरो ऽथ ध्यानमातस्थौ संस्थाप्यात्मानमात्मना ।  
विसंवदेद्धि प्रत्यक्षं निर्ध्यातं ध्यानतो न तु ॥ उक्स्स्_२।*५ ॥  
  
  
अत्र हरस्य व्यवहिताद्यर्थविषयत्वेनाप्रतिहतबाह्येन्द्रियवृत्तित्वात् सति बाह्येन्द्रियजन्यप्रत्यक्षसम्भवे ध्यानाश्रयणमयुक्तत्वेन सम्भाव्यं तत्समर्थनायोक्तं ऽविसंवदेद्धि प्रत्यक्षम्ऽइत्यादि ।  
अत्यन्ताविसंवादकोपलब्ध्युपायार्थित्वाद्य्धानमास्थितवान् हर इति ।  
  
हिशब्दानभिव्यक्ते तु समर्थ्यसमर्थकभावे यत्र समर्थ्यस्य पूर्वमुपन्यासस्तत्रोदाहरणम्----  
  
अपश्यच्चातिकष्टानि तप्यमानां तपांस्युमाम् ।  
असम्भाव्यपतीच्छानां कन्यानां का परा गतिः ॥ उक्स्स्_२।*६ ॥  
  
  
बहूनामभिमतवरप्राप्त्युपायानां प्रार्थनादीनां सम्भवे कस्माद्भगवती तपसा शरीरमायासितवतीत्याशङ्क्य तत्समर्थनायाभिहितं ऽअसम्भाव्यपतीच्छनाम्ऽइति ।  
दुःप्रापभर्त्रभिलाषित्वात्तपः समाश्रितवती ।  
तपांसि भगवतीं खेदयन्ति ।  
तानि पुनः सा तथाविधान्युपार्जयति ।  
  
अतस्तपस्तप्यते तपस्तपःकर्मकस्यैवेति कर्तुः कर्मवद्भावः ।  
एवमेव चतुर्विधोर्ऽथान्तरन्यासो ऽभिहितः ।  
  
ननु यदि समर्थ्यसमर्थकभावे सत्यर्थान्तरन्यासो भवति ।  
एवंसत्यप्रस्तुतप्रशंसादृष्टान्तयोरपि समर्थ्यसमर्थकभावसद्भावादर्थान्तरन्यासताप्रसङ्गः ।  
तथाहि ।  
"प्रीणितप्रणयि स्वादु काले परिणतं( च यत्) विना पुरुषकारेम फलं पश्यत शाखिनाम्"इत्यास्यामप्रस्तुतप्रंशसायां विशेषात्सामान्यस्य प्रतिपत्तिर्यथा सेचनादिकं पुरुषव्यापारमन्तरेण वनशाखिनां विविधगुणोपेतस्य फलस्य प्रसूतिर्दैवप्रधाना एवमेतत्सर्वं जगति दैवप्रधानमिति ।  
अत्र च समर्थ्यसमर्थकभावो विद्यते ।  
सर्वं जगच्चेष्टितं दैवप्रधानं पुरुषकारान्वयव्यतिरेकाननुविधायित्वाद्वनशाखिफलवदिति ।  
ततश्च  
  
तत्राप्यर्थान्तरन्यासत्वप्रसङ्गादलक्ष्यव्याप्तिर्लक्षणदोषः ।  
दृष्टान्ते ऽपि च (समर्थ्य) समर्थकभावो विद्यते ।  
तथाहि "त्वयि दृष्ट एव तस्या निर्वाति मनो मनोभवज्वलितम् ।  
आलोके हि सितांशोर्विकसति कुमुदं कुमुद्वत्याः" ॥  
इत्यत्र यथा चन्द्रगुणपक्षपातित्वेन कुमुदिन्याश्चन्द्रालोके कुमुदं विकसति, तद्वद्गुणपक्षपातित्वात्त्स्यास्त्वद्दर्शने मनो मन्मथाग्निप्रज्वलितमुपशाम्यतीति समर्थ्यसमर्थकभावो ऽवगम्यते ।  
तेन दृष्टान्ते ऽप्यर्थान्तरन्यासताप्रसङ्ग इत्याशङ्क्याह----  
  
प्रकृतार्थसमर्थनात् ।  
अप्रस्तुतपरशंसाया दृष्टान्ताच्च पृथक्स्थितः ॥ उक्स्स्_२।५ ॥  
  
  
सत्यमप्रस्तुतप्रशंसायां दृष्टान्ते च समर्थ्यसमर्थकभावो ऽवगाम्यते ।  
न तु तत्रार्थान्तरन्यासवत्समर्थ्यसमर्थकभावस्य सम्भवः ।  
अर्थान्तरन्यासे हि सर्थ्यस्य यथायोगं पूर्वोत्तरकालभावित्वेन स्वकण्ठेनोपात्त्सय समर्थनम्, अप्रस्तुतप्रशंसायां त्पप्रकृतसामर्थ्येन प्रकृतमाक्षिप्यते, न तु स्वकण्ठेनोपादीयते, यथा पूर्वोपवर्णिते उदाहरणे ।  
तत्र हि वनशाखिनां फलदर्शनेनाप्रकृतेन दैवप्रधानेन समग्रजगद्गोचरं दैवप्राधान्यं प्रकृतमाक्षिप्यते, न तु तस्यार्थान्तरन्यासवत्स्वकण्ठेनोपादानम् ।  
अतश्च तत्र सत्यपि समर्थ्यसमर्थकभावे शब्दोपक्रान्तप्रकृतार्थनिष्ठत्वाभावान्नार्थान्तरन्यासत्वम् ।  
दृष्टान्ते ऽपिच द्वयोरपि समर्थ्यसमर्थकयोः स्वकण्ठेनोपात्तत्वात्सत्यपि स्वकण्ठोपात्तप्रकृतार्थनिष्ठत्वे दृष्टान्तस्य समर्थ्यसमर्थकभावपुरःसरीकारेण प्रवर्तमानत्वान्न भवत्यर्यान्तरन्यासत्वम् ।  
न खलु तस्य समर्थ्यसमर्थकभावपुरःसरकारेण प्रवृत्तिः ।  
बिम्बप्रतिबिम्बभावमात्रस्य शब्दस्पृष्टत्वात् ।  
अर्थाद्धि तत्र समर्थ्यसमर्थकभावावसायः ।  
अर्थान्तरन्यासे तु समर्थ्यसमर्थकभावेनैवोपक्रमः ।  
तेन यत्र समर्थ्यसमर्थकभावोपक्रममर्थान्तरोपादानं तत्रार्थान्तरन्यासत्वाद्दृष्टान्तस्यार्थान्तरन्यासताप्रसङ्गो न भवति ।  
तदिदमुक्तं ऽप्रकृतार्थसमर्थनादिऽति ।  
अत्र प्रकृतशब्दः स्वकण्ठोपात्तप्रकृतार्थनिष्ठो द्रष्टव्यः ।  
समर्थनं चात्रोपक्रमावस्थावर्त्त्युपात्तम् ॥  
व्यतिरेकः---  
  
विशेषोपादानं यत्स्यादुपमानोपमेययोः ।  
निमित्तादृष्टिदृष्टिभ्यां व्यतिरेको द्विधी तु सः ॥ उक्स्स्_२।६ ॥  
  
  
उपमानोपमेययोः परस्परं यत्र विशेषः ख्याप्यते स व्यतिरेकः ।  
तत्र ह्युपमानादुपमेयस्योपमेयादुपमानस्य वा केनचिद्विशेषेणातिरेक आधिक्यं तस्माद्य्वतिरेकः ।  
स च द्विविधः ।  
तत्र विशेषख्यापननिमित्तस्यार्थसामर्थ्यादाक्षेपादेकः प्रकारः ।  
अपरस्तु तस्य स्वशब्देन प्रतिपादनात् ।  
तदुक्तं ऽनिमित्तादृष्टिदृष्टिभ्यां द्विधाऽइति ।  
एतावपि च भेदौ प्रत्येकं द्विविधौ ।  
क्वचिद्धि अर्थसामार्थ्यात्प्रतीयमाने उपमानोपमेयभावे पूर्वोक्तेन प्रकारद्वयेन व्यतिरेकः ख्याप्यते, क्वचित्तु इवादिभिरुपातैः ।  
  
तत्रार्थसामर्थ्येन यत्रोपमानोपमेयभावो ऽवगम्यते तत्र पूर्वस्मिन्प्रकारद्वये पूर्वभेदस्योदाहरणम्----  
  
सा गौरीशिखरं गत्वा ददर्शोमां तपःकृशाम् ।  
राहुपीतप्रभस्येन्दोर्जयन्तीं दूरतस्तनुम् ॥ उक्स्स्_२।*७ ॥  
  
  
राहुणा पीता द्रवद्रव्यस्योदकादेः स्वगलबिलान्तर्भावनं यत्तद्वदात्माभ्यन्तरीकृता प्रभा यस्य स तथोक्तः ।  
अत्र  
  
  
राहुणा पीता द्रवद्रव्यस्योदकादेः स्वगलबिलान्तर्भावनं यत्तद्वदात्माभ्यन्तरीकृता प्रभा यस्य त तथोक्तः ।  
  
अत्र राहुपीतप्रभत्वविशिष्टस्येन्दोस्तनुरुपमानं, तपःकृशा पार्वत्युपमेया, अनयोः साधारणो धर्मः स्वभावतः सौन्दर्ये सति निमित्तवशाद्विच्छायत्वम् ।  
तच्च स्वकण्ठेनानुपात्तमपि पदार्थस्वरूपपर्यालोचनया लभ्यते ।  
एवमिवाद्यभावे ऽप्युपमानोपमेयभावस्यात्र सामर्थ्यात्प्रतिपत्तिर्जयन्तीमिति च उपमानादुपमेयस्य विशेषः ख्यापितः ।  
तस्य च विशेषस्य ख्याप्यमानस्य निमित्तमत्र न स्वकण्ठेनोपात्तं, अर्थसामर्थ्यात्तु तदवगम्यते ।  
राहुरिन्दुप्रभापाने तथा न समर्थः यथा तपःसातिशयत्वात्पार्वत्याः क्षामत्वे इति राहुतो ऽपि तपःसातिशयत्वमुपमानादुपमेयस्य विशेषनिमित्तमत्रावगम्यते ।  
एवमयमनुपात्तनिमित्तो व्यतिरेकः ।  
उपात्तनिमित्तस्तु-----  
  
पद्मं च निशि निःश्रीकं दिवाचन्द्रं च निष्प्रभम् ।  
स्फुरच्छायेन सततं मुखेनाधः प्रकुर्वतीम् ॥ उक्स्स्_२।*८ ॥  
  
  
मुखमुपमेयम् ।  
पद्ममिन्दुश्चोपमानम् ।  
तच्चात्र द्वयं स्वकण्ठस्पृष्टम् ।  
तयोस्तु साधारणो धर्मः कान्तिमत्तादिरुपमानोपमेयभावश्चेत्यतदुभयं सामर्थ्यादवगम्यते ।  
न खल्वत्र वक्ष्यमाणव्यतिरेकवदुपमानोपमेयभावस्य द्योतका इवादय उपात्ताः ।  
अधःप्रकुर्वतीमिति चोपमानादुपमेयस्य विशेषः ख्यापितः ।  
तत्र च निमित्तमुपात्तमुपमानोपमेयोभयाधारत्वेन ।  
उपमानयोस्तावत्पद्मचन्द्रयोर्निशि दिवा च यथाक्रमं निःश्रीकत्वनिष्प्रभत्वे, उपमेये तु रात्रिन्दिवं स्फुरच्छायता ।  
अतो विशेषे निमित्तदर्शनेनायं व्यतिरेकः ।  
  
तदेवं यत्रेवादिनोपमानोपमेयभावो नावद्योतितस्तत्र द्विविधो व्यतिरेको दर्शितः ।  
इवाद्युपाते तूपमानोपमेयभावे यो व्यतिरेकस्तमाह----  
  
यो वैधर्म्येण दृष्टान्तो यथेवादिसमन्वितः ।  
व्यतिरेको ऽत्र सो ऽपीष्टो विशेषापादनान्वयात् ॥ उक्स्स्_२।७ ॥  
  
  
ऽयो वैधर्म्येण दृष्टान्तऽइति ऽविशेषापादनान्वयादऽति च व्यतिरेकलक्षणं योजितम् ।  
वैधर्म्यं ह्युपमेयधर्मस्योपमाने विगमः ।  
यथेवादिसमन्वित इत्यनेन यथेवाद्यवद्योतितत्वमुपमानोपमेयभावस्याह ।  
तस्योदाहरणम्-----  
  
शीर्णपर्णाम्बुवाताशकष्टे ऽपि तपसि स्थिताम् ।  
समुद्वहन्तीं नापूर्वं गर्वमन्यतपस्विवत् ॥ उक्स्स्_२।*९ ॥  
  
  
शीर्णपर्णाम्बुवातानामाशो भक्षणम् ।  
अत्रान्यतपस्विन उपमानं, भगवत्युपमेया, साधारणश्च धर्मः कष्टे तपस्यवस्थितत्वाच्चेतसः सोल्लासता ।  
वतिश्चात्र गर्वोद्वहननिबन्धनं यत्तच्चेतसः सोल्लासत्वं तन्निबन्धनमुपमानोपमेयभावमवगमयति ।  
गर्वं न समुद्वहन्तीमित्युपमानादुपमेयस्य विशेषः पिरतिपादितः ।  
अन्ये किल तपस्विनः सातिशयतपोवशात्समुल्लसितचित्ताः सन्तो गर्वं समुद्वहन्ति, भगवती त्वत्यन्तमुपशान्तचित्तत्वान्न तथा ।  
एवं चात्र गर्वोपक्रमावस्थापेक्षमुपमानोपमेययोः सादृश्यं, तदनिर्वाहात्तूपमानादुपमेयस्य व्यतिरेकः ।  
अनिर्वाहे च निमित्तमत्र स्वकण्ठेनानुपात्तमप्यर्थसामर्थ्यादवगम्यते अत्यन्तोपशान्तचित्तत्वं नाम ।  
एवमयं निमित्तादर्शने बत्युपात्तोपमानोपमेयभावो व्यतिरेक उदाहृतः ।  
निमित्तोपादाने तु तस्योदाहरणमुन्नेयम् ।  
एवमेते चत्वारो व्यतिरेकाः प्रतिपादिताः ।  
निमित्तदर्शनादर्शनाभ्यां यौ व्यतरेकौ तयोः  
  
प्रत्येकमुपमानोपमेयभावस्य इवाद्युपादानानुपादानाभ्यां द्विभेदत्वात् ।  
एषामपि चतुर्णां व्यतिरेकाणां श्लिष्टोक्तियोग्यशब्दोपादाने सति पुनरपरे पूर्वोपक्रान्तेनैव रूपेण चत्वारो भेदा भवन्ति ।  
तदाह-----  
  
श्लिष्टोक्तियोग्यशब्दस्य पृथक्पृथगुदाहृतौ ।  
विशेषापादनं यत्स्याद्य्वतरेकः स च स्मृतः ॥ उक्स्स्_२।८ ॥  
  
  
ऽएकप्रयत्नोच्चार्याणामिऽत्यादिवक्ष्यमाणलक्षणं श्लिष्टम् ।  
श्लिष्टालङ्कारसमुचितं यदुच्चारणं तत्समुचितस्य शब्दस्य यदा तन्त्रेण सदृशशब्दान्तरोपादानहेतुतया वा प्रयोगो न क्रियते अपि तु पृथक् पृथगुच्चारणं, तदा विशेषापादने सति व्यतरेको भवति ।  
तस्योदाहरणम्----  
  
या शैशिरी श्रीस्तपसा मासेनैकेन विश्रुता ।  
तपसा तां सुदीर्घेण दूराद्विदधतीमधः ॥ उक्स्स्_२।*१० ॥  
  
  
अत्र शिशिरशोभा उपमानं, भगवती उपमेया, तयोश्च साधारणो धर्मस्तपोयुक्तत्वं नाम ।  
एकत्र तपा  
  
माघो मासः, अपरत्र त्वभ्युदयहेतुः कृच्छ्राचरणम् ।  
इवादयश्चात्रानुपात्ता अपि सामर्थ्यादवगम्यन्ते ।  
व्यतिरेकस्तु दूराद्विदधतीमध इति ।  
तस्य च निमित्तं मासैक्यं दीर्धत्वं च तपसोः ।  
तच्च यथाक्रममुपमानोपमेयगतत्वेनोपात्तम् ।  
तत्र च वत्यादिना अनुपात्ते उपमानोपमेयभावे निमित्तदर्शनेन व्यतिरेक उदाहृतः ।  
एवमनया दिशाअन्यदपि श्लिष्टोक्तियोग्यशब्दनिबन्धे सति व्यतरेकस्य पूर्वोक्तनयेन भेदत्रयमुदाहार्यम् ॥  
  
  
विभावना-----  
  
क्रियायाः प्रतिषेधे या तत्फलस्य विभावना ।  
ज्ञेया विभावनैवासौ समाधौ सुलभे सति ॥ उक्स्स्_२।९ ॥  
  
  
इह यत्किञ्चिज्ज्ञायते तत्सर्वं क्रियाफलम् ।  
क्रियामुखेन कारणेभ्यः कार्योत्पत्तेः प्रातीतिकेन रूपेण परिदृश्यमानत्वात् सर्वेषां फलभूतानां क्रियैवाव्यवहतं कारणम् यत्र च क्रिया प्रतिषिध्यते अथ च क्रियाफलस्योत्पत्तिरुपदिश्यते तत्र विभावनाख्यो ऽलङ्कारः ।  
कारणविगमे किलकार्यस्य तत्रोत्पत्तिरुपवर्ण्यते ।  
अतो विरुद्धाभासा भावना उत्पादना, तेन विभावना ।  
नन्वेवं सति व्यर्थदोषत्वप्रसङ्गः ऽविरुद्धार्थं मतं व्यर्थम्ऽइति अत आह---समाधौ सुलभे सतीति ।  
समाधिः परिहारः ।  
यत्र विरोधस्य सुलभः परहार इत्यर्थः ।  
तस्या उदाहरणम्-----  
  
अङ्गलेखामकाश्मीरसमालम्भनपिञ्चराम् ।  
अनलक्तकताम्राभामोष्ठमुद्रां च बिभ्रतीम् ॥ उक्स्स्_२।*११ ॥  
  
  
अङ्गलेखा शरीरयष्टिः ।  
कारमीरं कुङ्कुमम् ।  
येयं पीतच्छायता शरीरस्य सा नायिकानां कुङ्कुमसमालम्भनलक्षणक्रियाकार्या प्रार्यण परिदृश्यते, भगवत्यास्तु शरीरे पीतच्छायत्वं न कुङ्कुमसमालम्भनेनोत्पादितम् ।  
अतः कुङ्कुमसमालम्भनलक्षणायाः क्रियाया विगमे फलस्य पीतच्छायत्वस्यात्रोपदेशः ।  
परिहारश्चात्र स्वाभाविकतया तच्छायत्वमिति ।  
तेनेयं विभावना ।  
अनलक्तकताम्राक्षामित्यत्रालक्तककारणिकाया रागक्रियाया निषेधे तत्फलस्य लौहित्यस्य उत्पत्तिः स्वाभाविकी निर्दिष्टा ।  
अतो विभावना ।  
अत्र च कुङ्कुमादिसम्पाद्येन पिञ्चरत्वादिना उपमानभूतेन स्वाभाविकस्य पिञ्जरत्वादेरुपमेयभूतस्याभेदाध्यवसायो ऽतिशयोक्त्या द्रष्टव्यः ॥  
  
  
समासोक्तिः----  
  
प्रकृतार्थेन वाक्येन तत्समानैर्विशेषणैः ।  
अप्रस्तुतार्थकथनं समासोक्तिरुदाहृता ॥ उक्स्स्_२।१० ॥  
  
  
यत्र प्रस्तुतार्थनिष्ठं वाक्यं तत्समानैर्विशेषणैस्तेनाप्रकृतेनार्थेन तुल्यानि यानि विशेषणानि तद्द्वारेण सादृश्यवशादप्रस्तुतमर्थमुपमानभूतं कथयति, सा सङ्क्षेपेणोपमानोपमेयलक्षणार्थद्वतयाभिधानात्समासोक्तिः ।  
तस्या उदाहरणम्----  
  
दन्तप्रभासुमनसं पाणिपल्लवशोभिनीम् ।  
तन्वीं वनगतां लीनजटाषट्चरणावलिम् ॥ उक्स्स्_२।*१२ ॥  
  
  
अत्र दन्तप्रभापाणिजटा भगवतीविशेषणभूता यथाक्रमं लतागतसुमनःपल्लवषट्चरणरूपेण आरोपेण व्या(प्ताः) (?) तद्भावमापद्यन्ते ।  
तनुत्वं तु भगवतीलतयोः साधारणो धर्मः ।  
वनशब्देन च रूपकप्रतिभोत्पत्तिहेतुना श्लेषेण भगवतीतपश्चर्याधारभूतमुदकं लताधारेण काननेन रूप्यते ।  
अत एतान्यत्र प्रकृताया भगवत्या अप्रकृतया लतया समानानि विशेषणानि ।  
तत्सामर्थ्येन च प्रकृतया भगवत्या उपमेयभूतया लता उपमानत्वेनाक्षिप्यते ।  
तेनेयं समासोक्तिः ।  
  
अतिशयोक्तिः---  
  
निमित्ततो यत्तु वयो लोकातिक्रान्तगोचरम् ।  
मन्यन्ते ऽतशयोक्तिं तामलङ्कारतया बुधाः ॥ उक्स्स्_२।११ ॥  
  
भेदे ऽनन्यत्वमन्यत्र नानात्वं यत्र बध्यते ।  
तथा सम्भाव्यमानार्थनिबन्धे ऽतिशयोक्तिगीः ॥ उक्स्स्_२।१२ ॥  
  
कार्यकारणयोर्यत्र पौर्वापर्यविपर्ययात् ।  
आशुभावं समालम्ब्य बध्यते सो ऽपि पूर्ववत् ॥ उक्स्स्_२।१३ ॥  
  
  
यद्वचनं किञ्चित्कारणमाश्रित्य लोकातिक्रान्तगोचरमुपनिबध्यते सातिशयोक्तिः ।  
तस्याश्च चत्वारो भेदाः यत्र भेदे अन्यत्वे अनन्यत्वमैक्यं स एकः ।  
अन्यत्राभेदे ऐक्ये नानात्वं भेदो यत्र स द्वितीयः ।  
तथा बहिरविद्यमानस्यार्थस्य सम्भावनामात्रेणोपनिबन्धे तृतयः ।  
कार्यकारणयोस्तु कार्यस्य शीघ्रमेवोत्पादात्पौर्वापर्यविपर्ययेण चतुर्थो भेदः ।  
तत्राद्यसय भेदस्योदाहरणम्----  
  
तपस्तेजःस्फुरितया निजलावण्यसम्पदा ।  
कृशामप्यकृशामेव दृश्यमानामसंशयम् ॥ उक्स्स्_२।*१३ ॥  
  
  
अत्र यासावकार्श्यावस्था भगवत्याः पूर्वमभूत्ततो भिन्नमपि तपोजनितं कार्श्यं तदभेदेनोपनिबद्धमकृशामेवेति ।  
तत्र च निमित्तं तपस्तेजसा सविशेषत्वमापादितः सौन्दर्यसम्भारः ।  
अतो निमित्तवशेन लोकातिक्रान्तो गोचरो ऽस्य वाक्यस्य ।  
तेनेयमतशयोक्तिः ।  
  
द्वितीयस्य तु भेदस्योदाहरणम्----  
  
अचिन्तयच्च भगवानहो नु रमणीयता ।  
तपसास्याः कृतान्यत्वं कौमाराद्येन लक्ष्यते ॥ उक्स्स्_२।*१४ ॥  
  
  
अत्र भगवती कुमारीभावे ऽपि वर्तमाना तदुत्तरकालभाविनी यासौयौवनावस्था तद्युक्तत्वेनोपनिबद्धा कौमारादन्यत्वमिति ।  
निमित्तं चात्र तपोजनिता रमणीयता ।  
तेनायमभेदे भेदोपनिबन्धः ।  
  
तृतीयस्य पुनर्भेदस्योदाहरणम्----  
  
पतेद्यदि शशिद्योतच्छटा पद्मे विकाशिनि ।  
मुक्ताफलाक्षमालायाः करे ऽस्याः स्यात्तदोपमा ॥ उक्स्स्_२।*१५ ॥  
  
  
शशिद्योतच्छटा चन्द्रप्रकाशप्रकारः ।  
अस्याः करे मुक्ताफलाक्षमालायास्तदा उपमा स्यादिति सम्बन्धः ।  
अत्र रजनिकरकरसम्पर्के सति कमलस्य सङ्कोचावलोकनाद्विकाशित्वं बहिरसम्भवदपि कविप्रजापतिना प्रतिभोपजनितेन स्वव्यापारेण सम्भवद्रूपतया प्रदर्शितम् ।  
अतो ऽत्र सम्भाव्यमानार्थनिबन्धः ।  
तस्य च लोकातिक्रान्तगोचरस्यार्थस्य सम्भावनाया निमित्तं भगवतीकराधारतया मुक्ताफलाक्षमालावलोकनम् ।  
तथाहि-अयं तावल्लोकातिक्रान्तो ऽपरिदृष्टपूर्वो ऽस्माभिः गौरीकरमुक्ताफलाक्षमालयोराधाराधेयभावो ऽवलोकितः ।  
तत्सजातीयस्य पद्मस्य विकाशिनश्चन्द्रकराणां च यद्याधाराधेयभावः स्यात्तदात्रोपमानोपमेयभावो भवेदिति सम्भावना प्रवृत्ता ।  
अतो ऽत्र सजातीयपदार्थदर्शनाद्बहरसम्भवदपि वस्तु सम्भवद्रूपतयोपवर्ण्यते ।  
  
एकस्मिन् खलु पदार्थे परिदृष्टे अन्यस्मिन्ननवलोकिते ऽपि तत्सजातीयसम्भावना प्रवर्तते ।  
यथा दाक्षिणात्यस्यैकस्मिन्नुष्ट्रे परिदृष्टे सत्यपरिदृष्टोष्ट्रान्तरसम्भावना ।  
अतो ऽत्र सम्भावना सनिमित्ता ।  
अनेन च प्रकारेणात्रोपमानाभावः प्रकृतस्य वस्तुनः प्रदर्श्यते नास्त्यन्यत्किञ्चिदस्योपमानमिति ।  
अत एव सम्भाव्यमानतयार्थस्योपनिबद्धस्य निराचिकीर्षया यदिशब्दः प्रयुक्तः ।  
यदिशब्देन ह्यत्राशङ्का द्योत्यते ।  
आशङ्का चानिश्चितसद्भावे वस्तुनि भवति ।  
यच्चानिश्चितसद्भावं कविवेधसा सम्भवद्रूपतयोपदर्शितं वस्तु तस्य पुराणप्रजापतिनिर्मितपदार्थविषयाया तद्विरुद्धया लोकप्रतीत्या यान्निराक्रियमाणत्वं तावन्निरुपमत्वं प्रतीयते ।  
एवमयं तृतीयो भेदः ।  
  
  
चतुर्थस्तु----  
  
मन्ये च निपतन्त्यस्याः कटाक्षा दिक्षु पृष्ठतः ।  
प्रायेणाग्रे तु गच्छन्ति स्मरबाणपरम्पराः ॥ उक्स्स्_२।*१६ ॥  
  
  
अत्र दिक्षु कटाक्षपातः कारणम् ।  
स्मरबाणपरम्परागमनं तु कार्यम् ।  
कार्यकारणयोस्तु कारणस्य नैसर्गिकं प्राग्भावित्वं कार्यस्य तु पश्चाद्भावित्वम् ।  
इह तु विपर्ययः ।  
कार्यस्य प्राग्भावेनोपनिबन्धनात् ।  
पश्चाद्भावितत्वेन च कारणस्य कटाक्षा दिक्षु पृष्ठतः पश्चात् पतन्ति अग्रे स्मरबाणपरम्परा गच्छन्तीति अत्र निमित्तं (अनु) कार्यस्य शीघ्रमेवोत्पादः ।  
तेनेदं निमित्ततो लोकातिक्रान्तगोचरं वचनम् ।  
अतो ऽतशयोक्तिः ॥  
  
  
इति महाश्रीप्रतीहारेन्दुराजविरचितायामुद्भटालङ्कारसारसङ्ग्रहलघुवृत्तौ द्वितीयो वर्गः ॥  
  
  
  
_______________________________________________________________________________  
  
  
३  
  
  
अथ तृतीयो वर्गः ।  
  
यथासङ्ख्यमथोत्प्रेक्षां स्वभावोक्तिं तथैव च ।  
अपरे त्रीनलङ्कारान् गिरामाहुरलङ्कृतौ ॥ उक्स्स्_३।१ ॥  
  
  
यथासङ्ख्यम्----  
  
भूयसामुपदिष्टानामर्थानामसधर्मणाम् ।  
क्रमशो यो ऽनुनिर्देशो यथासङ्ख्यं तदुच्यते ॥ उक्स्स्_३।२ ॥  
  
  
पूर्वमुद्दिष्टानामर्थानां यदा क्रमेणार्थान्तराण्यनुनिर्दिश्यन्ते तदा यथासङ्ख्याख्यो ऽलङ्कारः ।  
तत्र हि सङ्ख्योपलक्षितक्रमानतिक्रमेण शब्देनानुपात्तो ऽपि पदार्थानामन्वयः समाश्रीयते ।  
अतो यथाक्रमं पदार्थानामन्वयध्वननादेतस्यालङ्कारस्य यथासङ्ख्यता ।  
स चालङ्कारो बहूनामल्पशो ऽप्युपनिबध्यमानो यतः शोभाबद्धो भवति अतो भूयसामित्युक्तम् ।  
द्वयोर्हि तस्योपनिबध्यमानस्य यावच्चतुर्गुणत्वादिरूपतयोपनिबन्धो न कृतः तावच्छोभोपेतत्वं न भवति ।  
भूयसां पुनरर्थानां तद्यथासङ्ख्यमल्पेनैव प्रयासेनरम्यं भवति ।  
तत्र हि तस्य द्विगुणस्य त्रिगुणस्य वोपनिबन्धे शोभातिशयो जायते ।  
  
तदुक्तम्---  
तद्द्विगुणं त्रिगुणं वा बहुषूद्दिष्टेषु जायते रम्यम् ।  
यत्तेषु पथैव ततो द्वयोस्तु बहूशो निबध्नीयात् ॥  
इति ।  
  
ननु "मृणालहंसे"त्यादावुपवर्णयिष्यमाणे उदाहरणे मृणालादिभ्य उपमानेभ्यो बाह्वादीनामुपमेयानां विशेषख्यापनाद्य्वतिरेकालङ्कारेण सहृदयहृदयाण्यावर्ज्यन्ते, न तु यथासङ्ख्येन ।  
तत्कथं यथासङ्ख्यमलङ्कार इत्याशङ्क्योक्तम्--"असधर्मणामिति" ।  
यत्रापि हि साधर्म्यभावादुपमानोपमेयभावाभावेन व्यतिरेकादेरुपनिबन्धाभावस्तत्राप्ययं शोभातिशयमावहतीत्यर्थः ।  
यथा----  
  
कज्जलहिमकनकरुचः सुपर्णवृषहंसवाहनाः शं नः ।  
जलनिधिगिरिपद्मस्था हरिहरचतुरानना ददतु ॥  
इति ।  
  
अत्र हि हरिप्रभृतीनां त्रयाणामुद्दिष्टानां कज्जलरुक्त्वसुपर्णवाहनत्वजलनिधिस्थत्वादयो धर्माः क्रमेणानुनिर्दिष्टाः ।  
न च तत्र परस्परसाधर्म्यं विद्यते ।  
अथ च क्रमपर्यालोचनया अर्थानामानुरूप्येण समन्वयप्रतीतेः शोभातिशयो विद्यते ।  
तेनास्य साधर्म्याद्यभावे ऽपि पृथगलङ्कारताप्रतिलम्भाद्यत्र साधर्म्यादि विद्यते तत्राप्यलङ्कारत्वं दुर्निवारम् ।  
अतो "मृणालहंसे"त्यादिके उदाहरणे यथासङ्ख्यमङ्गभूतं व्यतिरेकालङ्कारस्य द्रष्टव्यम् ।  
तेनायमङ्गाङ्गिभावे सङ्करः ।  
यद्वक्ष्यति "परस्परोपकारेण यत्रालङ्कृतयः स्थिताः ।  
स्वातन्त्र्येणात्मलाभं नो लभन्ते सो ऽप सङ्करः" ॥  
इति ।  
अतो यथासङ्ख्यं पृथगलङ्कारत्वेनोपदेष्टव्यम् ।  
तस्योदाहरणम्-----  
  
मृणालहंसपद्मानि बाहुचङ्क्रमणाननैः ।  
निर्जयन्त्यानया व्यक्तं नलिन्यः सकला जिताः ॥ उक्स्स्_३।*१ ॥  
  
  
अत्र बाहुचङ्क्रमणाननानामुद्दिष्टानां यथाक्रमं मृणालहंसपद्मान्यनुनिर्दिष्टानि ।  
तद्वशेन च शब्दानुपात्तस्यापि तदन्वयस्य गर्भीकृतत्वेन वक्रभणितिसद्भावाद्यथासङ्ख्यमलङ्कारः ॥  
  
  
उत्प्रेक्षा---  
  
साम्यरूपाविवक्षायां वाच्येवाद्यात्मभिः पदैः ।  
अतद्गुणक्रियायोगादुत्प्रेक्षातिशयान्विता ॥ उक्स्स्_३।३ ॥  
  
  
यत्रेवादिपदनिबन्धः साम्यस्य च रूपं न विवक्ष्यते तत्रोत्प्रेक्षाख्यो ऽलङ्कारः ।  
नन्वेवं सत्यसम्भवो नाम लक्षणदोषः प्राप्तः ।  
द्योत्यस्योपमानोपमेयभावस्याभावे सति इवादीनामप्रयोगप्रसङ्गादित्याशङ्क्योक्तं "अतद्गुणक्रियायोगादि"ति ।  
द्रव्यधर्मः सिद्धो गुणः ।  
साध्यस्वभावस्तु क्रिया ।  
इदं खलु विश्वं  
  
स्वतन्त्रपरतन्त्रपदार्थात्मकत्वाद्द्वविधम् ।  
यश्च स्वतन्त्रः पदार्थः स धर्मीत्यभिधीयते ।  
तच्च इदं तदिति सर्वनामप्रत्यवमर्शयोग्यत्वाद्द्रव्यम् ।  
परतन्त्रस्य पदार्थस्य धर्मरूपता ।  
तस्य च द्वैविध्यम् ।  
सिद्धसाध्यताभेदात् ।  
तत्र यः सिद्धो धर्मः स गुणः ।  
यस्तु साध्यः सा क्रिया ।  
एतावन्तश्च लौकिकाः पदार्थाः ।  
सामान्यादीनामत्रैव प्रतीतिकेन रूपेणान्तर्भूतत्वात् ।  
अत्र असौप्रकृतो योर्ऽथस्तस्य ये क्रियागुणा अनन्तरोक्तलक्षणास्तद्योगात्साम्यरूपाविवक्षायामपि इवादिशब्दप्रवृत्तिरवरद्धा ।  
यत्र किलोपमानोपमेयभावेन साम्यं तत्रोपमानसादृश्यादुपमानवर्तिनां क्रियागुणानां उपमेयप्रतीतिर्भवति ।  
उत्प्रेक्षायामपि च यो ऽसावसः अप्रकृतस्तस्य ये क्रियागुणास्ते तस्मिन्नप्रकृते वस्तुन्युपमानतयानुल्लिङ्गिते ऽपि प्रकृते वस्तुन्यासज्यन्ते ।  
तेनातद्गुणक्रयायोगादस्या इवादिवाच्यत्वम् ।  
अत एवान्यधर्माणां स्वधर्मिभूताद्वस्तुन उत्कलितानां रसभावद्यभिव्यक्तयनुगुणतयावस्त्वन्तराध्यस्तत्वेन लब्धप्रकर्षाणामीक्षणादियमुत्प्रेक्षा ।  
नन्वेवमपि सुतरामसम्भवः ।  
न हि वस्त्वन्तरधर्मा वस्त्वन्तरे समासक्तुं शक्या इत्याशङ्क्योक्तम्---अतिशयान्वितेति ।  
पुराणप्रजापतिवहितरूपवपर्यासेन कविवेधसा पदार्थस्य गुणातिशयविवक्षया रूपान्तरमप्यासक्तुं शक्यत इत्यर्थः ।  
  
इयं चोत्प्रेक्षा बहिरसम्भवतः पदार्थस्य सम्भवद्रूपतयोपवर्णनाल्लोकातिक्रान्तविषया सम्भावना ।  
तस्याश्च द्वैविध्यम्, भावस्याभावस्य च बहिरसम्भवत उपवर्ण्यमानत्वात् ।  
तदाह----  
  
लोकातिक्रान्तविषया भावाभावाभिमानतः ।  
सम्भावनेयमुत्प्रेक्षा  
  
येयं लोकातिक्रान्तविषया सम्भावना उत्प्रेक्षा सा भावस्याभावस्य चाभिमानात् द्वैविध्यं भजत इत्यर्थः ।  
नन्विवाद्युपनिबन्धे सति यद्युत्प्रेक्षा भवतत्युच्यते ।  
एवं सति "चन्दनासक्तभुजगनिश्वासानिलमूर्च्छितः ।  
मूर्च्छयत्येष पथिकान्मधौ मलयमारुतः" ॥  
इत्येवमादाविवादेरप्रयोगादुतप्रेक्षात्वाभावप्रसङ्ग इत्याशङ्क्याह-----  
  
वाच्येवादिभिरुच्यते ॥ उक्स्स्_३।४ ॥  
  
द्विविधा खलूत्प्रेक्षा ।  
काचिदिवादिप्रयोगे सति भवति, काचित्त्वप्रयुज्यमानेष्वपीवादीष्वर्थसामर्थ्यादगम्यमानेषु ।  
तत्र या वाच्या स्वकण्ठेनेवादिभिर्वक्तव्या सा इवादीभिरुच्यते ।  
या त्वर्थसामर्थ्यक्षिप्तैरिवादिभिरवगम्ते तत्रेवादीनामप्रयोगः ।  
ऽचन्दनासक्तभुजगऽइत्यादौ च मलयमारुतस्य यदेतन्मन्मथाविर्भावनिबन्धनत्वात्पथिकमूर्च्छाहेतुत्वं तत्र भुजगनिश्वासमूर्च्छितत्वे कारणत्वेनोत्प्रेक्ष्यमाणे इवाद्यर्थोर्ऽथसामर्थ्यादवगम्यते ।  
तेनेवादीनामप्रयोगः ।  
इवादिशब्दसामर्थ्यावसेयायामेवोत्प्रेक्षायामिवादीनां प्रयोगात् ।  
तत्र भावाभिमानेनोत्प्रेक्षायां तस्या गुणयोगाध्यासेन प्रवृत्ताया उदाहरणम्---  
  
अस्याः सदार्कबिम्बस्थदृष्टिपीतातपैर्जपैः ।  
श्यामिकाङ्केन पतितं मुखे चन्द्रभ्रमादिव ॥ उक्स्स्_३।*२ ॥  
  
  
अस्या मुखे जपैर्हेतुभूतैः श्यामिकाङ्केन पतितमिति सम्बन्धः ।  
अत्र जपासक्ता भगवती अर्कमवलोकयतीति तस्याः शशाङ्कसदृसे मुखे श्यामिका सञ्जाता ।  
तच्चात्र तस्याः श्यमिकाया जन्म अतिशयोक्त्या पातरूपतया प्रतिपादितं पतितमिति ।  
सा चात्र श्यामिक शशिलाञ्छनेन शशेन तुल्या ।  
अतस्तस्याः शशिलाञ्छनशशतुल्यत्वादुपसर्जनोपमेयंरूपकं श्यामिकैवाङ्क इत्युपनिबद्धम् ।  
तस्य चाङ्कस्य श्यामिकोपरक्तस्य भगवतीवदननिपाते कारणत्वेनेन्दुभ्रान्तिरुत्प्रेक्षिता ।  
यदेतच्छशिनो लाञ्छनं श्यामिकारूपं तद्भगवतीवदन इन्दुभ्रान्त्येव निपतितमिति ।  
इन्दुभ्रान्तिश्च गुणः ।  
सिद्धरूपत्वे सति द्रव्यधर्मत्वात् ।  
एवं चात्र शशसदृशी श्यामिका चैतन्यशून्यत्वेन भगवतीवदनमिन्दुभ्रान्त्या न गोचरीकरोति ।  
अथ च तस्याः शशभावमापादिताया इन्दुभ्रमलक्षणेन चेतनधर्मेण सम्बन्धो निबद्धः ।  
तेनात्र तस्य वस्त्वन्तरस्य चेतनस्य यो ऽसौ गुणो भ्रमलक्षणस्तद्योगादिवादेः प्रवृत्तिः ।  
इन्दुभ्रमश्च भावरूपो गुणः शशीकृतश्यमिकाकर्तृकतया कविनिबद्धेन वक्त्रा भगवताभिमानेनाध्यवसितः ।  
तेनेयमतद्गुणयोगेन भावाभिमानेन उत्प्रेक्षा ।  
  
एवं क्रियायोगाध्यासाद्भावाभिमानेन योत्प्रेक्षा तस्यामुदाहार्यम् ।  
अभावविषयायाः पुनः क्रियाध्यासेन प्रवृत्तायास्तस्या उदाहरणम्----  
  
कपोलफलकावस्याः कष्टं भूत्वा तथाविधौ ।  
अपश्यन्ताविवान्योन्यमीदृक्षां क्षामतां गतौ ॥ उक्स्स्_३।*३ ॥  
  
  
अत्र कपोलफलकयोस्तपोवशात् क्षामत्वमापन्नयोः परस्परादर्शनमभावरूपं साध्यत्वात् क्रियारूपक्षामतायां कारणतयोत्प्रेक्षितम् ।  
तेनेयमतक्त्रियायोगादभावाभिमानेनोत्प्रेक्षा ।  
एवमतद्गुणयोगादभावाभिमानेन या उत्प्रेक्षा तस्यामुदाहार्यम् ।  
  
स्वभावोक्तिः----  
  
क्रियायां सम्प्रवृत्तस्य हेवाकानां निबन्धनम् ।  
कस्यचिन्मृगडिम्भादेः स्वभावोक्तिरुदाहृता ॥ उक्स्स्_३।५ ॥  
  
  
भृगबालादेः स्वसमुचिते व्यापारे प्रवृत्तस्य ये हेवाकाः स्वजात्यानुरूप्येणाभिनिवेशविशेषास्तदुपनिबन्धः स्वभावोक्तिः ।  
तस्याश्चालङ्कारत्वमसाधारणपदार्थस्वरूपध्वननात् ।  
तस्या उदाहरणम्-----  
  
क्षणं नंष्ट्वार्धवलितः शृङ्गेणाग्रे क्षणं नुदन् ।  
लोलीकरोति प्रणयादिमामेष मृगार्भकः ॥ उक्स्स्_३।*४ ॥  
  
  
नंष्ट्वन्ति ।  
ऽजान्तनशां विभाषाऽइत्यनुनासिकलोपस्य विकल्पितत्वादप्रवृत्तिः ।  
अत्र मृगपोतकस्य मातरमिव वत्सलां भगवतीं प्रणयनिर्भरेण चेरसा व्याकुलीकुर्वतः स्वभावो निबद्धः क्षणमपरिदृश्यमानत्वमर्धकायेन परिवृत्तिः शृङ्गेण च नोदनमित्येवमात्मा ॥  
  
  
इति श्रीमहाप्रतीहारेन्दुराजविरचितायामुद्भटालङ्कारसारसङ्ग्रहलघुविवृत्तौ तृतीयो वर्गः ॥  
  
  
_______________________________________________________________________________  
  
  
४  
  
  
अथ चतुर्थो वर्गः ।  
  
प्रेयोरसवदूर्जसव पर्यायोक्तं समाहितम् ।  
द्विधोदात्तं तथा श्लिष्टमलङ्कारान्परे विदुः ॥ उक्स्स्_४।१ ॥  
  
  
प्रेयोरसवदिति समुदायान्मतुप् ।  
श्लिष्टमिति ।  
तथा उदात्तवद्द्वविधं श्लिष्टमित्यर्थः ।  
विप्रतिपत्तिनिरासार्थं चात्र श्लिष्टस्य द्वैविध्यमुक्तम् ।  
भामहो हि "तत्सहोक्त्युपमाहेतुनिर्देशात्र्रिविधं यथा"इति श्लिष्टस्य त्रैविध्यमाह ।  
अतो विप्रतिपत्तिनिरासाय तथेत्युक्तम् ।  
उदात्ते तु द्विधेत्ययमनुवादो दृष्टान्तत्वार्थः ।  
यथा उदात्तस्य द्वैविध्यं प्रमाणोपपन्नत्वादङ्गीकृतं तथा श्लिष्टस्यापि तदङ्गीकर्तव्यमित्यर्थः ॥  
  
  
प्रेयस्वत् तावत्----  
  
रत्यादिकानां भावानामनुभावादिसूचनैः ।  
यत्काव्यं बध्यते सद्भिस्तत्प्रेयस्वदुदाहृतम् ॥ उक्स्स्_४।२ ॥  
  
  
रत्यादयो भावास्त्रिविधाः स्थायिनो व्यभिचारिणः सात्विकाश्च ।  
तत्र"रतिर्हासश्च शोकश्च क्रोधोत्साहौ भयं तथा ।  
जुगुप्साविस्मयसमाः स्थायिभावाः प्रकीर्तिताः ॥  
निर्वेदगलानिशङ्काख्यास्तथासूयामदश्रमाः ।  
आलस्यं चैव दैन्यं च चिन्ता मोहः स्मृतिर्धृतिः ॥  
व्रीडा चपलत हर्ष आवेगो जडता तथा ।  
गर्वो विषाद औत्सुक्यं निद्रापस्मार एव च ॥  
सुप्तं विबोधो ऽमर्षश्चाप्यवहित्थमथोग्रता ।  
मतिर्व्याधिस्तथोन्मादस्तथा मरणमेव ।  
च ॥  
त्रासश्चैव वितर्कश्च विज्ञेया व्यभिचारिणः ।  
त्रयस्त्रिंशदमी भावाः ॥  
स्तम्भः स्वेदो ऽथ रोमाञ्चः स्वरभेदो ऽथ वेपथुः ।  
वैवर्ण्यमश्रु प्रलय इत्यष्टौ सात्विकाः स्मृताः" ॥  
एतेषां पञ्चाशत्सङ्ख्यानां भावानां सूचकाश्चत्वारो ऽनुभावादयः ।  
ते चानुभावो विभावो व्यभिचारी स्वशब्दश्च ।  
  
तत्रानुभावश्चतुर्विधः ।  
आङ्गिको वाचिकः सात्त्विक आहार्यश्च ।  
आङ्गिको हस्ताभिनयादिः ।  
वाचिकः काक्वादिप्रयोगः ।  
सात्विकः स्तम्भादिः ।  
आहार्यस्तु प्रतिशीर्षकञ्चुकादिः ।  
एवमयमनुभावश्चतुःसङ्ख्यः कार्यत्वात्कारणभूतान्मभावान् गमयति ॥  
  
  
विभावस्तु द्विविधः ।  
आलम्बनोद्दीपनरूपत्वात् ।  
तत्रालम्वनविभावो यदाश्रयेण रत्यादीनामुदयः, यथा रामादेः सीतादिः ।  
उद्दीपनविभावस्तु यद्वशेन रत्यादीनां भावानामतिशयेन दीप्तता भवति, यथा ऋतुमाल्यानुलेपनादिः ।  
एवमेष द्विविधो विभावो रत्यादीनां कारणभूतः ।  
स च कारणत्वात्कार्यभूतान् रत्यादीन्  
  
गमयति यथातिबहलनीलजलदोदयो वृष्टिम् ।  
यथा हि कार्यस्य सुविवेचितस्य कारणं प्रत्यव्यभिचारिता एवं कारणस्यापि सुविवेचितस्य कार्यं प्रत्यव्यभिचारिता व्यवहारे बाहुल्येन दृश्यते ।  
अतो विभावः कारणत्वात् रत्यादीन्कार्यभूतान् गमयति ।  
व्यभिचारी तु रत्यादिकानां स्थायिनां भावानामवस्थाविशेषरूपो निर्वेदादिः ।  
स च सहचारित्वात् स्थायिनां भावानामवस्थाविशेषरूपो निर्वेदादिः ।  
स च सहचारित्वात् स्थायिनो भावान्प्रतपादयति रथस्यैकमिव चक्रं चक्रान्तरम् ।  
स्वशब्दस्तु रत्यादिः ।  
स च वाचकत्वाद्भावान् गमयति ।  
रत्यादीनां च शब्दानां यद्यप्यनुभावैकगोचरस्वलक्षणस्वभावरत्याद्यवगतिनिबन्धनत्वं नोपलभ्यते, तथाप्यंशेन रत्याद्यवगतिनिबन्धनत्वमनुभावादिवद्विद्यत एव ।  
यथा खल्वनुभावादयो न स्वलक्षणतया भावानवगमयन्ति अपितु सामान्यरूपतया तद्वत्स्वशब्दा अपीत्यास्ताम् ।  
  
एवमेते भावानामवगतिहेतवश्चात्वारः ।  
यदुक्तं भट्टोद्भटेन "चतूरूपा भावा"इति ।  
तदेषां रत्यादिकानां भावानां पञ्चाशत्सङ्ख्यानां यान्यनुभावादिभिश्चतुःसङ्ख्यैः समस्तत्वेन व्यस्तत्वेन च यथायोगं सूचनानि स्वलक्षणस्वरूपाणां सामान्यावस्थापादितानां प्रतिपादनानि तैः काव्यमुपनिबध्यमानं प्रेयस्वत् ।  
प्रेयःशब्दवाच्येन प्रियतरेण रत्यालम्बनेन विभावनेन रतिरुपलक्ष्यते ।  
तया च साहचर्याद्रत्यादयो भावाः पञ्चाशदवगम्यन्ते ।  
एवं च भावकाव्यस्य प्रेयस्वदिति लक्षणया व्यपदेशः ।  
अत्र च भावानामलङ्कारता, काव्यमलङ्कार्यम् ।  
तस्योदाहरणम्----  
  
इयं च सुतवात्सल्यान्निर्विशेषा स्पृहावती ।  
उल्लापयितुमारब्धा कृत्वेमं क्रोड आत्मनः ॥ उक्स्स्_४।*१ ॥  
  
  
आत्मनः क्रोडे कृत्वेति सम्बन्धः ।  
अत्रात्मनो वक्षसि निधानमाङ्गीको ऽभिनयः, उल्लापनं सान्त्वनं वाचिकः ।  
इममिति इदंशब्देन परामृष्टो यो मृगार्भकः स आलम्बनविभावः ।  
वात्सल्योन्मीलितश्चौत्सुक्यात्मा व्यभिचारीभावः ।  
सुतवाल्लभ्यनिर्विशेषत्वेन हि स्पृहाया  
  
रतेरौत्सुक्यभेदाभिसम्बन्धः प्रतीयते ।  
स्वशब्दस्तु स्पृहेति ।  
एवमयं रत्यात्मको भावो वात्सल्यस्वभावश्चतुर्भिरनुभावादिभिरत्रावगमितः ।  
अन्येष्वपि भावेष्वेवमुदाहार्यम् ।  
  
रसवत्---  
  
रसवद्दर्शितस्पष्टशृङ्गारादिरसादयम् ।  
स्वशब्दस्थायिसञ्चारिविभावाभिनयास्पदम् ॥ उक्स्स्_४।३ ॥  
  
शृङ्गारहास्यकरणरौद्रवीरभयानकाः ।  
बीभत्साद्भुतशान्ताश्च नव नाट्ये रसाः स्मृताः ॥ उक्स्स्_४।४ ॥  
  
  
एते च शृङ्गारादयो नव यथायोगं चतुर्वर्गप्राप्त्युपायतया तदितरपरिहारनिबन्धनतय च रत्यादीनां स्थायिनां नवानां भावानां यः परिपोषस्तदात्मकाः ।  
अतस्तथाविधेन रूपेणास्वाद्यत्वादास्वादभेदनिबन्धनेन तान्त्रिकेण रसशब्देनाभिधीयन्ते ।  
निर्वेदादौ तु तथाविधस्यास्वाद्यस्याभावात्प्रवृत्तिनिमित्तभेदनिबन्धनस्य तान्त्रिकस्य रसशब्दस्याप्रवृत्तिः ।  
आस्वाद्यत्वमात्रविवक्षया तु तत्रापि मधुराम्लादिवद्रसशब्दप्रवृत्तिरविरुद्धा ।  
यदुक्तं शृङ्गारादीन् रसाननुक्रम्य---"रसनाद्रसत्वमेषां मधुरादीनामिवोक्तमाचार्यैः ।  
निर्वेदादिष्वपि तत्प्रकाममस्तीति ते ऽपि रसाः"इति ॥  
तदाहुः----  
  
चतुर्वर्गेतरौ प्राप्य परिहार्यौ क्रमाद्यतः ।  
चैतन्यभेदादस्वाद्यात्स रसस्तादृशो मतः ॥  
इति  
  
स इति ।  
चैतन्यभेद इत्यर्थः ।  
तादृश इत्यनेन आस्वादविशेषनिबन्धनत्वं शृङ्गरादिषु तान्त्रिकस्य रसशब्दस्योक्तम् ।  
एषां च शृङ्गारादीनां नवानां रसानां स्वशब्दादिभिः पञ्चभिरवगतिर्भवति ।  
यदुक्तं भट्टोद्भटेन--"पञ्चरूपा रसा"इति ।  
तत्र स्वशब्दाः शृङ्गारादेर्वाचकाः शृङ्गारादयः शब्दाः ।  
स्थायिनो रसानामुपादानकारणप्रख्या रत्यादयो नव भावाः ।  
सञ्चारिणस्तु निर्वेदादयो रसानामवस्थाविशेषरूपाः ।  
विभावास्तु तेषां निमित्तकारणभूता योषिदादयः ऋतुमाल्यानुलेपनादयश्च ।  
आङ्गिकादयस्तु चत्वारो रसानां कार्यभूता अभिनयाः ।  
एतेषां च स्वशब्दादीनां पञ्चानां समस्तव्यस्ततया आस्पदत्वाद्येन काव्येन स्फुटरूपतया शृङ्गारादिरसाविर्भावो दर्श्यते तत्काव्यं रसवत् ।  
रसाः खलु तस्यालङ्काराः ।  
तस्योदाहरणम्----  
  
इति भावयतस्तस्य समस्तान्पार्वतीगुणान् ।  
सम्भृतानल्पसङ्कल्पः कन्दर्पः प्रबलो ऽभवत् ॥ उक्स्स्_४।*२ ॥  
  
स्विद्यतापि स गात्रेण बभार पुलकोत्करम् ।  
कदम्बकलिकाकोशकेसरप्रकरोपमम् ॥ उक्स्स्_४।*३ ॥  
  
क्षणमौत्सुक्यगर्भिण्या चिन्तानिश्चलया क्षणम् ।  
क्षणं प्रमोदालसया दृशास्यास्यमभूष्यत ॥ उक्स्स्_४।*४ ॥  
  
  
कदम्बकलिकाकोशः कदम्बकलिकाभ्यन्तरम् ।  
अत्र भगवत आभिलाषिकविप्रलम्भशृङ्गारो निबद्धः ।  
तस्य स्वशब्दः ऽकन्दर्पः प्रबलऽइति ।  
स्थायी तत्रैव स्वशब्देनोन्मीलितः कन्दर्प इति ।  
रतिपरिपोषात्मको हि शृङ्गारो रसः ।  
रतिश्च यूनां मन्मथात्मिका ।  
अतो रतिविशेषस्य वाचकत्वात्कन्दर्पशब्दः स्थायिनो ऽत्र स्वशब्दः ।  
सञ्चारिणश्चौत्सुक्यचिन्ताहर्षाः स्वशब्देनोन्मीलिताः। स्वेदरोमाञ्चौ च सात्विकौ स्वशब्दोपात्तौ ।  
तयोरपि च सञ्चारित्वम् ।  
सात्विकानां स्थायिभावावस्थाविशेषत्वेन निर्वेदादिवत्सञ्चारित्वात् ।  
विभावस्तु ऽइति भावयतस्तस्यऽइति निर्दिष्टः ।  
भगवती हि तत्तद्गुणोपेतत्वेन विभाव्यमाना विभावः ।  
अभिनयस्त्वत्रापाङ्गाभिनयो निर्दिष्टो ऽदृशाऽइति ।  
अतो ऽत्राभिलाषिकः शृङ्गाररसः स्वशब्दादिभिः पञ्चभिरभिव्यज्यते ।  
एवमन्ये ऽपि रसा उदाहार्याः ।  
रसानां भावानां च काव्यशोभातिशयहेतुत्वात् किं काव्यालङ्कारत्वमुत काव्यजीवितत्वमिति न  
  
तावद्विचार्यते ग्रन्थगौरवभयात् ।  
रसभावस्वरूपं चात्र न विवेचितमप्रकृतत्वाद्बहुवक्तव्यत्वाच्च ॥  
  
  
ऊर्जस्वि-----  
  
अनौचित्यप्रवृत्तानां कामक्रोधादिकारणात् ।  
भावानां च रसानां च बन्ध ऊर्जस्वि कथ्यते ॥ उक्स्स्_४।५ ॥  
  
  
क्वचित्खलु रसभावानां शास्त्रसंविदविरुद्धेन रूपेणोपनिबन्धः क्रियते, क्वचित्तु तद्विरुद्धेन ।  
तत्र यत्र शास्त्रसंविदविरुद्धेन रूपेण तेषामुपनिबन्धस्तत्र प्रेयो ऽलङ्कारो रसवदलङ्कारश्चाभिहितः ।  
यत्र तु तद्विरुद्धत्वं तन्मूलकलोकव्यवहारविरुद्धत्वं च तद्विषयाणां रसभावनामुपनिबन्धे सत्यूर्जस्विकाव्यं भवति ।  
तत्र हि रागद्वेषमोहकारणका अनौचित्येन रसभावा उपनिबध्यन्ते ।  
अत एव तत्र स्वकल्पनापरिकल्पितत्वेन ऊर्जसो बलस्य विद्यामानत्वादूर्जखिव्यपदेशः ।  
ऽज्योत्स्नातमिस्रेऽत्यत्र उर्जस्विशब्दः (पा। अ। ५ । २ । ११४) ॥  
तस्योदाहरणम् ।  
  
तथा कामो ऽस्य ववृधे यथा हिमगिरेः सुताम् ।  
सङ्ग्रहीतुं प्रववृते हठेनोपास्य सत्यथम् ॥ उक्स्स्_४।*५ ॥  
  
  
अत्र सकललोकातिशायिनो भगवतो ऽकृतविवाहकमारीविषयतया हठसङ्ग्रहः शास्त्रसंविद्विरुद्धः प्रवृद्धरागकारणकु उपनिबद्धः ।  
तेन ऊर्जस्तिता ।  
तत्र कामो ववृधे इत्ययं शृङ्गारस्य स्वशब्दः ।  
तस्य रतिपरिपोषात्मकत्वेन कामवृद्धिस्वभावत्वात् कामशब्दस्त्वेतदन्तर्गतः ।  
शृङ्गारस्य यासौ स्थायिभूता रतिस्तस्याः स्वशब्दः हिमगिरेः सुतामित्यालम्बनविभावः ।  
हठेनेत्यनेनावेगलक्षणो व्यभिचारीभावः प्रतिपादितः ।  
अपास्य सत्पथमिति तु मोगः, सङ्ग्रहीतुं प्रवृत्त इति आङ्गको ऽनुभावः ।  
एवमयमत्र पञ्चभिः स्वशब्दादिभिरुर्जस्विलक्षणः शृङ्गारः सूचितः ।  
एवमन्येष्वपि रसभावेषूर्जस्वि उदाहार्यम् ।  
  
पर्यायोक्तम्----  
  
पर्यायोक्तं यदन्येन प्रकारेणाभिधीयते ।  
वाच्यवाचकवृत्तिभ्यां शून्येनावगमात्मना ॥ उक्स्स्_४।६ ॥  
  
  
वाचकस्याभिधायकस्य स्वशब्दस्य वृत्तिर्व्यापारो वाच्यार्थप्रत्यायनम् ।  
वाच्यस्य त्वभिधेयस्य व्यापारो वाच्यान्तरेण सहाकाङ्क्षासन्निधियोग्यतामाहात्म्यात्संसर्गगमनम् ।  
एवंविधश्च यो वाच्यवाचकयोर्व्यापारस्तमन्तरेणापि प्रकारान्तरेणार्थसामर्थ्यात्मनावगमस्वभावेन यदवगम्यते तत्पर्यायेण स्वकण्ठानभिहितमपि सान्तरेण शब्दव्यापारेणावगम्यमानत्वात् पर्यायोक्तं वस्तु ।  
तेन च स्वसंश्लेषवशेन काव्यार्थो ऽलङ्कियते ।  
तस्योदाहरणम्----  
  
येन लम्बालकः सास्रः करघातारुणस्तनः ।  
अकारि भग्नवलयो गजासुरवधूजनः ॥ उक्स्स्_४।*६ ॥  
  
सो ऽप येन कृतः प्लुष्टदेहेनाप्येवमाकुलः ।  
नमो ऽस्त्ववार्यवीर्याय तस्मै मकरकेतवे ॥ उक्स्स्_४।*७ ॥  
  
  
अत्र लम्बालकत्वादयः कार्यरूपत्वात् कारणभूतं गजासुरवधं वाच्यवाचकव्यापारास्पृष्टमपि गमयन्ति ।  
तेन च तथाविधया विच्छित्त्या अवगम्यमानेनार्थेन ते लम्बालकत्वादयोर्ऽथा अलङ्कियन्ते ।  
तस्मात्पर्यायोक्तमलङ्कारः ॥  
  
  
समाहितम्-----  
  
रसभावतदाभासवृत्तेः प्रशमबन्धनम् ।  
अन्यानुभावनिःशून्यरूपं यत्तत्समाहितम् ॥ उक्स्स्_४।७ ॥  
  
  
इह रसभावानां शास्त्रसमयाविरुद्धेन तद्विरुद्धेन च रूपेण द्वैविध्यमुक्तम् ।  
तत्र ये शास्त्रसमयाविरुद्धा रसभावाः ते रसभावशब्देनात्र  
  
विवक्षिताः ।  
तद्विरुद्धास्तु तदाभासाः ।  
तेषां रसभावानां तदाभासानां च या वृत्तिः स्वाश्रयसम्बन्धात्मिका तस्याः प्रशमे निबध्यमाने समाहितालङ्कारो भवति ।  
तत्र हि तेषां रसभावानां समाधानं समाधिः परिहारो भवति ।  
समाहितमिति भावे क्तः ।  
  
ननु यदि तस्मिन्काव्ये रसादीनां वृत्तिः परिह्नियते, एवं सति पूर्वरसादिनिवृत्त्या रसाद्यन्तरोपनिबन्धाद्रसवदाद्यलङ्कारानुप्रवेशः प्रसक्त इत्याशङ्क्योक्तं---अन्यानुभावनिःशून्यरूपमिति ।  
अन्यस्य रसाद्यन्तरस्य ये ऽनुभावादयः तैर्निःशेषेण शून्यं रूपं यस्य तत्तथोक्तम् ।  
यत्र पूर्वेषां रसादीनां वासनाया दार्ढ्येन तेषूपशान्तेष्वपि रसाद्यन्तराणां न स्वरूपमाविर्भवति, आविर्भवदपि वा कार्यवशेन केनचित्तिरोधीयते, तत्र समाहितालङ्कारो भवति ।  
तस्योदाहरणम्----  
  
अथ कान्तां दृशं दृष्ट्वा विभ्रमाच्च भ्रमं भ्रूवोः ।  
प्रसन्नं मुखरागं च रोमाञ्चस्वेदसङ्कुलम् ॥ उक्स्स्_४।*८ ॥  
  
स्मरज्वरप्रदीप्तानि सर्वाङ्गानि समादधत् ।  
उपासर्पद्गिरिसुतां गिरिशः स्वस्तिपूर्वकम् ॥ उक्स्स्_४।*९ ॥  
  
  
समादधन्निजे रूपे ऽवस्थापयन् ।  
समादधदित्यभ्यस्तत्वान्नुमो ऽप्रवृत्तिः ।  
अत्र भगवता शृङ्गारस्य ये ऽनुभावाः कान्तदृष्ट्यादयस्तेषामवहित्थेन आकारप्रच्छादनात्मकेन भावेन तिरोधानं विहितम् ।  
यदुक्तं---स्वस्तिपूर्वकमिति ।  
अनेन ह्याकारतिरोधानमुपदर्शितम् ।  
  
उदात्तम्---  
  
उदात्तमृद्धिमद्वस्तु चरितं च महात्मनाम् ।  
उपलक्षणतां प्राप्तं नेतिवृत्तत्वमागतम् ॥ उक्स्स्_४।८ ॥  
  
  
ऋद्धिः सुवर्णादिधनसम्पत्तिः ।  
तद्युक्तं वस्तूदात्तम् ।  
तेन च काव्यार्थो ऽलङ्क्रियते ।  
तस्योदाहरणम्----  
  
उवाच च यतः क्रोडे वेणुकुञ्जरजन्मभिः ।  
मुक्ताफलैरलङ्कारः शबरीणामपीच्छया ॥ उक्स्स्_४।*१० ॥  
  
पृष्ट्येन्द्रनीलवैडूर्यपद्मरागमयैर्वियत् ।  
शिरोभिरुल्लिस्वद्यत्र शिखरं गन्धमादनम् ॥ उक्स्स्_४।*११ ॥  
  
उत्तरोपत्यका यस्य प्रधानस्वर्णभूमयः ।  
महान्मरकतोर्विन्ध्रः पादोपान्तं च संश्रितः ॥ उक्स्स्_४।*१२ ॥  
  
बभूव यस्य पातालपातिन्यां सङ्क्षये क्षितौ ।  
पतनं न तया सार्धमायामस्तु प्रकट्यभूत् ॥ उक्स्स्_४।*१३ ॥  
  
  
यस्य एवंविधरूपता हिमार्द्रेर्भवती सुतेति सम्बन्धः ।  
क्रोडः सूकरः ।  
पुष्ट्यो मणिविशेषः ।  
गन्धमादनं पर्वतविशेषः ।  
उपत्यकाः पर्वताधारवर्तिनो भूमिभागाः ।  
प्रधानं स्वर्णं कार्तस्वरादि ।  
अर्विन्ध्रः पर्वतः ।  
सङ्क्षयः  
  
कल्पान्तः ।  
भूमेरधोगमनाद्भूम्याश्लिष्टस्य प्रदेशस्य भूमिविविक्तत्वाद्धिमवतः कल्पान्ते आयामः प्रकटीभूतः ।  
अत्र रत्नादिसम्भारो निबद्धः ।  
तेनेदमुदात्तम् ।  
तस्य चालङ्कारत्वं लोकातिशायिरत्नादिकार्यध्वननात् ।  
एवमेतदृद्धिमद्वस्तुनिबन्धनेनैकमुदात्तमुक्तम् ।  
  
न केवलमृद्धिमद्वस्तूदात्तं यावदर्थप्राप्तावनर्थपरिहारे चोद्यतानां विपुलाशयानां चेष्टितमपि, तदुक्तम्----  
चरितं च महात्मनामिति ।  
न च विपुलाशयचेष्टिते उपनिबध्यमाने तस्य शृङ्गारादिरसप्रतिपत्तिहेतुत्वाद्रसवदलङ्कारानुप्रवेशो ऽत्र सुभणः ।  
विपुलाशयचेष्टतस्यात्र वस्त्वन्तरोपलक्षणत्वेनावान्तरवाक्यार्थीभूतत्वात् ।  
न खल्पत्र महापुरुषचेष्टितं वाक्यतात्पर्यगोचरतामनुभवति ।  
अरथान्तरोपलक्षणपरत्वात् ।  
यत्र च रसास्तात्प्रयेणाव गम्यन्ते तत्र तेषां वाक्यविश्रान्तिस्थानत्वेन चतुर्वर्गतदितरप्राप्तिपरिहारोपायभूतस्थायिभावपरिपोषात्मनास्वाद्यमानत्वाद्रसवदलङ्कारो  
  
भवति ।  
तेन कुतो ऽत्र रसवदलङ्कारगन्धो ऽपि ।  
तदुक्तम्---उपलक्षणतां प्राप्तं नेतिवृत्तत्वमागतमिति ।  
तस्योदाहरणम्-----  
  
तस्यादिक्रोडपीनांसनिघर्षे ऽपि पुनः पुनः ।  
निष्कम्पसय स्थितवतो हिमार्द्रर्भवती सुता ॥ उक्स्स्_४।*१४ ॥  
  
  
अत्र हिमवतः स्थैर्ये वाक्यार्थीभूते भगवतो वराहवपुषस्त्रैलोक्योद्धरणोद्युक्तस्य चेष्टितं वीररसप्रतिपत्तिहेतुभूतमवान्तरवाक्यार्थत्वादुपलक्षणीभूतम् ।  
आदिक्रोड आदिवराहः ।  
एवं रसान्तरेष्वप्युपलक्षणीभूतेषूदाहार्यम् ॥  
  
  
श्लिष्टम्-----  
  
एकप्रयत्नोच्चार्याणां तच्छायां चैव बिभ्रताम् ।  
स्वरितादिगुणैर्भिन्नैर्बन्धः श्लिष्टमिहोच्यते ॥ उक्स्स्_४।९ ॥  
  
अलङ्कारान्तरगतां प्रतिभां जनयत्पदैः ।  
द्विविधैरर्थशब्दोक्तिविशिष्टं तत्प्रतीयताम् ॥ उक्स्स्_४।१० ॥  
  
  
इह खलु शब्दानामनेकार्थानां युगपदनेकार्थविवक्षायां द्वयी गतिः अर्थभेदेन तावच्छब्दा भिद्यन्ते इति भट्टोद्भटस्य सिद्धान्तः ।  
तत्रार्थभेदेन भिद्यमानाः शब्दाः केचित्तन्त्रेण प्रयोक्तुं शक्याः केचिन्न ।  
येषां हलस्वरस्थानप्रयत्नादीनां साम्यं ते तन्त्रेण प्रयोक्तुं शक्यन्ते ।  
यत्र तु हलामेकत्वानेकत्वरूपत्वात्स्वराणां चोदात्तत्वानुदात्तत्वादिना स्थानानां चौष्ठ्यदन्त्यौष्ठत्वादिना प्रयत्नानां च लघुत्वालघुत्वादिना भेदस्तेषां तन्त्रेण प्रयोगः कर्तुमशक्यः ।  
साधारणरूपत्वात्तन्त्रस्य ।  
तदुक्तम्----  
ऽसाधारणं भवेत्तन्त्रम्ऽइति ।  
एवं चावस्थिते ये तन्त्रेणोच्चारयितुं शक्यन्ते ते एकप्रयत्नोच्चार्याः ।  
तद्बन्दे सत्यर्थश्लेषो भवति ।  
तदुक्तम्----  
एकप्रयत्नोच्चार्याणामिति ।  
तथा ये तेषामेवैकप्रयत्नोच्चार्याणां शब्दानां छायां सादृश्यं बिभ्रति तदुपनिबन्धे च शब्दश्लिष्टम् ।  
शब्दान्तरे उच्चार्यमाणे सादृश्यवशेनानुच्चारितस्यापि शब्दान्तरस्य श्लिष्टत्वात् ।  
तदुक्तम्---तच्छायां चैव बिभ्रताम् ।  
स्वरितादिगुणैर्भिन्नैर्बन्धः श्लिष्टमिति ।  
तथा---शब्दोक्तिविशिष्टं तत्प्रतीयतामिति ।  
एतच्च श्लिष्टं द्विविधमप्युपमाद्यलङ्कारप्रतिभोत्पादनद्वारेणालङ्कारतां प्रतिपद्यते ।  
अतो ऽनेनानवकाशत्वात् स्वविषये ऽलङ्कारान्तराण्यपोद्यन्ते, तेषां विषयान्तरे सावकाशत्वात् ।  
तदुक्तम्----  
अलङ्कारान्तरगतां प्रतिभां जनयत्पदैः ।  
द्विविधैरिति ।  
अलङ्कारान्तराणामत्र प्रतिभामात्रं न तु पदबन्ध इत्यर्थः ।  
तदेवं शब्दश्लिष्टमर्थश्लिष्टं च लक्षितम् ।  
तस्योदाहरणम्---  
  
स्वयं च पल्लवाताम्रभास्वत्करविराजिनी ।  
प्रभातसन्ध्येवास्वापफललुब्धेहितप्रदा ॥ उक्स्स्_४।*१५ ॥  
  
इन्दुकान्तमुखी स्निग्धमहानीलशिरोरुहा ।  
मुक्ताश्रीस्त्रीजगद्रत्नं पद्मरागाङ्घ्रिपल्लवा ॥ उक्स्स्_४।*१६ ॥  
  
अपारिजातवार्तापि नन्दनश्रीर्भुवि स्थिता ।  
अबिन्दुसुन्दरी नित्यं गलल्लावण्यबिन्दुका ॥ उक्स्स्_४।*१७ ॥  
  
  
न केवलं त्वं हिमाद्रेरेवंविधस्य सुता यावत्स्वयं चैवम्प्रकारेति च शब्दः ।  
अत्र भगवती किसलयवदाताम्रौ  
  
भास्वन्तौ दीप्तिमन्तौ यौ करौ हस्तौ ताभ्यां विराजते ।  
प्रभातसन्ध्या तु पल्लववदाताम्रैर्भास्वत आदित्यस्य करैर्मयूखैर्विराजते ।  
अत्र चोभयत्रापि हलादनां साम्यम् ।  
अतस्तन्त्रेणोच्चारणसम्भवादयमर्थश्लेषः ।  
अस्वापफललुब्धे हितप्रदेत्यत्र तु भगवतीपक्षे अस्वापं सुखेनाप्तुं यन्न शक्यते फलं तत्र ये लुब्धास्तेभ्य ईहितमीप्सितं प्रददातीत्यर्थः ।  
प्रभातसन्ध्यापक्षे तु स्वापस्य निद्रानुभवस्य यत्फलं श्रमनिवृत्तिलक्षणं तत्र यो न लुब्धः सन्ध्योपासनप्रवृत्तत्वात्तद्विषयं हितमदृष्टं समर्पयतीत्येवंविधेत्यर्थः ।  
अत्र च पूर्वस्मिन्पक्षे ऐकपद्यात् (पा। अ। ६ । २ । १४४) थाथादिस्वरेणान्तोदात्तत्वम् ।  
उत्तरत्र पुनरस्वापफललुब्धे इति हितप्रदेति च अनयोर्भिन्नपदत्वान्नानास्वरत्वम् ।  
अस्वापफललुब्ध इत्यस्य "तत्पुरुषे तुल्यार्थेति"(पा। अ। ६ । २ । २)  
  
पूर्वपदप्रकृतिस्वरेणाद्युतात्तत्वात् ।  
हितप्रदेत्यस्य तु (पा। अ। ६ । २ । १४४) यथादिस्वरेणान्तोदात्तत्वात् ।  
तेनात्र स्वरभेदः ।  
अस्वापेति अकारस्य फललुब्धे इति च एकारस्य उभयोः पक्षयोर्यथायोगं लाघवालाघवाभ्यां प्रयत्नभेदो ऽपि ।  
अतस्तन्त्रेणोच्चारयितुमशक्यता ।  
एकस्मिंस्त्वत्र शब्दे समुच्चरिते शब्दान्तरस्य तत्सादृश्यात्प्रतिपत्तिः ।  
अतो ऽयं शब्दश्लेषः ।  
  
एतयोश्च द्वयोरप्यर्थश्लेषशब्दश्लेषयोरुपमाप्रतिभोत्पत्तिहेतुत्वम् ।  
प्रभातसन्ध्या ह्यत्रोपमानम् ।  
भगवती उपमेया ।  
इवशब्दश्चोपमानोपमेयभावं द्योतयति ।  
शब्दव्यतिरेकेण तु साधारणो धर्मोर्ऽथाधिकरणो ऽत्र न विद्यते ।  
तेन नेयमुपमा अपितु श्लेष उपमाप्रतिभोत्पत्तिहेतुः ।  
  
इन्दुकान्तमुखीत्यत्र भगवती चन्द्रवत्सुन्दरं मुखं यस्याः सा तथाविधा ।  
तथा स्निग्धदीर्घकृष्णकेशी ।  
मुक्ता परित्यक्ता अश्रीरशोभा यया सा तथाविधा ।  
त्रैलोक्योत्कृष्टा च ।  
तथा पद्मवत् कमलवत् रागो लौहित्यं ययोस्तथाविधौ पादपल्लवौ यस्यासतद्रूपा ।  
यदा त्वसौ भगवती रूपकप्रतिभोत्पत्तिनिबन्धनेन श्लेषेण त्रैलोक्योदरवर्तिमाणिक्यसम्भाररूपतया रूप्यते तदा प्रकृतोर्ऽथश्चन्द्रकान्तेन्द्रनीलमौक्तिकशोभापद्मरागैरवच्छादितरूपतया प्रतीयते, साक्षादेवंविधरत्नमयावयवयोगित्वात् त्रिभुवनोदरान्तर्गतरत्नसमृद्धिरूपेति ।  
अत्र च मुक्ताश्रीरित्यत्र स्वरभेदो विद्यते ।  
बहुव्रीहिपक्षे"बहुव्रीहौ प्रकृत्येति"पूर्वपदप्रकृतिस्वरत्वात् ।  
तत्पुरुषे तु समासान्तोदात्तत्वात् ।  
शिष्टानां तु शब्दानां स्वरभेदो नास्ति ।  
प्रयत्नगुरुत्वागुरुत्वे तु त्रिजगद्रत्नशब्दव्यतिरिक्तेषु तत्तद्वर्णविषयतया विद्येते ।  
तेन तत्र शब्दश्लेषता ।  
त्रिजगद्रत्नशब्दस्य तूभयत्रापि कस्यचिद्विशेषस्याविद्यमानत्वादर्थश्लेषत्वम् ।  
अपारिजातवार्तापीत्यत्र भगवत्यजातशत्रुत्वादपगतशत्रुसमूहवार्ता तदीया च शोभा सर्वस्य चित्तमावर्जयतीत्यतो नन्दना श्रीर्यस्यास्तथाविधा ।  
उदकमध्यवर्तितया च यो ऽसौ अप्सु उदके प्रतबिम्बित इन्दुस्तद्वत्सुन्दरी ।  
नित्यं च गलल्लावण्यप्रवाहा ।  
यदा त्वसौ भगवती नन्दनश्रीशब्दस्य देवोद्यानशोभालक्षणार्थान्तराभिधायत्वाद्रूपकप्रितिभोत्पत्तिनिबन्धनेन श्लेषेणैतद्भावमापद्यते तदा तत्समाश्रयत्वेन अपारिजातवार्तापीत्यादिपदपर्यालोचनया विरोधप्रतिभाहेतोरपरस्यापि श्लेषस्याविर्भावो भवति ।  
न खलु देवोद्यानशोभा अविद्यमानपारिजाताख्यवृक्षविशेषवृत्तान्ता भवति ।  
न चासौ भूमौ तिष्ठति ।  
अबिन्दुसुन्दरीत्यत्र तु बिन्दुभिर्यस्याः सौन्दर्यं नास्ति तस्याः कथं लावण्यबिन्दवः प्रसरेयुरिति विरोधप्रतपत्तिहेतुः श्लेषः ।  
अपारिजातवार्तापीत्यत्राप्यपगता अरिजातवार्तेति बहुव्रीहौ प्रकृत्येति पूर्वपदप्रकृतिस्वरत्वम् ।  
तत्पुरुषपक्षेत्वन्तोदात्तत्वम् ।  
अबिन्दुसुन्दरीत्यत्र अबिन्दुवत्सन्दरीत्युपमानत्वा "तत्पुरुषे तुल्यार्थो"त्यबिन्दुशब्दस्य प्रकृतिस्वरः ।  
तस्य च सप्तम्यन्तपूर्वपदत्वादनेनैव सूत्रेण प्रकृतिस्वरेणाद्युदात्तत्वम् ।  
अबिन्दुसुन्दरीत्यत्र त्वव्ययत्वान्नञः पूर्वपदप्रकृतिस्वरत्वेन तदेव ।  
तेनात्र स्वरभेदस्याभावः ।  
प्रयत्नभेदकृतात्तु चकारवैचित्र्याच्छब्दश्लेषता ॥  
  
  
इति महाश्रीप्रतीहारेन्दुराजविरचितायामुद्भटालङ्कारसारसङ्ग्रहलघुवृत्तौ चतुर्थो वर्गः ॥  
  
  
_______________________________________________________________________________  
  
  
  
५  
  
  
अथ पञ्चमो वर्गः ।  
  
  
अपह्नुतिं विशेषोक्तिं विरोधं तुल्ययोगिताम् ।  
अप्रस्तुतप्रशंसा च व्याजस्तुतिविदर्शने ॥ उक्स्स्_५।१ ॥  
  
उपमेयोपमां चैव सहोक्तिं सङ्करं तथा ।  
परिवृत्तिं च जगदुरलङ्कारान्परे गिराम् ॥ उक्स्स्_५।२ ॥  
  
  
अपह्नुतिः-----  
  
अपह्नुतिरभीष्टा च किञ्चिदन्तर्गतोपमा ।  
भूतार्थापह्नवेनास्या निबन्धः क्रियते बुधैः ॥ उक्स्स्_५।३ ॥  
  
  
यत्र भूतं विद्यमानमुपमेयलक्षणमर्थमपह्नुत्योपमानरूपारोपेणोपमानोपमेयभावो॥॥॥॥॥॥॥॥॥॥॥॥॥ तिरलङ्कारः ।  
अत्र च प्राकरणिकस्य  
  
विद्यमानस्यार्थस्य ॥॥॥॥॥॥॥॥॥॥॥॥॥॥॥।यद्विद्यमानो ऽस्फुटेन रूपेणोपमानोपमेयभावश्चकास्तीत्युक्तम्----  
किञ्चिदन्तर्गतोपमेति ।  
तस्या उदहरणम्-----  
  
एतद्धि न तपः सत्यमिदं हालाहलं विषम् ।  
विशेषतः शशिकलाकोमलानां भवादृशाम् ॥ उक्स्स्_५।*१ ॥  
  
  
अत्र प्राकरणिकस्य तपसः स्वरूपमपह्नुत्य हालाहलविषविशेषरूपताध्यारोपेण तत्सादृश्यमवगमितम् ।  
तच्चात्र हालाहलविषसादृश्यमुपमेयस्यापह्नुतत्वान्न स्फुटरूपम् ।  
हालाहलाख्यो विषभेदो यः शीघ्रं व्यापादयति ।  
  
विशेषोक्तिः-----  
  
यत्सामग्र्ये ऽपि शक्तीनां फलानुत्पत्तिबन्धनम् ।  
विशेषस्याभिधित्सातस्तद्वशेषोक्तिरुच्यते ॥ उक्स्स्_५।४ ॥  
  
  
शक्तीनां कारकाणां सामग्र्ये ऽपि अविकलत्वे यः क्रियाफलस्य किञ्चिद्विशेषमवगमयितुमनुत्पत्तेरुपनिबन्धः सा विशेषोक्तिः ।  
तस्याश्च द्वौभेदौ ।  
क्वचित्खलु कारणसामग्र्ये ऽपि यत्कार्यं नोत्पद्यते तस्यानुत्पत्तौ स्वकण्ठेन निमित्तमुपादीयते, क्वचित्त्वर्थसामर्थ्यादवगम्यते तदाह---  
  
दर्शितेन निमित्तेन निमित्तादर्शनेन च ।  
तस्या बन्धो द्विधा लक्ष्ये दृश्यते ललितात्मकः ॥ उक्स्स्_५।५ ॥  
  
  
अदर्शनमनुपादानम् ।  
तत्र द्वितीयस्य भेदस्योदाहरणम्-----  
  
महर्द्धिनि गृहे जन्म रूपं स्मरसुहृद्वयः ।  
तथापि न सुखप्राप्तिः कस्य चित्रीयते न धीः ॥ उक्स्स्_५।*२ ॥  
  
  
अत्र धनसम्भारयोगः सुरूपत्वं यौवनं चेति यान्येतानि सुखप्राप्तौ कारणान्यविकलानि तत्सद्भावे ऽपि क्रियाफलभूतायाः सुखप्राप्तेरनुत्पत्तिरुपनिबद्धा ।  
पूर्वोक्तानां सुखहेतूनां विस्मयविभावनात्मकविशेषख्यापनाय ।  
अत्र च निमित्तं खकण्ठेनानुपात्तमप्यर्थसामर्थ्यादवगम्यते ।  
विधिवैधुर्यादिरूपशब्दो ऽत्र शरीरस्य रूपमात्राव्यभिचारित्वाद्रूपप्रकर्षतात्पर्येणोपात्तः ।  
स्मरसुहृद्वयो यौवनम् ।  
यौवने हि मन्मथाभिमुखीभवति ।  
आद्यभेदोदाहरणं तु----  
  
इत्थं विसंष्ठुलं दृष्ट्वा तावकीनं विचेष्टितम् ।  
नोदेति किमपि प्रष्टु सत्वरस्यापि मे वचः ॥ उक्स्स्_५।*३ ॥  
  
  
अत्र प्रश्नत्वरालक्षणकारणसद्भावे ऽपि प्रश्नवचसो ऽनुत्पत्तिरुपनिबद्धा ।  
तया च प्रश्नवचनकारणस्य विस्मयविभावनाख्यो विशेषो ऽवगम्यते ।  
अत्र च निमित्तं भगवतीगतिविसंष्ठुलचेष्टितदर्शनं स्वकण्ठेनोपात्तम् ॥  
  
  
विरोधः-----  
  
गुणस्य वा क्रियाया वा विरुद्धान्यक्रियावचः ।  
यद्विशेषाभिधानाय विरोधं तं प्रचक्षते ॥ उक्स्स्_५।६ ॥  
  
  
यत्र कविना गुणस्य वा क्रियाया वा अथवा द्विर्वाशब्दस्योपात्तत्वात् द्रव्यस्य विरुद्धो ऽन्यः पदार्थः सजातीयो विजातीयो वा वचसा स्वप्रतिभाप्रसूतेन वर्णनिकात्मना क्रियते कञ्चिद्विशेषमवगमयितुं स विरोधाख्यो ऽलङ्कारः ।  
गुणक्रियाद्रव्याणामुत्प्रेक्षालङ्कारलक्षणव्याख्यानसमये स्वूरूपमुक्तम् ।  
क्रिया कारणमुत्पादनं, त्त्प्रधानं वचः क्रियावचः ।  
कविप्रतिभया खलु पुराणप्रजापतिनिर्मितशुष्कपरुषपदार्थविलक्षणाः सरसाः पदार्थाः अभिनवा एव निर्मीयन्ते ।  
अतः क्रियावच इत्युक्तम् ।  
तस्योदाहरणम्----  
  
यद्वा मां किं करोम्येष वाचालयति विस्मयः ।  
भवत्याः क्वायमाकारः क्वेदं तपसि पाटवम् ॥ उक्स्स्_५।*४ ॥  
  
  
अत्र यदेतत्पूर्वमुपक्रान्तं वचो मे नोदेतीति तस्याक्षेपो यद्वेतिकृतः ।  
किंवा करोमि विस्मयवाचालितः सन् ब्रवीमि भवत्याः क्वते ।  
एष विस्मयो मां वाचालयतीति सम्बन्धः ।  
अत्राकृतेः सुकुमारायाः पाटवस्य च कठिनकायसाध्यस्य विरोधो भगवतीनिष्ठत्वेनोपनिबद्धः ।  
तेन च विस्मयविभावनाख्यो विशेषो ऽत्र ख्याप्यते ।  
अयं चासिद्धस्वभावधर्मनिष्ठत्वाद्गुणविरोधः ।  
एवं साध्यस्वभावधर्मनिष्ठे ऽपि क्रियाविरोधे उदाहार्यम् ।  
तथा द्रव्यविरोधे गुणक्रियाविरोधे गुणद्रव्यविरोधे क्रियाद्रव्यविरोधे च ॥  
  
  
तुल्ययोगिता-----  
  
उपमानोपमेयोक्तिशून्यैरप्रस्तुतैर्वचः ।  
साम्याभिधायि प्रस्तावभाग्भिर्वा तुल्ययोगिता ॥ उक्स्स्_५।७ ॥  
  
  
अप्रस्तुतानामेव वा यत्र साम्यमभिधीयते सा तुल्ययोगिता ।  
अत एव प्राकरणिकाप्राकरणिकोभयार्थनिष्ठत्वाभावात्तत्रोपमानोपमेयोक्तिशून्यत्वं प्रस्तावभाग्भिः प्रस्तुतैः साम्याभिधायि वच इति सम्बन्धः ।  
तस्याः पूर्वभेदस्योदाहरणम्-----  
  
त्वदङ्गमार्दवं द्रष्टुः कस्य चित्ते न भासते ।  
मालतीशशभृल्लेखाकदलीनां कठोरता ॥ उक्स्स्_५।*५ ॥  
  
  
त्वच्छरीरसौकुमार्यदर्शिनः कस्येव चेतसि मालत्यादीनां काठिन्यं न भासत इत्यर्थः ।  
अत्र मालत्यादीनामप्राकरणिकानामेवार्थानां कठोरत्वलक्षणं साम्यमुपनिबद्धम् ।  
द्रष्टुरिति तृन् ।  
तद्योगे च त्वदङ्गमार्दवमिति "न लोकाव्ययनिष्ठेऽति षष्ठीनिषेधः ।  
  
द्वितीयभेदस्योदाहरणम्----  
  
योगपट्टो जटाजालं तारवीत्वङ्मृगाजिनम् ।  
उचितानि तवाङ्गस्य यद्यमूनि तदुच्यताम् ॥ उक्स्स्_५।*६ ॥  
  
  
अत्र प्राकरणिकानमपि योगपट्टादीनां भगवतीशरीरे संस्पर्शनौचित्यलक्षणः समानो धर्मो निबद्धः ।  
तारवीत्वक् वल्कलम् ।  
अङ्गस्य शरीरस्य ।  
  
अप्रस्तुतप्रशंसा----  
  
अधिकारादपेतस्य वस्तुनो ऽन्यस्य या स्तुतिः ।  
अप्रस्तुतप्रशंसेयं प्रस्तुतार्थनुबन्धिनी ॥ उक्स्स्_५।८ ॥  
  
  
अधिकारादुपवर्णनावसरादपगतस्य प्राकरणिकादपरस्य वस्तुनो यत्रोपनिबन्धः सा अप्रस्तुतप्रशंसा ।  
न चैवमपि तस्या उन्मत्तप्रलापप्रख्यता, यतः सा केनचित्स्वाजन्येन प्रस्तुतमर्थमनुबध्नति ।  
तदुक्तम्---प्रस्तुतार्थानुबन्धिनीति ।  
तस्या उदाहरणम्-----  
  
यान्ति स्वदेहेषु जरामसम्प्राप्तोपभोक्तृकाः ।  
फलपुष्पर्द्धिभाजो ऽपि दुर्गदेशवनश्रियः ॥ उक्स्स्_५।*७ ॥  
  
  
अत्र कृच्छ्रेण गन्तुं शक्यते यस्मिन्देशे तद्गतकाननानां शोभा अप्राकरणिक्य एव स्वदेहजर्जरतयोपवर्णिताः ।  
ताभिश्च सादृश्यं स्वाजन्येन भगवतीचेष्टितमुपमेयभूतं एवंविधरूपतयावगम्यते ।  
दुर्गेति "सुदुरोरधिकरण"इति डप्रत्ययः ॥  
  
  
व्याजस्तुतिः----  
  
शब्दशक्तिस्वभावेन यत्र निन्देव गम्यते ।  
वस्तुतस्तु स्तुतिश्चेष्टा व्याजस्तुतिरसौ मता ॥ उक्स्स्_५।९ ॥  
  
  
यत्र शब्दानामभिधायकानां या शक्तिरर्थप्रत्यायनौत्सुक्यं तस्या यः स्वभावो नियतार्थनिष्ठत्वात्मकस्तेन निन्दा गम्यते इव नत्वसौ निन्दैव ।  
  
पदार्थपर्यालोचनसामर्थ्योत्थायां स्तुतौ वाक्यार्थीभूतायामवान्तरवाक्यार्थत्वात् ।  
अत एवाह----  
वस्तुतस्तु स्तुतिश्चेष्टेति ।  
वस्तुत इत्यर्थसामर्थ्यादित्यर्थः ।  
तत्र व्याजस्तुतिर्नामालङ्कारो भवति ।  
  
निन्दाव्याजेन हि सा स्तुतिः ।  
अतो व्याजस्तुतिः ।  
तस्या उदाहरणम्-----  
  
धिगनन्योपमामेतां तावकीं रूपसम्पदम् ।  
त्रैलोक्ये ऽप्यनुरूपो यद्वरस्तव न लभ्यते ॥ उक्स्स्_५।*८ ॥  
  
  
अत्र यदेतद्धिग्वादोपहतत्वं रूपसम्पदः साक्षाच्छब्दव्यापारेण स्पृष्टं न तत्स्वात्मपर्यवसितं, अर्थसामर्थ्योत्थलोकोत्तरभगवतीरूपोत्कर्षप्रतिपादनपर्यवसितत्वात् ।  
अतस्तस्यावान्तरवाक्यार्थता ।  
तेनेयं व्याजस्तुतिः ।  
निन्दाव्याजेन रूपोत्कर्षस्य स्तूयमानत्वात् ।  
धिगनन्योपमामि "त्युभसर्वतसोः कार्ये"ति द्वितीया ॥  
  
  
विदर्शना----  
  
अभवन्वस्तुसम्बन्धो भवन्वा यत्र कल्पयेत् ।  
उपमानोपमेयत्वं कथ्यते सा विदर्शना ॥ उक्स्स्_५।१० ॥  
  
  
यत्र पदार्थानां सम्बन्धः स्वयमनुपपद्यमानः सन्नुपमानोपमेयभावे पर्यवस्यति अथवा उपमानोपमेयभावकल्पनया स्वात्मानमुपपादयति तत्र विदर्शना, विशिष्टस्यार्थस्य उपमानोपमेयभावात्मकस्योपदर्शनात् ।  
तस्या उदाहरणम्----  
  
विनोचितेन पत्या च रूपवत्यपि कामिनी ।  
विधुवन्ध्यविभावर्याः प्रबिभर्ति विशोभताम् ॥ उक्स्स्_५।*९ ॥  
  
  
विधुश्चन्द्रः ।  
विभावरी रात्रिः ।  
अत्र रजनिकररहितविभावरीविशोभत्वस्य यदेतत्कर्मत्वं तत्कामिनीकर्तृकायां भरणक्रियायां न समन्वयं गच्छति ।  
न ह्यन्यस्य सम्बन्धिनीं विशोभामन्यो बिभर्ति ।  
अतः पदार्थसमन्वयस्यात्रानुपपत्तिः ।  
उपमानोपमेयभावस्त्वत्र वाक्यार्थविश्रान्तिस्थानं कृष्णरात्रिवद्विशोभतां बिभर्तिति ।  
एवमेतद्भवति वस्त्वसम्बन्धे उपमानोपमेयभावकल्पनायामुदाहरणम् ।  
यत्र तु पदार्थसमन्क्य उपमानोपमेयभावकल्पनया स्वात्मानमुपपादयति तस्य विदर्शनाभेदस्योदाहरणमुद्भटपुस्तके न दृश्यते ।  
तस्य तु भामहोदतमिदमुदाहरणम्---  
  
अयं मन्दद्युतिर्भास्वानस्तं प्रति यियासति ।  
उदयः पतनायेति श्रीमतो बोधयन्नरान् ॥  
इति  
  
तत्र प्रथमोदयसमयविजृम्भमाणस्वकान्तिरहितसय भास्वतो यदेतदस्तमयौन्मुख्यं तदुपेतस्य श्रीमतः प्रयोज्यकर्तॄन् प्रति पातावसानोदयकर्मके ऽवबोधे तत्समर्थाचरणलक्षणं हेतुकर्तृत्वमुपनिबद्धम् ।  
तथाविधं खलु भास्वन्तं पश्यन्तः श्रीमन्तो बुध्यन्ते भास्वत इव सर्वस्योदयः पातावसान इति ।  
तांश्चासौ तथावबुध्यमानान् स्वावस्थोपदर्शनेन प्रयुङ्क्ते यथा ममायमुदयः पातावसानस्तथा भवतामपीति ।  
अत्र च प्रेषणाध्येषणयोरभावात्तत्समर्थाचरणलक्षण एव प्रयोजकव्यापारः कारीषो ऽध्यापयति भिक्षा वासयतीति यथा ।  
तेन च प्रयोज्यप्रयोजकभावेन स्वात्मानमुपपादयितुमुपमानोपमेयभाव आक्षिप्तः हे श्रीमन्तो यथा ममायमुदयः पतनाय तद्वद्भवतामपीति यूयं बुध्यध्वमिति ।  
तेनात्र प्रयोज्यप्रयोजकभावलक्षणेन पदार्थसमन्वयेन स्वात्मोपपादनायोपमानोपमेयभावस्याक्षेपात् द्वितीयो विदर्शनाया भेदः ॥  
  
  
सङ्करः----  
  
स च चतुर्विधः सन्देहशब्दार्थवर्त्यलङ्कारैकशब्दाभिधानानुग्राह्यानुग्राहकभेदेन ।  
तत्र सन्देहसङ्करस्तावत्---  
  
अनेकालङ्क्रियोल्लेखे समं तद्वृत्त्यसम्भवे ।  
एकस्य च ग्रहे न्यायदोषाभावे च सङ्करः ॥ उक्स्स्_५।११ ॥  
  
  
अनेकस्यालङ्कारस्योल्लेखे चेतस्युपारोहे सन्देहसङ्करो भवति, न त्वेकशब्दाभिधानसङ्करादावपि अनेकालङ्कारोल्लेखः सम्भवति ।  
यथा---  
  
मुरारिनिर्गता नूनं नरकप्रतिपन्थिनी ।  
तवापि मूर्घ्नि गङ्गेव चक्रधारा पतिष्यति ॥  
  
  
अत्र ह्युपमानोपमेयभावस्तत्प्रतिभाहेतुश्च श्लेषो ऽनेकालङ्कार उल्लिख्यते ।  
उपमानोपमेयभावे तावत्  
  
गङ्गोपमानम् ।  
चक्रधारा उपमेया ।  
मुरारिनिर्गतत्वं साधारणो धर्मः ।  
श्लेषस्त्वत्र नरकप्रतिपन्थिशब्दादात्मानं लभते ।  
एकत्र हि नरको दानवः ।  
अपरत्र त्ववीच्यादिः ।  
एतौ च द्वावलङ्कारावेकस्मिन्निवशब्दे ऽनुप्रविशतः ।  
न ह्युपमानोपमेयभावस्तत्प्रतिभाहेतुर्वा श्लेषः समासाद्यभावे इवशब्दादिमन्तरेण स्वरूपं प्रतिलभते ।  
तेनात्र द्वावलङ्कारा वेकस्मिन्वाचके इव शब्दे ऽनुप्रविषौ ।  
यदि चानेकालङ्कारोल्लेखे सति सन्देहसङ्करस्तत एवमादावप्यनेकालङ्कारोल्लेखस्य सम्भवात्सन्देहसङ्करप्रसङ्ग इत्याशङ्क्योक्तम्---समं तद्वृत्त्यसम्भव इति ।  
तस्यानेकस्यालङ्कारस्य समं युगपद्यदि वृत्तिर्व्यापारो ऽलङ्कार्यालङ्करणात्मको न सम्भवतीत्यर्थः ।  
पूर्वोक्ते तूदाहरणे मुरारिनिर्गतेति साधारणधर्मोपादानान्नरकप्रतिपन्थिनीति च श्लेषपदोपदर्शनान्नानेकस्यालङ्कारस्य युगपद्वृत्तेरसम्भवः ।  
तेन तत्र न सन्देहसङ्करता ।  
  
ननु यद्यनेकालङ्कारोल्लेके युगपद्वृत्त्यसम्भवे च सन्देहसङ्करत्वम् ।  
एव सति यत्र प्रतिभामात्रेणानेकस्मिन्नलङ्कारे उल्लिख्यमाने यस्य साधकं प्रमाणमस्ति स उपादीयते ।  
यस्य तु बाधकं प्रमाणं विद्यते स त्यज्यते ।  
तत्राष्यनेकालङ्कारोल्लेखस्य समं तद्वृत्त्यसम्भवस्य च सम्भवात्सन्देहसङ्करत्वं प्रसज्जतीत्याशङ्क्योक्तम्---एकस्य च ग्रहे न्यायदोषाभावे चेति ।  
न्यायः साधकं प्रमाणम् ।  
दोषो बाधकं प्रमाणम् ।  
यत्रानेकालङ्कारोल्लेखे युगपद्वृत्त्यसम्भवे च एकतरस्य ग्रहणे साधकबाधके प्रमाणे समस्तव्यस्ततया न विद्येते तत्र सन्देहसङ्करः ।  
तेन नानिष्टप्रसङ्गः ।  
तथाहि---यत्र साधकबाधके प्रमाणे सामस्त्येन विद्यते तत्र यस्य साधकं प्रमाणमस्ति तस्योपादानाद्बाधकस्य प्रमाणोपेतस्य च त्यागादेकस्य ग्रहणं भवति ।  
यत्रापि साधकबाधकप्रमाणयोर्वैयस्त्येनान्यतरस्य विद्यमानता तत्रापि प्रतिभोल्लिख्यमानानेकालङ्कारमध्यात्साधकप्रमाणोपेतस्योपादानात्प्रमाणशून्यस्य चोपेक्ष्यत्वात्, तथा बाधकप्रमाणोपेतस्य परित्यागात्त्दितरस्य च पूर्वोल्लिखितस्य पारिशेष्येणोपादानादेकस्य ग्रहो भवति ।  
यत्र तु साधकबाधकप्रमाणाभावस्तत्र सन्देह एव ।  
एवमयं सन्देहसङ्करो लक्षितः ।  
तस्योदाहरणम्----  
  
यद्यप्यत्यन्तमुचितो वरेन्दुस्ते न लभ्यते ।  
तथापि वच्मि कुत्रापि क्रियतामादरो नरे ॥ उक्स्स्_५।*१० ॥  
  
  
अत्र वरेन्दुरिति वर एव इन्दुः, वर इन्दुरिवेति रूपकसमासोपमयोर्द्वयोरलङ्कारयोरुल्लेखः ।  
न च तस्यानेकस्यालङ्कारस्य युगपद्वृत्तिः सम्भवति ।  
एकालङ्कारसंश्रयेणैवालङ्कारस्य कृतकृत्यात्वात् ।  
न चात्र द्वयोर्मध्यादेकतरस्य ग्रहणाय साधकबाधकप्रमाणयोगः। साधकं हि प्रमाणं विद्यमानं विधिमुखेनालङ्कारं ज्ञापयेत् ।  
तथा बाधकमपि प्रहातव्यालङ्कारनिषेधमुखेनोपादेयमलङ्कारं पूर्वोल्लिखितं पारिशेष्यादुपादेयतया प्रतिपादयति ।  
अत्र तु द्वयोः साधकबाधकप्रमाणयोरभावात्सन्देहः ।  
तेन सङ्करो ऽलङ्कारः ।  
  
शब्दार्थवर्त्यलङ्कारस्तु-----  
  
शब्दार्थवर्त्यलङ्कारा वाक्य एकत्र भासिनः ।  
सङ्करो वा  
  
यत्रैकस्मिन्वाक्ये शब्दवर्तिनोर्ऽथवर्तिनश्चालङ्काराः संसर्गमुपयान्ति स शब्दार्थालङ्कारः ।  
तस्योदाहरणम्----  
  
इत्थं स्थितिर्वरार्था चेन्मा कृथा व्यर्थमर्थिताम् ।  
रूपेण ते युवा सर्वः पादबद्धो हि किङ्करः ॥ उक्स्स्_५।*११ ॥  
  
  
वरार्था भर्त्रर्था ।  
किङ्करो दासः ।  
अत्र थकारोपनिबद्धो ऽनुप्रासात्मकः शब्दालङ्कारः ।  
अर्थालङ्कारश्चार्थान्तरन्यासो विद्यते ।  
तथाहि---अत्र माकृथा व्यर्थमर्थितामित्युपादित्सितेर्ऽथे ऽर्थित्वस्याकरणं यदुपनिबद्धं तदनुपपद्यमानतया सम्भाव्य तत्समर्थनायोक्तं ऽरूपेण ते युवा सर्वः पादबद्धो हि किङ्करऽइति ।  
यो गुणोत्कर्षशाली स नार्थयते, अपित्वर्थ्यते यथा रत्नादि ।  
त्वं च रूपवत्त्वाद्गुणोत्कर्षशालिनी ।  
तस्मादुपादित्सितेर्ऽथे  
  
तवार्थित्वमयुक्तमिति ।  
तेनायं शब्दार्थवर्त्यलङ्कारसङ्करः ॥  
  
एकशब्दाभिधानसङ्करस्तु ।  
  
एकवाक्यांशप्रवेशाद्वाभिधीयते ॥ उक्स्स्_५।१२ ॥  
  
एकस्मिन्वाक्यांशे वाक्यैकदेशे यत्रानेकस्यालङ्कारस्यानुप्रवेशः स एकशब्दाभिधानसङ्करः ।  
तस्योदाहरणम्----  
  
मैवमेवास्स्व सच्छायवर्णिका चारुकर्णिका ।  
अम्भोजिनी चित्रस्था दृष्टिमात्रसुखप्रदा ॥ उक्स्स्_५।*१२ ॥  
  
  
अत्रोपमालङ्कार उपमाप्रतिभोत्पत्तिहेतुभूतश्च श्लेष इत्येतौ द्वावलङ्कारावेकस्मिन्वाक्यांशे इवशब्दे ऽनुप्रविष्टौ ।  
तथाहि---अम्भोजिनी उपमानम्, गौरी उपमेया, दृष्टिमात्रसुखप्रदत्वं साधारणो धर्मः इत्युपमा ।  
सच्छायवर्णिका चारुकर्णिकेति श्लेषः ।  
अम्भोजिन्यां हि वर्णा राजवर्तादयः गौर्यां तु गौरत्वम् ।  
अम्भोजिन्यां कर्णिका कमलमध्वर्त्तिबीजकोशः ।  
गौर्यां तु चारू कर्णौ ।  
कपूचात्र समासान्तः ।  
तेनायं श्लेषः ।  
एतौ च द्वावलङ्कारा वेकस्मिन्वाक्यांशे इवशब्दे ऽनुप्रविष्टौ ।  
तेनायमेकशब्दाभिधानसङ्करः ॥  
  
  
अनुग्राह्यानुग्राहकसङ्करस्तु----  
  
परस्परोपकारेण यत्रालङ्कृतयः स्थिताः ।  
स्वातन्त्र्येणात्मलाभं नो लभन्ते सो ऽपि सङ्करः ॥ उक्स्स्_५।१३ ॥  
  
  
यत्रोभयोरुपमानोपमेययोः परस्परमुपमानोपमेयभावस्तत्रोपमेयोपमा ।  
उपमेयेनोपमानस्योपमानात् ।  
ननु च प्राकरणिकं साम्याभिधानसम्बन्धि उपमेयं ।  
अप्राकरणिकं उपमानं ।  
यदि चात्रोपमेयस्योपमानत्वमभिधीयते, एवं  
  
सति तस्य प्राकरणिकत्वं व्याहन्यते इत्याशङ्क्योक्तम्---पक्षान्तरहानिगामिति ।  
नात्रोपमानोपमेयभावे तात्पर्यं किन्तु एतदेव द्वयमेवंविधं विद्यते, न त्वन्यदेतयोः सदृशं वस्त्वन्तरं विद्यते इति ।  
अतश्च एतत्पक्षद्वितयव्यतिरिक्तस्य पक्षान्तरस्यात्र हानेर्विवक्षितत्वात् परस्परमुपमानोपमेयभावो न दुष्यतीति तस्य पक्षान्तरहानौ प्रतपाद्यायामवान्तरवाक्यार्थत्वेनावस्थानात्, वरं विषं भक्षय मा चारस्य गृहे भुङ्क्थाः इतिवत् ।  
अत्र हि विषभक्षणं न विधीयते ।  
दुर्जनगृहे भोजनपरिवर्जनतात्पर्यात् ।  
एवमिहाप्युपमानोपमेयभावस्याविवक्षापक्षान्तरहानौ तात्पर्यात् ।  
तस्या उदाहरणम्---  
  
हरेणेव स्मरव्याधस्त्वयानङ्गीकृतो ऽपि सन् ।  
त्वद्वपुः क्षणमप्येष धार्ष्ट्यादिव न मुञ्चति ॥ उक्स्स्_५।*१३ ॥  
  
अत्र धार्ष्ट्यादि न मुञ्चतीति यासावुत्प्रेक्षा सा हरेणेव स्मरव्याधस्त्वयानङ्गीकृतो ऽपि सन्नित्युपमाप्रतिभोत्पत्तिहेतुश्लेषवशेन स्वरूपं प्रतिलभते ।  
अनङ्गीकृतो हि अनङ्गत्वमशरीरत्वमापादितः अनूरीकृतश्च ।  
यश्चानूरीकृतः क्षणमपि न मुञ्चति तत्र धार्ष्ट्यं हेतुतयोत्प्रेक्षितुं शक्यते ।  
तेन श्लेषवशेनात्रोत्प्रेक्सा आसादितस्वभावा ।  
अतोयमनुग्राह्यानुग्राहकसङ्करः ।  
  
एवमयं चतुर्विधः सङ्करो नानालङ्कारगतविकल्पव्यवस्थासमुच्चयाङ्गाङ्गिभावसमाश्रयणेनाभिहितः ।  
तत्रानेकालङ्कारविकल्पात्सन्देहसङ्करः ।  
निभिन्नाधारत्वेन शब्दार्थवर्तिनोलङ्कारयोरवस्थानाद्व्यवस्थासमाश्रयः शब्दार्थवर्त्यलङ्कारसङ्करः ।  
एकशब्दाभिधानसङ्करे तु समुच्चयेनानेकोलङ्कार एकस्मिन्वाक्यांशे इवादावनुप्रविशति ।  
अनुग्राह्यानुग्राहकसङ्करे त्वनकस्यालङ्कारस्याङ्गाङ्गिभावः ।  
अतो विकल्प-व्यवस्था-समुच्चयाङ्गाङ्गिभावसंश्रया एते चत्वारः सङ्करभेदाः ।  
  
  
उपमेयोपमा---  
  
  
अन्योन्यमेव यत्र स्यादुपमानोपमेयता ।  
उपमेयोपमामाहुस्तां पक्षान्तरहानिगाम् ॥ उक्स्स्_५।१४ ॥  
  
  
यत्रोभयोरुपमानोपमेययोः परस्परमुपमानोपमेयभावस् तत्रोपमेयोपमा ।  
उपमेयेनोपमानस्योपमानात् ।  
ननु च प्राकरणिकं साम्याभिधानसम्बन्धि उपमेयम् अप्रकरणिकमुपमानम् ।  
यदि चात्रोपमेयस्योपमानत्वम् अभिधीयते एवं सति तस्य प्राकरणिकत्वम् व्याहन्यते इत्याशङ्क्योक्तम् -- पक्षान्तरहानिगामिति ।  
नात्रोपमानोपमेयभावे तात्पर्यं किन्तु एतदेव द्वयमेवंविधं विद्यते न त्वन्यदेतयोः सदृशं वस्त्वन्तरं विद्यत इति ।  
अतश्च एतत् पक्षद्वितयव्यतिरिक्तस्य पक्षान्तरस्यात्र हानेर्विवक्षितत्वात् परस्परमुपमानोपमेयभावो न दुष्यतीति ।  
तस्य पक्षान्तरहानौ प्रतिपाद्यायामवान्तरवाक्यार्थत्वेनावस्थानात् -- वरं विषं भक्षय मा चास्य गृहे भुक्त्वा -- इतिवत् ।  
अत्र हि विषभक्षणं न विधीयते दुर्जनगृहे भोजनपरिवर्जनतात्पर्यात् ।  
एवमिहाप्युपमानोपमेयभावस्याविवक्षा पक्षान्तरहानौ तात्पर्यात् ।  
  
  
शिरांसि पङ्कजानीव वेगोत्पातयतो द्विषाम् ।  
आजौ करोपमं चक्रं यस्य चक्रोपमः करः ॥ उक्स्स्_५।*१४ ॥  
  
  
अत्र यस्येत्युपात्त्स्य त्वत्कृते सो ऽपि वैकुण्ठ इत्यत्र तच्छब्दसमन्वयेना काङ्क्षाविच्छेदो भविष्यते ।  
उत्तरेष्वपि च श्लेकेषु तेनैव यच्छब्दार्थो निराकाङ्क्षी कार्यः ।  
अत्र करचक्रयोः परस्परमुपमानोपमेयभावः ।  
साधारणश्चात्र धर्मः अतित्वरितत्वेन शत्रुशिरो ऽवकर्तनम् ।  
एष चात्रोपमानोपमेयभावः उपमानान्तराभावे पर्यवसितः ।  
यदि परमेतयोरेव परस्परमुपमानोपमेयभावः स्यादन्यत्वे तयोरुपमानं नास्तीति ॥  
  
  
सहोक्तिः---  
  
तुल्यकाले क्रिये यत्र वस्तुद्वयसमाश्रिते ।  
पदेनैकेन कथ्येते सा सहोक्तिर्मता सताम् ॥ उक्स्स्_५।१५ ॥  
  
  
यत्र वस्तुद्वयसमवेते द्वे क्रिये पदेनैकेन तन्त्रवृत्त्या कथ्येते तत्र सहोक्तिर्नामालङ्कारो भवति ।  
ननु ऽसञ्जहार शरत्कालःऽइत्यादावपि दीपके पदेनैकेन वस्तुद्वयसमवेते द्वे क्रिये कथ्येते ।  
अतश्च तत्रापि सहोक्तित्वं प्राप्नोतीति आसङ्क्योक्तम्---तुल्यकाले इति ।  
यत्र सहादिना पदेन तुल्यकालतामवगम्य वस्तुद्वितयसमाश्रिते द्वे क्रिये कथ्येते तत्र सहोक्तित्वम् ।  
न चैवं दीपक इति नातिव्याप्तिः ।  
सहादिना च शब्देन युगपत्कालतायामवद्योत्यमानायां द्वय गतिः ।  
कदाचित्खलु ययोः क्रिययोस्तुल्यकालता ते क्रिये तुल्यकक्षतया स्वाश्रयविश्रान्तत्वेनाभिधीयेते, यता देवदत्त्यज्ञदत्तौ सह भुञ्जाते इति कदाचित्त्वेकाश्रयविश्रान्तायां क्रियायामभिहितायां सहाद्यर्थपर्यालोचनासामर्थ्यादपरस्याश्रयस्य क्रियासम्बन्धो ऽवगम्यते, यथा देवदत्तो यज्ञदत्तेन सह भूङ्क्त इति ।  
तत्रेह द्वितीया गतिराश्रीयते ।  
शाब्देन रूपेणैकत्र क्रियासम्बन्धस्य प्रतीतस्यापरत्रार्थेन रूपेणोन्नीयमानत्वेन वक्रभणिते सद्भावात् ।  
एवंविधस्य यत्रैव शोभातिशयविधायित्वं तत्रैव सहोक्तेरलङ्कारता न सर्वत्रेति द्रष्टव्यम् ।  
तस्या उदाहरणम्----  
  
द्युजनो मृत्युना सार्धं यस्याजौ तारकामये ।  
चक्रे चक्राभिधानेन प्रैष्येणाप्तमनोरथः ॥ उक्स्स्_५।*१५ ॥  
  
  
यस्य प्रैष्येण इति सम्बन्धः ।  
अत्र मृत्योर्द्युजनस्य च मनोरथावाप्तिकरणलक्षणे द्वे क्रिये पदेनैकेनोक्ते चक्रे ऽवाप्तमनोरथ इति ।  
यद्यप्यवाप्तमनोरथ इति चक्र इति च सुप्तिडन्तत्वभेदेन पदद्वित्वं तथापि क्रियापदद्वितयोपादानव्यावृत्तेर्ववक्षितत्वात्पदेनैकेनेति न विरुध्यते ।  
अथवा चक्रे इति करोति क्रिया सामान्यभूता विशेषमन्तरेणापर्यवस्यन्ती मनोरथावाप्तिलक्षणं विशेषं गर्भीकरोति ।  
अतश्चात्र सत्यप्यनेकपदत्वे एकपदीभाव इव प्रकाशते ।  
तेन एकेन पदेनेत्युक्तम् ।  
सार्धं शब्दश्चात्र तुल्यकालतामवद्योतयति ।  
यस्य प्रैष्येणाज्ञाकारिणा चक्रसञ्ज्ञकेन कर्तृभूतेन मृत्युना सार्धमपृथक्कालतया द्युजन आप्तमनोरथः कृत इति ।  
अनेकलोककवलीकरणान्मृत्योर्मनोरथावाप्तिः, द्युजनस्य च शत्रुविनाशात् ॥  
  
  
परिवृत्तिः-----  
  
समन्यूनविशेष्टैस्तु कस्यचित्परिवर्तनम् ।  
अर्थानर्थस्वभावं यत्परिवृत्तिरभाणि सा ॥ उक्स्स्_५।१६ ॥  
  
  
कस्यचिद्वस्तुनो वस्त्वन्तरेण परिवर्तनं परिवृत्तिः ।  
सा च त्रिविधा ।  
परिवर्तनकारकाणां परिवर्तनीयेन सह समत्वान्न्यूनत्वादधिकत्वाच्च ।  
तदिदमुक्तम्--समन्यूनविशिष्टैरिति ।  
तत्र यस्याः समोर्ऽथः परिवर्त्यते तस्या अनर्थस्वभावता ।  
अर्थशब्देन हि उपादेयो ऽप्थो ऽभिधीयतेर्,ऽथ्यते ऽसाविति कृत्वा ।  
यत्र च साम्यं तभार्थनीयत्वं नास्ति ।  
तेनार्थ्यत्वाभावानुगमात्तत्रानर्थत्वमभिधीयते ।  
अतस्तत्रानर्थस्वभावं परिवर्तनम् ।  
यत्राप च निकृष्टपरिग्रहेणोत्कृष्टपरित्यागः क्रियते, तत्राप्यनर्थस्वभावता ।  
उपादेयविपरीतस्योपादानात् ।  
अर्थप्रतिपक्षो ह्यत्रानर्थः ।  
अधर्मानृतवत् ।  
यता ह्यधर्मानृतशब्दाभ्यां नोत्तरपदार्थ्राभावमात्रमभिधीयते, नाप्युत्तरपदार्थतुल्योर्ऽथः, किं तर्हि एतत्प्रतिपक्षस्यैवाभिधानं, एवमिहाप्यनर्थशब्देन अर्थप्रतिपक्षस्यैवाभिधनम् ।  
यथा अनर्थो वैरिणामापतित इत्येवमादौ ।  
तेन यत्रोत्कृष्टेन निकृष्टः परिगृह्यते तत्र दुःखहेतुत्वादरह्थप्रतिपक्षत्वेनानर्थखभावता ।  
यत्र तु निकृष्टेनोत्कृष्टः परिगृह्यते तत्रोत्कृष्टस्य सुखहेतुत्वेनोपादेयत्वादर्थस्वभावता ।  
तदिदमुक्तम्---अर्थानर्थस्वभावमिति ।  
तत्र समपरिवृत्तेरुदाहरणम्---  
  
उरो दत्वामरारीणां येन युद्धेष्वगृह्यत ।  
हिरण्याक्षवधाद्येषु यशः साकं जयश्रिया ॥ उक्स्स्_५।*१६ ॥  
  
  
अत्र उरोदानेन उत्साहो लक्ष्यते यश्चात्र लक्ष्यमाणास्यार्थस्योत्साहस्योपायतया प्रतीयते ।  
अभिधेयोर्ऽथो वक्षसो दानं नाम यो हि यत्र वक्ष उद्यमयति स तत्रोत्सहत इति तत्प्रतिभावच्छादितस्योतसाहस्य प्रतितिः तदपेक्षया समेन समस्य परिवर्तनम् ।  
उरोयशसोः समत्वात् ।  
  
न्यूनपरिवृत्तेस्तूदाहरणम्----  
  
नेत्रोरगबलभ्राम्यन्मन्दराद्रिशिरश्च्युतैः ।  
रत्नैरापूर्य दुग्धार्ब्धि यः समादत्त कौस्तुभम् ॥ उक्स्स्_५।*१७ ॥  
  
  
नेत्रभूत उरगो वासुकिः ।  
अत्र--कौस्तुभस्योत्कृष्टस्य निकृष्टरत्नपरत्यागेन ग्रहणान्निकृष्टेनोत्कृष्टस्य परिवर्तनम् ।  
  
विशेष्टपरिवृत्तेस्तूदाहरणम्----  
  
यो बलौ व्याप्तभूसीम्न मखेन द्यां जिगीषति ।  
अभयं स्वर्गसद्मभ्यो दत्वा जग्राह खर्वतम् ॥ उक्स्स्_५।*१८ ॥  
  
  
भूसीमा पृथिव्या अवधिः ।  
मखो यज्ञः ।  
अत्र अभयेनोत्कृष्टेन निकृष्टस्य खर्वत्वस्य ह्रस्वत्वस्य परिवर्तनं अभिधेयापेक्षया  
  
पूर्वतरोदाहरणवत्प्रतिभाति ।  
तात्पर्यार्थापेक्षया तु नेयं परिवृत्तिः ।  
चत्तद्देवेभ्यः अभयं प्रतिज्ञातं तदुपायभूताया वामनवेषेण स्वर्वतायाः परिगृहीतत्वात् ।  
  
  
इति माहश्रीप्रतीहारेन्दुराजविरचितायामुद्भटालङ्कारसारसङ्ग्रहलधुवृत्तौ पञ्चमो वर्गः ॥  
  
  
_______________________________________________________________________________  
  
  
६  
  
  
अथ षष्ठो वर्गः ।  
  
अनन्वयं ससन्देहं संसृष्टिं भाविकं तथा ।  
काव्यदृष्टान्तहेतू चेत्यलङ्कारान्परे विदुः ॥ उक्स्स्_६।१ ॥  
  
  
अत्र इतिशब्दस्य वक्ष्यमाणं यदनन्वयादिलक्षणं तदुपक्षेपार्थत्वेन प्रयोगान्नानन्वयादिस्वरूपपरामर्शार्थत्वम् ।  
इत्येवं वक्ष्यमाणलक्षणकत्वेनानन्वयादीनलङ्कारान्विदुरित्यर्थः ।  
इत्येवं वक्ष्यमाणलक्षणकत्वेनानन्वयादीनलङ्कारान्विदुरित्यर्थः ।  
अतो वेदनक्रियाकर्मत्वादनन्वयमित्यादौ द्वितीया ।  
काव्यदृष्टान्तहेतू चेत्यत्र दृष्टान्तहेतुशब्दाभ्यां काव्यशब्दः प्रत्येकमभिसम्बध्यते ।  
दृष्टान्तशब्दस्य चात्र पूर्वनिपातो ऽभ्यर्हितत्वात् ।  
अभ्यर्हितत्वं दृष्टान्तस्य दृष्टान्तप्रतिबिम्बितव्याप्तिमुखेन हेतोः प्रायेण गमकता सम्प्रत्ययात् ।  
  
ससन्देहः---  
  
उपमानेन तत्त्वं च भेदं च वदतः पुनः ।  
ससन्देहं वचः स्तुत्यै ससन्देहं वदुर्बुधाः ॥ उक्स्स्_६।२ ॥  
  
उपमानभेदपूर्वं भेदमभिदधतः कवेः कविनिबद्धस्य वा वक्तुर्वच इति सम्बन्धः ।  
सन्देहोपेतवचनव्याजेन उपमानेन तत्त्वं तद्भावमभेदमुपमेयस्याभिधायोत्तरकालं यदा तस्मादुपमानात्तस्योपमेयस्य भेदो ऽभिधीयते तदा ससन्देहो ऽलङ्कारः ।  
ननु उपमानेन सह पूर्वमभेदे ऽभिहिते सति पुनर्यदि तस्माद्धेदस्याभिधानं क्रियते ।  
एवं सति गजस्नानं प्राप्नोतीत्याशङ्क्योक्तम्----स्तुत्यै इति ।  
स्तुत्यर्थत्वेन एवंविधा अभिधा समाश्रीयत इत्यर्थः ।  
तस्योदाहरणम्----  
  
हस्ते किमस्य निःशेषदेत्यहृद्दलनोद्भवम् ।  
यशःसञ्चय एष स्यात्पिण्डीभावो ऽस्य किङ्कृतः ॥ उक्स्स्_६।*१ ॥  
  
नाभिपद्मस्पृहायातः किं हंसो नैष चञ्चलः ।  
इति यस्याभितः शङ्खमशङ्किष्टार्जवो जनः ॥ उक्स्स्_६।*२ ॥  
  
  
आर्जवो मूर्खः ।  
ऋजुत्वयोगात् ।  
अत्र शङ्ख उपमेयः ।  
यशःसञ्चयो हंसश्चोपमानम् ।  
तयोश्च पूर्वमभेदसन्देहव्याजेनाभिहितः किमेष यशःसञ्चयः स्यादिति, तथा किं हंस इति पुनश्चात्रोपमानादुपमेयस्य भेदो वर्णितः ।  
यशःसञ्चयात्तावद्भेदोपवर्णनं पिण्डीभावो ऽस्य किङ्कृत इत ।  
यशःसञ्चयः खलु प्रसरणशीलः ।  
अस्य तु तद्विरुद्धः पिण्डीभावो दृश्यते ।  
तेन नायं यशःसञ्चय इति ।  
हंसात्तु भेदाभिधानं नैव चञ्चल इति ।  
हंसस्य ह चञ्चलत्वं नाम धर्मः ।  
इहच तन्नोपलभ्यते, तस्मान्नैव हंस इति ।  
एवं विधस्य चात्राभिधानस्य फलं स्तुतिः, यशःसञ्चयो भगवता स्वहस्तवर्ती कृत इति, तथासम्भाव्यमानहंसागमनं त्रिभुवनोत्पत्तिनिबन्धनं यत्तन्नाभिनलिनं तद्वान् भगवानिति ॥  
  
  
ससन्देहस्य भेदान्तरमाह----  
  
अलङ्कारान्तरच्छायां यत्कृत्वा धीषु बन्धनम् ।  
असन्देहे ऽपि सन्देहरूपं सन्देहनाम तत् ॥ उक्स्स्_६।३ ॥  
  
  
छाया शोभा ।  
यत्र सन्देहाभावे ऽपि सन्देहस्योपनिबन्धे सति न पूर्ववदुपमानादुपमेयस्य भेद उपनिबध्यते किन्तर्ह्यभेद एव संशयच्छायया ।  
तथाविधस्य चोपनिबन्धस्य फलमलङ्कारान्तरोपजनिता सौन्दर्यप्रतिपत्तिः ।  
यदाह---धीष्वलङ्कारान्तरच्छायां कृत्वा इति ।  
तत्रापि सन्देहालङ्कारः ।  
  
तस्योदाहरणम्----  
  
नीलाब्दः किमयं मेरौ धूमो ऽथ प्रलयानले ।  
इति यः शङ्क्यते श्यामः पक्षीन्द्रेर्कत्विषि स्थितः ॥ उक्स्स्_६।*३ ॥  
  
  
अत्र मेरोरुपरिवर्ती नीलो बलाहकः कल्पान्तवह्न्याश्चयश्च धूमः इत्येतदुभयमुपमानम् ।  
गरुडारूढस्तु भगवान् कृष्णवपुरुपमेयः ।  
तेन च उपमानद्वयेन सन्देहव्याजेन भगवानापादिताभेद उपनिबद्धः किमयमेवंविधः अथैवंविधः इति ।  
ताभ्यां चोपमानाभ्यामुपमेयस्य पूर्ववद्भेदनिबन्धनं नात्र किञ्चिदभिहितम् ।  
फलं चैवमभिधानस्योपमालङ्कारध्वननम् ।  
एवंविधोपमानद्वितयसदृशो भगवान्वैनतेयारूढ इति ।  
  
अनन्वयः---  
  
यत्र तनैव तस्य स्यादुपमानोपमेयता ।  
असादृश्यविवक्षातस्तमित्याहुरनन्वयम् ॥ उक्स्स्_६।४ ॥  
  
  
यत्र तेनैव न तु वस्त्वन्तरेण तस्यैव वस्त्वन्तरस्योपमानोपमेयभावो भवेत्तत्र वस्त्वन्तरानुगमाभावादनन्वयाख्यो ऽलङ्कारः ।  
ननु च सादृश्यसम्बन्धे सति प्राकरणिकमुपमेयमप्राकरणिकं तूपमानमित्युपमानोपमेययोर्लक्षितत्वात्कथमेकस्यैवोपमितिक्रियायां कर्मत्वं करणत्वं च सम्भवतीत्याशङ्क्योक्तम्---असादृश्यविवक्षात इति ।  
नात्रोमपानोपमेयभावे तात्पर्यं किन्तूपमेयोपमावदुपमानान्तरव्यावृत्तावित्यर्थः ।  
इतिशब्दे ऽत्र वक्ष्यमाणोदाहरणोपक्षेपार्थत्वादनन्वयशब्देन नाभिसम्बध्यते ।  
तेन अनन्वयमिति द्वितीया ।  
  
तस्योदाहरणम्----  
  
यस्य वाणी स्ववाणीव स्वक्रियेव क्रियामला ।  
रूपं स्वमिव रूपं च लोकलोचनलोभनम् ॥ उक्स्स्_६।*४ ॥  
  
  
अत्र वाणीक्रियारूपाणां त्रयाणामनुपमतया लोकोत्तरत्वं प्रतिपादयितुमात्मनैवोपमानोपमेयभावो निबद्धः ।  
  
संसृष्टिः----  
  
अलङ्कृतीनां बह्वीनां द्वयोर्वापि समाश्रयः ।  
एकत्र निरपेक्षाणां मिथः संसृष्टिरुच्यते ॥ उक्स्स्_६।५ ॥  
  
  
बहूनामलङ्काराणां परस्परनिरपेक्षाणां द्वयोर्वा तथाविधयोरेकत्र शब्द एव अर्थ एव वा उपनिबन्धे सति संसृष्टिरलङ्कारः ।  
यत्र तु परस्परसापेक्षत्वं तत्र सन्देहैकशब्दाभिधानानुग्राह्यानुग्राहकसङ्करास्त्रयः पूर्वमभिहिताः ।  
यत्र च शब्दार्थलक्षणाश्रयद्वितयनिष्ठतया अनेकालङ्कारोपनिबन्धस्तत्रापि शब्दार्थवर्त्यनेकालङ्कारसङ्कर उक्तः ।  
एतद्वैलक्षण्येन तु संसृष्टिः ।  
तस्या उदाहरणम्-----  
  
त्वत्कृते सो ऽप वैकुण्ठः शशीवोषसि चन्द्रकाम् ।  
अप्यधारां सुधावृर्ष्टि मन्ये त्यजति तां श्रियम् ॥ उक्स्स्_६।*५ ॥  
  
तदुत्तिष्ठातिधन्येन केनापि कमलेक्षणे ।  
वरेण सह तारुण्यं निर्विशन्ती गृहे वस ॥ उक्स्स्_६।*६ ॥  
  
  
निर्विशन्ती उपभुञ्जाना ।  
अत्र शशी उषसि चन्द्रिकामिव वैकुण्ठः त्वत्कृते श्रियं त्यजति इत्युपमा ।  
अधारां सुधावृष्टिमिति रूपकम् ।  
तथा ह्यत्र लक्ष्म्याः सर्वे पीयूषवृष्टेः सम्बन्धिनो धर्मा विद्यन्ते केवलं धारासम्बन्धो नास्तीत्युपमानगतैकगुणनिवृत्तिद्वारिका शिष्टोपमानगतसकलगुणाभ्यनुज्ञारूपारोपणावगम्यते, यथा अयं पुरुषः अकरो हस्तीति ।  
तदेतस्मिन् श्लोके उपमाया रूपकस्य च द्वयोरलङ्कारयोः संसृष्टिः ।  
तयोः केवलाभिधेयाश्रयत्वात्परस्परनिरपेक्षत्वाच्च ।  
ऽतदुत्तिष्ठऽइत्येतच्छ्लोकापेक्षया तु ऽकमलेक्षणेऽइति समासोपमात्मकमुपमाभेदमाश्रित्य पूर्वोक्तालङ्कारद्वयसङ्कलनया बहूना मलङ्काराणां संसृष्ट्युदाहरणदिक्प्रदर्शनं द्रष्टव्यम् ॥  
  
  
भाविकम्-----  
  
प्रत्यक्षा इव यत्रार्था दृश्यन्ते भूतभाविनः ।  
अत्यद्भुताः स्यात्तद्वाचामनाकुल्येन भाविकम् ॥ उक्स्स्_६।६ ॥  
  
  
साम्प्रतिकेन प्रध्वंसाभावेनोपलक्ष्यमाणाः पदार्थाः भूताः, यथा इदानीं युधिष्ठिरादयः ।  
ये तु साप्रतिकेन प्रागभावेन उपलक्ष्यन्ते ते भाविनः, यथा इदानीं भगवदवतारः कल्की भविष्णुयशाः ।  
एवमनन्तरोपलक्षिताः भूता भाविनश्च येर्ऽथास्ते साम्प्रतिकप्रध्वंसाभावप्रागभावविविक्ततया वर्तमानायमानाः प्रत्यक्षा इव यत्र दृश्यन्ते तद्भाविकं नामालङ्कारो भवेत् ।  
अत्र हेतुर्वाचामनाकुलता अर्थानां चात्यद्भुतत्वम् ।  
तदुक्तम्---वाचामनाकुल्येनेति ।  
अत्यद्भुता इति च ।  
तत्र वाचामनाकुलता व्यस्तसम्बन्धरहितलोकप्रसिद्धशब्दोपनिबन्धाज्झगित्यर्थप्रतीतिकारिता ।  
तस्यां हि सत्यां कवेः सम्बन्धी यो भावः  
  
आश्रयः शृङ्गारादिरससंवलितचतुर्वर्गोपायभूतविशिष्टार्थोल्लेखी स कविनैव सहृदयैः श्रोतृभिः स्वाभिप्राये ऽभेदेन तत्तत्काव्यप्रतिबिम्बितरूपतया साक्षात्क्रियते ।  
श्रोतृणामपि हि तथाविधस्वच्छशब्दानुभवद्रावितान्तरात्मनां सहृदयानां स्वाभिप्रायप्रतिमुद्रा तत्र सङ्क्रामति ।  
अतः कवेर्यो ऽसावभिप्रायस्तद्गोचरीकृता भूता भाविनो ऽपि पदार्थस्तत्र सहृदयैः श्रोतृभिः स्वाभिप्रायाभेदेन प्रत्यक्षा इव दृश्यन्ते ।  
यथा चात्र शब्दगतमनाकुलत्वमनन्तरोक्तेन प्रकारेण हेतुस्तथार्थगतमपि चित्रोदात्तार्थोपनिबन्धहेतुकमत्यद्भुतत्वं द्रष्टव्यम् ।  
तदुक्तं भाविकमुपक्रम्य भामहेन---"चित्रोदात्ताद्भुतार्थत्वं कथायां स्वभिनीतता ।  
शब्दानाकुलता चेति तस्य हेतून् प्रचक्षते"इति ॥  
स्वभिनीततेत्यभिनयादिद्वारेण शृङ्गारादिरससंवलितत्वं चतुर्वर्गोपायस्योक्तम् ।  
तदेवमेवंविधहेतुनिबन्धनं कविश्रोतृभावद्वितयसम्मीलनात्मकं भाविकं द्रष्टव्यम् ।  
  
अत एव चात्र कविसम्बन्धिनो भावस्य श्रोतृभावाभेदाध्यवसितस्य पुरः--स्फुरद्रूपस्य विद्यमानत्वाद्भाविकव्यपदेशः भावो ऽस्मिन् विद्यते इति भाविकम् ।  
तदाहुः---"रसोल्लासी कवेरात्मा स्वच्छे शब्दार्थदर्पणो ।  
माधुर्यौजोयुतप्रौढे प्रतिविन्द्य प्रकाशते ।  
सम्पीतस्वच्छशब्दार्थद्राविताभ्यन्तरस्ततः ।  
श्रोता तत्साम्यतः पुष्टिं चतुर्वर्गे परां व्रजेत्"इति ।  
स्वच्छ इति प्रसादगुणो ऽभिहितः ।  
प्रौढ चतुर्वर्गे परां व्रजेत्"इति ।  
स्वच्छ इति प्रसादगुणो ऽभिहितः ।  
प्रौढ इति तु सालङ्कारता ।  
सम्पीतौ सम्यगास्वादितौ ।  
तत्साम्यत इति स्वभिप्रायाभेदेन कविगतस्याभिप्रायस्याध्यवसानादित्यर्थः ।  
तस्योदाहरणम्----  
  
करोषि पीडां प्रीतिं च निरञ्जनविलोचना ।  
मूर्त्यानया समुद्वीक्ष्य नानाभरणशोभया ॥ उक्स्स्_६।*७ ॥  
  
  
अत्राभरणोचितमूर्तित्वे ऽपि निरञ्जनविलोचनत्वोपलक्षितादाभरणत्यागात्पीडा ।  
सहजसौन्दर्यनिर्भरत्वेन तु आभरणसम्पाद्यायाः शोभायाः परिदृश्यमानत्वात्प्रीतिः ।  
तेनात्र साम्प्रतिकप्रध्वंसाभावोपलक्षितत्वाद्भूषणसम्बन्धो व्यतितो ऽप्यद्भुतो यो ऽसौ वपुःप्रकर्षस्तद्वशेन प्रत्यत्र इव कविनोपनिबद्धः ।  
तथैव चासौ सहृदयानां चमत्कारमावहति ।  
सन्ततमुत्कृष्टतया वैचित्र्येण ईक्षणीया आभरणशोभा यस्यामिति बहुव्रीहिः ।  
  
काव्येहेतुः----  
  
श्रुतमेकं यदन्यत्र स्मृतेरनुभवस्य वा ।  
हेतुतां प्रतिपद्ये काव्यलिङ्गं तदुच्यते ॥ उक्स्स्_६।७ ॥  
  
  
यत्र एकं वस्तु श्रुतं सद्वस्त्वन्तरं स्मारयति अनुभावयति वा तत्र काव्यलिङ्गं नामालङ्कारः ।  
पक्षधर्मत्वान्वयव्यतिरेकानुसरणगर्भतया यथा तार्किकप्रसिद्धा हेतवो लोकप्रसिद्धवस्तुविषयत्वेनोपनिबध्यमाना वैरस्यमावहन्ति न तथा काव्येहेतुः अतिशयेन सर्वेषां जनानां योसौ हृदयसंवादीसरसः पदार्थस्तन्निष्ठतया उपनिबध्यमानत्वात् ।  
अतः काव्यलिङ्गमिति काव्यग्रहणमुपात्तम् ।  
न खलु तच्छास्त्रलिङ्गं किं तर्हि काव्यलिङ्गमिति काव्यग्रहणेन प्रतिपाद्यते ।  
  
ननु काव्यग्रहणेन कथं काव्यस्य सरसपदार्थनिष्ठतोपदर्श्यते ।  
काव्यस्य सरसत्वात् ।  
काव्यं खलु गुणसंस्कृतशब्दार्थशरीरत्वात् सरसमेव भवति, न तु नीरसम् ।  
तथाहि---गुणाः काव्यस्य माधुर्यौजःप्रसादलक्षणाः ।  
तत्र माधुर्यमाह्लादकत्वम्, ओजो गाढता, प्रसादस्त्वव्यवधानेन  
  
रसाभिव्यक्त्यनुगुणता ।  
तदेतेषां त्रयाणां गुणानां मध्यात्प्रसादस्य प्राधान्यम् ।  
माधुर्यौजसोस्तु तत्तद्रसाभिव्यक्त्यानुगुण्येन तारतम्येनावस्थितयोः प्रसाद एव सोपयोगता ।  
एवं च तत्र तद्रसानुगुण्येन माधुर्यौजोभ्यां तारतम्येनावस्थिताभ्यां उपकृतो यो ऽसौ प्रसादात्मा रसानामव्यवधानेन प्रतीतिहेतुर्गुणस्तदुपेतशब्दार्थशरीरत्वेन काव्यस्यावस्थानात्सरसतैव भवति, न तु नीरसता ।  
यद्येवमिदानीं गुणैरेव कृतकृत्यत्वात्काव्यस्यालङ्काराणां तत्र निरुपयोगता प्राप्नोति ।  
नैवं गुणाहितशोभे काव्ये अलङ्काराणां शोभातशयविधायित्वाल्लौकिकालङ्कारवत् ।  
यथाहि लौकिकानामलङ्काराणां गुणसंस्कृते युवतिवपुषि निबध्यमानानामलङ्कारता एवं काव्यालङ्काराणामपि द्रष्टव्यम् ।  
  
ननु निर्गुणे ऽपि काव्ये अलङ्काराणां गुणवच्छोभाविधायित्वं कस्मान्नेष्यते ।  
अपरदृष्टत्वात् ।  
न खलु निर्गुणे काव्ये निबध्यमानानामलङ्काराणां जरद्योषिदलङ्कारवच्छोभाविधायित्वं दृश्यते ।  
  
तथाहि----  
जरद्योषित्यलङ्कारां निबध्यमाना न तस्याः शोभां हीयते ।  
तथाहि---जरद्योषित्यलङ्कारा निबध्यमाना न तस्याः शोभां कुर्वन्ति, प्रत्युत तस्यां निबध्यमानानां तेषामात्मीयमेव सौभाग्यं हीयते ।  
तथा काव्यालङ्काराणामपि निर्गुणे काव्ये निबध्यमानानां काव्यशोभाहेतुत्वाभावः स्वशोभाहानिश्च भवति ।  
यदवोचद्भट्टवामनः---"युवतेरिव रूपमङ्ग काव्यं स्वदते शुद्धगुणं तदप्यतीव ।  
विहितप्रणयं निरन्तराभिः सदलङ्कारविकल्पकल्पनाभिः ॥  
यदि भवति वचश्च्युतं गुणेभ्यो वपुरिव यौवनवन्ध्यमङ्गनायाः ।  
अपि जनदयतानि दुर्भगत्वं नियतमलङ्करणानि संश्रयन्ते ॥  
"इति ।  
अङ्गशब्द इष्टामन्त्रणे ।  
शुद्धगुणत्वात्स्वदमानं सदलङ्कारविकल्पकल्पनाभिर्विहितपरिचयमतिशयेन स्वदते इति सम्बन्धः ।  
अत एवालङ्काराणआमनित्यता ।  
गुणरहितं हि काव्यमकाव्यमेव भवति, न त्वलङ्काररहितम् ।  
अलङ्काराणां गुणोरहितं हि काव्यमकाव्यमेव भवति, न तवलङ्काररहितम् ।  
अलङ्काराणां गुणोपजनितशोभे काव्ये शोभातिशयविधायित्वात् ।  
तदुक्तम्----  
"काव्यशोभायाः कर्तारो धर्मा गुणाः ।  
तदतिशयहेतवस्त्वलङ्काराः ।  
पूर्वे नित्याः ।  
"इति ।  
पूर्वे इति गुणा इत्यर्थः ।  
लक्ष्ये च अलङ्काररहितमपि केवलगुणसंस्क्रियमाणशब्दार्थशरीरं काव्यं दृश्यते, यथा अमरुकस्य कवेरनिबद्धशृङ्गाररसस्यन्दी श्लोकः---"कथमपि कृतप्रत्यापत्तौ प्रिये स्खलितोत्तरे विरहकृशया कृत्वा व्याजप्रकल्पतमश्रुतम् ।  
असहनसखीश्रोत्रप्राप्तिप्रमादससम्भ्रमं विवलितदृशा शून्ये गेहे समुच्छ्वसितं ततः ॥  
"इति ।  
न खल्वत्रार्थलङ्कारः कश्चित्परिदृश्यते ।  
अथ माधुर्यौजोभ्यां परिबृंहतस्य प्रसादस्य विद्यमानत्वात्काव्यरूपता ।  
  
ननु चात्रापि ईर्ष्याविप्रलम्भविरहविप्रलम्भशृङ्गाराभ्यां स्वतिरोधानेनोपकृतः सम्भोगशृङ्गारो नायिकानिष्ठो निबद्धस्तद्योगाच्च रसवत्त्वमलं भविष्यति ।  
तथाहि ऽकथमपि कृतप्रत्यापत्तौ प्रियेऽइत्यत्र भागे विरहविप्रलम्भपूर्वकः प्रियतमचित्तसाम्मुख्यात्मा सम्भोगशृङ्गारः सूचितः ।  
स्स्वलितोत्तर इति तु सञ्जातगोत्रस्खलितत्वात्प्रेयसो नायिकाया ईर्ष्याविप्रलम्भशृङ्गारो निबद्धः ।  
पुनश्च विरहकृशयेत्यादिभिस्त्रिभिः पादैरवहित्थेन भावेन नायिकाधारमीर्ष्या विप्रलम्भशृङ्गारं प्रच्छाद्य सम्भोगशृङ्गारेण चित्तोल्लाससूचितेन वाक्यार्थसमाप्तिः कृता ।  
तथा हि---विरहकृशेत्यादिना पादेन नायिकागतो मन्युरवच्छाद्योपदर्शितः ।  
असहनसखीत्यादिना तु गोत्रस्खलितस्य सखीश्रोत्रप्राप्तिं विरहविप्रलम्भकारणत्वेनाशङ्क्य दृष्टिपरावृत्त्या सखीजनशून्ये गृहे परिदृष्टे यत्तन्नयकया समुल्लसितं तदुपनिबन्धात्सम्भोगशृङ्गारेण वाक्यार्थो निर्वाहितः ।  
तदेवमत्र सम्भोगस्य वप्रलम्भवाधेन लब्धपदबन्धस्योपनिबन्धाद्रसवत्त्वमलङ्कारः ।  
तत्कथमत्र निरलङ्कारतोक्ता ।  
उच्यते ।  
न खलु काव्यस्य रसानां वालङ्कार्यालङ्कारभावः, किन्तु आत्मशरीरभावः ।  
रसा हि कावयस्यात्मत्वेन अवस्थिताः, शब्दार्थौ च शरीररूपतया ।  
यथा ह्यात्माधिष्ठितं शरीरं जीवतीति व्यपदिश्यते तथा रसाधिष्ठितस्य काव्यस्य जीवद्रूपतया व्यपदेशः क्रियते ।  
तस्माद्रसानां काव्यशरीरभूतशब्दार्थविषयतयात्मत्वेनावस्थानं, नत्वलङ्कारतया ।  
रसाभिव्यक्तिश्च यथायोगं माधुर्यौजोभ्यां तारतम्येनावस्थिताभ्यामुपबृंहितो यो ऽसौ प्रसादात्मा गुणस्तेन क्रियते ।  
अतो ऽत्र विप्रलम्भशृङ्गारोपकृतस्य सम्भोगशृङ्गारस्य सगुणकाव्यात्मत्वेनावस्थानं, न तु काव्यं प्रति अलङ्कारतयेति युक्तमिदमुक्तं निरलङ्कारमपि काव्यं सगुणं दृश्यते इति ।  
एवं रसान्तरेषु भावेषु रसभावाभासेषु तत्प्रशमेषु च वाच्यम् ।  
तदाहुः---"रसाद्यधिष्ठितं काव्यं जीवद्रूपतया यतः ।  
कथ्यते तद्रसादीनां काव्यात्मत्वं व्यवस्थितम् ॥  
"इति ।  
  
यत्तु रसादीनां पूर्वमलङ्कारत्वमुक्तं तदेवंविधभेदाविवक्षया ।  
तदेवं गुणसंस्कृतशब्दार्थशरीरत्वात्सरसमेव काव्यम् ।  
यद्येवं गुणशून्यत्वान्नीरसे  
  
व्याकरणादौ भरतादौ च काव्यव्यपदेशो न प्राप्तः ।  
ततश्च "वृत्तदेवादिचरितशंसि चोत्पीद्यवस्तु च ।  
कलाशास्त्राश्रयं चेति चतुर्धा भिद्यते पुनः ॥  
"इति भामहोदितं विरुध्यते, अत्र हि कलाश्रयशब्देन भरताद्यभिहितम् ।  
शास्त्राश्रयशब्देन च व्याकरणादि ।  
अतो वक्तव्यमेतत्कथं तत्र काव्यव्यपदेशः इति ।  
उच्यते ।  
मुख्यया तावद्वृत्त्या गुणसंस्कृतशब्दार्थशरीरमेव काव्यम् ।  
गुणरहितशब्दार्थशरीरे तु क्वायमात्रे काव्यशब्दस्य काव्यसादृश्यादुपचारात्प्रयोगो भविष्यति ।  
उक्तं च---"काव्यशब्दो ऽयं गुणालङ्कारसंस्कृतयोः शब्दार्थयोर्वर्ते, भक्त्या तु शब्दार्थमात्रवचनो ऽत्र गृह्ते"इति ।  
भक्त्येति उपचारेणेत्यर्थः ।  
तदेवं गुणसंस्कृतशब्दार्थशरीरत्वात्काव्यस्य सरसत्वमिति ।  
तद्विशिष्टं काव्यलिङ्गं  
  
सरसपदार्थनिष्ठमेव भवतिष न तु नीरसवस्तुमात्रनिष्ठं शास्त्रलिङ्गवदित्युपपन्नम् ।  
तार्किकाणां च हेतुव्यापारे द्वैविध्यम् ।  
केचित्खलु तार्कका व्याप्तिग्रहणकाले यदनुभूतं व्यापकं वह्न्यादिवस्तु धूमादेर्व्याप्यस्य तत्स्मरणमात्रे धूमादिहेतुदर्शनप्रबुद्धसंस्काराणां पुरुषाणां हेतुव्यापारं मन्यन्ते ।  
अपरे तु वह्न्यादीनां पर्वतादिधर्मविशेषसम्बन्धस्य पूर्वमगृहीतस्य धूमादिहेतुव्यापारसामर्थ्येन इदानीमेव अवसेयत्वाल्लिङ्गसामर्थ्याल्लिङ्ग्यनुभवस्यैव उत्पत्तिमाहुः ।  
तदिदमुक्तं स्मृतेरनुभवस्य वेति ।  
तस्योदाहरणम्----  
  
छायेयं तव शोषाङ्गकान्तेः किञ्चिदनुज्ज्वला ।  
विभूषाघटनोद्देशान्दर्शयन्ती दुनोति माम् ॥ उक्स्स्_६।*८ ॥  
  
  
अत्र विभूषणविन्यासास्पदभूता ये कण्ठादयस्तदवशिष्टानामङ्गानां यासौ कान्तिः दीप्तिः तस्या अनुज्ज्वला मलिना यासौ छाया शोभा सा लिङ्गं, तत्सामर्थ्याच्च भूषाविन्यासप्रदेशानां भूषणसम्बन्धो ऽतीतो ऽनुमीयते ।  
तेन तत्काव्यलिङ्गम् ॥  
  
  
काव्यदृष्टान्तः---  
  
इष्टस्यार्थस्य विस्पष्टप्रतिबिम्बनिदर्शनम् ।  
यथेवादिपदैः सून्यं बुधैर्दृष्टान्त उच्यते ॥ उक्स्स्_६।८ ॥  
  
  
इष्टस्य प्राकरणिकतया प्रतिपादयितुमभिमतस्यार्थस्य यत्र विस्पष्टतया प्रतिबिम्बं सदृश वस्तु निदर्श्यते तत्र काव्यदृष्टान्तो नामालङ्कारः ।  
  
ननु "कोपादेकतराघातनिपतन्मत्तदन्तिनः ।  
हरेर्हरिणयुद्धेषु कियान्व्याक्षेपविस्तरः"इत्येवमादावपि अप्रस्तुतप्रशंसायामिष्टार्थप्रतिबिम्बनिदर्शनं विद्यते ।  
तथाहि---अत्र रामदेवस्य मारीचवधे व्यापारो निरायासो हरिणहननोद्योगिकसरिकिशोरप्रतिबिम्बितत्वेन निदर्शितः ।  
अतो ऽत्रापि दृष्टान्तताप्रसङ्गः ।  
नैतत् ।  
यत एतदर्थमेव विस्पष्टग्रहणमुपात्तम् ।  
अत्र हि प्रतिबम्बादेव बिम्बस्योन्नयनाद्विस्पष्टरूपतया इष्टस्यार्थस्य प्रतिबिम्बनिदर्शनं नास्ति ।  
यत्र तु इष्टमर्थं स्वकण्ठेनोपादाय तस्य प्रतिबिम्बमुपदर्श्यते तत्र दृष्टान्तत्वम् ।  
अतो नातव्याप्तिः ।  
उपमादावप्येत्वंविधस्य रूपस्य सम्भव इति तन्निराकरणार्थमुक्तम्---यथेवादिपदैः शून्यमिति ।  
आदिग्रहणेनात्र साधारणधर्मस्यापि परिग्रहः ।  
तस्योदाहरणम्----  
  
किञ्चात्र बहुनोक्तेन व्रज भर्तारमाप्नुहि ।  
उदन्वन्तमनासाद्य महानद्यः किमासते ॥ उक्स्स्_६।*९ ॥  
  
  
अत्र भगवतीकर्तृकाया वरप्राप्तेर्महानदीकर्तृका उदन्वत्प्रार्विस्पष्टतया प्रतिबिम्बत्वेनोपनिबद्धा ।  
अतो दृष्टान्तः ।  
  
एवमेते ऽष्टकषट्कत्रिकसप्तकैकादशकषट्कैः षङ्भिर्वर्गैरेकचत्वारिंशदलङ्काराः प्रतिपादिताः ।  
  
ननु यत्र काव्ये सहृदयहृदयाह्लादिनः प्रधानभूतस्य स्वशब्व्यापारास्पृष्टत्वेन प्रतीयमानैकरूपस्यार्थस्य सद्भवस्तत्र तथाविधार्थाभिव्यक्तिहेतुः काव्यजीवतभूतः कैश्चत्सहृदयैर्ध्वनिर्नाम व्यञ्जकत्वभेदात्मा काव्यधर्मो ऽभिहितः ।  
स कस्मादिह नोपदिष्टः ।  
उच्यते ।  
एष्वेवालङ्कारेष्वन्तर्भावात् ।  
तथाहि---प्रतीयमानैकरूपस्य वस्तुत्रैविध्यं तैरुक्तं वस्तुमात्रालङ्काररसादिभेदेन ।  
तत्र वस्तुमात्रं तावत्प्रतीयते यथा---  
  
चक्राभिघातप्रसभाज्ञयैव चकार यो राहुवधूजनस्य ।  
आलिङ्गनोद्दामविलासवन्ध्यं रतोत्सवं चुम्बनमात्रशेषम् ॥  
इति ।  
  
अत्र हि राहुवधूरतोत्सवस्य या चुम्बनमात्रेशेषता तत्कर्मका चक्राभिघातप्रसभाज्ञाकरणिका चकारेति करणलक्षणा क्रियाभिधीयते ।  
सा  
  
चैवंविधा कार्यभूतत्वात्कारणमन्तरेणानुपपद्यमाना तथाविधवैरस्यकारि राहुशिरश्छेदलक्षणं कारणं नालङ्काररूपं, नापि रसादिरूपं, अपि तु वस्तुमात्ररूपं कल्पयति ।  
अतो ऽत्र वस्तुमात्रस्यैवंविधस्य शब्दव्यापारास्पृष्टस्य प्रतीयमानता, तद्विषयस्य च काव्यधर्मस्य ध्वननाभिधानस्य वाच्यवाचकव्यापारशून्यावगमनस्वभावत्वात्पर्यायोक्तालङ्कारस्पर्श् इत्वं, तदुक्तम्----  
"पर्यायोक्तं यदन्येन"इत्यादि ।  
  
ननु पर्यायोक्तशब्देन प्रकारान्तरेण उच्यमान्त्वात्प्रतीयमानं वस्तु अभिधीयते ।  
तच्चेह प्रतीयमानं  
  
प्रधानत्वादलङ्कार्यतया वक्तुं युक्तम्, न त्वलङ्कृतिकारणतया ।  
अतः कथं तस्यालङ्कारव्यपदेशः ।  
उच्यते ।  
प्रधानमपि गुणानां सौन्दर्यहेतुत्वादलङ्कृतौ साधनत्वं भजति ।  
दृश्यते हि लोके व्यपदेशः स्वाम्यलङ्करणका भृत्या इति ।  
अतो ऽत्रापि प्रतीयमानस्य सत्यपि प्रधानत्वे स्वगुणभूतवाच्यसौन्दर्यसाधकतमत्वादलङ्कारव्यपदेशो न विरुध्यते ।  
यदि वा भगवद्वासुदेववर्तितया यो ऽसौ वीररसो ऽवगम्यते तदपेक्षया तस्य मुख्ययैव वृत्त्या गुणभूतत्वादलङ्कारता ।  
एवमुत्तरत्रापि यथासम्भवं योज्यम् ।  
  
"स्निग्धस्यामलकान्तिलिप्तवियतो वेल्लद्बलाका घना  
वाताः शीकरिणः पयोदसुहृदामानन्दकेकाः कलाः ।  
कामं सन्तु दृढं कठोरहृदयो रामो ऽस्मि सर्वं सहे  
वैदेही तु कथं भविष्यति हहा हा देवि धीरा भव" ॥  
  
  
इत्येवमादावपि रामादीनां शब्दानामसाधारणरूपतया राज्यभ्रंशवनवाससीताहरणपितृमरणादयो दुःखैकहेतवः स्वार्थसहचारिणो वस्तुमात्ररूपा व्यङ्ग्यधर्मास्तत्परिणतरूपतया स्वार्थस्य प्रतीतिस्तद्वेतुभूतत्वात्पर्यायोक्तालङ्कारसंस्पर्शितैव ।  
न खलु पदे पर्यायोक्तेन भवितव्यमितीयं राज्ञामाज्ञा सूत्रकारवचनं वा ।  
लक्षणयोगाद्वि विभक्तरूपतावस्थाप्यते ।  
अत्र च पर्यायोक्तलक्षणं विद्यते ।  
वाच्यवाचकव्यापारशून्यस्यावगमनात्मनः प्रकारस्य सद्भावात् ।  
तेन कथं पर्यायोक्तता न स्यात् ।  
एवमन्यत्रापि वस्तुमात्रे प्रतीयमाने पर्यायोक्तता वाच्या ।  
तस्मान्न वस्तुमात्रे प्रतीयमाने तदभिव्यक्तिहेतुः काव्यधर्मो ध्वनिर्नामार्थान्तरम् ॥  
अलङ्काराणां तु यद्यपि---  
  
"लावण्यकान्तिपरिपूरितदिङ्भुखे ऽस्मिन्  
स्मेरे ऽधुना तव मुखे तरलायताक्षि ।  
क्षोभं यदेति न मनागपि तेन मन्ये  
सुव्यक्तमेव जलराशिरयं पयोधिः" ॥  
  
  
इत्यादौ प्रतीयमानैकरूपता, तथाप्यनन्तरोक्तलक्षणेष्वलङ्कारेषु अनुप्रवेशो भविष्यति पर्यायोक्ते वा ।  
तथा ह्यत्र श्लोके मुख्यस्य लावण्यकान्तिपरिपूरितदिङ्भुखस्य विकसितहासज्योत्स्नस्य सम्बोधनसामर्थ्यावसिततरलायताक्षित्वस्य च सन्निधानाज्जलनिधेः क्षोभमुपपत्तिमत्त्वेन सम्भाव्य तद्भावो जाड्यसमूहावच्छादितस्वभावत्वादभिहितः ।  
तथाविधार्थपर्यालोचनया चात्र मुखस्य चन्द्रेण रूपणा प्रतीयते ।  
चन्द्रसन्निधानाज्जलनिधेः क्षोभस्योत्पाददर्शनात् ।  
न च यस्यालङ्कारस्य प्रतीयमानरूपता तस्येहालङ्कारत्वं केनचिन्निवारितमिति प्रतीयमानरूपतया रूपकाख्यो ऽलङ्कारो भविष्यति ।  
अथवा पर्यायोक्त्या रूपकस्यात्रावसतत्वात्पर्ययोक्तमलङ्कारः ।  
  
"सुवर्णपुष्पां पृथिवीं चिन्वन्ति पुरुषास्त्रयः ।  
शूरश्च कृतविद्यश्च यश्च जानाति सेवितुम्" ॥  
  
  
इत्यादौ तु शूरादिभिः सह सुवर्णपुष्पपृथिवीकर्मकस्य चयनस्यानुपपद्यमानान्वयत्वात्सादृश्यस्यान्वयेनोपमेयभूतस्य बहुलाभत्वस्य तत्सदृशस्य या लक्षणा तद्द्वारेण गर्भीकृतोपमानोपमेयभावा असम्भवद्वाच्यार्था निदर्शना द्रष्टव्या ।  
यदुक्तम्---"अभवन्वस्तुसम्बन्ध"इत्यादि ।  
भट्टवामनेन चात्र वक्तोक्तिव्यवहारः प्रवर्तितः ।  
यदवोचत्---"सादृश्याल्लक्षणा वक्तोक्तिरि"ति ।  
  
"सर्वैकशरणमक्षयमधीशमीशं धियां हरिं कृष्णम् ।  
चतुरात्मानं निष्क्रियमरिमथनं नमत चक्रधरम्" ॥  
  
  
इत्यादावपि श्लेषः ।  
तथा ह्यत्र सर्वैकशरणमक्षयमित्यादीनां शब्दानामर्थभेदेन भिन्नत्वे सति यथायोगमेकप्रयत्नोच्चार्याणामेकप्रतयत्नोच्चार्यशब्दसदृशानां वोच्चारणम् ।  
अतो विरोधालङ्कारप्रतिभोत्पत्तिहेतुरत्र श्लेषः ।  
यदुक्तम्---"एकप्रयत्नोच्चार्याणाम्"इत्यादि ।  
  
एवमलङ्कारान्तरेष्वपि प्रतीयमानेषु वाच्यम् ।  
तेनालङ्कारनिष्ठस्यापि अभिव्यञ्जकत्वस्योक्तेष्वलङ्कारेष्वन्तर्भावादव्याप्त्यभावः ।  
रसभावतदाभासतत्प्रशमानां तु  
  
प्रतीयमानतायामुदाहरणम्----  
  
"याते गोत्रविपर्यये श्रुतिपथं शय्यामनुप्राप्तया  
निर्ध्यातं परिवर्तनं पुनरपि प्रारब्धुमङ्गीकृतम् ।  
भूयस्ततप्रकृतं कृतं च शिथिलक्षिप्तैकदोर्लेखया  
तन्वङ्ग्या न तु पारितः स्तनभरः ऋष्टुं प्रियस्योरसः" ॥  
इति ।  
  
तथा हि--अत्र गोत्रस्खलितस्य श्रुतिपथप्राप्तेरीर्ष्याविप्रलम्भशृङ्गारो नायिकायाः सम्मुखीभूतो ऽपि सम्भोगशृङ्गारेण स्वहेतुसामग्र्यप्रतिलब्धप्रकर्षेण तिरोधाय प्रदर्शितः ।  
निर्ध्यातं परिवर्तनमित्यादिना हि यथाक्रममीर्ष्याविप्रलम्भशृङ्गारानुभावस्य परिवर्तनस्य दर्शनप्रार्थनाध्यवसायानुष्ठानात्मिकाश्चतस्रो ऽवस्थाः सम्भोगशृङ्गारमन्थरीकृतस्वस्वभावत्वेनोपवर्णिताः ।  
पुनश्च सम्भोगशृङ्गारेण वाक्यार्थो निर्वाहितो ऽन तु पारितःऽइत्यादिना ।  
अतो ऽत्र सम्भोगशृङ्गारस्येर्ष्याविप्रलम्भशृङ्गारतिरोधानहेतोः प्रतीयमानता ।  
तत्र च पूर्वं रसवत्त्वलक्षणो ऽलङ्कारः प्रतिपादितो ऽरसवद्दर्शितऽइत्यादिना ।  
एवं रसान्तरेष्वपि वाच्यम् ।  
  
यत्रापि भावस्तथा रसभावाभासा रसभावतदाभासप्रशमाश्च प्रतीयमानास्तत्रापि यथाक्रमं प्रेयस्वदूर्जस्वित्समाहितलक्षणालङ्कारयोगो वाच्यः ।  
एवमेतत्प्रधानभूतेषु रसादिषूक्तम् ।  
गुणभूतेष्वपि च रसेषूदात्तालङ्कारः प्रतिपादितः ऽचरितं च महात्मनाम्ऽइत्यादिना ।  
अतश्च रसादिष्वभिव्यञ्जकत्वस्य नार्थान्तरता ।  
एवं च त्रिविधे ऽपि प्रतीयमानेर्ऽथे यच्छष्ठानां व्यञ्जकत्वमनन्तरोपवर्णितेषूदाहरणेषु षटूप्रकारतयोपदर्शितं तस्योक्तेष्वेवालङ्कारेष्वन्तर्भावाद्य्वाप्तिः ।  
  
षट्प्रकारता चात्र त्रिविधप्रतीयमानार्थनिष्ठस्यापि व्यञ्जकत्वस्य वाच्यस्य विवक्षितत्वाविवक्षितत्वाभ्यामुक्त ।  
तथा हि---द्विविधं व्यञ्जकत्वं, वाचकशक्त्याश्रयं वाच्यशक्त्याश्रयं च ।  
तत्र वाचकशक्त्याश्रयमलङ्काराणामेव व्यङ्ग्यत्वादेकप्रकारम् ।  
तत्र ह्यलङ्कारा एव व्यज्यन्ते, न तु वस्तुमात्रं नापरसादयः, यदुक्तम्----  
"आक्षिप्त एवालङ्कारः शब्दशक्त्या प्रकाशते ।  
यस्मिन्ननुक्तः शब्देन शब्दशक्त्युद्भवो हि सः" ॥  
इति ।  
वाच्यशक्त्याश्रयं तु रसादिवस्तुमात्रालङ्काराभिव्यक्तिहेतुत्वात्र्रिविधम् ।  
तत्र यत्तावद्वाचकशक्त्या श्रयं व्यङ्ग्यभूतालङ्कारैकनियतं शब्दशक्तिमूलानुरणनरूपव्यङ्गयतया सहृदयैर्व्यञ्जकत्वामुक्तं "सर्वैकशरणमक्षयम्"इत्यादौ, तत्र शब्दशक्त्या ये प्रतीयन्ते विरोधादयो ऽलङ्कारास्तत्संस्कृतस्वभावं वाच्यमवगम्येते ।  
अतश्चत्र वाच्यस्य विवक्षैव ।  
  
यत्तु वाच्यशक्त्याश्रयं "याते गोत्रविपर्यये श्रुतिपथम्"इत्यादावसंलक्ष्यक्रमरसादिव्यङ्ग्यनिष्ठं व्यञ्जकत्वमुक्तं तत्रापि वाच्यस्य विवक्षितत्वमेव ।  
वाच्यभूतानुभावादिविवक्षयैव व्यङ्ग्यरसादिप्रतीतेरुत्पादात् ।  
तदेवं वाचकशक्त्याश्रयव्यङ्ग्यभूतालङकारैकनियते वाच्यशक्त्याश्रये चासंलक्ष्यक्रमरसादिव्यङ्ग्यनिष्ठे व्यञ्जकत्वे वाच्यस्य विवक्षितत्वमेव ।  
वस्तुमात्रालङ्कारविषयस्य तु वाच्यशक्त्याश्रयस्य व्यञ्जकत्वस्य प्रत्येकं वाच्यस्य विवक्षितत्वाविवक्षितत्वाभ्यां द्वैविध्यम् ।  
तथाहि ऽचक्राभिघातप्रसभाज्ञयेऽत्यादौ वस्तुविषये व्यञ्जकत्वे वाच्यस्य विवक्षितत्वं कार्यविवक्षापूर्वकत्वेन कारणप्रतीतिप्रसवात् ।  
ऽस्निग्धश्यामलकान्तीऽत्यादौ तु रामादिशब्दानामर्थान्तरसङ्क्रमितवाच्यानां वाच्यमविवक्षितम् ।  
व्यङ्ग्यधर्मान्तरपरिणतत्वात् ।  
एव वस्तुमात्रविषये व्यञ्जकत्वे वाच्यस्य विवक्षाविवक्षे,ऽलङ्कारविषये ऽपि वाच्यशक्त्याश्रये व्यञ्जकत्वे ।  
  
ऽलावण्यकान्तीऽत्यादौ एकस्मिन्मन्ये इत्येतस्मिन्शब्दे यो विशेषोक्त्युत्प्रेक्षयोरनुप्रवेशस्तद्वशेन समासादितस्वभावो यो ऽसावेकशब्दाभिधानसङ्करस्तत्प्रतभोत्पत्तिहेतुश्लेषप्रौढीकृतं वाच्यं विवक्षितम् ।  
तन्मूलकत्वेन रूपकप्रतीतेरुत्पादात् ।  
  
"सुवर्णपुष्पां पृथिवीऽमित्यादौ तु वाच्यस्याविवक्षा ।  
उपमेयस्य बहुलाभत्वस्य तत्सदृशस्य या लक्षणा तस्या अत्यन्ततिरस्कृतवाच्यमूलत्वात् ।  
यदि त्वत्र न तिडन्तेनोपमानमस्तीति दृष्ट्यात तद्भावाध्यवसानात्सुवर्णपुष्पपृथिवीचयनलक्षणोपमानावच्छादितरूपत्वेन शूरादिविषयस्य बहूलाभत्वस्योपमेयस्य प्रौढोक्त्या प्रतिपत्तिः, ततो ऽत्र प्रौढोक्तिमात्रनिष्पन्नशरीरस्य वाच्यस्यार्थस्य प्राधान्या "द्भेदे ऽनन्यत्वमि"त्येवमात्मकतयोपवर्णितमतिशयोक्तिभेदत्वं वाच्यम् ।  
व्यङ्ग्या ह्युपमा तदानीमत्र गुणीभवति ।  
  
एवमलङ्कारनिष्ठस्यापि व्यञ्जकत्वस्य वाच्यविवक्षितत्वाविवक्षितत्वाभ्यां द्वैविध्यम् ।  
यत्र चाविवक्षा वाच्यस्य वस्तुनिष्ठे ऽलङ्कारनिष्ठे वा व्यञ्जकत्वे तत्र व्यङ्ग्यरसादेर्झगित्यवगम्यमानत्वादसंलक्ष्यक्रमता द्रष्टव्या ।  
यदुक्तं भट्टवामनेन---"लक्षणायां हि झगित्यर्थप्रतिपत्तक्षमत्वं रहस्यमाचक्षते"इति ।  
अत एव च सहृदयैर्यत्र वाच्यस्य विवक्षितत्वं तत्रैव वस्त्वलङ्कारयोः प्रतीयमानयोर्वाच्येन सह क्रमव्यवहारः प्रवर्तितोर्ऽथशक्तिमूलानुरणनरूपव्यङ्ग्यो ध्वनिरित्युक्तं, न तु वाच्यविवक्षायामपि ।  
यत्र च वाच्यस्याववक्षा पूर्वमुक्ता "रामो ऽस्मीऽति ऽसुवर्णपुष्पाऽमिति च तत्र वयमधिकारोपेतप्रस्तुतार्थानुबन्धिवस्तूपनिबन्धादप्रस्तुतप्रशंसाभेदत्वमेव न्याय्यं मन्यामहे ।  
यदुक्तं ऽअधिकारादपेतस्येऽत्यादि ।  
  
यत्तु पूर्वपर्यायोक्तभेदत्वं ऽस्निग्धश्यामलकान्तीऽत्यादौ रामादीनां शब्दानामभिहितं तदुपक्रममात्ररूपतया द्रष्टव्यम् ।  
विवक्षितवाच्यस्य पर्यायोक्तभेदत्वात् ।  
यत्र खलु वाच्यविवक्षापूर्वकत्वेन अर्थान्तरं प्रतीयते ऽचक्राभिघातेऽत्यादावुदाहरणचतुष्टये तत्र पर्यायोक्तभेदता ।  
पर्यायोक्तलक्षणस्याप्रस्तुतप्रशंसालक्षणविचारवशेन तद्य्वतिरिक्तविषयावगाहित्वात् ।  
यत्र त्वविवक्षिते वाच्येर्ऽथान्तरसय प्रतीतिस्तत्राप्रस्तुतप्रशंसा ।  
अतश्च पर्यायोक्ताप्रस्तुतप्रशंसयोरेव यथाक्रमं विवक्षिताविवक्षितवाच्ययोः सर्वध्वनिभेदसामान्यभूतयोर्ध्वनिभेदयोरन्तर्गतिर्वाच्या ।  
ऽसुवर्णपुष्पां पृथिवीम्ऽइत्यादौ तु विदर्शनाभेदत्वं यत्पूर्वमुक्तं तदधिकारोपेतप्रस्तुतार्थानुबन्धिवस्तूपनिबन्धात्मत्वेनासम्भवद्वाच्याया विदर्शनाया अप्रस्तुतप्रशंसाभेदत्वादुपपद्यत एव ।  
एतच्च विद्वद्भिर्विचार्य गृहीतव्यं न त्ववमृश्यैवासूयितव्यमित्यलमतिवचालतया ।  
  
तदेवं वाचकशक्तमूले ऽलङ्कारैकनियते वाच्यशक्तिमूले च रसादिविषये व्यञ्जकत्वे वाच्यस्य विवक्षितत्वैकरूपत्वम् ।  
वस्त्वलङ्कारविषये तु वाच्यशक्तिमूले व्यञ्जकत्वे प्रत्येकं वाच्यस्य विवक्षितत्वाविवक्षितत्वाभ्यां द्विभेदता ।  
अतस्तत्समाश्रयणेन त्रिविधप्रतीयमानार्थनिष्ठस्यापि व्यञ्जकत्वस्य षट्प्रकारता भवति ।  
एतेषां च षण्णां भेदानां मध्याद्द्वयोर्भेदयोर्वाच्यस्याविवक्षोक्ता ।  
चतुर्षु विवक्षितत्वम् ।  
यत्र च विवक्षितत्वं तत्र वाच्यस्य स्वतःसम्भवित्वात्प्रौढोक्तिमात्रनिष्पादितशरीरत्वाच्च द्वैविध्यम् ।  
अतस्तत्र तस्याष्टौ भेदा भवन्ति ।  
एते चाष्टौ भेदा वाच्यस्य यत्राविवक्षा तद्विषयाभ्यां पूर्वोदिताभ्यां द्वाभ्यां भे दाभ्यां सङ्कलिताः सन्तो दश सम्पद्यन्ते ।  
एत एव तु पदवाक्यप्रकाश्यतया द्वैगुण्यं भजमाना विंशतिर्भव्ति ।  
वर्णसङ्घटनाप्रबन्धाधारस्य व्यञ्जकत्वस्य कृत्तद्धितादिगतसय च पदवाक्यानुप्रवेशेनैवाविर्भावात् ।  
पदप्रकाश्यत्वे यथा ऽरामो ऽस्मीतिऽ; ।  
ऽचक्राभिधातेऽत्यादौ तु वाक्यप्रकाश्यता ।  
यथा च प्रधानभूते व्यङ्ग्ये एषा व्यञ्जकता र्विशतिविधा भवति, तथा गुणीभूते ऽपि यथासम्भवं योज्येति ।  
तदाहुः-----  
  
विवक्ष्यमविवक्ष्यं च वस्त्वलङ्कारगोचरे ।  
वाच्यं ध्वनौ विवक्ष्यं तु शब्दशक्तिरसास्यदे ॥  
  
भेदषट्के चतुर्धा यद्वाच्यमुक्तं विवक्षितम् ।  
स्वतःसम्भवि वा तत्स्यादथ वा प्रौढिनिर्मितम् ॥  
  
दश भेदा ध्वनेरेते विंशतिः पदवाक्यतः ।  
प्रधानबद्भुणीभूते व्यङ्ग्ये प्रायेण ते तथा ॥  
इति ।  
  
वस्त्वलङ्कारवाच्ये ध्वनौ प्रत्येकं वाच्यं विवक्ष्यमविवक्ष्यं चेति सम्बन्धः ।  
विवक्ष्यमिति विवक्षार्हमित्यर्थः ।  
शब्दशक्तिरसास्पद इति वाच्यकशक्तसमाश्रयं रसादिव्यङ्ग्यनिष्ठं च व्यञ्जकत्वमुक्तम् ।  
तद्विशिष्टशक्तिं व्यञ्जकभूतां रसादींश्च व्यङ्ग्यभूतानास्पदीकरोति ।  
एवमेतद्य्वञ्जकत्वं  
  
पर्यायोक्तादिष्वन्तर्भावितम् ।  
एतच्चेह बहुवक्तव्यत्वान्न वैतत्येन प्रपञ्चितम् ।  
कुशाग्रीयबुद्धीनां हि दिङ्भात्र एवोपदर्शिते सति बुद्धिवल्ली प्रतानशतैर्नानादिग्वयापित्वेन विस्तारमासादयतीति ॥  
  
  
मीमांसासारमेघात्पदजलधिविधोस्तर्कमाणिक्यकोशात्  
साहित्यश्रीमुरारेर्बुधकुसुममधोः शौरिपादाब्जभृङ्गात् ।  
श्रुत्वा सौजन्यसिन्धोर्द्विजवरमुकुलत्कीर्तिवल्ल्यालवालात्  
काव्यालङ्कारसारे लघुविवृतिमधात्कौङ्कणः श्रीन्दुराजः ॥  
  
  
इति महाश्रीप्रतीहारेन्दुराजविरचितयामुद्भटालङ्कारसारसङ्ग्रहलघुवृत्तौ षष्टो वर्गः ॥  
  
  
  
  
  
  
