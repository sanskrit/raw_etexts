---
title: 'Simhabhupala: Rasarnavasudhakara (only karikas)'

---
## Intro
  
  
  
  
Simhabhupala: Rasarnavasudhakara (only karikas)  
  
  
  
  
Simhabhupala:  
Rasarnavasudhakara (only karikas)  
Based on the ed. by T. Venkatacharya,   
Madras: Adyar Library and Research Centre, 1979.  
(Adyar Library Series, 110)  
  
Input by Jan Brzezinski  
8.9.2003  
  
  
  
  


## पाठः
  
  
  
  
  
  
  
रसार्णव-सुधाकरः  
  
थे रसार्णव-सुधाकर ओड़् सिंहभूपाल। च्रितिचल्ल्य् एदितेद् wइथ् इन्त्रोदुच्तिओन् अन्द् नोतेस् ब्य् त्। वेन्कतछर्य। मद्रस्: अद्यर् लिब्रर्य् अन्द् रेसेअर्छ् चेन्त्रे, १९७९।  
  
  
  
  
श्री-सिंह-भूपाल-विरचितो  
रसार्णव-सुधाकरः  
  
(१)  
प्रथमो विलासः  
  
रञ्जकोल्लासः  
  
शृङ्गार-वीर-सौहार्दं मौग्ध्य-वैयात्य-सौरभम् ।  
लास्य-ताण्डव-सौजन्यं दाम्पत्यं तद् भजामहे ॥स्र्स्_१।१॥  
वीणाङ्कित-करां वन्दे वानीम् एणीदृशं सदा ।  
सदानन्द-मयीं देवीं सरोजासन-वल्लभाम् ॥स्र्स्_१।२॥  
अस्ति किञ्चित् परं वस्तु परमानन्द-कन्दलम् ।  
कमलाकुच-काठिन्य-कुतूहलि-भुजान्तरम् ॥स्र्स्_१।३॥  
तस्य पादाम्बुजाज् जातो वर्णो विगत-कल्मषः ।  
यस्य सोदरतां प्राप्तं भगीरथ-तपः-फलम् ॥स्र्स्_१।४॥  
तत्र रेचर्लवंशाब्धि-शरद्-राका-सुधाकरः ।  
कला-निधिर् उदार-श्रीर् आसीद् दाचय-नायकः ॥स्र्स्_१।५॥  
यस्यासि-धारा-मार्गेण दुर्गेणापि रणाङ्गणे ।  
पाण्ड्य-राज-गजानीकाज् जय-लक्ष्मीर् उपागता ॥स्र्स्_१।६॥  
अङ्ग-नारायणे यस्मिन् भवति श्रीर् अतिस्थिरा ।  
भूर् अभूत् करिणी वश्या दुष्ट-राज-गजाङ्कुशे ॥स्र्स्_१।७॥  
तस्य भार्या महाभाग्या विष्णोः श्रीर् इव विश्रुता ।  
पोचमाम्बा गुणोदारा जाता तामरसान्वयात् ॥स्र्स्_१।८॥  
  
तयोर् अभूवन् क्षिति-कल्प-वृक्षाः  
पुत्रास् त्रयस् त्रासित-वैरि-वीराः ।  
सिंह-प्रभुर् वेन्नमनायकश् च  
वीराग्रणी रेच-मही-पतिश् च ॥स्र्स्_१।९॥  
  
कलाव् एक-पदो धर्मो यैर् एभिश् चरणैर् इव ।  
सम्पूर्ण-पदतां प्राप्य नाकाङ्क्षति कृतं युगम् ॥स्र्स्_१।१०॥  
तत्र सिंह-महीपाले पालयत्य् अखिलां महीम् ।  
नमताम् उन्नतिश् चित्रं राज्ञाम् अनमतां नतिः ॥स्र्स्_१।११॥  
  
कृष्णैलेश्वर-सन्निधौ कृत-महा-सम्भार-मेलेश्वरे  
वीतापायम् अनेकशो विदधता ब्रह्म-प्रतिष्ठापनम् ।  
आनृण्य समपादि येन विभुना तत्-तद्-गुणैर् आत्मनो  
निर्माणातिशय-प्रयास-गरिम-व्यासङ्गिनि ब्रह्मणि ॥स्र्स्_१।१२॥  
  
कृतान्त-जिह्वाकुटिलां कृपाणीं  
दृष्ट्वा यदीयां त्रसताम् अरीणाम् ।  
स्वेदोदयश् चेतसि सञ्चितानां  
मानोष्मणाम् आतनुते प्रशान्तिम् ॥स्र्स्_१।१३॥  
  
श्रीमान् रेच-महीपतिः सुचरितो यस्यानुजन्मा स्फुटं  
प्राप्तो वीर-गुरु-प्रथां पृथुतरां वीरस्य मुद्राकरीम् ।  
लब्ध्वा लब्ध-कठारि-राय-विरुदं राहुत्तरायाङ्कितं  
पुत्रं नागयनायकं वसुमती-वीरैक-चूडामणिम् ॥स्र्स्_१।१४॥  
  
सोऽ यं सिंह-महीपालो वसुदेव इति स्फुटम् ।  
अनन्त-माधवौ यस्य तनूजौ लोक-रक्षकौ ॥स्र्स्_१।१५॥  
  
तत्रानुजो माधव-नायकेन्द्रो  
दिग्-अन्तराल-प्रथित-प्रतापः ।  
यस्याभवन् वंश-करा नरेन्द्रास्  
तनूभवा वेद-गिरीन्द्र-मुख्याः ॥स्र्स्_१।१६॥  
तस्याग्रजन्मा भुवि राज-दोषैर्  
अप्रोत-भावाद् अनपोत-सञ्ज्ञाम् ।  
ख्यातां दधाति स्म यथार्थ-भूताम्  
अनन्त-सज्ञां च महीधरत्वम् ॥स्र्स्_१।१७॥  
  
सोदर्यो बलभद्र-मूर्तिर् अनिशं देवी प्रिया रुक्मिणी  
प्रद्युम्नस् तनयोऽ प् पौत्र-निवहो यस्यानिरुद्धादयः ।  
सोऽ यं श्रीपतिर् अन्नपोत-नृपतिः किं चाननाम्भोरुहे  
धत्ते चारु-सुदर्शन-श्रियम् असौ सत्वात्म-हस्ताम्बुजे ॥स्र्स्_१।१८॥  
  
बहु-सोम-सुतं कृत्वा भूलोकं यत्र रक्षति ।  
एक-सोम-सुतं रक्षन् स्वर्लोकं लज्जते हरिः ॥स्र्स्_१।१९॥  
  
सोमकुल-परशुरांए  
भुज-बल-भीमेऽ रिगाय-गोबाले ।  
यत्र च जाग्रति शासति  
जगतां जागर्ति नित्य-कल्याणम् ॥स्र्स्_१।२०॥  
  
हेमाद्रि-दानैर् धरणी-सुराणां  
हेमाचलं हस्त-गतं विधाय ।  
यश् चारु-सोपान-पथेन चक्रे  
श्री-पर्वतं सर्व-जनाङ्घ्रि-गम्यम् ॥स्र्स्_१।२१॥  
  
यो नैकवीरोद्दलनोऽ प्य् असङ्ख्य-  
सङ्ख्योऽ प्य् अभग्नात्म-गति-क्रमोऽ पि ।  
अजाति-साङ्कर्य-भवोऽ पि चित्रं  
दधाति सोमान्वय-भार्गवाङ्कम् ॥स्र्स्_१।२२॥  
  
धावं धावं रिपु-नृपतयो युद्ध-रङ्गापविद्धाः  
खड्गे खड्गे फलित-वपुषं यं पुरस्ताद् विलोक्य ।  
प्रत्यावृत्ता अपि तत इतो वीक्षमाणा यदीयं  
सम्मन्यन्ते स्फुटम् अवितथं खड्ग-नारायणाङ्कम् ॥स्र्स्_१।२३॥  
  
अन्नमाम्बेति विख्याता तस्यासीद् धरणी-पतेः ।  
देवी शिवा शिवस्येव राजमौलेर् महोज्ज्वला ॥स्र्स्_१।२४॥  
शत्रुघ्नं श्रुतकीर्तिर् या सुभद्रा यशसार्जुनम् ।  
आनन्दयति भर्तारं श्यामा राजानम् उज्ज्वलम् ॥स्र्स्_१।२५॥  
तयोर् अभूतां पुत्रौ द्वाव् आद्यो वेद-गिरीश्वरः ।  
द्वितीयस् त्व् अद्वितीयोऽ सौ यशसा सिंह-भूपतिः ॥स्र्स्_१।२६॥  
अथ श्री-सिंह-भूपालो दीर्घायुर् वसुधाम् इमाम् ।  
निजांस-पीठे निर्व्याजं कुरुते सुप्रतिष्ठिताम् ॥स्र्स्_१।२७॥  
  
अहीनज्याबन्धः कनक-रुचिरं कार्मुक-वरं  
बलि-ध्वंसी बाणः पर-पुरम् अनेकं च विषयः ।  
इति प्रायो लोकोत्तर-समर-सन्नाह-विधिना  
महेशोऽ यं सिंह-क्षितिप इति यं जल्पति जनः ॥स्र्स्_१।२८॥  
  
यत्र च रण-सन्नहिनि  
तृण-चरणं निज-पुराच् च निःसरणम् ।  
वन-चरणं तच्-चरणक-  
परिचरणं वा विरोधिनां शरणम् ॥स्र्स्_१।२९॥  
  
सतां प्रीतिं कुर्वन् कुवलय-विकासं विरचयन्  
कलाः कान्ताः पुष्णन् दधद् अपि च जैवातृक-कथाम् ।  
नितान्तं यो राजा प्रकटयति मित्रोदयम् अहो  
तथा चक्रानन्दान् अपि च कमलोल्लास-सुषमाम् ॥स्र्स्_१।३०॥  
  
तल्-लब्धानि घनाघनैर् अतितरां वारां पृषन्त्य् अम्बुधौ  
स्वात्याम् एव हि शुक्तिकासु दधते मुक्तानि मुक्तात्मताम् ।  
यद् दानोदक-विप्रुषस् तु सुधियां हस्ते पतन्त्योऽ भवन्  
माणिक्यानि महाम्बराणि बहुशो धामानि हेमानि च ॥स्र्स्_१।३१॥  
  
नयनम् अयं गुणम् अगुणं  
पदम् अपदं निजम् अवेत्य रिपु-भूपाः ।  
यस्य च नय-गुण-विदुषो  
विनमन्ति पदारविन्द-पीठान्तम् ॥स्र्स्_१।३२॥  
  
प्राणानां परिरक्षणाय बहुशो वृत्तिं मदीयां गतास्  
त्वत्-सामन्त-मही-भुजः करुणया ते रक्षणीया इति ।  
कर्णे वर्णयितुं नितान्त-सुहृदो कर्णान्त-विश्रान्तयोर्  
मन्ये यस्य दृग्-अन्तयोः परिसरं सा काम-धेनुः श्रिता ॥स्र्स्_१।३३॥  
  
युष्माभिः प्रतिगण्ड-भैरव-रणे प्राणाः कथं रक्षिता  
इत्य् अन्तः-पुर-पृच्छया यद् अरिषु प्राप्तेषु लज्जा-वशम् ।  
शंसन्त्य् उत्तर-मानन-व्यतिकर-व्यापार-पारङ्गता  
गण्डान्दोलित-कर्ण-कुण्डल-हरिन्-माणिक्य-वर्णाङ्कुराः ॥स्र्स्_१।३४॥  
  
मन्दार-पारिजातक-  
चन्दन-सन्तान-कल्प-मणि-सदृशैः ।  
अनपोत-दाच-वल्लभ-  
वेद-गिरि-स्वामि-माद-दामय-सञ्ज्ञैः ॥स्र्स्_१।३५॥  
  
आत्म-भवैर् अतिविभवैर्  
अनितर-जन-सुलभ-दान-मुदितैर् भुवि यः ।  
रत्नाकर इव राजति  
राजकरार-चित-सुकमलोल्लासः ॥स्र्स्_१।३६॥  
  
यस्याढ्यः प्रथमः कुमार-तिलकः श्री-अन्नपोतो गुणैर्  
एकस्याग्रजम् आत्म-रूप-विभवे चापे द्वयोर् अग्रजम् ।  
आरूढे त्रितयाग्रजं विजयते दुर्वार-दोर्-विक्रमे  
सत्योक्तौ चतुरग्रजं वितरणे किं चापि पञ्चाग्रजम् ॥स्र्स्_१।३७॥  
  
युद्धे यस्य कुमार-दाचय-विभोः खड्गाग्र-धारा-जले  
मज्जन्ति प्रतिपक्ष-भूमि-पतयः शौर्योष्म-सन्तापिताः ।  
चित्रं तत्-प्रमदाः प्रनष्ट-तिलका व्याकीर्ण-नीलालकाः  
प्रभ्रश्यत्-कुच-कुङ्कुमाः परिगलन्-नेत्रान्त-कालाञ्जनाः ॥स्र्स्_१।३८॥  
  
परिपोषिणि यस्य पुत्र-रत्ने  
दयिते वल्लभ-राय-पूर्ण-चन्द्रे ।  
समुदेति सतां प्रभाव-शेषः  
कमलानाम् अभिवर्धनं तु चित्रम् ॥स्र्स्_१।३९॥  
  
एतैर् अन्यैश् च तनयैः सोऽ यं सिंह-महीपतिः ।  
षड्भिः प्रतिष्ठाम् अयते स्वामीवाङ्गैः सुसङ्गतैः ॥स्र्स्_१।४०॥  
  
राजा स राजाचल-नामधेयाम्  
अध्यास्त वंश-क्रम-राजधानीम् ।  
सतां च रक्षाम् असतां च शिक्षां  
न्यायानुरोधाद् अनुसन्दधानज्ञाः ॥स्र्स्_१।४१॥  
  
विन्ध्य-श्री-शैल-मध्य-क्ष्मा-मण्डलं पालयन् सुतैः ।  
वंश-प्रवर्तकैर् अर्थान् भुङ्क्ते भोग-पुरन्दरः ॥स्र्स्_१।४२॥  
  
तस्मिन् शासति सिंह-भूमि-रमणे क्ष्माम् अन्नपोतात्मजे  
काठिन्यं कुच-मण्डले तरलता नेत्राञ्चले सुभ्रुवाम् ।  
वैषम्यं त्रिवलीषु मन्द-पदता लीलालसायां गतौ  
कौटिल्यं चिकुरेषु किं च कृशता मध्ये परं बध्यते ॥स्र्स्_१।४३॥  
  
सोऽ हं कल्याण-रूपस्य वर्णोत्कर्षैक-कारणम् ।  
विद्वत्-प्रसादना-हेतोर् वक्ष्ये नाट्यस्य लक्षणम् ॥स्र्स्_१।४४॥  
पुरा पुरन्दराद्यास् ते प्रणम्य चतुराननम् ।  
कृताञ्जलि-पुटा भूत्वा पप्रच्छुः सर्व-वेदिनम् ॥स्र्स्_१।४५॥  
भगवन् श्रोतुम् इच्छामः श्राव्यं दृश्यं मनोहरम् ।  
धर्म्यं यशस्यम् अर्थ्यं च सर्व-शिल्प-प्रदर्शनम् ॥स्र्स्_१।४६॥  
परं पञ्चमम् आम्नायं सर्व-वर्णाधिकारिकम् ।  
इति पृष्टः स तैर् ब्रह्मा सर्व-वेदान् अनुस्मरन् ॥स्र्स्_१।४७॥  
तेभ्यश् च सारम् आदाय नाट्य-वेदम् अथासृजत् ।  
अध्याप्य भरताचार्यं प्रजापतिर् अभाषत ॥स्र्स्_१।४८॥  
सह पुत्रैर् इमं वेदं प्रयोगेण प्रकाशय ।  
इति तेन नियुक्तस् तु भरतः सह सूनुभिः ॥स्र्स्_१।४९॥  
प्रायोजयत् सुधर्मायाम् इन्द्रस्याग्रेऽ प्सरो-गणैः ।  
सर्व-लोकोपकाराय नाट्य-शास्त्रं च निर्ममे ॥स्र्स्_१।५०॥  
तथा तद्-अनुसारेण शाण्डिल्यः कोहलोऽ पि च ।  
दत्तिलश् च मतङ्गश् च ये चान्ये तत्-तनूद्भवाः ॥स्र्स्_१।५१॥  
ग्रन्थान् नाना-विधांश् चक्रुः प्रख्यातास् ते महीतले ।  
तेषाम् अतिगभीरत्वाद् विप्रकीर्ण-क्रमत्वतः ॥स्र्स्_१।५२॥  
सम्प्रदायस्य विच्छेदात् तद्-विदां विरलत्वतः ।  
प्रायो विरल-सञ्चारा नाट्य-पद्धतिर् अस्फुटा ॥स्र्स्_१।५३॥  
तस्माद् अस्मत्-प्रयत्नोऽ यं तत्-प्रकाशन-लक्षणः ।  
सारैक-ग्राहिणां चित्तम् आनन्दयति धीमताम् ॥स्र्स्_१।५४॥  
  
नेदानीन्तन-दीपिका किम् उ तमः-सङ्हातम् उन्मूलयेज्  
ज्योत्स्ना किं न चकोर-पारण-कृते तत्-काल-संशोभिनी ।  
बालः किं कमलाकरान् दिन-मणिर् नोल्लासयेद् अञ्जसा  
तत् सम्प्रत्य् अपि मादृशाम् अपि वचः स्याद् एव सम्प्रीतये ॥स्र्स्_१।५५॥  
  
स्वच्छ-स्वादु-रसाधारो वस्तु-च्छाया-मनोहरः ।  
सेव्यः सुवर्ण-निधिवन् नाट्य-मार्गः स-नायकः ॥स्र्स्_१।५६॥  
सात्त्विकाद्यैर् अभिनयैः प्रेक्षकाणां यतो भवेत् ।  
नटे नायक-तादात्म्य-बुद्धिस् तन् नाट्यम् उच्यते ॥स्र्स्_१।५७॥  
रसोत्कर्षो हि नाट्यस्य प्राणास् तत् स निरूप्यते ।  
विभावैर् अनुभावैश् च सात्त्विकैर् व्यभिचारिभिः ॥स्र्स्_१।५८॥  
आनीयमानः स्वादुत्वं स्थायी भावो रसः स्मृतः ।  
तत्र ज्ञेयो विभावस् तु रस-ज्ञापन-कारणम् ॥स्र्स्_१।५९॥  
बुधैर् ज्ञेयोऽ यम् आलम्ब उद्दीपन इति द्विधा ।  
आधार-विषयत्वाभ्यां नायको नायिकापि च ॥स्र्स्_१।६०॥  
आलम्बनं मतं तत्र नायको गुणवान् पुमान् ।  
तद्-गुणास् तु महा-भाग्यम् औदार्यं स्थैर्य-दक्षते ॥स्र्स्_१।६१॥  
औज्ज्वल्यं धार्मिकत्वं च कुलीनत्वं च वाग्मिता ।  
कृतज्ञत्वं नयज्ञत्वं शुचिता मान-शालिता ॥स्र्स्_१।६२॥  
तेजस्विता कलावत्त्वं प्रजा-रञ्जकतादयः ।  
एते साधारणाः प्रोक्ताः नायकस्य गुणा बुधैः ॥स्र्स्_१।६३॥  
सर्वातिशायि-राज्यत्वं महाभाग्यम् उदाहृतम् ।  
यद्-विश्राणन-शीलत्वं तद् औदार्यं बुधा विदुः ॥स्र्स्_१।६४॥  
व्यापारं फल-पर्यन्तं स्थैर्य्म् आहुर् मनीषिणः ।  
दुष्करे क्षिप्र-कारित्वं दक्षतां परिचक्षते ॥स्र्स्_१।६५॥  
औज्ज्वल्यं नयनानन्द-कारित्वं कथ्यते बुधैः ।  
धर्म-प्रवण-चित्तत्वं धार्मिकत्वम् इतीर्यते ॥स्र्स्_१।६६॥  
कुले महति सम्भूतिः कुलीनत्वम् उदाहृतम् ।  
वाग्मिता तु बुधैर् उक्ता समयोचित-भाषिता ॥स्र्स्_१।६७॥  
कृतानाम् उपकाराणाम् अभ्ज्ञत्वं कृतज्ञता ।  
सामाद्य्-उपाय-चातुर्यं नयज्ञत्वम् उदाहृतम् ॥स्र्स्_१।६८॥  
अन्तः-करण-शुद्धिर् या शुचिता सा प्रकीर्तिता ।  
अकार्पण्य-सहिष्णुत्वं कथिता मान-शालिता ॥स्र्स्_१।६९॥  
तेजस्वित्वम् अवज्ञादेर् असहिष्णुत्वम् उच्यते ।  
कलावत्त्वं निगदितं सर्व-विद्यासु कौशलम् ॥स्र्स्_१।७०॥  
रञ्जकत्वं तु सकल-चित्ताह्लादन-कारिता ।  
उक्तैर् गुणैश् च सकलैर् युक्तः स्याद् उत्तमो नेता ॥स्र्स्_१।७१॥  
मध्यः कतिपय-हीनो बहु-गुण-हीनोऽ धमो नाम ।  
नेता चतुर्विधोऽ सौ धीरोदात्तश् च धीर-ललितश् च ॥स्र्स्_१।७२॥  
धीर-प्रशान्त-नामा ततश् च धीरोद्धतः ख्यातः ।  
दयावान् अतिगम्भीरो विनीतः सत्त्व-सारवान् ॥स्र्स्_१।७३॥  
दृढ-व्रतस् तितिक्षावान् आत्मश्लाघापराङ्मुखः ।  
निगूढाहङ्कृतिर् धीरैर् धीरोदात्त उदाहृतः ॥स्र्स्_१।७४॥  
दयातिशय-शालित्वं दयावत्त्वम् उदाहृतम् ।  
गाम्भीर्यम् अविकारः स्यात् सत्य् अपि क्षोभ-कारणे ॥स्र्स्_१।७५॥  
निश्चिन्तो धीर-ललितस् तरुणो वनिता-वशः ।  
शम-प्रकृतिकः क्लेश-सहिष्णुश् च विवेचकः ॥स्र्स्_१।७६॥  
ललितादि-गुणोपेतो विप्रो वा सचिवो वणिक् ।  
धीर-शान्तश् चारुदत्त-माधवादिर् उदाहृतः ॥स्र्स्_१।७७॥  
मात्सर्यवान् अहङ्कारी मायावी रोषणश् चलः ।  
विकत्थनो भार्गवादिर् धीरोद्धत उदाहृतः ॥स्र्स्_१।७८॥  
एते च नायकाः सर्व-रस-साधारणाः स्मृताः ।  
शृङ्गारापेक्षया तेषां त्रैविध्यं कथ्यते बुधैः ॥स्र्स्_१।७९॥  
पतिश् चोपपतिश् चैव वैशिकश् चेति भेदतः ।  
पतिस् तु विधिना पाणिग्राहकः कथ्यते बुधैः ॥स्र्स्_१।८०॥  
चतुर्धा सोऽ पि कथितो वृत्त्या काव्य-विचक्षणैः ।  
अनुकूलः शठो धृष्टो दक्षिणश् चेति भेदतः ॥स्र्स्_१।८१॥  
अनुकूलस् त्व् एक-जानिः शठो गूढापराधकृत् ।  
धृष्टो व्यक्तान्य-युवती-भोग-लक्ष्मापि निर्भयः ॥स्र्स्_१।८२॥  
नायिकास्व् अप्य् अनेकासु तुल्यो दक्षिण उच्यते ।  
लङ्घिताचारया यस् तु विनापि विधिना स्त्रिया ॥स्र्स्_१।८३॥  
सङ्केतं नीयते प्रोक्तो बुधैर् उपपतिस् तु सः ।  
दाक्षिण्यम् आनुकूल्यं च धार्ष्ट्यं चानियतत्वतः ॥स्र्स्_१।८४॥  
नोचितान्यस्य शाठ्यं स्याद् अन्य-चित्तत्व-सम्भवात् ।  
रूपवान् शील-सम्पन्नः शास्त्रज्ञः प्रिय-दर्शनः ॥स्र्स्_१।८५॥  
कुलीनो मतिमान् शूरो रम्य-वेष-युतो युवा ।  
अदीनः सुरभिस् त्यागी सहनः प्रिय-भाषणः ॥स्र्स्_१।८६॥  
शङ्क-विहीनो मानी च देश-काल-विभाग-वित् ।  
दाक्ष्य-चातुर्य-माधुर्य-सौभाग्यादिभिर् अन्वितः ॥स्र्स्_१।८७॥  
वेश्योपभोग-रसिको यो भवेत् स तु वैशिकः ।  
कलकण्ठादिको लक्ष्यो भाणादाव् एव वैशिकः ॥स्र्स्_१।८८॥  
स त्रिधा कथ्यते ज्येष्ठ-मध्य-नीच-विभेदतः ।  
अथ शृङ्गार-नेतॄणां साहाय्य-करणोचिताः ॥स्र्स्_१।८९॥  
निरूप्यन्ते पीठमर्द-विट-चेट-विदूषकाः ।  
नायकानुचरो भक्तः किञ्चिद् ऊनश् च तद्-गुणैः ॥स्र्स्_१।९०॥  
पीठमर्द इति ख्यातः कुपित-स्त्री-प्रसादकः ।  
काम-तन्त्र-कला-वेदी विट इत्य् अभिधीयते ॥स्र्स्_१।९१॥  
सन्धान-कुशलश् चेटः कलहंसादिको मतः ।  
विकृताङ्ग-वचो-वेषैर् हास्य-कारी विदूषकः ॥स्र्स्_१।९२॥  
देश-कालज्ञता भाषा-माधुर्यं च विदग्धता ।  
प्रोत्साहने कुशलता यथोक्त-कथनं तथा ॥स्र्स्_१।९३॥  
निगूढ-मन्त्रतेत्य् आद्याः सहायानां गुणा मताः ।  
नेतृ-साधारण-गुणैर् उपेता नायिका मता ॥स्र्स्_१।९४॥  
स्वकीया परकीया च सामान्या चेति सा त्रिधा ।  
सम्पत्-काले विपत्-काले या न मुञ्चति वल्लभम् ॥स्र्स्_१।९५॥  
शीलार्जव-गुणोपेता सा स्वकीया कथिता बुधैः ।  
सा च स्वीया त्रिधा मुग्धा मध्या प्रौढेति कथ्यते ॥स्र्स्_१।९६॥  
मुग्धा नव-वयः-कामा रतौ वामा मृदुः क्रुधि ।  
यतते रत-चेष्टायां गूढं लज्जा-मनोहरम् ॥स्र्स्_१।९७॥  
कृतापराधे दयिते वीक्षते रुदती सती ।  
अप्रियं वा प्रियं वापि न किञ्चिद् अपि भाषते ॥स्र्स्_१।९८॥  
समान-लज्जा-मदना प्रोद्यत्-तारुण्य-शालिनी ।  
मध्या कामयते कान्तं मोहान्त-सुरत-क्षमा ॥स्र्स्_१।९९॥  
मध्या त्रिधा मान-वृत्तेर् धीराधीरोभयात्मिका ।  
धीरा तु वक्ति वक्रोक्त्या सोत्प्रासं सागसं प्रियम् ॥स्र्स्_१।१००॥  
अधीरा परुषैर् वाक्यैः खेदयेद् वल्लभं रुषा ।  
धीराधीर तु वक्रोक्त्या स-बाष्पं वदति प्रियम् ॥स्र्स्_१।१०१॥  
सम्पूर्ण-यौवनोन्मत्ता प्रगल्भा रूढ-मन्मथा ।  
दयिताङ्गे विलीनेव यतते रति-केलिषु ॥स्र्स्_१।१०२॥  
रत-प्रारम्भ-मात्रेऽ पि गच्छत्य् आनन्द-मूर्च्छताम् ।  
मान-वृत्तेः प्रगल्भापि त्रिधा धीरादि-भेदतः ॥स्र्स्_१।१०३॥  
उदास्ते सुरते धीरा सावहित्था च सादरा ।  
सन्तर्ज्य निष्ठुरं रोषाद् अधीरा ताडयेत् प्रियम् ॥स्र्स्_१।१०४॥  
धीराधीर-गुणोपेता धीराधीरेति कथ्यते ।  
द्वेधा ज्येष्ठा कनिष्ठेति मध्या प्रौढापि तादृशी ॥स्र्स्_१।१०५॥  
धीराधीरादि-भेदेन मध्या-प्रौढे त्रिधा त्रिधा ।  
ज्येष्ठा-कनिष्ट्ःआ-भेदेन ताः प्रत्येकं द्विधा द्विधा ॥स्र्स्_१।१०६॥  
मुग्धा त्व् एक-विधा चैवं सा त्रयोदशधोदिता ।  
अन्यापि द्विविधा कन्या परोढा चेति भेदतः ॥स्र्स्_१।१०७॥  
तत्र कन्या त्व् अनूढा स्यात् स-लज्जा पितृ-पालिता ।  
सखी-केलिषु विस्रब्धा प्रायो मुग्धा-गुणान्विता ॥स्र्स्_१।१०८॥  
प्रधानम् अप्रधानं वा नाटकादाव् इयं भवेत् ।  
मालती-माधवे लक्ष्ये मालती-मदयन्तिके ॥स्र्स्_१।१०९॥  
परोढा तु परेणोढाप्य् अन्य-सम्भोग-लालसा ।  
लक्ष्या क्षुद्र-प्रबन्धे सा सप्त-शत्यादिके बुधैः ॥स्र्स्_१।११०॥  
साधारण-स्त्री गणिका कला-प्रागल्भ्य-धार्ष्ट्य-युक् ।  
एषा स्याद् द्विविधा रक्ता विरक्ता चेति भेदतः ॥स्र्स्_१।१११॥  
तत्र रक्ता तु वर्ण्या स्याद् अप्राधान्येन नाटके ।  
अग्निमित्रस्य विज्ञेया यथा राज्ञ इरावती ॥स्र्स्_१।११२॥  
प्रधानम् अप्रधानं वा नाटकेतर-रूपके ।  
सा चेद् दिव्या नाटके तु प्राधान्येनैव वर्ण्यते ॥स्र्स्_१।११३॥  
विरक्ता तु प्रहसन-प्रभृतिष्व् एव वर्ण्यते ।  
तस्या धौर्य-प्रभृतयो गुआष् तद्-उपयोगिनः ॥स्र्स्_१।११४॥  
छन्न-कामान् रतार्थाज्ञान् बाल-पाषण्ड-षण्डकान् ।  
रक्तेव रञ्जयेद् इभ्यान् निःस्वान् मात्रा विवासयेत् ॥स्र्स्_१।११५॥  
अत्र केचिद् आहुः-  
गणिकाया नानुरागो गुणवत्य् अपि नायके ।  
रसाभास-प्रसङ्गः स्याद् अरक्तायाश् च वर्णने ॥  
  
अतश् च नाटकादौ तु वर्ण्या सा न भवेद् इति ।  
  
तथा चाहुः [शृ।ति। १।६२,६४}-  
सामान्या वनिता वेश्या सा द्रव्यं परम् इच्छता ।  
गुण-हीने च न द्वेषो नानुरागो गुणिन्य् अपि ।  
शृङ्गाराभास एतासु न शृङ्गारः कदाचन ॥इति॥  
  
तन्-मतं नानुमनुते धीमान् श्री-सिंह-भूपतिः ॥स्र्स्_१।११६॥  
भावानुबन्धाभावे च नायिकात्व-पराहतेः ।  
तस्याः प्रकरणादौ च नायिकात्व-विधानतः ॥स्र्स्_१।११७॥  
अनायिका-वर्णने तु रसाभास-प्रसङ्गतः ।  
तथा प्रकरणादीनाम् अरसाश्रयतागतेः ॥स्र्स्_१।११८॥  
रसाश्रयं तु दशधेत्य् आदि-शास्त्र-विरोधतः ।  
तस्मात् साधारण-स्त्रीणां गुण-शालिनि नायके ॥स्र्स्_१।११९॥  
भावानुबन्धः स्याद् एव रुद्रटस्यापि भाषणात् ।  
उदात्तादि-भिदां केचित् सर्वासाम् अपि मन्वते ॥स्र्स्_१।१२०॥  
तास् तु प्रायेण दृश्यन्ते सर्वत्र व्यवहारतः ।  
प्रथमं प्रोषित-पतिका वास्क-सज्जा ततश् च विरहोत्का ॥स्र्स्_१।१२१॥  
अथ खण्डिता मता स्यात् कलहान्तरिताभिसारिका चैव ।  
कथिता च विप्रलब्धा स्वाधीन-पतिस् तथा चान्या ॥स्र्स्_१।१२२॥  
शृङ्गार-कृतावस्थाभेदात् ताश् चाष्टधा भिन्नाः ।  
दूर-देशं गते कान्ते भवेत् प्रोषित-भर्तृका ॥स्र्स्_१।१२३॥  
अस्यास् तु जागरः कार्श्यं निमित्तादि-विलोकनम् ।  
मालिन्यम् अनवस्थानं प्रायः शय्या-निवेषणम् ॥स्र्स्_१।१२४॥  
जाड्य-चिन्ता-प्रभृतयो विक्रियाः कथिता बुधैः ।  
भरतादयैर् अभिदधे स्त्रीणाम् वारस् तु वासकः ॥स्र्स्_१।१२५॥  
स्ववासक-वशात् कान्ते समेष्यति गृहान्तरम् ।  
सज्जी-करोति चात्मानं या सा वासक-सज्जिका ॥स्र्स्_१।१२६॥  
अस्यास् तु चेष्टाः सम्पर्क-मनोरथ-विचिन्तनम् ।  
सखी-विनोदो हृल्-लेखो मुहुर् दूति-निरीक्षणम् ॥स्र्स्_१।१२७॥  
प्रियाभिगमन-मार्गाभिवीक्षण-प्रमुखा मताः ।  
अनागसि प्रियतमे चिरयत्य् उत्सुका तु या ॥स्र्स्_१।१२८॥  
विरहोत्कण्ठिता भाव-वेदिभिः सा समीरिता ।  
अस्यास् तु चेष्टा हृत्-तापो वेपथुश् चाङ्ग-सादनम् ॥स्र्स्_१।१२९॥  
अरतिर् बाष्प-मोक्षश् च स्वावस्था-कथनादयः ।  
उल्लङ्घ्य समयं यस्याः प्रेयान् अन्योपभोगवान् ॥स्र्स्_१।१३०॥  
भोग-लक्ष्माञ्चितः प्रातर् आगच्छेत् सा हि खण्डिता ।  
अस्यास् तु चिन्ता निःश्वासस् तूष्णीं-भावोऽ श्रु-मोचनम् ॥स्र्स्_१।१३१॥  
खेद-भ्रान्त्य्-अस्फुटालापा इत्य् आद्या विक्रिया मताः ।  
या सखीनां पुरः पाद-पतितं वल्लभं रुषा ॥स्र्स्_१।१३२॥  
निरस्य पश्चात् तपति कलहान्तरिता हि सा ।  
अस्यास् तु भ्रान्ति-संलापौ मोहो निःश्वसितं ज्वरः ॥स्र्स्_१।१३३॥  
मुहुः प्रलाप इत्य् आद्या इष्टाश् चेष्टा मनीषिभिः ।  
मदनानल-सन्तप्ता याभिसारयति प्रियम् ॥स्र्स्_१।१३४॥  
ज्योत्स्ना-तामस्विनी यान-योग्याम्बर-विभूषणा ।  
स्वयं वाभिसरेद् या तु सा भवेद् अभिसारिका ॥स्र्स्_१।१३५॥  
अस्याः सन्ताप-चिन्ताद्या विक्रियास् तु यथोचितम् ।  
कान्ताभिसरणए स्वीया लज्जानाशादि-शङ्कया ॥स्र्स्_१।१३६॥  
व्याघ्र-हुङ्कार-सन्त्रस्त-मृग-शाव-विलोचना ।  
नील्यादि-रक्त-वसन-रचिताङ्गावगुण्ठना ॥स्र्स्_१।१३७॥  
स्वाङ्गे विलीनावयवा निःशब्दं पाद-चारिणी ।  
सुस्निग्धैक-सखी-मात्र-युक्ता याति समुत्सुका ॥स्र्स्_१।१३८॥  
मृषा प्रिये तु निद्राणे पार्श्वे तिष्ठति निश्चला ।  
गर्वातिरेक-निभृता शीतैः स्रग्-दाम-चन्दनैः ॥स्र्स्_१।१३९॥  
भावज्ञा बोधयत्य् एनं तद्-भावावेक्षणोत्सुका ।  
स्वीयावत् कन्यका ज्ञेया कान्ताभिसरण-क्रमे ॥स्र्स्_१।१४०॥  
वेश्याभिसारिका त्व् एति हृष्टा वैशिक-नायकम् ।  
आविर्भूत-स्मित-मुखी मद-घूर्णित-लोचना ॥स्र्स्_१।१४१॥  
अनुलिप्ताखिलाङ्गी च विचित्राभरणान्विता ।  
स्नेहाङ्कुरित-रोमाञ्च-स्फुटीभूत-मनोभवा ॥स्र्स्_१।१४२॥  
संवेष्टिता परिजनैर् भोगोपकरणान्वितैः ।  
रशनाराव-माधुर्य-दीपितानङ्ग-वैभवा ॥स्र्स्_१।१४३॥  
चरणाम्बुज-संलग्न-मणि-मञ्जीर-मञ्जुला ।  
एषा च मृदु-संस्पर्शैः केश-कण्डूयनादिभिः ॥स्र्स्_१।१४४॥  
प्रबोधयति तद्-बोधे प्रणयात् कुपितेक्षणा ।  
बाहु-विक्षेप-लुलित-स्रस्त-धम्मिल्ल-मल्लिका ॥स्र्स्_१।१४५॥  
चलित-भ्रू-विकारादि-विलास-ललितेक्षणा ।  
मैरेयाविरतास्वाद-मद-स्खलित-जल्पिता ॥स्र्स्_१।१४६॥  
प्रेष्याभियाति दयितं चेटीभिः सह गर्विता ।  
प्रियं कङ्कण-निक्वाण-मञ्जु-व्यजन-वीजनैः ॥स्र्स्_१।१४७॥  
विबोध्य निर्भर्त्सयति नासाभङ्ग-पुरःसरम् ।  
कृत्वा सङ्केतम् अप्राप्ते दैवाद् व्यथिता तु या ॥स्र्स्_१।१४८॥  
विप्रलब्धेति सा प्रोक्ता बुधैर् अस्यास् तु विक्रिया ।  
निर्वेद-चिन्ता-खेदाश्रु-मूर्च्छा-निःश्वसनादयः ॥स्र्स्_१।१४९॥  
स्वायत्तासन्न-पतिका हृष्टा स्वाधीन-वल्लभा ।  
अस्यास् तु चेष्टाः कथिताः स्मर-पूजा-महोत्सवः ॥स्र्स्_१।१५०॥  
वन-केलि-जल-क्रीडा-कुसुमापचयादयः ।  
उत्तमा मध्यमा नीचेत्य् एवं सर्वाः स्त्रियस् त्रिधा ॥स्र्स्_१।१५१॥  
अभिजातैर् भोग-तृप्तैर् गुणिभिर् या च काम्यते ।  
गृह्णाति कारणे कोपम् अनुनीता प्रसीदति ॥स्र्स्_१।१५२॥  
विदधत्य् अप्रियं पत्यौ स्वयम् आचरति प्रियम् ।  
वल्लभे सापराधेऽ पि तूष्णीं तिष्ठति सोत्तमा ॥स्र्स्_१।१५३॥  
पुंसः स्वयं कामयते काम्यते या च तैर् वधूः ।  
सक्रोधे क्रुध्यति मुहुः सानृतेऽ नृत-वादिनी ॥स्र्स्_१।१५४॥  
सापकारेऽ पकर्त्री स्यात् स्निग्धे स्निह्यति वल्लभे ।  
एवम् आदि-गुणोपेता मध्यमा सा प्रकीर्तिता ॥स्र्स्_१।१५५॥  
अकस्मात् कुप्यति रुषं प्रार्थितापि न मुञ्चति ।  
सुरूपं वा कुरूपं वा गुणवन्तम् अथागुणम् ॥स्र्स्_१।१५६॥  
स्थविरं तरुणं वापि या वा कामयते मुहुः ।  
ईर्ष्या-कोप-विवादेषु नियता साधमा स्मृता ॥स्र्स्_१।१५७॥  
स्वीया त्रयोदश-विधा विविधा च वराङ्गना ।  
वैशिकैवं षोडशधा ताश् चावस्थाभिर् अष्टभिः ॥स्र्स्_१।१५८॥  
एकैकम् अष्टधा तासाम् उत्तमादि-प्रभेदतः ।  
त्रैविध्यम् एवं स-चतुरशीतिस् त्रिशती भवेत् ॥स्र्स्_१।१५९॥  
अवस्था-त्रयम् एवेति केचिद् आहुः पर-स्त्रियाः ।  
आसां दूत्यः सखी चेटी लिङ्गिनी प्रतिवेशिनी ॥स्र्स्_१।१६०॥  
धात्रेयी शिल्पकारी च कुमारी कथिनी तथा ।  
कारुर् विप्रश्निका चेति नेतृ-मित्र-गुणान्विताः ॥स्र्स्_१।१६१॥  
उद्दीपनं चतुर्धा स्याद् आलम्बन-समाश्रयम् ।  
गुण-चेष्टालङ्कृतयस् तटस्थाश् चेति भेदतः ॥स्र्स्_१।१६२॥  
यौवनं रूप-लावण्ये सौन्दर्यम् अभिरूपता ।  
मार्दवं सौकुमार्यं चेत्य् आलम्बन-गता गुणाः ॥स्र्स्_१।१६३॥  
सर्वासाम् अपि नारीणां यौवनं तु चतुर्विधम् ।  
प्रतियौवनम् एतासां चेष्टितानि पृथक् पृथक् ॥स्र्स्_१।१६४॥  
ईषच्-चपल-नेत्रान्तं स्मर-स्मेर-मुखाम्बुजम् ।  
स-गर्व-जरजोगण्डम् असमग्रारुणाधरम् ॥स्र्स्_१।१६५॥  
लावण्योद्भेद-रम्याङ्गं विलसद्-भाव-सौरभम् ।  
उन्मीलिताङ्कुर-कुचम् अस्फुटाङ्गक-सन्धिकम् ॥स्र्स्_१।१६६॥  
प्रथमं यौवनं तत्र वर्तमाना मृगेक्षणा ।  
अपेक्षते मृदु-स्पर्शं सहते नोद्धतां रतिम् ॥स्र्स्_१।१६७॥  
सखी-केलि-रता स्वाङ्ग-संस्कार-कलितादरा ।  
न कोप-हर्षौ भजते सपत्नी-दर्शनादिषु ॥स्र्स्_१।१६८॥  
नातिरज्यति कान्तस्य सङ्गमे किं तु लज्जते ।  
स्तनौ पीनौ तनुर् मध्यः पाणिपादस्य रक्तिमा ॥स्र्स्_१।१६९॥  
ऊरू करिकराकाराव् अङ्गं व्यक्ताङ्ग-सन्धिकम् ।  
नितम्बो विपुलो नाभिर् गभीरा जघनं घनम् ॥स्र्स्_१।१७०॥  
व्यक्ता रोमावली स्नैग्ध्यम् अङ्ग-केशरदाक्षिषु ।  
द्वितीय-यौवने तेन कलिता वाम-लोचना ॥स्र्स्_१।१७१॥  
सखीषु स्वाशयज्ञासु स्निग्धा प्रायेण मानिनी ।  
न प्रसीदत्य् अनुनये सपत्नीष्व् अभ्यसूयिनी ॥स्र्स्_१।१७२॥  
नापराधान् विषहते प्रणयेर्ष्याकषायिता ।  
रति-केलिष्व् अनिभृता चेष्टते गर्विता रहः ॥स्र्स्_१।१७३॥  
अस्निग्धता नयनयोर् गण्डयोर् म्लान-कान्तिता ।  
विच्छायता खर-स्पर्शोऽ प्य् अङ्गानां श्लथता मनाक् ॥स्र्स्_१।१७४॥  
अधरे मसृणो रागस् तृतीये यौवने भवेत् ।  
तत्र स्त्रीणाम् इयं चेष्टा रति-तन्त्र-विदग्धता ॥स्र्स्_१।१७५॥  
वल्लभस्यापरित्यागस् तदाकर्षण-कौशलम् ।  
अनादरोऽ पराधेषु सपत्नीष्व् अप्य् अमत्सरः ॥स्र्स्_१।१७६॥  
जर्जरत्वं स्तन-श्रोणि-गण्डोरु-जघनादिषु ।  
निर्मांसता च भवति चतुर्थे यौवने स्त्रियाः ॥स्र्स्_१।१७७॥  
तत्र चेष्टा रति-विधाव् अनुत्साहोऽ समर्थता ।  
सपत्नीष्व् आनुकूल्यं च कान्तेनाविरह-स्थितिः ॥स्र्स्_१।१७८॥  
तत्र शृङ्गार-योग्यत्वं सरसाह्लाद-कारणम् ।  
आद्य-द्वितीययोर् एव न तृतीय-चतुर्थयोः ॥स्र्स्_१।१७९॥  
अङ्गान्य् अभूषितान्य् एव प्रक्षेपाद्यैर् विभूषणैः ।  
येन भूषितवद् भाति तद् रूपम् इति कथ्यते ॥स्र्स्_१।१८०॥  
मुक्ताफलेषु छायायास् तरलत्वम् इवान्तरा ।  
प्रतिभाति यद् अङ्गेषु लावण्यं तद् इहोच्यते ॥स्र्स्_१।१८१॥  
अङ्ग-प्रत्यान्गकानां यः सन्निवेशो यथोचितम् ।  
सुस्लिष्ट-सन्धि-बन्धः स्यात् तत् सौन्दर्यम् इतीर्यते ॥स्र्स्_१।१८२॥  
यदात्मीय-गुणोत्कर्षैर् वस्त्व् अन्यन् निकट-स्थितम् ।  
सारूप्यं नयति प्राज्ञैर् आभिरूप्यं तद् उच्यते ॥स्र्स्_१।१८३॥  
स्पृष्टं यत्राङ्गम् अस्पृष्टम् इव स्यान् मार्दवं हि तत् ।  
या स्पर्शासहताङ्गेषु कोमलस्यापि वस्तुनः ॥स्र्स्_१।१८४॥  
तत् सौकुमार्यं त्रेधा स्यान् मुख्य-मध्याधम-क्रमात् ।  
अङ्गं पुष्पादि-संस्पर्शासहं येन तद् उत्तमम् ॥स्र्स्_१।१८५॥  
न सहेत कर-स्पर्शं येनाङ्गं मध्यमं हि तत् ।  
येनाङ्गमातपादीनाम् असहं तद् इहाधमम् ॥स्र्स्_१।१८६॥  
चतुर्धालङ्कृतिर् वासो-भूषा-माल्यानुलेपनैः ।  
तटस्थाश् चन्द्रिका धारा-गृह-चन्द्रोदयाव् अपि ॥स्र्स्_१।१८७॥  
कोकिलालापम् आकन्द-मन्द-मारुत-षट्-पदाः ।  
लता-मण्डप-भूगेह-दीर्घिका-जल-दारवाः ॥स्र्स्_१।१८८॥  
प्रासाद-गर्भ-सङ्गीत-क्रीडाद्रि-सरिद्-आदयः ।  
एवम् ऊह्या यथा कालम् उपभोगोपयोगिनः ॥स्र्स्_१।१८९॥  
[आलम्बन-गताश् चेष्टा अनुभावा विवक्षिताः ।]  
भावं मनोगतं साक्षात् स्व-हेतुं व्यञ्जयन्ति ये ।  
तेऽ नुभावा इति ख्याता भ्रू-क्षेप-स्मितादयः ॥स्र्स्_१।१९०॥  
ते चतुर्धा चित्त-गात्र-वाग्-बुद्ध्यारम्भ-सम्भवाः ।  
तत्र च भावो हावो हेला शोभा कान्ति-दीप्ती च ॥स्र्स्_१।१९१॥  
प्रागल्भ्यं माधुर्यं धैर्यौदार्यं च चित्तजा भावाः ।  
निर्विकारस्य चित्तस्य भावः स्याद् आदि-विक्रिया ॥स्र्स्_१।१९२॥  
ग्रीवा-रेचक-संयुक्तो भ्रू-नेत्रादि-विलास-कृत् ।  
भाव ईषत्-प्रकाशो यः स हाव इति कथ्यते ॥स्र्स्_१।१९३॥  
नाना-विकारैः सुव्यक्तः शृङ्गाराकृति-सूचकैः ।  
हाव एव भवेद् धेला ललिताभिनयात्मिका ॥स्र्स्_१।१९४॥  
सा शोभा रूप-भोगाद्यैर् यत् स्याद् अङ्ग-विभूषणम् ।  
शोभैव कान्तिर् आख्याता मन्मथाप्यायनोज्ज्वला ॥स्र्स्_१।१९५॥  
कान्तिर् एव वयो-भोग-देश-काल-गुणादिभिः ॥  
उद्दीपितातिविस्तारं याता चेद् दीप्तिर् उच्यते ॥स्र्स्_१।१९६॥  
निःशङ्कत्वं प्रयोगेषु प्रागल्भ्यं परिकीर्त्यते ।  
माधुर्यं नाम चेष्टानां सर्वावस्थासु मार्दवम् ॥स्र्स्_१।१९७॥  
स्थिरा चित्तोन्नतिर् या तु तद् धैर्यम् इति सञ्ज्ञितम् ।  
औदार्यं विनयं प्राहुः सर्वावस्थानुगं बुधाः ॥स्र्स्_१।१९८॥  
लीला विलासो विच्छित्तिर् विभ्रमः किलकिञ्चितम् ।  
मोट्टायितं कुट्टमितं बिब्बोको ललितं तथा ॥स्र्स्_१।१९९॥  
विहृतं चेति विज्ञेया योषितां दश गात्रजाः ।  
प्रियानुकरणं यत् तु मधुरालाप-पूर्वकैः ॥स्र्स्_१।२००॥  
चेष्टितैर् गतिभिर् वा स्यात् सा लीलेति निगद्यते ।  
प्रिय-सम्प्राप्ति-समये भ्रू-नेत्रानन-कर्मणाम् ॥स्र्स्_१।२०१॥  
तात्कालिको विशेषो यः स विलास इतीरितः ।  
आकल्प-कल्पनाल्पापि विच्छित्तिर् अतिकान्ति-कृत् ॥स्र्स्_१।२०२॥  
प्रिया-गमन-वेलायां मदनावेश-सम्भ्रमात् ।  
विभ्रमोऽ ङ्गद-हारादि-भूषा-स्थान-विपर्ययः ॥स्र्स्_१।२०३॥  
शोक-रोषाश्रु-हर्षादेः सङ्करः किल-किञ्चितम् ।  
स्वाभिलाष-प्रकटम् मोट्टायितम् इतीरितम् ॥स्र्स्_१।२०४॥  
केशाधरादि-ग्रहणे मोदमानेऽ पि मानसे ।  
दुःखितेव बहिः कुप्येद् यत्र कुट्टमितं हि तत् ॥स्र्स्_१।२०५॥  
इष्टेऽ प्य् अनादरो गर्वान् मानाद् बिब्बोक ईरितः ।  
विन्यास-भङ्गि-रङ्गानां भ्रू-विलास-मनोहराः ॥स्र्स्_१।२०६॥  
सुकुमारा भवेद् यत्र ललितं तद्-उदीरितम् ।  
ईर्ष्यया मान-लज्जाभ्यां न दत्तं योग्यम् उत्तरम् ॥स्र्स्_१।२०७॥  
क्रियया व्यज्यते यत्र विहृतं तद् उदीरितम् ।  
इत्थं श्री-सिंह-भूपेन सत्त्वालङ्कार-शालिना ॥स्र्स्_१।२०८॥  
कथिताः सत्त्वजाः स्त्रीणाम् अलङ्कारास् तु विंशतिः ।  
सत्त्वाद् दशैव भावाद्या जाता लीलादयस् तु न ॥स्र्स्_१।२०९॥  
अतो हि विंशतिर् भावाः सात्त्विका इति नोचितम् ।  
युज्यते सात्त्विकत्वं च भावादि-सहचारिणः ॥स्र्स्_१।२१०॥  
लीलादि-दशकस्यापि छत्रि-न्याय-बलात् स्फुटम् ।  
भोजेन क्रीडितं केलिर् इत्य् अन्यौ गात्रजौ स्मृतौ ॥स्र्स्_१।२११॥  
अतो विंशतिर् इत्य् अत्र सङ्ख्येयं नोपपद्यते ।  
अत्रोच्यते भाव-तत्त्व-वेदिना सिंह-भूभुजा ॥स्र्स्_१।२१२॥  
आद्यः प्राग् एव भावादि-समुत्पत्तेश् च शैशवे ।  
कन्या-विनोद-मात्रत्वाद् अनुभावेषु नेष्यते ॥स्र्स्_१।२१३॥  
प्रेम-विस्रम्भ-मात्रत्वान् नान्यस्याप्य् अनुभावता ।  
अतो विंशतिर् इत्य् एषा सङ्ख्या सङ्ख्यावतां मता ॥स्र्स्_१।२१४॥  
शोभा विलासो माधुर्यं धैर्यं गाम्भीर्यम् एव च ।  
ललितौदार्य-तेजांसि सत्त्व-भेदास् तु पौरुषाः ॥स्र्स्_१।२१५॥  
नीचे दयाधिके स्पर्धा शौर्योत्साहौ च दक्षता ।  
यत्र प्रकटतां यान्ति सा शोभेति प्रकीर्तिता ॥स्र्स्_१।२१६॥  
वृषभस्येव गम्भीरा गतिर् धीरं च दर्शनम् ।  
सस्मितं च वचो यत्र स विलास इतीरितः ॥स्र्स्_१।२१७॥  
तन् माधुर्यं यत्र चेष्टा-दृष्ट्य्-आदेः स्पृहणीयता ।  
शृङ्गार-प्रचुरा चेष्टा यत्र तल् ललितं भवेत् ॥स्र्स्_१।२१८॥  
अत्र गाम्भीर्य-धैर्ये द्वे चित्तजे गात्रजाः परे ।  
एके साधारणान् एतान् मेनिरे चित्त-गात्रयोः ॥स्र्स्_१।२१९॥  
आलापश् च विलापश् च संलापश् च प्रलापकः ।  
अनुलापापलापौ च सन्देशश् चातिदेशकः ॥स्र्स्_१।२२०॥  
निर्देशश् चोपदेशश् चापदेशो व्यपदेशकः ।  
एवं द्वादशधा प्रोक्ता कीर्तिता वाग्-आरम्भा विचक्षणैः ॥स्र्स्_१।२२१॥  
तत्रालापः प्रियोक्तिः स्याद् विलापो दुःखजं वचः ।  
उक्ति-प्रत्युक्तिमद्-वाक्यं संलाप इति कीर्तितम् ॥स्र्स्_१।२२२॥  
व्यर्थालापः प्रलापः स्याद् अनुलापो मुहुर् वचः ।  
अपलापस् तु पूर्वोक्तस्यान्यथा योजनं भवेत् ॥स्र्स्_१।२२३॥  
सन्देशस् तु प्रोषितस्य स्व-वार्ता-प्रेषणं भवेत् ।  
सोऽ तिदेशो मद्-उक्तानि तद्-उक्तानीति यद् वचः ॥स्र्स्_१।२२४॥  
निर्देशस् तु भवेत् सोऽ यम् अहम् इत्य् आदि-भाषणम् ।  
यत्र शिक्षार्थ-वचनम् उपदेशः स उच्यते ॥स्र्स्_१।२२५॥  
अन्यार्थ-कथनं यत्र सोऽ पदेश इतीरितः ।  
व्याजेनात्माभिलाषोक्तिर् यत्रायं व्यपदेशकः ॥स्र्स्_१।२२६॥  
बुद्ध्य्-आरम्भास् तथा प्रोक्ता रीति-वृत्ति-प्रवृत्तयः ।  
रीतिः स्यात् पद-विन्यास-भङ्गी सा तु त्रिधा मता ॥स्र्स्_१।२२७॥  
कोमला कठिना मिश्रा चेति स्यात् तत्र कोमला ।  
द्वितीय-तुर्य-वर्णैर् या स्वल्पैर् वर्गेषु निर्मिता ॥स्र्स्_१।२२८॥  
अल्प-प्राणाक्षर-प्राया दश-प्राण-समन्विता ।  
समास-रहिता स्वल्पैः समासैर् वा विभूषिता ॥स्र्स्_१।२२९॥  
विदर्भ-जन-हृद्यत्वात् सा वैदर्भीति कथ्यते ।  
श्लेषः प्रसादः समता माधुर्यं सुकुमारता ॥स्र्स्_१।२३०॥  
अर्थ-व्यक्तिर् उदारत्वम् ओजः कान्ति-समाधयः ।  
एते वैदर्भ-मार्गस्य प्राणा दश गुणाः स्मृताः ॥स्र्स्_१।२३१॥  
केवलाल्प-प्राण-वर्ण-पद-सन्दर्भ-लक्षणम् ।  
शैथिल्यं यत्र न स्पृष्टं स श्लेषः समुदाहृतः ॥स्र्स्_१।२३२॥  
प्रसिद्धार्थ-पदत्वं यत् स प्रसादो निगद्यते ।  
बन्ध-वैषम्य-राहित्यं समता पद-गुम्फने ॥स्र्स्_१।२३३॥  
बन्धो मृदुः स्फुटो मिश्र इति त्रेधा स निगद्यते ।  
तन् माधुर्यं भवेद् यत्र शब्देऽ र्थे च स्फुटो रसः ॥स्र्स्_१।२३४॥  
यद् अनिष्ठुर-वर्णत्वं सौकुमार्यं तद् उच्यते ।  
श्रूयमाणस्य वाक्यस्य विना शब्दान्तर-स्पृहाम् ॥स्र्स्_१।२३५॥  
अर्थावगमकत्वं यद् अर्थ-व्यक्तिर् इयं मता ।  
उक्ते वाक्ये गुणोत्कर्ष-प्रतिभानम् उदारता ॥स्र्स्_१।२३६॥  
समास-बहुलत्वं यत् तद् ओजः इति गीयते ।  
लोक-स्थितिम् अनुल्लङ्घ्य हृद्यार्थ-प्रतिपादनम् ॥स्र्स्_१।२३७॥  
कान्तिः स्याद् द्विविधा ख्याता वार्तायां वर्णनासु च ।  
समाधिः सोऽ न्य-धर्माणां यद् अन्यत्राधिरोपणम् ॥स्र्स्_१।२३८॥  
अतिदीर्घ-समास-युता बहुलैर् वर्णैर् युता महा-प्राणैः ।  
कठिना सा गौडीयेत्य् उक्ता तद्-देश-बुध-मनोज्ञत्वात् ॥स्र्स्_१।२३९॥  
यत्रोभय-गुण-ग्राम-सन्निवेशस् तुलाधृतः ।  
सा मिश्रा सैव पाञ्चालीत्य् उक्ता तद्-देशज-प्रिया ॥स्र्स्_१।२४०॥  
आन्ध्री लाटी च सौराष्ट्रीत्य् आदयो मिश्र-रीतयः ।  
सन्ति तत्-तद्-देश-विद्वत्-प्रिय-मिश्रण-भेदतः ॥स्र्स्_१।२४१॥  
त एव पद-सङ्घातास् ता एवार्थ-विभूतयः ।  
तथापि नव्यं भवति काव्यं ग्रथन-कौशलात् ॥स्र्स्_१।२४२॥  
तासां ग्रन्थ-गडुत्वेन लक्षणं नोच्यते मया ।  
भोजादि-ग्रन्थ-बन्धेषु तद्-आकाङ्क्षिभिर् ईक्ष्यताम् ॥स्र्स्_१।२४३॥  
भारती सात्वती चैव कैशिक्य् आरभटीति च ।  
चतस्रो वृत्तयस् तासाम् उत्पत्तिर् वक्ष्यते स्फुटम् ॥स्र्स्_१।२४४॥  
जगत्य् एकार्णवे जाते भगवान् अव्ययः पुमान् ।  
भोगि-भोगम् अधिष्ठाय योग-निद्रा-परोऽ भवत् ॥स्र्स्_१।२४५॥  
तदा वीर्य-मदोन्मत्तौ दैत्येन्द्रौ मधु-कैटभौ ।  
तरसा देवदेवेशम् आगतौ रण-काङ्क्षिणौ ॥स्र्स्_१।२४६॥  
विविधैः परुषैर् वाक्यैर् अधिक्षेप-विधायिनौ ।  
मुष्टि-जानु-प्रहारैश् च योधयामासतुर् हरिम् ॥स्र्स्_१।२४७॥  
तन्-नाभि-कमलोत्पन्नः प्रजापतिर् अभाषत ।  
किम् एतद् भारती-वृत्तिर् अधुनापि प्रवर्तते ॥स्र्स्_१।२४८॥  
तद् इमौ नय दुर्धर्षौ निधनं त्वरया विभो ।  
इति तस्य वचः श्रुत्वा निजगाद जनार्दनः ॥स्र्स्_१।२४९॥  
इदं काव्य-क्रिया-हेतोर् भारती निर्मिता ध्रुवम् ।  
भाषणाद् वाक्य-बाहुल्याद् भारतीयं भविष्यति ॥स्र्स्_१।२५०॥  
अधुनैव निहन्म्य् एताव् इत्य् आभाष्य वचो हरिः ।  
निर्मलैर् निर्विकारैश् च साङ्ग-हारैर् मनोहरैः ॥स्र्स्_१।२५१॥  
अङ्गैस् तौ योधयामास दैत्येन्द्रौ युद्ध-शालिनौ ।  
भूमि-स्थानक-संयोगैः पद-क्षेपैस् तथा हरेः ॥स्र्स्_१।२५२॥  
भूमेस् तदाभवद् भारस् तद्-वशाद् अपि भारती ।  
वल्गितैः शार्ङ्गिणस् तत्र दीप्तैः सम्भ्रम-वर्जितैः ॥स्र्स्_१।२५३॥  
सत्त्वाधिकैर् बाहु-दण्डैः सात्वत्वी वृत्तिर् उद्गता ।  
विचित्रैर् अङ्ग-हारैश् च हेलया स तदा हरिः ॥स्र्स्_१।२५४॥  
यत् तौ बबन्ध केशेषु जाता सा कैशिकी ततः ।  
स-संरम्भैः सवेगैश् च चित्र-चारी-समुत्थितैः ॥स्र्स्_१।२५५॥  
नियुद्ध-करणैर् जाता चित्रैर् आरभटी ततः ।  
यस्माच् चित्रैर् अङ्गहारैः कृतं दानव-मर्दनम् ॥स्र्स्_१।२५६॥  
तस्माद् अब्ज-भुवा लोके नियुद्ध-समयः कृतः ।  
यः शस्त्रास्त्रादि-मोक्षेषु न्यायः स पारिभाषितः ॥स्र्स्_१।२५७॥  
नाट्य-काव्य-क्रिया-योगे रस-भाव-समाश्रितः ।  
स एव समयो धात्रा वृत्तिर् इत्य् एव सञ्ज्ञितः ॥स्र्स्_१।२५८॥  
हरिणा तेन यद् वस्तु वलिगितैर् यादृशं कृतम् ।  
तद्वद् एव कृता वृत्तिर् धात्रा तस्याङ्ग-सम्भवा ॥स्र्स्_१।२५९॥  
ऋग्वेदाच् च यजुर्वेदात् सामवेदाद् अथर्वणः ।  
भारत्य्-आद्या क्रमाज् जाता इत्य् अन्ये तु प्रचक्षते ॥स्र्स्_१।२६०॥  
प्रयुक्तत्वेन भरतैर् भारतीति निगद्यते ।  
प्रस्तावनोपयोगित्वात् साङ्गं तत्रैव लक्ष्यते ॥स्र्स्_१।२६१॥  
सात्त्विकेन गुणेनातित्याग-शौर्यादिना युता ।  
हर्ष-प्रधाना सन्त्यक्त-शोक-भावा च या भवेत् ॥स्र्स्_१।२६२॥  
सात्वती नाम सा वृत्तिः प्रोक्ता लक्षण-कोविदैः ।  
अङ्गान्य् अस्यास् तु चत्वारि संलापोत्तापकाव् अपि ॥स्र्स्_१।२६३॥  
सङ्घात्यः परिवर्तश् चेत्य् एषां लक्षणम् उच्यते ।  
ईर्ष्या-क्रोधादिभिर् भावै रसैर् वीराद्भुतादिभिः ॥स्र्स्_१।२६४॥  
परस्परं गभीरोक्तिः संलाप इति शब्द्यते ।  
प्रेरणं यत् परस्यादौ युद्धायोत्थापकस् तु सः ॥स्र्स्_१।२६५॥  
मन्त्र-शक्त्यार्थ-शक्त्या वा दैव-शक्त्याथ पौरुषात् ।  
सङ्घस्य भेदनं यत् तु सङ्घात्यः स उदाहृतः ॥स्र्स्_१।२६६॥  
पूर्वोद्युक्तस्य कार्यस्य परित्यागेन यद् भवेत् ।  
कार्यान्तर-स्वीकरणं ज्ञेयः स परिवर्तकः ॥स्र्स्_१।२६७॥  
नृत्य-गीत-विलासादि-मृदु-शृङ्गार-चेष्टितैः ।  
समन्विता भवेद् वृत्तिः कैशिकी श्लक्ष्ण-भूषणा ॥स्र्स्_१।२६८॥  
अङ्गान्य् अस्यास् तु चत्वारि नर्म तत्-पूर्वका इमे ।  
स्फञ्ज-स्फोटौ च गर्भश् च तेषां लक्षणम् उच्यते ॥स्र्स्_१।२६९॥  
शृङ्गार-रस-भूयिष्ठः प्रिय-चित्तानुरञ्जकः ।  
अग्राम्यः परिहासस् तु नर्म स्यात् तत् त्रिधा मतम् ॥स्र्स्_१।२७०॥  
शृङ्गार-हास्यजं शुद्ध-हास्यजं भय-हास्यजम् ।  
शृङ्गार-हास्यजं नर्म त्रिविधं परिकीर्तितम् ॥स्र्स्_१।२७१॥  
सम्भोगेच्छा-प्रकटनाद् अनुराग-निवेशनात् ।  
तथा कृतापराधस्य प्रियस्य प्रतिभेदनात् ॥स्र्स्_१।२७२॥  
सम्भोगेच्छा-प्रकटनं त्रिधा वाग्-वेष-चेष्टितैः ।  
अनुराग-प्रकाशोऽ पि भोगेच्छा-नर्मवत् त्रिधा ॥स्र्स्_१।२७३॥  
प्रियापराध-निर्भेदोऽ प्य् उक्तस् त्रेधा तथा बुधैः ।  
शुद्ध-हास्यजम् अप्य् उक्तं तद्वद् एव त्रिधा बुधैः ॥स्र्स्_१।२७४॥  
हास्याद् भयेन जनिताज् जनितं भय-हास्यजम् ।  
तद् द्विधा मुखम् अङ्गं तु तद् द्वयं पूर्ववत् त्रिधा ॥स्र्स्_१।२७५॥  
अग्राम्य-नर्म-निर्माण-वेदिना सिंह-भूभुजा ।  
नर्माष्टादशधा भिन्नम् एव स्फुटम् उदाहृतम् ॥स्र्स्_१।२७६॥  
नर्म-स्फञ्जः सुखोद्योगो भयान्तो नव-सङ्गमे ।  
नर्म-स्फोटस् तु भावांशैः सूचितोऽ ल्प-रसो भवेत् ॥स्र्स्_१।२७७॥  
अन्यैस् त्व् अकाण्डे सम्भोग-विच्छेद इति गीयते ।  
नेतुर् वा नायिकाया वा व्यापारः स्वार्थ-सिद्धये ॥स्र्स्_१।२७८॥  
प्रच्छादन-परो यस् तु नर्म-गर्भः स कीर्तितः ।  
पूर्व-स्थितो विपद्येत नायको यत्र चापरस् तिष्ठेत् ॥स्र्स्_१।२७९॥  
तम् अपीह नर्म-गर्भं प्रवदति भरतो हि नाट्य-वेद-गुरुः ।  
मायेन्द्र-जाल-प्रचुरां चित्र-युद्ध-क्रिया-मयीम् ॥स्र्स्_१।२८०॥  
छेद्यैर् भेद्यैः प्लुतैर् युक्तां वृत्तिम् आरभटीं विदुः ।  
अङ्गान्य् अस्यास् तु चत्वारि सङ्क्षिप्तिर् अवपातनम् ॥स्र्स्_१।२८१॥  
वस्तूत्थापन-सम्फेटाव् इति पूर्वे बभाषिरे ।  
सङ्क्षिप्त-वस्तु-विषया या मायाशिल्प-योजिता ॥स्र्स्_१।२८२॥  
सा सङ्क्षिप्तिर् इति प्रोक्ता भरतेन महात्मना ।  
वदन्त्य् अन्ये तु तां नेतुर् अवस्थान्तर-सङ्गतिम् ॥स्र्स्_१।२८३॥  
परिवर्तक-भेदत्वात् तद् उपेक्षामहे वयम् ।  
विभ्रान्तिर् अवपातः स्यात् प्रवेश-द्रव-विद्रवैः ॥स्र्स्_१।२८४॥  
तद्-वस्तूत्थापनं यत् तु वस्तु मायोपकल्पितम् ।  
सम्फेटस् तु समाघातः क्रुद्ध-संरब्धयोर् द्वयोः ॥स्र्स्_१।२८५॥  
आसां च मध्ये वृत्तीनां शब्द-वृत्तिस् तु भारती ।  
तिस्रोऽ र्थ-वृत्तयः शेषास् तच्-चतस्रो हि वृत्तयः ॥स्र्स्_१।२८६॥  
अन्ये तु मिश्रणाद् आसां मिश्रां वृत्तिं च पञ्चमीम् ।  
अशेष-रस-सामान्यां मन्यन्ते लक्षयन्ति च ॥स्र्स्_१।२८७॥  
कैशिकी स्यात् तु शृङ्गारे रसे वीरे तु सात्वती ।  
रदुर-बीभत्सयोर् वृत्तिर् नियतारभटी पुनः ॥स्र्स्_१।२८८॥  
शृङ्गारादिषु सर्वेषु रसेष्व् इष्टैव भारती ।  
केचित् तु तम् इमं श्लोकं भारतीयं नियामकम् ॥स्र्स्_१।२८९॥  
प्रायिकाभिप्रायतया व्याचक्षाणा विचक्षणाः ।  
आसां रसेषु वृत्तीनां नियमं नानुमन्वते ॥स्र्स्_१।२९०॥  
विचार-सुन्दरो नैष मार्गः स्याद् इत्य् उदास्महे ।  
कैशिकी-वृत्ति-भेदानां नर्मादीनां प्रकल्पनम् ॥स्र्स्_१।२९१॥  
यत्र करुणम् आश्रित्य रसाभासत्व-कारणम् ।  
रसाभास-प्रकरणे वक्ष्यते तद् इदं स्फुटम् ॥स्र्स्_१।२९२॥  
तत्-तन्-न्याय-प्रवीणेन न्याय-मार्गानुवर्तिना ।  
दर्शितं सिंह-भूपेन स्पष्टं वृत्ति-चतुष्टयम् ॥स्र्स्_१।२९३॥  
तत्-तद्-देशोचिता भाषा क्रिया वेषा प्रवृत्तयः ।  
तत्र भाषा द्विधा भाषा विभाषा चेति भेदतः ॥स्र्स्_१।२९४॥  
तत्र भाषा सप्त-विधा प्राच्यावन्त्या च मागधी ।  
बाह्लीका दाक्षिणात्या च शौरसेनी च मालवी ॥स्र्स्_१।२९५॥  
सप्तधा स्याद् विभाषादि शबर-द्रमिलान्ध्रजाः ।  
शकाराभीर-चण्डाल-वनेचर-भवा इति ॥स्र्स्_१।२९६॥  
भाषा-विभाषाः सन्त्य् अन्यास् तत्-तद्-देश-जनोचिताः ।  
तासाम् अनुपयोगित्वान् नात्र लक्षणम् उच्यते ॥स्र्स्_१।२९७॥  
तत्-तद्-देशोचिता वेषाः क्रियाश् चातिस्फुटान्तराह् ।  
अन्येषां सुख-दुःखादि-भावेषु कृत-भावनम् ॥स्र्स्_१।२९८॥  
आनुकूल्येन यच् चित्तं भावकानां प्रवर्तते ।  
सत्त्वं तद् इति विज्ञेयं प्राज्ञैः सत्त्वोद्भवान् इमान् ॥स्र्स्_१।२९९॥  
सात्त्विका इति जानन्ति भरतादि-महर्षयः ।  
सर्वेषाम् अपि भावानां यैः स्व-सत्त्वं हि भाव्यते ॥स्र्स्_१।३००॥  
ते भावा भाव-तत्त्व-ज्ञैः सात्त्विका समुदीरिताः ।  
ते स्तम्भ-स्वेद-रोमाञ्चाः स्वर-भेदश् च वेपथुः ॥स्र्स्_१।३०१॥  
वैवर्ण्यम् अश्रु-प्रलयाव् इत्य् अष्टौ परिकीर्तिताः ।  
स्तम्भो हर्ष-भयामर्ष-विषादाद्भुत-सम्भवः ॥स्र्स्_१।३०२॥  
अनुभावा भवन्त्य् एते स्तम्भस्य मुनि-सम्मताः ।  
सञ्ज्ञा-विरहितत्वं च शून्यता निष्प्रकम्पता ॥स्र्स्_१।३०३॥  
निदाघ-हर्ष-व्यायाम-श्रम-क्रोध-भयादिभिः ।  
स्वेदः सञ्जायते तत्र त्व् अनुभावा भवन्त्य् अमी ॥स्र्स्_१।३०४॥  
स्वेदापनयवातेच्छा-व्यजन-ग्रहणादयः ।  
रोमाञ्चो विस्मयोत्साह-हर्षाद्यैस् तत्र विक्रियाः ॥स्र्स्_१।३०५॥  
रोमोद्गमोल्लुक-सनगात्र-संस्पर्शनादयः ।  
वैस्वर्यं सुख-दुःखाद्यैस् तत्र स्युर् गद्गदादयः ॥स्र्स्_१।३०६॥  
वेपथुर् हर्ष-सन्त्रास-जरा-क्रोधादिभिर् भवेत् ।  
तत्रानुभावाः स्फुरण-गात्र-कम्पादयो मताः ॥स्र्स्_१।३०७॥  
विषादातपरोषाद्यैर् वैवर्ण्यम् उपजायते ।  
मुख-वर्ण-परावृत्ति-कार्श्याद्यास् तत्र विक्रियाः ॥स्र्स्_१।३०८॥  
विषाद-रोष-सन्तोषा-धूमाद्यैर् अश्रु तत्-क्रियाः ।  
बाष्प-बिन्दु-परिक्षेप-नेत्र-सम्मार्जनादयः ॥स्र्स्_१।३०९॥  
प्रलयो दुःख-धाताद्यैश् चेष्टा तत्र विसञ्ज्ञता ।  
सर्वेऽ पि सत्त्व-मूलत्वाद् भावा यद्यपि सात्त्विकाः ॥स्र्स्_१।३१०॥  
तथाप्य् अमीषां सत्त्वैक-मूलत्वात् सात्त्विक-प्रथा ।  
अनुभावाश् च कथ्यन्ते भाव-संसूचनाद् अमी ॥स्र्स्_१।३११॥  
एवं द्वैरूप्यम् एतेषां कथितं भाव-कोविदैः ।  
अनुभावैक-निधिना सुखानुभव-शालिना ।  
श्री-सिंह-भूभुजा साङ्गम् अनुभावा निरूपिताः ॥स्र्स्_१।३१२॥  
  
अस्मत्-कल्प-लता-दलानि गिलति त्वत्-काम-गौर्वार्यतां  
मच्-चिन्तामणि-वेदिभिः परिणमेद् दूरान् नयोच्चैर् गजम् ।  
इत्य् आरूढ-वितर्दिकाः प्रतिपथं जल्पन्ति भूदेवताः  
सिंह-क्ष्माभुजि कल्प-वृक्ष-सुरभी-हस्त्य्-आदि-दानोद्यते ॥स्र्स्_१।३१३॥  
  
रक्षायां राक्षसारिं प्रबल-विमत-विद्रावणे वीरभद्रं  
कारुण्ये रामभद्रं भुज-बल-विभवारोहणे रौहिणेयम् ।  
पाञ्चालं चञ्चलाक्षी-परिचरण-विधौ पूर्ण-चन्द्रं प्रसादे  
कन्दर्प-रूप-दर्पे तुलयति नितरां सिंह-भूपाल-चन्द्रः ॥स्र्स्_१।३१४॥  
  
  
इति श्रीमद्-आन्ध्र-मण्डलाधीश्वर-प्रतिगण्ड-भैरव-श्रीमद्-अनपोत-नरेन्द्र-नन्दन-भुज-बल-भीम-श्री-सिंह-भूपाल-विरचिते रसार्णव-सुधाकर-नाम्नि नाट्यालङ्कार-शास्त्रे रञ्जकोल्लासो नाम  
प्रथमो विलासः  
॥स्र्स्_२।१॥  
  
--ओ)०(ओ--  
ः  
(२)  
द्वितीयो विलासः  
रसिकोल्लासः  
  
कल्याण-दायि भवतां भवेद् भव्य-गुणाकरम् ।  
कमलाकुचकालेय-व्यञ्जितोरः-स्थलं महः ॥स्र्स्_३।१॥  
चिद्-अचित्-क्षेम-कारिण्यै नमः श्री-पर्णजादिभिः ।  
वन्द्यायै वार्धि-नन्दिन्यै कराग्रस्थ-पयोरुहे ॥स्र्स्_२।२॥  
व्य्-अभी इत्य् उपसर्गौ द्वौ विशेषाभिमुखत्वयोः ।  
विशेषेणाभिमुख्येन चरन्ति स्थायिनं प्रति ॥स्र्स्_२।३॥  
वाग्-अङ्ग-सत्त्व-सूच्या ज्ञेयास् ते व्यभिचारिणः ।  
तं चारयन्ति भावस्य गतिं सञ्चारिणोऽ पि ॥स्र्स्_२।४॥  
उन्मज्जन्तो निमज्जन्तः स्थायिन्य् अमृत-वारिधौ ।  
ऊर्मिवद् वर्धयन्त्य् एनं यान्ति तद्-रूपतां च ते ॥स्र्स्_२।५॥  
निर्वेदोऽ थ विषादो दैन्यं ग्लानि-श्रमौ च मद-गर्वौ ।  
शङ्का-त्रासावेगा उन्मादापस्मृती तथा व्याधिः ॥स्र्स्_२।६॥  
मोहो मृतिर् आलस्यं जाड्यं व्रीडावहित्था च ।  
स्मृतिर् अथ वितर्क-चिन्ता-मति-धृतयो हर्ष उत्सुकत्वं च ॥स्र्स्_२।७॥  
औग्र्यम् अर्षासूयाश् चापल्यं चैव निद्रा च ।  
सुप्तिर् बोध इतीमे भावा व्यभिचारिणः समाख्याताः ॥स्र्स्_२।८॥  
तत्त्व-ज्ञानाच् च दौर्गत्याव् आपदो विप्रयोगतः ।  
ईर्ष्यादेर् अपि सञ्जातं निर्वेदः स्वावमाननम् [*१] ॥स्र्स्_२।९॥  
प्रारब्ध-कार्यानिर्वाहाद् इष्टानवाप्तेर् विपत्तितः ।  
अपराध-परिज्ञानाद् अनुतापस् तु यो भवेत् ॥स्र्स्_२।१०॥  
विषादः स त्रिधा ज्येष्ठ-मध्यमाधम-संश्रयात् ।  
सहायान्वेषणोपाय-चिन्ताद्या उत्तमे मताः ॥स्र्स्_२।११॥  
अनुत्साहश् च वैचित्त्यम् इत्य् आद्या मध्यमे मताः ।  
अधमस्यानुभावाः स्युर् वैचित्र्यम् अवलोकनम् ॥स्र्स्_२।१२॥  
रोदन-श्वासित-ध्यान-मुख-शोषादयोऽ पि च ।  
हृत्-ताप-दुर्गतत्वाद्यैर् अनौद्धत्यं हि दीनता ॥स्र्स्_२।१३॥  
तत्रानुभावा मालिन्य-गात्र-स्तम्भादयो मताः ।  
आधि-व्याधि-जरा-तृष्णा-व्यायाम-सुरतादिभिः ॥स्र्स्_२।१४॥  
निष्प्राणता ग्लानिर् अत्र क्षामाङ्ग-वचन-क्रियाः ।  
कम्पानुत्साह-वैवर्ण्य-नयन-भ्रमणादयः ॥स्र्स्_२।१५॥  
श्रमो मानस-खेदः स्याद् अध्व-नृत्य-रतादोभिः ।  
अङ्ग-मर्दन-निःश्वासौ पाद-संवाहनं तथा ॥स्र्स्_२।१६॥  
जृम्भणं मन्दयानं च मुखनेत्र-विघूर्णनम् ।  
सीत्कृतिश् चेति विज्ञेया अनुभावाः श्रमोद्भवाः ॥स्र्स्_२।१७॥  
मदस् त्व् आनन्द-सम्मोह-सम्भेदो मदिराकृतः ।  
स त्रिधा तरुणो मध्योऽ पकृष्टश् चेति भेदतः ॥स्र्स्_२।१८॥  
दृष्टिः स्मेरा मुखे रागः सस्मिताकुलितं वचः ।  
ललिताविद्ध-गत्य्-आद्याश् चेष्टाः स्युस् तरुणे मदे ॥स्र्स्_२।१९॥  
मध्यमे तु मदे वाचि स्खलनं घूर्णनं दृशोः ।  
गमने वक्त्रता बाह्वोर् विक्षेप-स्रस्ततादयः ॥स्र्स्_२।२०॥  
अपकृष्टे तु चेष्टाः स्युर् गति-भङ्गो विसञ्ज्ञता ।  
निष्ठीवनं मुहुः श्वासो हिक्का छर्द्यादयो मताः ॥स्र्स्_२।२१॥  
तरुणस् तूत्तमादीनां मध्यमो मध्य-नीचयोः ।  
अपकृष्टस् तु नीचानां तत्-तन्-मद-विवर्धने ॥स्र्स्_२।२२॥  
उत्तम-प्रकृतिः शेते मध्यो हसति गायति ।  
अधम-प्रकृतिर् ग्राम्यं परुषं वक्ति रोदिति ॥स्र्स्_२।२३॥  
ऐश्वर्यादि-कृतः कैश्चित् मानो मद इतीरितः ।  
वक्ष्यमाणस्य गर्वस्य भेद एवेत्य् उदास्महे ॥स्र्स्_२।२४॥  
ऐश्वर्य-रूप-तारुण्य-कुल-विद्या-बलैर् अपि ।  
इष्ट-लाभादिनान्येषाम् अवज्ञा गर्व ईरितः ॥स्र्स्_२।२५॥  
अनुभावा भवन्त्य् अत्र गुर्व्-आज्ञाद्य्-आज्ञा-व्यतिक्रमः ।  
अनुत्तर-प्रअदानं च वैमुख्यं भाषणेऽ पि च ॥स्र्स्_२।२६॥  
विभ्रमापह्नुती वाक्य-पारुष्यम् अनवेक्षणम् ।  
अवेक्षणं निजाङ्गानाम् अङ्ग-भङ्गादयोऽ पि च ॥स्र्स्_२।२७॥  
शङ्का चौर्यापराधाद्यैः स्वानिष्टोत्प्रेक्षणं मतम् ।  
तत्र चेष्टामुहुः पार्श्व-दर्शनं मुख-शोषणम् ॥स्र्स्_२।२८॥  
अवकुण्ठन-वैवर्ण्य-कण्ठ-सादादयोऽ पि च ।  
शङ्का द्विद्येयम् आत्मोत्था परोत्था चेति भेदतः ॥स्र्स्_२।२९॥  
स्वाकार्य-जनिता स्वोत्था प्रायो व्यङ्ग्येयम् इङ्गितैः ।  
इङ्गितानि तु पक्ष्म-भ्रू-तारका-दृष्टि-विक्रियाः ॥स्र्स्_२।३०॥  
परोत्था तु निजस्यैव परस्याकार्यतो भवेत् ।  
प्रायेणाकार-चेष्टाभ्यां ताम् इमाम् अनुभावयेत् ॥स्र्स्_२।३१॥  
आकारः सात्त्विकश् चेष्टा त्व् अङ्ग-प्रत्यङ्गजाः क्रियाः ।  
त्रासस् तु चित्त-चाञ्चल्यं विद्युत्-क्रव्याद-गर्जितैः ॥स्र्स्_२।३२॥  
तथा भूत-भुजङ्गाद्यैर् विज्ञेयास् तत्र विक्रियाः ।  
उत्कम्प-गात्र-सङ्कोच-रोमाञ्च-स्तम्भ-गद्गदाः ॥स्र्स्_२।३३॥  
मुहुर् निमेष-विभ्रान्ति-पार्श्वस्थालम्बनादयः ।  
चित्तस्य सम्भ्रमो यः स्याद् आवेगोऽ यं स चाष्टधा ॥स्र्स्_२।३४॥  
उत्पात-वात-वर्षाग्नि-मत्त-कुञ्जर-दर्शनात् ।  
प्रियाप्रिय-श्रुतेश् चापि शत्रव-व्यसनाद् अपि ॥स्र्स्_२।३५॥  
तत्रौत्पातस् तु शैलादि-कम्प-केतूदयादयः ।  
तज्-जाः सर्वाङ्ग-विस्रंसो वैमुख्यम् अपसर्पणम् ॥स्र्स्_२।३६॥  
विषाद-मुख-वैवर्ण्य-विस्मयाद्यास् तु विक्रियाः ।  
त्वरयागमनं वस्त्र-ग्रहणं चावकुण्ठनम् ॥स्र्स्_२।३७॥  
नेत्रावमार्जनाद्याश् च वातावेग-भवाः क्रियाः ।  
छत्र-ग्रहोऽ ङ्ग-सङ्कोचो बाहु-स्वस्तिक-धावने ॥स्र्स्_२।३८॥  
उष्णाश्रयणम् इत्य् आद्या वर्षावेग-भवाः क्रियाः ।  
अग्न्य्-आवेगः-भवाश् चेष्टा वीजनं चाङ्ग-धूननम् ॥स्र्स्_२।३९॥  
व्यत्यस्त-पद-विक्षेप-नेत्र-सङ्कोचनादयः ।  
आवेगे कुञ्जरोद्भूते सत्वरं चापसर्पणम् ॥स्र्स्_२।४०॥  
विलोकनं मुहुः पश्चात् त्रास-कम्पादयो मताः ।  
प्रिय-श्रवणजे ह्य् अस्मिन् अभुत्थानोपगूहने ॥स्र्स्_२।४१॥  
प्रीति-दानं प्रियं वाक्यं रोमहर्षादयोऽ पि च ।  
अप्रिय-श्रुतिजेऽ प्य् अस्मिन् विलापह् परिवर्तनम् ॥स्र्स्_२।४२॥  
आक्रन्दितं च पतनं परितो भ्रमणादयः ।  
चेष्टाः स्युः शात्रवावेगे वर्म-शस्त्रादि-धारणम् ॥स्र्स्_२।४३॥  
रथ-वाजि-गजारोह-सहसापक्रमादयः ।  
एते स्युर् उत्तमादीनाम् अनुभावा यथोचितम् ॥स्र्स्_२।४४॥  
उन्मादश् चित्त-विभ्रान्तिर् वियोगाद् इष्ट-नाशतः ।  
वियोगजे तु चेष्टाः स्युर् धावनं परिदेवनम् ॥स्र्स्_२।४५॥  
असम्बद्ध-प्रलपनं शयणं सहसोत्थितिः ।  
अचेतनैः सहालापो निर्निमित्त-स्मितादयः ॥स्र्स्_२।४६॥  
इष्ट-नाश-कृते त्व् अस्मिन् भस्मादि-परिलेपनम् ।  
नृत्य-गीतादि-रचना तृण-निर्माल्य-धारणम् ॥स्र्स्_२।४७॥  
चीवरावरणादीनि प्राग्-उक्ताश् चापि विक्रियाः ।  
धातु-वैषम्य-दोषेण भूतावेशादिना कृतः ॥स्र्स्_२।४८॥  
चित्त-क्षोभस् त्व् अपस्मारस् तत्र चेष्टाः प्रकम्पनम् ।  
धावनं पतनं स्तम्भो भ्रमणं नेत्र-विक्रियाः ॥स्र्स्_२।४९॥  
स्वोष्ठ-दंश-भुजास्फोट-लाला-फेनादयोऽ पि च ।  
दोष-वैषम्यजस् त्व् एष व्याधिर् एवेत्य् उदास्महे ॥स्र्स्_२।५०॥  
दोषोद्रेक-वियोगाद्यैर् स्याद् व्याधिर् अत्र तु ।  
गात्र-स्तम्भः श्लथाङ्गत्वं कूजनं मुख-कूणनम् ॥स्र्स्_२।५१॥  
स्रस्ताङ्गताक्षि-विक्षेप-निःश्वासाद्यास् तु विक्रियाः ।  
सशीतो दाह-युक्तः स द्विविधः परिकीर्तितः [*२] ॥स्र्स्_२।५२॥  
हनु-सञ्चालनं बाष्पः सर्वाङ्गोत्कम्प-कूजने ।  
जानु-कुञ्चन-रोमाञ्च-मुख-शोषादयोऽ पि च ॥स्र्स्_२।५३॥  
दाह-ज्वरे तु चेष्टाः स्युः शीत-माल्यादि-काङ्क्षणम् ।  
पाणि-पाद-परिक्षेप-मुख-शोषादयोऽ पि च ॥स्र्स्_२।५४॥  
आपद्-भीति-वियोगाद्यैर् मोहश् चित्तस्य मूढता ।  
विक्रियास् तत्र विज्ञेया इन्द्रियाणां च शून्यता ॥स्र्स्_२।५५॥  
निश्चेष्टताङ्ग-भ्रमण-पतनाघूर्णनादयः ।  
वायोर् धनञ्जयाख्यस्य विप्रयोगो य आत्मना ॥स्र्स्_२।५६॥  
शरीरावच्छेदवता मरणं नाम तद् भवेत् ।  
एतच् च द्विविधं प्रोक्तं व्याधिजं चाभिघातजम् ॥स्र्स्_२।५७॥  
आद्यं त्व् असाध्य-हृच्-छूल-विषूच्य्-आदि-समुद्भवम् ।  
अमी तत्रानुभावाः स्युर् अव्यक्ताक्षर-भाषणम् ॥स्र्स्_२।५८॥  
विवर्ण-गात्रता मन्द-श्वासादि स्तम्भ-मीलने ।  
हिक्का परिजनापेक्षा-निश्चेष्टेन्द्रियतादयः ॥स्र्स्_२।५९॥  
द्वितीयं घात-पतन-दोहोद्बन्ध-विषादिजम् ।  
तत्र घातादिजे भूमि-पतन-क्रन्दनादयः ॥स्र्स्_२।६०॥  
विषं तु वत्सनाभाद्यम् अष्टौ वेगास् तद्-उद्भवाः ।  
कार्ष्ण्यं कम्पो दाहो हिक्का फेनश् च कन्धर-भङ्गः ॥स्र्स्_२।६१॥  
जडता मृतिर् इति कथिता क्रमशः प्रथमाद्या वेगजाश् चेष्टाः ।  
स्वभाव-श्रम-सौहित्य-गर्भ-निर्भरतादिभिः ॥स्र्स्_२।६२॥  
कृच्छ्रात् क्रियोन्मुखत्वं यत् तद् आलस्यम् इह क्रियाः ।  
अङ्ग-भङ्गः क्रिया-द्वेषो जृम्भणाक्षि-विमर्दने ॥स्र्स्_२।६३॥  
शय्यासनैक-प्रियता तन्द्री-निद्रादयोऽ पि च ।  
जाड्यम् अप्रतिपत्तिः स्याद् इष्टानिष्ठार्थयोः श्रुतेः ॥स्र्स्_२।६४॥  
दृष्टेर् वा विरहादेश् च क्रियास् तत्रानिमेषता ।  
अश्रुतिः पारवश्यं च तूष्णीम्-भावादयोऽ पि च ॥स्र्स्_२।६५॥  
अकार्य-करणावज्ञा-स्तुति-नूतन-सङ्गमैः ।  
प्रतीकाराक्रियाद्यैश् च व्रीडत्वनतिधृष्टता ॥स्र्स्_२।६६॥  
तत्र चेष्टा निगूढोक्तिर् आधोमुख्य-विचिन्तने ।  
अनिर्गमो बहिः क्वापि दूराद् एवावगुण्ठनम् ॥स्र्स्_२।६७॥  
नखानां कृन्तनं भूमि-लेखनं चैवम् आदयः ।  
अवहित्थाकार-गुप्तिर् जैह्म्य-प्राभव-नीतिभिः ॥स्र्स्_२।६८॥  
लज्जा-साध्वस-दाक्षिण्य-प्रागल्भ्यापजयादिभिः ।  
अन्यथा-कथनं मिथ्या-धैर्यम् अन्यत्र वीक्षणम् ॥स्र्स्_२।६९॥  
कथा-भङ्गादयोऽ प्य् अस्याम् अनुभावा भवन्त्य् अमी ।  
स्वास्थ्य-चिन्ता-दृढाभ्यास-सदृशालोकनादिभिः ॥स्र्स्_२।७०॥  
स्मृतिः पूर्वानुभूतार्थ-प्रतीतिस् तत्र विक्रियाः ।  
कम्पनोद्वहने मूर्ध्नो भ्रू-विक्षेपादयोऽ पि च ॥स्र्स्_२।७१॥  
ऊहो वितर्कः सन्देह-विमर्ष-प्रत्ययादिभिः ।  
जनितो निर्णयान्तः स्याद् असत्यः सत्य एव वा ॥स्र्स्_२।७२॥  
तत्रानुभावाः स्युर् अमी भ्रू-शिरः- क्सेपणादयः ।  
इष्ट-वस्त्व्-अपरिप्राप्तेर् ऐश्वर्य-भ्रंशनादिभिः ॥स्र्स्_२।७३॥  
चिन्ता ध्यानात्मिका तस्याम् अनुभावा भवन्त्य् अमी ।  
कार्श्याधोमुख्य-सन्ताप-निःश्वासोच्छ्र्वसनादयः ॥स्र्स्_२।७४॥  
नाना-शास्त्रारथ-मथनाद् अर्थ-निर्धारणं मतिः ।  
तत्र चेष्टास् तु कर्तव्य-करणं संशय-छिदा ॥स्र्स्_२।७५॥  
शिष्योपदेश-भ्रू-क्षेपाव् ऊहापोहादयोऽ पि च ।  
ज्ञान-विज्ञान-गुर्वादि-भक्ति-नानार्थ-सिद्धिभिः ॥स्र्स्_२।७६॥  
लज्जादिभिश् च चित्तस्य नैस्पृह्यं धृतिर् उच्यते ।  
अत्रानुभावा विज्ञेयाः प्राप्तार्थानुभवस् तथा ॥स्र्स्_२।७७॥  
अप्राप्तातीत-नष्टार्थान् अभिसङ्क्षोभणादयः ।  
मनोरथस्य लाभेन सिद्ध्या योग्यस्य वस्तुनः ॥स्र्स्_२।७८॥  
मित्र-सङ्गम-देवादि-प्रसादादेश् च कल्पितः ।  
मनः-प्रसादो हर्षः स्याद् अत्र नेत्रास्य-फुल्लता ॥स्र्स्_२।७९॥  
प्रियाभाषणम् आश्लेषः पुलकानां प्ररोहणम् ।  
स्वेदोद्गमश् च हस्तेन हस्त-सम्पीडनादयः ॥स्र्स्_२।८०॥  
कालाक्षमत्वम् औत्सुक्यम् इष्ट-वस्तु-वियोगतः ।  
तद्-दर्शनाद् रम्य-वस्तु-दिदृक्षादेश् च तत्-क्रियाः ॥स्र्स्_२।८१॥  
त्वरानवस्थितिः शय्या-स्थितिर् उत्तान-चिन्तने ।  
शरीर-गौरवं निद्रा-तन्द्रा-निःश्वसितादयः ॥स्र्स्_२।८२॥  
अपराधावमानाभ्यां चौर्याआभिग्रहणादिभिः ।  
असत्-प्रलापनाद्यैश् च कृतं चण्डत्वम् उग्रता ॥स्र्स्_२।८३॥  
क्रियास् तत्रास्य-नयन-रागो बन्धन-ताडने ।  
शिरसः कम्पनं खेद-वध-निर्भर्त्सनादयः ॥स्र्स्_२।८४॥  
अधिक्षेपावमानाद्यैः क्रोधोऽ मर्ष इतीर्यते ।  
तत्र स्वेद-शिरः-कम्पाव् आधोमुख्य-विचिन्तने ॥स्र्स्_२।८५॥  
उपायान्वेषणोत्साह-व्यवसादयः क्रियाः ।  
पर-सौभाग्य-सम्पत्ति-विद्या-शौर्यादि-हेतुभिः ॥स्र्स्_२।८६॥  
गुणेऽ पि दोषारोपः स्याद् असूया तत्र विक्रियाः ।  
मुखापवर्तनं गर्हा भ्रू-भेदानादरादयः ॥स्र्स्_२।८७॥  
राग-द्वेषादिभिश् चित्त-लाघवं चापलं भवेत् ।  
चेष्टास् तत्राविचारेण परिरम्भावलम्बने ॥स्र्स्_२।८८॥  
निष्कासनोक्ति-पारुष्ये ताडनाज्ञापनादयः ।  
मद-स्वभाव-व्यायाम-निश्चिन्तत्व-श्रमादिभिः ॥स्र्स्_२।८९॥  
मनो-निमीलनं निद्रा चेष्टास् तत्रास्य-गौरवम् ।  
आघूर्णमान-नेत्रत्वम् अङ्गानां परिमर्दनम् ॥स्र्स्_२।९०॥  
निःश्वासोच्छ्वासने सन्न-गात्रत्वं नेत्र-मीलनम् ।  
शरीरस्य च सङ्कोचो जाड्यं चेत्य् एवम् आदयः ॥स्र्स्_२।९१॥  
उद्रेक एव निद्रायाः सुप्तिः स्यात् तत्र विक्रियाः ।  
इन्द्रियोपरतिर् नेत्र-मीलनं स्रस्त-गात्रता ॥स्र्स्_२।९२॥  
उत्स्वप्नायितनैश् चल्य-श्वासोच्छ्वासादयोऽ पि च ।  
स्वप्न-स्पर्शन-निध्वान-निद्रा-सम्पूर्णतादिभिः ॥स्र्स्_२।९३॥  
प्रबोधश् चेतनावाप्तिश् चेष्टास् तत्राक्षि-मर्दनम् ।  
शय्याया मोक्षणं बाहु-विक्षेपोऽ ङ्गुलि-मोटनम् ॥स्र्स्_२।९४॥  
शिरः-कण्डूयनं चाङ्ग-वलनं चैवम् आदयः ।  
उत्तमाधम-मध्येषु सात्त्विका व्यभिचारिणः ॥स्र्स्_२।९५॥  
विभावैर् अनुभावैश् च वर्णनीया यथोचितम् ।  
उद्वेग-स्नेह-दम्भेर्ष्या-प्रमुखाश् चित्त-वृत्तयः ॥स्र्स्_२।९६॥  
उक्तेष्व् अन्तर्भवन्तीति न पृथक्त्वेन दर्शिताः ।  
विभावाश् चानुभावाश् च ते भवन्ति परस्परम् ॥स्र्स्_२।९७॥  
कार्य-कारण-भावस् तु ज्ञेयः प्रायेण लोकतः ।  
स्वातन्त्र्यात् पारतन्त्र्याच् च ते द्विधा व्यभिचारिणः ॥स्र्स्_२।९८॥  
पर-पोषकतां प्राप्ताः परतन्त्रा इतीरिताः ।  
तद्-अभावे स्वतन्त्राः स्युर् भावा इति च ते स्मृताः ॥स्र्स्_२।९९॥  
आभासता भवेद् एषाम् अनौचित्य-प्रवर्तिताम् ।  
असत्यत्वाद् अयोग्यत्वाद् अनौचित्यं द्विधा भवेत् ॥स्र्स्_२।१००॥  
असत्यत्व-कृतं तत् स्याद् अचेतन-गतं तु यत् ।  
अयोग्यत्व-कृतं प्रोक्तं नीच-तिर्यङ्-नराश्रयम् ॥स्र्स्_२।१०१॥  
उत्पत्ति-सन्धि-शावल्य-शान्तयो व्यभिचारिणाम् ।  
दशाश् चतस्रस् तत्र उत्पत्तिर् भाव-सम्भवः ॥स्र्स्_२।१०२॥  
सरूपम् असरूपं वा भिन्न-कारण-कल्पितम् ।  
भाव-द्वयं मिलति चेत् स सन्धिर् इति गीयते ॥स्र्स्_२।१०३॥  
अत्यारूढस्य भावस्य विलयः शान्तिर् उच्यते ।  
शवलत्वं तु भावानां सम्मर्दः स्यात् परस्परम् ॥स्र्स्_२।१०४॥  
दिग्-अन्तराल-सञ्चार-कीर्तिना सिंह-भूभुजा ।  
एवं सञ्चारिणः सर्वे स-प्रपञ्चं निरूपिताः ॥स्र्स्_२।१०५॥  
सजातीयैर् विजातीयैर् भावैर् ये त्व् अतिरस्कृताः ।  
क्ष्राब्धिवन् नयन्त्य् अन्यान् स्वात्मत्वं स्थायिनो हि ते ॥स्र्स्_२।१०६॥  
भरतेन च ते कथिता रति-हासोत्साह-विस्मय-क्रोधाः ।  
शोकोऽ थ जुगुप्सा भयम् इत्य् अष्टौ लक्ष्म वक्ष्यते तेषाम् ॥स्र्स्_२।१०७॥  
यूनोर् अन्योन्य-विषया स्थायिनीच्छा रतिर् भवेत् ।  
निसर्गेणाभियोगेन संसर्गेणाभिमानतः ॥स्र्स्_२।१०८॥  
उपमाध्यात्म-विषयैर् एषा स्यात् तत्र विक्रियाः ।  
कटाक्ष-पात-भ्रू-क्षेप-प्रिय-वाग्-आदयो मताः ॥स्र्स्_२।१०९॥  
भोजस् तु सम्प्रयोगेण रतिम् अन्याम् उदाहरत् ।  
सम्प्रयोगस्य शब्दादिष्व् अन्तर्भावान् न तन्-मतम् ॥स्र्स्_२।११०॥  
अङ्कुर-पल्लव-कलिका-प्रस्पुनफलभोग-भाग् इयं क्रमशः ।  
प्रेमा मानः प्रणयः स्नेहो रागोऽ नुरागश् च ॥स्र्स्_२।१११॥  
स प्रेमा भेद-रहितं यूनोर् यद् भाव-बन्धनं ।  
यत् तु प्रेमानुबन्धेन स्वातन्त्र्याद् धृदयङ्गमम् ॥स्र्स्_२।११२॥  
बह्नाति भाव-कौटिल्यं सोऽ यं मान इतीर्यते ।  
बाह्यान्तरोपचारैर् यत् प्रेम-मानोपकल्पितैः ॥स्र्स्_२।११३॥  
बध्नाति भाव-विश्रम्भं सोऽ यं प्रणय उच्यते ।  
विश्रम्भे परमां काष्ठाम् आरूढे दर्शनादिभिः ॥स्र्स्_२।११४॥  
यत्र द्रवत्य् अन्तरङ्गं स स्नेह इति कथ्यते ।  
स त्रेधा कथ्यते प्रौढ-मध्य-मन्द-विभेदतः ॥स्र्स्_२।११५॥  
प्रवासादिभिर् अज्ञात-चित्त-वृत्तौ प्रिये जने ।  
इतर-क्लेश-कारी यः स प्रौढः स्नेह उच्यते ॥स्र्स्_२।११६॥  
इतरानुभवापेक्षां सहते यः स मध्यमः ।  
द्वयोर् एकस्य मानादौ तद् अन्यस्य करोति यः ॥स्र्स्_२।११७॥  
नैवोपेक्षां न चापेक्षां स स्नेहो मन्द उच्यते ।  
दुःखम् अप्य् अधिकं चित्ते सुखत्वेनैव रज्यते ॥स्र्स्_२।११८॥  
येन स्नेह-प्रकर्षेण स राग इति गीयते ।  
कुसुम्भ-नीली-मञ्जिष्ठ-राग-भेदेन स त्रिधा ॥स्र्स्_२।११९॥  
कुसुम्भ-रागः स ज्ञेयो यश् चित्ते रज्यति क्षणात् ।  
अतिप्रकाशमानोऽ पि क्षणाद् एव विनश्यति ॥स्र्स्_२।१२०॥  
नीली-रागस् तु यः सक्तो नापैति न च दीप्यते ।  
अचिरेणैव संसक्तश् चिराद् अपि न नश्यति ॥स्र्स्_२।१२१॥  
अतीव शोभते योऽ सौ माञ्जिष्ठो राग उच्यते ।  
राग एव स्वयं वेद्य-दशा-प्राप्त्या प्रकाशितः ॥स्र्स्_२।१२२॥  
यावद्-आश्रय-वृत्तिश् चेद् अनुराग इतीरितः ।  
अन्ये प्रीतिं रतेर् भेद्म् आमनन्ति न तन्-मतम् ॥स्र्स्_२।१२३॥  
असम्प्रयोग-विषया सेयं हर्षान् न भिद्यते ।  
भाषणाकृति-वेषाणं क्रियायाश् च विकारतः ॥स्र्स्_२।१२४॥  
लौल्यादेश् च परस्थानाम् एषाम् अनुकृतेर् अपि ।  
विकारश् चेतसो हासस् तत्र चेष्टाः समीरिताः ॥स्र्स्_२।१२५॥  
दृष्टेर् विकारो नामौष्ठ-कपोल-स्पन्दनादयः ।  
शक्तिर् धरिय-सहायाद्यैः फल-श्लाघ्येषु कर्मसु ॥स्र्स्_२।१२६॥  
सत्वरा मानसी वृत्तिर् उत्साहस् तत्र विक्रियाः ।  
कालाद्यवेक्षणं धैर्यं वाग्-आरम्भादयोऽ पि च ॥स्र्स्_२।१२७॥  
सहजाहार्य-भेदेन स द्विधा परिभाष्यते ।  
लोकोत्तर-पदार्थानां तत्-पूर्व-लोकनादिभिः ॥स्र्स्_२।१२८॥  
विस्तारश् चेतसो यस् तु विस्मयः स निगद्यते ।  
क्रियास् तत्राक्षि-विस्तार-साधूक्ति-पुलकादयः ॥स्र्स्_२।१२९॥  
वधावज्ञादिभिश् चित्त-ज्वलनं क्रोध ईरितः ।  
एष त्रिधा भवेत् कोर्ध-कोप-रोष-प्रभेदतः ॥स्र्स्_२।१३०॥  
वध-च्छेदादि-पर्यन्तः क्रोधः क्रूर-जनाश्रयः ।  
अभ्यर्थनावधिः प्रायः कोपो वीर-जनाश्रयः ॥स्र्स्_२।१३१॥  
शत्रु-भृत्य-सुहृत्-पूज्याश् चत्वारो विषयास् तयोः ।  
मुहुर् दष्टोष्ठता भुग्न-भ्रुकुटी-दन्त-घट्टनम् ॥स्र्स्_२।१३२॥  
हस्त-निष्पीडनं गात्र-कम्पः शस्त्र-प्रतीक्षणम् ।  
स्व-भुजावेक्षणं कण्ठ-गर्जाद्याः शात्रव-क्रुधि ॥स्र्स्_२।१३३॥  
भृत्य-क्रोधे तु चेष्टाः स्युस् तर्जनं मूर्ध-धननम् ।  
निर्भर्त्सनं च बहुधा मुहुर् निर्वर्णनादयः ॥स्र्स्_२।१३४॥  
मित्र-क्रोधे विकाराः स्युर् नेत्रान्तः-पतद्-अश्रुता ।  
तूष्णीं ध्यानं च नैश्चल्यं श्वसितानि मुहुर् मुहुः ॥स्र्स्_२।१३५॥  
मौनं विनम्र-मुखता भुग्न-दृष्ट्यादयोऽ पि च ।  
पूज्य-क्रोधे तु चेष्टाः स्युः स्व-निन्दा नम्र-वक्त्रता ॥स्र्स्_२।१३६॥  
अनुत्तर-प्रदानाङ्ग-स्वेद-गद्गदिकादयः ।  
शत्रु-क्रोधे तु चेष्टाः स्युर् भाव-गर्भित-भाषणम् ॥स्र्स्_२।१३७॥  
भ्रूभेद-निटिल-स्वेद-कटाक्षआरुणिमादयः ।  
भृत्यादि-कोप-त्रितये तत्-तत्-क्रोधादिताः क्रियाः ॥स्र्स्_२।१३८॥  
मिथः स्त्री-पुंसयोर् एव रोषह् स्त्री-गोचरः पुनः ।  
प्रत्ययावधिर् अत्र स्युर् विकाराः कुटिलेक्षणम् ॥स्र्स्_२।१३९॥  
अधर-स्फुरणापाङ्ग-राग-निःश्वसितादयः ।  
द्वेधा निगदितः स्त्रीणां रोषः पुरुष-गोचरः ॥स्र्स्_२।१४०॥  
सपत्नी-हेतुर् आद्यः स्याद् अन्यः स्याद् अन्य-हेतुकः ।  
सपत्नी-हेतुको रोषो विप्रलम्भे प्रपञ्च्यते ॥स्र्स्_२।१४१॥  
अन्य-हेतु-कृते त्व् अत्र क्रियाः पुरुष-रोषवत् ।  
बन्धु-व्यापत्ति-दौर्गत्य्-अधन-नाशादिभिः कृतः ॥स्र्स्_२।१४२॥  
चित्त-क्लेश-भरः शोकस् तत्र चेष्टा विवर्णता ।  
बाष्पोद्गमो मुखे शोषः स्तम्भ-निःश्वसितादयः ॥स्र्स्_२।१४३॥  
उत्तमानम् अयं प्रौढो विभावैर् अन्य-संश्रितैः ।  
आत्म-स्थैर् अतिरूढोऽ पि प्रायः शौर्येण शाम्यति ॥स्र्स्_२।१४४॥  
तत्र चेष्टा गुणाख्यान-निगूढ-रुदितादयः ।  
स्याद् एष मृति-पर्यन्तः स्व-परस्थैस् तु मध्यमे ॥स्र्स्_२।१४५॥  
अनतिव्यक्त-रुदित-प्रमुखास् तत्र विक्रियाः ।  
हेतुभिः स्वगतैर् एव प्रायः स्त्री-नीचयोर् अयम् ॥स्र्स्_२।१४६॥  
मरण-व्यवसायान्तस् तत्र भू-परिवेष्टनम् ।  
उरस्ताडन-निर्भेद-पातोच्चै रोदनादयः ॥स्र्स्_२।१४७॥  
अहृद्यानां पदार्थानां दर्शन-श्रवणादिभिः ।  
सङ्कोचनं यन् मनसह् सा जुगुप्सात्र विक्रियाः ॥स्र्स्_२।१४८॥  
नासापिधानं त्वरिता गतिर् आस्य-विकूणनम् ।  
सर्वाङ्ग-धूननं कुत्सा मुहुर् निष्ठीवनादयः ॥स्र्स्_२।१४९॥  
घृणा शुद्धा जुगुप्सान्या दश-रूपे निरूपिता ।  
सा हेय-श्रवणोत्पन्न-जुगुप्साया न भिद्यते ॥स्र्स्_२।१५०॥  
भयं तु मन्तुना घोर-दर्शन-श्रवणादिभिः ।  
चित्तस्यातीव चाञ्चल्यं तत् प्रायो नीच-मध्ययोः ॥स्र्स्_२।१५१॥  
उत्तमस्य तु जायेत कारणैर् अतिलौकिकैः ।  
भये तु चेष्टा वैवर्ण्यं स्तब्धत्वं गात्र-कम्पनम् ॥स्र्स्_२।१५२॥  
पलायनं परावृत्य वीक्षणं स्वात्म-गोपनम् ।  
आस्य-शोषणम् उत्क्रोश-शरणान्वेषणादयः ॥स्र्स्_२।१५३॥  
हेतुजाद् इतरे प्रोक्ते भये सोढल-सूनुना ।  
कृत्रिमं तूत्तम-गतं गुर्व्-आदीन् प्रत्यवास्तवम् ॥स्र्स्_२।१५४॥  
विभीषिकोत्थं बालादेर् वित्रासितकम् इत्य् उभे ।  
तत्रान्त्यम् अन्तर्भूतं स्याद् घोर-श्रवणजे भये ॥स्र्स्_२।१५५॥  
भिक्षु-भल्लूक-चोरादि-सूचना-कल्पितत्वतः ।  
आद्यं तु युक्ति-काक्ष्यायां भय-कक्ष्यां न गाहते ॥स्र्स्_२।१५६॥  
गुर्व्-आदि-सन्निधौ यस्मान् नीचैः स्थित्य्-आदि-सूचितम् ।  
भावो विनय एव स्याद् अथ स्यान् नाटके यदि ॥स्र्स्_२।१५७॥  
अवहित्थतया तस्य भयत्वं दूरतो गतम् ।  
अतो हेतुजम् एवैकं भयं स्याद् इति निश्चयः ॥स्र्स्_२।१५८॥  
भोजेनोक्ताः स्थायिनोऽ न्ये गर्वः स्नेहो धृतिर् मतिः ।  
स्थास्नुर् एवोद्धत-प्रेयः शान्तोदात्त-रसेष्व् अपि ॥स्र्स्_२।१५९॥  
तत्र स्नेहो रतेर् भेदस् त्रिधा चेच्छात्म-तत्-कृतः ।  
अन्ये पोषा-सहिष्णुत्वान् नैव स्थायि-पदोचिताः ॥स्र्स्_२।१६०॥  
तद् अष्टाव् एव विज्ञेयाः स्थायिनो मुनि-सम्मताः ।  
स्थायिनोऽ ष्टौ त्रयस्त्रिंशच् चारिणोऽ ष्टौ च सात्त्विकाः ॥स्र्स्_२।१६१॥  
एवम् एकोनपञ्चाशद् भावाः स्युर् मिलिता इमे ।  
एवं हि स्थायिनो भावान् सिंह-भूपतिर् अभ्यधात् ॥स्र्स्_२।१६२॥  
अथैषां रस-रूपत्वम् उच्यते सिंह-भूभुजा ।  
विद्वन्-मानस-हंसेन रस-भाव-विवेकिना ॥स्र्स्_२।१६३॥  
एते च स्थायिनः स्वैः स्वैर् विभावैर् व्यभिचारिभिः ।  
सात्त्विकैश् चानुभावैश् च नटाभिनय-योगतः ॥स्र्स्_२।१६४॥  
साक्षात्कारम् इवानीताः प्रापिताः स्वादु-रूपताम् ।  
सामाजिकानां मनसि प्रयान्ति रस-रूपताम् ॥स्र्स्_२।१६५॥  
दध्यादि-व्यञ्जन-द्रव्यैश् चिञ्चादिभिर् अथौषधैः ।  
गुडादि-मधुर-द्रव्यैर् यथा-योगं समन्वितैः ॥स्र्स्_२।१६६॥  
यद्वत् पाक-विशेषेण षाडवाख्यो रसः परः ।  
निष्पद्यते विभावाद्यैः प्रयोगेण तथा रसः ॥स्र्स्_२।१६७॥  
सोऽ यम् आनन्द-सम्भेदो भावकैर् अनुभूयते ।  
अष्टधा स च शृङ्गार-हास्य-वीराद्भुता अपि ॥स्र्स्_२।१६८॥  
रौद्रः करुण-बीभत्सौ भयानक इतीरितः ।  
एषूत्तरस् तु पूर्वस्मात् सम्भूतो विषमात् समः ॥स्र्स्_२।१६९॥  
बहु-वक्तव्यता-हेतोः सकलाह्लादनाद् अपि ।  
रसेषु तत्र शृङ्गारः प्रथमं लक्ष्यते स्फुटम् ॥स्र्स्_२।१७०॥  
विभावैर् अनुभावैश् च सात्त्विकैर् व्यभिचारिभिः ।  
नीता सदस्य-रस्यत्वं रतिः शृङ्गार उच्यते ॥स्र्स्_२।१७१॥  
स विप्रलम्भः सम्भोग इति द्वेधा निगद्यते ।  
अयुक्तयोस् तरुणयोर् योऽ नुरागः परस्परम् ॥स्र्स्_२।१७२॥  
अभीष्टालिङ्गनादीनाम् अनवाप्तौ प्रकृष्यते ।  
स विप्रलम्भो विज्ञेयः स चतुर्धा निगद्यते ॥स्र्स्_२।१७३॥  
पूर्वानुराग-मानौ च प्रवास-करुणाव् इति ।  
यत् प्रेम सङ्गमात् पूर्वं दर्शन-श्रवणादिभिः ॥स्र्स्_२।१७४॥  
पूर्वानुरागः स ज्ञेयः श्रवणं तद्-गुण-श्रुतिः ।  
प्रत्यक्ष-चित्र-स्वप्नादौ दर्शनं दर्शनं मतम् ॥स्र्स्_२।१७५॥  
यतः पूर्वानुरागोऽ यं सङ्कल्पात्मा प्रवर्तते ।  
सोऽ यं पूर्वानुरागाख्यो विप्रलम्भ इतीरितः ॥स्र्स्_२।१७६॥  
पारतन्त्र्याद् अयं द्वेधा दैव-मानुष-कल्पनात् ।  
तत्र सञ्चारिणो ग्लानिः शङ्कासूये श्रमो भयम् ॥स्र्स्_२।१७७॥  
निर्वेदौत्सुक्य-दैन्यानि चिन्ता-निद्रे प्रबोधता ।  
विषादो जडतोन्मादो मोहो मरणम् एव च ॥स्र्स्_२।१७८॥  
एतस्मिन्न् अभिलाषादि मरणान्तम् अनेकधा ।  
तत्-तत्-सञ्चारि-भावानाम् उत्कटत्वाद् दशा भवेत् ॥स्र्स्_२।१७९॥  
तथापि प्राक्तनैर् अस्या दशावस्थाः समासतः ।  
प्रोक्तास् तद्-अनुरोधेन तासां लक्षणम् उच्यते ॥स्र्स्_२।१८०॥  
अभिलाषश् चिन्तानुस्मृति-गुण-सङ्कीर्तनोद्वेगाः ।  
सविलापा उन्माद-व्याधी जडता मृतिश् च ताः क्रमशः ॥स्र्स्_२।१८१॥  
सङ्गमोपाय-रचित-प्रारब्ध-व्यवसायतः ।  
सङ्कल्पेच्छा-समुद्भूतिर् अभिलाषोऽ त्र विक्रियाः ॥स्र्स्_२।१८२॥  
प्रवेश-निर्गमौ तूष्णीं तद्-दृष्टि-पथ-गामिनौ ।  
राग-प्रकाशन-पराश् चेष्टाः स्वात्म-प्रसाधनम् ॥स्र्स्_२।१८३॥  
व्याजोक्तयश् च विजने स्थितिर् इत्य् एवम् आदयः ।  
केनोपायेन संसिद्धिः कदा तस्य समागमः ॥स्र्स्_२।१८४॥  
दूती-मुखेन किं वाच्यम् इत्य् आद्य् ऊहस् तु चिन्तनम् ।  
अत्र नीव्यादि-संस्पर्शः शय्यायां परिवर्तनम् ॥स्र्स्_२।१८५॥  
स-बाष्पाकेकरा दृष्टिर् मुद्रिकादि-विवर्तनम् ।  
निर्लक्ष्य-वीक्षणं चैवम् आद्या विकृतयो मताः ॥स्र्स्_२।१८६॥  
अर्थानाम् अनुभूतानां देश-कालानुवर्तिनाम् ।  
सान्तत्येन परामर्शो मानसः स्याद् अनुस्मृतिः ॥स्र्स्_२।१८७॥  
तत्रानुभावा निःश्वासो ध्याणं कृत्य-विहस्तता ।  
शय्यासनादि-विद्वेष इत्य् आद्याः स्मर-कल्पिताः ॥स्र्स्_२।१८८॥  
सौन्दर्यादि-गुण-श्लाघा गुण-कीर्तनम् अत्र तु ।  
रोमाञ्चो गद्गदा वाणी भाव-मन्थर-वीक्षणम् ॥स्र्स्_२।१८९॥  
तत्-सङ्ग-चिन्तनं सख्या गण्ड-स्वेदादयोऽ पि च ।  
मनसः कम्प उद्वेगः कथितस् तत्र विक्रियाः ॥स्र्स्_२।१९०॥  
चिन्ता सन्ताप-निःश्वासौ द्वेषः शय्यासनादिषु ।  
स्तम्भ-चिन्ताश्रु-वैवर्ण्य-दीनत्वादय ईरिताः ॥स्र्स्_२।१९१॥  
इह मे दृक्-पथं प्रापद् इहातिष्ठद् इहास्त च ।  
इहालपद् इहावात्सीद् इहैव न्यवृतत् तथा ॥स्र्स्_२।१९२॥  
इत्य् आदि-वाक्य-विन्यासो विलाप इति कीर्तितः ।  
तत्र चेष्टास् तु कुत्रापि गमनं क्वचिद् ईक्षणम् ॥स्र्स्_२।१९३॥  
क्वचित् क्वचिद् अवस्थानं क्वचिच् च भ्रमणादयः ।  
सर्वावस्थासु सर्वत्र तन्-मनस्कतया सदा ॥स्र्स्_२।१९४॥  
अतस्मिंस् तद् इति भ्रान्तिर् उन्मादो विरहोद्भवः ।  
तत्र चेष्टास् तु विज्ञेया द्वेषः स्वेष्टेऽ पि वस्तुनि ॥स्र्स्_२।१९५॥  
दीर्घं मुहुश् च निःश्वासो निर्निमेषतया स्थितिः ।  
निर्निमित्त-स्मित-ध्यान-गान-मौनादयोऽ पि च ॥स्र्स्_२।१९६॥  
अभीष्ट-सङ्गमाभावाद् व्याधिः सन्ताप-लक्षणः ।  
अत्र सन्ताप-निःश्वासौ शीत-वस्तु-निषेवणम् ॥स्र्स्_२।१९७॥  
जीवितोपेक्षणं मोहो मुमूर्षा धृति-वर्जनम् ।  
यत्र क्वचिच् च पतनं स्रस्ताक्षत्वादयोऽ पि च ॥स्र्स्_२।१९८॥  
इदम् इष्टम् अनिष्टं तद् इति वेत्ति न किञ्चन ।  
नोत्तरं भाषते प्रश्ने नेक्षते न शृणोति च ॥स्र्स्_२।१९९॥  
यत्र ध्यायति निःसञ्ज्ञं जडता सा प्रकीर्तिता ।  
अत्र स्पर्शानभिज्ञत्वं वैवर्ण्यं शिथिलाङ्गता ॥स्र्स्_२।२००॥  
अकाण्ड-हुङ्कृतिः स्तम्भो निःश्वास-कृशतादयः ।  
तैस् तैः कृतैः प्रतीकारैर् यदि न स्यात् समागमः ॥स्र्स्_२।२०१॥  
ततः स्यान् मरणोद्योगह् कामाग्नेस् तत्र विक्रियाः ।  
लीला-शुक-चकोरादि-न्यासः स्निग्ध-सखी-करे ॥स्र्स्_२।२०२॥  
कल-कण्ठ-कलालाप-श्रुतिर् मन्दानिलादरः ।  
ज्योत्स्ना-प्रवेश-माकन्द-मञ्जरी-वीक्षणादयः ॥स्र्स्_२।२०३॥  
मुहुः-कृतो मेति नेति प्रतिषेधार्थ-वीप्सया ।  
ईप्सितालिङ्गनादीनां निरोधो मान उच्यते ॥स्र्स्_२।२०४॥  
सोऽ यं सहेतु-निर्हेतु-भेदाद् द्वेधात्र हेतुजः ।  
ईर्ष्यया सम्भवेद् ईर्ष्या त्व् अन्यासङ्गिनि वल्लभे ॥स्र्स्_२।२०५॥  
असहिष्णुत्वम् एव स्याद् दृष्टेर् अनुमितेः श्रुतेः ।  
ईर्ष्या-माने तु निर्वेदावहित्थ-ग्लानि-दीनताः ॥स्र्स्_२।२०६॥  
चिन्ता-चापल्य-जडता-मोहाद्या व्यभिचारिणः ।  
भोगाङ्क-गोत्र-स्खलनोत्स्वप्नैर् अनुमितिस् त्रिधा ॥स्र्स्_२।२०७॥  
श्रुतिः प्रियापराधस्य श्रुतिर् आप्त-सखी-मुखात् ।  
कारणाभास-सम्भूतो निर्हेतुः स्याद् द्वयोर् अपि ॥स्र्स्_२।२०८॥  
अवहित्थादयस् तत्र विज्ञेया व्यभिचारिणः ।  
निर्हेतुकः स्वयं शाम्येत् स्वयं ग्राहस्मितादिभिः ॥स्र्स्_२।२०९॥  
हेतुजस् तु शमं याति यथायोग्यं प्रकल्पितैः ।  
साम्ना भेदेन दानेन नत्य्-उपेक्षा-रसान्तरैः ॥स्र्स्_२।२१०॥  
तत्र प्रियोक्ति-कथनं यत् तु तत् साम गीयते ।  
सख्यादिभिर् उपालम्भ-प्रयोगो भेद उच्यते ॥स्र्स्_२।२११॥  
व्याजेन भूषणादीनां प्रदानं दानम् उच्यते ।  
नतिः पाद-प्रणामः स्यात् तूष्णीं स्थितिर् उपेक्षणम् ॥स्र्स्_२।२१२॥  
आकस्मिक-भयादीनां कल्पना स्यद् रसान्तरम् ।  
यादृच्छिकं बुद्धि-पूर्वम् इति द्वेधा निगद्यते ॥स्र्स्_२।२१३॥  
अनुकूलेन दैवेन कृतं यादृच्छिकं भवेत् ।  
प्रत्युत्पन्न-धिया पुंसा कल्पितं बुद्धि-पूर्वकम् ॥स्र्स्_२।२१४॥  
पूर्व-सङ्गतयोर् यूनोर् भवेद् देशान्तरादिभिः ।  
चरण-व्यवधानं यत् स प्रवास इतीर्यते ॥स्र्स्_२।२१५॥  
तज्-जन्यो विप्रलम्भोऽ पि प्रवासत्वेन सम्मतः ।  
हर्ष-गर्व-मद-व्रीडा वर्जयित्वा समीरिताः ॥स्र्स्_२।२१६॥  
शृङ्गार-योग्याः सर्वेऽ पि प्रवास-व्यभिचारिणः ।  
कार्यतः सम्भ्रमाच् छापात् स त्रिधा तत्र कार्यजः ॥स्र्स्_२।२१७॥  
बुद्धि-पूर्वतया यूनोः संविधान-व्यपेक्षया ।  
वृत्तो वर्तिष्यमाणश् च वर्तमान इति त्रिधा ॥स्र्स्_२।२१८॥  
आवेगः सम्भ्रमः सोऽ पि नैको दिव्यादिभेदतः ।  
शापो वैरूप्यताद्रूप्य-प्रवृत्तेर् द्विविधो भवेत् ॥स्र्स्_२।२१९॥  
प्रवासः शाप-वैरूप्याद् अहल्या-गौतमादिषु ।  
द्वयोर् एकस्य मरणे पुनर् उज्जीवनावधौ ॥स्र्स्_२।२२०॥  
विरहः करुणोऽ न्यस्य सङ्गमाशानुवर्तनात् ।  
करुण-भ्रम-कारित्वात् सोऽ यं करुण उच्यते ॥स्र्स्_२।२२१॥  
सञ्चारिणोऽ नुभावाश् च करुणेऽ पि प्रवासवत् ।  
स्पर्शनालिङ्गनादीनाम् आनुकूल्यान् निषेवणम् ॥स्र्स्_२।२२२॥  
घटते यत्र यूनोर् यत् स सम्भोगश् चतुर्विधः ।  
सङ्क्षिप्तः सङ्कीर्णः सम्पन्नतरः समृद्धिमान् इति ते ॥स्र्स्_२।२२३॥  
पूर्वानुराग-मान-प्रवास-करुणानुसम्भवाः क्रमतः ।  
युवानौ यत्र सङ्क्षिप्तान् साध्वस-व्रीडितादिभिः ॥स्र्स्_२।२२४॥  
उपचारान् निषेवेते स सङ्क्षिप्त इतीरितः ।  
सङ्कीर्णस् तु पराधीन व्यलीक-मरणादिभिः ॥स्र्स्_२।२२५॥  
सङ्कीर्यमाणः सम्भोगः किञ्चित् पुष्पेषु-पेशलः ।  
भय-व्यलीक-स्मरणाद्य्-अभावात् प्राप्त-वैभवः ॥स्र्स्_२।२२६॥  
प्रोषितागतयोर् यूनोर् भोगः सम्पन्न ईरितः ।  
पुनर् उज्जीवने भोग-समृद्धिः कियती भवेत् ॥स्र्स्_२।२२७॥  
शिवाभ्याम् एव विज्ञेयम् इत्य् अयं हि समृद्धिमान् ।  
विभावैर् अनुभावैश् च स्वोचितैर् व्यभिचारिभिः ॥स्र्स्_२।२२८॥  
हासः सदस्य-रस्यत्वं नीतो हास्य इतीर्यते ।  
तत्रालस्य-ग्लानि-निद्रा-व्याध्य्-आद्या व्यभिचारिणः ॥स्र्स्_२।२२९॥  
एष द्वेधा भवेद् आत्म-पर-स्थिति-विभागतः ।  
आत्मस्थस् तु यदा स्वस्य विकारैर् हसति स्वयम् ॥स्र्स्_२।२३०॥  
परस्थस् तु पर-प्राप्तैर् एतैर् हसति चेत् परम् ।  
प्रकृति-वशात् स च षोढा स्मित-हसिते विहसितावहसिते च ॥स्र्स्_२।२३१॥  
अपहसितातिहसितके ज्येष्ठादीनां क्रमाद् द्वे द्वे ।  
स्मितं चालक्ष्य-दशनं दृक्-कपोल-विकाश-कृत् ॥स्र्स्_२।२३२॥  
तद् एव लक्ष्य-दशन-शिखरं हसितं भवेत् ।  
तद् एव कुञ्चितापाङ्ग-गण्डं मधुर-निःस्वनम् ॥स्र्स्_२।२३३॥  
कालोचितं सानुरागम् उक्तं विहसितं भवेत् ।  
फुल्ल-नासा-पुटं यत् स्यान् निकुञ्चित-शिरोऽ ंसकम् ॥स्र्स्_२।२३४॥  
जिह्मावलोक-नयनं तच् चावहसितं मतम् ।  
कम्पिताङ्गं साश्रु-नेत्रं तच् चापहसितं भवेत् ॥स्र्स्_२।२३५॥  
करोपगूढ-पार्श्वं यद् उद्धतायत-निःस्वनम् ।  
बाष्पाकुलाक्ष-युगलं तच् चातिहसितं भवेत् ॥स्र्स्_२।२३६॥  
विभावैर् अनुभावैश् च स्वोचितैर् व्यभिचारिभिः ।  
नीतः सदस्य-रस्यत्वम् उत्साहो वीर उच्यते ॥स्र्स्_२।२३७॥  
एष त्रिधा समासेन दान-युद्ध-दयोद्भवाः ।  
दान-वीरो धृतिर् हर्षो मत्याद्या व्यभिचारिणः ॥स्र्स्_२।२३८॥  
स्मित-पूर्वाभिभाषित्वं स्मित-पूर्वं च वीक्षितम् ।  
प्रसादे बहु-दातृत्वं तद्वद् वाचानुमोदितम् ॥स्र्स्_२।२३९॥  
गुणागुण-विचाराद्यास् त्व् अनुभावाः समीरिताः ।  
युद्ध-वीरे हर्ष-गर्वामर्षादया व्यभिचारिणा ॥स्र्स्_२।२४०॥  
असाहाय्येऽ पि युद्धेच्छा समराद् अपलायनम् ।  
भीताभय-प्रदानाद्या विकारास् तत्र कीर्तिताः ॥स्र्स्_२।२४१॥  
दया-वीरे धृति-मति-प्रमुखा व्यभिचारिणः ।  
स्वार्थ-प्राण-व्ययेनापि विपन्न-त्राण-शीलता ॥स्र्स्_२।२४२॥  
आश्वासनोक्तयः स्थैर्यम् इत्य् आद्यास् तत्र विक्रियाः ।  
विभावैर् अनुभावैश् च स्वोचितैर् व्यभिचारिभिः ॥स्र्स्_२।२४३॥  
नीतः सदस्य-रस्यत्वं विस्मयोऽ द्भुततां व्रजेत् ।  
अत्र धृत्यावेग-जाड्य-हर्षाद्या व्यभिचारिणः ॥स्र्स्_२।२४४॥  
चेष्टास् तु नेत्र-विस्तार-स्वेदाश्रु-पुलकादयः ।  
विभावैर् अनुभावैश् च स्वोचितैर् व्यभिचारिभिः ॥स्र्स्_२।२४५॥  
क्रोधः सदस्य-रस्यत्वं नीतो रौद्र इतीर्यते ।  
आवेग-गर्वौग्र्यामर्ष-मोहाद्या व्यभिचारिणः ॥स्र्स्_२।२४६॥  
प्रस्वेद-भ्रुकुटी-नेत्र-रागाद्यास् तत्र विक्रियाः ।  
विभावैर् अनुभावैश् च स्वोचितैर् व्यभिचारिभिः ॥स्र्स्_२।२४७॥  
नीतः सदस्य-रस्यत्वं शोकः करुण उच्यते ।  
अत्राष्टौ सात्त्विका जाड्य-निर्वेद-ग्लानि-दीनताः ॥स्र्स्_२।२४८॥  
आलस्यापस्मृति-व्याधि-मोहाद्या व्यभिचारिणः ।  
विभावैर् अनुभावैश् च स्वोचितैर् व्यभिचारिभिः ॥स्र्स्_२।२४९॥  
जुगुप्सा पोषम् आपन्ना बीभत्सत्वेन रस्यते ।  
अत्र ग्लानि-श्रमोन्माद-मोहापस्मार-दीनताः ॥स्र्स्_२।२५०॥  
विषाद-चापलावेग-जाड्याद्या व्यभिचारिणः ।  
स्वेद-रोमाञ्च-नामाग्र-च्छादनाद्याश् च विक्रियाः ॥स्र्स्_२।२५१॥  
विभावैर् अनुभावैश् च स्वोचितैर् व्यभिचारिभिः ।  
भयं सदस्य-रस्यत्वं नीतं प्रोक्तं भयानकः ॥स्र्स्_२।२५२॥  
तत्र सन्त्रास-मरण-चापलावेग-दीनताः ।  
विषाद-मोहापस्मार-शङ्काद्या व्यभिचारिणः ॥स्र्स्_२।२५३॥  
विक्रियास् त्व् आस्य-शोषाद्याः सात्त्विकाश् चाश्रु-वर्जिताः ।  
केचित् समान-बलयो रसयोः सङ्करं विदुः ॥स्र्स्_२।२५४॥  
न परीक्षाक्षमम् इदं मतं प्रेक्षावतां भवेत् ।  
तुष्यत्वे पूर्व आस्वादः कतरस्येत्य् अनिश्चयात् ॥स्र्स्_२।२५५॥  
स्पर्धापरत्वाद् उभयोर् अनास्वाद-प्रसङ्गतः ।  
तयोर् अन्यतरस्यैव प्रायेणास्वादनाद् अपि ॥स्र्स्_२।२५६॥  
युगपद् रसनीयत्वं नोभयोर् उपपद्यते ।  
एषाम् अङ्गाङ्गि-भावेन सङ्करो मम सम्मतः ॥स्र्स्_२।२५७॥  
  
[*१] अनोथेर् रेअदिन्ग् इन् सोमे मनुस्च्रिप्त्स्: अनुभावस् तु नैष्फल्य-मतिर् निर्वेद उच्यते । अत्र चिन्ताश्रु-निःश्वस-वैवर्ण्योच्छ्वास-दीनता ॥  
[*२] थे ड़ोल्लोwइन्ग् हल्ड़् करिक इस् ड़ोउन्द् इन् ओन्ल्य् ओने एदितिओन्: (शीत-ज्वरे तु चेष्टाः स्युः सन्तापश् चाङ्ग-सादनम् ।)  
  
  
तथा च भारतीये-  
भावो वापि रसो वापि प्रवृत्तिर् वृत्तिर् एव वा ।  
सर्वेषां समवेतानां रूपं यस्य भवेद् बहु ॥  
स मन्तव्यो रसः स्थायी शेषाः सञ्चारिणो मताः ॥इति॥  
  
तुलाधृतत्वम् अनयोर् न स्यात् प्रकरणादिना ।  
कवि-तात्पर्य-विश्रान्तेर् एकत्रैवावलोकनात् ॥स्र्स्_२।२५८॥  
उभौ शृङ्गार-बीभत्साव् उभौ वीर-भयानकौ ।  
रौद्राद्भुताव् उभौ हास्य-करुणौ प्रकृति-द्विषौ ॥स्र्स्_२।२५९॥  
स्वभाव-वैरिणोर् अङ्गाङ्गि-भावेनापि मिश्रणम् ।  
विवेकिभ्यो न स्वदते गन्ध-गन्धकयोर् इव ॥स्र्स्_२।२६०॥  
विरोधिनोऽ पि सान्निध्याद् अतिरस्कार-लक्षणम् ।  
पोषणं प्रकृतस्येति चेद् अङ्गत्वं न तावता ॥स्र्स्_२।२६१॥  
यत् किञ्चिद् उपकारित्वाद् अङ्गस्याङ्गित्वम् अङ्गिनि ।  
न तत्-सन्निधि-मात्रेण चर्वणानुपकारतः ॥स्र्स्_२।२६२॥  
अन्यथा पानकाद्येषु शर्करादेर् इवापतेत् ।  
अन्तरा पतितस्यापि तृणादेर् उपकारिता ॥स्र्स्_२।२६३॥  
तच् चर्वणाभिमाने स्यात् सतृणाभ्यवहारिता ।  
भृत्योर् नायकस्येव निसर्ग-द्वेषिणोर् अपि ॥स्र्स्_२।२६४॥  
अङ्गयोर् अङ्गिनो वृद्धौ भवेद् एकत्र सङ्गतिः ।  
अङ्गेनाङ्गी रसः स्वेच्छा-वृत्ति-वर्धित-सम्पदा ॥स्र्स्_२।२६५॥  
अमात्येनाविनीतेन स्वामीवाभासतां व्रजेत् ॥स्र्स्_२।२६६॥  
  
हरिश्चन्द्रो रक्षाकरण-रुचि-सत्येषु वचसां  
विलासे वागीशो महति नियमे नीति-निगमे ।  
विजेता गाङ्गेयं जन-भरण-सम्मोहन-कला-  
व्रतेषु श्री-सिंह-क्षितिपतिर् उदारो विहरते ॥स्र्स्_२।२६७॥  
  
नित्य श्रीयन्नपोत-क्षितिपति-जनुषः सिंह-भूपाल-मौलेः  
सौन्दर्यं सुन्दरीणां हरिण-विजयिनां वागुरा लोचनानाम् ।  
दानं मन्दार-चिन्तामणि-सुर-सुरभी-गर्व-निर्वापणाङ्कं  
विज्ञानं सर्व-विद्या-निधि-बुध-परिषच्-छेमुषी-भाग्य-रेखा ॥स्र्स्_२।२६८॥  
  
  
इति श्रीमद्-आन्ध्र-मण्डलाधीश्वर-प्रतिगण्ड-भैरव-श्रीमद्-अनपोत-नरेन्द्र-नन्दन-भुज-बल-भीम-श्री-सिंह-भूपाल-विरचिते रसार्णव-सुधाकर-नाम्नि नाट्यालङ्कार-शास्त्रे रसिकोल्लासो नाम  
द्वितीयो विलासः  
॥स्र्स्_३।२॥  
  
  
ः  
  
(३)  
तृतीयो विलासः  
भावकोल्लासः  
  
स क्षेमदायी कमलानुकूलः  
कठोर-पारावत-कण्ठ-नीलः ।  
कृपा-निधिर् भव्य-गुणाभिरामः  
परः पुमान् रज-महीध्र-वासी ॥१॥  
  
तद् ईदृश-रसाधारं नाट्यं रूपकम् इत्य् अपि ।  
नटस्यातिप्रवीणस्य कर्मत्वान् नाट्यम् उच्यते ॥२॥  
यथा मुखादौ पद्मादेर् आरोपे रूपक-प्रथा ।  
तथैव नायकारोपो नटे रूपकम् उच्यते ॥स्र्स्_३।३॥  
तच् च नाट्यं दश-विधं वाक्यार्थाभिनयात्मकम् ।  
  
तथा च भारतीये-  
नाटकं सप्रकरणम् अङ्को व्यायोक्ग एव च ।  
भाणः समवकारश् च वीथी प्रहसनं डिमः ॥  
ईहामृगश् च विज्ञेयो दशधा नाट्य-लक्षणम् । (१८।२-३)  
  
रसेतिवृत्त-नेतारस् तत्-तद्-रूपक-भेदकाः ॥स्र्स्_३।४॥  
लक्षितौ रसनेताराव् इतिवृत्तं तु कथ्यते ।  
इतिवृत्त-कथा-वस्तु-शब्दाः पर्याय-वाचिनः ॥स्र्स्_३।५॥  
इतिवृत्तं प्रबन्धस्य शरीरं त्रिविधं हि तत् ।  
ख्यातं कल्प्यं च सङ्कीर्णं ख्यातं राम-कथादिकम् ॥स्र्स्_३।६॥  
कवि-बुद्धि-कृतं कल्प्यं मालती-माधवादिकम् ।  
सङ्कीर्णम् उभयायत्तं लव-राघव-चेष्टितम् ॥स्र्स्_३।७॥  
लक्ष्येष्व् एतत् तु बहुधा दिव्य-मर्त्यादि-भेदतः ।  
तच् चेतिवृत्तं विद्वद्भिः पञ्चधा परिकीर्तितम् ॥स्र्स्_३।८॥  
बीजं बिन्दुः पताका च प्रकरी कार्यम् इत्य् अपि ।  
यत् तु स्वल्पम् उपक्षिप्तं बहुधा विस्तृतिं गतम् ॥स्र्स्_३।९॥  
कार्यस्य कारणं प्राज्ञैस् तद् बीजम् इति कथ्यते ।  
उप्तं बीजं तरोर् यद्वद् अङ्कुरादि-प्रभेदतः ॥स्र्स्_३।१०॥  
फलाय कल्पते तद्वन् नायकादि-विभेदतः ।  
फलायैतद् भवेद् यस्माद् बीजम् इत्य् अभिधीयते ॥स्र्स्_३।११॥  
फले प्रधाने बीजस्य प्रसङ्गोक्तैः फलान्तरैः ।  
विच्छिन्ने यद् अविच्छेद-कारणं बिन्दुर् उच्यते ॥स्र्स्_३।१२॥  
जल-बिन्दुर् यथा सिञ्चंस् तरु-मूलं फलाय हि ।  
तथैवायम् उपक्षिप्तो बिन्दुर् इत्य् अभिधीयते ॥स्र्स्_३।१३॥  
यत् प्रधानोपकरण-प्रसङ्गात् स्वार्थम् ऋच्छति ।  
सा स्यात् पताका सुग्रीव-मकरन्दादि-वृत्तवत् ॥स्र्स्_३।१४॥  
यत् केवलं परार्थस्य साधकं च प्रदेश-भाक् ।  
प्रकरी सा समुद्दिष्टा नव-वृन्दादि-वृत्तवत् ॥स्र्स्_३।१५॥  
अङ्गस्य च प्रधानस्य भाव्यवस्थस्य सूचकम् ।  
यद् आगन्तुक-भावेन पताका-स्थानकं हि तत् ॥स्र्स्_३।१६॥  
एतद् द्विधा तुल्य-संविधानं तुल्य-विशेषणम् ।  
तत्राद्यं त्रि-प्रकारं स्याद् द्वितीयं त्व् एकम् एव हि ॥स्र्स्_३।१७॥  
एवं चतुर्विधं ज्ञेयं पताका-स्थानकं बुधैः ।  
  
तथा च भरतः-  
सहसैवार्थ-सम्पत्तिर् गुणवत्य् उपचारतः ।  
पताका-स्थानकम् इदं प्रथमं परिकीर्तितम् ॥इति॥(१९।३१)  
  
तथा च-  
वचः सातिशयं श्लिष्टं काव्य-बन्ध-समाश्रयम् ।  
पताका-स्थानकम् इदं द्वितीयं परिकीर्तितम् ॥इति॥(१९।३२)  
  
तथा च-  
अर्थोपक्षेपणं यत्र लीनं स-विनयं भवेत् ।  
श्लिष्ट-प्रत्युत्तरोपेतं तृतीयम् इदम् इष्यते ॥(१९।३३)  
  
तथा च-  
द्व्य्-अर्थो वचन-विन्यासः सुश्लिष्टः काव्य-योजितः ।  
उपन्यास-सुयुक्तश् च तच् चतुर्थम् उदाहृतम् ॥(१९।३४) इति ॥  
  
वस्तुनस् तु समस्तस्य धर्म-कामार्थ-लक्षणम् ॥स्र्स्_३।१८॥  
फलं कार्यम् इति शुद्धं मिश्रं वा कल्पयेत् सुधीः ।  
प्रधानम् अङ्गम् इति च तद् वस्तु द्विविधं पुनः ॥स्र्स्_३।१९॥  
प्रधानं नेतृ-चरितं प्रधान-फल-बन्धि च ।  
काव्ये व्यापि प्रधानं तद् यथा रामादि-चेष्टितम् ॥स्र्स्_३।२०॥  
नायकार्थ-कृद्-अङ्गं स्यान् नायकेतर-चेष्टितम् ।  
नित्यं पताका प्रकरी चाङ्गं बीजादयः क्वचित् ॥स्र्स्_३।२१॥  
बीजत्वाद् बीजम् आदौ स्यात् फलत्वात् कार्यम् अन्ततः ।  
तयोः सन्धान-हेतुत्वान् मध्ये बिन्दुं प्रकल्पयेत् ॥स्र्स्_३।२२॥  
यथायोगं पताकायाः प्रकर्याश् च नियोजनम् ।  
कार्यस्य पञ्चधावस्था नायकादि-क्रिया-वशात् ॥स्र्स्_३।२३॥  
आरम्भ-यत्न-प्राप्त्य्-आशा-नियताप्ति-फलागमाः ।  
तत्र मुख्य-फलोद्योग-मात्रम् आरम्भ इष्यते ॥स्र्स्_३।२४॥  
यत्नस् तु तत्-फल-प्राप्त्याम् औत्सुक्येन तु वर्तनम् ।  
प्राप्त्य्-आशा तु महार्थस्य सिद्धि-सद्भाव-भावना[*३] ॥स्र्स्_३।२५॥  
नियताप्तिर् अविघ्नेन कार्य-संसिद्धि-निश्चयः ।  
समग्रेष्ट-फलावाप्तिर् नायकस्य फलागमः ॥स्र्स्_३।२६॥  
एकैकस्यास् त्व् अवस्थायाः प्रकृत्या चैकयैकया ।  
योगः सन्धिर् इति ज्ञेयो नाट्य-विद्या-विशारदैः ॥स्र्स्_३।२७॥  
एकैकस्यास् त्व् अवस्थायाः प्रकृत्या चैकयैकया ।  
योगः सन्धिर् इति ज्ञेयो नाट्य-विद्या-विशारदैः ॥२७॥  
पताकायास् त्व् अवस्थानं क्वचिद् अस्ति न वा क्वचित् ।  
पताका-विरहे बीजं बिन्दुं वा कल्पयेत् सुधीः ॥स्र्स्_३।२८॥  
मुख्य-प्रयोजन-वशात् कथाङ्गानां समन्वये ।  
अवान्तरार्थ-सम्बन्धः सन्धिः सन्धान-रूपतः ॥स्र्स्_३।२९॥  
मुख-प्रतिमुखे गर्भ-विमर्शाव् उपसंहृतिः ।  
पञ्चैते सन्धयः तेषु यत्र बीज-समुद्भवः ॥स्र्स्_३।३०॥  
नाना-विधानाम् अर्थानां रसानाम् अपि कारणम् ।  
तन् मुखं तत्र चाङ्गानि बीजारम्भानुरोधतः ॥स्र्स्_३।३१॥  
उपक्षेपः परिकरः परिन्यासो विलोभनम् ।  
युक्तिः प्राप्तिः समाधानं विधानं परिभावना ॥स्र्स्_३।३२॥  
उद्भेद-भेदौ करणम् इति द्वादश योजयेत् ।  
उपक्षेपस् तु बीजस्य सूचना कथ्यते बुधैः ॥स्र्स्_३।३३॥  
परिक्रिया तु बीजस्य बहुलीकरणं मतम् ।  
बीज-निष्पत्ति-कथनं परिन्यास इतीर्यते ॥स्र्स्_३।३४॥  
नायकादि-गुणानां यद् वर्णनं तद् विलोभनम् ।  
सम्यक् प्रयोजनानां हि निर्णयो  युक्तिर् इष्यते ॥स्र्स्_३।३५॥  
प्राज्ञैः सुखस्य सम्प्राप्तिः प्राप्तिर् इत्य् अभिधीयते ।  
बीजस्य पुनर् आधानं समाधानम् इहोच्यते ॥स्र्स्_३।३६॥  
सुख-दुःख-करं यत् तु तद् विधानं बुधा विदुः ।  
श्लाघ्यैश् चित्त-चमत्कारो गुणाद्यैः परिभावना ॥स्र्स्_३।३७॥  
उद्घातनं यद् बीजस्य स उद्भेदः प्रकीर्तितः ।  
बीजस्योत्तेजनं भेदो यद् वा सङ्घात-भेदनम् ॥स्र्स्_३।३८॥  
प्रस्तुतार्थ-समारम्भं करणं परिचक्षते ।  
बीज-प्रकाशनं यत्र दृश्यादृश्यतया भवेत् ॥स्र्स्_३।३९॥  
तत् स्यात् प्रतिमुखं बिन्दोः प्रयत्नस्यानुरोधतः ।  
इह त्रयोदशाङ्गानि प्रयोज्यानि मनीषिभिः ॥स्र्स्_३।४०॥  
विलास-परिसर्पौ च विधुतं शम-नर्मणी ।  
नर्म-द्युतिः प्रगमनं निरोधः पर्युपासनम् ॥स्र्स्_३।४१॥  
पुष्पं वज्रम् उपन्यासो वर्ण-सङ्ग्रहनं तथा ।  
विलासः सङ्गमार्थस् तु व्यापारः परिकीर्तितः ॥स्र्स्_३।४२॥  
पूर्व-दृष्टस्य बीजस्य त्व् अङ्क-च्छेदादिना तथा ।  
नष्टस्यानुस्मृतिः शश्वत् परिसर्प इति स्मृतः ॥स्र्स्_३।४३॥  
नायकादेर् ईप्सितानाम् अर्थानाम् अनवाप्तितः ।  
अरतिर् यद् भवेद् तद् धि विद्वद्भिर् विधुतं मतम् ॥स्र्स्_३।४४॥  
अथवानुनयोत्कर्षं विधुतं स्यान् निराकृतिः ।  
अरतेः शमनं तज्-ज्ञाः शमम् आहुर् मनीषिणः ॥स्र्स्_३।४५॥  
परिहास-प्रधानं यद् वचनं नर्म तद् विदुः ।  
कोपस्यापह्नवार्थं यद् धास्यं नर्म-द्युतिर् मता ॥स्र्स्_३।४६॥  
तत् तु प्रगमनं यत् स्याद् उत्तरोत्तर-भाषणम् ।  
यत्र व्यसनम् आयाति निरोधः स निगद्यते ॥स्र्स्_३।४७॥  
रुष्टस्यानुनयो यः स्यात् पर्युपासनम् ईरितम् ।  
स-विशेषाभिधानं यत् पुष्पं तद् इति सञ्ज्ञितम् ॥स्र्स्_३।४८॥  
वज्रं तद् इति विज्ञेयं साक्षान् निष्ठुर-भाषणम् ।  
युक्तिभिः सहितो योऽ र्थः उपन्यासः स इष्यते ॥स्र्स्_३।४९॥  
सर्व-वर्णोपगमनं वर्ण-संहार उच्यते ।  
दृष्टादृष्टस्य बीजस्य गर्भस् त्व् अन्वेषणं मुहुः ॥स्र्स्_३।५०॥  
अत्राप्य् आचापताकानुरोधाद् अङ्गानि कल्पयेत् ।  
अभूताहरणं मार्गो रूपोदाहरणे क्रमः ॥स्र्स्_३।५१॥  
सङ्ग्रहश् चानुमानं च तोटकाधिबले तथा ।  
उद्वेगः सम्भ्रमाक्सेपौ द्वादशैषां तु लक्षणम् ॥स्र्स्_३।५२॥  
अभूताहरणम् तत् स्याद् वाक्यं यत् कपटाश्रयम् ।  
मार्गस् तत्त्वार्थ-कथनम् रूपं सन्देह-कृद् वचः ॥स्र्स्_३।५३॥  
सोत्कर्ष-वचनं यत् तु तद् उदाहरणं मतम् ।  
भाव-ज्ञानं क्रमो यद् वा चिन्त्यमानार्थ-सङ्गतिः ॥स्र्स्_३।५४॥  
सङ्ग्रहः सामदानार्थ-संयोगः परिकीर्तितः ।  
अर्थस्याभ्यूहनं लिङ्गाद् अनुमानं प्रचक्षते ॥स्र्स्_३।५५॥  
संरम्भं तु वचनं सङ्गिरन्ते हि तोटकम् ।  
बुधैर् अधिबलं प्रोक्तं कपटेनातिवञ्चनम् ॥स्र्स्_३।५६॥  
शत्रु-वैरादि-सम्भूतं भयम् उद्वेग उच्यते ।  
शत्रु-व्याघ्रादि-सम्भूतौ शङ्कात्रासौ च सम्भ्रमः ॥स्र्स्_३।५७॥  
गर्भ-बीज-समाक्षेपम् आक्षेपं परिचक्षते ।  
यत्र प्रलोभन-क्रोध-व्यसनाद्यैर् विमृश्यते ॥स्र्स्_३।५८॥  
बीजार्थो गर्भ-निर्भिन्नः स विमर्श इतीर्यते ।  
प्रकरी-नियताप्त्यानुगुण्याद् अत्राङ्ग-कल्पनम् ॥स्र्स्_३।५९॥  
अपवादोऽ थ सम्फेटो विद्रव-द्रव-शक्तयः ।  
द्युति-प्रसङ्गौ छलन-व्यवसायौ निरोधनम् ॥स्र्स्_३।६०॥  
प्ररोचना विचलनम् आदानं स्युस् त्रयोदश ।  
तत्रापवादो दोषाणां प्रख्यापनम् इतीर्यते ॥स्र्स्_३।६१॥  
दोष-सङ्ग्रथितं वाक्यं सम्फेटं सम्प्रचक्षते ।  
विरोध-वध-दाहादिर् विद्रवः परिकीर्तितः ॥स्र्स्_३।६२॥  
गुरु-व्यतिक्रमं प्राह द्रवं तु भरतो मुनिः ।  
उत्पन्नस्य विरोधस्य शमनं शक्तिर् इष्यते ॥स्र्स्_३।६३॥  
द्युतिर् नाम समुद्दिष्टा तर्जनोद्वेजने बुधैः ।  
प्रस्तुतार्थस्य कथनं प्रसङ्गः परिकीर्तितः ॥स्र्स्_३।६४॥  
प्रसङ्गं कथयन्त्य् अन्ये गुरूणां परिकीर्तनम् ।  
अवमानादि-करणं कार्यार्थे छलनं विदुः ॥स्र्स्_३।६५॥  
व्यवसायः स्व-सामर्थ्य-प्रख्यापनम् इतीर्यते ।  
विरोधनं निरोधोक्तिः संरब्धानां परस्परम् ॥स्र्स्_३।६६॥  
सिद्धवद् भाविनोऽ र्थस्य सूचना स्यात् प्ररोचना ।  
आत्म-श्लाघा विचलनम् आदानं कार्य-सङ्ग्रहः ॥स्र्स्_३।६७॥  
मुख-सन्ध्यादयो यत्र विकीर्णा बीज-संयुताः ।  
महत्-प्रयोजनं यान्ति तन्-निर्वहणम् उच्यते ॥स्र्स्_३।६८॥  
सन्धि-विरोधौ ग्रथनं निर्णयः परिभाषणे प्रसादश् च ।  
आनन्द-समय-कृतयो भाषोपगूहने तद्वत् ॥स्र्स्_३।६९॥  
अथ पूर्व-भाव-सयुजाव् उपसंहार-प्रशस्ती च ।  
इति निर्वहणस्याङ्गान्य् आहुर् अमीषां तु लक्षणं वक्ष्ये ॥स्र्स्_३।७०॥  
बीजोपगमनं सन्धिः कार्यान्वेषणं विरोधः स्यात् ।  
ग्रथनं तद्-उपेक्षेपः स्याद् अनुभूतस्य निर्णयः कथनम् ॥स्र्स्_३।७१॥  
परिभाषा त्व् अन्योन्यं जल्पनम् अथवा परिवादः ।  
शुश्रूषादि-प्राप्तं प्रसादम् आहुः प्रसन्नत्वम् ॥स्र्स्_३।७२॥  
अभिलषितार्थ-समागमम् आनन्दं प्राहुर् आचार्याः ।  
समयो दुःख-सङ्क्षयः कृतिर् अपि लब्धार्थ-सुस्थिरीकरणम् ॥स्र्स्_३।७३॥  
मानाद्याप्तिश् च भाषणम् उपगूहनम् अद्भुत-प्राप्तिः ।  
दृष्ट-क्रम-कार्यस्य स्याद् दृष्टिः पूर्व-भावस् तु ॥स्र्स्_३।७४॥  
धर्मार्थाद्य्-उपगमनाद् उपसंहारः कृतार्थता-कथनम् ।  
भरतैश् चराचराणाम् आशीर् आशंसनं प्रशस्तिः स्यात् ॥स्र्स्_३।७५॥  
रस-भावानुरोधेन प्रयोजनम् अपेक्ष्य च ।  
साफल्यं कार्यम् अङ्गानाम् इत्य् आचार्याः प्रचक्षते ॥स्र्स्_३।७६॥  
केषाञ्चिद् एषाम् अङ्गानां विकल्पं केचिद् ऊचिरे ।  
मुखादि-सन्धिष्व् अङ्गानां क्रमोऽ यं न विवक्षितः ॥स्र्स्_३।७७॥  
क्रमस्यानादृतत्वेन भरतादिभिर् आदिमैः ।  
लक्ष्येषु व्युत्क्रमेणापि कथनेन विचक्षणैः ॥स्र्स्_३।७८॥  
चतुः-षष्ठि-कला-मर्म-वेदिना सिंह-भूभुजा ।  
लक्षिता च चतुःषष्ठिर् बाल-रामायणे स्फुटम् ॥स्र्स्_३।७९॥  
मुखादि-सन्धिष्व् अङ्गानाम् अशैथिल्य-प्रतीतये ।  
सन्ध्य्-अन्तराणि योज्यानि तत्र तत्रैकविंशतिः ॥स्र्स्_३।८०॥  
आचार्यान्तर-सम्मत्या चमत्कारोदयाद् अपि ।  
वक्ष्ये लक्षणम् एतेषाम् उदाहृतिम् अपि स्फुटम् ॥स्र्स्_३।८१॥  
साम-दाने भेद-दण्डौ प्रत्युत्पन्न-मतिर् वधः ।  
गोत्र-स्खलितम् ओजश् च धीः क्रोधः साहसं भयम् ॥स्र्स्_३।८२॥  
माया च संवृतिर् भ्रान्तिर् दूत्यं हेत्व्-अवधारणम् ।  
स्वप्न-लेखौ मदश् चित्रम् इत्य् एतान्य् एकविंशतिः ॥स्र्स्_३।८३॥  
तत्र साम प्रियं वाक्यं स्वानुवृत्ति-प्रकाशनम् ।  
दानम् आत्म-प्रतिनिधिर् भूषणादि-समर्पणम् ॥स्र्स्_३।८४॥  
भेदस् तु कपटालापैः सुहृदां भेद-कल्पनम् ।  
दण्डस् त्व् अविनयादीनां दृष्ट्या श्रुत्याथ तर्जनम् ॥स्र्स्_३।८५॥  
तात्-कालिकी च प्रतिभा प्रत्युत्पन्न-मतिर् स्मृता ।  
वधस् तु जीवित-द्रोह-क्रिया स्याद् आततायिनः ॥स्र्स्_३।८६॥  
तद् गोत्र-स्खलितं यत् तु नाम-व्यत्यय-भाषणम् ।  
ओजस् तु वाग्-उपन्यासो निज-शक्ति-प्रकाशकः ॥स्र्स्_३।८७॥  
इष्टार्थ-सिद्धि-पर्यन्ता चिन्ता धीर् इति कथ्यते ।  
क्रोधस् तु चेतसो दीप्तिर् अपराधादि-दर्शनात् ॥स्र्स्_३।८८॥  
स्व-जीवित-निराकाङ्क्षो व्यापारः साहसं भवेत् ।  
भयं त्व् आकस्मिक-त्रासः माया कैतव-कल्पना ॥स्र्स्_३।८९॥  
संवृत्तिः स्वयम् उक्तस्य स्वयम् प्रच्छादनं भवेत् ।  
भ्रान्तिर् विपर्यय-ज्ञानं प्रसङ्गस्य ह्य् अनिश्चयात् ॥स्र्स्_३।९०॥  
दूत्यं तु सहकारित्वं दुर्घटे कार्य-वस्तुनि ।  
निश्चयो हेतुनार्थस्य मतं हेत्व्-अवधारणम् ॥स्र्स्_३।९१॥  
स्वप्नो निद्रान्तरे मन्त्र-भेद-कृद् वचनं मतम् ।  
विवक्षितार्थ-कलिता पत्रिका लेख ईरितः ॥स्र्स्_३।९२॥  
मदस् तु मद्यजः चित्रं चाकार्स्य विलेखनम् ।  
भाग-कल्पनयाङ्गानां मुख-प्रमुख-सन्धिषु ॥स्र्स्_३।९३॥  
प्रत्येकं नियतत्वेन योज्या तत्रैव कल्पना ।  
सन्ध्य्-अन्तराणां विज्ञेयः प्रयोगस् त्व् अविभागतः ॥स्र्स्_३।९४॥  
तथैव दर्शनाद् एषाम् अनैयत्येन सन्धिषु ।  
तद् एषाम् अविचारेण कथितो दशरूपके ॥स्र्स्_३।९५॥  
सन्ध्य्-अन्तराणाम् अङ्गेषु नान्तर्भावो मतो मम ।  
सामाद्य्-उपाय-दक्षेण सन्ध्यादि-गुण-शोभिता ॥स्र्स्_३।९६॥  
निर्व्यूढं सिंह-भूपेन सन्ध्य्-अन्तर-निरूपणम् ।  
एवम् अङ्गैर् उपाङ्गैश् च सुश्लिष्टं रूपक-श्रियः ॥स्र्स्_३।९७॥  
शरीरं वस् त्व् अलङ्कुर्यात् षट्-त्रिंशद् भूषणैः स्फुटम् ।  
भूषणाक्षर-सङ्घातौ हेतुः प्राप्तिर् उदाहृतिः ॥स्र्स्_३।९८॥  
शोभा संशय-दृष्टान्ताव् अभिप्रायो निदर्शनम् ।  
सिद्धि-प्रसिद्धी दाक्षिण्यम् अर्थापत्तिर् विशेषणम् ॥स्र्स्_३।९९॥  
पदोच्चयस् तुल्य-तर्को विचारस् तद्-विपर्ययः ।  
गुणातिपातोऽ तिशयो निरुक्तं गुण-कीर्तनम् ॥स्र्स्_३।१००॥  
गर्हणानुनयो भ्रंशो लेश-क्षोभौ मनोरथः ।  
अनुक्ति-सिद्धिः सारूप्यं माला मधुर-भाषणम् ॥स्र्स्_३।१०१॥  
पृच्छोपदिष्ट-दृष्टानि षट्-त्रिंशद्-भूषणानि हि ।  
गुणालङ्कार-बहुलं भाषणं भूषणं मतम् ॥स्र्स्_३।१०२॥  
वाक्यम् अक्षर-सङ्घातो भिन्नार्थं श्लिष्ट-वर्णकम् ।  
स हेतुर् इति निर्दिष्टो यत् साध्यार्थ-प्रसाधकः ॥स्र्स्_३।१०३॥  
एक-देश-परिज्ञानात् प्राप्तिः शेषाभियोजनम् ।  
वाक्यं यद् गूढ-तुल्यार्थं तद् उदाहरणं मतम् ॥स्र्स्_३।१०४॥  
शोभा स्वभाव-प्राकट्यं यूनोर् अन्योन्यम् उच्यते ।  
अनिश्चयान्तं यद् वाक्यं संशयः स निगद्यते ॥स्र्स्_३।१०५॥  
स्व-पक्षे दर्शनं हेतोर् दृष्टान्तः साध्य-सिद्धये ।  
अभिप्रायस् त्व् अभूतार्थो हृद्यः साम्येन कल्पितः ॥स्र्स्_३।१०६॥  
अभिप्रायं परे प्राहुर् ममतां हृद्य-वस्तुनि ।  
यथार्थानां प्रसिद्धानां क्रियते परिकीर्तनम् ॥स्र्स्_३।१०७॥  
परोपेक्षा-व्युदासार्थं तन् निदर्शनम् उच्यते ।  
अतर्कितोपपन्नः स्यात् सिद्धिर् इष्टार्थ-सङ्गमः ॥स्र्स्_३।१०८॥  
प्रसिद्धिर् लोक-विख्यातैर् वाक्यैर् अर्थ-प्रसाधनम् ।  
चित्तानुवर्तनं यत्र तद् दाक्षिण्यम् इतीरितम् ॥स्र्स्_३।१०९॥  
उक्तार्थानुपपत्त्याऽन्यो यस्मिन्न् अर्थः प्रकल्प्यते ।  
वाक्य-माधुर्य-संयुक्ता सार्थापत्तिर् उदाहृता ॥स्र्स्_३।११०॥  
सिद्धान् बहून् प्रधानार्थान् उक्त्वा यत्र प्रयुज्यते ।  
विशेष-युक्तं वचनं विज्ञेयं तद् विशेषणम् ॥स्र्स्_३।१११॥  
बहूनां तु प्रयुक्तानां पदानां बहुभिः पदैः ।  
उच्चयः सदृशार्थो यः स विज्ञेयः पदोच्चयः ॥स्र्स्_३।११२॥  
रूपकैर् उपमाभिर् वा तुल्यार्थाभिः प्रयोजितः । अप्रत्यक्षार्थ-संस्पर्शस् तुल्य-तर्क इतीरितः ॥स्र्स्_३।११३॥  
विचारस् त्व् एक-साध्यस्य बहु-साधन-वर्णनम् ।  
विचारस्यान्यथाभावो विज्ञेयस् तद्-विपर्ययः ॥स्र्स्_३।११४॥  
  
[*३] सिद्ध-सद्-भावना मता।  
  
  
गुणातिपातो व्यत्यस्त-गुणाख्यानम् उदाहृतम् ।  
बहून् गुणान् कीर्तयित्वा सामान्येन च संश्रयान् ॥स्र्स्_३।११५॥  
विशेषः कीर्त्यते यत्र ज्ञेयः सोऽ तिशयो बुधैः ।  
निरुक्तिर् निरवद्योक्तिर् नामान्य् अर्थ-प्रसिद्धये ॥स्र्स्_३।११६॥  
लोके गुणातिरिकानां बहूनां यत्र नामभिः ।  
एकोऽ पि शब्द्यते तत् तु विज्ञेयं गुण-कीर्तनम् ॥स्र्स्_३।११७॥  
यत्र सङ्कीर्तयन् दोषान् गुणम् अर्थेन दर्शयेत् ।  
गुणान् वा कीर्तयन् दोषान् दर्शयेद् गर्हणं तु तत् ॥स्र्स्_३।११८॥  
अभ्यर्थना-परं वाक्यं विज्ञेयोऽ नुनयो बुधैः ।  
पतनं प्रकृताद् अर्थाद् अन्यस्मिन् भ्रंश ईरितः ॥स्र्स्_३।११९॥  
लेशः स्याद् इङ्गित-ज्ञान-कृद् विशेषणवद् वचः ।  
क्षोभस् त्व् अन्य-गते हेताव् अन्यस्मिन् कार्य-कल्पनं ॥स्र्स्_३।१२०॥  
मनोरथस् तु व्याजेन विवक्षित-निवेदनम् ।  
प्रस्तावनैव शेषोऽ र्थो यत्रानुक्तोऽ पि गृह्यते ॥स्र्स्_३।१२१॥  
अनुक्त-सिद्धिर् एषा स्याद् इत्य् आह भरतो मुनिः[*४] ।  
दृष्ट-श्रुतानुभूतार्थ-कथनादि-समुद्भवम् ॥स्र्स्_३।१२२॥  
सादृश्यं यत्र सङ्क्षोभात् तत् सारूप्यं निरूप्यते ।  
ईप्सितार्थ-प्रसिद्ध्य्-अर्थं कथ्यन्ते यत्र सूरिभिः ॥स्र्स्_३।१२३॥  
प्रयोजनान्य् अनेकानि सा मालेत्य् अभिधीयते ।  
यत् प्रसन्नेन सारूप्यं यत्र पूजयितुं वचः ॥स्र्स्_३।१२४॥  
स्तुति-प्रकाशनं तत् तु स्मृतं मधुर-भाषणम् ।  
प्रश्नेनैवोत्तरं यत्र सा पृच्छा परिकीर्तिता ॥स्र्स्_३।१२५॥  
प्रतिगृह्य तु शास्त्रार्थं यद् वाक्यम् अभिधीयते ।  
विद्वन्-मनोहरं स्वन्तम् उपदिष्टं तद् उच्यते ॥स्र्स्_३।१२६॥  
यथादेशं यथा-कालं यथा-रूपं च वर्ण्यते ।  
यत् प्रत्यक्षं परोक्षं वा तद् दृष्टम् दृष्टवन् मतम् ॥स्र्स्_३।१२७॥  
  
[*४] नाट् १६।१६९ = प्रस्तावेनैव शेषोऽ र्थः कृत्स्नो यन् न प्रतीयते । वचनेन विनानुक्त-सिद्धिः सा परिकीर्तिता ॥  
  
  
श्री-सिंह-भूपेन कवीश्वराणां  
विश्राणितानेक-विभूषणेन ।  
षट्त्रिंशद् उक्तानि हि भूषणानि  
सलक्ष्मलक्ष्याणि मुनेर् मतेन ॥स्र्स्_३।१२८॥  
  
साक्षद् एवोपदेशेन प्रायो धर्म-समन्वयात् ।  
अङ्गाङ्गि-भाव-सम्पन्न-समस्त-रस-संश्रयात् ॥स्र्स्_३।१२९॥  
प्रकृत्य्-अवस्था-सन्ध्यादि-सम्पत्त्य्-उपनिबन्धनात् ।  
आहुः प्रकरणादीनां नाटकं प्रकृतिं बुधाः ॥स्र्स्_३।१३०॥  
अतिदेश-बल-प्रापत-नाटकाङ्गोपजीवनात् ।  
अन्यानि रूपकाणि स्युर् विकारा नाटकं प्रति ॥स्र्स्_३।१३१॥  
अतो हि लक्षणं पूर्वं नाटकस्याभिधीयते ।  
दिव्येन वा मानुषेण धीरोदात्तेन संयुतम् ॥स्र्स्_३।१३२॥  
शृङ्गार-वीरान्यतर-प्रधान-रस-संश्रयम् ।  
ख्यातेति वृत्त-सम्बद्धं सन्धि-पञ्चक-संयुतम् ॥स्र्स्_३।१३३॥  
प्रकृत्य्-अवस्था-सन्ध्य्-अङ्ग-सन्ध्य्-अन्तर-विभूषणैः ।  
पताका-स्थानकैर् वृत्ति-तद्-अङ्गैश् च प्रवृत्तिभिः ॥स्र्स्_३।१३४॥  
विष्कम्भकादिभिर् युक्तं नाटकं तत् त्रिवर्गदम् ।  
तद् एतन् नाटकारम्भ-प्रकारो वक्ष्यते मया ॥स्र्स्_३।१३५॥  
विधेर् यथैव सङ्कल्पो मुखतां प्रतिपद्यते ।  
प्रधानस्य प्रबन्धस्य तथा प्रस्तावना स्मृता ॥स्र्स्_३।१३६॥  
अर्थस्य प्रतिपाद्यस्य तीर्थं प्रस्तावनोच्यते ।  
प्रस्तावनायास् तु मुखे नान्दी कार्या शुभावहा ॥स्र्स्_३।१३७॥  
आशीर्नमस्क्रिया-वस्तुनिर्देशान्यतमा स्मृता ।  
चन्द्रनामाङ्किता प्रायो मङ्गलार्थ-पदोज्ज्वला ॥स्र्स्_३।१३८॥  
अष्टाभिर् दशभिश् चेष्टा सेयं द्वादशभिः पदैः ।  
समैर् वा विषमैर् वापि प्रयोज्येत्य् अपरे जगुः ॥स्र्स्_३।१३९॥  
नान्द्य्-अन्ते तु प्रविष्टेन सूत्रधारेण धीमता ।  
प्रसाधनाय रङ्गस्य वृत्तिर् योज्या हि भारती ॥स्र्स्_३।१४०॥  
अङ्गान्य् अस्याश् च चत्वारि भरतेनावभाषिरे ।  
प्ररोचनामुखे चैव वीथी-प्रहसने इति ॥स्र्स्_३।१४१॥  
वीथी प्रहसनं स्व-स्व-प्रसङ्गे वक्ष्यते स्फुटम् ।  
प्ररोचना तु सा प्रोक्ता प्रकृतार्थ-प्रशंसया ॥स्र्स्_३।१४२॥  
सदस्य-चित्त-वृत्तीनां सम्मुखीकरणं च यत् ।  
प्रशंसा तु द्विधा ज्ञेया चेतनाचेतनाश्रया ॥स्र्स्_३।१४३॥  
अचेतनौ देश-कालौ कालो मधु-शरन्-मुखः ।  
देशस् तु देवताराज-तीर्थ-स्थानादिर् उच्यते ॥स्र्स्_३।१४४॥  
तद् अद्य काल-नाथस्य यात्रेत्यादिषु लक्ष्यताम् ।  
चेतनास् तु कथा-नाथ-कवि-सभ्य-नटाः स्मृताः ॥स्र्स्_३।१४५॥  
कथा-नाथास् तु धर्मार्थ-रस-मोक्षोपयोगिनः ।  
धर्मोपयोगिनस् तत्र युधिष्ठिर-नलादयः ॥स्र्स्_३।१४६॥  
अर्थोपयोगिनो रुद्र-नरसिंह-नृपादयः ।  
रसोपयोगिनो विद्याधर-वत्सेश्वरादयः ॥स्र्स्_३।१४७॥  
मोक्षोपयोगिनो राम-वासुदेवादयो मताः ।  
एके त्व् अभेदम् इच्छन्ति धर्म-मोक्षोपयोगिनोः ॥स्र्स्_३।१४८॥  
कवयस् तु प्रबन्धारस् ते भवेयुश् चतुर्विधाः ।  
उदात्त उद्धतः प्रौढो विनीत इति भेदतः ॥स्र्स्_३।१४९॥  
अन्तर्-गूढाभिमानोक्तिर् उदात्त इति गीयते ।  
परापवादात् स्वोत्कर्ष-वादी तूद्धत उच्यते ॥स्र्स्_३।१५०॥  
यथोचित-निजोत्कर्ष-वादी प्रौढ इतीरितः ।  
युक्त्या निजोत्कर्ष-वादी प्रौढ इत्य् अपरैः स्मृतः ॥स्र्स्_३।१५१॥  
विनीतो विनयोत्कर्षात् स्वापकर्ष-प्रकाशकः ।  
सभ्यास् तु विबुधैर् ज्ञेया ये दिदृक्षानिव्ता जनाः ॥स्र्स्_३।१५२॥  
तेऽ पि द्विधा प्रार्थनीयाः प्रार्थक् इति च स्फुटम् ।  
इदं प्रयोक्ष्ये युष्माभिर् अनुज्ञा दीयताम् इति ॥स्र्स्_३।१५३॥  
सम्प्रार्थ्याः सूत्रधारेण प्रार्थनीया इति स्मृताः ।  
त्वया प्रयोगः क्रियताम् इत्य् उत्कण्ठित-चेतसः ॥स्र्स्_३।१५४॥  
ये सूत्रिणं प्रार्थयन्ते ते सभ्याः प्रार्थकाः स्मृताह् ।  
रङ्गोपजीविनः प्रोक्ता नटास् तेऽ पि त्रिधा स्मृताः ॥स्र्स्_३।१५५॥  
वादका गायकाश् चैव नर्तकाश् चेति कोविदैः ।  
वीणा-वेणु-मृदङ्गादि-वादका वादकाः स्मृताः ॥स्र्स्_३।१५६॥  
आलापन-ध्रुवागीत-गायका गायका मताः ।  
नाना-प्रकाराभिनय-कर्तारो नर्तकाः स्मृताः ॥स्र्स्_३।१५७॥  
विस्तराद् उत सङ्क्षेपात् प्रयुञ्जीत प्ररोचनाम् ।  
एवं प्ररोचयन् सभ्यान् सूत्री कुर्याद् अथामुखम् ॥स्र्स्_३।१५८॥  
सूत्र-धारो नटीं ब्रूते स्व-कार्यं प्रति युक्तितः ।  
प्रस्तुताक्षेप-चित्रोक्त्या यत् तद् आमुखम् ईरितम् ॥स्र्स्_३।१५९॥  
त्रीण्यामुखाङ्गान्य् उच्यन्ते कथोद्घातः प्रवर्तकः ।  
प्रयोगातिशयश् चेति तेषां लक्षणम् उच्यते ॥स्र्स्_३।१६०॥  
सूत्रिणो वाक्यम् अर्थं वा स्वेतिवृत्त-समं यदा ।  
स्वीकृत्य प्रविशेत् पात्रं कथोद्घातो द्विधा मतः ॥स्र्स्_३।१६१॥  
आक्षिप्तं काल-साम्येन प्रवृत्तिः स्यात् प्रवर्तकम् ।  
एषोऽ यम् इत्य् उपक्षेपात् सूत्रधार-प्रयोगतः ॥स्र्स्_३।१६२॥  
प्रयोग-सूचनं यत्र प्रयोगातिशयो हि सः ।  
प्रस्तावना-स्थापनेति द्विधा स्याद् इदम् आमुखम् ॥स्र्स्_३।१६३॥  
विदूषक-नटी-पारिपार्श्विकैः सह संलापन् ।  
स्तोक-वीथ्य्-अङ्ग-सहितान्य् आमुखाङ्गानि सूत्र-भृत् ॥स्र्स्_३।१६४॥  
योजयेद् यत्र नाट्य-ज्ञैर् एषा प्रस्तावना स्मृता ।  
सर्वामुखाङ्ग-वीथ्य्-अङ्ग-समेतैर् वाक्य-विस्तरैः ॥स्र्स्_३।१६५॥  
सूत्रधारो यत्र नटी-विदूषक-नटादिभिः ।  
संलपन प्रस्तुतं चार्थम् आक्षिपेत् स्थापना हि सा ॥स्र्स्_३।१६६॥  
शृङ्गार-प्रचुरे नाट्ये योग्यः स्याद् आमुख-क्रमः ।  
रत्नावल्य्दिके प्रायो लक्ष्यतां कोविदैर् अयम् ॥स्र्स्_३।१६७॥  
वीराद्भुतादि प्राये तु प्रायः प्रस्तावनोचिता ।  
अनर्घ-राघवाद्येषु प्रायशो वीक्ष्यताम् इयम् ॥स्र्स्_३।१६८॥  
हास्य-बीभत्स-रौद्रादि-प्राये तु स्थापना मता ।  
वीर-भद्र-विजृम्भादौ सा प्रायेण समीक्ष्यताम् ॥स्र्स्_३।१६९॥  
कथितान्य् आमुखाङ्गानि वीथ्य्-अङ्गानि प्रचक्ष्महे ।  
आमुखेऽ पि च वीथ्यां च साधारण्येऽ पि सम्मतः ॥स्र्स्_३।१७०॥  
वीथ्य्-अङ्ग-सम्प्रथा तेषां वीथ्याम् आवश्यकत्वतः ।  
उद्घात्यकावलगित-प्रपञ्च-त्रिगते छलम् ॥स्र्स्_३।१७१॥  
वाक्केल्य्-अधिबले गण्डम् अवस्यन्दित-नालिके ।  
असत्-प्रलाप-व्याहारौ मृदवं च त्रयोदश ॥स्र्स्_३।१७२॥  
तत्रोद्घात्यकम् अन्योन्यालाप-माला द्विधा हि तत् ।  
गूढारथ-पद-पर्याय-क्रमात् प्रश्नोत्तर-क्रमात् ॥स्र्स्_३।१७३॥  
द्विधावलगितं प्रोक्तम् अर्थावलगनात्मकम् ।  
अन्य-प्रसङ्गाद् अन्यस्य संसिद्धिः प्रकृतस्य व ॥स्र्स्_३।१७४॥  
प्रपञ्चस् तु मिथः स्तोत्रम् असद्भूतं च हास्यकृत् ।  
श्रुति-साम्याद् अनेकार्थ-योजनं त्रिगतं भवेत् ॥स्र्स्_३।१७५॥  
प्रोक्तं छलं ससोत्प्रासैः प्रियाभासैर् विलोभनम् ।  
साकाङ्क्षस्यैव वाक्यस्य वाक्केलिः स्यात् समाप्तितः ॥स्र्स्_३।१७६॥  
स्पर्धयान्योन्य-सामर्थ्य-व्यक्तिस् त्व् अधिबलं भवेत् ।  
गण्डं प्रस्तुत-सम्बन्धि भिन्नार्थं सहसोदितम् ॥स्र्स्_३।१७७॥  
पूर्वोक्तस्यान्यथा व्याख्या यत्रावस्यन्दितं हि तत् ।  
प्रहेलिका निगूढार्था हास्यार्थं नालिका स्मृता ॥स्र्स्_३।१७८॥  
अन्तर्लापा बहिर्लापेत्य् एषा द्वेधा समीरिता ।  
असम्बद्ध-कथालापोऽ सत्-प्रलाप इतीरितः ॥स्र्स्_३।१७९॥  
अन्यार्थं वचनं हास्य-करं व्याहार उच्यते ।  
दोषा  गुणा गुणा दोषा  यत्र स्युर् मृदवं हि तत् ॥स्र्स्_३।१८०॥  
एवम् आमुखम् आयोज्य सूत्रधारे सहानुगे ।  
निष्क्रान्तेऽ थत् तद्-आक्षिप्तैः पात्रैर् वस्तु प्रपञ्चयेत् ॥स्र्स्_३।१८१॥  
वस्तु सर्वं द्विधा सूच्यम् असूच्यम् इति भेदतः ।  
रस-हीनं भवेद् अत्र वस्तु तत् सूच्यम् उच्यते ॥स्र्स्_३।१८२॥  
यद् वस्तु नीरसं तत् तु सूचयेत् सूचकास् त्व् अमी ।  
विष्कम्भ-चूलिकाङ्कास्याङ्कावतार-प्रवेशकाः ॥स्र्स्_३।१८३॥  
तत्र विष्कम्भो भूत-भावि-वस्त्व्-अंश-सूचकः ।  
अमुख्य-पात्र-रचितः सङ्क्षेपैक-प्रयोजनः ॥स्र्स्_३।१८४॥  
स शुद्धो मिश्र इत्य् उक्तो मिश्रः स्यान् नीच-मध्यमैः ।  
सोऽ यं चेटी-नटाचार्य-संलाप-परिकल्पितः ॥स्र्स्_३।१८५॥  
मालविकाग्निमित्रस्य प्रथमाङ्के निरूप्यताम् ।  
शुद्धः केवल-मध्योऽ यम् एकानेक-कृतो द्विधा ॥स्र्स्_३।१८६॥  
रत्नावल्याम् एक-शुद्धः प्राप्त-यौगन्धरायणः ।  
अनेक-शुद्धो विष्कम्भः षष्ठाङ्केऽ नर्घ-राघवे ॥स्र्स्_३।१८७॥  
निरूप्यतां सम्प्रयुक्तो माल्यवच्छुक-सारणैः ।  
वन्दि-मागध-सूताद्यैः प्रतिसीरान्तर-स्थितैः ॥स्र्स्_३।१८८॥  
अर्थोपक्षेपणं यत् तु क्रियते सा हि चूलिका ।  
सा द्विधा चूलिका  खण्ड-चूलिका  चेति भेदतः ॥स्र्स्_३।१८९॥  
पात्रैर् यवनिकान्तःस्थैः केवलं या तु निर्मिता ।  
आदाव् अङ्कस्य मध्ये वा चूलिका नाम सा स्मृता ॥स्र्स्_३।१९०॥  
प्रवेश-निर्गमाभावाद् इयम् अङ्काद् बहिर् गता ।  
रङ्ग-नेपथ-संस्थायि-पात्र-संलाप-विस्तरैः ॥स्र्स्_३।१९१॥  
आदौ केवलम् अङ्कस्य कल्पिता खण्ड-चूलिका ।  
प्रवेश-निर्गमाप्राप्तेर् इयम् अङ्काद् बहिर्-गता ॥स्र्स्_३।१९२॥  
एनां विष्कम्भम् एवान्ये प्राहुर् नैतन् मतं मम ।  
अप्रविष्टस्य संलापो विष्कम्भे न हि युज्यते ॥स्र्स्_३।१९३॥  
तद् विष्कम्भ-शिरस्कत्वान् मतेयं खण्ड-चूलिका ।  
पूर्वाङ्कान्ते सम्प्रविष्टैः पात्रैर् भाव्य्-अङ्क-वस्तुनः ॥स्र्स्_३।१९४॥  
सूचनं तद्-अविच्छित्यै यत् तद् अङ्कास्यम् ईरितम् ।  
यथा हि वीर-चरिते द्वितीयाङ्कावसानके ॥स्र्स्_३।१९५॥  
प्रविष्टेन सुमन्त्रेण सूचितं राम-विग्रहे ।  
वसिष्ठ-विश्वामित्रादि-समाभाषण-लक्षणम् ॥स्र्स्_३।१९६॥  
वस्तूत्तराङ्के पूर्वार्थाविच्छेदेनैव कल्पितम् ।  
अङ्कावतारः पात्राणां पूर्व-कार्यानुवर्तिनाम् ॥स्र्स्_३।१९७॥  
अविभागेन सर्वेषां भाविन्य् अङ्के प्रवेशनम् ।  
द्वितीयाङ्के मालविकाग्निमित्रे स निरूप्यताम् ॥स्र्स्_३।१९८॥  
पात्रेणाङ्क-प्रविष्टेन केवलं सूचितत्वतः ।  
भवेद् अङ्काद् अबाह्यत्वम् अङ्कास्याङ्कावतारयोः ॥स्र्स्_३।१९९॥  
यन् नीचैः केवलं पात्रैर् भावि-भूतार्थ-सूचनम् ।  
अङ्कयोर् उभयोर् मध्ये स विज्ञेयः प्रवेशकः ॥स्र्स्_३।२००॥  
सोऽ यं चेटि-द्वयालाप-संविधानोपकल्पितः ।  
मालती-माधवे प्राज्ञैर् द्वितीयाङ्के निरूप्यताम् ॥स्र्स्_३।२०१॥  
असूच्यं तु शुभोदात्त-रस-भाव-निरन्तरम् ।  
प्रारम्भे यद्य् असूच्यं स्याद् अङ्कम् एवात्र कल्पयेत् ॥स्र्स्_३।२०२॥  
रसालङ्कार-वस्तूनाम् उपलालन-काङ्क्षिणाम् ।  
जनन्य्-अङ्कवदाधार-भूतत्वाद् अङ्क उच्यते ॥स्र्स्_३।२०३॥  
अङ्कस् तु पञ्चषैर् द्वित्रैर् अङ्गिनोऽ ङ्गस्य वस्तुनः ।  
रसस्य वा समालम्ब-भूतैः पात्रैर् मनोहरः ॥स्र्स्_३।२०४॥  
संविधान-विशेषः स्यात् तत्रासूच्यं प्रपञ्चयेत् ।  
असूच्यं तद् द्विधा दृश्यं श्राव्यं चाद्यं तु दर्शयेत् ॥स्र्स्_३।२०५॥  
द्वेधा द्वितीयं स्वगतं प्रकाशं चेति भेदतः ।  
स्वगतं स्वैक-विज्ञेयं प्रकाशं तद् द्विधा भवेत् ॥स्र्स्_३।२०६॥  
सर्व-प्रकाशं नियत-प्रकाशं चेति भेदतः ।  
सर्व-प्रकाशं सर्वेषां स्थितानां श्रवणोचितम् ॥स्र्स्_३।२०७॥  
द्वितीयं तु स्थितेष्व् अप्य् एष्व् एकस्य श्रवणोचितम् ।  
द्विधा विभाव्यतेऽ न्यच् च जनान्तम् अपवारितम् ॥स्र्स्_३।२०८॥  
त्रिपताका-करेणान्यान् अपवार्यान्तरा कथाम् ।  
अन्येनामन्त्रणं यत् स्यात् तज् जनान्तिकम् उच्यते ॥स्र्स्_३।२०९॥  
रहस्यं कथ्यतेऽ न्यस्य परावृत्यापवारितम् ।  
इत्थं श्राव्यं च दृश्यं च प्रयुज्य सुसमाहितैः ॥३।२१०॥  
पात्रैर् निष्क्रमणं कार्यम् अङ्कान्ते समम् एव हि ।  
अङ्क-च्छेदश् च कर्तव्यः कालावस्थानुरोधतः ॥स्र्स्_३।२११॥  
दिनार्ध-दिनयोर् योग्यम् अङ्के वस्तु प्रवर्तयेत् ।  
अङ्क-प्रसङ्गाद् गर्भाङ्क-लक्षणं वक्ष्यते मया ॥स्र्स्_३।२१२॥  
रसनायक-वस्तूनां महोत्कर्षाय कोविदैः ।  
अङ्कस्य मध्ये योऽ ङ्कः स्याद् असौ गर्भाङ्क ईरितः ॥स्र्स्_३।२१३॥  
वस्तु-सूचक-नान्दीको दिङ्-मात्र-मुख-सङ्गतः ।  
अर्थोपक्षेपकैर् हीनश् चूलिका-परिवर्जितैः ॥स्र्स्_३।२१४॥  
अनेष्यद्-वस्तु-विषयः पात्रैश् त्रि-चतुरैर् युतः ।  
नातिप्रपञ्चेतिवृत्तः स्वाधाराङ्काङ्ग-शोभितः ॥स्र्स्_३।२१५॥  
प्रस्तुतार्थानुबन्धी च पात्र-निष्क्रमणावधिः ।  
प्रथमाङ्के न कर्तव्यः सोऽ यं काव्य-विशारदैः ॥स्र्स्_३।२१६॥  
सोऽ यम् उत्तर-रामे तु रसोत्कर्षाय कथ्यताम् ।  
नेतुर् उत्कर्षको ज्ञेयो बाल-रामायणे त्व् अयम् ॥स्र्स्_३।२१७॥  
अमोघ-राघवे सोऽ यं वस्तूत्कर्षैक-कारणम् ।  
नाटकेऽ ङ्का न कर्तव्याः पञ्च-न्यूना दशाधिकाः ॥स्र्स्_३।२१८॥  
तद् ईदृश-गुणोपेतं नाटकं भुक्ति-मुक्तिदम् ।  
  
तथा च भरतः-  
धर्मार्थ-साधनं नाट्यं सर्व-दुःखापनोद-कृत् ।  
आसेवध्वं तद् ऋषयस् तस्योत्थानं तु नाटकम् ॥इति॥  
  
नाटकस्य तु पूर्णादि-भेदाः केचन कल्पिताः ॥स्र्स्_३।२१९॥  
तेषां नातीव रम्यत्वाद् अपरीक्षाक्षमत्वतः ।  
मुनिनानादृतत्वाच् च तान् उद्देष्टुम् उदास्महे ॥स्र्स्_३।२२०॥  
  
अथ प्रकरणम्-  
यत्रेतिवृत्तम् उत्पाद्यं धीर-शान्तश् च नायकः ।  
रसः प्रधानं शृङ्गारः शेषं नाटकवद् भवेत् ॥स्र्स्_३।२२१॥  
तद् धि प्रकरणं शुद्धं धूर्तं मिश्रं च तत् त्रिधा ।  
कुल-स्त्री-नायकं शुद्धं मालती-माधवादिकम् ॥स्र्स्_३।२२२॥  
गणिका-नायिकं धूर्तं कामदत्ताह्वयादिकम् ।  
कितव-ध्य्पुतकारादि-व्यापारं त्व् अत्र कल्पयेत् ॥स्र्स्_३।२२३॥  
मिश्रं तत् कुलजा-वेश्ये कल्पिते यत्र नायिके ।  
धूर्त-शुद्ध-क्रमोपेतं तन् मृच्छकटिकादिकम् ॥स्र्स्_३।२२४॥  
नाटिका त्व् अनयोर् भेदो न पृथग् रूपकं भवेत् ।  
प्रख्यातं नृपतेर् वृत्तं नाटकाद् आहृतं यतः ॥स्र्स्_३।२२५॥  
बुद्धि-कल्पित-वस्तुत्वं तथा प्रकरणाद् अपि ।  
विमर्श-सन्धि-राहित्यं भेदकं चेन् न तन् मतम् ॥स्र्स्_३।२२६॥  
रत्नावल्यादिके लक्ष्ये तत्-सन्धेर् अपि दर्शनात् ।  
स्त्री-प्राय-चतुरङ्कादि-भेदकं चेन् न तन् मतम् ॥स्र्स्_३।२२७॥  
एक-द्वि-त्र्य्-अङ्क-पात्रादि-भेदेनानन्तता यतः ।  
देवी-वशात् सङ्गमेन भेदश् चेत् तन् न युज्यते ।  
मालविकाग्नि-मित्रादौ नाटिकात्व-प्रसङ्गतः ॥स्र्स्_३।२२८॥  
प्रकरणिका-नाटिकयोर् अनुसरणीया हि नाटिका-सरणिः ।  
अत एव भरत-मुनिना नाट्यं दशधा निरूपितं पूर्वम् ॥स्र्स्_३।२२९॥  
ख्यातेन वा कल्पितेन वस्तुना प्राकृतैर् नरैः ।  
अन्वितः कैशिकी-हीनः सात्त्वत्यारभटी-मृदुः ॥स्र्स्_३।२३०॥  
स्त्रीणां विलाप-व्यापारैर् उपेतः करुणाश्रयः ।  
नाना-सङ्ग्राम-सन्नाह-प्रहारमरणोत्कटः ॥स्र्स्_३।२३१॥  
मुख-निर्वाहवान् यः स्याद् एक-द्वि-त्र्य्-अङ्क इच्छया ।  
उत्सृष्टिकाङ्कः स ज्ञेयः स-विष्कम्भ-प्रवेशकः ॥स्र्स्_३।२३२॥  
अस्मिन्न् अमङ्गल-प्राये कुर्यान् मङ्गलम् अन्ततः ।  
प्रयोज्यस्य वधः कार्यः पुनर् उज्जीवनावधिः ॥स्र्स्_३।२३३॥  
उज्जीवनाद् अप्य् अधिकं मनोरथ-फलोऽ पि वा ।  
विज्ञेयम् अस्य लक्ष्यं तु करुणाकन्दलादिकम् ॥स्र्स्_३।२३४॥  
खातेतिवृत्त-सम्पन्नो निःसहायक-नायकः ।  
युक्तो दशावरैह् ख्यातैर् उद्धतैः प्रतिनायकैः ॥स्र्स्_३।२३५॥  
विमर्श-गर्भ-रहितो भारत्य्-आरभटी-स्फुटः ।  
हास्य-शृङ्गार-रहित एकाङ्को रौद्र-संश्रयः ॥स्र्स्_३।२३६॥  
एक-वासर-वृत्तान्तः प्राप्त-विष्कम्भ-चूलिकः ।  
अस्त्री-निमित्त-समरो व्यायोगः कथितो बुधैः ॥स्र्स्_३।२३७॥  
विज्ञेयम् अस्य लक्ष्यं तु धनञ्जय-जयादिकम् ।  
स्वस्य वान्यस्य वा वृत्तं विटेन निपुणोक्तिना ॥स्र्स्_३।२३८॥  
शौर्य-सौभाग्य-संस्तुत्या वीर-शृङ्गार-सूचकम् ।  
बुद्धि-कल्पितम् एकाङ्कं मुख-निर्वहणान्वितम् ॥स्र्स्_३।२३९॥  
वर्ण्यते भारती-वृत्त्या यत्र तं भाणम् ईरते ।  
एक-पात्र-प्रयोज्येऽ स्मिन् कुर्याद् आकाश-भाषितम् ॥स्र्स्_३।२४०॥  
अन्येनानुक्तम् अप्य् अन्यो वचः श्रुत्वेव यद् वदेत् ।  
इति किं भणसीत्य् एतद् भवेद् आकाश-भाषितम् ॥स्र्स्_३।२४१॥  
लास्याङ्गानि दशैतस्मिन् संयोज्यान्यत्र तानि तु ।  
गेय-पदं स्थित-पाठ्यम् आसीनं पुष्प-गन्धिका ॥स्र्स्_३।२४२॥  
प्रच्छेदकस् त्रिमूढं च सैन्धवाख्यं द्विमूढकम् ।  
उत्तमोत्तमकं चान्यद् उक्त-प्रत्युक्तम् एव च ॥स्र्स्_३।२४३॥  
वीणादि-वादनेनैव सहितं यत्र भाव्यते ।  
ललितं नायिका-गीतं तद् गेय-पदम् उच्यते ॥स्र्स्_३।२४४॥  
चञ्चत्-पुटादिना वाक्याभिनयो नायिका-कृतः ।  
भूमि-चारी-प्रचारेण स्थित-पाठ्यं तद् उच्यते ॥स्र्स्_३।२४५॥  
भ्रू-नेत्र-पाणि-चरण-विलासाभिनयान्वितम् ।  
योज्यम् आसीनया पाठ्यम् आसीनं तद् उदाहृतम् ॥स्र्स्_३।२४६॥  
नाना-विधेन वाद्येन नाना-ताल-लयान्वितम् ।  
लास्यं प्रयुज्यते यत्र सा ज्ञेया पुष्प-गन्धिका ॥स्र्स्_३।२४७॥  
अन्यासङ्गम-शङ्किन्या नायकस्यातिरोषया ।  
प्रेम-च्छेद-प्रकटनं लास्यं प्रच्छेदकं विदुः ॥स्र्स्_३।२४८॥  
अनिष्ठुर-श्लक्ष्ण-पदं  सम-वृत्तैर् अलङ्कृतम् ।  
नाट्यं पुरुष-भावाढ्यं त्रिमूढकम् उदाहृतम् ॥स्र्स्_३।२४९॥  
देश-भाषा-विशेषेण चलद्-वलय-शृङ्खलम् ।  
लास्यं प्रयुज्यते यत्र तत् सैन्धवम् इति स्मृतम् ॥स्र्स्_३।२५०॥  
चारीभिर् ललिताभिश् च चित्रार्थाभिनयान्वितम् ।  
स्पष्ट-भाव-रसोपेतं लास्यं यत् तद् द्विमूढकम् ॥स्र्स्_३।२५१॥  
अपरिज्ञात-पार्श्वस्थं गेय-भाव-विभूषितम् ।  
लास्यं सोत्कण्ठ-वाक्यं तद् उत्तमोत्तमकं भवेत् ॥स्र्स्_३।२५२॥  
कोप-प्रसाद-जनितं साधिक्षेप-पदाश्रयम् ।  
वाक्यं तद् उक्त-प्रत्युक्तं यूनोः प्रश्नोत्तरात्मकम् ॥स्र्स्_३।२५३॥  
शृङ्गार-मञ्जरी-मुख्यम् अस्योदाहरणं मतम् ।  
लास्याङ्ग-दशकं तत्र लक्ष्यं लक्ष्य-विचक्षणैः ॥स्र्स्_३।२५४॥  
प्रख्यातेनेतिवृत्तेन नायकैर् अपि तद्-विधैः ।  
पृथक्-प्रयोजनासक्तैर् मिलितैर् देव-दानवैः ॥स्र्स्_३।२५५॥  
युक्तं द्वादशभिर् वीर-प्रधानं कैशिकी-मृदु ।  
त्र्य्-अङ्कं विमर्श-हीनं च कपट-त्रय-संयुतम् ॥स्र्स्_३।२५६॥  
त्रि-विद्रवं त्रि-शृङ्गारं विद्यात् समवकारकम् ।  
मोहात्मको भ्रमः प्रोक्तः कपटस् त्रिविधस् त्व् अयम् ॥स्र्स्_३।२५७॥  
सत्त्वजः शत्रुजो दैव-जनितश् चेति सत्त्वजः ।  
क्रूर-प्राणि-समुत्पन्नः शत्रुजस् तु रणादिजः ॥स्र्स्_३।२५८॥  
वात्यावर्षादि-सम्भूतो दैवजः कपटः स्मृतः ।  
उदाहरणम् एतेषाम् आवेगे लक्ष्यतां बुधैः ॥स्र्स्_३।२५९॥  
जीव-ग्राहोऽ पि मोहो वा कपटाद् विद्रवस् ततः ।  
कपट-त्रय-सम्भूतेर् अयं च त्रिविधो मतः ॥स्र्स्_३।२६०॥  
धर्मार्थ-काम-सम्बद्धस् त्रिधा शृङ्गार ईरितः ।  
व्रतादि-जनितः कामो धर्म-शृङ्गार ईरितः ॥स्र्स्_३।२६१॥  
पार्वती-शिव-सम्भोगस् तद् उदाहरणं मतम् ।  
यत्र कामेन सम्बद्धैर् अर्थैर् अर्थानुबन्धिभिः ॥स्र्स्_३।२६२॥  
भुज्यमानैः सुख-प्राप्तिर् अर्थ-शृङ्गार ईरितः ।  
सार्वभौम-फल-प्राप्ति-हेतुना वत्स-भूपतेः ॥स्र्स्_३।२६३॥  
रत्नावल्या समं भोगो विज्ञेया तद् उदाहृतिः ।  
दुरादर-सुरा-पान-पर-दारादि-केलिजः ॥स्र्स्_३।२६४॥  
तत्-तद्-आस्वाद-ललितः काम-शृङ्गार ईरितः ।  
तद् उदाहरणं प्रायो दृश्यं प्रसनादिषु ॥स्र्स्_३।२६५॥  
शृङ्गार-त्रितयं तत्र नात्र बिन्दु-प्रवेशकौ ।  
मुख-प्रतिमुखे सन्धी वस्तु द्वादश-नाडिकम् ॥स्र्स्_३।२६६॥  
प्रथमे कल्पयेद् अङ्के नाडिका घटिका-द्वयम् ।  
मुखादि-सन्धि-त्रयवांश् चतुर्नाडिक-वस्तुकः ॥स्र्स्_३।२६७॥  
द्वितीयाङ्कस् तृतीयस् तु द्वि-नाडिक-कथाश्रयः ।  
निर्विमर्श-चतुः-सन्धिर् एवम् अङ्कास् त्रयः स्मृताः ॥स्र्स्_३।२६८॥  
वीथी-प्रहसनाङ्गानि कुर्याद् अत्र समासतः ।  
प्रस्तावनायाः प्रस्तावे प्रोक्तो वीथ्य्-अङ्ग-विस्तरः ॥स्र्स्_३।२६९॥  
दश प्रहसनाङ्गानि तत्-प्रसङ्गे प्रचक्ष्महे ।  
उदाहरणम् एतस्य पयोधि-मथनादिकम् ॥स्र्स्_३।२७०॥  
सूच्य-प्रधान-शृङ्गारा मुख-निर्वहणान्विता ।  
एक-योज्या द्वियोज्या वा कैशिकी-वृत्ति-निर्मिता ॥स्र्स्_३।२७१॥  
वीथ्य्-अङ्ग-सहितैकाङ्का वीथीति कथिता बुधैः ।  
अस्यां प्रायेण लास्याङ्ग-दशकं योजयेन् न वा ॥स्र्स्_३।२७२॥  
सामान्या परकीया वा नायिकात्रानुरागिणी ।  
वीथ्य्-अङ्ग-प्राय-वृत्तित्वान् नोचिता कुल-पालिका ॥स्र्स्_३।२७३॥  
लक्ष्यम् अस्यास् तु विज्ञेयं माधवी-वीथिकादिकम् ।  
वस्तु-सन्ध्य्-अङ्क-लास्याङ्ग-वृत्तयो यत्र भाणवत् ॥स्र्स्_३।२७४॥  
रसो हास्यः प्रधानं स्याद् एतत् प्रहसनं मतम् ।  
विशेषेण दशाङ्गानि कल्पयेद् अत्र तानि तु ॥स्र्स्_३।२७५॥  
अवगलितावस्कन्दौ व्यवहारो विप्रलम्भ उपपत्तिः ।  
भयम् अनृतं विभ्रान्तिर् गद्गद-वाक् च प्रलापश् च ॥स्र्स्_३।२७६॥  
पूर्वम् आत्म-गृहीतस्य समाचारस्य मोहतः ।  
दूषणं त्यजनं चात्र द्विधावगलितं मतम् ॥स्र्स्_३।२७७॥  
अवस्कन्दस् त्व् अनेकेषाम् अयोग्यस्यैक-वस्तुनः ।  
सम्बन्धाभास-कथनात् स्व-स्व-योग्यत्व-योजना ॥स्र्स्_३।२७८॥  
व्यवहारस् तु संवादो द्वित्राणां हास्य-कारणम् ।  
विप्रलम्भो वञ्चना स्याद् भूतावेशादि-कैतवात् ॥स्र्स्_३।२७९॥  
उपपत्तिस् तु सा प्रोक्ता यत् प्रसिद्धस्य वस्तुनः ।  
लोक-प्रसिद्धया युक्त्या साधनं हास्य-हेतुना ॥स्र्स्_३।२८०॥  
स्मृतं भयं तु नगर-शोधकादि-कृतो दरः ।  
अनृतं तु भवेद् वाक्यम् असभ्य-स्तुति-गुम्फितम् ॥स्र्स्_३।२८१॥  
तद् एवानृतम् इत्य् आहुर् अपरे स्व-मत-स्तुतेः ।  
वस्तु-साम्य-कृतो मोहो विभ्रान्तिर् इति गीयते ॥स्र्स्_३।२८२॥  
असत्य-रुदितोन्मिश्रं वाक्यं गद्गद-वाग् भवेत् ।  
प्रलापः स्याद् अयोग्यस्य योग्यत्वेनानुमोदनम् ॥स्र्स्_३।२८३॥  
शुद्धं कीर्णं वैकृतं च तच् च प्रहसनं त्रिधा ।  
शुद्धं श्रोत्रिय-शाखादेर् वेष-भाषादि-संयुतम् ॥स्र्स्_३।२८४॥  
चेट-चेटी-जन-व्याप्तं तल् लक्ष्यं तु निरूप्यताम् ।  
आनन्द-कोश-प्रमुखं तथा भगवद्-अज्जुकम् ॥स्र्स्_३।२८५॥  
कीर्णं तु सर्वैर् वीथ्य्-अङ्गैः सङ्कीर्णं धूर्त-सङ्कुलम् ।  
तस्योदाहरणं ज्ञेयं बृहत्-सौभद्रकादिकम् ॥स्र्स्_३।२८६॥  
यच् चेदं कामुकादीनां वेष-भाषादि-सङ्गतैः ।  
षण्डताप-सवृद्धाद्यैर् युतं तद् वैकृतं भवेत् ॥स्र्स्_३।२८७॥  
कलिकेलि-प्रहसन-प्रमुखं तद् उदाहृतम् ।  
ख्यातेतिवृत्तं निर्हास्य-शृङ्गारं रौद्र-मुद्रितम् ॥स्र्स्_३।२८८॥  
सात्त्वती-वृत्ति-विरलं भारत्य्-आरभटी-स्फुटम् ।  
नायकैर् उद्धतैर् देव-यक्ष-राक्षस-पन्नगैः ॥स्र्स्_३।२८९॥  
गन्धर्व-भूत-वेताल-सिद्ध-विद्याधरादिभिः ।  
समन्वितं षोडशभिर् न्याय-मार्गण-नायकम् ॥स्र्स्_३।२९०॥  
चतुर्भिर् आङ्कैर् अन्वीतं निर्विमर्शक-सन्धिभिः ।  
निर्घातोल्कोपरागादि-घोर-क्रूराजि-सम्भ्रमम् ॥स्र्स्_३।२९१॥  
स-प्रवेशक-विष्कम्भ-चूलिकं हि डिमं विदुः ।  
अस्योदाहरणं ज्ञेयं वीरभद्र-विजृम्भितम् ॥स्र्स्_३।२९२॥  
यत्रेतिवृत्तं मिश्रं स्यात् स-विष्कम्भ-प्रवेशकम् ।  
चत्वारोऽ ङ्का निर्विमर्श-गर्भाः स्युः सन्धयस् त्रयः ॥स्र्स्_३।२९३॥  
धीरोद्धत्तश् च प्रख्यातो दिव्यो मर्त्योऽ पि नायकः ।  
दिव्य-स्त्रियम् अनिच्छन्तीं कन्यां वाहर्तुम् उद्यतः ॥स्र्स्_३।२९४॥  
स्त्री-निमित्ताजि-संरम्भः पञ्चषाः प्रतिनायकाः ।  
रसा निर्भय-बीभत्सा वृत्तयः कैशिकीं विना ॥स्र्स्_३।२९५॥  
स्वल्पस् तस्याः प्रवेशो वा सोऽ यम् ईहामृगो मतः ।  
व्याजान् निवारयेद् अत्र सङ्ग्रामं भीषण-क्रमम् ॥स्र्स्_३।२९६॥  
तस्योदाहरणं ज्ञेयं प्राज्ञैर् माया-कुरङ्गिका ।  
इत्थं श्री-सिंह-भूपेन सर्व-लक्षण-शालिना ॥स्र्स्_३।२९७॥  
सर्व-लक्षण-सम्पूर्णो लक्षितो रूपक-क्रमः ।  
  
अथ रूपक-निर्माण-परिज्ञानोपयोगिनी ॥स्र्स्_३।२९८॥  
श्री-सिंह-धरणीशेन परिभाषा निरूप्यते ।  
परिभाषात्र मर्यादा पूर्वाचार्योपकल्पिता ॥स्र्स्_३।२९९॥  
सा हि नौर् अतिगम्भीरं विविक्षोर् नाट्य-सागरम् ।  
एषा च भाषा-निर्देश-नामभिस् त्रिविधा मता ॥स्र्स्_३।३००॥  
तत्र भाषा द्विधा भाषा विभाषा चेति भेदतः ।  
चतुर्दश विभाषाः स्युः प्राच्याद्या वाक्य-वृत्तयः ॥स्र्स्_३।३०१॥  
आसां संस्कार-राहित्याद् विनियोगो न कथ्यते ।  
उत्तमादिषु तद्-देश-व्यवहारात् प्रतीयताम् ॥स्र्स्_३।३०२॥  
भाषा द्विधा संस्कृता च प्राकृती चेति भेदतः ।  
कौमार-पाणिनीयादि-संस्कृता संस्कृता मता ॥स्र्स्_३।३०३॥  
इयं तु देवतादीनां मुनीनां नायकस्य च ।  
लिङ्गिनां च विटादीन्म् अनीचानां प्रयुज्यते ॥स्र्स्_३।३०४॥  
प्रकृतेः संस्कृतायास् तु विकृतिः प्राकृती मता ॥स्र्स्_३।३०५॥  
षड्-विधा सा प्राकृतं च शौरसेनी च मागधी ।  
पैशाची चूलिका पैशाच्य् अपभ्रंश इति क्रमात् ॥स्र्स्_३।३०६॥  
अत्र तु प्राकृतं स्त्रीणां सर्वासां नियतं भवेत् ।  
क्वचिच् च देवी गणिका मन्त्रिजा चेति योषिताम् ॥स्र्स्_३।३०७॥  
योगिन्य्-अप्सरसोः शिल्प-कारिण्या अपि संस्कृतम् ।  
ये नीचाः कर्मणा जात्या तेषां प्राकृतम् उच्यते ॥स्र्स्_३।३०८॥  
छद्म-लिङ्गवतां तद्वज् जैनानाम् इति केचन ।  
अधमे मध्यमे चापि शौरसेनी प्रयुज्यते ॥स्र्स्_३।३०९॥  
धीवराद्य्-अतिनीचेषु मागधी च नियुज्यते ।  
रक्षः-पिशाच-नीचेषु पैशाची-द्वितयं भवेत् ॥स्र्स्_३।३१०॥  
अपभ्रंशस् तु चण्डाल-यवनादिषु युज्यते ।  
नाटकादाव् अपभ्रंश-विन्यासस्यासहिष्णवः ॥स्र्स्_३।३११॥  
अन्ये चण्डालकादीनां मागध्य्-आदीन् प्रयुञ्जते ।  
सर्वेषां कारण-वशात् कार्यो भाषा-व्यतिक्रमः ॥स्र्स्_३।३१२॥  
माहात्म्यस्य परिभ्रंशं मदस्यातिशयं तथा ।  
प्रच्छादनं च विभ्रान्तिं यथालिखित-वाचनम् ॥स्र्स्_३।३१३॥  
कदाचिद् अनुवादं च कारणानि प्रचक्षते ।  
साक्षाद् अनाम-ग्राह्याणां जनानां प्रतिसञ्ज्ञया ॥स्र्स्_३।३१४॥  
आह्वान-भङ्गी नाट्यज्ञैर् निर्देश इति गीयते ।  
स त्रिधा पूज्य-सदृश-कनिष्ठ-विषयत्वतः ॥स्र्स्_३।३१५॥  
पूज्यास् तु देवो मुनयो लिङ्गिनस् तत्-समास्त्रियः ।  
बहुश्रुताश् च भगवच्-छब्द-वाच्या भवन्ति हि ॥स्र्स्_३।३१६॥  
आर्येति ब्राह्मणो वाच्यो वृद्धस् तातेति भाष्यते ।  
उपाध्यायेति चाचार्यो गणिका त्व् अज्जुकाख्यया ॥स्र्स्_३।३१७॥  
महाराजेति भूपालो विद्वान् भाव इतीर्यते ।  
छन्दतो नामभिर् वाच्या ब्राह्मणैस् तु नराधिपाः ॥स्र्स्_३।३१८॥  
देवेति नृपतिर् वाच्यो भृत्यैः प्रकृतिभिस् तथा ।  
सार्वभौमः परिजनैर् भट्ट-भट्टारकेति च ॥स्र्स्_३।३१९॥  
वाच्यो राजेति मुनिभिर् अपत्य-प्रत्ययेन वा ।  
विदूषकेण तु प्रायः सखे राजन् नितीच्छया ॥स्र्स्_३।३२०॥  
ब्राह्मणैः सचिवो वाच्यो ह्य् अमात्य सचिवेति च ।  
शैषाइर् आर्येत्य् अथायुष्मन् इति सारथिना रथी ॥स्र्स्_३।३२१॥  
तपस्वि-साधु-शब्दाभ्यां प्रशान्तः परिभाष्यते ।  
स्वामीति युव-राजस् तु कुमारो भर्तृ-दारकः ॥स्र्स्_३।३२२॥  
आवुत्तेति स्वसुर् भर्ता स्यालेति पृतना-पतिः ।  
भट्टिनी स्वामिनी देवी तथा भट्टारिकेति च ॥स्र्स्_३।३२३॥  
परिचारजनैर् वाच्या योषितो राज-वल्लभाः ।  
राज्ञा तु महिषी वाच्या देवीत्य् अन्याः प्रिया इति ॥स्र्स्_३।३२४॥  
सर्वेण पत्नी त्व् आर्येति पितुर् नाम्ना सुतस्य वा ।  
तात-पादा इति पिता माताम्बेति सुतेन तु ॥स्र्स्_३।३२५॥  
ज्येष्ठास् त्व् आर्या इति भ्रात्रा तथा स्युर् मातुलादयः ।  
सदृशः सदृशो वाच्यो वयस्येत्य् आह्वयेन वा ॥स्र्स्_३।३२६॥  
हलेति सख्या तु सखी कथनीया सखीति वा ।  
सुत-शिष्य-कनीयांसो वाच्या गुरु-जनेन हि ॥स्र्स्_३।३२७॥  
वत्स-पुत्रक-दीर्घायुस्-तात-जातेति सञ्ज्ञया ।  
अन्यः कनीयान् आर्येण जनेन परिभाष्यते ॥स्र्स्_३।३२८॥  
शिल्पाधिकार-नामभ्यां भद्र भद्र-मुखेति ।  
वाच्ये नीचातिनीचे तु हण्डे हञ्जे इति क्रमात् ॥स्र्स्_३।३२९॥  
भर्त्रा वाच्याः स्व-स्व-नाम्ना भृत्याः शिल्पोचितेन वा ।  
एवम् आदि प्रकारेण योज्या निर्देश-योजना ॥स्र्स्_३।३३०॥  
लोक-शास्त्राविरोधेन विज्ञेया काव्य-कोविदैः ।  
अनुक्त-नाम्नः प्रख्याते कञ्चुकि-प्रभृतेर् अपि ॥स्र्स्_३।३३१॥  
इतिवृत्ते कल्पिते तु नायकादेर् अपि स्फुटम् ।  
रस-वस्तूपयोगीनि कविर् नामानि कल्पयेत् ॥स्र्स्_३।३३२॥  
विनयन्धर-बाभ्रव्य-जयन्धर-जयादिकम् ।  
कार्यं कञ्चुकिनां नाम प्रायो विश्वास-सूचकम् ॥स्र्स्_३।३३३॥  
लतालङ्कार-पुष्पादि-वस्तूनां ललितात्मनाम् ।  
नामभिर् गुण-सिद्धैर् चेटीनां नाम कल्पयेत् ॥स्र्स्_३।३३४॥  
करभः कलहंसश् चेत्य् आदि नामानुजीविनाम् ।  
कर्पूर-चण्ड-काम्पिल्येत्य् आदिकं नाम वन्दिनाम् ॥स्र्स्_३।३३५॥  
सुबुद्धि-वसुभूत्यादि-मन्त्रिणां नाम कल्पयेत् ।  
देवरातः सोमरात इति नाम पुरोधसः ॥स्र्स्_३।३३६॥  
श्रीवत्सो गौतमः कौत्सो गार्ग्यो मौद्गल्य इत्य् अपि ।  
वसन्तकः कापिलेय इत्य् आख्येयो विदूषकः ॥स्र्स्_३।३३७॥  
प्रताप-वीर-विजय-मान-विक्रम-साहसैः ।  
वसन्त-भूषणोत्तंस-शेखराङ्क-पदोत्तरैः ॥स्र्स्_३।३३८॥  
धीरोत्तराणां नेतॄणां नाम कुर्वीत कोविदः ।  
चन्द्रापीडः कामपाल इत्य् आद्यं ललितात्मनाम् ॥स्र्स्_३।३३९॥  
उग्रवर्मा चण्डसेन इत्य् आद्य्-उद्धत-चेतसाम् ।  
दत्त-सेनान्त-नामानि वैश्यानां कल्पयेत् सुधीः ॥स्र्स्_३।३४०॥  
कर्पूर-मञ्जरी चन्द्रलेखा रागतरङ्गिका ।  
पद्मावतीति प्रायेण नाम्ना वाच्या हि नायिका ॥स्र्स्_३।३४१॥  
देव्यस् तु धारिणी-लक्ष्मी-वसुमत्यादि-नामभिः ।  
भोगवती कान्तिमती कमला कामवल्लरी ॥स्र्स्_३।३४२॥  
इरावती हंसपदीत्य् आदि-नाम्ना तु भोगिनी ।  
विप्रक्षत्र-विशः शर्म-वर्म-दत्तान्त-नामभिः ॥स्र्स्_३।३४३॥  
शिखण्डाङ्गद-चूडान्त-नाम्ना विद्याधराधिपाः ।  
कुण्डलानन्द-घण्टान्त-नाम्ना कापालिका जनाः ॥स्र्स्_३।३४४॥  
योगसुन्दरिका वंशप्रभा विकटमुद्रिका ।  
शङ्ख-केयूरिकेत्य् आदि-नाम्ना कापालिक-स्त्रियः ॥स्र्स्_३।३४५॥  
आनन्दिनी सिद्धिमती श्रीमती सर्वमङ्गला ।  
यशोवती पुत्रवतीत्य् आदि-नाम्ना सुवासिनी ॥स्र्स्_३।३४६॥  
इत्य् आदि सर्वम् आलोच्य लक्षणं कृत-बुद्धिना ।  
कविना कल्पितं काव्यम् आचन्द्रार्कं प्रकाशते ॥स्र्स्_३।३४७॥  
लक्ष्य-लक्षण-निर्माण-विज्ञान-कृत-बुद्धिभिः ।  
परीक्ष्यताम् अयं ग्रन्थो विमत्सर-मनीषया ॥स्र्स्_३।३४८॥  
भरतागम-पारीणः श्रीमान् सिंह-महीपतिः ।  
रसिकः कृतवान् एवं रसार्णव-सुधाकरम् ॥स्र्स्_३।३४९॥  
  
संरम्भाद् अनपोत-सिंह-नृपतेर् धाटी-समाटीकने  
निःसाणेषु धणं धणं धणम् इति ध्वानानुसन्धायिषु ।  
मोदन्ते हि रणं रणं रणम् इति प्रौढास् तदीया भटा  
भ्रान्तिं यान्ति तृणं तृणं तृणम् इति प्रत्यर्थि-पृथ्वी-भुजः ॥स्र्स्_३।३५०॥  
  
मत्वा धात्रा तुलायां लघुर् इति धरणीं सिंह-भूपाल-चन्द्रे  
सृष्टे तत्रातिगुर्व्यां तद्-उपनिधितया स्थाप्यमानैः क्रमेण ।  
चिन्तारत्नौघ-कल्प-द्रुम-तति-सुरभी-मण्डलैः पूरितान्ताप्य्  
ऊर्ध्वं नीता लघिम्ना तद्-अरि-कुल-शतैः पूर्यतेऽ द्यापि सा द्यौः ॥स्र्स्_३।३५१॥  
  
  
इति श्रीमद्-आन्ध्र-मण्डलाधीश्वर-प्रतिगण्ड-भैरव-श्रीमद्-अनपोत-नरेन्द्र-नन्दन-भुज-बल-भीम-श्री-सिंह-भूपाल-विरचिते रसार्णव-सुधाकर-नाम्नि नाट्यालङ्कार-शास्त्रे भावकोल्लासो नाम  
तृतीयो विलासः  
॥३॥  
  
  
समाप्तश् चायं रसार्णव-सुधाकरः  
  
श्री-तोय-शैल-वसतिः स तमाल-नीलो  
जीयाद् धरिर् मुनि-चकोर-सुशारदेन्दुः ।  
लक्ष्मी-स्तनस्तवक-कुङ्कुम-कर्दम-श्री-  
संलिप्त-निर्मल-विशाल-भुजान्तरालः ॥  
  
मलय-गिरि-निवासी मारुतो यच्छताङ्गस्  
तरुण-शिशिर-रश्मिर् यत् सुहृत्-पुण्य-कीर्तिः ।  
चरति चिरम् अनङ्गः क्वापि करि अप्य् अदृश्यः  
स जयतु रसिकौघैर् वन्दितः पञ्चबाणः ॥  
  
अशेषाणां द्विजनुषाम् आशीर्वाद-परम्परा ।  
तरङ्गयतु कल्याणं कवीनां चायुर् आयतम् ॥  
  
  
  
  
  
  
