---
title: 'Vamana: Kavyalamkara'

---
## Intro

Vamana: Kavyalamkara  

Vamana: Kavyalamkara (sutras without commentary)  
Based on the ed. by Narayanarama, Delhi : Motilal Banarsidas, 1983.  
  
śrīVāmanācāryaviracitāni  
Kāvyālaṅkārasūtrāni  
Svavṛttisamalaṅkṛtāni  
śrīNārāyaṇarāma ācārya Kāvyatīrtha ityetaiṣ ṭippaṇyādibhiḥ  
samalaṅkṛtya saṃśodhitāni  
Delhi : Motilal Banarsidasa, 1983  

Input by Masahiro Takano  

=================================================  
  
An Asterisk mark in the end of line means  
that comma or semicolon is used in the original.  
  
=================================================  
  
REFERENCE SYSTEM:  
  
VKal_n,n.n = [adhikaraṇa],[adhyaya].[sutra]  

## पाठः

पाण्डितवरश्रीवामनविरचितानि  
काव्यालङ्कारसूत्राणि  
स्ववृत्तिसमेतानि  
  
--------------------  
  
शारीरं नाम प्रथमाधिकरणम् ।  
  
प्रथमो ऽध्यायः ।  
  
प्रणम्य परमं ज्योतिर्वामनेन कविप्रिया ।  
काव्यालङ्कारसूत्राणां तेषां वृत्तिर्विधीयते  ॥  
  
काव्यं ग्राह्यमलङ्कारात् ॥ व्कल्_१,१।१ ॥  
सौन्दर्यमलङ्कारः ॥ व्कल्_१,१।२ ॥  
स दोषगुणालङ्कारहानादानाभ्याम् ॥ व्कल्_१,१।३ ॥  
शास्त्रतस्ते ॥ व्कल्_१,१।४ ॥  
काव्यं सद्दृष्टादृष्टार्थम्, प्रीतिकीर्तिहेतुत्वात् ॥ व्कल्_१,१।५ ॥*  
  
--------------------  

द्वितीयो ऽध्यायः ।  
  
अरोचकिनः सतृणाभ्यवहारिणश्च कवयः ॥ व्कल्_१,२।१ ॥  
पूर्वे शिष्याः, विवेकित्वात् ॥ व्कल्_१,२।२ ॥*  
नेतरे, तद्विपर्ययात् ॥ व्कल्_१,२।३ ॥*  
न शास्त्रमद्रव्येष्वर्थवत् ॥ व्कल्_१,२।४ ॥  
न कतकं पङ्कप्रसादनाय ॥ व्कल्_१,२।५ ॥  
रीतिरात्मा काव्यस्य ॥ व्कल्_१,२।६ ॥  
विशिष्टा पदरचना रीतिः ॥ व्कल्_१,२।७ ॥  
विशेषो गुणात्मा ॥ व्कल्_१,२।८ ॥  
सा त्रिधा --- वैदर्भी गौडीया पाञ्चाली चेति ॥ व्कल्_१,२।९ ॥  
विदर्भादिषु दृष्टत्वात्तत्समाख्या ॥ व्कल्_१,२।१० ॥  
समग्रगुणोपेता वैदर्भी ॥ व्कल्_१,२।११ ॥  
ओजःकान्तिमती गौडीया ॥ व्कल्_१,२।१२ ॥  
माधुर्यसौकुमार्योपपन्ना पाञ्चाली ॥ व्कल्_१,२।१३ ॥  
तासां पूर्वा ग्राह्या, गुणसाकल्यात् ॥ व्कल्_१,२।१४ ॥*  
न पुनरितरे, स्तोकगुणत्वात् ॥ व्कल्_१,२।१५ ॥*  
तदारोहणार्थमितराभ्यास इत्येके ॥ व्कल्_१,२।१६ ॥  
तत्तु न; अतत्त्वशीलस्य तत्त्वानिष्पत्तेः ॥ व्कल्_१,२।१७ ॥*  
न शणसूत्रवानाभ्यासे त्रसरसूत्रवानवैचित्र्यलाभः ॥ व्कल्_१,२।१८ ॥  
सापि समासाभावे शुद्धवैदर्भी ॥ व्कल्_१,२।१९ ॥  
तस्यामर्थगुणसम्पदास्वाद्या ॥ व्कल्_१,२।२० ॥  
तदुपारोहादर्थगुणलेशो ऽपि ॥ व्कल्_१,२।२१ ॥  
सापि वैदर्भी, तात्स्थ्यात् ॥ व्कल्_१,२।२२ ॥*  
  
--------------------  

तृतीयो ऽध्यायः ।  
  
लोको विद्या प्रकीर्ण च काव्याङ्गानि ॥ व्कल्_१,३।१ ॥  
लोकवृत्तं लोकः ॥ व्कल्_१,३।२ ॥  
शब्दस्मृत्यभिधानकोशच्छन्दोविचितिकलाकामशास्त्रदण्डनीतिपूर्वा विद्याः ॥ व्कल्_१,३।३ ॥  
शब्दस्मृतेः शब्दशुद्धिः ॥ व्कल्_१,३।४ ॥  
अभिधानकोशात् पदार्थनिश्चयः ॥ व्कल्_१,३।५ ॥  
छन्दोविचितेर्वृत्तसंशयच्छेदः ॥ व्कल्_१,३।६ ॥  
कलाशास्त्रेभ्यः कलातत्त्वस्य संवित् ॥ व्कल्_१,३।७ ॥  
कामशास्त्रतः कामोपचारस्य ॥ व्कल्_१,३।८ ॥  
दण्डनीतेर्नयापनययोः ॥ व्कल्_१,३।९ ॥  
इतिवृत्तकुटिलत्वं च ततः ॥ व्कल्_१,३।१० ॥  
लक्ष्यज्ञत्वमभियोगो वृद्धसेवावेक्षणं प्रतिभानमवधानं च प्रकीर्णम् ॥ व्कल्_१,३।११ ॥  
तत्र काव्यपरिचयो लक्ष्यज्ञत्वम् ॥ व्कल्_१,३।१२ ॥  
काव्यबन्धोद्यमो ऽभियोगः ॥ व्कल्_१,३।१३ ॥  
काव्योपदेशगुरुशुश्रूषणं वृद्धसेवा ॥ व्कल्_१,३।१४ ॥  
पदाधानोद्धरणमवेक्षणम् ॥ व्कल्_१,३।१५ ॥  
कवित्वबीजं प्रतिभानम् ॥ व्कल्_१,३।१६ ॥  
चित्तैकाग्र्यमवधानम् ॥ व्कल्_१,३।१७ ॥  
तद्देशकालाभ्याम् ॥ व्कल्_१,३।१८ ॥  
विविक्तो देशः ॥ व्कल्_१,३।१९ ॥  
रात्रियामस्तुरीयः कालः ॥ व्कल्_१,३।२० ॥  
काव्यं गद्यं पद्यं च ॥ व्कल्_१,३।२१ ॥  
गद्यं वृत्तगन्धि चूर्णमुत्कलिकाप्रायं च ॥ व्कल्_१,३।२२ ॥  
पद्यभागवद्वृत्तगन्धि ॥ व्कल्_१,३।२३ ॥  
अनाविद्धललितपदं चूर्णम् ॥ व्कल्_१,३।२४ ॥  
विपरीतमुत्कलिकाप्रायम् ॥ व्कल्_१,३।२५ ॥  
पद्यमनेकभेदम् ॥ व्कल्_१,३।२६ ॥  
तदनिबद्धं निबद्धं च ॥ व्कल्_१,३।२७ ॥  
क्रमसिद्धिस्तयोः स्रगुत्तंसवत् ॥ व्कल्_१,३।२८ ॥  
नानिबद्धं चकास्त्येकतेजःपरमाणुवत् ॥ व्कल्_१,३।२९ ॥  
सन्दर्भेषु दशरूपकं श्रेयः ॥ व्कल्_१,३।३० ॥  
तद्धि चित्रं चित्रपटवद्विशेषसाकल्यात् ॥ व्कल्_१,३।३१ ॥  
ततो ऽन्यभेदकॢप्तिः ॥ व्कल्_१,३।३२ ॥  
  
समाप्तं चेदं शारीरं प्रथममधिकरणम् ।  
  
-------------------------------------------------------  
  
दोषदर्शनं नाम द्वितीयमधिकरणम् ।  
  
प्रथमो ऽध्यायः ।  
  
गुणविपर्ययात्मानो दोषाः ॥ व्कल्_२,१।१ ॥  
अर्थतस्तदवगमः ॥ व्कल्_२,१।२ ॥  
सौकर्याय प्रपञ्चः ॥ व्कल्_२,१।३ ॥  
दुष्टं पदमसाधु कष्टं ग्राम्यमप्रतीतमनर्थकं च ॥ व्कल्_२,१।४ ॥  
शब्दस्मृतिविरुद्धमसाधु ॥ व्कल्_२,१।५ ॥  
श्रुतिविरसं कष्टम् ॥ व्कल्_२,१।६ ॥  
लोकमात्रप्रयुक्तं ग्राम्यम् ॥ व्कल्_२,१।७ ॥  
शास्त्रमात्रप्रयुक्तमप्रतीतम् ॥ व्कल्_२,१।८ ॥  
पूरणार्थमनर्थकम् ॥ व्कल्_२,१।९ ॥  
न वाक्यालङ्कारार्थम् ॥ व्कल्_२,१।१० ॥  
अन्यार्थनेयगूढार्थाश्लीलक्लिष्टानि च ॥ व्कल्_२,१।११ ॥  
रूढिच्युतमन्यार्थम् ॥ व्कल्_२,१।१२ ॥  
कल्पितार्थं नेयार्थम् ॥ व्कल्_२,१।१३ ॥  
अप्रसिद्धार्थप्रयुक्तं गूढार्थम् ॥ व्कल्_२,१।१४ ॥  
असम्यार्थान्तरमसम्यस्मृतिहेतुश्चाश्लीलम् ॥ व्कल्_२,१।१५ ॥  
न गुप्तलक्षितसंवृतानि ॥ व्कल्_२,१।१६ ॥  
अप्रसिद्धासभ्यं गुप्तम् ॥ व्कल्_२,१।१७ ॥  
लाक्षणिकासभ्यान्वितं लक्षितम् ॥ व्कल्_२,१।१८ ॥  
लोकसंवीतं संवृतम् ॥ व्कल्_२,१।१९ ॥  
तन्त्रैविध्यम्, व्रीडाजुगुप्सामङ्गलातङ्कदायिभेदात् ॥ व्कल्_२,१।२० ॥*  
व्यवहितार्थप्रत्ययं क्लिष्टम् ॥ व्कल्_२,१।२१ ॥  
अन्त्याभ्यां वाक्यं व्याख्यातम् ॥ व्कल्_२,१।२२ ॥  
  
--------------------  

द्वितीयो ऽध्यायः ।  
  
भिन्नवृत्तयतिभ्रष्टविसन्धीनि वाक्यानि ॥ व्कल्_२,२।१ ॥  
स्वलक्षणच्युतवृत्तं भिन्नवृत्तम् ॥ व्कल्_२,२।२ ॥  
विरसविरामं यतिभ्रष्टम् ॥ व्कल्_२,२।३ ॥  
तद्धातुनामभागभेदे स्वरसन्ध्यकृते प्रायेण ॥ व्कल्_२,२।४ ॥  
न वृत्तदोषात्पृथग्यतिद्प्षः, वृत्तस्य यत्यात्मकत्वात् ॥ व्कल्_२,२।५ ॥*  
न, लक्षणः पृथक्त्वात् ॥ व्कल्_२,२।६ ॥*  
विरूपपदसन्धि विसन्धिः ॥ व्कल्_२,२।७ ॥  
पदसन्धेर्वैरूप्यं विश्लेषो ऽश्लीलत्वं कष्टत्वं च ॥ व्कल्_२,२।८ ॥  
व्यर्थैकार्थसन्दिग्धायुक्तापक्रमलोकविद्या विरुद्धानि च ॥ व्कल्_२,२।९ ॥  
व्याहतपूर्वोत्तरार्थं व्यर्थम् ॥ व्कल्_२,२।१० ॥  
उक्तार्थपदमेकार्थम् ॥ व्कल्_२,२।११ ॥  
न, विशेषश्चेदेकार्थं दुष्टम् ॥ व्कल्_२,२।१२ ॥*  
धनुर्ज्याध्वनौ धनुःश्रुतिरारूढेः प्रतिपत्त्यै ॥ व्कल्_२,२।१३ ॥  
कर्णावतंसश्रवणकुण्डलशिरःशेखरेषु कर्णादिनिर्देशः सन्निधेः ॥ व्कल्_२,२।१४ ॥  
मुक्ताहारशब्दे मुक्ताशब्दः शुद्धेः ॥ व्कल्_२,२।१५ ॥  
पुष्पमालाशब्दे पुष्पपदमुत्कर्षस्य ॥ व्कल्_२,२।१६ ॥  
करिकलभशब्दे करिशब्दस्ताद्रूप्यस्य ॥ व्कल्_२,२।१७ ॥  
विशेषणस्य च ॥ व्कल्_२,२।१८ ॥  
तदिदं प्रयुक्तेषु ॥ व्कल्_२,२।१९ ॥  
संशयकृत्सन्दिग्धम् ॥ व्कल्_२,२।२० ॥  
मायादिविकल्पितार्थम्प्रयुक्तम् ॥ व्कल्_२,२।२१ ॥  
क्रमहीनार्थमपक्रमम् ॥ व्कल्_२,२।२२ ॥  
देशकालस्वभावविरुद्धार्थानि लोकविरुद्धानि ॥ व्कल्_२,२।२३ ॥  
कलाचतुर्वर्गशास्त्रविरुद्धार्थानि विद्याविरुद्धानि ॥ व्कल्_२,२।२४ ॥  
  
समाओतं चेदं दोषदर्शनम् द्वितीयमधिकरणम् ।  
  
-----------------------------------------------  
  
गुणविवेचनं नाम तृतीयमधिकरणम् ।  
  
प्रथमो ऽध्यायः ।  
  
काव्यशोभायाः कर्तारो धर्मा गुणाः ॥ व्कल्_३,१।१ ॥  
तदतिशयहेतवस्त्वलङ्काराः ॥ व्कल्_३,१।२ ॥  
पूर्वे नित्याः ॥ व्कल्_३,१।३ ॥  
ओजःप्रसादश्लेषसमतासमाधिमाधुर्यसौकुमार्योदारतार्थव्यक्तिकान्तयो बन्धगुणाः ॥ व्कल्_३,१।४ ॥  
गाढबन्धत्वमोजः ॥ व्कल्_३,१।५ ॥  
शैथिल्यं प्रसादः ॥ व्कल्_३,१।६ ॥  
गुणः सम्प्लवात् ॥ व्कल्_३,१।७ ॥  
स त्वनुभवसिद्धः ॥ व्कल्_३,१।८ ॥  
साम्योत्कर्षौ च ॥ व्कल्_३,१।९ ॥  
मसृणत्वं श्लेषः ॥ व्कल्_३,१।१० ॥  
मार्गाव्हेदः समता ॥ व्कल्_३,१।११ ॥  
आरोहावरोहक्रमः समाधिः ॥ व्कल्_३,१।१२ ॥  
न पृथक्, आरोहावरोहयोरोजःप्रसादरूपत्वात् ॥ व्कल्_३,१।१३ ॥*  
न, असम्पृक्तत्वात् ॥ व्कल्_३,१।१४ ॥*  
अनैकान्त्याच्च ॥ व्कल्_३,१।१५ ॥  
ओजःप्रसादयोः तीव्रावस्था, ताविति चेदभ्युपगमः ॥ व्कल्_३,१।१६ ॥*  
विशेषापेक्षित्वात्तयोः ॥ व्कल्_३,१।१७ ॥  
आरोहावरोहनिमित्तं समाधिराख्यायते ॥ व्कल्_३,१।१८ ॥  
क्रमविधानार्थं वा ॥ व्कल्_३,१।१९ ॥  
पृथक्पदत्वं माधुर्यम् ॥ व्कल्_३,१।२० ॥  
अजरठत्वं सौकुमार्यम् ॥ व्कल्_३,१।२१ ॥  
विकटत्वमुदारता ॥ व्कल्_३,१।२२ ॥  
अर्थव्यक्तिहेतुत्वमर्थव्यक्तिः ॥ व्कल्_३,१।२३ ॥  
औज्ज्वल्यं कान्तिः ॥ व्कल्_३,१।२४ ॥  
नासन्तः, सद्वेद्यत्वात् ॥ व्कल्_३,१।२५ ॥*  
न भ्रान्ताः, निष्कम्पत्वात् ॥ व्कल्_३,१।२६ ॥*  
न पाठधर्माः, सर्वत्रादृष्टेः ॥ व्कल्_३,१।२७ ॥*  
  
--------------------  

द्वितीयो ऽध्यायः ।  
  
त एवार्थगुणाः ॥ व्कल्_३,२।१ ॥  
अर्थस्य प्रौढिरोजः ॥ व्कल्_३,२।२ ॥  
अर्थवैमल्यं प्रसादः ॥ व्कल्_३,२।३ ॥  
घटना श्लेषः ॥ व्कल्_३,२।४ ॥  
अवैषम्यं समता ॥ व्कल्_३,२।५ ॥  
अर्थदृष्टिः समाधिः ॥ व्कल्_३,२।६ ॥  
अर्थो द्विविधः, अयोनिरन्यच्छायायोनिर्वा ॥ व्कल्_३,२।७ ॥*  
अर्थो व्यक्तः सूक्ष्मश्च ॥ व्कल्_३,२।८ ॥  
सूक्ष्मो भाव्यो वासनीयश्च ॥ व्कल्_३,२।९ ॥  
उक्तिवैचित्र्यं माधुर्यम् ॥ व्कल्_३,२।१० ॥  
अपारुष्यं सौकुमार्यम् ॥ व्कल्_३,२।११ ॥  
अग्राम्यत्वमुदारता ॥ व्कल्_३,२।१२ ॥  
वस्तुस्वभावस्फुटत्वमर्थव्यक्तिः ॥ व्कल्_३,२।१३ ॥  
दीप्तरसत्वं कान्तिः ॥ व्कल्_३,२।१४ ॥  
  
समाओतं चेदं गुणविवेचनं तृतीयमधिकरणम् ।  
  
-----------------------------------------------  
  
आलङ्कारिकं नाम चतुर्थमधिकरणम् ।  
  
प्रथमो ऽध्यायः ।  
  
पदमनैकार्थमक्षरं चावृत्तं स्थाननियमे यमकम् ॥ व्कल्_४,१।१ ॥  
पादाः पादस्यैकस्यानेकस्य चादिमध्यान्तभागाः स्थानानि ॥ व्कल्_४,१।२ ॥  
भङ्गादुत्कर्षः ॥ व्कल्_४,१।३ ॥  
शृङ्खला परिवर्तकश्चूर्णमिति भङ्गमार्गः ॥ व्कल्_४,१।४ ॥  
वर्णविच्छेदचलनं शृङ्खला ॥ व्कल्_४,१।५ ॥  
सङ्गविनिवृत्तौ स्वरूपापत्तिः परिवर्तकः ॥ व्कल्_४,१।६ ॥  
पिण्डाक्षरभेदे स्वरूपलोपश्चूर्णम् ॥ व्कल्_४,१।७ ॥  
शेषः सरूपो ऽनुप्रासः ॥ व्कल्_४,१।८ ॥  
अनुल्बणो वर्णानुप्रासः श्रेयान् ॥ व्कल्_४,१।९ ॥  
पादानुप्रासः पादयमकवत् ॥ व्कल्_४,१।१० ॥  
  
--------------------  

द्वितीयो ऽध्यायः ।  
  
उपमानेनोपमेयस्य गुणलेशतः साम्यमुपमा ॥ व्कल्_४,२।१ ॥  
गुणबाहुल्यतश्च कल्पिता ॥ व्कल्_४,२।२ ॥  
तद्द्वैविध्यम्, पदवाक्यार्थवृत्तिभेदात् ॥ व्कल्_४,२।३ ॥*  
सा पूणा लुप्ता च ॥ व्कल्_४,२।४ ॥  
गुणद्योतकोपमानोपमेयशब्दानां सामग्र्ये पूर्णा ॥ व्कल्_४,२।५ ॥  
लोपे लुप्ता ॥ व्कल्_४,२।६ ॥  
स्तुतिनिन्दातत्त्वाख्यानेषु ॥ व्कल्_४,२।७ ॥  
हीनत्वाधिकत्वलिङ्गवचनभेदासादृश्यासम्भवास्तद्दोषाः ॥ व्कल्_४,२।८ ॥  
जातिप्रमाणधर्मन्यूनतोपमानस्य हीनत्वम् ॥ व्कल्_४,२।९ ॥  
धर्मयोरेकनिर्देशे ऽन्यस्य संवित्, साहचर्यात् ॥ व्कल्_४,२।१० ॥*  
तेनाधिकर्वं व्याख्यातम् ॥ व्कल्_४,२।११ ॥  
उपमानोपमेययोर्लिङ्गव्यत्यासो लिङ्गभेदः ॥ व्कल्_४,२।१२ ॥  
इष्टः पुम्पुंसकयोः प्रायेण ॥ व्कल्_४,२।१३ ॥  
लौकिक्यां समासाभिहितायामुपमाप्रपञ्चे च ॥ व्कल्_४,२।१४ ॥  
तेन वचनभेदो व्याख्यातः ॥ व्कल्_४,२।१५ ॥  
अप्रतीतगुणसादृश्यमसादृश्यम् ॥ व्कल्_४,२।१६ ॥  
असादृश्यहता ह्युपमा, तन्निष्ठाश्च कवयः ॥ व्कल्_४,२।१७ ॥*  
उपमानाधिक्यात्तदपोह इत्येके ॥ व्कल्_४,२।१८ ॥  
न, अपुष्टार्थत्वात् ॥ व्कल्_४,२।१९ ॥*  
अनुपपत्तिरसम्भवः ॥ व्कल्_४,२।२० ॥  
न विरुद्धो ऽतिशयः ॥ व्कल्_४,२।२१ ॥  
  
--------------------  

तृतीयो ऽध्यायः ।  
  
प्रतिवस्तुप्रभृतिरुपमाप्रपञ्चः ॥ व्कल्_४,३।१ ॥  
उपमेयस्योक्तौ समानवस्तुन्यासः प्रतिवस्तु ॥ व्कल्_४,३।२ ॥  
अनुक्तौ समासोक्तिः ॥ व्कल्_४,३।३ ॥  
किञ्चिदुक्तावप्रस्तुतप्रशंसा ॥ व्कल्_४,३।४ ॥  
समेन वस्तुनान्यापलापो ऽपह्नुतिः ॥ व्कल्_४,३।५ ॥  
उपमानेनोपमेयस्य गुणसाम्यात्तत्त्वारोपो रूपकम् ॥ व्कल्_४,३।६ ॥  
स धर्मेषु तन्त्रप्रयोगे श्लेषः ॥ व्कल्_४,३।७ ॥  
सादृश्याल्लक्षणा वक्रोक्तिः ॥ व्कल्_४,३।८ ॥  
अतद्रूपस्यान्यथाध्यवसानमतिशयार्थमुत्प्रेक्षा ॥ व्कल्_४,३।९ ॥  
सम्भाव्यधर्मतदुत्कर्षकल्पनातिशयोक्तिः ॥ व्कल्_४,३।१० ॥  
उपमानोपमेयसंशयः सन्देहः ॥ व्कल्_४,३।११ ॥  
विरुद्धाभासत्वं विरोधः ॥ व्कल्_४,३।१२ ॥  
क्रियाप्रतिषेधे प्रसिद्धतत्फलव्यक्तिर्विभावना ॥ व्कल्_४,३।१३ ॥  
एकस्योपमेयत्वोपमानत्वे ऽनन्वयः ॥ व्कल्_४,३।१४ ॥  
क्रमेणोपमेयोपमा ॥ व्कल्_४,३।१५ ॥  
समविसदृशाभ्यां परिवर्तनं परिवृत्तिः ॥ व्कल्_४,३।१६ ॥  
उपमेयोपमानानां क्रमसम्बन्धः क्रमः ॥ व्कल्_४,३।१७ ॥  
उपमानोपमेयवाक्येष्वेका क्रिया दीपकम् ॥ व्कल्_४,३।१८ ॥  
तन्त्रिविधम् । आदिमध्यान्तवाक्यवृत्तिभेदात् ॥ व्कल्_४,३।१९ ॥*  
क्रिययैव स्वतदर्थान्वयख्यापनं निदर्शनम् ॥ व्कल्_४,३।२० ॥  
उक्तिसिद्ध्यै वस्तुनो ऽर्थान्तरस्यैव न्यसनमर्थान्तरन्यासः ॥ व्कल्_४,३।२१ ॥  
उपमेयस्य गुणातिरेकत्वं व्यतिरेकः ॥ व्कल्_४,३।२२ ॥  
एकगुणहानिकल्पनायां साम्यदार्ढ्यं विशेषोक्तिः ॥ व्कल्_४,३।२३ ॥  
सम्भाव्यविशिष्टकर्माकरणान्निन्दास्तोत्रार्था व्याजस्तुतिः ॥ व्कल्_४,३।२४ ॥  
व्याजस्य सत्यसारूप्यं व्याजोक्तिः ॥ व्कल्_४,३।२५ ॥  
विशिष्टेन साम्यार्थमेककालक्रियायोगस्तुल्ययोगिता ॥ व्कल्_४,३।२६ ॥  
उपमानाक्षेपश्चाक्षेपः ॥ व्कल्_४,३।२७ ॥  
वस्तुद्वयक्रिययोस्तुल्यकालयोरेकपदाभिधानं सहोक्तिः ॥ व्कल्_४,३।२८ ॥  
यत्सादृश्यं तत्सम्पत्तिः समाहितम् ॥ व्कल्_४,३।२९ ॥  
अलङ्कारस्यालङ्कारयोनित्वं संसृष्टिः ॥ व्कल्_४,३।३० ॥  
तद्भेदावुपमारूपकोत्प्रेक्षावयवौ ॥ व्कल्_४,३।३१ ॥  
उपमाजन्यं रूपकमुपमारूपकम् ॥ व्कल्_४,३।३२ ॥  
उत्प्रेक्षाहेतुरुत्प्रेक्षावयवः ॥ व्कल्_४,३।३३ ॥  
  
समाओतं चेदमालङ्कारिकं चतुर्थमधिकरणम् ।  
  
-----------------------------------------------  
  
प्रायोगिकं नाम पञ्चममधिकरणम् ।  
  
प्रथमो ऽध्यायः ।  
  
नैकं पदं द्विः प्रयोज्यं प्रायेण ॥ व्कल्_५,१।१ ॥  
नित्या संहितैकपदवत्पादेष्वर्धान्तवर्जम् ॥ व्कल्_५,१।२ ॥  
न पादान्तलघोर्गुरुत्वं च सर्वत्र ॥ व्कल्_५,१।३ ॥  
न गाद्ये समाप्तप्रायं वृत्तम्, अन्यत्रोद्गतादिभ्यः संवादात् ॥ व्कल्_५,१।४ ॥*  
न पादादौ खल्वादयः ॥ व्कल्_५,१।५ ॥  
नार्धे किञ्चित्समाप्तं वाक्यम् ॥ व्कल्_५,१।६ ॥  
न कर्मधारयो बहुव्रीहिप्रतिपत्तिकरः ॥ व्कल्_५,१।७ ॥  
तेन विपर्ययो व्याख्यातः ॥ व्कल्_५,१।८ ॥  
सम्भाव्यनिषेधनिवर्तने द्वौ प्रतिषेधौ ॥ व्कल्_५,१।९ ॥  
विशेषणमात्रप्रयोगो विशेष्यप्रतिपत्तौ ॥ व्कल्_५,१।१० ॥  
सर्वनाम्नानुसन्धिर्वृत्तिच्छन्नस्य ॥ व्कल्_५,१।११ ॥  
सम्बन्धसम्बन्धे ऽपि षष्ठी क्वचित् ॥ व्कल्_५,१।१२ ॥  
अतिप्रयुक्तं देशभाषापदम् ॥ व्कल्_५,१।१३ ॥  
लिङ्गाध्याहारौ ॥ व्कल्_५,१।१४ ॥  
लक्षणाशब्दाश्च ॥ व्कल्_५,१।१५ ॥  
न तद्बाहुल्यमेकत्र ॥ व्कल्_५,१।१६ ॥  
स्तनादीनां द्वित्वाविष्टा जातिः प्रायेण ॥ व्कल्_५,१।१७ ॥  
  
--------------------  

द्वितीयो ऽध्यायः ।  
  
रुद्रावित्येकशेषो ऽन्वेष्यः ॥ व्कल्_५,२।१ ॥  
मिलिक्लबिक्षपिप्रभृतीनां धातुत्वम्, धातुगुणस्यासमाप्तेः ॥ व्कल्_५,२।२ ॥*  
वलेरात्मनेपदमनित्यम्, ज्ञापकात् ॥ व्कल्_५,२।३ ॥*  
क्षीयत इति कर्मकर्तरि ॥ व्कल्_५,२।४ ॥  
खिद्यत इति च ॥ व्कल्_५,२।५ ॥  
मार्गेरात्मएपदमलक्ष्म ॥ व्कल्_५,२।६ ॥  
लोलमानादयश्चानशि ॥ व्कल्_५,२।७ ॥  
लभेर्गत्यर्थत्वाण्णिच्यणौ कर्तुः कर्मत्वाकर्मत्वे ॥ व्कल्_५,२।८ ॥  
ते-मे-शब्दौ निपातेषु ॥ व्कल्_५,२।९ ॥*  
तिरस्कृत इति परिभूते, अन्तर्ध्युपचारात् ॥ व्कल्_५,२।१० ॥*  
नैकशब्दः, सुप्सुपेति समासात् ॥ व्कल्_५,२।११ ॥*  
मधुपिपासुप्रभृतीनां समासो गमिगाम्यादिषु पाठात् ॥ व्कल्_५,२।१२ ॥  
त्रिवलीशब्दः सिद्धः सञ्ज्ञा चेत् ॥ व्कल्_५,२।१३ ॥  
बिम्बाधर इति वृत्तौ मध्यमपदलोपिन्याम् ॥ व्कल्_५,२।१४ ॥  
आमूललोलादिषु वृत्तिर्विस्पष्टपटुवत् ॥ व्कल्_५,२।१५ ॥  
न धान्यषष्ठादिषु षष्ठीसमासप्रतिषेधः, पूरणेन तद्धितान्तत्वात् ॥ व्कल्_५,२।१६ ॥*  
पत्रपीतिमादिषु गुणवचनेन ॥ व्कल्_५,२।१७ ॥  
अवर्ज्यो बहुव्रीहिर्व्यधिकरणो जन्माद्युत्तरपदः ॥ व्कल्_५,२।१८ ॥  
हस्ताग्राग्रहस्तादयो गुणगुणिनोर्भेदाभेदात् ॥ व्कल्_५,२।१९ ॥  
पूर्वनिपाते ऽपभ्रंशो रक्ष्यः ॥ व्कल्_५,२।२० ॥  
निपातेनाप्यभिहिते कर्मणि न कर्मविभक्तिः, परिगणनस्य प्रायिकत्वात् ॥ व्कल्_५,२।२१ ॥*  
शक्यमिति रूपं कर्माभिधायां लिङ्गवचनस्यापि सामान्योपक्रमात् ॥ व्कल्_५,२।२२ ॥  
हानिवदाधिक्यमप्यङ्गानां विकारः ॥ व्कल्_५,२।२३ ॥  
न कृमिकीटानामिति, एकवद्भावप्रसङ्गात् ॥ व्कल्_५,२।२४ ॥*  
न खरोष्ट्रौ, उष्ट्रखरमिति पाठात् ॥ व्कल्_५,२।२५ ॥*  
आसेत्यसतेः ॥ व्कल्_५,२।२६ ॥  
युध्येदिति युधः क्यचि ॥ व्कल्_५,२।२७ ॥  
विरलायमानादिषु क्यङ् निरूप्यः ॥ व्कल्_५,२।२८ ॥  
अहेतौ हन्तेर्णिच्, चुरादिपाठात् ॥ व्कल्_५,२।२९ ॥*  
अनुचरीति चरेष्टित्त्वात् ॥ व्कल्_५,२।३० ॥  
केसरालमित्यलतेरणि ॥ व्कल्_५,२।३१ ॥  
पत्रलमिति लातेः के ॥ व्कल्_५,२।३२ ॥  
महीध्रादयो मूलविभुजादिदर्शनात् ॥ व्कल्_५,२।३३ ॥  
ब्रह्मादिषु हन्तेर्नियमादरिहाद्यसिद्धिः ॥ व्कल्_५,२।३४ ॥  
ब्रह्मविदादयः कृदन्तवृत्त्या ॥ व्कल्_५,२।३५ ॥  
तैर्महीधरादयो व्याख्याताः ॥ व्कल्_५,२।३६ ॥  
भिदुरादयः कर्मकर्तरि कर्तरि च ॥ व्कल्_५,२।३७ ॥  
गुणविस्तरादयश्चिन्त्याः ॥ व्कल्_५,२।३८ ॥  
अवतरापचायशब्दयोर्दीर्घह्रस्वत्वव्यत्यासो बालानाम् ॥ व्कल्_५,२।३९ ॥  
शोभेति निपातनात् ॥ व्कल्_५,२।४० ॥  
अविधौ गुरोः स्त्रियां बहुलं विवक्षा ॥ व्कल्_५,२।४१ ॥  
व्यवसितादिषु क्तः कर्तरि, चकारात् ॥ व्कल्_५,२।४२ ॥*  
आहेति भूते ऽन्यणलन्तभ्रमाद् ब्रुवो लटि ॥ व्कल्_५,२।४३ ॥  
शबलादिभ्यः स्त्रियां टापो ऽप्राप्तिः ॥ व्कल्_५,२।४४ ॥  
प्राणिनि नीलेति चिन्त्यम् ॥ व्कल्_५,२।४५ ॥  
मनुष्यजातेर्विवक्षाविवक्षे ॥ व्कल्_५,२।४६ ॥  
ऊकारान्तादप्यूङ्, प्रवृत्तेः ॥ व्कल्_५,२।४७ ॥*  
कार्तिकीय इति ठञ् दुर्धरः ॥ व्कल्_५,२।४८ ॥  
शार्वरमिति च ॥ व्कल्_५,२।४९ ॥  
शाश्वतमिति प्रयुक्तेः ॥ व्कल्_५,२।५० ॥  
राजवंश्यादयः साध्वर्थे ये भवन्ति ॥ व्कल्_५,२।५१ ॥  
दारवशब्दो दुष्प्रयुक्तः ॥ व्कल्_५,२।५२ ॥  
मुग्धिमादिष्विवमनिज् मृग्यः ॥ व्कल्_५,२।५३ ॥  
औपम्यादयश्चातुर्वर्ण्यवत् ॥ व्कल्_५,२।५४ ॥  
ष्यञः षित्करणादीकारो बहुलम् ॥ व्कल्_५,२।५५ ॥  
धन्वीति व्रीह्यादिषु पाठात् ॥ व्कल्_५,२।५६ ॥  
चतुरस्रशोभीति णिनौ ॥ व्कल्_५,२।५७ ॥  
कञ्चुकीया इति क्यचि ॥ व्कल्_५,२।५८ ॥  
बौद्धप्रतियोग्यपेक्षायामप्यातिशायनिकाः ॥ व्कल्_५,२।५९ ॥  
कौशिलादय इलचि वर्णलोपात् ॥ व्कल्_५,२।६० ॥  
मौक्तिकमिति विनयादिपाठात् ॥ व्कल्_५,२।६१ ॥  
प्रातिभादयः प्रज्ञादिषु ॥ व्कल्_५,२।६२ ॥  
न सरजसमित्यनव्ययीभावे ॥ व्कल्_५,२।६३ ॥  
धृतधनुषीत्यसञ्ज्ञायाम् ॥ व्कल्_५,२।६४ ॥  
दुर्गन्धिपद इद्दुर्लभः ॥ व्कल्_५,२।६५ ॥  
सुदत्यादयः प्रतिविधेयाः ॥ व्कल्_५,२।६६ ॥  
क्षतदृढोर्स इति न कप्, तदन्तविधिप्रतिषेधात् ॥ व्कल्_५,२।६७ ॥*  
अवैहीति वृद्धिरवद्या ॥ व्कल्_५,२।६८ ॥  
अपाङ्गनेत्रेति लुगलभ्यः ॥ व्कल्_५,२।६९ ॥  
नेष्ठाः श्लिष्टप्रियादयः, पुंवद्भावप्रतिषेधात् ॥ व्कल्_५,२।७० ॥*  
दृढभक्तिरिति सर्वत्रेति ॥ व्कल्_५,२।७१ ॥  
जम्बुलतादयो ह्रस्वविधेः ॥ व्कल्_५,२।७२ ॥  
तिलकादयो ऽजिरादिषु ॥ व्कल्_५,२।७३ ॥  
निशम्य-निशमय्यशब्दौ प्रकृतिभेदात् ॥ व्कल्_५,२।७४ ॥  
संयम्यनियम्यशब्दौ, अणिजन्तत्वात् ॥ व्कल्_५,२।७५ ॥*  
प्रपीयेति पीङः ॥ व्कल्_५,२।७६ ॥  
दूरयतीति बहुलग्रहणात् ॥ व्कल्_५,२।७७ ॥  
गच्छतीप्रभृतिष्वनिषेध्यो नुम् ॥ व्कल्_५,२।७८ ॥  
मित्रेण गोप्त्रेति पुंवद्भावात् ॥ व्कल्_५,२।७९ ॥  
वेत्स्यसीति पदभङ्गात् ॥ व्कल्_५,२।८० ॥  
कामयानशब्दः सिद्धो ऽनादिश्चेत् ॥ व्कल्_५,२।८१ ॥  
सौहृद्-दौर्हृदशब्दावणि हृद्भावात् ॥ व्कल्_५,२।८२ ॥  
विरम इति निपातनात् ॥ व्कल्_५,२।८३ ॥  
उपर्यादिषु सामीप्ये द्विरुक्तेषु द्वितीया ॥ व्कल्_५,२।८४ ॥  
मन्दं मन्दमित्यप्रकारार्थत्वे ॥ व्कल्_५,२।८५ ॥  
न निद्राद्रुगिति, भष्भावप्राप्तेः ॥ व्कल्_५,२।८६ ॥*  
निष्पन्द इति पत्वं चिन्त्यम् ॥ व्कल्_५,२।८७ ॥  
नाङ्गुलिसङ्ग इति मूर्धन्यविधेः ॥ व्कल्_५,२।८८ ॥  
तेनावन्तिसेनादयः प्रत्युक्ताः ॥ व्कल्_५,२।८९ ॥  
नेन्द्रवाहने णत्वम्; आहितत्वस्याविवक्षितत्वात् ॥ व्कल्_५,२।९० ॥*  
  
समाप्तं चेदं प्रायोगिकं पञ्चमधिकरणम् ।  
  
समाप्तो ऽयं ग्रन्थः  ॥  

