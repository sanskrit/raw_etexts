---
title: 'Dandin: Kavyadarsa, Paricchedas 1 and 2'

---
## Intro
  
  
  
  
Dandin: Kavyadarsa, Paricchedas 1 and 2  
  
  
  
  
Dandin:  
Kavyadarsa, Paricchedas 1 and 2  
based on the ed. by Rangacharya Raddi Shastri  
Poona : BORI 1938  
(Government Oriental Series, A.4)  
  
  
Input by Somadeva Vasudeva  
  
  
  
  
  


## पाठः
  
  
  
  
  
  
  
आचार्यदण्डिनः काव्यादर्शः  
  
चतुर्मुखमुखाम्भोज- वनहंसवधूर् मम   &  
मनसे रमतां नित्यं सर्वशुक्ला सरस्वती  ॥ द्क्द्_१।१ ॥  
पूर्वशास्त्राणि संहृत्य प्रयोगान् उपलक्ष्य च  &  
यथासामर्थ्यम् अस्माभिः क्रियते काव्यलक्षणम्  ॥ द्क्द्_१।२ ॥  
इह शिष्टानुशिष्टानां शिष्टानाम् अपि सर्वथा  &  
वाचाम् एव प्रसादेन लोकयात्रा प्रवर्तते  ॥ द्क्द्_१।३ ॥  
इदम् अन्धतमः कृत्स्नं जायेत भुवनत्रयम्  &  
यदि शब्दाहवयं ज्योतिर् आसंसारान् न दीप्यते   ॥ द्क्द्_१।४ ॥  
आदिराजयशोबिम्बम् आदर्शं प्राप्य वाङ्मयम्  &  
तेषाम् असन्निधाने ऽपि न स्वयं पश्य नश्यति  ॥ द्क्द्_१।५ ॥  
गौर् गौः कामदुघा सम्यक् प्रयुक्ता स्मर्यते बुधैः  &  
दुष्प्रयुक्ता पुनार् गोत्वं प्रयोक्तुः सैव शंसति  ॥ द्क्द्_१।६ ॥  
तद् अल्पम् अपि नोपेक्ष्यं काव्ये दुष्टं कथं चन  &  
स्याद् वपुः सुन्दरम् अपि श्वित्रेणैकेन दुर्भगम्  ॥ द्क्द्_१।७ ॥  
गुणदोषान् अशास्त्रज्ञः कथं विभजते जनः  &  
किम् अन्धस्याधिकारो ऽस्ति रूपभेदोपलब्धिषु  ॥ द्क्द्_१।८ ॥  
अतः प्रजानां (व्ल्। पदानां) व्युत्पत्तिम् अभिसन्धाय सूरयः  &  
वाचां विचित्रमार्गाणां निबबन्धुः क्रियाविधिं  ॥ द्क्द्_१।९ ॥  
तैः शरीरं च काव्यानाम् अलङ्काराश् च दर्शिताः  &  
शरीरं तावद् इष्टार्थव्यवच्छिन्ना पदावली  ॥ द्क्द्_१।१० ॥  
पद्यं गद्यं च मिश्रं च तत् त्रिधैव व्यवस्थितम्  &  
पद्यं चतुष्पदी तच् च वृत्तं जातिर् इति द्विधा  ॥ द्क्द्_१।११ ॥  
छन्दोविचित्यां सकलस् तप्रपञ्चो निदर्शितः  &  
सा विद्या नौर् विविक्षूणां गम्भीरं काव्यसागरम्  ॥ द्क्द्_१।१२ ॥  
मुक्तकं कुलकं कोषः सङ्घात इति तादृशः   &  
सर्गबन्धांशरूपत्वाद् अनुक्तः पद्यविस्तरः  ॥ द्क्द्_१।१३ ॥  
सर्गबन्धो महाकव्यम् उच्यते तस्य लक्षणम्  &  
आशीर्नमस्क्रिया वस्तुनिर्देशो वापि तन्मुखम्  ॥ द्क्द्_१।१४ ॥  
इतिहासकथोद्भूतम् इतरद् वा सदाश्रयम्  &  
चतुर्वर्गफलायत्तं चतुरुदात्तनायकम्  ॥ द्क्द्_१।१५ ॥  
नगरार्णवशैलार्तुचन्द्रार्कोदयवर्णनैः  &  
उद्यानसलिलकृईडामधुपानरतोत्सवैः  ॥ द्क्द्_१।१६ ॥  
विप्रलम्भैर् विवाहैश् च कुमारोदयवर्णनैः  &  
मन्त्रदूतप्रयाणाजिनायकाभ्युदयैर् अपि  ॥ द्क्द्_१।१७ ॥  
अलङ्कृतम् असङ्क्षिप्तं रसभावनिरन्तरम्  &  
सर्गैर् अनतिविस्तीर्णैः श्रव्यवृत्तैः सुसन्धिभिः  ॥ द्क्द्_१।१८ ॥  
सर्वत्र भिन्नवृत्तान्तैर् उपेतं लोकरञ्जनम्  &  
काव्यं कल्पान्तरस्थायि जायते सद् अलङ्कृति  ॥ द्क्द्_१।१९ ॥  
न्यूनम् अप्य् अत्र यैः कैश् चिद् अङ्गैः काव्यं न दुष्यति  &  
यद्य् उपात्तेषु सम्पत्तिर् आराधयति तद्विधः  ॥ द्क्द्_१।२० ॥  
गुणतः प्राग् उपन्यस्य नायकं तेन विद्विषाम्  &  
निराकरणम् इत्य् एष मार्गः प्रकृतिसुन्दरः  ॥ द्क्द्_१।२१ ॥  
वंशवीर्यश्रुतादीनि वर्णयित्वा रिपोर् अपि  &  
तज्जयान् नायकोत्कर्षकथनं च धिनोति नः  ॥ द्क्द्_१।२२ ॥  
अपादः पदसन्तानो गद्यम् आख्यायिका कथा  &  
इति तस्य प्रभेदौ द्वौ तयोर् आख्यायिका किल  ॥ द्क्द्_१।२३ ॥  
नायकेनैव वाच्यान्या नायकेनेतरेण वा  &  
स्वगुणाविष्क्रियादोषो नात्रा भूर्तार्थशंसिनः  ॥ द्क्द्_१।२४ ॥  
अपि त्व् अनियमो दृष्टस् तत्राप्य् अन्यैर् उदीरणात्  &  
अन्यो वक्ता स्वयं वेति कीदृग् वा  भेदकारणम् (व्ल्। लक्षणम्)  ॥ द्क्द्_१।२५ ॥  
वक्त्रं चापरवक्त्रं च सोच्छ्वासत्वं  च भेदकम्  &  
चिह्नम् आख्यायिकायाश् चेत् प्रसङ्गेन कथास्व् अपि  ॥ द्क्द्_१।२६ ॥  
आर्यादिवत् प्रवेशः किं न वक्त्रापरवक्त्रयोः  &  
भेदश् च दृष्टो लम्भादिर् उच्छ्वासो वस्तु किं ततः  ॥ द्क्द्_१।२७ ॥  
तत् कथाख्यायिकेत्युक्ता जातिः सञ्ज्ञाद्वयाङ्किता  &  
अत्रैवान्तर्भविष्यन्ति शेषाश् चाख्यानजातयः  ॥ द्क्द्_१।२८ ॥  
कन्याहरणसङ्ग्रामविप्रलम्भोदयादयः  &  
सर्गबन्धसमा एव नैते वैशेषिका गुणाः  ॥ द्क्द्_१।२९ ॥  
कविभावकृतं चिह्नम् अन्यत्रापि न दुष्यति  &  
मुखम् इष्टास्र्थसंसिद्धौ किं हि न स्यात् कृतात्मनाम्  ॥ द्क्द्_१।३० ॥  
मिश्राणि नाटकादीनि तेषाम् अन्यत्र विस्तरः  &  
गद्यपद्यमयी का चिच् चम्पूर् इत्य् अभिधीयते  ॥ द्क्द्_१।३१ ॥  
तद् एतद् वाङ्मयं भूयः संस्कृतं प्राकृतं तथा  &  
अपभ्रंशाश् च मिश्रं चेत्य् आहुर् आर्याश् चतुर्विधं  ॥ द्क्द्_१।३२ ॥  
संस्कृतं नाम दैवी वाग् अन्वाख्याता महर्षिभिः  &  
तद्भवस् तत्समो देशीत्य् अनेकः प्राकृतक्रमः  ॥ द्क्द्_१।३३ ॥  
महाराष्ट्राश्रयां भाषां प्रकृष्टं प्राकृतं विदुः  &  
सागरः सूक्तिरत्नानां सेतुबन्धादि यन्मयं  ॥ द्क्द्_१।३४ ॥  
शौरसेनी च गौडी च लाटी चान्या च तादृशी   &  
याति प्राकृतम् इत्य् एवं  व्यवहारेषु सन्निधिम्  ॥ द्क्द्_१।३५ ॥  
आभीरादिगिरः काव्येष्व् अपभ्रंश इति स्मृताः  &  
शास्त्रेषु संस्कृताद् अन्यद् अपभ्रंशतयोदितम्  ॥ द्क्द्_१।३६ ॥  
संस्कृतं सर्गबन्धादि प्राकृतं स्कन्धकादि यत्  &  
ओसरादिर् अपभ्रंशो नाटकादि तु मिश्रकम्  ॥ द्क्द्_१।३७ ॥  
कथा हि सर्वभाषाभिः संस्कृतेन च बध्यते  &  
भूतभाषामयीं प्राहुर् अद्भुतार्थां बृहत्कथाम्  ॥ द्क्द्_१।३८ ॥  
लास्यच्छलितशम्पादि प्रेक्षार्थम् इतरत् पुनः  &  
श्रव्यम् एवेति सैषापि द्वयी गतिर् उदाहृता  ॥ द्क्द्_१।३९ ॥  
अस्त्य् अनेको गिरां मार्गः सूक्ष्मभेदः परस्परम्  &  
तत्र वैदर्भगौडीयौ वर्ण्येते प्रस्फुटान्तरौ  ॥ द्क्द्_१।४० ॥  
श्लेषः प्रसादः समता माधुर्यं सुकुमारता  &  
अर्थव्यक्तिर् उदारत्वम् ओजःकान्तिसमाधयः  ॥ द्क्द्_१।४१ ॥  
इति वैदर्भमार्गस्य प्राणा दश गुणाः स्मृताः  &  
एषां विपर्ययः प्रायो दृश्यते गौडवर्त्मनि  ॥ द्क्द्_१।४२ ॥  
श्लिष्टम् अस्पृष्टशैथिल्यम् अल्पप्राणाक्षरोत्तरम्  &  
शिथिलं मालतीमाला लोलालिकलिला यथा  ॥ द्क्द्_१।४३ ॥  
अनुप्रासधिया गौडैस् तद् इष्टं बन्धगौरवात्  &  
वैदर्भमालतीदाम लङ्घितं भ्रमरैर् इति  ॥ द्क्द्_१।४४ ॥  
प्रसादवत् प्रसिद्धार्थम् इन्दोर् इन्दीवरद्युति  &  
लक्ष्म लक्ष्मीं तनोतीति प्रतीतिसुभगं वचः  ॥ द्क्द्_१।४५ ॥  
व्युत्पन्नम् इति गौडीयैर् नातिरूढम् अपीष्यते   &  
यथानत्यर्जुनाब्जन्मसदृक्षाङ्को वलक्षगुः  ॥ द्क्द्_१।४६ ॥  
समं बन्धेष्व् अविषमं ते मृदुस्फुटमध्यमाः  &  
बन्धा मृदुस्फुटोन्मिश्रवर्णविन्यासयोनयः  ॥ द्क्द्_१।४७ ॥  
कोकिलालापवाचालो ममैति मलयानिलः  &  
उच्छलच्छीकराच्छाच्छनिर्झराम्भःकणोक्षितः  ॥ द्क्द्_१।४८ ॥  
चन्दनप्रणयोद्गन्धिर् मन्दो मलयमारुतः  &  
स्पर्धते रुद्धमद्धैर्यो  वररामामुखानिलैः  ॥ द्क्द्_१।४९ ॥  
इत्य् अनालोच्य वैषम्यम् अर्थालङ्कारडमबरौ  &  
अवेक्षमाणा ववृधे पौरस्त्या काव्यपद्धतिः  ॥ द्क्द्_१।५० ॥  
मधुरं रसवद् वाचि वस्तुन्य् अपि रसस्थितिः  &  
येन माद्यन्ति धीमन्तो मधुनेव मधुव्रताः  ॥ द्क्द्_१।५१ ॥  
यया कया चिच् छ्रुत्या यत् समानम् अनुभूयते  &  
तद्रूपा हि पदासत्तिः सानुप्रासा रसावहा  ॥ द्क्द्_१।५२ ॥  
एष राजा यदा लक्ष्मीं प्राप्तवान् ब्राह्मणप्रियः  &  
तदा प्रभृति धर्मस्य लोके ऽस्मिन्न् उत्सवो ऽभवत्  ॥ द्क्द्_१।५३ ॥  
इतीदं नादृतं गौडैर् अनुप्रासस् तु तत्प्रियः  &  
अनुप्रासाद् अपि प्रायो वैदर्भैर् इदम् ईप्सितम्  ॥ द्क्द्_१।५४ ॥  
वर्णावृत्तिर् अनुप्रासः पादेषु च पदेषु च  &  
पूर्वानुभवसंस्कारबोधिनी यद्य् अदूरता  ॥ द्क्द्_१।५५ ॥  
चन्द्रे शरन्निशोत्तंसे कुन्दस्तबकविभ्रमे  &  
इन्द्रनीलनिभं लक्ष्म सन्दधात्य् अलिनः श्रियम्  ॥ द्क्द्_१।५६ ॥  
चारु चान्द्रमसं भीरु बिम्बं पश्यैतद् अम्बरे  &  
मन्मनो मन्मथाक्रान्तं निर्दयं हन्तुम् उद्यतं  ॥ द्क्द्_१।५७ ॥  
इत्य् अनुप्रासम् इच्छन्ति  नातिदूरान्तरश्रुतिम्  &  
न तु रामामुखाम्भोजसदृशश् चन्द्रमा इति  ॥ द्क्द्_१।५८ ॥  
स्मरः खरः खलः कान्तः कायः कोपश् च नः कृशः  &  
च्युतो मानोधिको रागो  मोहो जातोसवो गताः  ॥ द्क्द्_१।५९ ॥  
इत्यादि बन्धपारुष्यं शैथिल्यं च नियच्छति  &  
अतो नैवम् अनुप्रासं दाक्षिणात्याः प्रयुञ्जते   ॥ द्क्द्_१।६० ॥  
आवृत्तिं वर्णसङ्घातगोचरां यमकं विदुः  &  
तत् तु नैकान्तमधुरमतः पश्चाद् विधास्यते  ॥ द्क्द्_१।६१ ॥  
कामं सर्वो ऽप्य् अलङ्कारो रसम् अर्थे निषिञ्चति  &  
तथाप्य् अग्राम्यतैवैनं भारं वहति भूयसा  ॥ द्क्द्_१।६२ ॥  
कन्ये कामयमानं मां न त्वं कामयसे कथम्  &  
इति ग्राम्यो ऽयम् अर्थात्मा वैरस्याय प्रकल्पते  ॥ द्क्द्_१।६३ ॥  
कामं कन्दर्पचाण्डालो मयि वामाक्षि निर्दयः  &  
त्वयि निर्मत्सरो दिष्ट्येत्य् अग्रामो ऽर्थो रसावहः  ॥ द्क्द्_१।६४ ॥  
शब्दे ऽपि ग्राम्यतास्त्य् एव सा सभ्येतरकीर्तनात्  &  
यथा यकारादिपदं  रत्युत्सवनिरूपणे  ॥ द्क्द्_१।६५ ॥  
पदसन्धानवृत्त्या वा वाक्यार्थत्वेन वा पुनः  &  
दुष्प्रतीतिकरं ग्राम्यं यथा या भवतः प्रिया  ॥ द्क्द्_१।६६ ॥  
खरं प्रहत्य विश्रान्तः पुरुषो वीर्यवान् इति  &  
एवमादि न शंसन्ति मार्गयोर् उभयोर् अपि  ॥ द्क्द्_१।६७ ॥  
भगिनीभगवत्यादि सर्वत्रैवानुमन्यते  &  
विभक्तम् इति माधुर्यम् उच्यते सुकुमारता  ॥ द्क्द्_१।६८ ॥  
अनिष्ठुराक्षरप्रायं सुकुमारम् इहेष्यते   &  
बन्धशैथिल्यदोषो ऽपि दर्शितः सर्वकोमले  ॥ द्क्द्_१।६९ ॥  
मण्डलीकृत्य बर्हाणि कण्ठैर् मधुरगीतिभिः  &  
कलापिनः प्रनृत्यन्ति काले जीमूतमालिनि  ॥ द्क्द्_१।७० ॥  
इत्य् अनूर्जित एवार्थो नालङ्कारो ऽपि तादृशः  &  
सुकुमारतयैवैतद् आरोहति सतां मनः  ॥ द्क्द्_१।७१ ॥  
दीप्तम् इत्य् अपरैर् भूम्ना कृच्छ्रोद्यम् अपि बध्यते  &  
न्यक्षेण क्षपितः पक्षः क्षत्रियाणां क्षणाद् इति  ॥ द्क्द्_१।७२ ॥  
अर्थव्यक्तिर् अनेयत्वम् अर्थस्य हरिणोद्धृता  &  
भूः खुरक्षुण्णनागासृग्लोहिताद् उदधेर् इति  ॥ द्क्द्_१।७३ ॥  
मही महावराहेण लोहिताद् उद्धृतोदधेः  &  
इतीयत्य् एव निर्दिष्टे नेयत्वम् उरगासृजः   ॥ द्क्द्_१।७४ ॥  
नेदृशं बहु मन्यत्ने मार्गयोर् उभयोर् अपि  &  
न हि प्रतीतिः सुभगा शब्दन्यायविलङ्घिनी  ॥ द्क्द्_१।७५ ॥  
उत्कर्षवान् गुणः कश् चिद्  यस्मिन्न् उक्ते प्रतीयते  &  
तदुदाराह्वयं तेन सनाथा काव्यपद्धतिः  ॥ द्क्द्_१।७६ ॥  
अर्थिणां कृपणा दृष्टिस् त्वन्मुखे पतिता सकृत्  &  
तदवस्था पुनर् देव  नान्यस्य मुखम् ईक्षते  ॥ द्क्द्_१।७७ ॥  
इति त्यागस्य वाक्ये ऽस्मिन्न् उत्कर्षः साधु लक्ष्यते  &  
अनेनैव पथान्यच् च समानन्यायम् ऊह्यताम्  ॥ द्क्द्_१।७८ ॥  
श्लाघ्यैर् विशेषणैर् युक्तम् उदारं कैश् चिद् इष्यते  &  
यथा लीलाम्बुजक्रीडासरोहेमाङ्गदादयः  ॥ द्क्द्_१।७९ ॥  
ओजः समासभूयस्त्वम् एतद् गद्यस्य जीवितम्  &  
पद्ये ऽप्य् अदक्षिणात्यानाम् इदम् एकं परायणम्  ॥ द्क्द्_१।८० ॥  
तद्गुरूणां लघूनां च बाहुल्याल्पत्वमिश्रणैः  &  
उच्चावचप्रकारं तद् दृश्यम् आख्यायिकादिषु  ॥ द्क्द्_१।८१ ॥  
अस्तमस्तकपर्यस्तसमस्तार्कांशुसंस्तरा  &  
पीनस्तनस्थितातांरकम्रवस्त्रेव वारुणी  ॥ द्क्द्_१।८२ ॥  
इति पद्ये ऽपि पौरस्त्या बध्नन्त्य् ओजस्विनीगिरः  &  
अन्ये त्व् अनाकुलं हृद्यम् इच्छन्त्य् ओजो गिरां यथा  ॥ द्क्द्_१।८३ ॥  
पयोधरतटोत्सङ्गलग्नसन्ध्यातपांशुका  &  
कस्य कामातुरं चेतो वारुणी न करिष्यति   ॥ द्क्द्_१।८४ ॥  
कान्तं सर्वजगत्कान्तं लौकिकार्थान् अतिक्रमात्  &  
तच् च वार्ताभिधानेषु वर्णनास्व् अपि दृश्यते  ॥ द्क्द्_१।८५ ॥  
गृहाणि नाम तान्य् एव तपोराशिर् भवादृशः  &  
सम्भावयति यान्य् एव पावनैः पादपांसुभिः  ॥ द्क्द्_१।८६ ॥  
अनयोर् अनवद्याङ्गि स्तनयोर् जृम्भमाणयोः  &  
अवकाशो न पर्याप्तस् तव बाहुलतान्तरे   ॥ द्क्द्_१।८७ ॥  
इति सम्भाव्यम् एवैतद् विशेषाख्यानसंस्कृतम्  &  
कान्तं भवति सर्वस्य लोकयात्रानुवर्तिनः  ॥ द्क्द्_१।८८ ॥  
लोकातीत इवात्यर्थम् अध्यारोप्य विवक्षितः  &  
यो ऽर्थस् तेनातितुष्यन्ति विदग्धा नेतरे जनाः  ॥ द्क्द्_१।८९ ॥  
देवाधिष्ण्यम् इवाराध्यम् अद्यप्रभृति नो गृहम्  &  
युष्मत्पादरजःपातधौतनिःशेषकिल्बिषम्  ॥ द्क्द्_१।९० ॥  
अल्पं निर्मितम् आकाशम् अनालोच्यैव वेधसा   &  
इदम् एवंविधिं भावि भवत्याः स्तनजृम्भणम्  ॥ द्क्द्_१।९१ ॥  
इदम् अत्युक्तिर् इत्य् उक्तम् एतद् गौडोपलालितम्  &  
प्रस्थानं प्राक्प्रणीतं तु सारम् अन्यस्य वर्त्मनः  ॥ द्क्द्_१।९२ ॥  
अन्यधर्मस् ततो ऽन्यत्र लोकसीमानुरोधिना  &  
सम्यग् आधीयते यत्र स समाधिः स्मृतो यथा  ॥ द्क्द्_१।९३ ॥  
 कुमुदानि निमीलन्ति कमलान्य् उन्मिषन्ति च   &  
 इति नेत्रक्रियाध्यासाल् लब्धा तद्वाचिनी श्रुतिः  ॥ द्क्द्_१।९४ ॥  
 निष्ट्ःयूतोद्गीर्णवान्तादि गौणवृत्तिव्यपाश्रयम्  &  
 अतिसुन्दरम् अन्यत्र ग्राम्यकक्षां विगाहते  ॥ द्क्द्_१।९५ ॥  
 पद्मान्य् अर्कांशुनिष्ठ्यूताः पीत्वा पावकविप्रुषः  &  
 भूयो वमन्तीव मुखैर्  उद्गीर्णारुणरेणुभिः   ॥ द्क्द्_१।९६ ॥  
 इति हृदमहृद्यं तु निष्ठीवति वधूर् इति   &  
 युगपन् नैकधर्माणाम् अध्यासश् च स्मृतो यथा  ॥ द्क्द्_१।९७ ॥  
 गुरुगर्भभरक्लान्ताः स्तनन्त्यो मेघपङ्क्तयः  &  
 अचलाधित्यकोत्सङ्गम् इमाः  समधिशेरते  ॥ द्क्द्_१।९८ ॥  
 उत्सङ्गशयनं सख्याः स्तननं गौरवं क्लमः   &  
 इतीमे गर्भिणीधर्मा बहवो ऽप्य् अत्र दर्शिताः  ॥ द्क्द्_१।९९ ॥  
 तद् एतत् काव्यसर्वस्वं समाधिर् नाम यो गुणः  &  
 कविसार्थः समग्रो ऽपि तम् एनम् अनुगच्छति  ॥ द्क्द्_१।१०० ॥  
 इति मार्गद्वयं भिन्नं तत्स्वरूपनिरूपणात्  &  
 तद्भेदास् तु न शक्यन्ते वक्तुं प्रतिकविस्थिताः  ॥ द्क्द्_१।१०१ ॥  
 इक्षुक्षीरगुडादीनां  माधुर्यस्यान्तरं महत्  &  
 तथापि न तद् आख्यातुं सरस्वत्यापि शक्यते  ॥ द्क्द्_१।१०२ ॥  
 नैसर्गिकी च  प्रतिभा श्रुतं च बहुनिर्मलम्  &  
 अमन्दश् चाभियोगो ऽस्याः कारणं काव्यसम्पदः  ॥ द्क्द्_१।१०३ ॥  
 न विद्यते यद्य् अपि पूर्ववासनागुणानुबन्धि प्रतिभानम् अद्भुतम्  &  
 श्रुतेन यत्नेन च  वागुपासिता ध्रुवं करोत्य् एव कम् अप्य् अनुग्रहम्  ॥ द्क्द्_१।१०४ ॥  
 तदस्ततन्द्रैर् अनिशं सरस्वती श्रमाद् उपास्या खलु कीर्तिम् ईप्सुभिः  &  
 कृशे  कवित्वे ऽपि जनाः कृतश्रमा विदग्धगोष्ठीषु विहर्तुम् ईशते   ॥ द्क्द्_१।१०५ ॥  
  
 इत्य् आचार्यदण्डिनः कृतौ काव्यादर्शे  मार्गविभागो नाम प्रथमः परिच्छेदः    
  
  
 काव्यशोभाकारान् धर्मान् अलङ्कारान् प्रचक्षते  &  
 ते चाद्यापि विकल्प्यन्ते कस् तान् कार्त्स्न्येन वक्ष्यति  ॥ द्क्द्_२।१ ॥  
 किं तु बीजं विकल्पानां पूर्वाचार्यैः प्रदर्शितम्  &  
 तद् एव परिसंस्कर्तुम् अयम् अस्मत्परिश्रमः  ॥ द्क्द्_२।२ ॥  
 काश् चिन् मार्गविभागार्थम् उक्ताः प्राग् अप्य् अलङ्क्रियाः  &  
 साधारणम् अलङ्कारजातम् अन्यत् प्रदर्श्यते  ॥ द्क्द्_२।३ ॥  
 स्वभावाख्यानम् उपमा रूपकं दीपकावृत्ती  &  
 आक्षेपो ऽर्थान्तन्यासो व्यतिरेको विभावना  ॥ द्क्द्_२।४ ॥  
 समासातिशयोत्प्रेक्षा हेतुः सूक्ष्मो लवः क्रमः  &  
 प्रेयो रसवद् ऊर्जस्वि पर्यायोक्तं समाहितम्  ॥ द्क्द्_२।५ ॥  
 उदात्तापह्नुतिश्लेषविशेषास् तुल्ययोगिता  &  
 विरोधाप्रस्तुतस्तोत्रे व्याजस्तुतिनिदर्शने  ॥ द्क्द्_२।६ ॥  
 सहोक्तिः परिवृत्त्याशीः सङ्कीर्णम् अथ भाविकम्  &  
 इति वाचाम् अलङ्कारा दर्शिताः पूर्वसूरिभिः  ॥ द्क्द्_२।७ ॥  
 नानावस्थं पदार्थानां रूपं साक्षाद् विवृण्वती  &  
 स्वभावोक्तिश् च जातिश् चेत्याद्या सालङ्कृतिर् यथा  ॥ द्क्द्_२।८ ॥  
 तुण्डैर् आताम्रकुटिलैः पक्षैर् हरितकोमलैः  &  
 त्रिवर्णराजिभिः कण्ठैर् एते मञ्जुगिरः शुकाः  ॥ द्क्द्_२।९ ॥  
 कलक्वणितगर्भेण कण्ठेनाघूर्णितेक्षणः  &  
 पारावतः परिभ्रम्य रिरंसुश् चुम्बति प्रियाम्  ॥ द्क्द्_२।१० ॥  
 बध्नन्न् अङ्गेषु रोमाञ्चं कुर्वन् मनसि निर्वृतिम्  &  
 नेत्रे चामीलयन्न् एष प्रियास्पर्शः प्रवर्तते  ॥ द्क्द्_२।११ ॥  
 कण्ठेकालः करस्थेन कपालेनेन्दुशेखरः  &  
 जटाभिः स्निग्धताम्राभिर् आविर् आसीद् वृषध्वजः  ॥ द्क्द्_२।१२ ॥  
 जातिक्रियागुणद्रव्यस्वभावाख्यानम् ईदृशम्  &  
 शास्त्रेष्व् अस्यैव साम्राज्यं काव्येष्व् अप्य् एतद् ईप्सितम्  ॥ द्क्द्_२।१३ ॥  
 यथाकथञ्चित्  सादृश्यं  यत्रोद्भूतं प्रतीयते  &  
 उपमा नाम तस्याः प्रपञ्चोदयं प्रदर्श्यते  ॥ द्क्द्_२।१४ ॥  
 अम्भोरुहम् इवाताम्रं मुग्धे करतलं तव  &  
 इति धर्मोपमा साक्षात् तुल्यधर्मप्रदर्शनात्  ॥ द्क्द्_२।१५ ॥  
 राजीवम् इव ते वक्त्रं नेत्रे नीलोत्पले इव   &  
 इयं प्रतीयमानैकधर्मा वस्तूपमैव सा   ॥ द्क्द्_२।१६ ॥  
 त्वदाननम् इवोन्निद्रम् अरविन्दम् अभूद् इति  &  
 सा प्रसिद्धिविपर्यासाद् विपर्यासोपमेष्यते  ॥ द्क्द्_२।१७ ॥  
 तवाननम् इवाम्भोजम् अम्भोजम् इव ते मुखम्  &  
 इत्य् अन्योन्योपमा सेयम् अन्योन्योत्कर्षशंसिनी  ॥ द्क्द्_२।१८ ॥  
 त्वन्मुखं कमलेनैव तुल्यं नान्येन केन चित्  &  
 इत्य् अन्यसाम्यव्यावृत्तेर् इयं सा नियमोपमा  ॥ द्क्द्_२।१९ ॥  
 पद्मं तावत् तवान्वेति मुखम् अन्यच् च तादृशम्  &  
 अस्ति चेद् अस्तु तत्कारीत्य् असाव् अनियमोपमा  ॥ द्क्द्_२।२० ॥  
 समुच्चयोपमाप्य् अस्ति न कान्त्यैव मुखं तव  &  
 ह्लादनाख्येन चान्वेति कर्मणेन्दुम् इतीदृशी  ॥ द्क्द्_२।२१ ॥  
 त्वय्य् एव त्वन्मुखं दृष्टं दृश्यते दिवि चन्द्रमाः  &  
 इयत्य् एव भिदा नान्येत्य् असाव् अतिशयोपमा  ॥ द्क्द्_२।२२ ॥  
 मय्य् एवास्या मुकह्श्रीर् इत्य् अलम् इन्दोर् विकत्थनैः  &  
 पद्मे ऽपि सा यद् अस्त्य् एवेत्य् असाव् उत्प्रेक्षितोपमा  ॥ द्क्द्_२।२३ ॥  
 यदि किं चिद् भवेत् पद्मं सुभ्रु विभ्रान्तलोचनम्  &  
 तत् ते मुखश्रियं धत्ताम् इत्य् असाव् अद्भुतोपमा  ॥ द्क्द्_२।२४ ॥  
 शशीत्य् उत्प्रेक्ष्य तन्वङ्गि त्वन्मुखं त्वन्मुखाशया  &  
 इन्दुम् अप्य् अनुधावामीत्य् एषा मोहोपमा स्मृता  ॥ द्क्द्_२।२५ ॥  
 किं पद्मम् अन्तर्भ्रान्तालि किं ते लोलेक्षणं मुखम्  &  
 मम दोलायते चित्तम् इतीयं संशयोपमा  ॥ द्क्द्_२।२६ ॥  
 न पद्मस्येन्दुनिग्राह्यस्येन्दुलज्जाकरी द्युतिः  &  
 अतस् त्वन्मुखम् एवेदम् इत्य् असौ निर्णयोपमा  ॥ द्क्द्_२।२७ ॥  
 शिशिरांशुप्रत्स्पर्धि श्रीमत् सुरभिगन्धि च  &  
 अम्भोजम् इव ते वक्त्रम् इति श्लेषोपमा स्मृता  ॥ द्क्द्_२।२८ ॥  
 सरूपशब्दवाच्यत्वात् सा समानोपमा यथा  &  
 बालेवोद्यानमालेयं सालकाननशोभिनी  ॥ द्क्द्_२।२९ ॥  
 पद्मं बहुरजश् चन्द्रः क्षयी ताभ्यां तवाननम्  &  
 समानम् अपि सोत्सेकम् इति निन्दोपमा स्मृता  ॥ द्क्द्_२।३० ॥  
 ब्रह्मणो ऽप्य् उद्भवः पद्मश् चन्द्रः शम्भुशिरोधृतः  &  
 तौ तुल्यौ त्वन्मुखेनेति सा प्रशंसोपमोच्यते   ॥ द्क्द्_२।३१ ॥  
 चन्द्रेण त्वन्मुखं तुल्यम् इत्य् आचिख्यासु मे मनः  &  
 स गुणो वास्तु दोषो वेत्य् आचिख्यासोपमां विदुः   ॥ द्क्द्_२।३२ ॥  
 शतपत्रं शरच्चन्द्रस् त्वदाननम् इति त्रयम्  &  
 परस्परविरोधीति सा विरोधोपमा मता  ॥ द्क्द्_२।३३ ॥  
 न जातु शक्तिर् इन्दोस् ते  मुखेन प्रतिगर्जितुम्  &  
 कलङ्किनो जडस्येति प्रतिषेधोपमैव सा  ॥ द्क्द्_२।३४ ॥  
 मृगेक्षणाङ्कं ते वक्त्रं मृगेणैवाङ्कितः शशी  &  
 तथापि सम एवासौ नोत्कर्षीति चटूपमा  ॥ द्क्द्_२।३५ ॥  
 न पद्मं मुखम् एवेदं न भृङ्गौ चक्षुषी इमे  &  
 इति विस्पष्टसादृश्यात् तत्त्वाख्यानोपमैव सा  ॥ द्क्द्_२।३६ ॥  
 चन्द्रारविन्दयोः कान्तिम् अतिक्रम्य मुखं तव  &  
 आत्मनैवाभवत् तुल्यम् इत्य् असाधारणोपमा  ॥ द्क्द्_२।३७ ॥  
 सर्वपद्मप्रभासारः समाहृत इव क्वचित्  &  
 त्वदाननं विभातीति ताम् अभूतोपमां विदुः  ॥ द्क्द्_२।३८ ॥  
 चन्द्रबिम्बाद् इव विषं चन्दनाद् इव पावकः  &  
 परुषा वाग् इतो वक्त्राद् इत्य् असम्भावितोपमा   ॥ द्क्द्_२।३९ ॥  
 चन्दनोदकचन्द्रांशुचन्द्रकान्तादिशीतलः  &  
 स्पर्शस् तवेत्य् अतिशयं बोधयन्ति बहूपमा  ॥ द्क्द्_२।४० ॥  
 चन्द्रबिम्बाद् इवोत्कीर्णं पद्मगर्भादिवोद्धृतम्  &  
 तव तन्वङ्गि वदनम् इत्य् असौ विक्रियोपमा  ॥ द्क्द्_२।४१ ॥  
 पूष्ण्यातप इवाह्णीव पूषा व्योम्नीव वासरः  &  
 विक्रमस् त्वय्य् अधाल् लक्ष्मीम् इति मालोपमा मता  ॥ द्क्द्_२।४२ ॥  
 वाक्यर्थेनैव वाक्यार्थः को ऽपि यद्य् उपमीयते  &  
 एकानेकेवशब्दत्वात् सा वाक्यार्थोपमा द्विधा   ॥ द्क्द्_२।४३ ॥  
 त्वदाननम् अधीराक्षम् आविर् दशनदीधितिः  &  
 भ्रमद्भृङ्गम् इवालक्ष्यकेसरं भाति पङ्कजम्  ॥ द्क्द्_२।४४ ॥  
 नलिन्या इव तन्वङ्ग्यास् तस्याः पद्मम् इवाननम्  &  
 मया मधुव्रतेनेव पायं पायम् अरम्यत  ॥ द्क्द्_२।४५ ॥  
 वस्तु किञ्चिद् उपन्यस्य न्यसनात् तत्सधर्मणः  &  
 साम्यप्रतीतिर् अस्तीति प्रतिवस्तूपमा यथा  ॥ द्क्द्_२।४६ ॥  
 नैको ऽपि त्वादृशो ऽद्यापि जायमानेषु राजसु  &  
 ननु द्वितीयो नास्त्य् एव पारिजातस्य पादपः  ॥ द्क्द्_२।४७ ॥  
 अधिकेन समीकृत्य हीनम् एकक्रियाविधौ  &  
 यद् ब्रुवन्ति स्मृता सेयं तुल्ययोगोपमा यथा  ॥ द्क्द्_२।४८ ॥  
 दिवो जगर्ति रक्षायै पुलोमारिर् भुवो भवान्  &  
 असुरास् तेन हन्यन्ते सावलेपास् त्वया नृपाः  ॥ द्क्द्_२।४९ ॥  
 कान्त्या चन्द्रमसं धाम्ना सूर्यं धैर्येण चार्णवम्  &  
 राजन्न् अनुकरोषीति सैषा हेतूपमा मता  ॥ द्क्द्_२।५० ॥  
 न लिङ्गवचने भिन्ने न हीनाधिकतापि वा  &  
 उपमादूषणायालं यत्रोद्वेगो न धीमताम्  ॥ द्क्द्_२।५१ ॥  
 स्त्रीव गच्छति षण्ढो ऽयं वक्त्य् एषा स्त्री पुमान् इव  &  
 प्राणा इव प्रियो ऽयं मे विद्या धनम् इवार्जिता  ॥ द्क्द्_२।५२ ॥  
 भवान् इव महीपाल देवराजो विराजते  &  
 अलम् अंशुमतः कक्षाम् आरोढुं तेजसा नृपह्  ॥ द्क्द्_२।५३ ॥  
 इत्येवमादौ सौभाग्यं न जहात्य् एव जातु चित्  &  
 अस्त्य् एव क्व चिद् उद्वेगः प्रयोगे वाग्विदां यथा  ॥ द्क्द्_२।५४ ॥  
 हंसीव धवलश् चन्द्रः सरांसीवामलं नभः  &  
 भर्तृभक्तो भटः श्वेव खद्योतो भाति भानुवत्  ॥ द्क्द्_२।५५ ॥  
 ईदृशं वर्ज्यते सद्भिः कारणं  तत्र चिन्त्यतां  &  
 गुणदोषविचाराय  स्वयम् एव मनीषिभिः  ॥ द्क्द्_२।५६ ॥  
 इववद्वायथाशब्दाः समाननिभसन्निभाः  &  
 तुल्यसङ्काशनीकाशप्रकाशप्रतिरूपकाः  ॥ द्क्द्_२।५७ ॥  
 प्रतिपक्षप्रतिद्वन्द्विप्रत्यनीकविरोधिनः   &  
 सदृक्सदृशसंवादिसजातीयानुवादिनः  ॥ द्क्द्_२।५८ ॥  
 प्रतिबिम्बप्रतिच्छन्दसरूपसमसम्मिताः  &  
 सलक्षणसदृक्षाभसपक्षोपमितोपमाः  ॥ द्क्द्_२।५९ ॥  
 कल्पदेशीयदेश्यादिः प्रख्यप्रतिनिधी अपि  &  
 सवर्णतुलितौ शब्दौ ये चान्यूनार्थवादिनः   ॥ द्क्द्_२।६० ॥  
 समासश् च बहुव्रीहिः शशाङ्कवदनादिषु  &  
 स्पर्धते जयति द्वेष्टि द्रुह्यति प्रतिगर्जति  ॥ द्क्द्_२।६१ ॥  
 आक्रोशत्य् अवजानाति कदर्थयति निन्दति  &  
 विडम्बयति सन्धत्ते  हसतीर्ष्यत्य् असूयति  ॥ द्क्द्_२।६२ ॥  
 तस्य मुष्णाति सौभाग्यं तस्य कान्तिं विलुम्पति  &  
 तेन सार्धं विगृह्णाति तुलां तेनाधिरोहति  ॥ द्क्द्_२।६३ ॥  
 तत्पदव्यां पदं धत्ते तस्य कक्षां विगाहते  &  
 तम् अन्वेत्य् अनुबध्नाति तच्छीलं तन् निषेधति  ॥ द्क्द्_२।६४ ॥  
 तस्य चानुकरोतीति शब्दाः सादृश्यसूचकाः  &  
 उपमायाम् इमे प्रोक्ताः कवीनां बुद्धिसौख्यदाः  ॥इत्य् उपमाचक्रम्॥  ॥ द्क्द्_२।६५ ॥  
 उपमैव तिरोभूतभेदा रूपकम् उच्यते   &  
 यथा बाहुलता पाणिपद्मं चरणपल्लवः   ॥ द्क्द्_२।६६ ॥  
 अङ्गुल्यः पल्लवान्य् आसन् कुसुमानि नखार्चिषः  &  
 बाहू लते वसन्तश्रीस् त्वं नः प्रत्यक्षचारिणी  ॥ द्क्द्_२।६७ ॥  
 इत्य् एतद् असमस्ताख्यं समस्तं पूर्वरूपकम्  &  
 स्मितं मुखेन्दोर् ज्योत्स्नेति समस्तव्यस्तरूपकम्  ॥ द्क्द्_२।६८ ॥  
 ताम्राङ्गुलिदलश्रेणि नखदीधितिकेसरम्  &  
 ध्रियते मूर्ध्नि भूपालैर् भवच्चरणपङ्कजम्  ॥ द्क्द्_२।६९ ॥  
 अङ्गुल्यादौ दलादित्वं पादे चारोप्य पद्मताम्  &  
 तद्योग्यस्थानविन्यासाद् एतत् सकलरूपकम्  ॥ द्क्द्_२।७० ॥  
 अकस्माद् एव ते चण्डि स्फुरिताधरपल्लवम्  &  
 मुखं मुक्तारुचो धत्ते धर्माम्भःकणमञ्जरीः  ॥ द्क्द्_२।७१ ॥  
 मञ्जरीकृत्यधर्माम्भः पल्लवीकृत्य चाधरम्  &  
 नान्यथा कृतम् अत्रास्यम्  अतो ऽवयवरूपकम्  ॥ द्क्द्_२।७२ ॥  
 वल्गितभ्रु गलद्धर्मजलम् आलोहितेक्षणम्  &  
 विवृणोति मदावस्थाम् इदं वदनपङ्कजम्  ॥ द्क्द्_२।७३ ॥  
 अविकृत्य मुखाङ्गानि मुखम् एवारविन्दताम्  &  
 आसीद् गमितम् अत्रेदम् अतो ऽवयविरूपकम्  ॥ द्क्द्_२।७४ ॥  
 मदपाटलगण्डेन रक्तनेत्रोत्पलेन ते  &  
 मुखेन मुग्धः सो ऽप्य् एष जनो रागमयः क्र्तः  ॥ द्क्द्_२।७५ ॥  
 एकाङ्गरूपकं चैतद् एवं द्विप्रभृतीन्य् अपि  &  
 अङ्गानि रूपयन्त्य् अत्र योगायोगौ भिदाकरौ  ॥ द्क्द्_२।७६ ॥  
 स्मितपुष्पोज्ज्वलं लोलनेत्रभृङ्गम् इदं मुखम्  &  
 इति पुष्पद्विरेफाणां सङ्गत्या युक्तरूपकम्  ॥ द्क्द्_२।७७ ॥  
 इदम् आर्द्रस्मितज्योत्स्नं स्निग्धनेत्रोत्पलं मुखम्  &  
 इति ज्योत्स्नोत्पलायोगाद् अयुक्तं नाम रूपकम्  ॥ द्क्द्_२।७८ ॥  
 रूपणाद् अङ्गिनो ऽङ्गानां रूपणारूपणाश्रयात्  &  
 रूपकं विषमं नाम ललितं जायते यथा  ॥ द्क्द्_२।७९ ॥  
 मदरक्तकपोलेन मन्मथस् त्वन् मुखेन्दुना   &  
 नर्तितभ्रूलतेनालं मर्दितुं भुवनत्रयम्  ॥ द्क्द्_२।८० ॥  
 हरिपादः शिरोलग्नजह्नुकन्याजलांशुकः  &  
 जयत्य् असुरनिःशङ्कसुरानन्दोत्सवध्वजः  ॥ द्क्द्_२।८१ ॥  
 विशेषणसमग्रस्य रूपं केतोर् यदीदृशम्  &  
 पादे तदर्पणाद् एतत् सविशेषणरूपकम्  ॥ द्क्द्_२।८२ ॥  
 न मीलयति पद्मानि  न नभो ऽप्य् अवगाहते   &  
 त्वन्मुखेन्दुर् ममासूनां हरणायैव  कल्पते  ॥ द्क्द्_२।८३ ॥  
 अक्रिया चन्द्रकार्याणाम् अन्यकार्यस्य च क्रिया  &  
 अत्र सन्दर्श्यते यस्माद् विरुद्धं नाम रूपकम्  ॥ द्क्द्_२।८४ ॥  
 गाम्भीर्येण समुद्रो ऽसि गौरवेणासि पर्वतः  &  
 कामदत्वाच् च  लोकानाम् असि त्वं कल्पपादपः   ॥ द्क्द्_२।८५ ॥  
 गाम्भीर्यप्रमुखैर् अत्र हेतुभिः सागरो गिरिः  &  
 कल्पद्रुमश् च क्रियते तद् इदं हेतुरूपकम्  ॥ द्क्द्_२।८६ ॥  
 राजहंसोपभोगार्हं भ्रमरप्रार्थ्यसौरभम्  &  
 सखि वक्त्राम्बुजम् इदं तवेति श्लिष्टरूपकम्  ॥ द्क्द्_२।८७ ॥  
 इष्टं साधर्म्यवैधर्म्यदर्शनाद् गौणमुख्ययोः  &  
 उपमाव्यतिरेकाख्यं रूपकाद्वितयं यथा  ॥ द्क्द्_२।८८ ॥  
 अयम् आलोहितच्छायो मदेन मुखचन्द्रमाः  &  
 सन्नद्धोदयरागस्य चन्द्रस्य प्रतिगर्जति  ॥ द्क्द्_२।८९ ॥  
 चन्द्रमाः पीयते देवैर् मया त्वन्मुखचन्द्रमाः  &  
 असमग्रो ऽप्य् असौ शश्वदापूर्णमण्डलः  ॥ द्क्द्_२।९० ॥  
 मुखचन्द्रस्य चन्द्रत्वम् इत्थम् अन्योपतापिनः  &  
 न ते सुन्दरि संवादीत्य् एतद् आक्षेपरूपकम्  ॥ द्क्द्_२।९१ ॥  
 मुखेन्दुर् अपि ते चण्डि  मां निर्दहति निर्दयम्  &  
 भाग्यदोषान् ममैवेति तत् समाधानरूपकम्  ॥ द्क्द्_२।९२ ॥  
 मुखपङ्कजरङ्गे ऽस्मिन् भ्रूलतानर्तकी तव  &  
 लीलानृत्यं करोतीति रम्यं रूपकरूपकम्  ॥ द्क्द्_२।९३ ॥  
 नैतन् मुखम् इदं पद्मं त नेत्रे भ्रमराव् इमौ  &  
 एतानि केसराण्य् एव नैता दन्तार्चिषस् तव  ॥ द्क्द्_२।९४ ॥  
 मुखादित्वं निवर्त्यैव पद्मादित्वेन रूपणात्   &  
 उद्भावितगुणोत्कर्षं तत्त्वापह्नवरूपकम्  ॥ द्क्द्_२।९५ ॥  
 न पर्यन्तो विकल्पानां रूपकोपमयोर् अतः  &  
 दिङ्मात्रं दर्शितं धीरैर् अनुक्तम् अनुमीयताम्  ॥इति रूपकचक्रम्॥  ॥ द्क्द्_२।९६ ॥  
जातिक्रियागुणद्रव्यवाचिनैकत्र वर्तिना  &  
सर्ववाक्योपकारश् चेत् तम् आहुर् दीपकं यथा  ॥ द्क्द्_२।९७ ॥  
पवनो दक्षिणः पार्णं जीर्णं हरति वीरुधाम्  &  
स एवावनताङ्गीनां मानभङ्गाय कल्पते  ॥ द्क्द्_२।९८ ॥  
चरन्ति चतुरम्भोधिवेलोद्यानेषु दन्तिनः  &  
चक्रवालाद्रिकुञ्जेषु कुन्दभासो गुणाश् च ते  ॥ द्क्द्_२।९९ ॥  
श्यामलाः प्रावृषेण्याभिर् दिशो जीमूतपङ्क्तिभिः  &  
भुवश् च सुकुमाराभिर् नवशाद्वलराजिभिः  ॥ द्क्द्_२।१०० ॥  
विष्णुना विक्रमस्थेन दानवानां विभूतयः  &  
क्वापि नीताः कुतो ऽप्य् आसन्न् आनीता देवेतर्द्धयः  ॥ द्क्द्_२।१०१ ॥  
इत्यादिदीपकान्य् उक्तान्य् एवं मध्यान्तयोर् अपि  &  
वाक्ययोर् दर्शयिष्यामः  कानि चित् तानि तद् यथा  ॥ द्क्द्_२।१०२ ॥  
नृत्यन्ति निचुलोत्सङ्गे गायन्ति च कलापिनः  &  
बध्नन्ति च पयोदेषु दृशो हर्षाश्रुगर्भिणीः  ॥ द्क्द्_२।१०३ ॥  
मन्दो गन्धवहः क्षारो वह्निर् इन्दुश् च जायते  &  
चर्चाचन्दनपातश् च शस्त्रपातः प्रवासिनाम्  ॥ द्क्द्_२।१०४ ॥  
जलं जलधरोद्गीर्णं कुलं गृहशिखण्डिनाम्  &  
चलं च तडितां दाम बलं कुसुमधन्वनः  ॥ द्क्द्_२।१०५ ॥  
त्वया नीलोत्पलं कर्णे स्मरेणास्त्रं शरासने  &  
मयापि मरणे चेतस् त्रयम् एतत् समं कृतम्  ॥ द्क्द्_२।१०६ ॥  
शुक्लः श्वेतार्चिषो वृद्ध्यै पक्षः पञ्चशरस्य सः  &  
स च रागस्य रागो ऽपि यूनां रत्युत्सवश्रियः  ॥ द्क्द्_२।१०७ ॥  
इत्यादिदीपकत्वे ऽपि पूर्वपूर्वव्यपेक्षिणी   &  
वाक्यमाला प्रयुक्तेति तन् मालादीपकं मतम्  ॥ द्क्द्_२।१०८ ॥  
अवलेपम् अनङ्गस्य वर्धयन्ति बलाहकाः   &  
कर्शयन्ति तु धर्मस्य मारुतोद्धूतशीकराः  ॥ द्क्द्_२।१०९ ॥  
अवलेपपदेनात्र बलाहकपदेन च  &  
क्रिये विरुद्धे संयुक्ते तद्विरुद्धार्थदीपकम्  ॥ द्क्द्_२।११० ॥  
हरत्य् आभोगम् आशानां गृह्णाति ज्योतिषां गणम्  &  
आदत्ते चाद्य मे प्राणान् असौ जलधरावली  ॥ द्क्द्_२।१११ ॥  
अनेकशाब्दोपादानात् क्रियैकवात्र दीप्यते  &  
यतो जलधरावल्या तस्माद् एकार्थदीपकम्  ॥ द्क्द्_२।११२ ॥  
हृद्यगन्धवहास् तुङ्गास् तमालश्यामलत्विषः  &  
दिवि भ्रमन्ति जीमूता भुवि  चैते मतङ्गजाः  ॥ द्क्द्_२।११३ ॥  
अत्र धर्मैर् अभिन्नानाम् अभ्राणां दन्तिनां तथा  &  
भ्रमणेनैव सम्बन्ध इति श्लिष्टार्थदीपकम्  ॥ द्क्द्_२।११४ ॥  
अनेनैव प्रकारेण शेषाणाम् अपि दीपके  &  
विकल्पानाम् अवगतिर् विधातव्या विचक्षणैः  ॥इति दीपकचक्रम्॥  ॥ द्क्द्_२।११५ ॥  
अर्थावृत्तिः पदावृत्तिर् उभयावृत्तिर् एव च   &  
दीपकस्थान एवेष्टम् अलङ्कारत्रयं यथा  ॥ द्क्द्_२।११६ ॥  
विकसन्ति कदम्बानि स्फुटन्ति कुटजद्रुमाः  &  
उन्मीलन्ति च कन्दल्यो दलन्ति ककुभानि च  ॥ द्क्द्_२।११७ ॥  
उत्कण्ठयति मेघानां माला वृन्दं कलापिनाम्  &  
यूनां चोत्कण्ठयत्य् एष मानसं मकरध्वजः  ॥ द्क्द्_२।११८ ॥  
जित्वा विश्वं भवान् अत्र विहरत्य् अवरोधनैः  &  
विहरत्व् अप्सरोभिस् ते रिपुवर्गो दिवं गतः  ॥इत्य् आवृत्तिचक्रम्॥  ॥ द्क्द्_२।११९ ॥  
प्रतिषेधोक्तिर् आक्षेपस् त्रैकाल्यापेक्षया  त्रिधा  &  
अथास्य पुनर् आक्षेप्यभेदानन्त्याद् अनन्तता  ॥ द्क्द्_२।१२० ॥  
अनङ्गः पञ्चभिः पुष्पैर् विश्वं व्यजयतेषुभिः  &  
इत्यसम्भाव्यम् अथवा विचित्रा वस्तुशक्तयः  ॥ द्क्द्_२।१२१ ॥  
इत्यनङ्गजयायोगबुद्धिर् हेतुबलाद् इह  &  
प्रवृत्तैव यद् आक्षिप्ता वृत्ताक्षेपः स ईदृशः  ॥ द्क्द्_२।१२२ ॥  
कुतः कुवलयं कर्णे करोषि कलभाषिणि  &  
किम् अपाङ्गम् अपर्याप्तम् अस्मिन् कर्मणि मन्यसे  ॥ द्क्द्_२।१२३ ॥  
स वर्तमानाक्षेपो ऽयं कुर्वत्य् एवासितोत्पलम्  &  
कर्णे का चित्  प्रियेणैवं चाटुकारेण रुध्यते  ॥ द्क्द्_२।१२४ ॥  
सत्यं ब्रवीमि न त्वं मां द्रष्टुं वल्लभ लप्स्यसे  &  
अन्यचुम्बनसङ्क्रान्तलाक्षारक्तेन चक्षुष  ॥ द्क्द्_२।१२५ ॥  
सो ऽयं भविष्यद् आक्षेपः प्राग् एवातिमनस्विनी  &  
कदाचिद् अपराधो ऽस्य भावीत्य् एवम् अरुन्द्ध यत्  ॥ द्क्द्_२।१२६ ॥  
तव तन्वङ्गि मिथ्यैव रूढम् अङ्गेषु मार्दवम्  &  
यदि सत्यं मृदून्य् एव किम् अकाण्डे रुजन्ति माम्  ॥ द्क्द्_२।१२७ ॥  
धर्माक्षेपो ऽयम् आक्षिप्तम् अङ्गनागात्रमार्दवम्  &  
कामुकेन यद् अत्रैवं कर्मणा तद्विरोधिना  ॥ द्क्द्_२।१२८ ॥  
सुन्दरी सा न वेत्य् एष विवेकः केन जायते  &  
प्रभामात्रं हि तरलं दृश्यते न तदाश्रयः  ॥ द्क्द्_२।१२९ ॥  
धर्म्याक्षेपो ऽयम् आक्षिप्तो धर्मी धर्मं प्रभाह्वयम्  &  
अनुज्ञायैव यद्रूपम् अत्याश्चर्यं विवक्षता  ॥ द्क्द्_२।१३० ॥  
चक्षुषी तव रज्येते स्फुरत्य् अधरपल्लवः  &  
भ्रुवौ च भुग्ने न तथाप्य् अदुष्टस्यास्ति मे भयम्  ॥ द्क्द्_२।१३१ ॥  
स एष कारणाक्षेपः प्रधानं कारणं भियः  &  
स्वापराधो निषिद्धो ऽत्र यत् प्रियेण पटीयसा  ॥ द्क्द्_२।१३२ ॥  
दूरे प्रियतमः सो ऽयम् आगतो जलदागमः   &  
दृष्टश् च फुल्ला निचुला न मृता चास्मि किं न्व् इदम्  ॥ द्क्द्_२।१३३ ॥  
कार्याक्षेपः स कार्यस्य मरणस्य निवर्तनात्  &  
तत्कारणम् उपन्यस्य दारुणं जलदागमम्  ॥ द्क्द्_२।१३४ ॥  
न चिरं मम तापाय तव यात्रा भविष्यति   &  
यदि यास्यसि यातव्यम् अलम् आशङ्कयात्र ते   ॥ द्क्द्_२।१३५ ॥  
इत्य् अनुज्ञामुखेनैव कन्तस्याक्षिप्यते गतिः  &  
मरणं सूचयन्त्यैव सो ऽनुज्ञाक्षेप उच्यते  ॥ द्क्द्_२।१३६ ॥  
धनं च बहु लभ्यं ते सुखं क्षेमं च वर्त्मनि   &  
न च मे प्राणसन्देहस् तथापि प्रिय मा स्म गाः   ॥ द्क्द्_२।१३७ ॥  
इत्य् आचक्षाणया हेतून् प्रिययात्रानुबन्धिनः  &  
प्रभुत्वेनैव रुद्धस् तत् प्रभुत्वाक्षेप उच्यते  ॥ द्क्द्_२।१३८ ॥  
जीविताशा बलवती धनाशा दुर्बला मम   &  
गच्छ तिष्ठ वा कान्त स्वावस्था तु निवेदिता   ॥ द्क्द्_२।१३९ ॥  
असाव् अनादराक्षेपो यद् अनादरवद् वचः  &  
प्रियप्रयाणं रुन्धत्या प्रयुक्तम् इह रक्तया  ॥ द्क्द्_२।१४० ॥  
गच्छ गच्छसि चेत् कान्त पन्थानः सन्तु ते शिवाः   &  
ममापि जन्म तत्रैव भूयाद् यत्र गतो भवान्   ॥ द्क्द्_२।१४१ ॥  
इत्य् आशीर्वचनाक्षेपो यद् आशीर्वादवर्त्मना  &  
स्वावस्थां सूचयन्त्यैव कान्तयात्रा निषिध्यते  ॥ द्क्द्_२।१४२ ॥  
यदि सत्यैव यात्रा ते काप्य् अन्या मृग्यतां त्वया   &  
अहम् अद्यैव रुद्धास्मि रन्ध्रापेक्षेण मृत्युना   ॥ द्क्द्_२।१४३ ॥  
इत्य् एष परुषाक्षेपः परुषाक्षरपूर्वकम्  &  
कान्तस्याक्षिप्यते यस्मात् प्रस्थानं प्रेमनिघ्नया  ॥ द्क्द्_२।१४४ ॥  
गन्ता चेद् गच्छ तूर्णं ते कर्णौ यान्ति पुरा रवाः   &  
आर्तबन्धुमुखोद्गीर्णाः प्रयाणपरिपन्थिनः  ॥ द्क्द्_२।१४५ ॥  
साचिव्य्वाक्षेप एवैष यद् अत्र प्रतिषिध्यते  &  
प्रियप्रयाणं साचिव्यं कुर्वत्य् एवातिरक्तया  ॥ द्क्द्_२।१४६ ॥  
गच्छेति वक्तुम् इच्छामि मत्प्रिय त्वत्प्रियैषिणी   &  
निर्गच्छति मुखाद् वाणी मा गा इति करोमि किम्   ॥ द्क्द्_२।१४७ ॥  
यत्नाक्षेपः स यत्नस्य कृतस्यानिष्टवस्तुनि  &  
विपरीतफलोत्पत्तेर् आनर्थक्योपदर्शनात्  ॥ द्क्द्_२।१४८ ॥  
क्षणं दर्शनविघ्नाय पक्ष्मस्पन्दाय कुप्यतः   &  
प्रेम्णः प्रयाणं त्वं ब्रूहि मया तस्येष्टम् इष्यते  ॥ द्क्द्_२।१४९ ॥  
सो ऽयं परवशाक्षेपो यत् प्रेमपरतन्त्रया  &  
तया निषिध्यते यात्रान्यस्यार्थसोपसूचनत्  ॥ द्क्द्_२।१५० ॥  
सहिष्ये विरहं नाथ देह्य् अदृश्याञ्जनं मम   &  
यद् अक्तनेत्रां कन्दर्पः प्रहर्ता मां न पश्यति  ॥ द्क्द्_२।१५१ ॥  
दुष्करं जीवनोपायम् उपन्यस्योपरुध्यते  &  
पत्युः प्रस्थानम् इत्य् आहुर् उपायाक्षेपम् ईदृशम्  ॥ द्क्द्_२।१५२ ॥  
प्रवृत्तैव प्रयामीति वाणी वल्लभ ते मुखात्  &  
अयतापि त्वयेदानीं मन्दप्रेम्णा ममास्ति किम्   ॥ द्क्द्_२।१५३ ॥  
रोषाक्षेपो ऽयम् उद्रिक्तस्नेहनिर्यन्त्रितात्मना  &  
संरब्धया प्रियारब्धं प्रयाणं यन् निषिध्यते  ॥ द्क्द्_२।१५४ ॥  
मुग्धा कान्तस्य यात्रोक्तिश्रवणाद् एव मूर्छिता   &  
बुद्ध्वा वक्ति प्रियं दृष्ट्वा किं चिरेणागतो भवान्   ॥ द्क्द्_२।१५५ ॥  
इति तत्कालसम्भूतमूर्छयाक्षिप्यते गतिः  &  
कान्तस्य कातराक्ष्या यन् मूर्छाक्षेप स ईदृशः  ॥ द्क्द्_२।१५६ ॥  
नाघ्रातं  न कृतं कर्णे स्त्रीभिर् मधुनि नार्पितम्  &  
त्वद्द्विषां दीर्घिकास्येव विशीर्णं नीलम् उत्पलम्  ॥ द्क्द्_२।१५७ ॥  
असाव् अनुक्रोशाक्षेपः सानुक्रोशम् इवोत्पले  &  
व्यावर्त्य कर्म तद्योग्यं शोच्यावस्थोपदर्शनात्  ॥ द्क्द्_२।१५८ ॥  
अमृतात्मनि पद्मानां द्वेष्टरि स्निग्धतारके  &  
मुखेन्दौ तव सत्यस्मिन्न् अपरेण किम् इन्दुना  ॥ द्क्द्_२।१५९ ॥  
इति मुख्येन्दुर् आक्षिप्तो गुणान् गौणेन्दुवर्तिनः   &  
तत्समान् दर्शयित्वेह श्लिष्टाक्षेपस् तथाविधः  ॥ द्क्द्_२।१६० ॥  
अर्थो न सम्भृतः कश् चिन् न विद्या का चिद् अर्चिता  &  
न तपः सञ्चिन्तं किं चिद् गतं च सकलं वयः  ॥ द्क्द्_२।१६१ ॥  
असाव् अनुशयाक्षेपो यस्माद् अनुशयोत्तरम्  &  
अर्थार्जनादेर् व्यावृत्तिर् दर्शितेह गतायुषा   ॥ द्क्द्_२।१६२ ॥  
किम् अयं शरदम्भोदः किं वा हंसकदम्बकम्  &  
रुतं नूपुरसंवादि श्रूयते तन् न तोयदः  ॥ द्क्द्_२।१६३ ॥  
इत्य् अयं संशयाक्षेपः संशयो यन् निवर्त्यते  &  
धर्मेण हंससुलभेनास्पृष्टघनजानिता  ॥ द्क्द्_२।१६४ ॥  
चित्रम् आक्रान्तविश्वो ऽपि विक्रमस् ते न तृप्यति  &  
कदा वा दृश्यते तृप्तिर् उदीर्णस्य हविर् भुजः  ॥ द्क्द्_२।१६५ ॥  
अयम् अर्थान्तराक्षेपः प्रक्रान्तो यन् निवार्यते  &  
विस्मयो ऽर्थन्तरस्येह दर्शनात् तत्सधर्मणः  ॥ द्क्द्_२।१६६ ॥  
न स्तूयसे नरेन्द्र त्वं ददासीति कदा चन  &  
स्वम् एव मत्वा गृह्णन्ति यतस् त्वद् धनम् अर्थिनः  ॥ द्क्द्_२।१६७ ॥  
इत्येवमादिर् आक्षेपो हेत्वाक्षेप इति स्मृतः  &  
अनेनैव दिशान्ये ऽपि विकल्पाः शक्यम् ऊहितुम् ॥ इत्य् आक्षेपचक्रम्॥  ॥ द्क्द्_२।१६८ ॥  
ज्ञेयह् सो ऽर्थान्तरन्यासो वस्तु प्रस्तुत्य किं चन  &  
तत्साधनसमर्थस्य न्यासो  यो ऽन्यस्य वस्तुनः   ॥ द्क्द्_२।१६९ ॥  
विश्वव्यापी विशेषस्थः श्लेषाविद्धो विरोधवान्  &  
अयुक्तकारी युक्तात्मा युक्तायुक्तो विपर्ययः  ॥ द्क्द्_२।१७० ॥  
इत्येवमादयो भेदाः प्रयोगेष्व् अस्य लक्षिताः   &  
उदाहरणमालैषां रूपव्यक्त्यै निदर्श्यते  ॥ द्क्द्_२।१७१ ॥  
भगवन्तौ जगन्नेत्रे सूर्याचन्द्रमसाव् अपि  &  
पश्य गच्छत एवास्तं नियतिः केन लङ्घ्यते  ॥ द्क्द्_२।१७२ ॥  
पयोमुचः परीतापं हरन्त्य् एव शरीरिणाम्  &  
नव् आत्मलाभो महतां परदुःखोपशान्तये  ॥ द्क्द्_२।१७३ ॥  
उत्पादयति लोकस्य प्रीतिं मलयमारुतः  &  
ननु दाक्षिण्यसम्पन्नः सर्वस्य भवति प्रियः  ॥ द्क्द्_२।१७४ ॥  
जगद् आनन्दयत्य् एष मलिनो ऽपि निशाकरः  &  
अनुगृह्णाति हि परान् सदोषो ऽपि द्विजेश्वरः  ॥ द्क्द्_२।१७५ ॥  
मधुपानकलात् कण्ठान् निर्गतो ऽप्य् अलिनां ध्वनिः  &  
कटुर् भवति कर्णस्य कामिनां पापम् ईदृशम्  ॥ द्क्द्_२।१७६ ॥  
अयं मम दहत्य् अङ्गम् अम्भोजदलसंस्तरः  &  
हुताशनप्रतिनिधिर् दाहात्मा ननु युज्यते  ॥ द्क्द्_२।१७७ ॥  
क्षिणोतु कामं शीतांशुः किं वसन्तो दुनोति माम्  &  
मलिनाचरितं कर्म सुरभेर् नन्व् असाम्प्रतम्  ॥ द्क्द्_२।१७८ ॥  
कुमुदान्य् अपि दाहाय किम् अयं कमलाकरः  &  
न हीन्दुगृह्येषूग्रेषु सूर्यगृह्यो मधुर् भवेत् ॥इत्य् अर्थान्तरन्यासचक्रम्॥  ॥ द्क्द्_२।१७९ ॥  
शब्दोपात्ते प्रातीते वा सादृश्ये वस्तुनोर् द्वयोः  &  
तत्र यद् भेदकथनं व्यतिरेकः स कथ्यते  ॥ द्क्द्_२।१८० ॥  
धैर्यलावण्यगाम्भीर्यप्रमुखैस् त्वम् उदन्वतः  &  
गुणैस् तुल्यो ऽसि भेदस् तु वपुषैवेदृशेन ते  ॥ द्क्द्_२।१८१ ॥  
इत्य् एकव्यतिरेको ऽयं धर्मेणैकत्रवर्तिना  &  
प्रतीतिविषयप्राप्तेर् भेदस्योभयवर्तिनः  ॥ द्क्द्_२।१८२ ॥  
अभिन्नवेलौ गम्भीराव् अम्बुराशिर् भवान् अपि  &  
असाव् अञ्जनसङ्काशस् त्वं तु चामीकरद्युतिः  ॥ द्क्द्_२।१८३ ॥  
उभयव्यतिरेको ऽयम् उभयोर् भेदकौ गुणौ  &  
कार्ष्ण्यं पिशङ्गता चोभौ यत् पृथग् दर्शिताव् इह  ॥ द्क्द्_२।१८४ ॥  
त्वं समुद्रश् च दुर्वारौ महासत्त्वौ सतेजसौ  &  
अयं तु युवयोर् भेदः स जडात्मा पटुर् भवान्  ॥ द्क्द्_२।१८५ ॥  
स एष श्लेषरूपत्वात् सश्लेष इति गृह्यताम्  &  
साक्षेपश् च सहेतुश् च दर्श्यते तद् अपि द्वयम्  ॥ द्क्द्_२।१८६ ॥  
स्थितिमान् अपि धीरो ऽपि रत्नानाम् आकरो ऽपि सन्  &  
तव कक्षां न यात्य् एव मलिनो मकरालयः  ॥ द्क्द्_२।१८७ ॥  
वहन्न् अपि महीं कृत्स्नां सशैलद्वीपसागराम्  &  
भर्तृभावाद् भुजङ्गानां  शेषस् त्वत्तो निकृष्यते  ॥ द्क्द्_२।१८८ ॥  
शब्दोपादानसादृश्यव्यतिरेको ऽयम् ईदृशः   &  
प्रतीयमानसादृश्यो ऽप्य् अस्ति सो ऽप्य् अभिधीयते  ॥ द्क्द्_२।१८९ ॥  
त्वन्मुखं कमलं चेति द्वयोर् अप्य् अनयोर् भिदा  &  
कमलं जलसंरोहि त्वन्मुखं त्वदुपाश्रयम्  ॥ द्क्द्_२।१९० ॥  
अभ्रूविलासम् अस्पृष्तमदरागं मृगेक्षणम्  &  
इदं तु नयनद्वन्द्वं तव तगुणभूषितम्  ॥ द्क्द्_२।१९१ ॥  
पूर्वस्मिन् भेदमात्रोक्तिर् अस्मिन्न् आधिक्यदर्शनम्  &  
सदृशव्यतिरेकश् च पुनर् अन्यः प्रदर्श्यते  ॥ द्क्द्_२।१९२ ॥  
त्वन्मुखं पुण्डरीकं च फुल्ले सुरभिगन्धिनी  &  
भ्रमद्भ्रमरम् अम्भोजं लोलनेत्रं मुखं तु ते   ॥ द्क्द्_२।१९३ ॥  
चन्द्रो ऽयम् अम्बरोत्तंसो हंसो ऽयं तोयभूषणम्  &  
नभो नक्षत्रमालीदम् उत्फुल्लकुमुदं पयः  ॥ द्क्द्_२।१९४ ॥  
प्रतीय्मानशौक्ल्यादिसाम्ययोर् वियदम्भसोः  &  
कृतः प्रतीतशुद्ध्योश् च भेदो ऽस्मिंश् चन्द्रहंसयोः  ॥ द्क्द्_२।१९५ ॥  
पूर्वत्र शाब्दवत् साम्यम् उभयत्रापि भेदकम्  &  
भृङ्गनेत्रादि तुल्यं तत् सदृशव्यतिरेकता  ॥ द्क्द्_२।१९६ ॥  
अरत्नालोकसंहार्यम् अहार्यं सूर्यरश्मिभिः  &  
दृष्टिरोधकरं यूनां यौवनप्रभवं तमः  ॥ द्क्द्_२।१९७ ॥  
सजातीव्यतिरेको ऽयं तमोजातेर् इदं तमः  &  
दृष्टिरोधितया तुल्यं भिन्नम् अन्यैर् अदर्शि तत् ॥इति व्यतिरेकचक्रम्॥  ॥ द्क्द्_२।१९८ ॥  
प्रसिद्धहेतुव्यावृत्त्या यत् किञ्चिट् कारणान्तरम्  &  
यत्र स्वाभाविकत्वं वा विभाव्यं सा विभावना  ॥ द्क्द्_२।१९९ ॥  
अपीतक्षीबकादम्बम् असम्मृष्टाभलाम्बरम्  &  
अप्रसादितशुद्धाम्बु जगद् आसीन् मनोहरम्  ॥ द्क्द्_२।२०० ॥  
अनञ्जितासिता दृष्टिर् भ्रूर् अनावर्जिता नता  &  
अरञ्जितो ऽरुणश् चायम् अधरस् तव सुन्दरि  ॥ द्क्द्_२।२०१ ॥  
यद् अपीतादिजन्यं स्यात्  क्षीबत्वाद्यन्यहेतुजम्  &  
अहेतुकं च तस्येह विवक्षेत्य् अविरुद्धता  ॥ द्क्द्_२।२०२ ॥  
वक्त्रं निसर्गसुरभि वपुर् अव्याजसुन्दरम्  &  
अकारणरिपुश् चन्द्रो निर्निमित्तासुहृत् स्मरः  ॥ द्क्द्_२।२०३ ॥  
निसर्गादिपदैर् अत्र हेतुः साक्षान् निवर्तितः  &  
उक्तं च सुरभित्वादि फलं तत् सा विभावना ॥इति विभावनाचक्रम्॥  ॥ द्क्द्_२।२०४ ॥  
वस्तु किञ्चिद् अभिप्रेत्य तत्तुल्यस्यान्यवस्तुनः  &  
उक्तिः सङ्क्षेपरूपत्वात् सा समासोक्तिर् इष्यते  ॥ द्क्द्_२।२०५ ॥  
पिबन् मधु यथाकामं भ्रमरः फुल्लपङ्कजे   &  
अप्य् असन्नद्धसौरभ्यं पश्य चुम्बति कुड्मलम्  ॥ द्क्द्_२।२०६ ॥  
इति प्रौढाङ्गनाबद्धरतिलीलस्य रागिणः  &  
कस्यां चिद् इह बालायाम् इच्छावृत्तिर् विभाव्यते  ॥ द्क्द्_२।२०७ ॥  
विशेष्यमात्रभिन्नापि तुल्याकारविशेषणा  &  
अस्त्य् असाव् अपराप्य् अस्ति भिन्नाभिन्नविशेषणा  ॥ द्क्द्_२।२०८ ॥  
रूढमूलः फलभरैः पुष्णन्न् अनिशम् अर्थिनः  &  
सान्द्रच्छायो महावृक्षः सो ऽयम् आसादितो मया  ॥ द्क्द्_२।२०९ ॥  
अनल्पविटपाभोगः फलपुष्पसमृद्धिमान्  &  
सोच्छ्रयः स्थैर्यवान् दैवाद् एष लब्धो मया द्रुमः  ॥ द्क्द्_२।२१० ॥  
उभयत्र पुमान् कश् चिद् वृक्षत्वेनोवर्णितः  &  
सर्वे साधारणा धर्माः पूर्वत्रान्यत्र  तु द्वयम्  ॥ द्क्द्_२।२११ ॥  
निवृत्तव्यालसंसर्गो निसर्गमधुराशयः  &  
अयम् अम्भोनिधिः कष्टं कालेन  परिशुष्यति  ॥ द्क्द्_२।२१२ ॥  
इत्य् आपूर्वसमासोक्तिः पूर्वधर्मनिवर्तनात्  &  
समुद्रेण समानस्य पुंसो व्यापत्तिसूचनात् ॥इति समासोक्तिचक्रम्॥  ॥ द्क्द्_२।२१३ ॥  
विवक्षा या विशेषस्य लोकसीमातिवर्तिनी  &  
असाव् अतिशयोक्तिः स्याद्  अलङ्कारोत्तमा यथा  ॥ द्क्द्_२।२१४ ॥  
मल्लिकामालभारिण्यः सर्वाङ्गीणार्द्रचन्दनाः [[चोम्: सर्वाङ्गं व्याप्नोतीति सर्वाङ्गीणम्]]  &  
क्षौमवत्यो न लक्ष्यन्ते ज्योत्स्नायाम् अभिसारिकाः  ॥ द्क्द्_२।२१५ ॥  
चन्द्रातपस्य बाहुल्यम् उक्तम् उत्कर्षवत्तया  &  
संशयातिशयादीनां व्यक्त्यै  किं चिन् निदर्श्यते  ॥ द्क्द्_२।२१६ ॥  
स्तनयोर् जघनस्यापि मध्ये मध्यं प्रिये तव  &  
अस्ति नास्तीति सन्देहो न मे ऽद्यापि निवर्तते  ॥ द्क्द्_२।२१७ ॥  
निर्णेतुं शक्यम् अस्तीति मध्यं तव नितम्बिनि  &  
अन्यथानुपपत्त्यैव  पयोधरभरस्थितेः  ॥ द्क्द्_२।२१८ ॥  
अहो विशालं भूपाल भुवनत्रितयोदरम्  &  
माति मातुम् अशक्यो ऽपि  यशोराशिर् यद् अत्र ते  ॥ द्क्द्_२।२१९ ॥  
अलङ्कारान्तराणाम् अप्य् एकम् आहुः परायणम्  &  
वागीशमहिताम् उक्तिम् इमाम् अतिशयाह्वयम् ॥इत्य् अतिशयोक्तिचक्रम्॥  ॥ द्क्द्_२।२२० ॥  
अन्यथैव स्थिता वृत्तिश् चेतनस्येतरस्य वा   &  
अन्यथोत्प्रेक्ष्यते यत्र ताम् उत्प्रेक्षां विदुर् यथा  ॥ द्क्द्_२।२२१ ॥  
माध्यन्दिनार्कसन्तप्तः सरसीं गाहते गजः  &  
मन्ये मार्तण्डगृह्याणि  पद्मान्य् उद्धर्तुम् उद्यतः  ॥ द्क्द्_२।२२२ ॥  
स्नातुं पातुं बिसान्य् अत्तुं करिणो जलगाहनम्  &  
तद्वैरनिष्क्रयायेति  कविनोत्प्रेक्ष्य वर्ण्यते  ॥ द्क्द्_२।२२३ ॥  
कर्णस्य भूषणम् इदं ममायातिविरोधिनः   &  
इति कर्णोत्पलं प्रायस् तव दृष्ट्या विलङ्घ्यते  ॥ द्क्द्_२।२२४ ॥  
अपाङ्गभागपातिन्या दृष्टेर् अंशुभिर् उत्पलम्  &  
स्पृश्यते वा न वेत्य् एवं कविनोत्प्रेक्ष्य वर्ण्यते  ॥ द्क्द्_२।२२५ ॥  
लिम्पतीव तमो ऽङ्गानि वर्षतीवाञ्जनं नभः  &  
इतीदम् अपि भूयिष्ठम् उत्प्रेक्षालक्षणानन्वितम्  ॥ द्क्द्_२।२२६ ॥  
केषां चिद् उपमाभ्रान्तिर् इवश्रुत्येह जायते  &  
नोपमानं तिङन्तेनेत्य् अतिक्रम्याप्तभाषितम्  ॥ द्क्द्_२।२२७ ॥  
उपमानोपमेयत्वं तुल्यधर्मव्यपेक्षया  &  
लिम्पतेस् तमसश् चासौ धर्मः को ऽत्र समीक्ष्यते  ॥ द्क्द्_२।२२८ ॥  
यदि लेपनम् एवेष्टं लिम्पतिर् नाम को ऽपरः  &  
स एव धर्मो धर्मी चेत्य् अनुन्मत्तो न भाषते  ॥ द्क्द्_२।२२९ ॥  
कर्ता यद्य् उपमानं स्यान् न्यग्भूतो ऽसौ क्रियापदे  &  
स्वक्रियासाधनव्यग्रो नालम् अन्यद् अपेक्षितुम्  ॥ द्क्द्_२।२३० ॥  
यो लिम्पत्य् अमुना तुल्यं तम इत्य् अपि शंसतः  &  
अङ्गानीति न सम्बद्धं सो ऽपि मृग्यः समो गुणः  ॥ द्क्द्_२।२३१ ॥  
यथेन्दुर् इव ते वक्त्रम् इति कान्तिः प्रतीयते  &  
न तथा लिम्पतेर् लेपाद् अन्यद् अत्र प्रतीयते  ॥ द्क्द्_२।२३२ ॥  
तद् उपश्लेषणार्थो ऽयं लिम्पतिर् ध्वान्तकर्तृकः  &  
अङ्गकर्मा च पुंसैवम् उत्प्रेक्ष्यत इतीष्यताम्  ॥ द्क्द्_२।२३३ ॥  
मन्ये शङ्के ध्रुवं प्रायो नूनम् इत्येवमादिभिः  &  
उत्प्रेक्षा व्यज्यते शब्दैर् इवशब्दो ऽपि तादृशः ॥ इत्य् उत्प्रेक्षाचक्रम्॥  ॥ द्क्द्_२।२३४ ॥  
हेतुश् च सूक्ष्मलेशौ च वाचाम् उत्तमभूषणम्  &  
कारकज्ञापकौ हेतू तौ चानेकविधौ यथा  ॥ द्क्द्_२।२३५ ॥  
अयम् आन्दोलितप्रौढचन्दनद्रुमपल्लवः  &  
उत्पादयति सर्वस्य प्रीतिं मलयमारुतः  ॥ द्क्द्_२।२३६ ॥  
प्रीत्युत्पादनयोग्यस्य रूपस्यात्रोपबृंहणम्  &  
अलङ्कारतयोद्दिष्टं निवृत्ताव् अपि तत् समम्  ॥ द्क्द्_२।२३७ ॥  
चन्दनारण्यम् आधूय स्पृष्ट्वा मलयनिर्झरान्  &  
पथिकानाम् अभावाय पवनो ऽयम् उपस्थितः  ॥ द्क्द्_२।२३८ ॥  
अभावसाधनायालम् एवम्भूतो हि मारुतः   &  
विरहज्वरसम्भूतमनोज्ञारोचके  जने  ॥ द्क्द्_२।२३९ ॥  
निवर्त्ये च विकार्ये च हेतुत्वं तदपेक्षया  &  
प्राप्ये तु कर्मणि प्रायः क्रियापेक्षैव हेतुता  ॥ द्क्द्_२।२४० ॥  
हेतुर् निर्वर्तनीयस्य दर्शितः शेषयोर् द्वयोः  &  
दत्त्वोदाहरणद्वन्द्वं ज्ञापको वर्णयिष्यते  ॥ द्क्द्_२।२४१ ॥  
उत्प्रवालाण्य् अरण्यानि वाप्यः सम्फुल्लपङ्कजाः  &  
चन्द्रः पूर्णश् च कामेन पान्थदृष्टेर् विषं कृतम्  ॥ द्क्द्_२।२४२ ॥  
मानयोग्यां करोमीति प्रियस्थानस्थितां सखीम्  &  
बाला भ्रूभङ्गजिह्माक्षी पश्यति स्फुरिताधरा  ॥ द्क्द्_२।२४३ ॥  
गतो ऽस्तम् अर्को भातीन्दुर् यान्ति वासाय पक्षिणः  &  
इतीदम् अपि साध्व् एव कालावस्थानिवेदने  ॥ द्क्द्_२।२४४ ॥  
अवध्यैर् इन्दुपादानाम् असाध्यैश् चन्दनाम्भसाम्  &  
देहोष्मभिः सुबोधं ते सखि कामातुरं मनः  ॥ द्क्द्_२।२४५ ॥  
इति लक्ष्याः प्रयोगेषु  रम्या ज्ञापकहेतवः   &  
अभावहेतवः के चिद् व्याह्रियन्ते  मनोहराः  ॥ द्क्द्_२।२४६ ॥  
अनभ्यासेन विद्यानाम् असंसर्गेण धीमताम्  &  
अनिग्रहेण चाक्षाणाञ्जायते व्यसनं नृणाम्  ॥ द्क्द्_२।२४७ ॥  
गतः कामकथोन्मादो गलितो यौवनज्वरः  &  
क्षतो  मोहश् च्युता तृष्णा कृतं पुण्याश्रमे मनः  ॥ द्क्द्_२।२४८ ॥  
वनान्य् अमूनि न गृहाण्य् एता नद्यो न योषितः  &  
मृगा इमे न दायादास् तन् मे नन्दति मानसम्  ॥ द्क्द्_२।२४९ ॥  
अत्यन्तम् असद् आर्याणां अनलोचितचेष्टितम्  &  
अतस् तेषां विवर्धन्ते सततं सर्वसम्पदः  ॥ द्क्द्_२।२५० ॥  
उद्यानसहकाराणाम् अनुद्भिन्ना न मञ्जरी   &  
देयः पथिकनारीणां सतिलः सलिलाञ्जलिः  ॥ द्क्द्_२।२५१ ॥  
प्रागभावादिरूपस्य  हेतुत्वम् इह वस्तुनः  &  
भावाभावस्वरूपस्य कार्यस्योत्पादनं प्रति  ॥ द्क्द्_२।२५२ ॥  
दूरकार्यस् तत्सहजः कार्यानन्तरजस् तथा  &  
अयुक्तयुक्तकार्यौ चेत्य् असङ्ख्याश् चित्रहेतवः   ॥ द्क्द्_२।२५३ ॥  
ते ऽमी प्रयोगमार्गेषु गौणवृत्तिव्यपाश्रयाः  &  
अत्यन्तसुन्दरा दृष्टास्  तदुदाहृतयो यथा  ॥ द्क्द्_२।२५४ ॥  
त्वदपाङ्गाह्वयं जैत्रम् अनङ्गास्त्रं यद् अङ्गने   &  
मुक्तं तद् अन्यतस् तेन सो ऽप्य् अहं मनसि क्षतः  ॥ द्क्द्_२।२५५ ॥  
आविर्भवति नारीणां वयः  पर्यस्तशैशवं   &  
सहैव विविधैः पुंसाम् अङ्गजोन्मादविभ्रमैः  ॥ द्क्द्_२।२५६ ॥  
पश्चात् पर्यस्य किरणानुदीर्णं चन्द्रमण्डलम्  &  
प्राग् एव हरिणाक्षीणाम् उदीर्णो रागसागरः  ॥ द्क्द्_२।२५७ ॥  
राज्ञां हस्तारविन्दानि कुड्मलीकुरुते कुतः  &  
देव त्वच्चरणद्वन्द्वरागबालातपः स्पृशन्  ॥ द्क्द्_२।२५८ ॥  
पाणिपद्मानि भूपानां सङ्कोचयितुम् ईशते  &  
त्वत्पादनखचन्द्राणाम् अर्चिषः कुन्दनिर्मलाः   ॥ द्क्द्_२।२५९ ॥  
इति हेतुविकल्पानां दर्शिता गतिर् ईदृशी ॥ इति हेतुचक्रम्॥  &  
इङ्गिताकारलक्ष्यो ऽर्थः सौक्ष्म्यात् सूक्ष्म इति स्मृतः   ॥ द्क्द्_२।२६० ॥  
कदा नौ सङ्गमो भावीत्य् आकीर्णे वक्तुम् अक्षमम्  &  
अवेत्य कान्तम् अबला लीलापद्मं न्यमीलयत्  ॥ द्क्द्_२।२६१ ॥  
पद्मसम्मीलनाद् अत्र सूचितो निशि सङ्गमः   &  
आश्वासयितुम् इच्छन्त्या प्रियम् अङ्गजपीडितम्  ॥ द्क्द्_२।२६२ ॥  
मदर्पितदृशस् तस्या गीतगोष्ठ्याम् अवर्धत  &  
उद्दामरागतरला छाया कापि मुखाम्बुजे   ॥ द्क्द्_२।२६३ ॥  
इत्य् अनुद्भिन्नरूपत्वाद् रत्युत्सवमनोरथह्  &  
अनुल्लङ्ह्ग्यैव सूक्ष्मत्वम् अभूद् अत्र व्यवस्थितः ॥इति सूक्ष्मचक्रम्॥  ॥ द्क्द्_२।२६४ ॥  
लेशो लेशेन निर्भिन्नवस्तुरूपनिगूहनम्  &  
उदाहरण एवास्य रूपम् आविर्भविष्यति  ॥ द्क्द्_२।२६५ ॥  
राजकन्यानुरक्तं मां रोमोद्भेदेन रक्षकः  &  
अवगच्छेयुर् आ ज्ञातम् अहो शीतानिलं वनम्  ॥ द्क्द्_२।२६६ ॥  
आनन्दाश्रु प्रवृत्तं मे कथं दृष्ट्वैव कन्यकाम्  &  
अक्षि मे पुष्परजसा वातोद्धूतेन दूषितम्  ॥ द्क्द्_२।२६७ ॥  
इत्य् एवम् आदिस्थाने ऽयम् अलङ्कारो ऽतिशोभते  &  
लेशम् एके विदुर् निन्दां स्तुतिं वा लेशतः कृताम्  ॥ द्क्द्_२।२६८ ॥  
युवैष गुणवान् राजा योग्यस् ते पतिर् ऊर्जितः  &  
रणोत्सवे मनः सक्तं यस्य कामोत्सवाद् अपि   ॥ द्क्द्_२।२६९ ॥  
वीर्योत्कर्षस्तुतिर् निन्दैवास्मिन् भावनिवृत्तये   &  
कन्यायाः कल्पते भोगान् निर्विविक्षोर् निरन्तरम्  ॥ द्क्द्_२।२७० ॥  
चपलो निर्दयश् चासौ जनः किं तेन मे सखि  &  
आगःप्रमार्जनायैव चाटवो येन शिक्षिताः  ॥ द्क्द्_२।२७१ ॥  
दोषाभासो गुणः को ऽपि दर्शितश् चाटुकारिता  &  
मानं सखिजनोद्दिष्टं कर्तुं रागाद् अशक्तया ॥ इति लेशचक्रम्॥  ॥ द्क्द्_२।२७२ ॥  
उद्दिष्टानां पदार्थानाम् अनूद्देशो यथाक्रमम्  &  
यथासङ्ख्यम् इति प्रोक्तं सङ्ख्यानं क्रम इत्य् अपि  ॥ द्क्द्_२।२७३ ॥  
ध्रुवं ते चोरिता तन्वि स्मितेक्षणमुखद्युतिः  &  
स्नातुम् अम्भःप्रविष्टायाः कुमुदोत्पलपङ्कजैः ॥ इति क्रमः॥  ॥ द्क्द्_२।२७४ ॥  
प्रेयः प्रियतराख्यानं रसवद् रसपेशलम्  &  
ऊर्जस्वि रूढाहङ्कारं युक्तोत्कर्षं च तत् त्रयम्  ॥ द्क्द्_२।२७५ ॥  
अद्य या मम गोविन्द जाता त्वयि गृहागते   &  
कालेनैषा भवेत् प्रीतिस् तवैवागमनात् पुनः  ॥ द्क्द्_२।२७६ ॥  
इत्य् आह युक्तं विदुरो नान्यतस् तादृशी धृतिः  &  
भक्तिमात्रसमाराध्यः सुप्रीतश् च ततो हरिः  ॥ द्क्द्_२।२७७ ॥  
सोमः सूर्यो मरुद्भूमिर् व्योम होतानलो जलम्  &  
इति रूपाण्य् अतिक्रम्य त्वां द्रष्टुं देव के वयम्  ॥ द्क्द्_२।२७८ ॥  
इति साक्षात्कृते देवे राज्ञो यद् रातवर्मणः  &  
प्रीतिप्रकाशनं तच् च प्रेय इत्य् अवगम्यताम्  ॥ द्क्द्_२।२७९ ॥  
मृते ऽति प्रेत्य सङ्गन्तुं यया मे मरणं मतम्  &  
सैवावन्ती मया लब्धा कथम् अत्रैव जन्मनि   ॥ द्क्द्_२।२८० ॥  
प्राक् प्रीतिर् दर्शिता सेयं रतिः शृङ्गारतां गता  &  
रूपबाहुल्ययोगेन तद् इदं रसवद्वचः   ॥ द्क्द्_२।२८१ ॥  
निगृह्य केशेष्व् आकृष्टा कृष्णा येनाग्रतो मम  &  
सो ऽयं दुःशासनः पापो लब्धः किं जीवति क्षणम्  ॥ द्क्द्_२।२८२ ॥  
इत्य् आरुह्य परां कोटिं क्रोधो रौद्रात्मतां गतः  &  
भीमस्य पश्यतः शत्रुम् इत्य् एतद् रसवद्वचः   ॥ द्क्द्_२।२८३ ॥  
अजित्वा सार्णवाम् उर्वीम् अनिष्ट्वा विविधैर् मखैः  &  
अदत्वा चार्थम् अर्थिभ्यो  भवेयः पार्थिवः कथम्  ॥ द्क्द्_२।२८४ ॥  
इत्य् उत्साहः प्रकृष्टात्मा तिष्ठन् वीररसात्मना  &  
रसवत्त्वं गिराम् आसां समर्थयितुम् ईश्वरः  ॥ द्क्द्_२।२८५ ॥  
यस्याः कुसुमशय्यापि  कोमलाङ्ग्या रुजाकरी  &  
साधिशेते कथं तन्वी हुताशनवतीं चिताम्  ॥ द्क्द्_२।२८६ ॥  
इति कारुण्यम् उद्रिक्तम् अलङ्कारतया स्मृतम्  &  
तथापरे ऽपि बीभत्सहास्याद्भुतभयानकाः  ॥ द्क्द्_२।२८७ ॥  
पायं पायं तवारीणां शोणितं पाणिसम्पुटैः  &  
कौणपाः सह नृत्यन्ति कबन्धैर् अन्त्रभूषणाः  ॥ द्क्द्_२।२८८ ॥  
इदम् अम्लानमानाया लग्नं स्तनतटे तव  &  
छाद्यताम् उत्तरीयेण नवं नखपदं सखि  ॥ द्क्द्_२।२८९ ॥  
अंशुकानि प्रवालानि पुष्पं हारादिभूषणम्  &  
शाखाश् च मन्दिराण्य् एषां  चित्रं नन्दनशाखिनाम्  ॥ द्क्द्_२।२९० ॥  
इदं मघोनः कुलिशं धारासन्निहितानलम्  &  
स्मरणं यस्य दैत्यस्त्रीगर्भपाताय कल्पते  ॥ द्क्द्_२।२९१ ॥  
वाक्यस्याग्राम्यतायोनिर् माधुर्ये दर्शितो रसः  &  
इह त्व् अष्टरसायत्ता रसवत्ता  स्मृता गिराम् ॥इति रसवच्चक्रम्॥  ॥ द्क्द्_२।२९२ ॥  
अपकर्ताहम् अस्मीति हृदि ते मा स्म भूद् भयम्  &  
विमुखेषु न मे खड्गः प्रहर्तुं जातु वाञ्छति   ॥ द्क्द्_२।२९३ ॥  
इति मुक्तः परो युद्धे निरुद्धो दर्पशलिना  &  
पुंसा केनापि तज् ज्ञेयम् ऊर्जस्वीत्येवमादिकम् ॥इत्य् ऊर्जस्वि॥  ॥ द्क्द्_२।२९४ ॥  
अर्थम् इष्टम् अनाख्याय साक्षात् तस्यैव सिद्धये   &  
यत् प्रकारान्तराख्यानं पर्यायोक्तं तद् इष्यते  ॥ द्क्द्_२।२९५ ॥  
दशत्य् असौ परभृतह् सहकारस्य मञ्जरीम्  &  
तम् अहं वारयिष्यामि युवाभ्यां स्वैरम् आस्यताम्  ॥ द्क्द्_२।२९६ ॥  
सङ्गमय्य सखीं यूना सङ्केते तद्रतोत्सवं  &  
निर्वर्तयितुम् इच्छन्त्या कयाप्य् अपसृतं ततः  ॥इति पर्यायोक्तम्॥  ॥ द्क्द्_२।२९७ ॥  
किञ्चिदारभमाणस्य कार्यं दैववशात् पुनः  &  
तत्साधनसमापत्तिर् या तद् आहुः समाहितम्  ॥ द्क्द्_२।२९८ ॥  
मानम् अस्या निराकर्तुं पादयोर् मे पतिष्यतः  &  
उपकाराय दिष्ट्यैतद् उदीर्णं घनगर्जितम् ॥ इति समाहितम्॥  ॥ द्क्द्_२।२९९ ॥  
आशयस्य विभूतेर् वा यन् महत्वम् अनुत्तमम्  &  
उदात्तं नाम तं प्राहुर् अलङ्कारं मनीषिभिः   ॥ द्क्द्_२।३०० ॥  
गुरोः शसनम् अत्येतुं न शशाक स राघवः  &  
यो रावणशिरश्छेदकार्यभारे ऽप्य् अविक्लवः  ॥ द्क्द्_२।३०१ ॥  
रत्नभित्तिषु सङ्क्रान्तैः प्रतिबिम्बशतैर् वृतः  &  
ज्ञातो लङ्केश्वरः कृच्छ्राद् आञ्जनेयेन तत्त्वतः  ॥ द्क्द्_२।३०२ ॥  
पूर्वत्राशयमाहात्म्यम् अत्राभ्युदयगौरवम्  &  
सुव्यञ्जितम् इति प्रोक्तं उदात्तद्वयम् अप्य् अदः ॥ इत्य् उदात्तम्॥  ॥ द्क्द्_२।३०३ ॥  
अपह्नुतिर् अपह्नुत्य किञ्चिद् अन्यार्थदर्शनम्  &  
न पञ्चेषु स्मरस् तस्य सहस्रं पत्रिणाम् इति  ॥ द्क्द्_२।३०४ ॥  
चन्दनं चन्द्रिका मन्दो गन्धवाहश् च दक्षिणः  &  
सेयम् अग्निमयी सृष्टिर् मयि शीता परान् प्रति  ॥ द्क्द्_२।३०५ ॥  
शैशिर्यम् अभ्युपेत्यैव परेष्वात्मनि कामिना  &  
औष्ण्यप्रकाशनात् तस्य सेयं विषयनिःनुतिः  ॥ द्क्द्_२।३०६ ॥  
अमृतस्यन्दिकिरणश् चन्द्रमा नामतो मतः  &  
अन्य एवायम् अर्थात्मा विषनिष्यन्दिदीधितिः  ॥ द्क्द्_२।३०७ ॥  
इति चन्द्रत्वम् एवेन्दौ निवर्त्यार्थान्तरात्मता  &  
उक्ता स्मरार्तेनेत्य् एषा स्वरूपापह्नुतिर् मता  ॥ द्क्द्_२।३०८ ॥  
उपमापह्नुतिः पूर्वम् उपमास्व् एव दर्शिता  &  
इत्य् अपह्नुतिभेदानां लक्ष्यो लक्ष्येषु विस्तरः ॥इत्य् अपहनुतिः॥  ॥ द्क्द्_२।३०९ ॥  
श्लिष्टम् इष्टम् अनेकार्थम् एकरूपान्वितं वचः  &  
तद् अभिन्नपदं भिन्नपदप्रायम् इति द्विधा  ॥ द्क्द्_२।३१० ॥  
असाव् उदयम् आरूढः कान्तिमान् रक्तमण्डलः  &  
राजा हरति लोकस्य हृदयं मृदुभिः करैः  ॥ द्क्द्_२।३११ ॥  
दोषाकरेण सम्बध्नन्नक्षत्रपथवर्तिना  &  
राज्ञा प्रदोषो माम् इत्थम् अप्रियं किं न बाधते  ॥ द्क्द्_२।३१२ ॥  
उपमारूपकाक्षेपव्यतिरेकादिगोचराः  &  
प्राग् एव दर्शिताः श्लेषा दर्श्यन्ते के चनापरे  ॥ द्क्द्_२।३१३ ॥  
अस्त्य् अभिन्नक्रियः कश् चिद् अविरुद्धक्रियो ऽपरः  &  
विरुद्धकर्मा चास्त्य् अन्यः श्लेषो नियमवान् अपि  ॥ द्क्द्_२।३१४ ॥  
नियमाक्षेपरूपोक्तिर् अविरोधी विरोध्य् अपि  &  
तेषां निदर्शनेष्व् एव  रूपम् आविर्भविष्यति  ॥ द्क्द्_२।३१५ ॥  
वक्राः स्वभावमधुराः शंसन्त्यो रागम् उल्बणम्  &  
दृशो दूत्यश् च कर्षन्ति कान्ताभिः प्रेषिताः प्रियान्  ॥ द्क्द्_२।३१६ ॥  
मधुरा रागवर्धिन्यः कोमलाः कोकिलागिरः  &  
आकर्ण्यन्ते मदकलाह् श्लिष्यन्ते चासितेक्षनाः  ॥ द्क्द्_२।३१७ ॥  
रागम् आदर्शयन्न् एष वारुणीयोगवर्धितम्  &  
तिरोभवति धर्मांशुर् अङ्गजस् तु विजृम्भते  ॥ द्क्द्_२।३१८ ॥  
निस्त्रिंशत्वम् असाव् एव धनुष्य् एवास्य वक्रता  &  
शरेष्व् एव नरेन्द्रस्य मार्गणत्वं च वर्तते  ॥ द्क्द्_२।३१९ ॥  
पद्मानाम् एव दण्डेषु कण्टकस् त्वयि रक्षति  &  
अथवा दृश्यते रागिमिथुनालिङ्गनेष्व् अपि  ॥ द्क्द्_२।३२० ॥  
महीभृद्भूरिकटकस् तेजस्वी नियतोदयः  &  
दक्षः प्रजापतिश् चासीत्  स्वामी शक्तिधरश् च सः  ॥ द्क्द्_२।३२१ ॥  
अच्युतो ऽप्य् अवृषच्छेदी राजाप्य् अविदितक्षयः  &  
देवो ऽप्य्  अविबुधो जज्ञे शङ्करो ऽप्य् अभुजङ्गवान् ॥इति श्लेषचक्रम्॥  ॥ द्क्द्_२।३२२ ॥  
गुणजातिक्रियादीनां यत् तु वैकल्यदर्शनम्  &  
विशेषदर्शनायैव सा विशेषोक्तिर् इष्यते  ॥ द्क्द्_२।३२३ ॥  
न कठोरं न वा तीक्ष्णम् आयुधं पुष्पधन्वनः  &  
तथापि जितम् एवासीद् अमुना भुवनत्रयम्  ॥ द्क्द्_२।३२४ ॥  
न देवकन्यका नापि गन्धर्वकुलसम्भवा  &  
तथाप्य् एषा तपोभङ्गं विधातुं वेधसो ऽप्य् अलम्  ॥ द्क्द्_२।३२५ ॥  
न बद्धा भ्रूकुटिर् नापि स्फुरितो दशनच्छदः  &  
न च रक्ताभवद् दृष्टिर् जितं च द्विषतां कुलम्  ॥ द्क्द्_२।३२६ ॥  
न रथा न च मातङ्गा न हया न च पत्तयः  &  
स्त्रीणाम् अपाङ्गदृष्ट्यैव जीयते जगतां त्रयम्  ॥ द्क्द्_२।३२७ ॥  
एकचक्रो रथो यन्ता विकलो विषमा हयाः  &  
आक्रामत्य् एव तेजस्वी तथाप्य् अर्को नभस्तलम्  ॥ द्क्द्_२।३२८ ॥  
सैषा हेतुविशेषोक्तिस् तेजस्वीति विशेषणात्   &  
अयम् एव क्रमो ऽन्येषां भेदानाम् अपि कल्पने॥इति विशेषोक्तिचक्रम्॥  ॥ द्क्द्_२।३२९ ॥  
विवक्षितगुणोत्कृष्तैर् यत् समीकृत्य कस्य चित्  &  
कीर्तनं स्तुतिनिन्दार्थं सा मता तुल्ययोगिता  ॥ द्क्द्_२।३३० ॥  
यमः कुबेरो वरुणः सहस्राक्षो भवान् अपि  &  
बिभ्रन्त्य् अनन्यविषयां लोकपाल इति श्रुतिम्  ॥ द्क्द्_२।३३१ ॥  
सङ्गतानि मृगाक्षीणां तडिद्विलसितानि च  &  
क्षणद्वयं न तिष्ठन्ति घनारब्धान्य् अपि स्वयम् ॥इति तुल्ययोगिता॥  ॥ द्क्द्_२।३३२ ॥  
विरुद्धानां पदार्थानां यत्र संसर्गदर्शनम्  &  
विशेषदर्शनायैव  स विरोधः  स्मृतो यथा  ॥ द्क्द्_२।३३३ ॥  
कूजितं राजहंसानां वर्धते मदमञ्जुलम्  &  
क्षीयते च मयूराणां रुतम् उत्क्रान्तसौष्ठवम्  ॥ द्क्द्_२।३३४ ॥  
प्रावृषेण्यैर् जलधरैर् अम्बरं दुर्दिनायते  &  
रागेण पुनर् आक्रान्तं जायते जगतां मनः  ॥ द्क्द्_२।३३५ ॥  
तनुमध्यं पृथुश्रोणि रक्तौष्ठम् असितेक्षणम्  &  
नतनाभि वपुः स्त्रीणां कं न हरत्य् उन्नतस्तनम्  ॥ द्क्द्_२।३३६ ॥  
मृणालबाहु रम्भोरु पद्मोत्पलमुखेक्षणम्  &  
अपि ते रूपम् अस्माकं तन्वि तापाय कल्पते  ॥ द्क्द्_२।३३७ ॥  
उद्यानमारुतोद्धूताश् चूतचम्पकरेणवः  &  
उदश्रयन्ति पान्थानाम् अस्पृशन्तो ऽपि लोचने  ॥ द्क्द्_२।३३८ ॥  
कृष्णार्जुनानुरक्तापि दृष्टिः कर्णावलम्बिनी  &  
याति विश्वसनीयत्वं कस्य ते कलभाषिनि  ॥ द्क्द्_२।३३९ ॥  
इत्य् अनेकप्रकारो ऽयम् अलङ्कारः प्रतीयते ॥इति विरोधचक्रम्॥  &  
अप्रस्तुतप्रशंसा स्याद् अप्रक्रान्तेषु या स्तुतिः   ॥ द्क्द्_२।३४० ॥  
सुखं जीवन्ति हरिणा वनेष्व् अपरसेविनः  &  
अन्नैर् अयत्नसुलभैस् तृणदर्भाङ्कुरादिभिः  ॥ द्क्द्_२।३४१ ॥  
सेयम् अप्रस्तुतैवात्र  मृगवृत्तिः प्रशस्यते  &  
राजानुवर्तनक्लेशनिर्विण्णेन  मनस्विना ॥इत्य् अप्रस्तुतप्रशंसा॥  ॥ द्क्द्_२।३४२ ॥  
यदि निन्दन्न् इव स्तौति व्याजस्तुतिर् असौ स्म्र्ता  &  
दोषाभासा गुणा एव लभन्ते ह्य् अत्र सन्निधिम्  ॥ द्क्द्_२।३४३ ॥  
तापसेनापि रामेण जितेयं भूतधारिणी  &  
त्वया राज्ञापि सैवेयं जिता मा भून् मदस् तव  ॥ द्क्द्_२।३४४ ॥  
पुंसः पुराणाद् आच्छिद्य श्रीस् त्वया परिभुज्यते  &  
राजन्न् इक्षाकुवंशस्य किम् इदं तव युज्यते  ॥ द्क्द्_२।३४५ ॥  
भुजङ्गभोगसंसक्ता कलत्रं तव मेदिनी  &  
अहङ्कारः परां कोटिम् आरोहति कुतस् तव  ॥ द्क्द्_२।३४६ ॥  
इति श्लेषानुविद्धानाम् अन्येषां चोपलक्ष्यताम्  &  
व्याजस्तुतिप्रकाराणाम् अपर्यन्तस् तु विस्तरः ॥इति व्याजस्तुतिः॥  ॥ द्क्द्_२।३४७ ॥  
अर्थान्तरप्रवृत्तेन किं चित् तत्सदृशं फलम्  &  
सद् असद् वा निदर्श्येत यदि तत् स्यान् निदर्शनम्  ॥ द्क्द्_२।३४८ ॥  
उदयन्न् एष सविता पद्मेष्व् अर्पयति श्रियम्  &  
विभावयितुम् ऋद्धीनां फलं सुहृदनुग्रहम्  ॥ द्क्द्_२।३४९ ॥  
याति चन्द्रांशुभिः स्पृष्टा ध्वान्तराजी पराभवम्  &  
सद्यो राजविरुद्धानां सूचयन्ती दुरन्तताम् ॥इति निदर्शनम्॥  ॥ द्क्द्_२।३५० ॥  
सहोक्तिः सहभावेन कथनं गुणकर्मणाम्  &  
अर्थानां यो विनिमयः परिवृत्तिस् तु सा स्मृता  ॥ द्क्द्_२।३५१ ॥  
सह दीर्घा मम श्वासैर् इमाः सम्प्रति रात्रयः  &  
पाण्डुराश् च ममैवाङ्गेः सह ताश् चन्द्रभूषणाह्  ॥ द्क्द्_२।३५२ ॥  
वर्धते सह पान्थानां मूर्च्छया चूतमञ्जरी   &  
पतन्ति च समं तेषाम् असुभिर् मलयानिलाः   ॥ द्क्द्_२।३५३ ॥  
कोकिलालापसुभगा सुगन्धिवनवायवः   &  
यान्ति सार्धं जनानन्दैर् वृद्धिं सुरभिवासराः  ॥ द्क्द्_२।३५४ ॥  
इत्य् उदाहृतयो दत्ताः सहोक्तेर् अत्र काश् चन ॥इति सहोक्तिः॥  &  
क्रियते परिवृत्तेश् च  किं चिद् रूपनिदर्शनम्  ॥ द्क्द्_२।३५५ ॥  
शस्त्रप्रहारं ददता भुजेन  तव भूभुजाम्   &  
चिरार्जितं हृतं तेषां यशः कुमुदपाण्डुरम् ॥इति परिवृत्तिः॥  ॥ द्क्द्_२।३५६ ॥  
आशीर्नामाभिलषिते वस्तुन्य् आशंसनं यथा  &  
पातु वः परमं ज्योतिर् अवाङ्मनसगोचरम् ॥इत्य् आशीः॥  ॥ द्क्द्_२।३५७ ॥  
अनन्वयससन्देहाव्  उपमास्व् एव दर्शितौ  &  
उपमारूपकं चापि रूपकेष्व् एव दर्शितम्  ॥ द्क्द्_२।३५८ ॥  
उत्प्रेक्षाभेद एवासाव् उत्प्रेक्षावयवो ऽपि च  &  
नानालङ्कारसंसृष्टिः संसृष्टिस् तु निगद्यते  ॥ द्क्द्_२।३५९ ॥  
अङ्गाङ्गिभावावस्थानं सर्वेषां समकक्षता  &  
इत्य् अलङ्कारसंसृष्टेर् लक्षणीया द्वयी गतिः  ॥ द्क्द्_२।३६० ॥  
आक्षिपन्त्य् अरविन्दानि मुग्धे तव मुखश्रियम्  &  
कोशदण्डसमग्राणां किम् एषाम् अस्ति दुष्करम्  ॥ द्क्द्_२।३६१ ॥  
लिम्पतीव तमो ऽङ्गानि वर्षतीवाञ्जनं नभः  &  
असत्पुरुषसेवेव दृष्टिर् निष्फलतां गता  ॥ द्क्द्_२।३६२ ॥  
श्लेषः सर्वासु पुष्णाति प्रायो वक्रोक्तिषु श्रियम्  &  
भिन्नं द्विधा स्वभावोक्तिर् वक्रोक्तिश् चेति वाङ्मयम् ॥इति संसृष्तिः॥  ॥ द्क्द्_२।३६३ ॥  
तद् भाविकम् इति प्राहुः प्रबन्धविषयं गुणम्  &  
भावः कवेर् अभिप्रायः काव्येष्व् आसिद्धि संस्थितः  ॥ द्क्द्_२।३६४ ॥  
परस्परोपकारित्वं सर्वेषां वस्तुपर्वणाम्  &  
विशेषाणां व्यर्थानाम् अक्रिया स्थानवर्णना  ॥ द्क्द्_२।३६५ ॥  
व्यक्तिर् उक्तिक्रमबलाद् गम्भीरस्यापि वस्तुनः  &  
भावायत्ताम् इदं सर्वम् इति तद् भाविकं विदुः ॥इति भाविकम्॥  ॥ द्क्द्_२।३६६ ॥  
यच् च सन्ध्यङ्गवृत्त्यङ्गलक्षणाद्य् आगमान्तरे   &  
व्यावर्णितम् इदं चेष्टम् अलङ्कारतयाइव नः   ॥ द्क्द्_२।३६७ ॥  
पन्थाः स एष विवृतः परिमाणवृत्त्या   संहृत्य विस्तरम् अनन्तम् अलङ्क्रियाणाम्  &  
वाचाम् अतीत्य विषयं परिवर्तमानान्   अभ्यास एव विवरीतुम् अलं विशेषान्  ॥ द्क्द्_२।३६८ ॥  
  
इत्य् आचार्यदण्डिनः कृतौ काव्यादर्शे ऽर्थालङ्कारविभागो नाम द्वितीयो परिच्छेदः ॥  
  
  
  
  
