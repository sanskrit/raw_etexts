---
title: 'Ksemendra: Darpadalana, plain text'

---
## Intro

Ksemendra: Darpadalana, plain text   

Ksemendra: Darpadalana  
Based on the ed. by Durgaparasad and Kashinath Pandurang Parab, Bombay 1890,  
Kâvyamâlâ : a Collection of Old and Rare Sanskrit Kâvyas ... [= 'collective' Kavyamala series],  
Part VI, pp. 66-118.  

Input by members of the Rasala team  

PLAIN TEXT VERSION  

## पाठः

दर्पदलनम्  
  
प्रथमो विचारः  
  
प्रशान्ताशेषविघ्नाय दर्पसर्पापसर्पणात्  ।  
सत्यामृतनिधानाय स्वप्रकाशविकासिने  ॥ क्दर्प्_१।१ ॥  
  
संसारव्यतिरेकाय हृतोत्सेकाय चेतसः  ।  
प्रशमामृतसेकाय विवेकाय नमो नमः  ॥ क्दर्प्_१।२ ॥  
(युग्मम्)  
  
क्षेमेन्द्रः सुहृदां प्रीत्या दर्पदोषचिकित्सकः  ।  
स्वास्थ्याय कुरुते यत्नं मधुरैः सूक्तिभेषजैः  ॥ क्दर्प्_१।३ ॥  
  
कुलं वित्तं श्रुतं रूपं शौर्यं दानं तपस्तथा  ।  
प्राधान्येन मनुष्याणां सप्तैते मदहेतवः  ॥ क्दर्प्_१।४ ॥  
  
अहङ्काराभिभूतानां भूतानामिव देहिनाम्  ।  
हिताय दर्पदलनं क्रियते मोहशान्तये  ॥ क्दर्प्_१।५ ॥  
  
कुलं कुलं कलयतां मोहान्मिथ्याभिमानिनाम्  ।  
लग्नः को ऽयं न जानीमः स्तब्धग्रीवाग्रहग्रहः  ॥ क्दर्प्_१।६ ॥  
  
कुलस्य कमलस्येव मूलमन्विष्यते यदि  ।  
दोषपङ्कप्रस्तान्तस् तदावश्यं प्रकाशते  ॥ क्दर्प्_१।७ ॥  
  
यथा जात्यतुरङ्गस्य न शक्यज्जात्य(?)मुच्यते  ।  
तथा गुणवतः सूनुर् निर्गुणस्तत्कुलोद्भवः  ॥ क्दर्प्_१।८ ॥  
  
एकश्चेत्पूर्वपुरुषः कुले यज्वा बहुश्रुतः  ।  
अपरः पापकृन्मूर्खः कुलं कस्यानुर्वर्तताम्  ॥ क्दर्प्_१।९ ॥  
  
लोके कुलं कुलं तावद् यावत्पूर्वसमन्वयः  ।  
गुणप्रभावे विच्छिन्ने समाप्तं सकलं कुलम्  ॥ क्दर्प्_१।१० ॥  
  
कुलाभिमानः कस्तेषां जघन्यस्थानजन्मनाम्  ।  
कुलकूलङ्कषा येषां जनन्यो निम्नगाः स्त्रियः  ॥ क्दर्प्_१।११ ॥  
  
कुलीनस्य कुलीनस्य नवदारिद्र्यलज्जया  ।  
किं कुलेनाकुलीनाग्रे याञ्चादैन्यप्रलापिनः  ॥ क्दर्प्_१।१२ ॥  
  
गुणवत्कुलजातो ऽपि निर्गुणः केन पूज्यते  ।  
दोग्ध्रीकुलोद्भवा धेनुर् वन्ध्या कस्योपयुज्यते  ॥ क्दर्प्_१।१३ ॥  
  
स्वयं कुलकृतस्तस्माद् विचार्य त्यज्यतां मदः  ।  
गुणाधीनं कुलं ज्ञात्वा गुणेष्वाधीयतां मतिः  ॥ क्दर्प्_१।१४ ॥  
  
मूलान्वेषणचिन्त्यमानमनिशं नास्त्येव पुंसां कुलं स्त्रीणां यत्र परम्परैव तनुते सन्तानतन्तुक्रमम्  ।  
एतासां कृतकप्रपञ्चरचनालज्जावतीनां पुरः संसक्तस्मररूढगूढचरितं तत्त्वेन जानाति कः  ॥ क्दर्प्_१।१५ ॥  
  
कुलाभिमानाभरणस्य माता पितामही वा प्रपितामही वा  ।  
योषित्स्वभावेन यदि प्रदुष्टा तदेष दोषः कुलमूलघातः  ॥ क्दर्प्_१।१६ ॥  
  
सूर्यवंशे त्रिशङ्कुर्यश् चण्डालो ऽभून्महीपतिः  ।  
दिलीपरघुरामाद्याः क्षितिपास्तत्कुलोद्भवाः  ॥ क्दर्प्_१।१७ ॥  
  
भूभुजां सोमवंश्यानां यः पूर्वपुरुषो बुधः  ।  
गुरुतल्पे स चन्द्रस्य जातो जगति विश्रुतः  ॥ क्दर्प्_१।१८ ॥  
  
कन्यायास्तनयः कर्णः क्षेत्रजाः पाण्डुनन्दनाः  ।  
सामान्यकुलचर्चाभिः किमन्याभिः प्रयोजनम्  ॥ क्दर्प्_१।१९ ॥  
  
मथुरायामभूत्पूर्वं ब्राह्मणः श्रीमतां वरः  ।  
यज्वा श्रुतनिधिर्नाम श्रुतिमान्विश्रुतश्रुतः  ॥ क्दर्प्_१।२० ॥  
  
तस्य मुक्तालता नाम प्रांशुवंशसमुद्भवा  ।  
बभूव वल्लभा पत्नी लावण्यललिताकृतिः  ॥ क्दर्प्_१।२१ ॥  
  
तस्यां तस्याभवत्कान्तः सुवृत्तः सगुणाग्रणीः  ।  
पुत्रस्तेजोनिधिर्नाम विद्याविमलदर्पणः  ॥ क्दर्प्_१।२२ ॥  
  
स धीमान्वेदविद्वादी कविः सर्वकलालयः  ।  
सभासु विदुषां चक्रे लज्जयावनतं शिरः  ॥ क्दर्प्_१।२३ ॥  
  
तं दर्पदोषज्वरितं ग्रीवास्तम्भयुतं रहः  ।  
प्रशमाय पिता स्नेहात् पथ्यं वक्तुं प्रचक्रमे  ॥ क्दर्प्_१।२४ ॥  
  
पुत्र मिथ्याभिमानेन किं प्रयातो ऽसि मूढताम्  ।  
यन्मदद्विरदारूढः पूज्यपूजासु लज्जसे  ॥ क्दर्प्_१।२५ ॥  
  
नास्त्युपायः स संसारे दर्पश्वभ्रनिपातिनाम्  ।  
मूढानां क्रियते येन क्षनं हस्तावलम्बनम्  ॥ क्दर्प्_१।२६ ॥  
  
कष्टं केनोपदिष्टस्ते विनष्टविनयस्मृतेः  ।  
मदः साधुजनाविष्टः कुलविद्याधनोद्भवः  ॥ क्दर्प्_१।२७ ॥  
  
अस्थिरः कुलसम्बन्धः सदा विद्याविवादिनी  ।  
मदो मोहाय मिथ्यैव मुहूर्तनिधनं धनम्  ॥ क्दर्प्_१।२८ ॥  
  
एतदेव कुलीनत्वम् एतदेव गुणार्जनम्  ।  
यत्सदैव सतां सत्सु विनयावनतं शिरः  ॥ क्दर्प्_१।२९ ॥  
  
दयैव विदिता विद्या सत्यमेवाक्षयं धनम्  ।  
अकलङ्कविवेकानां शीलमेवामलं कुलम्  ॥ क्दर्प्_१।३० ॥  
  
अभोगसुभगा भूतिर् अदैन्यधवलं कुलम्  ।  
अदर्पविशदा विद्या भवत्युन्नतचेतसाम्  ॥ क्दर्प्_१।३१ ॥  
  
द्वेषः कस्य न दोषाय प्रीतिः कस्य न भूतये  ।  
दर्पः कस्य न पाताय नोन्नत्यै कस्य नम्रता  ॥ क्दर्प्_१।३२ ॥  
  
त्यागिना किं दरिद्रेण किं कुलीनेन पापिना  ।  
तुष्टेन किं कदर्येण दर्पान्धेन बुधेन किम्  ॥ क्दर्प्_१।३३ ॥  
  
वैरायते सुहृद्भावः प्रदानं हरणायते  ।  
दर्पभूताभिभूतस्य विद्या मौर्ख्यशतायते  ॥ क्दर्प्_१।३४ ॥  
  
गुणिनां मत्सरः शत्रुर् लुब्धानामतियाचकः  ।  
सर्व एव सदर्पाणां न कश्चित्प्रियवादिनाम्  ॥ क्दर्प्_१।३५ ॥  
  
तस्मात्कार्यस्त्वया पुत्र नाहङ्कारः कदाचन  ।  
दर्पोद्ग्रीवः किलोग्रेण मोहग्राहेण गृह्यते  ॥ क्दर्प्_१।३६ ॥  
  
वंशेनोन्नतिशालिना गुणगणेनान्तश्चमत्कारिणा रूपेणातिमनोहरेण महता वित्तेन वृत्तेन वा  ।  
रोहन्मोहमहातरुर्मदमयः सञ्जायते यः सदा तस्यादौ दृढरूढमूलदलने कार्यो ऽभियोगस्त्वया  ॥ क्दर्प्_१।३७ ॥  
  
गुणेष्वनादरं पुत्र प्राप्तश्रीरपि मा कृथाः  ।  
सम्पूर्णो ऽपि घटः कूपाद् गुणच्छिन्नः पतत्यधः  ॥ क्दर्प्_१।३८ ॥  
  
कुलाभिमानं त्यज संवृत्ताग्रं धनाभिमानं त्यज दृष्टनष्टम्  ।  
विद्याभिमानं त्यज पण्यरूपं रूपाभिमानं त्यज काललेह्यम्  ॥ क्दर्प्_१।३९ ॥  
  
पुत्र प्रयत्नेन विबोधितो ऽसि न मुञ्चसि त्वं यदि दर्पमोहम्  ।  
तदेष ते यास्यति शल्यभावं तीव्राभितापप्रसवो ऽभिमानः  ॥ क्दर्प्_१।४० ॥  
  
विभूतिनलिनीगजः सुजनमानभङ्गशनि- निपातपथदैशिकः सुकृतचित्रधूमोद्गमः  ।  
पराशयनवज्वरश्चरितचन्द्रबिम्बाम्बुदः सदा समदचेतसां गुणविनाशहेतुर्मदः  ॥ क्दर्प्_१।४१ ॥  
  
अनित्यतेयं यदि नित्यता स्यात् सर्वं न पाके विरसं यदि स्यात्  ।  
कुलार्थविद्यादिकृतो ऽभिमानस् तदैष ते स्यान्न विडम्बनीयः  ॥ क्दर्प्_१।४२ ॥  
  
अहं वादी विद्यापरिचयगुरुः सर्वविदुषाम् अहं मानी वाणीप्रसरपरिपाकेन सुकविः  ।  
अहं लीलाहंसः कुवलयदृशां मानसचरः करोत्यन्तः पुंसामिति मदपिशाचः परिचयम्  ॥ क्दर्प्_१।४३ ॥  
  
लक्ष्मीः क्षणक्षयवती परिरक्षितापि कायो ऽप्यपायनिचयस्य निकाय एव  ।  
सम्भोगयोगसुखसङ्गतिरप्यतथ्या मिथ्याभिमानकलनाघन एष शापः  ॥ क्दर्प्_१।४४ ॥  
  
इत्युक्तो ऽप्यसकृत्पित्रा लीलामीलितलोचनः  ।  
स ययौ मत्तहस्तीव वेगादगणिताङ्कुशः  ॥ क्दर्प्_१।४५ ॥  
  
पादेन क्षितिमालिखन्ति समदाः कोपोष्णनिःश्वासिनस् तिर्यग्जिह्मनिरीक्षणैर्विदधति भ्रूभङ्गभीमं मुखम्  ।  
सस्वेदाङ्गुलिकन्दलीनिकषणैस्ताम्यल्ललाटत्वचः कम्पन्ते हितमन्त्रवादसमये भूताभिभूता इव  ॥ क्दर्प्_१।४६ ॥  
  
स कदाचिद्वराश्वेषु स्थितेषु जवकौतुकात्  ।  
प्रतस्थे खरमारुह्य वयस्यगृहमुत्सवे  ॥ क्दर्प्_१।४७ ॥  
  
तेन तीक्ष्णप्रतोदेन चोद्यमानः पुनः पुनः  ।  
खरस्तीव्रव्यथार्तो ऽभूत् प्रक्षरत्क्षतजोक्षितः  ॥ क्दर्प्_१।४८ ॥  
  
स्रुताक्षः कथितक्लेशः स्वस्वनोचितसञ्ज्ञया  ।  
सो ऽवदत्सम्मुखायातां गर्दभीं जननीं निजाम्  ॥ क्दर्प्_१।४९ ॥  
  
मातर्ब्राह्मणपुत्रो ऽयं पश्य मामधमाशयः  ।  
विदारयन्प्रतोदेन वहन्तं हन्तुमुद्यतः  ॥ क्दर्प्_१।५० ॥  
  
किं करोमि यमेनाहं लब्धो ऽनेन दुरात्मना  ।  
अवटे पातयाम्येनं तनुं श्वभ्रे क्षिपामि वा  ॥ क्दर्प्_१।५१ ॥  
  
इत्यार्तराविणं पुत्रं साश्रुनेत्राथ गर्दभी  ।  
तमुवाच ससन्तापं स्नेहसङ्क्रन्ततद्यथा  ॥ क्दर्प्_१।५२ ॥  
  
वहैनं दुर्मदं पुत्र सहस्व विषमां व्यथाम्  ।  
अस्य नास्त्येव हृदये दारुणे करुणाकणः  ॥ क्दर्प्_१।५३ ॥  
  
रौद्रः शूद्रेण जातो ऽयं ब्राह्मण्यां ब्रह्मवर्जितः  ।  
परदुःखं न जानाति चण्डं चण्डालचेष्टितः  ॥ क्दर्प्_१।५४ ॥  
  
दयादरिद्रं हृदयं वचः क्रकचकर्कशम्  ।  
योनिसङ्करजातानाम् एतत्प्रत्यक्षलक्षणम्  ॥ क्दर्प्_१।५५ ॥  
  
नवनीतोपमा वाणी करुणाकोमलं मनः  ।  
एकबीजप्रजातानां भवत्यवनतं शिरः  ॥ क्दर्प्_१।५६ ॥  
  
रटति कटुकाटोपं कोपादकारणवैरवान् स्पृशति न दयां दैन्यापन्ने विजातितया शठः  ।  
क्षणरसिकतालोलः सेवाश्रितानवमन्यते गुणिषु कुरुते गर्वोद्गारानखर्वगलः खलः  ॥ क्दर्प्_१।५७ ॥  
  
इति दुःसहमाकर्ण्य गर्दभीवचनं द्विजः  ।  
सर्वप्राणिस्वनाभिज्ञः सम्मोहाभिहतो ऽपतत्  ॥ क्दर्प्_१।५८ ॥  
  
स लब्धसञ्ज्ञः सुचिरान् मेरुशृङ्गादिव च्युतः  ।  
तत्याज सहसा दर्पं नष्टाखिलकुलोन्नतिः  ॥ क्दर्प्_१।५९ ॥  
  
सम्मूर्च्छितो विषेणेव स गत्वा मातुरन्तिकम्  ।  
यथाश्रुतं निवेद्यास्यै सर्वं पप्रच्छ तां रहः  ॥ क्दर्प्_१।६० ॥  
  
तनुत्यागप्रवृत्तेन पृष्टा सा तेन शापिता  ।  
अधोमुखी तमवदद् वैलक्ष्यलुलिताक्षरैः  ॥ क्दर्प्_१।६१ ॥  
  
लज्जाकरमसत्कर्म कथं तत्कथयामि ते  ।  
संसारादपि साश्चर्यं गहनं स्त्रीविचेष्टितम्  ॥ क्दर्प्_१।६२ ॥  
  
अपि कुञ्जरकर्णाग्राद् अपि पिप्पलपल्लवात्  ।  
अपि विद्युद्विलसिताद् विलोलं ललनामनः  ॥ क्दर्प्_१।६३ ॥  
  
न बाध्यन्ते गुणैः पत्युर् न लक्ष्यन्ते परीक्षकैः  ।  
न धनेन निवार्यन्ते शीलत्यागोद्यताः स्त्रियः  ॥ क्दर्प्_१।६४ ॥  
  
धनयौवनसञ्जात- दर्पकालुष्यविप्लवाः  ।  
केनोन्नतपरिभ्रष्टा वार्यन्ते निम्नगाः स्त्रियः  ॥ क्दर्प्_१।६५ ॥  
  
देहप्रदाः प्राणहरा नराणां भीरुस्वभावाः प्रविशन्ति वह्निम्  ।  
क्रूराः परं पल्लवपेशलाङ्ग्यो मुग्धा विदग्धानपि वञ्चयन्ति  ॥ क्दर्प्_१।६६ ॥  
  
अहं पुर रजःस्नाता काले कुसुमुलाञ्छने  ।  
एकाकिनी पुष्पवने यौवनोन्मादिनी स्थिता  ॥ क्दर्प्_१।६७ ॥  
  
व्रतदीक्षापरे पत्यौ सेर्ष्येव विनतानना  ।  
उन्नतस्तनविन्यस्त- हस्ता चिरमचिन्तयम्  ॥ क्दर्प्_१।६८ ॥  
  
एताः श्वसनसोत्कम्पाः सजृम्भाः षट्पदस्वनैः  ।  
सोत्कण्ठमिव गायन्ति लताः पुष्परजखलाः  ॥ क्दर्प्_१।६९ ॥  
  
उद्भिन्नयौवनाक्रान्ता प्रियभोगवियोगिनी  ।  
व्रतशेषजुषः पत्युर् दोषेणैवास्मि निष्फला  ॥ क्दर्प्_१।७० ॥  
  
इति चिन्ताक्षणे तस्मिंल् लग्नाभिमुखदर्पणः  ।  
नापितः परिहासाख्यः शीलशत्रुरिवाययौ  ॥ क्दर्प्_१।७१ ॥  
  
स मामेकाकिनीं दृष्ट्वा नष्टसंवृत्तिकातराम्  ।  
पस्पर्शोत्कम्पिनीं पाद- नखग्रहणलीलया  ॥ क्दर्प्_१।७२ ॥  
  
तत्राहं वृत्तकर्तव्या नीचसङ्गमलज्जया  ।  
अधोमुखी च्युतं शीलं वीक्षमाणेव मूर्च्छिता  ॥ क्दर्प्_१।७३ ॥  
  
अविदूरे चरन्ती सा खरी सर्वं ददर्श तत्  ।  
गूढगर्भप्रदं चैतत् कर्म मे कुलपातकम्  ॥ क्दर्प्_१।७४ ॥  
  
आस्तां किमनया पुत्र गुप्तवृत्तान्तचर्चया  ।  
संवृत्तान्येव शोभन्ते शरीराणि कुलानि च  ॥ क्दर्प्_१।७५ ॥  
  
इति मातुर्वचः श्रुत्वा यातः स सहसान्धताम्  ।  
जातिमानावपतनान् निर्जीवित इवाभवत्  ॥ क्दर्प्_१।७६ ॥  
  
अथ गत्वा निराहारः स कैलासाट्टाहासिनीम्  ।  
आशां ब्राह्मण्यबद्धाशश् चचार सुचिरं तपः  ॥ क्दर्प्_१।७७ ॥  
  
तस्योग्रतपसा तुष्टः स्वयमेव शतक्रतुः  ।  
ब्राह्मण्यं याचमानस्य न ददौ दुर्लभं भुवि  ॥ क्दर्प्_१।७८ ॥  
  
पुनः पुनः स तपसा सन्तापितजगत्त्रयः  ।  
सहस्राक्षवरात्प्राप देवत्वं न तु विप्रताम्  ॥ क्दर्प्_१।७९ ॥  
  
छन्दोदेवाभिधानो ऽथ सो ऽभवद्भुवि विश्रुतः  ।  
प्रत्यब्दमेकदिवसे ह्य् अर्चनीयो मृगीदृशाम्  ॥ क्दर्प्_१।८० ॥  
  
सम्मोहपातालविशालसर्पस् तस्मान्न कार्यः कुलजातिदर्पः  ।  
शमक्षमादानदयाश्रयाणां शीलं विशालं कुलमामनन्ति  ॥ क्दर्प्_१।८१ ॥  
  
माता न यस्यास्त्यविवेकराशिः पुनर्भवाब्धिर्जनको न यस्य  ।  
यस्य प्रसक्ता दयिता न तृष्णा स एव लोके कुशली कुलीनः  ॥ क्दर्प्_१।८२ ॥  
__________________________________________________________________________  

द्वितीयो विचारः  
  
धनेन दर्पः किमयं नराणां लक्ष्मीकटाक्षाञ्चलचञ्चलेन  ।  
यत्कन्धराबद्धमपि प्रयाति नैकं पदं कालगतस्य पश्चात्  ॥ क्दर्प्_२।१ ॥  
  
सुरक्षितं तिष्ठति निर्निमित्तम् अरक्षितं तिष्ठति दैवयोगात्  ।  
स्थितं कदर्यस्य च चोपयुक्तम् उन्मत्तनृत्तोपममेव वित्तम्  ॥ क्दर्प्_२।२ ॥  
  
कर्मोक्तिनर्मनिर्माणैः प्रातः प्रातः प्रधावताम्  ।  
धनं धनं प्रलपतां निधनं विस्मृतं नृणाम्  ॥ क्दर्प्_२।३ ॥  
  
विच्छाययोर्निर्व्यययोः कष्टक्लिष्टकलत्रयोः  ।  
विशेषः क्लेशदोषस्य कः कदर्यदरिद्रयोः  ॥ क्दर्प्_२।४ ॥  
  
ये धनादानसन्नद्धा नेक्षन्ते निधनावधिम्  ।  
निन्दन्तो लुब्धतां तेषाम् अन्ते ऽन्ये भुञ्जते धनम्  ॥ क्दर्प्_२।५ ॥  
  
उक्तं परस्यामिषताम् अनुक्तं यात्यदृश्यताम्  ।  
हृदये शल्यतां धत्ते निधने धनिनां धनम्  ॥ क्दर्प्_२।६ ॥  
  
धनेन जीवितेनेव कण्ठस्थेन निरीक्षते  ।  
पर्यन्ते ऽप्यप्रकाशेन बन्धूनां मुखमातुरः  ॥ क्दर्प्_२।७ ॥  
  
यदर्जितं परिक्लेशैर् अर्जितं यन्न भुज्यते  ।  
विभज्यते यदन्ते ऽन्यः कस्यचिन्मास्तु तद्धनम्  ॥ क्दर्प्_२।८ ॥  
  
विद्या विवादाय धनं मदाय प्रज्ञाप्रकर्षः परवञ्चनाय  ।  
अत्युन्नतिर्लोकपराभवाय येषां प्रकाशस्तिमिरं हि तेषाम्  ॥ क्दर्प्_२।९ ॥  
  
अशान्तान्तस्तृष्णा धनलवणवारिव्यतिकरैर् गतच्छायः कायश्चिरविरसरूक्षाशनतया  ।  
अनिद्रा मन्दो ऽग्निर्नृपसलिलचौरानलभयात् कदर्याणां कष्टं स्फुटमधनकष्टादपि परम्  ॥ क्दर्प्_२।१० ॥  
  
श्रावस्त्यां सार्थवाहो ऽभूद् अर्थनाथ इवापरः  ।  
नन्दो नाम निरानन्दः कीर्तनेनार्थिनामपि  ॥ क्दर्प्_२।११ ॥  
  
स कदर्यः सदा सर्व- जनस्योद्वेगदुःसहः  ।  
मूर्धशायी निधानानां कालव्याल इवाभवत्  ॥ क्दर्प्_२।१२ ॥  
  
कृत्वा समस्तं दिवसं धनानां निधानकुम्भीगणनाविधानम्  ।  
स लाजपेयापलमानशीलम् अश्नाति रात्रावुदरं सशूलम् (?)  ॥ क्दर्प्_२।१३ ॥  
  
निर्व्यञ्जनं निर्लवणं विनष्टम् अमृष्टपाकं विनिविष्टकष्टम्  ।  
अदृष्टहासं व्ययसन्निरोधात् तस्याभवद्वेश्म सशोकमूकम्  ॥ क्दर्प्_२।१४ ॥  
  
विच्छायं निःसुखानन्दं निर्दीपं जलवर्जितम्  ।  
तस्य कष्टं कदर्यस्य परलोकमभूद्गृहम्  ॥ क्दर्प्_२।१५ ॥  
  
स भक्तसञ्चये नित्यम् अभक्तः सन्ततामयैः  ।  
सुवर्णवान्विवर्णो ऽभूत् सम्पूर्णश्चिन्तया कृशः  ॥ क्दर्प्_२।१६ ॥  
  
पुण्यप्राप्या मतिर्नाम धनर्द्धिरिव रूपिणी  ।  
भार्याभूत्तदयोग्यस्य तस्य दैवविपर्ययात्  ॥ क्दर्प्_२।१७ ॥  
  
सदा प्रच्छाद्य सा भर्तुश् चकारातिथिसत्क्रियाम्  ।  
तेन व्ययविवादेषु शोषिता कलहाग्निना  ॥ क्दर्प्_२।१८ ॥  
  
तस्यां तस्याभवत्सूनुः सगुणश्चन्दनाभिधः  ।  
पित्रा लोभान्धकारेण नीतः पद्म इवान्यताम्  ॥ क्दर्प्_२।१९ ॥  
  
कदाचित्स्वगृहद्वारि दृष्ट्वा लब्धान्नमर्थिनम्  ।  
चकार कलहं नन्दः पत्न्या शोणितपातनम्  ॥ क्दर्प्_२।२० ॥  
  
सो ऽवदत्कोपदष्टौष्ठः श्वसन्भार्यामधोमुखीम्  ।  
तत्स्पर्सपापं स्तनयोः क्षालयन्तीमिवाश्रुभिः  ॥ क्दर्प्_२।२१ ॥  
  
मम दास्यति को भिक्षां त्वत्पाणिक्षीणसम्पदः  ।  
दारिद्र्यजननी यस्य स्थिता त्वं दुर्भगा गृहे  ॥ क्दर्प्_२।२२ ॥  
  
स्त्रियो यत्र प्रगल्भन्ते भर्तुराच्छाद्य कर्तृताम्  ।  
गृहं भवत्यवश्यं तद्- आस्पदं परमापदाम्  ॥ क्दर्प्_२।२३ ॥  
  
गृहमेकं गृहस्थस्य गृहाणां शतमर्थिनः  ।  
भार्याभर्जितवित्तस्य नष्टा गृहपतेर्गतिः  ॥ क्दर्प्_२।२४ ॥  
  
तृप्तिदं दर्शनेनापि जन्तोर्जीवितजीवितम्  ।  
द्रविणं येन रक्षन्ति स्वकायं भक्षयन्ति ते  ॥ क्दर्प्_२।२५ ॥  
  
जीवन्नप्यक्रियो निःस्वः शवो ऽप्यर्थेन सक्रियः  ।  
दारिद्र्यं मरणं लोके धनमायुः शरीरिणाम्  ॥ क्दर्प्_२।२६ ॥  
  
एतदेवार्थसामर्थ्यं प्रत्यक्षेणोपलक्ष्यते  ।  
यत्स्कन्धबन्धे जीवद्भिः शवः शिबिकयोह्यते  ॥ क्दर्प्_२।२७ ॥  
  
प्रयच्छसि किमर्थिभ्यस् त्वमन्नं क्लेशसञ्चितम्  ।  
दीयते यत्किल प्राप्त्यै तत्प्राप्तं किं न रक्ष्यते  ॥ क्दर्प्_२।२८ ॥  
  
पुत्रदारादिसम्बन्धः पुंसां धननिबन्धनः  ।  
क्षीणात्पुत्राः पलायन्ते दारा गच्छन्ति चान्यतः  ॥ क्दर्प्_२।२९ ॥  
  
पण्डिताः कवयः शूराः कलावन्तस्तपस्विनः  ।  
वैद्यस्येव सवित्तस्य वीक्षन्ते मुखमातुराः  ॥ क्दर्प्_२।३० ॥  
  
इति तस्य वचः श्रुत्वा कृपणस्यार्थनिष्कृपम्  ।  
सा तमूचे समुचितं सत्त्वस्याभिजनस्य च  ॥ क्दर्प्_२।३१ ॥  
  
सन्तः कुर्वन्ति यत्नेन धर्मस्यार्थे धनार्जनम्  ।  
धर्माचारविनीनानां द्रविणं मलसञ्चयः  ॥ क्दर्प्_२।३२ ॥  
  
यत्करोत्यरुचिं क्लेशं तृष्णं मोहं प्रजागरम्  ।  
न तद्धनं कदर्याणां हृदयव्याधिरेव तत्  ॥ क्दर्प्_२।३३ ॥  
  
वर्धते यो धनव्याधिः सुखभोगवियोगकृत्  ।  
तस्याशु शमनं पथं राजवैद्यचिकित्सया  ॥ क्दर्प्_२।३४ ॥  
  
लोभान्नाभूद्गृहे यस्य कदाचित्कश्चिदुत्सवः  ।  
नृत्यन्ति पटहैस्तस्य निधने धनभागिनः  ॥ क्दर्प्_२।३५ ॥  
  
कणाचामतुषाङ्गारान् यत्नेन परिरक्षसि  ।  
मूषकापहृतं कोषे रत्नराशिं न पश्यसि  ॥ क्दर्प्_२।३६ ॥  
  
धनेन दर्पः को नाम यत्क्षणेन विनश्यति  ।  
रक्ष्यमाणं व्ययेनैव भक्ष्यमाणमुपप्लवैः  ॥ क्दर्प्_२।३७ ॥  
  
विचार्यमाणस्तत्त्वेन दैवाधीनतया नृणाम्  ।  
न कस्याञ्चिदवस्थायां धनलोभः प्रशस्यते  ॥ क्दर्प्_२।३८ ॥  
  
कलौ काले खले मित्रे पुत्रे दुर्व्यसनान्विते  ।  
तस्करेषु प्रवृद्धेषु लुब्धे राज्ञि धनेन किम्  ॥ क्दर्प्_२।३९ ॥  
  
ऋणिकैः कलहैर्नित्यम् अच्छिन्नगुणनागतेः  ।  
दानद्विषो ऽनपत्यस्य मन्दाग्नेश्च धनेन किम्  ॥ क्दर्प्_२।४० ॥  
  
सहसासादितार्थस्य राजद्रोहादिपातकैः  ।  
भयादव्ययशीलस्य शल्येनेव धनेन किम्  ॥ क्दर्प्_२।४१ ॥  
  
घोरप्रतिग्रहग्राम- ग्रस्तोदग्रगुणौजसः  ।  
तद्विभागानभिज्ञस्य धूर्ताप्तस्य धनेन किम्  ॥ क्दर्प्_२।४२ ॥  
  
रात्रिसेवावसन्नस्य शीतवातातपस्थितेः  ।  
प्रभुदृष्टिप्रहृष्टस्य कष्टार्हस्य धनेन किम्  ॥ क्दर्प्_२।४३ ॥  
  
प्रभूतलाभलोभेन प्रयुक्तार्थस्य सर्वतः  ।  
भूर्जदृष्टेन तुष्टस्य नष्टबुद्धेर्धनेन किम्  ॥ क्दर्प्_२।४४ ॥  
  
मलशीलस्य वणिज- स्थूत्कृतस्य जुगुप्सया  ।  
लशुनस्याशुचेः पाक- गन्धेनेव धनेन किम्  ॥ क्दर्प्_२।४५ ॥  
  
काङ्क्षितेनाप्यलब्धेन भोगार्हे नवयौवने  ।  
जराजीर्णशरीरस्य भारेणेव धनेन किम्  ॥ क्दर्प्_२।४६ ॥  
  
प्रव्रज्यात्यक्तगेहस्य जनगौरवपूजया  ।  
धनसङ्घटितार्थस्य बन्धेनेव धनेन किम्  ॥ क्दर्प्_२।४७ ॥  
  
शिशोरङ्कुशशून्यस्य पातितस्यापथे विटैः  ।  
क्षणक्षयोपयोगेन स्वप्नेनेव धनेन किम्  ॥ क्दर्प्_२।४८ ॥  
  
भार्यया स्वैरचारिण्या ग्रामस्थस्य नियोगिनः  ।  
प्रसभं भुज्यमानेन पापाप्तेन धनेन किम्  ॥ क्दर्प्_२।४९ ॥  
  
शिष्यसम्पादिताशेष- भोगवस्त्रादिसम्पदः  ।  
गुरोर्दम्भेन सिद्धस्य सञ्चितेन धनेन किम्  ॥ क्दर्प्_२।५० ॥  
  
राजकोषनियुक्तस्य चौर्यचिह्नेन केवलम्  ।  
व्ययेन शङ्कनीयस्य वधेनेव धनेन किम्  ॥ क्दर्प्_२।५१ ॥  
  
अज्ञातभाविचौरादि- दोषैर्नित्यविनाशिना  ।  
हास्यैकहेतुना लोके गणकस्य धनेन किम्  ॥ क्दर्प्_२।५२ ॥  
  
पिटकस्येव पूर्णस्य पीडनीयस्य भूभुजा  ।  
निष्पाकशाकभोज्यस्य ग्रामीणस्य धनेन किम्  ॥ क्दर्प्_२।५३ ॥  
  
कलमाक्रान्तविश्वस्य मषीकृष्णस्य भोगिनः  ।  
आसन्नबन्धनस्यान्ते दिविरस्य धनेन किम्  ॥ क्दर्प्_२।५४ ॥  
  
गृहिणीविग्रहोग्रस्य मुहुस्तृण उपेक्षया (?)  ।  
कोपोपवासनिःश्वास- सन्तप्तस्य धनेन कि  ॥ क्दर्प्_२।५५ ॥  
  
मलिनस्य कुवस्त्रस्य स्वल्पाशनपरस्य च  ।  
दारिद्र्याधिककष्टस्य कदर्यस्य धनेन किम्  ॥ क्दर्प्_२।५६ ॥  
  
निर्धनाः सुखिनो दृष्टाः सधनाश्चातिदुःखिताः  ।  
सुखदुःखोदये जान्तोर् दैवाधीने धनेन किम्  ॥ क्दर्प्_२।५७ ॥  
  
समानेषु व्यतीतेषु स्वजने शून्यचेतसः  ।  
विरसासारसंसार- विरक्तस्य धनेन किम्  ॥ क्दर्प्_२।५८ ॥  
  
यथावाप्तोपयुक्तार्थ- निश्चिन्तस्य विपश्चितः  ।  
अत्यल्पपरितुष्टस्य सन्तुष्टस्य धनेन किम्  ॥ क्दर्प्_२।५९ ॥  
  
बालस्तृणे च कनके च समानदृष्टिर् इष्टं न वेत्ति विषयेष्वविशेषबुद्धिः  ।  
वित्तेन कोषपरिपोषसहेन तस्मिन् काले विवेकविकलो वद किं करोति  ॥ क्दर्प्_२।६० ॥  
  
प्राणाधिकस्य सुहृदस्तरुणीजनस्य पुत्रस्य वा गुणनिधेः सहसा वियोगे  ।  
शोकेन शोचति यदा विवशः शरीरी रत्नाचलैरपि तदा वद किं करोति  ॥ क्दर्प्_२।६१ ॥  
  
नार्थं शृणोति न पुनः स्थितिमीहते वा स्पर्शं न वेत्ति न रसं न तथाधिवासम्  ।  
वृद्धः प्रयाति पवनेन यदा जडत्वं भोगैर्धनेन च तदा वद किं करोति  ॥ क्दर्प्_२।६२ ॥  
  
रोगार्दितः स्पृशति नैव दृशापि भोज्यं तीव्रव्यथः स्पृहयते मरणाय जन्तुः  ।  
सर्वौषधेषु विफलेषु यदा विरौति धान्यैर्धनेन च तदा वद किं करोति  ॥ क्दर्प्_२।६३ ॥  
  
निद्राच्छेदसखेदबान्धवजनः सोद्वेगवैद्योज्झितः पाकक्वाथकदर्थितः परिजनैस्तन्द्रीभयात्क्षोभितः  ।  
भग्नस्वास्थ्यमनोरथः प्रियतमावष्टब्धपादद्वयः पर्यन्ते वपुषः करोति पुरुषः किं शल्यतुल्यैर्धनैः  ॥ क्दर्प्_२।६४ ॥  
  
अलङ्कृतः काञ्चनकोटिमूल्यैर् महार्हरत्नैर्गजवाजिवाहैः  ।  
निमेषमात्रं लभते न जीवं कालेन काले शिखया गृहीतः  ॥ क्दर्प्_२।६५ ॥  
  
निश्चेतनः काष्ठसमानकायस् त्यक्तः क्षणात्पुत्रकलत्रमित्रैः  ।  
भुभाशुभप्राक्तनकर्मभागी यत्नाप्तरत्नैर्वद किं करोति  ॥ क्दर्प्_२।६६ ॥  
  
तस्मात्प्रभूतविभवोद्भवविभ्रमेण भूताभिभूत इव मा भव साभिमानः  ।  
एताः श्रियः प्रबललोभघनान्धकार- विद्युल्लतापरिचिताः सहसैव यान्ति  ॥ क्दर्प्_२।६७ ॥  
  
नष्टे लज्जितवित्तनाथविभवे साम्राज्यभोगे पुरा श्रूयन्ते नलरामपाण्डुतनयाः कष्टं प्रविष्टा वनम्  ।  
शक्रः श्रीविरहे विवेश नलिनीनालान्तरलं ह्रिया कस्यास्था विविधावधानविधिना निःसन्निधाने धने  ॥ क्दर्प्_२।६८ ॥  
  
इत्युक्तो ऽप्यसकृत्पत्न्या स्वलोभान्न चचाल सः  ।  
स्वभावः सर्वभूतानां सहजः केन वार्यते  ॥ क्दर्प्_२।६९ ॥  
  
ततः स काले लोभेन भिषग्भैषज्यवर्जितः  ।  
कोषे निधानकुम्भेषु लीनपृष्टो व्यपद्यत  ॥ क्दर्प्_२।७० ॥  
  
अदत्तभुक्तमुत्सृज्य धनं सुचिररक्षितम्  ।  
मूषका इव गच्छन्ति कदर्याः स्वक्षये क्षयम्  ॥ क्दर्प्_२।७१ ॥  
  
तस्य यातस्य निरयं निनाय नृपतिर्धनम्  ।  
पर्यन्ते राजगामिन्यो लुब्धानां धनसम्पदः  ॥ क्दर्प्_२।७२ ॥  
  
तत्सूनोश्चन्दनस्याथ शेषार्थेनापि भूयसा  ।  
बभूव भूरिसम्भार- भोगव्ययमहोत्सवः  ॥ क्दर्प्_२।७३ ॥  
  
मा कश्चिन्नाम नन्दस्य मन्दाग्नेरिह भाषताम्  ।  
भोगभङ्गभयेनेति प्रातस्तत्राबवीज्जनः  ॥ क्दर्प्_२।७४ ॥  
  
धिग्धिग्धनं कुनिधनं नन्दस्येवात्मबाधनम्  ।  
दीयतां भुज्यतां सर्वम् इत्यूचुः पुरवासिनः  ॥ क्दर्प्_२।७५ ॥  
  
ततः काले मते बाह्य- कोष्ठद्वारान्तवासिनी  ।  
वृद्धान्धा सुषुवे पुत्रं चण्डाली खण्डिकाभिधा  ॥ क्दर्प्_२।७६ ॥  
  
अन्धः कुब्जः कृशः खञ्जः कुष्ठी स्थूलगलग्रहः  ।  
समूह इव दुःखानां स तस्यास्तनयो ऽभवत्  ॥ क्दर्प्_२।७७ ॥  
  
तदपुण्यैः परिक्षीणे मातुः क्षीरे स निश्चलः  ।  
कृपया बान्धवस्त्रीभिः शुनीक्षीरेण वर्धितः  ॥ क्दर्प्_२।७८ ॥  
  
एतदेव विरुद्धानां वैचित्र्यं पूर्वकर्माणाम्  ।  
कृच्छ्रावसन्ना जीवन्तिं विपद्यन्ते यदीश्वराः  ॥ क्दर्प्_२।७९ ॥  
  
व्रणैः स पूतिकलिल- क्लाम्यत्कृमिकुलैर्वृतः  ।  
पक्वणे कुणपाकारस् तस्थौ क्लिन्नतृणास्तरे  ॥ क्दर्प्_२।८० ॥  
  
तस्मिन्नप्यतिवात्सल्यात् पुत्रास्थां जननी स्थिराम्  ।  
बबन्ध वासनालीनः स्नेहमोहो हि दुःसहः  ॥ क्दर्प्_२।८१ ॥  
  
स वर्धमानः शनकैः स्मशानाङ्गारधूसरः  ।  
पक्वणोग्रपिशाचानाम् अप्युद्वेगकरो ऽभवत्  ॥ क्दर्प्_२।८२ ॥  
  
यष्टीनिषण्णगमनः कुष्टक्लेदजुगुप्सितः  ।  
स जगाम पथा येन प्रययौ तेन नापरः  ॥ क्दर्प्_२।८३ ॥  
  
अत्रान्तरे चन्दनस्य पितुः श्राद्धदिने महान्  ।  
बभूवार्थिसमूहान्न- दाने कलकलस्वनः  ॥ क्दर्प्_२।८४ ॥  
  
ततः कर्परमादाय स चण्डालशिशुः शनैः  ।  
आचामयाचकः कृच्छ्राद् द्वाराग्रभुवमाययौ  ॥ क्दर्प्_२।८५ ॥  
  
तं दृष्ट्वा चन्दनः सौधाद् विप्राणां मार्गदूषणम्  ।  
निवार्यतामयं प्राप्तस् तूर्णमित्यवदत्क्रुधा  ॥ क्दर्प्_२।८६ ॥  
  
प्रभुभ्रूभङ्गभीतेन लगुडेनाहतस्ततः  ।  
द्वारपालेन सावर्तः स कपोत इवाभवत्  ॥ क्दर्प्_२।८७ ॥  
स निर्भिन्नललाटास्थि- प्रक्षरत्क्षतजोक्षितः  ।  
क्षणं सम्मूर्च्छितः प्राप क्लेशभोगाय जीवितम्  ॥ क्दर्प्_२।८८ ॥  
  
अदूरवर्तिनी श्रुत्वा चण्डाली तद्यथारवम्  ।  
उपसृत्य शुशोचार्ता स्पृशन्ती तस्य शोणितम्  ॥ क्दर्प्_२।८९ ॥  
  
केन निष्करुणेनेदं दर्शितं बत पौरुषम्  ।  
प्रक्लिन्नकायविकले येनास्मिन्सुभटायितम्  ॥ क्दर्प्_२।९० ॥  
  
कायापापमयीं दुःख- दशां दृष्ट्वास्य दुःसहाम्  ।  
वैराग्यावसरे केन क्रौर्यमेवंविधं कृतम्  ॥ क्दर्प्_२।९१ ॥  
  
आर्तिमेवंविधामस्य हृदयक्लेदिनीमिमाम्  ।  
विलोक्य कुर्यात्कः पापं पापं हि पदमापदाम्  ॥ क्दर्प्_२।९२ ॥  
  
यद्यनेन महत्पापं न कृतं पूर्वजन्मनि  ।  
तदुच्यतां स्फुरत्कष्टा दृष्टा कस्येदृशी दशा  ॥ क्दर्प्_२।९३ ॥  
  
ये दृश्यन्ते विपत्क्लेश- विशेषविषमव्यथाः  ।  
त एव गुरवः पाप- वापस्य (?) करणे नृणाम्  ॥ क्दर्प्_२।९४ ॥  
  
करुणार्हेषु शूराणाम् उपकारिषु वैरिणाम्  ।  
वञ्चकानामपापेषु पापसङ्ख्यां करोति कः  ॥ क्दर्प्_२।९५ ॥  
  
तारं रोदिषि किं पुत्र सहस्वाघातजां रुजम्  ।  
अशर्मकर्मनिर्माणं मर्मच्छेदि शरीरिणाम्  ॥ क्दर्प्_२।९६ ॥  
  
इति तस्यां प्रलापिन्यां प्रेक्षवाप्ते जने जिनः  ।  
अनाथबन्धुः करुणा- सिन्धुस्तेनाययौ पथा  ॥ क्दर्प्_२।९७ ॥  
  
भवभ्रमासक्तपरिश्रमाणां रागादिदोषैरुपतापितानाम्  ।  
आश्वासनेनामृतसोदरेण लिम्पन्निव द्यां द्युतिचन्दनेन  ॥ क्दर्प्_२।९८ ॥  
  
दृष्ट्वा तमापद्गतमुग्ररोग- भग्नं निमग्नं व्यसने विविग्नम्  ।  
व्यलम्बतार्द्रः करुणारसेन तत्तापशान्त्यै भगवाञ्जिनेन्द्रः  ॥ क्दर्प्_२।९९ ॥  
  
तत्सन्निधानेन मुहूर्तमात्रं स निर्व्यथः स्वास्थ्यमिवाससाद  ।  
निहन्ति पापं कुशलं प्रसूते सन्दर्शनं सत्त्वहिताशयानाम्  ॥ क्दर्प्_२।१०० ॥  
  
ज्ञात्वाथ चन्दनः प्राप्तं भगवन्तं तथागतम्  ।  
विकसत्कुसुमस्मेरं पूजामादाय निर्ययौ  ॥ क्दर्प्_२।१०१ ॥  
  
भगवानपि साश्चर्य- प्रभावादुद्गतं भुवः  ।  
हैमं कमलमारुह्य तस्थौ पर्यङ्कलीलया  ॥ क्दर्प्_२।१०२ ॥  
  
प्रणतं चरणालीनं पूजाव्यग्रकरं पुरः  ।  
बभाषे भगवान्प्रीतो भिक्षुसंसदि चन्दनम्  ॥ क्दर्प्_२।१०३ ॥  
  
किमयं याचमानो ऽपि वराकस्ताडितः क्रुधा  ।  
कृतं न कृपणे कस्मात् करुणाकोमलं मनः  ॥ क्दर्प्_२।१०४ ॥  
  
दयार्द्राः सर्वसत्त्वेषु भवन्ति विमलाशयाः  ।  
एवंविधानां दुःखानां कारणं कलुषं मनः  ॥ क्दर्प्_२।१०५ ॥  
  
कृतक्रूरापकारेषु विद्वेषपरुषेष्वपि  ।  
भवन्ति सन्तः क्लेशोष्म- शोषितेषु न कर्कशाः  ॥ क्दर्प्_२।१०६ ॥  
  
क्लिष्टः कष्टं कदर्यो ऽयं लोभेनापरजन्मनि  ।  
अप्रदानोद्यतेनाद्य कायक्लेशेन पीडितः  ॥ क्दर्प्_२।१०७ ॥  
  
एष नन्दस्तव पिता पूर्णार्थमलसञ्चयात्  ।  
आवृतः पापरोगेण चण्डालत्वमुपागतः  ॥ क्दर्प्_२।१०८ ॥  
  
जन्मान्तरे ऽप्यतो ऽन्यस्मिन् रोगयोगान्मुमूर्षणा  ।  
सुवर्णं दत्तमेतेन तेनायं सधनो ऽभवत्  ॥ क्दर्प्_२।१०९ ॥  
  
अन्त्यक्लेशदशायां यन् मुमूर्षुः सम्प्रयच्छति  ।  
तच्चाभोग्यं भवत्यस्य लोभादन्येषु जन्मसु (?)  ॥ क्दर्प्_२।११० ॥  
  
दत्त न वित्तं करुणानिमित्तं लोभप्रवृत्तं कृतमेव चित्तम्  ।  
यैः सञ्चयोसाहरसैः प्रनृत्तं शोचन्ति ते पातकमात्मवृत्तम्  ॥ क्दर्प्_२।१११ ॥  
  
इत्युक्त्वा भगवान्पुण्यां विदधे धर्मदेशनाम्  ।  
यया क्लेशप्रहाणार्हम् अर्हत्त्वं प्राप चन्दनः  ॥ क्दर्प्_२।११२ ॥  
  
तस्मान्न दर्पः पुरुषेण कार्यः प्रवर्धमानेन धनोदयेन  ।  
अदानभोगोपहतं हि वित्तं पुंसां परत्रेह च दुर्निमित्तम्  ॥ क्दर्प्_२।११३ ॥  

__________________________________________________________________________  

तृतीयो विचारः  
  
संसारदोषप्रशमैकहेतुः करोति विद्या यदि दर्पमोहम्  ।  
तदन्दकाराय भवत्यवश्यं साभ्रे नभस्यंशुमत्ॐशुमाला  ॥ क्दर्प्_३।१ ॥  
  
शिक्षाभ्यासेन सुव्यक्तं पठन्त्यपि विहङ्गमाः  ।  
क एष विद्यया दर्पः कष्टप्राप्तैकदेशया  ॥ क्दर्प्_३।२ ॥  
  
सा विद्या या मदं हन्ति सा श्रीर्यार्थिषु वर्षति  ।  
धर्मानुसारिणी या च सा बुद्धिरभिधीयते  ॥ क्दर्प्_३।३ ॥  
  
यो विद्यागुरुरायाति लघुतां शीलविप्लवात्  ।  
तस्मै पण्डितमूर्खाय विपरीतात्मने नमः  ॥ क्दर्प्_३।४ ॥  
  
विद्यां प्राप्य कृतं येन विद्वेषकलुषं मनः  ।  
तेनात्मा हन्त मूर्खेण स्नात्वा पांसूत्करैर्वृतः  ॥ क्दर्प्_३।५ ॥  
  
विद्या श्रीरिव लोभेन द्वेषेणायाति निन्द्यताम्  ।  
भाति नम्रतयैवैषा लज्जयेव कुलाङ्गना  ॥ क्दर्प्_३।६ ॥  
  
स्पृहणीया सतां तावद् विद्या सन्तोषशालिनी  ।  
यावन्न पार्थिवास्थान- पण्यस्थाने प्रसारिता  ॥ क्दर्प्_३।७ ॥  
  
सद्गुणाः शुचयस्तावद् यावद्वादेन शोधकैः  ।  
प्रक्षाल्य न परीक्ष्यन्ते खलैर्भूपालसंसदि  ॥ क्दर्प्_३।८ ॥  
  
अश्माप्यहृदयो यस्य गुणसारं परीक्षते  ।  
उचितैव सुवर्णस्य तस्याग्निपतने रुचिः  ॥ क्दर्प्_३।९ ॥  
  
कविभिर्नृपसेवासु चित्रालङ्कारहारिणी  ।  
वाणी वेश्येव लोभेन परोपकरणीकृता  ॥ क्दर्प्_३।१० ॥  
  
वादिभिः कलहोदर्क- तर्कसम्पर्ककर्कशा  ।  
वाणी क्रकचधारेव धर्ममूले निपातिता  ॥ क्दर्प्_३।११ ॥  
  
साधुतेजोवधायैव तार्किकैः कर्कशीकृता  ।  
वाणी विवादिभिः क्रूरैः सौनिकैरिव कर्तरी  ॥ क्दर्प्_३।१२ ॥  
  
शीलं नैव बिभर्ति कीर्तिविमले धत्ते न धर्मे धियं मात्सर्येण मनीषिणां प्रतनुते पारुष्यदोषं गिरा  ।  
तर्कोक्त्या परलोककर्म नयति प्रायेण सन्दिग्धतां यस्तस्याफलशास्त्रपाटनपटोर्मूढस्य किं विद्यया  ॥ क्दर्प्_३।१३ ॥  
  
ये संसत्सु विवादिनः परयशःशल्येन शूलाकुलाः कुर्वन्ति स्वगुणस्तवेन गुणिनां यत्नाद्गुणाच्छादनम्  ।  
तेषां रोषकषायितोदरदृशां द्वेषोष्णनिःश्वासिनां दीप्ता रत्नशिखेव कृष्णफणिनां विद्या जनोद्वेगभूः  ॥ क्दर्प्_३।१४ ॥  
  
शोच्यतां यात्यशीलेन विद्वेषेणापवित्रताम्  ।  
दर्पशापहता विद्या नश्यत्येव सहायुषा  ॥ क्दर्प्_३।१५ ॥  
  
तपोवने मुनिवरौ मान्यौ मुनिमनीषिणाम्  ।  
पुरा रैभ्यभरद्वाजौ सुहृदौ चक्रतुः स्थितिम्  ॥ क्दर्प्_३।१६ ॥  
  
पुत्रावभूतां रैभ्यस्य विद्याविमलदर्पणौ  ।  
स्पृहणीयौ गुणज्ञानां सर्वावसुपरावसू  ॥ क्दर्प्_३।१७ ॥  
  
भरद्वाजस्य पुत्रो ऽभूद् यवक्रीताभिधः सुताः  ।  
भवन्तविद्याः प्रायेण पितृप्रणयलालिताः  ॥ क्दर्प्_३।१८ ॥  
  
स युवा रैभ्यतनयौ सर्वत्र श्रुतिविश्रुतौ  ।  
पश्यन्नात्मनि सासूयः पश्चात्तापाकुलो ऽभवत्  ॥ क्दर्प्_३।१९ ॥  
  
स गत्वा जाह्नवीतीरं निराहारकृशश्चिरम्  ।  
चचार निश्चलतनुस् तीव्रं विद्याप्तये तपः  ॥ क्दर्प्_३।२० ॥  
  
तं तपस्तापितात्मानं स्वयमेत्य शतक्रतुः  ।  
उवाच मिथ्यानिर्बन्धः को ऽयं ते मुनिपुत्रक  ॥ क्दर्प्_३।२१ ॥  
  
अनधीता गुरुमुखात् कथं विद्याधिगम्यते  ।  
अनभ्यासेन पाण्डित्यं नभःकुसुमशेखरः  ॥ क्दर्प्_३।२२ ॥  
  
अधुना विद्यया किं ते विद्यार्हं शैशवं गतम्  ।  
यत्फलं किल विद्यायास् तस्मिन्नवहितो भव  ॥ क्दर्प्_३।२३ ॥  
  
शीलं परहितासक्तिर् अनुत्सेकः क्षमा धृतिः  ।  
अलोभश्चेति विद्यायाः परिपाकोज्ज्वलं फलम्  ॥ क्दर्प्_३।२४ ॥  
  
विवेकरहिता विद्या द्वेषरोषोष्मशोषिता  ।  
दर्पाशनिनिपातेन हता वल्लीव निष्फला  ॥ क्दर्प्_३।२५ ॥  
  
एतदर्थं श्रुते बुद्धिं करोति द्वेषदूषितः  ।  
यद्विवादैः करिष्यामि मानम्लानिं मनीषिणाम्  ॥ क्दर्प्_३।२६ ॥  
  
त्यक्त्वा प्रशमसन्तोषौ विद्यायाः प्रथमं फलम्  ।  
नानाविपर्ययपथैर् गच्छन्त्यर्थफलार्थिनः  ॥ क्दर्प्_३।२७ ॥  
  
उपकाराय या पुंसां न परस्य न चात्मनः  ।  
पत्रसञ्चयसम्भारैः किं तया भारविद्यया  ॥ क्दर्प्_३।२८ ॥  
  
अन्यायः प्रौढवादेन नीयते न्यायतां यया  ।  
न्यायश्चान्यायतां लोभात् किं तया क्षद्रविद्यया  ॥ क्दर्प्_३।२९ ॥  
  
स्वजिह्वास्तुतिभिर्नित्यं पत्नीवोद्घाटितांशुका  ।  
क्रियते या सभामध्ये किं तया धृष्टविद्यया  ॥ क्दर्प्_३।३० ॥  
  
अनुष्ठानेन रहिता पाठमात्रेण केवलम्  ।  
रञ्जयत्येव या लोकं किं तया शुकविद्यया  ॥ क्दर्प्_३।३१ ॥  
  
गोप्यते या श्रुतज्ञस्य मूर्खस्याग्रे प्रकाश्यते  ।  
न दीयते च शिष्येभ्यः किं तया शठविद्यया  ॥ क्दर्प्_३।३२ ॥  
  
परोत्कर्षं समाच्छाद्य विक्रयाय प्रसार्यते  ।  
या मुहुर्धनिनामग्रे किं तया पण्यविद्यया  ॥ क्दर्प्_३।३३ ॥  
  
न तीर्यते यया घोरः संसारमकराकरः  ।  
नित्यं चित्तानुबन्धिन्या किं तया मोहविद्यया  ॥ क्दर्प्_३।३४ ॥  
  
नित्याभ्यासप्रयासेन जीवितं क्षीयते यया  ।  
त्रिवर्गस्योपरोधेन किं तया कष्टविद्यया  ॥ क्दर्प्_३।३५ ॥  
  
न विवेकोचितां बुद्धिं न वैराग्यमयं मनः  ।  
सम्पादयति या पुंसां किं तया जडविद्यया  ॥ क्दर्प्_३।३६ ॥  
  
शौचाशौचविवादेन त्यक्ता (?) श्रोत्रियता यया  ।  
मिथ्याभिमानयोगिन्या किं तया दम्भविद्यया  ॥ क्दर्प्_३।३७ ॥  
  
परमात्सर्यशल्येन व्यथा सञ्जायते यया  ।  
सुखनिद्रापहारिण्या किं तया शूलविद्यया  ॥ क्दर्प्_३।३८ ॥  
  
परसूक्तापहारेण स्वसृभाषितवादिना  ।  
उत्कर्षः ख्याप्यते यस्याः किं तया चौरविद्यया  ॥ क्दर्प्_३।३९ ॥  
  
अनभ्यासहतोत्साहा परेण परिभूयते  ।  
या लज्जाजननी जाड्यात् किं तया मन्दविद्यया  ॥ क्दर्प्_३।४० ॥  
  
लोभः प्रभूतवित्तस्य रागः प्रव्रजितस्य च  ।  
न यया शान्तिमायाति किं तयालीकविद्यया  ॥ क्दर्प्_३।४१ ॥  
  
यया भूपतिमाश्रित्य परेषां गुणनिन्दकः  ।  
दानमानोन्नतिं हन्ति किं तया दोषविद्यया  ॥ क्दर्प्_३।४२ ॥  
  
गृहे धाराधिरुढापि सभायां न प्रवर्तते  ।  
प्रतिभाभङ्गसङ्गाद्या किं तया मूकविद्यया  ॥ क्दर्प्_३।४३ ॥  
  
चण्डं पिण्डार्थिनां द्वेष- पिशुनानां शुनामिव  ।  
यया सञ्जायते युद्धं किं तया वधविद्यया  ॥ क्दर्प्_३।४४ ॥  
  
विस्मृता यावलिप्तस्य कण्ठे कृतगतागता  ।  
जीववृत्तिरिव क्षीणा किं तया मृतविद्यया  ॥ क्दर्प्_३।४५ ॥  
  
रसायनी जराजीर्णश् चिररोगी यया भिषक्  ।  
धातुवादी दरिद्रश्च किं तया हास्यविद्यया  ॥ क्दर्प्_३।४६ ॥  
  
यया मुग्धमृगाः कूटैः पीड्यन्ते तीव्रमार्गणैः  ।  
आशापाशावलम्बिन्या किं तया लुब्धविद्यया  ॥ क्दर्प्_३।४७ ॥  
  
परोपतापः क्रियते वश्यादिकुहकैर्यया  ।  
यन्त्रतन्त्रानुसारिण्या किं तया व्याजविद्यया  ॥ क्दर्प्_३।४८ ॥  
  
गुरुर्गर्वात्कविर्द्वेषाद् यतिर्भोगपरिग्रहात्  ।  
नृपः पापाद्द्विजः क्रोधात् सा विद्या वार्यते यया  ॥ क्दर्प्_३।४९ ॥  
  
विद्यागुणास्ते विदुषां ये विवेकनिबन्धनम्  ।  
स्वल्पशिल्पकलातुल्याः शेषा जीवितहेतवः  ॥ क्दर्प्_३।५० ॥  
  
वीणेव श्रोत्रहीनस्य लोलाक्षीव विचक्षुषः  ।  
व्यसोः कुसुममालेव विद्या स्तब्धस्य निष्फला  ॥ क्दर्प्_३।५१ ॥  
  
द्वेषदर्पहता विद्या कामक्रोधहता मतिः  ।  
लोभमोहहता वृत्तिर् येषां तेषां किमायुषा  ॥ क्दर्प्_३।५२ ॥  
  
दूरे व्याकरणं कुरुष्व विषमं धातुक्षयक्षोभितं मीमांसा विरसा न शोषयति किं तर्कैरलं कर्कशैः  ।  
न क्षीबः पतति स्मरभ्रमकरैः किं नव्यकाव्यासवैस् तस्मान्नित्यहिताय शान्तमनसां वैराग्यमारोग्यदम्  ॥ क्दर्प्_३।५३ ॥  
  
इत्युक्तः सुरराजेन निश्चयान्न चचाल सः  ।  
अभिमानगृहीतानां दुर्निवारो हि दुर्ग्रहः  ॥ क्दर्प्_३।५४ ॥  
  
अथ वृद्धद्विजो भूत्वा सिकतामुष्टिभिः शनैः  ।  
शक्रः प्रचक्रमे कर्तुं गङ्गायां सेतुबन्धनम्  ॥ क्दर्प्_३।५५ ॥  
  
तं दृष्ट्वा निष्फलक्लेश- विफलोद्योगनिश्चलम्  ।  
मुनिसूनुः कृपाविष्टः पप्रच्छाभ्येत्य सस्मितः  ॥ क्दर्प्_३।५६ ॥  
  
ब्रह्मन्क एष निर्बन्धस् तव वन्ध्यसमुद्यमे  ।  
निष्फलं विपुलायासं न प्राज्ञाः कर्म कुर्वते  ॥ क्दर्प्_३।५७ ॥  
  
अस्मिन्कुटिलकल्लोल- दोलाविक्षोभिते ऽम्भसि  ।  
हास्यहेतुः कथं सेतुः सिकतामुष्टिभिर्भवेत्  ॥ क्दर्प्_३।५८ ॥  
  
इत्युक्ते मुनिपुत्रेण ब्राह्मणस्तमभाषत  ।  
अहो परोपदेशेषु सर्वो भवति पण्डितः  ॥ क्दर्प्_३।५९ ॥  
  
अनधीतां बलाद्विद्यां तपसा प्राप्तुमिच्छसि  ।  
यथा त्वं निष्फलारम्भस् तथाहमपरो जडः  ॥ क्दर्प्_३।६० ॥  
  
एतद्द्विजवचः श्रुत्वा यथार्थं स्थगितोत्तरः  ।  
तथापि दृढसङ्कल्पः स्वकृत्यान्न चचाल सः  ॥ क्दर्प्_३।६१ ॥  
अथास्य तीव्रतपसा शक्रः प्रादाद्वरं वरम्  ।  
सर्वविद्यानिधिर्येन सहसैव बभूव सः  ॥ क्दर्प्_३।६२ ॥  
  
प्राप्तविद्यः स सोत्साहस् तूर्णं गत्वा स्वमाश्रमम्  ।  
निजां तपःफलावाप्ति- कथां पित्रे न्यवेदयत्  ॥ क्दर्प्_३।६३ ॥  
  
तं मदाक्रान्तमश्रान्त- वृत्तसंस्कृतवादिनम्  ।  
भरद्वाजः प्रमोदे ऽपि स्वेदाकुल इवावदत्  ॥ क्दर्प्_३।६४ ॥  
  
पुत्र प्राप्ता त्वया विद्या तपस्तापात्किमुच्यते  ।  
किं त्वागामिभयादेतन् न युक्तं प्रतिभाति मे  ॥ क्दर्प्_३।६५ ॥  
  
इतः समीपे रैभ्यस्य कोपनस्य तपोवनम्  ।  
विद्यामदान्धौ तत्पुत्राव्- अर्वावसुपरावसू  ॥ क्दर्प्_३।६६ ॥  
  
तावश्रान्तश्रुतोन्मादौ त्वं चाभिनवपण्डितः  ।  
तत्सङ्गमे द्वेषमयः सदा सन्निहितः कलिः  ॥ क्दर्प्_३।६७ ॥  
  
ग्रीवास्तम्भभृतः परोन्नतिकथामात्रे शिरःशूलिनः सोद्वेगभ्रमणप्रलापविपुलक्षोभाभिभूतस्थितेः  ।  
अन्तर्द्वेषविषप्रवेशविषमक्रोधोष्णनिःश्वासिनः कष्टा नूतनपण्डितस्य विकृतिर्भीमज्वरारम्भभूः  ॥ क्दर्प्_३।६८ ॥  
  
तव तत्र प्रयातस्य युक्तायुक्तविवादिनः  ।  
भविष्यति मुनेः शापाद् अवश्यं मदनिग्रहः  ॥ क्दर्प्_३।६९ ॥  
  
शुक्तिकारजतज्ञान- नीलपीतादिदर्शनैः  ।  
उन्मादं जनयत्येव विद्यादर्पपिशाचिका  ॥ क्दर्प्_३।७० ॥  
  
एष विद्योपदेशेन विनाशः प्रार्थितस्त्वया  ।  
रैभ्याश्रमो न गन्तव्यः कर्तव्यं यदि मद्वचः  ॥ क्दर्प्_३।७१ ॥  
  
इत्युक्तो ऽप्यसकृत्पित्रा स गत्वा रैभ्यपुत्रयोः  ।  
व्यधाद्विवादनिर्वेदैः सदा विद्यामदक्षितिम्  ॥ क्दर्प्_३।७२ ॥  
  
तं दर्पमत्तं साकोप- भीमभ्रूभङ्गदुर्मुखौ  ।  
तावूचतुर्मनःसक्त- विद्याविद्वेषशूलिनौ  ॥ क्दर्प्_३।७३ ॥  
  
कनीयानावयोर्यस्माद् वयसा त्वं श्रुतेन च  ।  
करोषि वादैराक्षेपं तस्मादायुःक्षयो ऽस्तु ते  ॥ क्दर्प्_३।७४ ॥  
  
इत्युक्तो ऽपि क्रुधा ताभ्यां न दर्पाद्विरराम सः  ।  
न प्रसन्नं न च क्रुद्धं गणयन्ति मदोद्धताः  ॥ क्दर्प्_३।७५ ॥  
  
अत्रान्तरे भ्रमद्भृङ्ग- मालाभ्रूभङ्गविभ्रमः  ।  
कालः प्रोषितकान्तानां पुष्पकालः समाययौ  ॥ क्दर्प्_३।७६ ॥  
  
क्षिप्तपत्त्राः सुमनसां रजःकलुषितेक्षणाः  ।  
सद्वेषा इव विद्वांसश् चेरुर्मलयमारुताः  ॥ क्दर्प्_३।७७ ॥  
  
माधुर्यललितोदार- वाणीविलसितैर्मुहुः  ।  
कवीनामिव सङ्घर्षः कोकिलानामजायत  ॥ क्दर्प्_३।७८ ॥  
  
रैभ्ये प्रयाते पुत्राभ्यां सह स्नातुं सरित्तटम्  ।  
भरद्वाजात्मजो ऽभ्येत्य प्रविवेश तदाश्रमम्  ॥ क्दर्प्_३।७९ ॥  
  
तत्र पुष्पोच्चयव्यग्रां धर्मपत्नीं पुरावसोः  ।  
सो ऽपश्यत्सुप्रभां नाम रूपदर्पापहां रतेः  ॥ क्दर्प्_३।८० ॥  
  
उटजाङ्गनसक्तानां हरिणीनां विलोकने  ।  
विलासदीक्षां कुर्वाणां तरलापाङ्गमङ्गिभिः  ॥ क्दर्प्_३।८१ ॥  
  
तां दृष्ट्वा चन्द्रवदनां मदनानन्ददेवताम्  ।  
बभूवोत्क्रान्तमर्यादः सहसैव मुनेः सुतः  ॥ क्दर्प्_३।८२ ॥  
  
स ब्रह्मचारी कामेन नवेन तरलीकृतः  ।  
अभिलाषोचितं वक्तुम् अनभिज्ञो ऽप्युवाच ताम्  ॥ क्दर्प्_३।८३ ॥  
  
उन्मादनमिदं रूपम् अनुरूपं मनोभुवः  ।  
समुत्सिक्तमिवासक्तं करोति मम मानसम्  ॥ क्दर्प्_३।८४ ॥  
  
विद्याविनयमुत्सृज्य सन्त्यज्य गुरुयन्त्रणाम्  ।  
त्वयि प्रवृत्तं चित्तं मे प्राग्जन्मप्रेमबन्धनम्  ॥ क्दर्प्_३।८५ ॥  
  
जानामि यत्कृतस्यास्य विपाके कर्मणः फलम्  ।  
तथाप्यभिमतं धर्तुं न शक्नोमि करोमि किम्  ॥ क्दर्प्_३।८६ ॥  
  
न श्रुतेन न वित्तेन न वृत्तेन न कर्मणा  ।  
प्रवृत्तं शक्यते रोद्धुं मनोभवपथे मनः  ॥ क्दर्प्_३।८७ ॥  
  
इत्युक्त्वा तां भयोद्भ्रान्त- नयनामाश्रमोन्मुखीम्  ।  
गन्तुं प्रवृत्तां सो ऽभ्येत्य जग्राहांशुकपल्लवे  ॥ क्दर्प्_३।८८ ॥  
  
कदली कुञ्जरेणेव तरसा तेन निर्जने  ।  
कृष्यमाणा तमवदत् सा निषेधचलाङ्गुलिः  ॥ क्दर्प्_३।८९ ॥  
  
मा मा मलिनय स्वच्छं शीलं मम तथात्मनः  ।  
विद्याया निरवद्यायाः किमेतदुचितं फलम्  ॥ क्दर्प्_३।९० ॥  
  
शीलशुक्लांशुकां त्यक्त्वा लज्जां निजवधूमिव  ।  
गृह्णासि परनारीणां पाणिना पटपल्लवम्  ॥ क्दर्प्_३।९१ ॥  
  
किमेतदित्यनुचितं दृष्ट्वा नूनं कमण्डलुः  ।  
उद्ग्रीवः कौतुकेनेव मुखं तव निरीक्षते  ॥ क्दर्प्_३।९२ ॥  
  
बिभ्रतो ऽन्तर्गतरसां कुसुमेषुरुचिं नवाम्  ।  
जटावल्कलभारस्ते तरोरिव न शान्तये  ॥ क्दर्प्_३।९३ ॥  
  
पापसङ्कल्पमात्रेण त्रपयाधोमुखी तव  ।  
पतिता स्पर्शभीत्येव कम्पलोलाक्षमालिका  ॥ क्दर्प्_३।९४ ॥  
  
आसनाब्जे सरस्वत्या जपलोलरदच्छदे  ।  
दुर्नयोक्तिर्न युक्तेयं मुखे तव मनीषिणः  ॥ क्दर्प्_३।९५ ॥  
  
इयं तपोवनमही विवेकजननी कथम्  ।  
जनयत्यभिलाषं ते जननीवाजितात्मनः  ॥ क्दर्प्_३।९६ ॥  
  
दुर्मदो (दुर्दमो) यौवनभरस् तुरङ्ग इव हारकः  ।  
सर्वथा शिथिलात्मानम् अवटे क्षिपति क्षणात्  ॥ क्दर्प्_३।९७ ॥  
  
धिग्धियं किं विवेकेन दूरे विश्राम्यतु श्रुतम्  ।  
धार्यते यैर्न संसार- विकारस्खलितं मनः  ॥ क्दर्प्_३।९८ ॥  
  
क्व विद्या विदिताशेष- कार्याकार्यविमर्शधीः  ।  
मूढता क्व च दुष्कर्म- महापापकुटुम्बिनी  ॥ क्दर्प्_३।९९ ॥  
  
इत्युच्यमानो ऽपि यदा न स तत्याज दुर्ग्रहम्  ।  
शीलापहारसन्त्रस्ता सा तदा समचिन्तयत्  ॥ क्दर्प्_३।१०० ॥  
  
किं करोम्यजने लब्धा विवशाहं प्रमादिना  ।  
उत्सृष्टधर्मनिमयाः किं न कुर्वन्त्यवारिताः  ॥ क्दर्प्_३।१०१ ॥  
  
अयं स्मरातुरस्तावद् वचसा न निवर्तते  ।  
वञ्च्यन्ते सान्त्ववादेन कामक्रोधमदोद्धता  ॥ क्दर्प्_३।१०२ ॥  
  
इति ध्यात्वा तमवदत् सा शनैर्मृदुवादिनी  ।  
गच्छ त्वं स्वयमेष्यामि निशि शून्यलतागृहे  ॥ क्दर्प्_३।१०३ ॥  
  
स्नात्वा सपुत्रः काले ऽस्मिन् नायाति श्वशुरो मम  ।  
ज्वलज्ज्वलनतुल्यस्य तस्याग्रे किं करिष्यसि  ॥ क्दर्प्_३।१०४ ॥  
  
इत्युक्तः स तया प्रायात् सत्यं विज्ञाय तद्वचः  ।  
दुष्प्रापमपि मन्यन्ते सुलभं काममोहिताः  ॥ क्दर्प्_३।१०५ ॥  
  
रैभ्यं ततः समायातम् अग्न्यागाराग्रतः स्थितम्  ।  
स्नुषा प्रोवाच कोपाग्नि- धूमेनेवाश्रुवर्षिणी  ॥ क्दर्प्_३।१०६ ॥  
  
भरद्वाजात्मजस्तात पापस्तव सुहृत्सुतः  ।  
ममाद्य विजने शील- विप्लवे ऽभ्यर्थितां गतः  ॥ क्दर्प्_३।१०७ ॥  
  
स मया दुर्ग्रहग्रस्तः समेष्यामीति वञ्चितः  ।  
विमुच्ये नान्यथा हस्तात् तस्य स्वस्तिमती सती  ॥ क्दर्प्_३।१०८ ॥  
  
एतदाकर्ण्य सहसा प्रज्वलन्मन्युना मुनिः  ।  
बभूव दुर्निमित्तोल्का- पातक्रूरे इवांशुमान्  ॥ क्दर्प्_३।१०९ ॥  
  
विद्यावतां स्फुरत्यन्तर्- विवेकः स्वस्थचेतसाम्  ।  
विकारकाले सम्मोहश् चित्ते विद्या च पुस्तके  ॥ क्दर्प्_३।११० ॥  
  
स निःश्वसन्नथ क्रोध- ज्वरारम्भारुणेक्षणः  ।  
अभिचारजपेनेव कम्पमानाधरो ऽभ्यधात्  ॥ क्दर्प्_३।१११ ॥  
  
अहो बत भरद्वाजः पुत्रस्याध्ययने व्यधात्  ।  
धर्मोपदेशं यत्नेन नग्नीकर्तुं पराङ्गनः  ॥ क्दर्प्_३।११२ ॥  
  
इत्युक्त्वामर्षसंरम्भाद् अपरं वक्तुमक्षमः  ।  
स प्रविश्याग्निसदनं प्रतीकारपरो ऽभवत्  ॥ क्दर्प्_३।११३ ॥  
  
उत्पाट्य विकटाटोप- कोपः प्रौढाग्निपिङ्गलम्  ।  
स जुहाव जटां वह्नौ क्रूरक्रोधसटामिव  ॥ क्दर्प्_३।११४ ॥  
  
द्वितीयायां हुतायां च शूलभृद्घोरराक्षसः  ।  
कृत्यासखः समुद्भूतः प्रोवाच प्रणतो मुनिम्  ॥ क्दर्प्_३।११५ ॥  
  
किं करोमि मुने कस्य विनाशायास्मि निर्मितः  ।  
त्रैलोक्यमपि निर्दग्धुं सन्नद्धो ऽहं त्वदाज्ञया  ॥ क्दर्प्_३।११६ ॥  
  
इति ब्रुवाणं तं रैभ्यः क्रूराकारमभाषत  ।  
भरद्वाजसुतं गच्छ कवलीकुर्वपण्डितम्  ॥ क्दर्प्_३।११७ ॥  
  
इति तेन समादिष्टः स व्रजन्कम्पितावनिः  ।  
अर्धशौचं मुनिसुतं दृष्ट्वा दुरात्समाद्रवत्  ॥ क्दर्प्_३।११८ ॥  
  
तस्मिन्नभिद्रुते वेगाद् दीप्तशूले निशाचरे  ।  
भयभग्नगतिः प्राप शरणं न मुनेः सुतः  ॥ क्दर्प्_३।११९ ॥  
  
पलायमानः सम्प्राप्तः स जवात्पितुराश्रमत्  ।  
अग्न्यागारं विशन्रुद्धः शूद्रेणाशौचदूषितः  ॥ क्दर्प्_३।१२० ॥  
  
दासस्पृष्टः स निःशौचः पतितः सम्भ्रमात्क्षितौ  ।  
रक्षः शूलहतः पश्चात् सहसा भस्मसादभूत्  ॥ क्दर्प्_३।१२१ ॥  
  
अत्रान्तरे भरद्वाजः प्रविशन्निजमाश्रमम्  ।  
विध्वस्तच्छायमालोक्य सोद्वेगः समचिन्तयत्  ॥ क्दर्प्_३।१२२ ॥  
  
मम पुष्पफलादान- प्रत्यावृत्तस्य वह्नयः  ।  
सदोत्तिष्ठन्ति पुरतस् ते ऽद्य किं निश्चला इव  ॥ क्दर्प्_३।१२३ ॥  
  
इति सञ्चिन्त्य दृष्ट्वाग्रे भस्मभीतं सुतं मुनिः  ।  
श्रुत्वा च दासकथितं वृत्तान्तं न्यपतद्भुवि  ॥ क्दर्प्_३।१२४ ॥  
  
स लब्धसञ्ज्ञः शनकैर् अवदद्बाष्पगद्गदम्  ।  
रैभ्यो ऽपि विद्वान्कालेन प्राप्नोतु स्वसुताद्वधम्  ॥ क्दर्प्_३।१२५ ॥  
  
हा पुत्र रक्षितेनापि क्षणक्षयनिपातिना  ।  
न जीवामि सदोषेण कायेनेव त्वया विना  ॥ क्दर्प्_३।१२६ ॥  
  
इत्युक्त्वा पुत्रशोकेन चिताग्निमविशन्मुनिः  ।  
महत्स्वपि नवोत्सेकाद् अभग्नप्रसराः शुचः  ॥ क्दर्प्_३।१२७ ॥  
  
अथ याते शनैः काले बृहद्युम्नस्य भूपतेः  ।  
याजकौ जग्मतुर्गेहम् अर्वावसुपरावसू  ॥ क्दर्प्_३।१२८ ॥  
  
प्रवृत्ते विधिवत्तस्य दीर्घसत्त्रे पृथुश्रियः  ।  
दानमानोदयः को ऽपि तयोर्याजकयोरभूत्  ॥ क्दर्प्_३।१२९ ॥  
  
कदाचिद्दिनपर्यन्त- सन्ध्यायां निजमाश्रमम्  ।  
परावसुः समागच्छन् दृष्ट्वा पितरमग्रतः  ॥ क्दर्प्_३।१३० ॥  
  
कृष्णाजिनोत्तरासङ्गं दण्डेन मृगशङ्कया  ।  
जघान शापविवशः स तेनाभूद्विचेतनः  ॥ क्दर्प्_३।१३१ ॥  
  
जनकं हतमालोक्य ब्रह्महत्याभयाकुलः  ।  
गत्वा यज्ञभुवं भ्रात्रे स तमर्थं न्यवेदयत्  ॥ क्दर्प्_३।१३२ ॥  
  
अर्वावसुस्तमवदद् भ्रातः किं क्रियते विधेः  ।  
भवन्ति यस्य सङ्कल्पाद् एवंरूपा विपर्ययाः  ॥ क्दर्प्_३।१३३ ॥  
  
धर्मार्थी पापमाप्नोति शीलार्थी शीलविप्लवम्  ।  
विधौ विधुरतां याते द्रविणार्थी दरिद्रताम्  ॥ क्दर्प्_३।१३४ ॥  
  
ब्रह्महत्याव्रतं तीव्रं भवतो ऽर्थे चराम्यहम्  ।  
त्वमस्य कुरु भूभर्तुः सम्पूर्णां याजनक्रियाम्  ॥ क्दर्प्_३।१३५ ॥  
  
उक्त्वेत्यर्वावसुर्भ्रातुः पापशान्त्यै धृतव्रतः  ।  
चकार सर्वतीर्थेषु तीव्रनिष्कृतिपारणम्  ॥ क्दर्प्_३।१३६ ॥  
  
तं समाप्तव्रतं प्राप्तं राज्ञो यज्ञवसुन्धराम्  ।  
दूरात्परावसुर्ज्ञात्वा पितृघ्नः समचिन्तयत्  ॥ क्दर्प्_३।१३७ ॥  
  
अयं मे दक्षिणाकाले भागहर्ता समागतः  ।  
मदभाग्यैश्चिरं तीव्र- व्रतक्लिष्टो ऽपि जीवति  ॥ क्दर्प्_३।१३८ ॥  
  
इति सञ्चिन्त्य सो ऽभ्येत्य प्रोवाच पृथिवीपतिम्  ।  
लोभमात्सर्ययोरङ्के पतितः पातकेच्छया  ॥ क्दर्प्_३।१३९ ॥  
  
राजन्यज्ञमहीमेष किल्बिषी ब्रह्महत्यया  ।  
प्रविशत्यविकल्पेन मद्भ्राता वार्यतामितः  ॥ क्दर्प्_३।१४० ॥  
  
इत्युक्तस्तेन नृपतिः कृतघ्नेन विपर्ययात्  ।  
तस्य प्रवेशमज्ञानान् निष्पापस्य न्यवारयत्  ॥ क्दर्प्_३।१४१ ॥  
  
अन्धा इव न पश्यन्ति योग्यायोग्यं हिताहितम्  ।  
पथा तेनैव गच्छन्ति नीयन्ते येन पार्थिवाः  ॥ क्दर्प्_३।१४२ ॥  
  
मिथ्यापवाददानेन नैव भ्रात्रे चुकोप सः  ।  
निकारे कारणं दैवं मन्यन्ते हि मनीषिणः  ॥ क्दर्प्_३।१४३ ॥  
  
तेन तस्यानृशंस्येन निर्विकारतया तया  ।  
तुष्टाः क्रतुसमासीनास् तमूचुस्त्रिदिवौकसः  ॥ क्दर्प्_३।१४४ ॥  
  
प्रशमेन तवानेन प्रसन्नास्ते वयं मुने  ।  
वरार्हो ऽपि वराचार गृह्यतां प्रवरो वरः  ॥ क्दर्प्_३।१४५ ॥  
  
इत्युक्तः स सुरैः प्रीत्या तानुवाच कृताञ्जलिः  ।  
यदि युष्मद्वरार्हो ऽहं दीयतां यन्ममेप्सितम्  ॥ क्दर्प्_३।१४६ ॥  
  
मत्पित्रा यो ऽभिचारेण भरद्वाजात्मजो हतः  ।  
स जीवत्वस्मृतक्रूर- निकारः स च तत्पिता  ॥ क्दर्प्_३।१४७ ॥  
  
अस्मत्पिता मृगधिया यः परावसुना हतः  ।  
सो ऽपि विस्मृततत्कोपः स्वस्थः प्राप्नोतु जीवितम्  ॥ क्दर्प्_३।१४८ ॥  
  
इत्यर्थिते वरे तेन तथेत्याख्यायि तैः सुरैः  ।  
यवक्रीतभरद्वाज- रैभ्याः प्रापुः स्वजीवितम्  ॥ क्दर्प्_३।१४९ ॥  
  
इत्येते मुनयो ऽपि दर्पविफले याते श्रुते शोच्यतां क्रोधान्ध्येन पुनः प्रनष्टविमलालोके विवेके च्युते  ।  
शीले रागमहोष्मणा विगलिते द्वेषेण नाशं गताः कस्यान्यस्य धनाभिमानमलिना विद्या विधत्ते गुणम्  ॥ क्दर्प्_३।१५० ॥  
चेतः शान्त्यै द्वेषदर्पोज्झितेन यत्नः कार्यः सर्वथा पण्डितेन  ।  
विद्यादीपः कामकोपाकुलाक्ष्णां दर्पान्धानां निष्फलालोक एव  ॥ क्दर्प्_३।१५१ ॥  
  
अलोभः परमं वित्तम् अहिंसा परमं तपः  ।  
अमाया परमा विद्या निरवद्या मनीषिणाम्  ॥ क्दर्प्_३।१५२ ॥  
  
शुक्रस्य विद्या धनदार्थहर्तुम् आर्याप्रपञ्चोपचितस्य शोच्या  ।  
कचस्य वाचस्पतिजन्मनो ऽपि व्याजेन विद्या विफलीबभूव  ॥ क्दर्प्_३।१५३ ॥  
  
स्पृशति मतिं नहि तेषां द्वेषविषः कलिसर्पः  ।*  
यदि शमविमलमतीनां स्वमनसि भवति न दर्पः  ॥ क्दर्प्_३।१५४ ॥*  

__________________________________________________________________________  

चतुर्थो विचारः  
  
पद्मोपमानां दिनसुन्दराणां को ऽयं नृणामस्थिररूपदर्पः  ।  
रूपेण कान्तिः क्षणिकैव येषां हारिद्ररागेण यथांशुकानाम्  ॥ क्दर्प्_४।१ ॥  
  
पर्यन्तरेखाङ्गविभागहीन- चित्रोपमं बालवपुः प्रकृत्या  ।  
तद्यौवनेनैव विकासमेति चैत्रोत्सवेनेव शिरीषपुष्पम्  ॥ क्दर्प्_४।२ ॥  
  
अलोमशं पूर्णशशाङ्कशोभं मुखं तु यूनां कतिचिद्दिनानि  ।  
जाते ततः श्मश्रुविशालजाले शेवाललीनाब्जतुलां बिभर्ति  ॥ क्दर्प्_४।३ ॥  
  
धूमेन चित्रं तुहिनेन पद्मं तमिस्रपक्षेण सुधांशुबिम्बम्  ।  
शीतं निदाघेन न भाति तोयं जरावतारेण च चारुरूपम्  ॥ क्दर्प्_४।४ ॥  
  
रूपं क्षणस्वीकृतरक्तमांस- ग्रासप्रसक्ताकृतकामदोषा  ।  
केशग्रहेणैव जरा जनानां वेश्येव वित्तं कवलीकरोति  ॥ क्दर्प्_४।५ ॥  
  
पाकक्रमेणैव विचित्रकर्मा प्रतिक्षणं देहभृतामलक्ष्यः  ।  
करोति कालः परिणामशक्त्या रूपं विरूपं चतुरप्रवाहः  ॥ क्दर्प्_४।६ ॥  
  
न लक्ष्यते कालगतिः सवेग- चक्रभ्रमभ्रान्तिविधायिनीयम्  ।  
ह्यो यः शिशुः स स्फुटयौवनो ऽद्य प्रातर्जराजीर्णतनुः स एव  ॥ क्दर्प्_४।७ ॥  
  
पुंसामवस्थात्रितयत्रिभागे रूपप्रदं यौवनमेव नान्यत्  ।  
तस्मिन्मदोन्मादगदाङ्गभङ्ग- व्यङ्ग्यादिदोषोपहते क्व रूपम्  ॥ क्दर्प्_४।८ ॥  
  
यदा नरः शोचति दुःखतप्तस् त्यक्ताशनः शोकविवर्णवक्त्रः  ।  
न स्नाति नोत्तिष्ठति नैव शेते तदा क्व रूपं क्व च यौवनश्रीः  ॥ क्दर्प्_४।९ ॥  
  
यदा स्थितः प्रेत इवास्थिशेषः कारागृहे धूसरितोर्ध्वकेशः  ।  
प्रकीर्णयूकामलकालकायस् तदा क्व रूपस्य गतो ऽभिमानः  ॥ क्दर्प्_४।१० ॥  
  
यदा सदाङ्गीकृतदैन्यदुःख- सेवाप्रवासेन विनष्टकायः  ।  
नित्यप्रवासभ्रमभग्नजानुर् न रूपलब्धस्य तदास्ति रुपम्  ॥ क्दर्प्_४।११ ॥  
  
यदा प्रहारैर्दलिताखिलाङ्गः खण्डोष्ठनासः स्फुटिताक्षिदन्तः  ।  
युवा पिशाचत्वमिवोपयाति तदापि रूपं विगतस्वरूपम्  ॥ क्दर्प्_४।१२ ॥  
  
यदा न धीमानरिषु प्रमाथी न वाक्पटुश्चित्रमनुष्यतुल्यः  ।  
तदा सुरूपादविचाररम्याद् वरं विरूपः स्पृहणीयरूपः  ॥ क्दर्प्_४।१३ ॥  
  
यदा दरिद्रः परिधानहीनस् त्रपानिलीनः कुरुते ऽतियाञ्चाम्  ।  
कपोलसञ्जातवलीविकारस् तदा सुरूपो ऽपि परं विरूपः  ॥ क्दर्प्_४।१४ ॥  
  
विद्वत्संसदि वादिभिः कविवरैर्भाषानभिज्ञः परं मूर्खः शङ्करवाहनस्तुतिपदैर्यः सञ्ज्ञया हस्यते  ।  
विक्रीतः परदेशपण्यसदने धूर्तैरिवानुत्तरः पुंसश्चित्रमयूरचारुवपुषः किं तस्य रूपश्रिया  ॥ क्दर्प्_४।१५ ॥  
  
कालं मुहूर्ताङ्गुलिमण्डलेन दिनत्रियामाञ्जलिना पिबन्तम्  ।  
रूपं विलोक्यैव वपुश्च केषां भङ्गेन नाङ्गान्यलसीभवन्ति  ॥ क्दर्प्_४।१६ ॥  
  
रूपं वयः शौर्यमनङ्गभोगं प्रज्ञाप्रभावं विभवं वपुश्च  ।  
अश्नाति कालभ्रमरः समन्तात् पुंसां नि किञ्जल्कमिवाम्बुजानाम्  ॥ क्दर्प्_४।१७ ॥  
  
कदाचित्सह गन्धर्वैः सभास्थाने शचीपतिम्  ।  
नृत्तेनाप्सरसः सर्वा गीतेन च सिषेविरे  ॥ क्दर्प्_४।१८ ॥  
  
तासां मध्ये बभौ कान्ता वृत्तीनामिव कैशिकी  ।  
उर्वशी स्वमुखे मैत्रीं वदन्तीवेन्दुपद्मयोः  ॥ क्दर्प्_४।१९ ॥  
  
शक्रसेवागतास्तत्र तां दृष्ट्वेन्दुमुखीं सुराः  ।  
मेनिरे धन्यमात्मानं शृङ्गारस्याङ्गतां गतम्  ॥ क्दर्प्_४।२० ॥  
  
नृत्यन्ती सा बभौ हार- मध्यरत्नेषु बिम्बिता  ।  
युगपत्प्रविशन्तीव हृदयानि दिवौकसाम्  ॥ क्दर्प्_४।२१ ॥  
  
लीना देवविमानेषु हंसास्तद्गतिनिर्जिताः  ।  
तत्कटाक्षजितश्चक्रे निद्रां चन्द्रे मृगः क्षणम्  ॥ क्दर्प्_४।२२ ॥  
  
तस्याः सेर्ष्याप्सरोनेत्र- मालेव पतिता बभौ  ।  
स्तनयोः शेखरस्रस्ता नीलोत्पलदलावली  ॥ क्दर्प्_४।२३ ॥  
  
उत्साहोद्धतविभ्रमभ्रमरकव्यावृत्तहारान्तर- त्रुट्यत्सूत्रविमुक्तमौक्तिकभरः सक्तः स्तनोत्सङ्गयोः  ।  
वक्त्रेन्दुच्युतसन्ततामृतकणाकारश्चकार क्षणं तस्या नृत्तरसश्रमोदितघनस्वेदाम्बुबिम्बश्रियम्  ॥ क्दर्प्_४।२४ ॥  
  
तस्या नृत्तविलोकने पुलकितं दृष्ट्वा रतिर्मन्मथं निःश्वासाञ्चितचारुरूप(?)रजसा चक्रे पुरस्तात्पटम्  ।  
उद्वीक्ष्याक्षिपरम्परामपि हरेस्तत्रावसन्ना शची कोपान्दोलितकेलिपद्ममधुपैर्मध्ये ऽन्धकारं व्यधात्  ॥ क्दर्प्_४।२५ ॥  
  
विघ्नं न चक्रुर्ननु नृत्तलीलासन्दर्शने पुण्यवतां नराणाम्  ।*  
तत्रोर्वशीरूपवशीकृतानां निमेषशून्यानि विलोचनानि  ॥ क्दर्प्_४।२६ ॥*  
  
देवयोरश्विनोस्तत्र रूपमाधुर्यधुर्ययोः  ।  
मिथः कथा समभवत् तद्गुणाकृष्टचित्तयोः  ॥ क्दर्प्_४।२७ ॥  
  
एको ऽब्रवीदहो रूपम् अस्यास्तरलचक्षुषः  ।  
निमीलन्नियमा येन मुनयो ऽप्याकुलीकृताः  ॥ क्दर्प्_४।२८ ॥  
  
अस्यां संसदि कस्यास्ये पतन्त्येताः सुजन्मनः  ।  
स्मरसम्भोगसंवाद- लज्जाकुटिलिता दृशः  ॥ क्दर्प्_४।२९ ॥  
  
वृत्तसङ्गमयोरेव परस्परविलोकने  ।  
न्यासं शृङ्गारसर्वस्वम् अनङ्गेनार्पितं रहः  ॥ क्दर्प्_४।३० ॥  
  
रणोत्सृष्टतनोः कण्ठे सोत्कण्ठा भुजबन्धनम्  ।  
कस्येयं तरलापाङ्गा रङ्गोत्तीर्णा करिष्यति  ॥ क्दर्प्_४।३१ ॥  
  
इति ब्रुवाणमपरः सस्मितस्तमभाषत  ।  
अहो नु विस्मृतः किं ते भूतलेन्दुः पुरूरवाः  ॥ क्दर्प्_४।३२ ॥  
  
विक्रमाभरणं दिक्षु लावण्यतिलकं भुवः  ।  
उर्वशीभोगसुभगं यस्यैतद्गीयते यशः  ॥ क्दर्प्_४।३३ ॥  
  
तेन रूपगुणोत्साहैर् उर्वशीयं वशीकृता  ।  
पुरः स्थितापि शक्रस्य मनसा तत्र तिष्ठति  ॥ क्दर्प्_४।३४ ॥  
  
रूपसाम्येन शीतांशु- वंशे जातः स लज्जते  ।  
न करोति रतेरग्रे तत्कथां मत्सरी स्मरः  ॥ क्दर्प्_४।३५ ॥  
  
न जाने बत हेवाकः को ऽयं कुसुमधन्वनः  ।  
नैवार्पयति यत्पाणौ तस्यैव शरपञ्चकम्  ॥ क्दर्प्_४।३६ ॥  
  
भुवः समस्ताम्बुधिमेखलाया वोढारमाजानुविलम्बिबाहुम्  ।  
लीलागुरुं तं हृदये वहन्ती तन्वी कथं नृत्यति नैव विद्मः  ॥ क्दर्प्_४।३७ ॥  
  
द्रष्टव्यः स नृपस्तावद् अप्रस्तावे ऽपि यत्नतः  ।  
को वेत्ति तद्विधं रत्नं पुण्यैरास्ते कियच्चिरम्  ॥ क्दर्प्_४।३८ ॥  
  
इयुक्त्वा तौ कृतक्षोणी- पतिदर्शननिश्चयौ  ।  
नृत्ते निवृत्ते जम्भारिं प्रणम्य ययतुर्भुवम्  ॥ क्दर्प्_४।३९ ॥  
  
राजधानीं समासाद्य तौ पुरूरवसः क्षणात्  ।  
अवारितौ विविशतुर् वेत्रिभिः सुरगौरवात्  ॥ क्दर्प्_४।४० ॥  
  
तौ तं ददृशतुः स्नान- विहिताभ्यङ्गसङ्गमम्  ।  
पीयूषनवनीतेन लग्नस्नेहमिवोडुपम्  ॥ क्दर्प्_४।४१ ॥  
  
स्नातोत्तारितकेयूर- महार्हमणिकङ्कणम्  ।  
लावण्याभरणं तस्य विरराजोर्जितं वपुः  ॥ क्दर्प्_४।४२ ॥  
  
शून्यश्रवणपाशस्य तस्य कण्ठः समाययौ  ।  
निर्भूषणनिवेशो ऽपि विशेषरमणीय्ताम्  ॥ क्दर्प्_४।४३ ॥  
  
विचार्य तस्या मर्यादं सौन्दर्योदार्यमश्विनौ  ।  
प्रशशंसतुराश्चर्य- निर्माणातिशयं विधेः  ॥ क्दर्प्_४।४४ ॥  
  
स तौ कृताञ्जलिः प्रीत्या कृतासनपरिग्रहौ  ।  
पप्रच्छ स्वच्छहृदयस्त्व्  अरागमनकारणम्  ॥ क्दर्प्_४।४५ ॥  
  
तावूचतुः क्षितिपते महीकुसुमधन्वनः  ।  
त्रैलोक्याभरणं रूपं तवावां द्रष्टुमागतौ  ॥ क्दर्प्_४।४६ ॥  
  
निसर्गेण जगत्सर्ग- निरर्गलगुणादरात्  ।  
कौतुकालोकसारेव दृष्ट्वा सृष्टिः प्रजापतेः  ॥ क्दर्प्_४।४७ ॥  
  
विलोकितस्त्वं वसुधा- सुधांशुः पूर्णमण्डलः  ।  
रूपपीयूषपानेन प्राप्ता प्रीतिः किमुच्यते  ॥ क्दर्प्_४।४८ ॥  
  
इत्युक्तः प्रणयात्ताभ्यां किञ्चित्कुसुमितस्मितः  ।*  
तावूचे नृपतिर्मान्यमानेनाभ्यधिकारः  ॥ क्दर्प्_४।४९ ॥*  
  
भवत्सन्दर्शनेनाहम् अस्म्यनुग्रहभाजनम्  ।  
द्रष्टव्या द्रष्टुमायान्ति पुण्यपुण्येन केवलम्  ॥ क्दर्प्_४।५० ॥  
  
तीर्थाप्तिः साधुसम्पर्कः पूज्यपूजामहोत्सवः  ।  
अस्मिन्विरसनिःसारे संसारे सारसङ्ग्रहः  ॥ क्दर्प्_४।५१ ॥  
  
स्नानाभ्यक्तेन न मया युवयोरुचितः कृतः  ।  
पुण्यसाफल्यनिःशल्य- कल्याणायार्चनादरः  ॥ क्दर्प्_४।५२ ॥  
  
अग्न्यागारान्तरे तावन् मुहूर्तं क्रियतां स्थितिः  ।  
कृतस्नानः समेष्यामि पूजाप्रणयपात्रताम्  ॥ क्दर्प्_४।५३ ॥  
  
इयुक्तौ तेन ययतुस् तौ हुताशनमन्दिरम्  ।  
स्नातं विभूषितं भूपं द्रक्ष्याव इति कौतुकात्  ॥ क्दर्प्_४।५४ ॥  
  
अथ राजा कृतस्नानः सर्वाभरणभूषितः  ।  
पुरोहितेन सहितस् तत्समीपमुपाययौ  ॥ क्दर्प्_४।५५ ॥  
  
तौ दृष्ट्वा पृथिवीपालं तारहारं किरीटिनम्  ।  
क्षणं नैवोचतुः किञ्चिद् विषण्णौ विनताननौ  ॥ क्दर्प्_४।५६ ॥  
  
कृतार्चने नरपतौ तौ पप्रच्छ पुरोहितः  ।  
अकस्माद्युवयोः कस्माद् अप्रसाद इवेक्ष्यते  ॥ क्दर्प्_४।५७ ॥  
  
विनयातिक्रमो ऽस्माकं यातः कचिन्न हेतुताम्  ।  
पृष्टौ पुरोहितेनेति तौ शनैस्तमभाषताम्  ॥ क्दर्प्_४।५८ ॥  
  
आवयोर्नाप्रसन्नत्वं न युष्माकमतिक्रमः  ।  
किं तु कालगलत्सर्व- भावालोकनविस्मयः  ॥ क्दर्प्_४।५९ ॥  
  
अधुनैव नरेन्द्रो ऽयं दृष्टो ऽभ्यङ्गे ऽपि यादृशः  ।  
क्षणपाकेन कालस्य दृश्यते नैव तादृशः  ॥ क्दर्प्_४।६० ॥  
  
दिनेन्धनवने नित्यं दह्यमाने ऽर्कवह्निना  ।  
नीयते कालधूमेन रूपचित्रमचित्रताम्  ॥ क्दर्प्_४।६१ ॥  
  
निश्चित्य सर्वभावानां नित्यमेतामनित्यताम्  ।  
रूपे ऽभिमानं कः कुर्यात् स्वप्नचित्रपटोपमे  ॥ क्दर्प्_४।६२ ॥  
  
जराजीर्णानि रूपाणि रोगार्तानि वपूंषि च  ।  
आयूंषि काललीढानि दृष्ट्वा कस्य भवेन्मदः  ॥ क्दर्प्_४।६३ ॥  
  
यो ऽयं विकोक्यते लोकः स्फाराकारविकारवान्  ।  
उच्छूनतामुपगतास् त एते शुक्रबिन्दवः  ॥ क्दर्प्_४।६४ ॥  
  
अहो कालस्य सूक्ष्मो ऽयं को ऽप्यलक्ष्यक्रमः क्रमः  ।  
यत्पाकपरिणामेन सर्वं यात्यन्यरूपताम्  ॥ क्दर्प्_४।६५ ॥  
  
राज्ञः स्नानक्षणे याभूल् लावण्यलहरी तनोः  ।  
पीता क्षणेन सा तेन प्रवृत्तान्यक्षणोचिता  ॥ क्दर्प्_४।६६ ॥  
  
सम्पूर्णस्यायुषो मात्रा रूपस्य विभवस्य च  ।  
होरायात्राम्बुधारेव गलत्येवानिशं नृणाम्  ॥ क्दर्प्_४।६७ ॥  
  
कलाकाष्ठामुहुर्तानां कालस्य व्रजतां जवात्  ।  
न लक्ष्यते विभागेन दीपस्येवार्चिषां गतिः  ॥ क्दर्प्_४।६८ ॥  
  
बालः प्रभाते मध्याह्ने तरुणः स्थविरो ऽस्तगः  ।  
दिने दिने दिनेशो ऽपि क्रियते काललीलया  ॥ क्दर्प्_४।६९ ॥  
  
शुष्यन्त्यम्बुधयस्तरङ्गगहनैरालिङ्गिताशाङ्गना गच्छन्त्युद्गततुङ्गशृङ्गमुकुटोदग्रा गिरीन्द्राः क्षयम्  ।  
भ्रश्यत्येव वसुन्धरापि सहिता दिग्दन्तिभिर्यद्वशात् सर्वाशी सततं प्रधावति महाकालः स को ऽप्याकुलः  ॥ क्दर्प्_४।७० ॥  
  
इत्युक्त्वा नृपमामन्त्र्य दिवं जग्मतुरश्विनौ  ।  
नृपश्च तद्वचश्चिन्ता- शान्तरूपमदो ऽभवत्  ॥ क्दर्प्_४।७१ ॥  
  
तस्मान्न कार्यः सुधिया विचार्य साश्चर्यसौन्दर्यविलासदर्पः  ।  
संसारमोहप्रसरे घने ऽस्मिन् विद्युल्लताविस्फुरितं हि रूपम्  ॥ क्दर्प्_४।७२ ॥  
  
प्रातर्बालतरो ऽथ कुद्मलतया कान्ताकुचाभः शनैर् हेलाहासविकाससुन्दररुचिः सम्पूर्णकोषस्ततः  ।  
पश्चान्म्लानवपुर्विलोलशिथिलः पद्मः प्रकीर्णे ऽनिलैस् तस्मिन्नेव दिने स पङ्ककलिलक्लिन्नस्तटे शुष्यति  ॥ क्दर्प्_४।७३ ॥  
  
वैरूप्यं सहजं जराहृतरुचिर्यातो ययातिः पुरा कान्त्या तर्जितकामकीर्तिरभवद्दुर्दर्शमूर्तिर्नलः  ।  
सौदासस्य मनोहरं वपुरभूत्सन्त्रासनं देहिनां रूपे कस्य भविष्यति प्रतिदिनम्लायिन्यनित्ये धृतिः  ॥ क्दर्प्_४।७४ ॥  
  
तस्मादस्थिररूपं विचार्य रूपं भवस्वरूपं च  ।*  
अनुरूपमदनशमनं स्थिरपदसम्प्राप्तये सुधियाम्  ॥ क्दर्प्_४।७५ ॥*  

__________________________________________________________________________  

पञ्चमो विचारः  
  
अहं शूरः क्रूरप्रतिभटघटापाटनपटुस् तरस्वी सेनायां हयगजघटानामधिपतिः  ।  
इति प्रौढः पुंसां निजभुजबलाक्रान्तजगतां भवत्यन्तर्दर्पः परिभवपदं कालगलितः  ॥ क्दर्प्_५।१ ॥  
  
शौर्येण दर्पः पुरुषस्य को ऽयं दृष्टस्तिरश्चामपि शूरभावः  ।  
औचित्यहीनं विनयव्यपेतं दयादरिद्रं न वदन्ति शौर्यम्  ॥ क्दर्प्_५।२ ॥  
  
बालस्य शौर्यं कुसुमोपमस्य मातुः प्रहारे प्रणयस्मितेषु  ।  
वृद्धस्य शौर्यं शिथिलाङ्गसन्धेः स्वश्लाघया पूर्वकथापथेषु  ॥ क्दर्प्_५।३ ॥  
  
वयस्त्रिभागे तरुणस्य शौर्यं यदेव दर्पप्रभवाभिभूतम्  ।  
तच्चित्तवृत्तेर्विविधस्वभावात् पर्यायशो यात्यतिवैपरीत्यम्  ॥ क्दर्प्_५।४ ॥  
  
॥॥॥॥॥। ॥॥॥॥॥।  ।  
चित्तस्य जात्यानिलचञ्चलस्य नानागुणत्वात्क्रियते किमस्य  ॥ क्दर्प्_५।५ ॥  
  
ह्यो येन भग्नाः पुरतो ऽरिसेना भीतः स एवाद्य भवत्यधीरः  ।  
वृत्रेण शक्रः समरे निगीर्णः फेनेन शक्रः स जघान वृत्रम्  ॥ क्दर्प्_५।६ ॥  
॥॥॥॥ ॥॥॥॥  ।  
एकं समालिङ्गति दर्पलोला क्षीबेव वेश्या नहि राजलक्ष्मीः  ॥ क्दर्प्_५।७ ॥  
  
यः कार्तवीर्यस्य च दोःसहस्रं विच्छेद वीरो नहि युधि जामदग्न्यः  ।*  
स सायके रामकराधिरूढे ब्राह्मण्यदैन्यप्रणयी बभूव  ॥ क्दर्प्_५।८ ॥*  
  
रामो ऽपि साहायकलाभलोभाच्चक्रे कपेः संश्रयदैन्यसेवाम्  ।*  
शूरप्रतापः शिशिरर्तुनेव कालेन लीढस्तनुतामुपैति  ॥ क्दर्प्_५।९ ॥*  
  
वाली प्रसह्य प्लवगः करेण सोल्लासकैलाससहं दशास्यम्  ।  
निक्षिप्य कक्षाञ्चलसन्धिबन्धे सप्ताब्धिसन्ध्याविधिमन्वतिष्ठत्  ॥ क्दर्प्_५।१० ॥  
  
युद्धोद्धता भूपतयः प्रसिद्धा बद्धा जरासन्धनृपेण पूर्वम्  ।  
सभीमसेनेन भुजायुधेन द्विधा कृतः सन्धिविदारणेन  ॥ क्दर्प्_५।११ ॥  
  
भीमो ऽपि कर्णेन विकीर्णधैर्यः प्रमूढशक्तिः कृपया विमुक्तः  ।  
कर्णे ऽर्जुनस्याततकार्मुकस्य क्षणात्क्षणं याचकतां प्रयातः  ॥ क्दर्प्_५।१२ ॥  
  
त्यक्त्वार्जुनः कृष्णकलत्रवर्गं जगाम गोपालबलाभिभूतः  ।  
न ज्ञायते दैवपथानुयाता शौर्यस्य वृत्तिः करिकर्णलोला  ॥ क्दर्प्_५।१३ ॥  
  
भीरुः शूरत्वमायाति शूरो ऽप्यायाति भीरुताम्  ।  
न क्वचिच्चपलस्यास्य शौर्यस्य नियता स्थितिः  ॥ क्दर्प्_५।१४ ॥  
  
बाणस्त्र्यक्षेण कंसारि- चक्रधारापथातिथिः  ।  
आजन्मभक्तिप्रणयी रक्षणार्हो न रक्षितः  ॥ क्दर्प्_५।१५ ॥  
  
वेगाप्ते कालयवने मुचुकुन्दमशिश्रियत्  ।  
शौरिः शयनपर्यङ्क- तलसङ्कुचिताकृतिः  ॥ क्दर्प्_५।१६ ॥  
  
शिशुपालस्य शिरसि च्छिन्ने चक्रेण चक्रिणा  ।  
दृष्टिः कृता न चापेषु नृपैस्तत्पक्षिपातिभिः  ॥ क्दर्प्_५।१७ ॥  
  
भीमनिष्पीयमाणसृग् दृष्टो दुर्योधनानुजः  ।  
अशस्त्राभिरेव स्त्रीभिर् द्रोणकर्णकृपादिभिः  ॥ क्दर्प्_५।१८ ॥  
  
स्फाराजगरसंरुद्ध- भुजद्वन्द्वो वृकोदरः  ।  
जननीकरुणाक्रन्द- निनादमुखरो ऽभवत्  ॥ क्दर्प्_५।१९ ॥  
  
महतामपि पूर्वेषाम् एवंरूपा मदक्षितिः  ।  
सामान्यविक्रमोद्दाम- श्लाघा केनाभिनन्द्यते  ॥ क्दर्प्_५।२० ॥  
  
अशक्ते रौद्रतातैक्ष्ण्यं तीव्रपापेषु धीरता  ।  
छद्मधीर्वाचि पारुष्यं नीचानां शौर्यमीदृशम्  ॥ क्दर्प्_५।२१ ॥  
  
निष्कारणनृशंसस्य शौर्यं हिंस्रत्वमुच्यते  ।  
यः सर्प इव सन्नद्धः प्राणभाधाय देहिनाम्  ॥ क्दर्प्_५।२२ ॥  
  
एतदेव परं शौर्यं यत्परप्राणरक्षणम्  ।  
नहि प्राणहरः शूरः शूरः प्राणप्रदो ऽर्थिनाम्  ॥ क्दर्प्_५।२३ ॥  
  
न कश्चिद्बुद्धिहीनस्य शौर्येण क्रियते गुणः  ।  
पर्जन्यगर्जितामर्षी श्वभ्रे पतति केसरी  ॥ क्दर्प्_५।२४ ॥  
  
किं शौर्येण सरागस्य मदक्षीबस्य दन्तिनः  ।  
बन्धकीलाभलोभेन यः क्षिपत्यवटे तनुम्  ॥ क्दर्प्_५।२५ ॥  
  
शौर्यं विक्रीतकायस्य सेवकस्य किमद्भुतम्  ।  
मेषस्येव वधो यस्य सूनाबद्धस्य निश्चितः  ॥ क्दर्प्_५।२६ ॥  
  
न दर्पविकृतं शौर्यं न मायामलिनं मनः  ।  
न द्वेषोष्णं श्रुतं येषां गण्यन्ते तद्गुणा बुधैः  ॥ क्दर्प्_५।२७ ॥  
  
कुलं कुतनयेनेव लोभेनेव गुणोदयः  ।  
ऐश्वर्यं दुर्नयेनेव शौर्यं दर्पेण नश्यति  ॥ क्दर्प्_५।२८ ॥  
  
प्रभावभवनस्तम्भ इव दम्भोद्भवो ऽभवत्  ।  
सप्ताब्धिपरिखालेख- मेखलायाः प्रभुर्भुवः  ॥ क्दर्प्_५।२९ ॥  
  
तस्य निःशेषितारातेः सदा युद्धमनोरथः  ।  
अप्राप्तप्रतिमल्लस्य ययौ हृदयशल्यताम्  ॥ क्दर्प्_५।३० ॥  
  
स सुरासुरयुद्धाप्त- दर्पदर्पितमानसः  ।  
कः को ऽस्ति शूरः संरम्भाद् इत्यपृच्छत्सदाजनम्  ॥ क्दर्प्_५।३१ ॥  
  
दर्पकण्डूलदोर्दण्डं पृच्छन्तं रभसेन तम्  ।  
सर्वावमानसन्नद्धं जगादाभ्येत्य नारदः  ॥ क्दर्प्_५।३२ ॥  
  
नास्ति त्वत्सदृशः शूरस् त्रैलोक्ये सत्यमुच्यते  ।  
किं तु जाने रणार्हौ ते नरनारायणावृषी  ॥ क्दर्प्_५।३३ ॥  
  
बदर्याश्रमसंसक्तौ तीव्रे तपसि निष्ठितौ  ।  
युद्धेच्छौ तौ यदि स्यातां तत्पूर्णस्ते मनोरथः  ॥ क्दर्प्_५।३४ ॥  
  
नारदेनेत्यभिहिते स बदर्याश्रमं ययौ  ।  
विलोकयन्निजभुजौ प्रत्यासन्नरणोत्सवौ  ॥ क्दर्प्_५।३५ ॥  
  
दृष्ट्वा तेजोनिधी तत्र नरनारायणौ नृपः  ।  
मनोरथपथाभ्यस्तं ययाचे युद्धमुद्धतः  ॥ क्दर्प्_५।३६ ॥  
  
तं युद्धकामुकं तिर्यग्- दृशा गम्भीरधीरया  ।  
विलोक्योवाच सावज्ञ- स्मितदिग्धाधरं नरः  ॥ क्दर्प्_५।३७ ॥  
  
महीपते निवर्तस्व न वयं युद्धकोविदाः  ।  
युक्तस्तैरेव सङ्ग्रामस् तव ये भूम्यनन्तराः  ॥ क्दर्प्_५।३८ ॥  
  
इत्युक्तो ऽपि यदा राजा न चचाल रणादरात्  ।  
तदा तं दृप्तमैषीक- निशितास्त्रैरपूरयत्  ॥ क्दर्प्_५।३९ ॥  
  
प्रदीप्तज्वलनाकारैः शरैराकीर्णविग्रहः  ।  
विनष्टविग्रहरुचिर् नृपस्तत्याज धीरताम्  ॥ क्दर्प्_५।४० ॥  
  
अकाण्डखण्डितोच्चण्ड- दर्पज्वरभरो नृपः  ।  
कृपणः प्राणरक्षायै तमेव शरणं ययौ  ॥ क्दर्प्_५।४१ ॥  
  
वारितास्त्रस्ततस्तेन भग्नमानमनोरथः  ।  
लज्जाविकुण्ठकण्ठः स्वां राजधानीं ययौ नृपः  ॥ क्दर्प्_५।४२ ॥  
  
इति मानस्य महताम् अपि घोराशनिर्मदः  ।  
लोहस्य स्वमलेनेव क्षयो दर्पेण तेजसः  ॥ क्दर्प्_५।४३ ॥  
  
तस्मात्सदा मानधनेन पुंसा दर्पः प्रयत्नेन निवारणीयः  ।  
दर्पोग्रवक्त्रस्य सुहृज्जनो ऽपि सर्वात्मना तिव्रनिपातसज्जः  ॥ क्दर्प्_५।४४ ॥  
  
अदर्पशौर्यस्पृहणीयसत्त्वा गोविप्ररक्षाक्षपितस्वदेहाः  ।  
प्रयान्ति वीराः सुकृतामृताद्रैर् यशःशरीरैरजरामरत्वम्  ॥ क्दर्प्_५।४५ ॥  

__________________________________________________________________________  

षष्ठो विचारः  
  
जगत्येको भद्रद्विरद इव दानार्द्रसरणिर् यशस्वी निःस्वानामहमभिमताशाफलतरुः  ।  
इति त्यागोदग्रं वहति किल दर्पं मनसि यस् तदुद्भूतं सर्वं सुकृतमपहाय व्रजति सः  ॥ क्दर्प्_६।१ ॥  
  
स्वर्गादिसम्भोगफलाभिलाषात् पात्राय पूजां प्रतिपद्यते यः  ।  
धर्मार्थपण्यक्रयविक्रयो ऽसौ कस्तेन दानप्रभवो ऽभिमानः  ॥ क्दर्प्_६।२ ॥  
  
यद्विद्यादिगुणोत्कर्ष- विशेषपरितोषितैः  ।  
दीयते प्रीतिधनयोः स पण्यक्रयविक्रयः  ॥ क्दर्प्_६।३ ॥  
  
लोकप्रसिद्धिसिद्ध्यै यः प्रयच्छति गुणस्तवैः  ।  
करोति वित्तयशसोः स तदा क्रयविक्रयम्  ॥ क्दर्प्_६।४ ॥  
  
अवमानहतं यच्च दत्तमश्रद्धया धनम्  ।  
ऊषरे निष्फलं बीजं क्षिप्तमक्षिप्तमेव तत्  ॥ क्दर्प्_६।५ ॥  
  
त्यागिनो ऽन्यस्य सङ्घर्षे कीर्त्युत्कर्षजिगीषया  ।  
दत्तं कारणभूतस्य तस्यैवान्ते फलप्रदम्  ॥ क्दर्प्_६।६ ॥  
  
परार्तिशमनं वित्तम् अज्ञातमनुदीरितम्  ।  
अफलाकाङ्क्षया युक्तं प्रयात्यल्पमनल्पताम्  ॥ क्दर्प्_६।७ ॥  
  
कुरुक्षेत्रादिदेशेषु कालेष्वर्कग्रहादिषु  ।  
आत्मोपकारमात्रेण पात्रे दानेन किं मदः  ॥ क्दर्प्_६।८ ॥  
  
देशकालक्रियापात्राण्य् अविचार्यैव केवलम्  ।  
परेषामार्तिशमनं दयार्द्रं दानमुच्यते  ॥ क्दर्प्_६।९ ॥  
  
रक्षायै सम्पदां पुत्र- कलत्रसुखसिद्धये  ।  
दीयते यत्प्रयत्नेन लोभदानेन तेन किम्  ॥ क्दर्प्_६।१० ॥  
  
वादे खलैः खलीकृत्य वेधद्रुतपरीक्षया  ।  
दीयते यच्चिरक्लिष्टं कष्टदानेन तेन किम्  ॥ क्दर्प्_६।११ ॥  
  
त्यक्त्वाशागतसत्पात्रं पूर्णायाभ्यर्थ्य दीयते  ।  
यत्तदुच्छ्वाससन्तप्तं दग्धदानेन तेन किम्  ॥ क्दर्प्_६।१२ ॥  
  
अन्यदाभाषितं पूर्वं दत्तमन्यत्ततो ऽल्पकम्  ।  
यत्सदोषमयोग्यं वा कूटदानेन तेन किम्  ॥ क्दर्प्_६।१३ ॥  
  
चिरसेवानुरोधेन लोभकृच्छ्रादनिच्छया  ।  
अप्रसादेन यद्दत्तं बलादानेन तेन किम्  ॥ क्दर्प्_६।१४ ॥  
  
यत्पुष्पधूपतिलक- प्रतिपत्तिप्रदर्शितम्  ।  
दत्तमत्यल्पनिःसारं दम्भदानेन तेन किम्  ॥ क्दर्प्_६।१५ ॥  
  
प्रभूतभारसम्भारं राजचौरादिविप्लवे  ।  
दत्त्वा यद्दुष्टमुद्घुष्टं शल्यदानेन तेन किम्  ॥ क्दर्प्_६।१६ ॥  
  
अनास्वाद्यमविक्रेयम् अनादेयमनीप्सितम्  ।  
दत्तं निरुपकारं यद् वन्ध्यदानेन तेन किम्  ॥ क्दर्प्_६।१७ ॥  
  
ऋणवच्चिरसंशोध्यं वचसा प्रतिपादितम्  ।  
यन्नित्ययाचनद्वेषं याच्यदानेन तेन किम्  ॥ क्दर्प्_६।१८ ॥  
  
एकस्मै पूर्णमन्यस्मै कृशं तुल्यगुणोदये  ।  
भेदाद्यदर्पितं राग- द्वेषदानेन तेन किम्  ॥ क्दर्प्_६।१९ ॥  
  
ऋणदैः स्वजनैः पुत्रैर् लब्धक्षामप्रतिग्रहः  ।  
नित्यमायास्यते येन कलिदानेन तेन किम्  ॥ क्दर्प्_६।२० ॥  
  
न परस्यार्तिशनमं नात्मनः पुण्यकारणम्  ।  
दत्ताल्पमूल्येनाप्तं यत् स्वल्पदानेन तेन किम्  ॥ क्दर्प्_६।२१ ॥  
  
दुर्ग्रहेषु विरुद्धेषु दशापाके ऽतिदारुणे  ।  
दीयते दोषशान्त्यै यद् भयदानेन तेन किम्  ॥ क्दर्प्_६।२२ ॥  
  
मुमूर्षस्त्यक्तसर्वाशः शयनस्थो ददाति यत्  ।  
मूर्च्छास्थानेन मनसा मोहदानेन तेन किम्  ॥ क्दर्प्_६।२३ ॥  
  
दत्तं प्रियवियोगोग्र- शोकशल्यार्तचेतसा  ।  
यत्पश्चात्तापजननं बाष्पदानेन तेन किम्  ॥ क्दर्प्_६।२४ ॥  
  
पुरोहिताय गुरवे शान्तिस्वस्तिविधायिने  ।  
दीयते यत्प्रसङ्गेन भृतिदानेन तेन किम्  ॥ क्दर्प्_६।२५ ॥  
  
यत्सन्त्यक्तफलस्पृहं यदुचितं सर्वस्वभूतं च यन् नान्यायेन यदर्जितं परधनस्पर्शेन शप्तं न यत्  ।  
दत्त्वा दुःखशतं न यत्स्ववचसा पश्चान्न यद्गण्यते तद्दानं धनबीजवापनिपुणः शेषः प्रकारः कृषेः  ॥ क्दर्प्_६।२६ ॥  
  
प्राप्तुं स्वर्गवराङ्गनास्तनतटस्पर्शातिरिक्तं सुखं दत्तो मेरुरपि प्रयाति तृणतामात्मोपकारेच्छया  ।  
आपन्नार्तिविलोकने करुणया श्रद्धासुधापूरितं सत्त्वोत्साहसमन्वितं तृणमपि त्रैलोक्यदानाधिकम्  ॥ क्दर्प्_६।२७ ॥  
  
युधिष्ठिरस्य भूभर्तुः पुरा कनकवर्षिणः  ।  
अश्वमेधे विधानेन वर्तमाने महाक्रतौ  ॥ क्दर्प्_६।२८ ॥  
  
सज्जासु राजभोज्यासु विविधास्वन्नपालिषु  ।  
अनिशं रत्नपात्रेषु भुञ्जानेषु द्विजन्मसु  ॥ क्दर्प्_६।२९ ॥  
  
विप्रेषु पूर्यमाणेषु मणिकाञ्चनशासनैः  ।  
उच्छिष्टभूमिं नकुलः स्वबिलात्समुपाययौ  ॥ क्दर्प्_६।३० ॥  
  
दीप्तकाञ्चनवर्णेन पार्श्वेनैकेन शोभितः  ।  
अपरेणासुवर्णेन वितीर्णजनकौतुकः  ॥ क्दर्प्_६।३१ ॥  
  
सो ऽभ्येत्य तूर्णमुच्छिष्ट हेमपात्रच्युते ऽम्भसि  ।  
लुलोठ शफरोत्फाल- परिवर्तविवर्तनैः  ॥ क्दर्प्_६।३२ ॥  
  
सुवर्णपार्श्वं नकुलं दृष्ट्वा सर्वे कुतूहलात्  ।  
मज्जन्तमुच्छिष्टजले क्षितिपाय न्यवेदयन्  ॥ क्दर्प्_६।३३ ॥  
  
प्राप्तेन भूभुजा दृष्ट्वा दृष्ट्या पृष्ट इवेष्टया  ।  
सो ऽवदद्विस्मयभुवा सुस्पष्टाक्षरया गिरा  ॥ क्दर्प्_६।३४ ॥  
  
राजन्नस्यातिदानस्य न पश्याम्युचितं फलम्  ।  
अस्मात्प्रभूतसम्भारात् सक्तुपात्रं वरं परम्  ॥ क्दर्प्_६।३५ ॥  
  
प्रवृत्ते ऽस्मिन्महादाने महतस्ते महीपते  ।  
वित्ते वृत्ते च चित्ते च शुद्धिं को वेत्ति तत्त्वतः  ॥ क्दर्प्_६।३६ ॥  
  
सम्भारो ऽयं भुवनभवनव्याप्तिपर्याप्तभोगः सर्वाशासु प्रततजनतापूरणे ऽत्यन्ततुच्छः  ।  
आपन्नार्तिप्रशमनविधौ सत्त्वशुद्धिप्रदाने सन्नद्धानामपि तृणकणः काञ्चनाद्रित्वमेति  ॥ क्दर्प्_६।३७ ॥  
  
श्रूयताम् यन्मया दृष्टं भूपते स्वयमद्भुतम्  ।  
उदेत्युदीरिते यस्मिन् काये रोमाञ्चकञ्चुकः  ॥ क्दर्प्_६।३८ ॥  
  
शिलोञ्छवृत्तिना पूर्वं विप्रेण क्षेत्रचारिणा  ।  
उपवासकृशेनाप्तं यवस्तोकं कलत्रिणा  ॥ क्दर्प्_६।३९ ॥  
  
सक्तुपात्रे ततः सिद्धे कृतदेवपितृक्रियः  ।  
जायापुत्रविभागेन स्वं भागं भोक्तुमुद्ययौ  ॥ क्दर्प्_६।४० ॥  
  
स प्राणाहुतितोयार्थी ददर्शातिथिमागतम्  ।  
क्षुत्क्षामकुक्षिं सङ्क्षिप्त- सर्वाङ्गशिथिलाकृतिम्  ॥ क्दर्प्_६।४१ ॥  
  
तस्मै विहितसत्कारः सप्रसादेन चेतसा  ।  
श्रद्धासुधावसिक्तं तत् स ददौ निजभोजनम्  ॥ क्दर्प्_६।४२ ॥  
  
निगीर्णो ऽतिथिना तस्मिन्न् अक्षीणक्षुद्विकारिणा  ।  
तद्भार्याप्यादरवती तस्मै स्वमशनं ददौ  ॥ क्दर्प्_६।४३ ॥  
  
तेनाप्यतृप्तिमालोक्य तत्सूनुः श्रद्धयातिथिम्  ।  
स्वभोजनेन विदधे सम्पूर्णाशननिर्वृत्तम्  ॥ क्दर्प्_६।४४ ॥  
  
गते भुक्त्वातिथौ तस्मिन्न् उपवासकृशो द्विजः  ।  
सत्त्वोत्साहयुतस्तस्थौ क्लान्तो ऽपि निशि निर्व्यथः  ॥ क्दर्प्_६।४५ ॥  
  
अथाहं सक्तुगन्धेन निर्गतः क्षुधितो बिलात्  ।  
प्राप्तस्तत्पर्णकुटिकाम् उत्सृष्टोच्छिष्टवर्तिनीम्  ॥ क्दर्प्_६।४६ ॥  
  
तत्राचमनतोयेन स्पृष्टमात्रस्य मे नृप  ।  
पस्य मे दक्षिणं पार्श्वं जतं हेममयच्छवि  ॥ क्दर्प्_६।४७ ॥  
  
ततो ऽहं वामपार्श्वस्य हेमच्छायाप्तये सदा  ।  
निर्निद्रश्चिन्तया यातः कृशतामेव केवलम्  ॥ क्दर्प्_६।४८ ॥  
यद्यत्प्राप्नोति पुरुषः कर्मयोगात्समीहितम्  ।  
तत्तत्सम्पूरणायैव याति चिन्ताविधेयताम्  ॥ क्दर्प्_६।४९ ॥  
  
अधुना वर्तमाने ऽस्मिन्न् अश्वमेधे तव क्रतौ  ।  
हेमपार्श्वाशयायातो विप्रोच्छिष्टामहीमहम्  ॥ क्दर्प्_६।५० ॥  
  
रत्नकाञ्चनपात्राम्बु- सिक्तस्य लुठतश्चिरम्  ।  
मम कान्तिलवो ऽप्यङ्गे न कश्चिदिह दृश्यते  ॥ क्दर्प्_६।५१ ॥  
  
सर्वथा सत्त्वशुद्धाय दानायातिलघीयसे  ।  
नमो महाफलायैव न भोगाङ्गप्रसङ्गिने  ॥ क्दर्प्_६।५२ ॥  
  
इत्युक्त्वा नकुले याते तत्तथेति युधिष्ठिरः  ।  
विचिन्त्य सन्ततोच्छ्वासः क्षणं स्तिमिततां ययौ  ॥ क्दर्प्_६।५३ ॥  
  
तस्मात्सुवर्णाम्बररत्नभूमि- दानैर्न दर्पः पुरुषेण कार्यः  ।  
भवत्युदारं करुणार्द्रसत्त्वं दानं सदा कस्यचिदेव पुण्यैः  ॥ क्दर्प्_६।५४ ॥  

__________________________________________________________________________  

सप्तमो विचारः  
  
तपः सदा रागधनाभिमान- मोहप्रहाणाय सतामभीष्टम्  ।  
तेनैव दर्पो यदि किं वृथैव त्यक्तो निकायः क्षपितश्च कायः  ॥ क्दर्प्_७।१ ॥  
  
सर्वात्मना शुद्धधिया विधेयः संसारदोषप्रशमाय यत्नः  ।  
कोपोपतप्तं धनरागदिग्धं करोति तीव्रं न तपः प्रशान्तिम्  ॥ क्दर्प्_७।२ ॥  
  
चित्तं विरक्तं यदि किं तपोभिश् चित्तं सरागं यदि किं तपोभिः  ।  
चित्तं प्रसन्नं यदि किं तपोभिश् चित्तं सकोपं यदि किं तपोभिः  ॥ क्दर्प्_७।३ ॥  
  
कोपेन शापश्पुरिताधराणां कामेन कम्पस्फुरिताधराणाम्  ।  
स्वेदाम्भसा तुल्यसमुद्भवेन निस्तेजसां किं तपसा मुनीनाम्  ॥ क्दर्प्_७।४ ॥  
  
भार्याप्यहल्या किल गौतमस्य क्रुद्धस्य शापेन शिला बभूव  ।  
नीतो वसिष्ठेन रुषाभिशप्तश् चण्डालतां भूमिपतिस्त्रशङ्कुः  ॥ क्दर्प्_७।५ ॥  
  
भूमग्नमूर्तिर्वररत्नलोभाद् विपाटयन्तीं नयने सुकन्याम्  ।  
तत्पाणिसंस्पर्शसुखादरेण सेहे निकारं च्यवनः सरागः  ॥ क्दर्प्_७।६ ॥  
  
पाण्डुः प्रियाकण्ठविलम्बिबाहुर् ययौ स्तनन्यस्ततनुर्यदस्तम्  ।  
दग्धः परीक्षित्फणिफूत्कृतैर्यत् तपस्विकोपस्य विजृम्भितं तत्  ॥ क्दर्प्_७।७ ॥  
  
विसारसंसारतरोर्न येन निःशेषमुन्मूलितमेव मूलम्  ।  
शापोपतापप्रभुणा परेषां किं तेन मिथ्यातपसा मुनीनाम्  ॥ क्दर्प्_७।८ ॥  
  
न राजसेवारजसा विलुप्तं न भूमिविद्यादिविवादतप्तम्  ।  
न दम्भदीक्षाकुहकाकुलं यत् कल्याणमित्त्रं विमलं व्रतं तत्  ॥ क्दर्प्_७।९ ॥  
  
ससञ्चयं गुप्तकलत्रपुत्रं पुनर्गृहीतव्यवाहरभारम्  ।  
दम्भाभिमानोद्भवकष्टभूतं मिथ्याव्रतं जीवितवृत्त्युपायः  ॥ क्दर्प्_७।१० ॥  
  
सरागरोगं बहुलप्रमोहं सरोगसम्भारमखर्वगर्वम्  ।  
प्रद्वेषदोषोष्णममेयमायं संसारचिह्नं व्रतमेतदग्र्यम्  ॥ क्दर्प्_७।११ ॥  
  
जटाक्षसूत्राजिनयोगपट्ट- कन्यादृढग्रन्थिनिपीड्यमानम्  ।  
विवेकहीनं विरतप्रकाशं व्रतं बृहद्बन्धनमामनन्ति  ॥ क्दर्प्_७।१२ ॥  
  
सरागकाषायकषायचित्तं शीलांशुकत्यागदिगम्बरं वा  ।  
लौल्योद्भवद्भस्मभरप्रहासं व्रतं न वेषोद्भटतुल्यवृत्तम्  ॥ क्दर्प्_७।१३ ॥  
  
निःसङ्गयोगं धनभोगसङ्गं विलम्बिकङ्कालकपालमालम्  ।  
कोपाकुलं स्पर्शविवर्जनीयं भारव्रतं तत्कथयन्ति पापम्  ॥ क्दर्प्_७।१४ ॥  
  
बालस्तपस्वी किमतो ऽस्ति हास्यं युवा वनैषी किमतो ऽस्त्ययोग्यम्  ।  
वृद्ध सरागः किमतो ऽस्ति निन्द्यं मूर्खः प्रमाता किमतो ऽस्ति शोच्यम्  ॥ क्दर्प्_७।१५ ॥  
  
क्षमा शमः शासनमिन्द्रियाणां मनः प्रसिक्तं करुणामृतेन  ।  
तपो ऽर्हमेतत्सजने वने वा कायस्य संशोषणमन्यदाहुः  ॥ क्दर्प्_७।१६ ॥  
  
हिमाचले श्यामलदेवदारु- वने पुरा निर्झरचारुहास्ये  ।  
तपस्यतां शोषजुषां मुनीनां कालो ययौ वर्षसहस्रसङ्ख्यः  ॥ क्दर्प्_७।१७ ॥  
  
ततः कदाचिद्भगवान्भवार्ति- हारी विहाराय नभःपथेन  ।  
समं भवान्या वृषभाधिरूढः समाययौ शीतमयूखमौलिः  ॥ क्दर्प्_७।१८ ॥  
  
तस्योदितानां वदनप्रभाणां दीर्घीकृतानेकशशिप्रभाणाम्  ।  
विलासहास्येन नभो बभूव विभक्तिसंसक्तसितोत्तरीयम्  ॥ क्दर्प्_७।१९ ॥  
  
देवी विलोक्याथ तपःप्रयत्न- तीव्रप्रयासप्रकटास्थिशेषान्  ।  
मुनीन्कृपावेशविषण्णचित्ता शशाङ्कलेखाभरणं बभाषे  ॥ क्दर्प्_७।२० ॥  
  
देव त्वदाराधननिश्चलानां सन्त्यक्तसर्वाग्रहनिग्रहाणाम्  ।  
तप क्रियाशोषितविग्रहाणां नाद्यापि मुक्तिः किमहो मुनीनाम्  ॥ क्दर्प्_७।२१ ॥  
  
कस्मादमी वर्षसहस्रलग्न- क्लेशावलग्नास्तनुशोषमग्नाः  ।  
भवत्पदं नित्यसुखाय नैव निरामयं तन्मुनयः प्रयान्ति  ॥ क्दर्प्_७।२२ ॥  
  
पृथुः प्रसादः प्रथमागतेषु निरादरत्वं चिरसंश्रितेषु  ।  
स्वाच्छन्द्यलीलाविपुलावलेपाद् एषु स्वभावः सुलभः प्रभूणाम्  ॥ क्दर्प्_७।२३ ॥  
  
इति प्रियायाः प्रणयोपपन्नम् आकर्ण्य वाक्यं गिरिशो ऽब्रवीत्ताम्  ।  
कुर्वन्विषश्यामलकण्ठकान्तिं दन्तप्रभाभिः प्रतिभाविहीनम्  ॥ क्दर्प्_७।२४ ॥  
  
देवि त्वयोक्तम् दयया मुनीनां भक्तानुरोधादुचितं ममैतत्  ।  
एषां भवोल्लङ्गनविघ्नभूतौ शान्तिं गतौ किं तु न कामकोपौ  ॥ क्दर्प्_७।२५ ॥  
  
वनप्रवेशैर्नियमैरशेषैः क्रियाविशेषैः कृतकायशोषैः  ।  
न निर्विकारं पदमाप्नुवन्ति कोपेन कामेन च कृष्यमाणाः  ॥ क्दर्प्_७।२६ ॥  
  
प्रत्यक्षमेषां मनसो विकारं सन्दर्शयाम्येष निषक्तमन्तः  ।  
तीव्रव्रतैः शुष्यति काय एव न वासनालीनघनप्रमोहः  ॥ क्दर्प्_७।२७ ॥  
  
सन्त्यक्तभोगाः स्पृहया विमुक्ताः स्नेहे ऽप्यरागाः सुजने ऽप्यसङ्गाः  ।  
भजन्त्यविक्लेशतपःप्रसक्ता युक्ताः प्रकामं पदमव्ययं तत्  ॥ क्दर्प्_७।२८ ॥  
  
उक्त्वेति शम्भुर्वृषभात्सलीलं गिरेरिवाग्रादवतीर्य भूमिम्  ।  
क्षणादभूदद्भुतरूपराशिर् नग्नव्रतः कान्तिसुधावदातः  ॥ क्दर्प्_७।२९ ॥  
  
तस्यामराधीशकिरीटरत्न- शोणप्रभार्द्राविव पादपद्मौ  ।  
प्रचक्रतुर्विद्रुमबालवल्ली- नवप्ररोहाद्भुतगर्वमुर्व्याम्  ॥ क्दर्प्_७।३० ॥  
  
सुस्पष्टजानु प्रचितोरुशोभि नाभिह्रदावर्तविभक्तमध्यम्  ।  
तत्तस्य रूपं प्रविलम्बिबाहोः पीनांसमासीन्मुखपूर्णचन्द्रम्  ॥ क्दर्प्_७।३१ ॥  
  
अनन्यलावण्यसुधाब्धिमध्य- स्नातैरिवाङ्गैः स्फटिकावदातैः  ।  
चक्रे दशाशाः स पृथुप्रकाशा दिगम्बरत्वादिव जातहासाः  ॥ क्दर्प्_७।३२ ॥  
  
पाणिस्थितश्याममयूरपिच्छच्छायाच्छटाविच्छुरितो ऽस्य कण्ठः  ।*  
रराज लीनान्तरकालकूटमिषाग्निनेवार्पितधूमलेखः  ॥ क्दर्प्_७।३३ ॥*  
  
स लोचनाभ्यां पृथुपक्ष्मलाभ्याम् आरक्तपर्यन्तमनोहराभ्याम्  ।  
व्यधादिवानङ्गनवाङ्गसङ्गे दिगङ्गनानामनुरागदीक्षाम्  ॥ क्दर्प्_७।३४ ॥  
  
दृष्ट्वा त्रिलोकीकलिताभिलाषं वपुः स्मरारेर्जनितस्मरं तत्  ।  
पूर्वापकारस्मृतिजातलज्जं चक्षुः क्षणं क्वापि ययौ तृतीयम्  ॥ क्दर्प्_७।३५ ॥  
  
बभौ स कान्तः कुटिलासितेन स्कन्धस्पृशा कुन्तलसञ्चयेन  ।  
अन्वेष्टुमिष्टां मुकुटेन्दुलेखां निशागणेनेव समागतेन  ॥ क्दर्प्_७।३६ ॥  
  
लतावधूपल्लवपाणिमुक्तैः स्मितावदातैर्विबभौ च पुष्पैः  ।  
रूपान्तरे निह्नुतजह्नुकन्या- फेनावशेषैरिव कीर्णकेशः  ॥ क्दर्प्_७।३७ ॥  
  
तेनान्यरूपेण कृता नवैव कान्तिश्चकाशे निजरूपगुप्त्यै  ।  
जूटादिवेन्दुर्मृदितः कराभ्यां सर्वाङ्गमभ्यङ्गपदे नियुक्तः  ॥ क्दर्प्_७।३८ ॥  
  
रूपं विरूपीकृतमन्मथस्य तत्तस्य कान्त्या कमनीयमासीत्  ।  
लज्जापहाराद्वनदेवतानां सविस्मयो येन नवाभिलाषः  ॥ क्दर्प्_७।३९ ॥  
  
विवाससस्तस्य ससङ्गमङ्गे लज्जावतीनां स्पृहयैव पेतुः  ।  
नेत्राणि विद्याधरसुन्दरीणां लीलारविन्दार्धतिरस्कृतानि  ॥ क्दर्प्_७।४० ॥  
  
नभःस्थितानां त्रिदशाङ्गनानां तद्गात्रसौन्दर्यवशीकृतानाम्  ।  
प्रकम्पशिञ्जानविभूषणानां नेत्रोत्सवो ऽभूद्गतिविघ्नभूतः  ॥ क्दर्प्_७।४१ ॥  
  
सुसिद्धकन्याञ्जलिपल्लवाग्र- विमुक्तनीलोत्पलपुष्पकुञ्जम्  ।  
अङ्गे जगल्लोचनवर्गमस्य सौन्दर्यसंसक्तमिवाबभासे  ॥ क्दर्प्_७।४२ ॥  
  
तद्दर्शने कौतुकनिश्चलानां कर्णावतंसीकृतलोचनानाम्  ।  
मृगाङ्गनानामपि सस्पृहाभून् नितान्तमन्तःकरणप्रवृत्तिः  ॥ क्दर्प्_७।४३ ॥  
  
तस्य प्रवेशे वदनाधिवास- लोभभ्रमद्भृङ्गगणाञ्चितानाम्  ।  
अभूत्सजृम्भश्वसनाकुलानां मुहुर्लतानां कुसुमेषु कम्पः  ॥ क्दर्प्_७।४४ ॥  
  
शनैः शनैराश्रमसन्निकर्षं तं यौवनं मूर्तमिवापतन्तम्  ।  
विलोक्य कान्तं मुनिकामिनीनां मनः प्रहर्षोच्छलितं बभूव  ॥ क्दर्प्_७।४५ ॥  
  
तासां तदालोकननिर्निमेषा दृष्टिः परं कर्णपथप्रविष्टा  ।*  
उत्सृष्टलज्जाविपुलाभिलाषादसूचयन्मुग्धमृगीविलासम्  ॥ क्दर्प्_७।४६ ॥*  
  
तासां तदर्चारभसोत्थितानां स्रस्तांशुकोत्कम्पिघनस्तनीनाम्  ।  
नवेन कामेन खलीकृतानां जृम्भाभवो ऽभूद्भुजयोर्विलासः  ॥ क्दर्प्_७।४७ ॥  
  
तासां बभौ रोमलता मुखेन्दु- भीता तमःश्रीः स्तनरक्षितेव  ।  
रागाग्निधूमप्रसराग्र्यलेखा तनीयसी नाभिविनिर्गतेव  ॥ क्दर्प्_७।४८ ॥  
  
तस्याधरे चुम्बनलालसेव कण्ठे हठालिङ्गनसस्पृहेव  ।  
हृदि स्तनन्याससमुत्सुकेव पपात दृष्टिः सहसैव तासाम्  ॥ क्दर्प्_७।४९ ॥  
  
भृङ्गस्वनैराहितहुङ्कृताभिः पुष्प्यत्प्रसूनैः प्रसृतस्मिताभिः  ।  
वाताञ्चितैः पल्लवपणिभिस्ता निवार्यमाणा इव मञ्जरीभिः  ॥ क्दर्प्_७।५० ॥  
  
सन्तर्ज्यमाना इव होमधूम- लेखावलीभ्रूभ्रमणेन दिग्भिः  ।  
तस्यान्तिके शीलदुकूलमुक्ति- सज्जा विलज्जाः प्रसभं बभूवुः  ॥ क्दर्प्_७।५१ ॥  
  
निःश्वासिनीनां स्मरबाणपुङ्ख- पक्षान्तवातैरिव कम्पितानाम्  ।  
तासां विलोक्यैव मनोविकारं भ्रूभङ्गभीमा मुनिपर्षदासीत्  ॥ क्दर्प्_७।५२ ॥  
  
कोपोत्कटव्याघ्रविदीर्यमाण- क्षमामृगीरक्तचितेव तेषाम्  ।  
आसन्नदोषागमवासरान्त- सन्ध्यानिभाभूत्सहसैव दृष्टिः  ॥ क्दर्प्_७।५३ ॥  
  
दष्टाधराः कम्पविधूर्णमानाः स्वेदार्द्रदेहा विषमं श्वसन्तः  ।  
ते भेजिरे रागसमुद्गतेर्ष्याः कोपाकुलाः कामुकवृत्तमेव  ॥ क्दर्प्_७।५४ ॥  
  
अन्तर्ज्वलत्कोपकृशानुधूम- सङ्काशकृष्णाजिनबद्धकक्षः  ।  
त्रिदण्डमुद्यम्य जवेन कश्चिद् अभ्याद्रवन्नग्नतनुं वृषाङ्कम्  ॥ क्दर्प्_७।५५ ॥  
  
बृसीं समुत्क्षिप्य सकम्पबाहुश् चिक्षेप कश्चित्क्षमया विहीनः  ।  
येनासनात्क्ष्माविरहादिवाशु मोहे निरालम्बतनुः पपात  ॥ क्दर्प्_७।५६ ॥  
  
कमण्डलुं कश्चिदकाण्डचण्ड- संरम्भपिण्डीकृतकोपतुल्यम्  ।  
आदाय मोहेन पिनाकपाणेः पुरः प्रहाराभिमुखो बभूव  ॥ क्दर्प्_७।५७ ॥  
  
तेषाममर्षाद्भृशमक्षमाणां सोढुं निकारं क्षणमक्षमाणाम्  ।  
प्रापुः प्रयाताः क्षितिमक्षमाला भ्रूभङ्गतां तस्य तपोवनस्य  ॥ क्दर्प्_७।५८ ॥  
  
तत्सम्भ्रमादाश्रममञ्जरीणां कम्पाकुलानां कुसुमान्तरोत्थैः  ।  
आसीत्प्रमोहप्रतिमो ऽन्धकारः शापाक्षरामैर्भ्रमरैर्भ्रमद्भिः  ॥ क्दर्प्_७।५९ ॥  
  
ते प्रापुरीर्ष्यापदमन्धकारि वक्त्रं शशाङ्कोपममीक्षमाणाः  ।  
कण्ठस्थलालोकनकालकूट- सम्पूरिताक्षा इव मोहमूर्च्छाम्  ॥ क्दर्प्_७।६० ॥  
  
ते तं स्मितप्रस्फुरिताधराग्रम् उदग्रलावण्यविशेषतर्षाः  ।  
पत्नीविकारोग्रनिकारमूचुः कण्ठान्तरश्वासविकीर्णवर्णाः  ॥ क्दर्प्_७।६१ ॥  
  
को ऽयं विजातिर्विगुणः कलावान् नग्नो वृषाङ्कः प्रविशत्यलज्जः  ।  
प्रदूषिता येन महर्षिजुष्टा गङ्गेव शुद्धा ललनावलीयम्  ॥ क्दर्प्_७।६२ ॥  
  
अनेन संसूचयता निगूढ- रूपेण दर्पादकुलीनभावम्  ।  
नीता पवित्रत्वमियं मुनीनां कापालिकेनेव वनान्तभूमिः  ॥ क्दर्प्_७।६३ ॥  
  
अहो बतास्य प्रतिभा प्रसह्य सतीसमालिङ्गनसस्पृहस्य  ।  
केनापि कामत्कुहकक्रमेण कान्तं कृतं रूपमनेन नूनम्  ॥ क्दर्प्_७।६४ ॥  
  
उक्त्वेति तस्मै ससृजुः सकोपास् ते दण्डपाषाणबृसीशतानि  ।  
द्वेषावृताक्ष्णामविवेकजन्मा मोहः प्रमादे गुरुतामुपैति  ॥ क्दर्प्_७।६५ ॥  
  
दूरे भवत्यथ शनैः शिशिरांशुमौलौ तेषं प्रकोपविपुलानलतापितानाम्  ।  
तद्दर्शनानुसरणप्रसृतस्य यत्नः पत्नीजनस्य सुतरां विनिवर्तने ऽभूत्  ॥ क्दर्प्_७।६६ ॥  
  
अथ स भगवान्भर्गः स्वर्गापगापृथुनिर्झर- प्रसृतहसितस्तस्मादेशात्क्रमेण तिरोहितः  ।  
प्रशमविमलं व्योम व्याप्य प्रियामवदत्स्मय- स्मितसितमुखीं दृष्टं देवि त्वया मुनिचेष्टितम्  ॥ क्दर्प्_७।६७ ॥  
  
भस्मस्मेरशरीरता पृथुजटाबन्धः शिरोमुण्डनं कुण्डी दण्डकमण्डलुप्रणयिता चर्माक्षसूत्रग्रहः  ।  
काषायव्यसनं निरम्बररुचिः कङ्कालमालाधृतिः कामक्रोधवशाद्विशेषरुचिरं सर्वं वृथैव व्रतम्  ॥ क्दर्प्_७।६८ ॥  
  
दर्पोत्कोपात्परणितजटासूत्रबन्धच्च मोहाद् अन्तःसीदत्सरसविषयास्वादसंवादसङ्गात्  ।  
आशापाशव्यसननिचयाद्वासनालीनदोषान् नैषां मुक्तिर्भवति तपसा कायसंशोषणेन  ॥ क्दर्प्_७।६९ ॥  
  
इत्युक्तं त्रिपुरारिणा गिरिसुता श्रुत्वा यथार्थं वचो निश्चित्य व्रतमप्रशान्तमनसां मिथ्यैव कायक्षयम्  ।  
संसारोपरमाय मोहरजसः शान्त्यै मुनीनां परं रागद्वेषविमुक्तये च दयया चक्रे हरस्यार्थनाम्  ॥ क्दर्प्_७।७० ॥  
  
देव्यार्थितो ऽथ भगवान्कृपया स्मरारिस् तेषामनुग्रहमयेन विलोकनेन  ।  
चक्रे स्मितस्नपितदिग्वदनो मुनीनां लीनस्य मोहरजसः सहसैव शान्तिम्  ॥ क्दर्प्_७।७१ ॥  
  
तपोविशेषैर्निशितप्रयत्नैस् तस्मान्न कार्यः पृथुमोहदर्पः  ।  
द्वेषेण रागेण मोहदयेन तपः क्षयं याति सह स्मयेन  ॥ क्दर्प्_७।७२ ॥  
  
प्रशान्तो ऽन्तस्तृष्णाविषमपरितापः शमजलैर् अशेषः सन्तोषामृतविसरपानेन वपुषः  ।  
असङ्गः सम्भोगः कमलदलकीलालतुल्या भवारण्ये पुंसां परहितमुदारं खलु तपः  ॥ क्दर्प्_७।७३ ॥  

