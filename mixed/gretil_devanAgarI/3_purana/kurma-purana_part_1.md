---
title: Kurma-Purana, Part 1

---
## Intro
  
  
  
  
Kurma-Purana, Part 1  
  
  
  
  
Kurma-Purana, Part 1  
  
Input by members of the Sansknet project  
(www.sansknet.org)  
  
This GRETIL version has been converted from a custom Devanagari encoding.  
Therefore, word boundaries are usually not marked by blanks.  
These and other irregularities cannot be standardized at present.  
  
The text is not proof-read!  
  
  
  
  
  


## पाठः
  
  
  
  
  
  
कूर्मपुराणम्-१  
अथ श्रीकूर्मपुराणम्  
पूर्वविभागः  
नारायणं नमस्कृत्य नरं चैव नरोत्तमम्  ।  
देवीं सरस्वतीं चैव ततो जयमुदीरयेत्  ॥ कूर्म्प्_१,मन्ग्।१ ॥  
  
नमस्कृत्वाप्रमेयाय विष्णवे कूर्मरूपिणे  ।  
पुराणं सम्प्रवक्ष्यामि यदुक्तं विश्वयोनिना  ॥ कूर्म्प्_१,१।१ ॥  
सत्रान्ते सूतमनघं नैमिषीया महर्षयः  ।  
पुराणसंहितां पुण्यां पप्रच्छू रोमहर्षणम्  ॥ कूर्म्प्_१,१।२ ॥  
त्वया सूत महाबुद्धे भगवान् ब्रह्मवित्तमः  ।  
इतिहासपुराणार्थं व्यासः सम्यगुपासितः  ॥ कूर्म्प्_१,१।३ ॥  
तस्य ते सर्वरोमाणि वचसा हृषितानि यत्  ।  
द्वैपायनस्य भगवांस्ततो वै रोमहर्षणः  ॥ कूर्म्प्_१,१।४ ॥  
भवन्तमेव भगवान् व्याजहार स्वयं प्रभुः  ।  
मुनीनां संहितां वक्तुं व्यासः पौराणिकीं पुरा  ॥ कूर्म्प्_१,१।५ ॥  
त्वं हि स्वायम्भुवे यज्ञे सुत्याहे वितते हरिः  ।  
सम्भूतः संहितां वक्तुं स्वांशेन पुरुषोत्तमः  ॥ कूर्म्प्_१,१।६ ॥  
तस्माद् भवन्तं पृच्छामः पुराणं कौर्ममुत्तमम्  ।  
वक्तुमर्हसि चास्माकं पुराणार्थविशारद  ॥ कूर्म्प्_१,१।७ ॥  
मुनीनां वचनं श्रुत्वा सूतः पौराणिकोत्तमः  ।  
प्रणम्य मनसा प्राह गुरुं सत्यवतीसुतम्  ॥ कूर्म्प्_१,१।८ ॥  
रोमहर्षण उवाच  
नमस्कृत्वा जगद्योनिं कूर्मरूपधरं हरिम्  ।  
वक्ष्ये पौराणिकीं दिव्यां कथां पापप्रणाशिनीम्  ॥ कूर्म्प्_१,१।९ ॥  
यां श्रुत्वा पापकर्मापि गच्छेत परमां गतिम्  ।  
न नास्तिके कथां पुण्यामिमां ब्रूयात् कदाचन  ॥ कूर्म्प्_१,१।१० ॥  
श्रद्दधानाय शान्ताय धार्मिकाय द्विजातये  ।  
इमां कथामनुब्रूयात् साक्षान्नारायणेरिताम्  ॥ कूर्म्प्_१,१।११ ॥  
सर्गश्च प्रतिसर्गश्च वंशो मन्वन्तराणि च  ।  
वंशानुचरितं चैव पुराणं पञ्चलक्षणम्  ॥ कूर्म्प्_१,१।१२ ॥  
ब्राह्मं पुराणं प्रथमं पाद्मं वैष्णवमेव च  ।  
शैवं भागवतं चैव भविष्यं नारदीयकम्  ॥ कूर्म्प्_१,१।१३ ॥  
मार्कण्डेयमथाग्नेयं ब्रह्मवैवर्तमेव च  ।  
लैङ्गं तथा च वाराहं स्कान्दं वामनमेव च  ॥ कूर्म्प्_१,१।१४ ॥  
कौर्मं मात्स्यं गारुडं च वायवीयमनन्तरम्  ।  
अष्टादशं समुद्दिष्टं ब्रह्मण्डमिति सञ्ज्ञितम्  ॥ कूर्म्प्_१,१।१५ ॥  
अन्यान्युपराणानि मुनिभिः कथितानि तु  ।  
अष्टादशपुराणानि श्रुत्वा सङ्क्षेपतो द्विजाः  ॥ कूर्म्प्_१,१।१६ ॥  
आद्यं सनत्कुमारोक्तं नारसिहमतः परम्  ।  
तृतीयं स्कान्दमुद्दिष्टं कुमारेण तु भाषितम्  ॥ कूर्म्प्_१,१।१७ ॥  
चतुर्थं शिवधर्माख्यं साक्षान्नन्दीशभाषितम्  ।  
दुर्वाससोक्तमाश्चर्यं नारदोक्तमतः परम्  ॥ कूर्म्प्_१,१।१८ ॥  
कापिलं मानवं चैव तथैवोशनसेरितम्  ।  
ब्रह्माण्डं वारुणं चाथ कालिकाह्वयमेव च  ॥ कूर्म्प्_१,१।१९ ॥  
माहेश्वरं तथा साम्बं सौरं सर्वार्थसञ्चयम्  ।  
पराशरोक्तमपरं मारीचं भार्गवाह्वयम्  ॥ कूर्म्प्_१,१।२० ॥  
इदं तु पञ्चदशमं पुराणं कौर्ममुत्तमम्  ।  
चतुर्धा संस्थितं पुण्यं संहितानां प्रभेदतः  ॥ कूर्म्प्_१,१।२१ ॥  
ब्राह्मी भगवती सौरी वैष्णवी च प्रकीर्तिताः  ।  
चतस्त्रः संहिताः पुण्या धर्मकामार्थमोक्षदाः  ॥ कूर्म्प्_१,१।२२ ॥  
इयं तु संहिता ब्राह्मी चतुर्वेदैस्तु सम्मिता  ।  
भवन्ति षट्सहस्त्राणि श्लोकानामत्र सङ्ख्यया  ॥ कूर्म्प्_१,१।२३ ॥  
यत्र धर्मार्थकामानां मोक्षस्य च मुनीश्वराः  ।  
माहात्म्यमखिलं ब्रह्म ज्ञायते परमेश्वरः  ॥ कूर्म्प्_१,१।२४ ॥  
सर्गश्च प्रतिसर्गश्च वंशो मन्वन्तराणि च  ।  
वंशानुचरितं दिव्याः पुण्याः प्रासङ्गिकीः कथाः  ॥ कूर्म्प्_१,१।२५ ॥  
ब्राह्मणाद्यैरियं धार्या धार्मिकैः शान्तमानसैः  ।  
तामहं वर्तयिष्यामि व्यासेन कथितां पुरा  ॥ कूर्म्प्_१,१।२६ ॥  
पुरामृतार्थं दैतेयदानवैः सह देवताः  ।  
मन्थानं मन्दरं कृत्वा ममन्थुः क्षीरसागरम्  ॥ कूर्म्प्_१,१।२७ ॥  
मथ्यमाने तदा तस्मिन् कूर्मरूपी जनार्दनः  ।  
बभार मन्दरं देवो देवानां हितकाम्यया  ॥ कूर्म्प्_१,१।२८ ॥  
देवाश्च तुष्टुवुर्देवं नारदाद्या महर्षयः  ।  
कूर्मरूपधरं दृष्ट्वा साक्षिणं विष्णुमव्ययम्  ॥ कूर्म्प्_१,१।२९ ॥  
तदन्तरे ऽभवद् देवी श्रीर्नारायणवल्लभा  ।  
जग्राह भगवान् विष्णुस्तामेव पुरुषोत्तमः  ॥ कूर्म्प्_१,१।३० ॥  
तेजसा विष्णुमव्यक्तं नारदाद्या महर्षयः  ।  
मोहिताः सह शक्रेण श्रियो वचनमब्रुवन्  ॥ कूर्म्प्_१,१।३१ ॥  
भगवन् देवदेवेश नारायण जगन्मय  ।  
कैषा देवी विशालाक्षी यथावद् ब्रूहि पृच्छताम्  ॥ कूर्म्प्_१,१।३२ ॥  
श्रुत्वा तेषां तदा वाक्यं विष्णुर्दानवमर्दनः  ।  
प्रोवाच देवीं सम्प्रेक्ष्य नारदादीनकल्मषान्  ॥ कूर्म्प्_१,१।३३ ॥  
इयं सा परमा शक्तिर्मन्मयी ब्रह्मरूपिणी  ।  
माया मम प्रियानन्ता ययेदं मोहितं जगत्  ॥ कूर्म्प्_१,१।३४ ॥  
अनयैव जगत्सर्वं सदेवासुरमानुषम्  ।  
मोहयामि द्विजश्रेष्ठा ग्रसामि विसृजामि च  ॥ कूर्म्प्_१,१।३५ ॥  
उत्पत्तिं प्रलयं चैव भूतनामागतिं गतिम्  ।  
विज्ञायान्वीक्ष्य चात्मानं तरन्ति विपुलामिमाम्  ॥ कूर्म्प्_१,१।३६ ॥  
अस्यास्त्वंशानधिष्ठाय शक्तिमन्तो ऽभवन् द्विजाः  ।  
ब्रह्मेशानादयो देवाः सर्वशक्तिरियं मम  ॥ कूर्म्प्_१,१।३७ ॥  
सैषा सर्वजगत्सूतिः प्रकृतिस्त्रिगुणात्मिका  ।  
प्रागेव मत्तः सञ्जाता श्रीकल्पे पद्मवासिनी  ॥ कूर्म्प्_१,१।३८ ॥  
चतुर्भुजा शङ्खचक्रपद्महस्ता शुभान्विता  ।  
कोटिसूर्यप्रतीकाशा मोहिनी सर्वदेहिनाम्  ॥ कूर्म्प्_१,१।३९ ॥  
नालं देवा न पितरो मानवा वसवो ऽपि च  ।  
मायामेतां समुत्तर्तुं ये चान्ये भुवि देहिनः  ॥ कूर्म्प्_१,१।४० ॥  
इत्युक्तो वासुदेवेन मुनयो विष्णुमब्रुवन्  ।  
ब्रूहि त्वं पुण्डरीकाक्ष यदि कालत्रये ऽपि च  ।  
को वा तरति तां मायां दुर्जयां देवनिर्मिताम्  ॥ कूर्म्प्_१,१।४१ ॥  
अथोवाच हृषीकेशो मुनीन् मुनिगणार्चितः  ।  
अस्ति द्विजातिप्रवर इन्द्रद्युम्न इति श्रुतः  ॥ कूर्म्प्_१,१।४२ ॥  
पूर्वजन्मनि राजासावधृष्यः शङ्करादिभिः  ।  
दृष्ट्वा मां कूर्मसंस्थानं श्रुत्वा पौराणिकीं स्वयम्  ।  
संहितां मन्मुखाद् दिव्यां पुरस्कृत्य मुनीश्वरान्  ॥ कूर्म्प्_१,१।४३ ॥  
ब्रह्माणं च महादेवं देवांश्चान्यान् स्वशक्तिभिः  ।  
मच्छक्तौ संस्थितान् बुद्ध्वा मामेव शरणं गतः  ॥ कूर्म्प्_१,१।४४ ॥  
सम्भाषितो मया चाथ विप्रयोनिं गमिष्यसि  ।  
इन्द्रद्युम्न इति ख्यातो जातिं स्मरसि पौर्विकीम्   ॥ कूर्म्प्_१,१।४५ ॥  
सर्वेषामेव भूतानां देवानामप्यगोचरम्  ।  
वक्तव्यं यद् गुह्यतमं दास्ये ज्ञानं तवानघ  ।  
लब्ध्वा तन्मामकं ज्ञानं मामेवान्ते प्रवेक्ष्यसि  ॥ कूर्म्प्_१,१।४६ ॥  
अंशान्तरेण भूम्यां त्वं तत्र तिष्ठ सुनिर्दृतः  ।  
वैवस्वते ऽन्तरे ऽतिते कार्यार्थं मां प्रवेक्ष्यसि  ॥ कूर्म्प्_१,१।४७ ॥  
मां प्रणम्य पुरीं गत्वा पालयामास मेदिनीम्  ।  
कालधर्मं गतः कालाच्छ्वेतद्वीपे मया सह  ॥ कूर्म्प्_१,१।४८ ॥  
भुक्त्वा तान् वैष्णवान् भोगान् योगिनामप्यगोचरान्  ।  
मदाज्ञया मुनिश्रेष्ठा जज्ञे विप्रकुले पुनः  ॥ कूर्म्प्_१,१।४९ ॥  
ज्ञात्वा मां वासुदेवाख्यं यत्र द्वे निहिते ऽक्षरे  ।  
विद्याविद्ये गूढरूपे यत्तद् ब्रह्म परं विदुः  ॥ कूर्म्प्_१,१।५० ॥  
सोर्ऽचयामास भूतानामाश्रयं परमेश्वरम्  ।  
व्रतोपवासनियमैर्हेमैर्ब्राह्मणतर्पणैः  ॥ कूर्म्प्_१,१।५१ ॥  
तदाशीस्तन्नमस्कारस्तन्निष्ठस्तत्परायणः  ।  
आराधयन् महादेवं योगिनां हृदि संस्थितम्  ॥ कूर्म्प्_१,१।५२ ॥  
तस्यैवं वर्तमानस्य कदाचित् परमा कला  ।  
स्वरूपं दर्शयामास दिव्यं विष्णुसमुद्भवम्  ॥ कूर्म्प्_१,१।५३ ॥  
दृष्ट्वा प्रणम्य शिरसा विष्णोर्भगवतः प्रियाम्  ।  
संस्तूय विविधैः स्तोत्रैः कृताञ्जलिरभाषत  ॥ कूर्म्प्_१,१।५४ ॥  
इर्न्द्दयुम्न उवाच  
का त्वं देविविशालाक्षि विष्णुचिह्नङ्किते शुभे  ।  
याथातथ्येन वै भावं तवेदानीं ब्रवीहि मे  ॥ कूर्म्प्_१,१।५५ ॥  
तस्य तद् वाक्यमाकर्ण्य सुप्रसन्ना सुमङ्गला  ।  
हसन्ती संस्मरन् विष्णुं प्रियं ब्राह्मणमब्रवीत्  ॥ कूर्म्प्_१,१।५६ ॥  
न मां पश्यन्ति मुनयो देवाः शक्रपुरोगमाः  ।  
नारायणात्मिका चैका मायाहं तन्मया परा  ॥ कूर्म्प्_१,१।५७ ॥  
न मे नारायणाद् भेदो विद्यते हि विचारतः  ।  
तन्मयाहं परं ब्रह्म स विष्णुः परमेश्वरः  ॥ कूर्म्प्_१,१।५८ ॥  
येर्ऽचयन्तीह भूतानामाश्रयं परमेश्वरम्  ।  
ज्ञानेन कर्मयोगेन न तेषां प्रभवाम्यहम्  ॥ कूर्म्प्_१,१।५९ ॥  
तस्मादनादिनिधनं कर्मयोगपरायणः  ।  
ज्ञानेनाराधयानन्तं ततो मोक्षमवाप्स्यसि  ॥ कूर्म्प्_१,१।६० ॥  
इत्युक्तः स मुनिश्रेष्ठ इन्द्रद्युम्नो महामतिः  ।  
प्रणम्य शिरसा देवीं प्राञ्जलिः पुनरब्रवीत्  ॥ कूर्म्प्_१,१।६१ ॥  
कथं स भगवानीशः शाश्वतो निष्कलो ऽच्युतः  ।  
ज्ञातुं हि शक्यते देवि ब्रूहि मे परमेश्वरि  ॥ कूर्म्प्_१,१।६२ ॥  
एकमुक्ताथ विप्रेण देवी कमलवासिनी  ।  
साक्षान्नारायणो ज्ञानं दास्यतीत्याह तं मुनिम्  ॥ कूर्म्प्_१,१।६३ ॥  
उभाभ्यामथ हस्ताभ्यां संस्पृश्य प्रणतं मुनिम्  ।  
स्मृत्वा परात्परं विष्णुं तत्रैवान्तरधीयत  ॥ कूर्म्प्_१,१।६४ ॥  
सो ऽपि नारायणं द्रष्टुं परमेण समाधिना  ।  
आराधयद्धृषीकेशं प्रणतार्तिप्रभञ्जनम्  ॥ कूर्म्प्_१,१।६५ ॥  
ततो बहुतिथे काले गते नारायणः स्वयम्  ।  
प्रादुरासीन्महायोगी पीतवासा जगन्मयः  ॥ कूर्म्प्_१,१।६६ ॥  
दृष्ट्वा देवं समायान्तं विष्णुमात्मानमव्ययम्  ।  
जानुभ्यामवनिं गत्वा तुष्टाव गरुडध्वजम्  ॥ कूर्म्प्_१,१।६७ ॥  
इन्द्रद्युम्न उवाच  
यज्ञेशाच्युत गोविन्द माधवानन्त केशव  ।  
कुष्ण विष्णो हृषीकेश तुभ्यं विश्वात्मने नमः  ॥ कूर्म्प्_१,१।६८ ॥  
नमो ऽस्तु ते पुराणाय हरये विश्वमूर्तये  ।  
सर्गस्थितिविनाशानां हेतवे ऽनन्तशक्ये  ॥ कूर्म्प्_१,१।६९ ॥  
निर्गुणाय नमस्तुभ्यं निष्कलायामलात्मने  ।  
पुरुषाय नमस्तुभ्यं विश्वरूपाय ते नमः  ॥ कूर्म्प्_१,१।७० ॥  
नमस्ते वासुदेवाय विष्णवे विश्वयोनये  ।  
आदिमध्यान्तहीनाय ज्ञानगम्याय ते नमः  ॥ कूर्म्प्_१,१।७१ ॥  
नमस्ते निर्विकाराय निष्प्रपञ्चाय ते नमः  ।  
भेदाभेदविहीनाय नमो ऽस्त्वानन्दरूपिणे  ॥ कूर्म्प्_१,१।७२ ॥  
नमस्ताराय शान्ताय नमो ऽप्रतिहतात्मने  ।  
अनन्तमूर्तये तुभ्यममूर्ताय नमो नमः  ॥ कूर्म्प्_१,१।७३ ॥  
नमस्ते परमार्थाय मायातीताय ते नमः  ।  
नमस्ते परमेशाय ब्रह्मणे परमात्मने  ॥ कूर्म्प्_१,१।७४ ॥  
नमो ऽस्तु ते सुसूक्ष्माय महादेवाय ते नमः  ।  
नमः शिवाय शुद्धाय नमस्ते परमेष्ठिने  ॥ कूर्म्प्_१,१।७५ ॥  
त्वयैव सृष्टमखिलं त्वमेव परमा गतिः  ।  
त्वं पिता सर्वभूतानां त्वं माता पुरुषोत्तम  ॥ कूर्म्प्_१,१।७६ ॥  
त्वमक्षरं परं धाम चिन्मात्रं व्योम निष्कलम्  ।  
सर्वस्याधारमव्यक्तमनन्तं तमसः परम्  ॥ कूर्म्प्_१,१।७७ ॥  
प्रपश्यन्ति परात्मानं ज्ञानदीपेन केवलम्  ।  
प्रपद्ये भवतो रूपं तद्विष्णोः परमं पदम्  ॥ कूर्म्प्_१,१।७८ ॥  
एवं स्तुवन्तं भगवान् भूतात्मा भूतभावनः  ।  
उभाभ्यामथ हस्ताभ्यां पस्पर्श प्रहसन्निव  ॥ कूर्म्प्_१,१।७९ ॥  
स्पृष्टमात्रो भगवता विष्णुना मुनिपुङ्गवः  ।  
यथावत् परमं तत्त्वं ज्ञातवांस्तत्प्रसादतः  ॥ कूर्म्प्_१,१।८० ॥  
ततः प्रहृष्टमनसा प्रणिपत्य जनार्दनम्  ।  
प्रोवाचोन्निद्रपद्माक्षं पीतवाससमच्युतम्  ॥ कूर्म्प्_१,१।८१ ॥  
त्वत्प्रसादादसन्दिग्धमुत्पन्नं पुरुषोत्तम  ।  
ज्ञानं ब्रह्मैकविषयं परमानन्दसिद्धिदम्  ॥ कूर्म्प्_१,१।८२ ॥  
नमो भगवते तुभ्यं वासुदेवाय वेधसे  ।  
किं करिष्यामि योगेश तन्मे वद जगन्मय  ॥ कूर्म्प्_१,१।८३ ॥  
श्रुत्वा नारायणो वाक्यमिन्द्रद्युम्नस्य माधवः  ।  
उवाच सस्मितं वाक्यमशेषजगतो हितम्  ॥ कूर्म्प्_१,१।८४ ॥  
श्रीभगवानुवाच  
वर्णाश्रमाचारवतां पुंसां देवो महेश्वरः  ।  
ज्ञानेन भक्तियोगेन पूजनीयो न चान्यथा  ॥ कूर्म्प्_१,१।८५ ॥  
विज्ञाय तत्परं तत्त्वं विभूतिं कार्यकारणम्  ।  
प्रवृतिं चापि मे ज्ञात्वा मोक्षार्थोश्वरमर्चयेत्  ॥ कूर्म्प्_१,१।८६ ॥  
सर्वसङ्गान् परित्यज्य ज्ञात्वा मायामयं जगत्  ।  
अद्वैतं भावयात्मानं द्रक्ष्यसे परमेश्वरम्  ॥ कूर्म्प्_१,१।८७ ॥  
त्रिविधा भावना ब्रह्मन् प्रोच्यमाना निबोध मे  ।  
एका मद्विषया तत्र द्वितीया व्यक्तसंश्रया  ।  
अन्या च भावना ब्राह्मी विज्ञेया सा गुणातिगा  ॥ कूर्म्प्_१,१।८८ ॥  
आसामन्यतमां चाथ भावनां भावयेद् बुधः  ।  
अशक्तः संश्रयेदाद्यामित्येषा वैदिकी श्रुतिः  ॥ कूर्म्प्_१,१।८९ ॥  
तस्मात् सर्वप्रयत्नेन तन्निष्ठस्तत्परायणः  ।  
समाराधय विश्वेशं ततो मोक्षमवाप्स्यसि  ॥ कूर्म्प्_१,१।९० ॥  
इन्द्रद्युम्न उवाच  
किं तत् परतरं तत्त्वं का विभूतिर्जनार्दन  ।  
किं कार्यं कारणं कस्त्वं प्रवृत्तिश्चापि का तव  ॥ कूर्म्प्_१,१।९१ ॥  
परात्परतरं तत्त्वं परं ब्रह्मैकमव्ययम्  ।  
नित्यानन्दं स्वयञ्ज्योतिरक्षरं तमसः परम्  ॥ कूर्म्प्_१,१।९२ ॥  
ऐश्वर्यं तस्य यन्नित्यं विभूतिरिति गीयते  ।  
कार्यं जगदथाव्यक्तं कारणं शुद्धमक्षरम्  ॥ कूर्म्प्_१,१।९३ ॥  
अहं हि सर्वभूतानामन्तर्यामीश्वरः परः  ।  
सर्गस्थित्यन्तकर्तृत्वं प्रवृत्तिर्मम गीयते  ॥ कूर्म्प्_१,१।९४ ॥  
एतद् विज्ञाय भावेन यथावदखिलं द्विज  ।  
ततस्त्वं कर्मयोगेन शाश्वतं सम्यगर्चय  ॥ कूर्म्प्_१,१।९५ ॥  
इन्द्रद्युम्न उवाच  
के ते वर्णाश्रमाचारा यैः समाराध्यते परः  ।  
ज्ञानं च कीदृशं दिव्यं भावनात्रयसंस्थितम्  ॥ कूर्म्प्_१,१।९६ ॥  
कथं सृष्टमिदं पूर्वं कथं संह्रियते पुनः  ।  
कियत्यः सृष्टयो लोके वंशा मन्वन्तराणि च  ।  
कानि तेषां प्रमाणानि पावनानि व्रतानि च  ॥ कूर्म्प्_१,१।९७ ॥  
तीर्थान्यर्कादिसंस्थानं पृथिव्यायामविस्तरे  ।  
कति द्वीपाः समुद्राश्च पर्वताश्च नदीनदाः  ।  
ब्रूहि मे पुण्डरीकाक्ष यथावदधुनाखिलम्  ॥ कूर्म्प्_१,१।९८ ॥  
श्रीकूर्म उवाच  
एवमुक्तो ऽथ तेनाहं भक्तानुग्रहकाम्यया  ।  
यथावदखिलं सर्वमवोचं मुनिपुङ्गवाः  ॥ कूर्म्प्_१,१।९९ ॥  
व्याख्यायाशेषमेवेदं यत्पृष्टो ऽहं द्विजेन तु  ।  
अनुगृह्य च तं विप्रं तत्रैवान्तर्हितो ऽभवम्  ॥ कूर्म्प्_१,१।१०० ॥  
सो ऽपि तेन विधानेन मदुक्तेन द्विजोत्तमः  ।  
आराधयामास परं भावपूतः समाहितः  ॥ कूर्म्प्_१,१।१०१ ॥  
त्यक्त्वा पुत्रादिषु स्नेहं निर्द्वन्द्वो निष्परिग्रहः  ।  
सन्न्यस्य सर्वकर्माणि परं वैराग्यमाश्रितः  ॥ कूर्म्प्_१,१।१०२ ॥  
आत्मन्यात्मानमन्वीक्ष्य स्वात्मन्येवाखिलं जगत्  ।  
सम्प्राप्य भावनामन्त्यां ब्राह्मीमक्षरपूर्विकाम्  ॥ कूर्म्प्_१,१।१०३ ॥  
अवाप परमं योगं येनैकं परिपश्यति  ।  
यं विनिद्रा जितश्वासाः काङ्क्षन्ते मोक्षकाङ्क्षिणः  ॥ कूर्म्प्_१,१।१०४ ॥  
ततः कदाचिद् योगीन्द्रो ब्रह्माणं द्रष्टुमव्ययम्  ।  
जगामादित्यनिर्देशान्मानसोत्तरपर्वतम्  ।  
आकाशेनैव विप्रेन्द्रो योगैश्वर्यप्रभावतः  ॥ कूर्म्प्_१,१।१०५ ॥  
विमानं सूर्यसङ्काशं प्राधुर्भूतमनुत्तमम्  ।  
अन्वगच्छन् देवगणा गन्धर्वाप्सरसां गणाः  ।  
दृष्ट्वान्ये पथि योगीन्द्रं सिद्धा ब्रह्मर्षयो ययुः  ॥ कूर्म्प्_१,१।१०६ ॥  
ततः स गत्वा तु गिरिं विवेश सुरवन्दितम्  ।  
स्थानं तद्योगिभिर्जुष्टं यत्रास्ते परमः पुमान्  ॥ कूर्म्प्_१,१।१०७ ॥  
सम्प्राप्य परमं स्थानं सूर्यायुतसमप्रभम्  ।  
विवेश चान्तर्भवनं देवानां च दुरासदम्  ॥ कूर्म्प्_१,१।१०८ ॥  
विचिन्तयामास परं शरण्यं सर्वदेहिनाम्  ।  
अनादिनिधनं देवं देवदेवं पितामहम्  ॥ कूर्म्प्_१,१।१०९ ॥  
ततः प्रादुरभूत् तस्मिन् प्रकाशः परमात्मनः  ।  
तन्मध्ये पुरुषं पूर्वमपश्यत् परमं पदम्  ॥ कूर्म्प्_१,१।११० ॥  
महान्तं तेजसो राशिमगम्यं ब्रह्मविद्विषाम्  ।  
चतुर्मुखमुदाराङ्गमर्चिभिरुपशोभितम्  ॥ कूर्म्प्_१,१।१११ ॥  
सो ऽपि योगिनमन्वीक्ष्य प्रणमन्तमुपस्थितम्  ।  
प्रत्युद्गम्य स्वयं देवो विश्वात्मा परिषस्वजे  ॥ कूर्म्प्_१,१।११२ ॥  
परिष्वक्तस्य देवेन द्विजेन्द्रस्याथ देहतः  ।  
निर्गत्य महती ज्योत्स्ना विवेशादित्यमण्डलम्  ।  
ऋग्यजुः सामसञ्ज्ञं तत् पवित्रममलं पदम्  ॥ कूर्म्प्_१,१।११३ ॥  
हिरण्यगर्भो भगवान् यत्रास्ते हव्यकव्यभुक्  ।  
द्वारं तद् योगिनामाद्यं वेदान्तेषु प्रतिष्ठितम्  ।  
ब्रह्मतेजोमयं श्रीमन्निष्ठा चैव मनीषिणाम्  ॥ कूर्म्प्_१,१।११४ ॥  
दृष्टमात्रो भगवतात ब्रह्मणार्चिर्मयो मुनिः  ।  
अपश्यदैश्वरं तेजः शान्तं सर्वत्रगं शिवम्  ॥ कूर्म्प्_१,१।११५ ॥  
स्वात्मानमक्षरं व्योमतद् विष्णोः परमं पदम्  ।  
आनन्दमचलं ब्रह्म स्थानं तत्पारमेश्वरम्  ॥ कूर्म्प्_१,१।११६ ॥  
सर्वभूतात्मभूतः स परमैश्वर्यमास्थितः  ।  
प्राप्तवानात्मनो धाम यत्तन्मोक्षाख्यमव्ययम्  ॥ कूर्म्प्_१,१।११७ ॥  
तस्मात् सर्वप्रयत्नेन वर्णाश्रमविधौ स्थितः  ।  
समाश्रित्यान्तिमं भावं मायां लक्ष्मीं तरेद् बुधः  ॥ कूर्म्प्_१,१।११८ ॥  
सूत उवाच  
व्याहृता हरिणा त्वेवं नारादाद्या महर्षयः  ।  
शक्रेण सहिताः सर्वे पप्रच्छुर्गरुडध्वजम्  ॥ कूर्म्प्_१,१।११९ ॥  
ऋषय ऊचुः  
देवदेव हृषीकेश नाथ नारायणामल  ।  
तद् वदाशेषमस्माकं यदुक्तं भवता पुरा  ॥ कूर्म्प्_१,१।१२० ॥  
इन्द्रद्युम्नाय विप्रया ज्ञानं धर्मादिगोचरम्  ।  
शुश्रूषुश्चाप्ययं शक्रः सखा तव जगन्मय  ॥ कूर्म्प्_१,१।१२१ ॥  
ततः स भगवान् विष्णुः कूर्मरूपी जनार्दनः  ।  
रसातलगतो देवो नारदाद्यैर्महर्षिभिः  ॥ कूर्म्प्_१,१।१२२ ॥  
पृष्टः प्रोवाच सकलं पुराणं कौर्ममुत्तमम्  ।  
सन्निधौ देवराजस्य तद् वक्ष्ये भवतामहम्  ॥ कूर्म्प्_१,१।१२३ ॥  
धन्यं यशस्यामायुष्यं पुण्यं मोक्षप्रदं नृणाम्  ।  
पुराणश्रवणं विप्राः कथनं च विशेषतः  ॥ कूर्म्प्_१,१।१२४ ॥  
श्रुत्वा चाध्यायमेवैकं सर्वपापैः प्रमुच्यते  ।  
उपाख्यानमथैकं वा ब्रह्मलोके महीयते  ॥ कूर्म्प्_१,१।१२५ ॥  
इदं पुराणं परमं कौर्मं कूर्मस्वरूपिणा  ।  
उक्तं देवाधिदेवेन श्रद्धातव्यं द्विजातिभिः  ॥ कूर्म्प्_१,१।१२६ ॥  
  
इति श्रीकूर्मपुराणे षट्साहस्त्र्यां संहितायां पूर्वविभागे प्रथमो ऽध्यायः  
  
  
_____________________________________________________________  
  
  
श्रीकूर्म उवाच  
शृणुध्वमृषयः सर्वे यत्पृष्टो ऽहं जगद्धितम्  ।  
वक्ष्यमाणं मया सर्वमिन्द्रद्युम्नाय भाषितम्  ॥ कूर्म्प्_१,२।१ ॥  
भूतैर्भव्यैर्भविष्यद्भिश्चरितैरुपबृंहितम्  ।  
पुराणं पुण्यदं नृणां मोक्षधर्मानुकीर्तनम्  ॥ कूर्म्प्_१,२।२ ॥  
अहं नारायणो देवः पूर्वमासं न मे परम्  ।  
उपास्य विपुलां निद्रां भोगिशय्यां समाश्रितः  ॥ कूर्म्प्_१,२।३ ॥  
चिन्तयामि पुनः सृष्टिं निशान्ते प्रतिबुध्य तु  ।  
ततो मे सहसोत्पन्नः प्रसादो मुनिपुङ्गवा  ॥ कूर्म्प्_१,२।४ ॥  
चतुर्मुखस्ततो जातो ब्रह्मा लोकपितामहः  ।  
तदन्तरे ऽभवत् क्रोधः कस्माच्चित् कारणात् तदा  ॥ कूर्म्प्_१,२।५ ॥  
आत्मनो मुनिशार्दूलास्तत्र देवो महेश्वरः  ।  
रुद्रः क्रोधात्मजो जज्ञे शूलपाणिस्त्रिलोचनः  ।  
तेजसा सूर्यसङ्काशस्त्रैलोक्यं संहरन्निव  ॥ कूर्म्प्_१,२।६ ॥  
ततः श्रीरभवद् देवि कमलायतलोचना  ।  
सुरूपा सौम्यवदना मोहिनी सर्वदेहिनाम्  ॥ कूर्म्प्_१,२।७ ॥  
शुचिस्मिता सुप्रसन्ना मङ्गला महिमास्पदा  ।  
दिव्यकान्तिसमायुक्ता दिव्यमाल्योपशोभिता  ॥ कूर्म्प्_१,२।८ ॥  
नारायणी महामाया मूलप्रकृतिरव्यया  ।  
स्वधाम्ना पूरयन्तीदं मत्पार्श्वं समुपाविशत्  ॥ कूर्म्प्_१,२।९ ॥  
तां दृष्टवा भगवान् ब्रह्मा मामुवाच जगत्पतिः  ।  
मोहायाशेषभूतानां नियोजय सुरूपिणीम्  ।  
येनेयं विपुला सृष्टिर्वर्धते मम माधव  ॥ कूर्म्प्_१,२।१० ॥  
तथोक्तो ऽहं श्रियं देवीमब्रुवं प्रहसन्निव  ।  
देवीदमखिलं विश्वं सदेवासुरमानुषम्  ।  
मोहयित्वा ममादेशात् संसारे विनिपातय  ॥ कूर्म्प्_१,२।११ ॥  
ज्ञानयोगरतान् दान्तान् ब्रह्मिष्ठान् ब्रह्मवादिनः  ।  
अक्रोधनान् सत्यपरान् दूरतः परिवर्जय  ॥ कूर्म्प्_१,२।१२ ॥  
ध्यायिनो निर्ममान् शान्तान् धार्मिकान् वेदपारगान्  ।  
जापिनस्तापसान् विप्रान् दूरतः परिवर्जय  ॥ कूर्म्प्_१,२।१३ ॥  
वेदवेदान्तविज्ञानसञ्छिन्नाशेषसंशयान्  ।  
महायज्ञपरान् विप्रान् दूरतः परिवर्जय  ॥ कूर्म्प्_१,२।१४ ॥  
ये यजन्ति जपैर्हेमैर्देवदेवं महेश्वरम्  ।  
स्वाध्यायेनेज्यया दूरात् तान् प्रयत्नेन वर्जय  ॥ कूर्म्प्_१,२।१५ ॥  
भक्तियोगसमायुक्तानीश्वरार्पितमानसान्  ।  
प्राणायामादिषु रतान् दूरात् परिहरामलान्  ॥ कूर्म्प्_१,२।१६ ॥  
प्रणवासक्तमनसो रुद्रजप्यपरायणान्  ।  
अथर्वशिरसो ऽध्येतृन् धर्मज्ञान् परिवर्जय  ॥ कूर्म्प्_१,२।१७ ॥  
बहुनात्र किमुक्तेन स्वधर्मपरिपालकान्  ।  
ईश्वराराधनरतान् मन्नियोगान्न मोहय  ॥ कूर्म्प्_१,२।१८ ॥  
एवं मया महामाया प्रेरिता हरिवल्लभा  ।  
यथादेशं चकारासौ तस्माल्लक्ष्मीं समर्चयेत्  ॥ कूर्म्प्_१,२।१९ ॥  
श्रियं ददाति विपुलां पुष्टिं मेधां यशो बलम्  ।  
अर्चिता भगवत्पत्नी तस्माल्लक्ष्मीं समर्चयेत्  ॥ कूर्म्प्_१,२।२० ॥  
ततो ऽसृजत् स भगवान् ब्रह्मा लोकपितामहः  ।  
चराचराणि भूतानि यथापूर्वं ममाज्ञया  ॥ कूर्म्प्_१,२।२१ ॥  
परीचिभृग्वङ्गिरसः पुलस्त्यं पुलहं क्रतुम्  ।  
दक्षमत्रिं वसिष्ठं च सो ऽसृजद् योगविद्यया  ॥ कूर्म्प्_१,२।२२ ॥  
नवैते ब्रह्मणः पुत्रा ब्रह्माणो ब्राह्मणोत्तमाः  ।  
ब्रह्मवादिन एवैते मरीच्याद्यास्तु साधकाः  ॥ कूर्म्प्_१,२।२३ ॥  
ससर्ज ब्राह्मणान् वक्त्रात् क्षत्रियांश्च भुजाद् विभुः  ।  
वैश्यानूरुद्वयाद् देवः पादार्छूद्रान् पितामहः  ॥ कूर्म्प्_१,२।२४ ॥  
यज्ञनिष्पत्तये ब्रह्मा शूद्रवर्जं ससर्ज ह  ।  
गुप्तये सर्ववेदानां तेभ्यो यज्ञो हि निर्बभौ  ॥ कूर्म्प्_१,२।२५ ॥  
ऋचो यजूंषि सामानि तथैवाथर्वणानि च  ।  
ब्रह्मणः सहजं रूपं नित्यैषा शक्तिरव्यया  ॥ कूर्म्प्_१,२।२६ ॥  
अनादिनिधना दिव्या वागुत्सृष्टा स्वयम्भुवा  ।  
आदौ वेदमयी भूता यतः सर्वाः प्रवृत्तयः  ॥ कूर्म्प्_१,२।२७ ॥  
अतो ऽन्यानितु शास्त्राणिपृथिव्यांयानिकानिचित्  ।  
न तेषु रमते धीरः पाषण्डी तेन जायते  ॥ कूर्म्प्_१,२।२८ ॥  
वेदार्थवित्तमैः कार्यं यत्स्मृतं मुनिभिः पुरा  ।  
स ज्ञेयः परमो धर्मो नान्यशास्त्रेषु संस्थितः  ॥ कूर्म्प्_१,२।२९ ॥  
या वेदबाह्याः स्मृतयो याश्च काश्च कुदृष्टयः  ।  
सर्वास्ता निष्फलाः प्रेत्यतमोनिष्ठाहिताः स्मृताः  ॥ कूर्म्प्_१,२।३० ॥  
पूर्वकल्पे प्रजा जाताः सर्वबादाविवर्जिताः  ।  
शुद्धान्तः करणाः सर्वाः स्वधर्मनिरताः सदा  ॥ कूर्म्प्_१,२।३१ ॥  
ततः कालवशात् तासां रागद्वेषादिको ऽभवत्  ।  
अधर्मो मुनिशार्दूलाः स्वधर्मप्रतिबन्धकः  ॥ कूर्म्प्_१,२।३२ ॥  
ततः सा सहजा सिद्धिस्तासां नातीव जायते  ।  
रजोमात्रात्मिकास्तासां सिद्धयो ऽन्यास्तदाभवन्  ॥ कूर्म्प्_१,२।३३ ॥  
तासु क्षीणास्वशेषासु कालयोगेन ताः पुनः  ।  
वार्तोपायं पुनश्चक्रुर्हस्तसिद्धिं च कर्मजाम्  ।  
ततस्तासां विभुर्ब्रह्मा कर्माजीवमकल्पयत्  ॥ कूर्म्प्_१,२।३४ ॥  
स्वायम्भुवो मनुः पूर्वं धर्मान् प्रोवाच धर्मदृक्  ।  
साक्षात् प्रजापतेर्मूर्तिर्निसृष्टा ब्रह्मणा द्विजाः  ।  
भृग्वादयस्तद्वदनाच्छ्रुत्वा धर्मानथोचिरे  ॥ कूर्म्प्_१,२।३५ ॥  
यजनं याजनं दानं ब्राह्मणस्य प्रतिग्रहम्  ।  
अध्यापनं चाध्ययनं षट् कर्माणि द्विजोत्तमाः  ॥ कूर्म्प्_१,२।३६ ॥  
दानमध्ययनं यज्ञो धर्मः क्षत्रियवैश्ययोः  ।  
दण्डो युद्धं क्षत्रियस्य कृषिर्वैश्यस्य शस्यते  ॥ कूर्म्प्_१,२।३७ ॥  
शुश्रूषैव द्विजातीनां शूद्राणां धर्मसाधनम्  ।  
कारुकर्म तथाजीवः पाकयज्ञो ऽपि धर्मतः  ॥ कूर्म्प्_१,२।३८ ॥  
ततः स्थितेषु वर्णेषु स्थापयामास चाश्रमान्  ।  
गृहस्थं च वनस्थं च भिक्षुकं ब्रह्मचारिणम्  ॥ कूर्म्प्_१,२।३९ ॥  
अग्नयो ऽतिथिशुश्रूषा यज्ञो दानं सुरार्चनम्  ।  
गृहस्थस्य समासेन धर्मो ऽयं मुनिपुङ्गवाः  ॥ कूर्म्प्_१,२।४० ॥  
होमो मूलफलाशित्वं स्वाध्यायस्तप एव च  ।  
संविभागो यथान्यायं धर्मो ऽयं वनवासिनाम्  ॥ कूर्म्प्_१,२।४१ ॥  
भैक्षाशनं च मौनित्वं तपो ध्यानं विशेषतः  ।  
सम्यग्ज्ञानं च वैराग्यं धर्मो ऽयं भिक्षुके मतः  ॥ कूर्म्प्_१,२।४२ ॥  
भिक्षाचर्या च शुश्रूषा गुरोः स्वाध्याय एव च  ।  
सन्ध्याकर्माग्निकार्यं च धर्मो ऽयं ब्रह्मचारिणाम्  ॥ कूर्म्प्_१,२।४३ ॥  
ब्रह्मचारिवनस्थानां भिक्षुकाणां द्विजोत्तमाः  ।  
साधारणं ब्रह्मचर्यं प्रोवाच कमलोद्भवः  ॥ कूर्म्प्_१,२।४४ ॥  
ऋतुकालाभिगामित्वं स्वदारेषु न चान्यतः  ।  
पर्ववर्जं गृहस्थस्य ब्रह्मचर्यमुदाहृतम्  ॥ कूर्म्प्_१,२।४५ ॥  
आगर्भसम्भवादाद्यात् कार्यं तेनाप्रमादतः  ।  
अकुर्वाणस्तु विप्रेन्द्रा भ्रूणहा तु प्रजायते  ॥ कूर्म्प्_१,२।४६ ॥  
वेदाभ्यासो ऽन्वहं शक्त्या श्राद्धं चातिथिपूजनम्  ।  
गृहस्थस्य परो धर्मो देवताभ्यर्चनं तथा  ॥ कूर्म्प्_१,२।४७ ॥  
वैवाह्ममग्निमिन्धीत सायं प्रातर्यथाविधि  ।  
देशान्तरगतो वाथ मृतपत्नीक एव वा  ॥ कूर्म्प्_१,२।४८ ॥  
त्रयाणामाश्रमाणां तु गृहस्थो योनिरुच्यते  ।  
अन्ये तमुपजीवन्ति तस्माच्छ्रेयान् गृहाश्रमी  ॥ कूर्म्प्_१,२।४९ ॥  
ऐकाश्रम्यं गृहस्थस्य त्रयाणां श्रुतिदर्शनात्  ।  
तस्माद् गार्हस्थ्यमेवैकं विज्ञेयं धर्मसाधनम्  ॥ कूर्म्प्_१,२।५० ॥  
परित्यजेदर्थकामौ यौ स्यातां धर्मवर्जितौ  ।  
सर्वलोकविरुद्धं च धर्ममप्याचरेन्न तु  ॥ कूर्म्प्_१,२।५१ ॥  
धर्मात् सञ्जायते ह्यर्थो धर्मात् कामो ऽभिजायते  ।  
धर्म एवापवर्गाय तस्माद् धर्मं समाश्रयेत्  ॥ कूर्म्प्_१,२।५२ ॥  
धर्मश्चार्थश्च कामश्च त्रिवर्गस्त्रिगुणो मतः  ।  
सत्त्वं रजस्तमश्चेति तस्माद्धर्मं समाश्रयेत्  ॥ कूर्म्प्_१,२।५३ ॥  
ऊर्ध्वं गच्छन्ति सत्त्वस्था मध्ये तिष्ठन्ति राजसाः  ।  
जघन्यगुणवृत्तिस्था अधो गच्छन्ति तामसाः  ॥ कूर्म्प्_१,२।५४ ॥  
यस्मिन् धर्मसमायुक्तावर्थकामौ व्यवस्थितौ  ।  
इह लोके सुखी भूत्वा प्रेत्यानन्त्याय कल्पते  ॥ कूर्म्प्_१,२।५५ ॥  
धर्मात् सञ्जायते मोक्षो ह्यर्थात् कामो ऽभिजायते  ।  
एवं साधनसाध्यत्वं चातुर्विध्ये प्रदर्शितम्  ॥ कूर्म्प्_१,२।५६ ॥  
य एवं वेद धर्मार्थकाममोक्षस्य मानवः  ।  
माहात्म्यं चानुतिष्ठेत स चानन्त्याय कल्पते  ॥ कूर्म्प्_१,२।५७ ॥  
तस्मादर्थं च कामं च त्यक्त्वा धर्मं समाश्रयेत्  ।  
धर्मात् सञ्जायते सर्वमित्याहुर्ब्रह्मवादिनः  ॥ कूर्म्प्_१,२।५८ ॥  
धर्मेण धार्यते सर्वं जगत् स्थावरजङ्गमम्  ।  
अनादिनिधना शक्तिः सैषा ब्राह्मी द्विजोत्तमाः  ॥ कूर्म्प्_१,२।५९ ॥  
कर्मणा प्राप्यते धर्मो ज्ञानेन च न संशयः  ।  
तस्माज्ज्ञानेन सहितं कर्मयोगं समाचरेत्  ॥ कूर्म्प्_१,२।६० ॥  
प्रवृत्तं च निवृत्तं च द्विविधं कर्म वैदिकम्  ।  
ज्ञानपूर्वं निवृत्तं स्यात् प्रवृत्तं यदतो ऽन्यथा  ॥ कूर्म्प्_१,२।६१ ॥  
निवृत्तं सेवमानस्तु याति तत् परमं पदम्  ।  
तस्मान्निवृत्तं संसेव्यमन्यथा संसरेत् पुनः  ॥ कूर्म्प्_१,२।६२ ॥  
क्षमा दमो दया दानमलोभस्त्याग एव च  ।  
आर्जवं चानसूया च तीर्थानुसरणं तथा  ॥ कूर्म्प्_१,२।६३ ॥  
सत्यं सन्तोष आस्तिक्यं श्रद्धा चेन्द्रियनिग्रहः  ।  
देवताभ्यर्चनं पूजा ब्राह्मणानां विशेषतः  ॥ कूर्म्प्_१,२।६४ ॥  
आहिंसा प्रियवादित्वमपैशुन्यमकल्कता  ।  
सामासिकमिमं धर्मं चातुर्वर्ण्ये ऽब्रवीन्मनुः  ॥ कूर्म्प्_१,२।६५ ॥  
प्राजापत्यं ब्राह्मणानां स्मृतं स्थानं क्रियावताम्  ।  
स्थानमैन्द्रं क्षत्रियाणां सङ्ग्रामेष्वपलायिनाम्  ॥ कूर्म्प्_१,२।६६ ॥  
वैश्यानां मारुतं स्थानं स्वधर्ममनुवर्तताम्  ।  
गान्धर्वं शूद्रजातीनां परिचारेण वर्तताम्  ॥ कूर्म्प्_१,२।६७ ॥  
अष्टाशीतिसहस्त्राणामृषीणामूर्ध्वरेतसाम्  ।  
स्मृतं तेषां तु यत्स्थानं तदेव गुरुवासिनाम्  ॥ कूर्म्प्_१,२।६८ ॥  
सप्तर्षोणां तु यत्स्थानं स्मृतं तद् वै वनौकसाम्  ।  
प्राजापत्यं गृहस्थानां स्थानमुक्तं स्वयम्भुवा  ॥ कूर्म्प्_१,२।६९ ॥  
यतीनां यतचित्तानां न्यासिनामूर्ध्वरेतसाम्  ।  
हैरण्यगर्भं तत् स्थानं यस्मान्नावर्तते पुनः  ॥ कूर्म्प्_१,२।७० ॥  
योगिनाममृतं स्थानं व्योमाख्यं परमाक्षरम्  ।  
आनन्दमैश्वरं धाम सा काष्ठा सा परागतिः  ॥ कूर्म्प्_१,२।७१ ॥  
ऋषच ऊचुः  
भगवन् देवतारिघ्न हिरण्याक्षनिषूदन  ।  
चत्वारो ह्याश्रमाः प्रोक्ता योगिनामेक उच्यते  ॥ कूर्म्प्_१,२।७२ ॥  
श्रीकूर्म ऊवाच  
सर्वकर्माणि सन्न्यस्य समाधिमचलं श्रितः  ।  
य आस्ते निश्चलो योगी स सन्न्यासी न पञ्चमः  ॥ कूर्म्प्_१,२।७३ ॥  
सर्वेषामाश्रमाणां तु द्वैविध्यं श्रुतदर्शितम्  ।  
ब्रह्मचार्युपकुर्वाणो नैष्ठिको ब्रह्मतत्परः  ॥ कूर्म्प्_१,२।७४ ॥  
यो ऽधीत्यविधिवद्वेदान् गृहस्थाश्रममाव्रजेत्  ।  
उपकुर्वाणको ज्ञेयो नैष्ठिको मरणान्तिकः  ॥ कूर्म्प्_१,२।७५ ॥  
उदासीनः साधकश्च गृहस्थो द्विविधो भवेत्  ।  
कुटुम्बभरणे यत्तः साधको ऽसौ गृही भवेत्  ॥ कूर्म्प्_१,२।७६ ॥  
ऋणानित्रीण्यपाकृत्यत्यक्त्वा भार्याधनादिकम्  ।  
एकाकी यस्तु विचरेदुदासीनः स मौक्षिकः  ॥ कूर्म्प्_१,२।७७ ॥  
तपस्तप्यति यो ऽरण्ये यजेद् देवान् जुहोति च  ।  
स्वाध्याये चैव निरतो वनस्थस्तापसो मतः  ॥ कूर्म्प्_१,२।७८ ॥  
तपसा कर्षितो ऽत्यर्थं यस्तु ध्यानपरो भवेत्  ।  
सान्न्यासिकः स विज्ञेयो वानप्रस्थाश्रमे स्थितः  ॥ कूर्म्प्_१,२।७९ ॥  
योगाभ्यासरतो नित्यमारुरुक्षुर्जितेन्द्रियः  ।  
ज्ञानाय वर्तते भिक्षुः प्रोच्यते पारमेष्ठिकः  ॥ कूर्म्प्_१,२।८० ॥  
यस्त्वात्मरतिरेव स्यान्नित्यतृप्तो महामुनिः  ।  
सम्यग् दर्शनसम्पन्नः स योगी भिक्षुरुच्यते  ॥ कूर्म्प्_१,२।८१ ॥  
ज्ञानसन्न्यासिनः केचिद् वेदसन्न्यासिनो ऽपरे  ।  
कर्मसन्यासिनः केचित् त्रिविधाः परामेष्ठिकाः  ॥ कूर्म्प्_१,२।८२ ॥  
योगी च त्रिविधो ज्ञेयो भौतिकः साङ्ख्य एव च  ।  
तृतीयोत्याश्रमी प्रोक्ती योगमुत्तममास्थितः  ॥ कूर्म्प्_१,२।८३ ॥  
प्रथमा भावना पूर्वे साङ्ख्ये त्वक्षरभावना  ।  
तृतीये चान्तिमा प्रोक्ता भावना पारमेश्वरी  ॥ कूर्म्प्_१,२।८४ ॥  
तस्मादेतद् विजानीध्वमाश्रमाणां चतुष्टयम्  ।  
सर्वेषु वेदशास्त्रेषु पञ्चमो नोपपद्यते  ॥ कूर्म्प्_१,२।८५ ॥  
एवं वर्णाश्रमान् सृष्ट्वा देवदेवो निरञ्जनः  ।  
दक्षादीन् प्राह विश्वात्मा सृजध्वं विविधाः प्रजाः  ॥ कूर्म्प्_१,२।८६ ॥  
ब्रह्मणो वचनात् पुत्रा दक्षाद्या मुनिसत्तमाः  ।  
असृजन्त प्रजाः सर्वा देवमानुषपूर्विकाः  ॥ कूर्म्प्_१,२।८७ ॥  
इत्येष भगवान् ब्रह्मा स्त्रष्ट्वत्वे स व्यवस्थितः  ।  
अहं वै पालयामीदं संहरिष्यति शूलभृत्  ॥ कूर्म्प्_१,२।८८ ॥  
तिस्त्रस्तु मूर्तयः प्रोक्ता ब्रह्मविष्णुमहेश्वराः  ।  
रजः सत्त्वतमोयोगात् परस्य परमात्मनः  ॥ कूर्म्प्_१,२।८९ ॥  
अनोयन्यमनुरक्तास्ते ह्यन्योन्यमुपजीविनः  ।  
अन्योन्यं प्रणताश्चैव लीलया परमेश्वराः  ॥ कूर्म्प्_१,२।९० ॥  
ब्राह्मी माहेश्वरी चैव तथैवाक्षरभावना  ।  
तिस्त्रस्तु भावना रुद्रे वर्तन्ते सततं द्विजाः  ॥ कूर्म्प्_१,२।९१ ॥  
प्रवर्तते मय्यजस्त्रमाद्या चाक्षरभावना  ।  
द्वितीया ब्रह्मणः प्रोक्ता देवस्याक्षरभावना  ॥ कूर्म्प्_१,२।९२ ॥  
अहं चैव महादेवो न भिन्नौ परमार्थतः  ।  
विभज्यस्वेच्छयात्मानं सो ऽन्यर्यामीश्वरः स्थितः  ॥ कूर्म्प्_१,२।९३ ॥  
त्रैलोक्यमखिलं स्त्रष्टुं सदेवासुरमानुषम्  ।  
पुरुषः परतो ऽव्यक्ताद् ब्रह्मत्वं समुपागमत्  ॥ कूर्म्प्_१,२।९४ ॥  
तस्माद् ब्रह्मा महादेवो विष्णुर्विश्वेश्वरः परः  ।  
एकस्यैव स्मृतास्तिस्त्रस्तनूः कार्यवशात् प्रभोः  ॥ कूर्म्प्_१,२।९५ ॥  
तस्मात् सर्वप्रयत्नेन वन्द्याः पूज्याः प्रयत्नतः  ।  
यदीच्छेदचिरात् स्थानं यत्तन्मोक्षाख्यमव्ययम्  ॥ कूर्म्प्_१,२।९६ ॥  
वर्णाश्रमप्रयुक्तेन धर्मेण प्रीतिसंयुतः  ।  
पूजयेद् भावयुक्तेन यावज्जीवं प्रतिज्ञया  ॥ कूर्म्प्_१,२।९७ ॥  
चतुर्णामाश्रमाणां तु प्रोक्तो ऽयं विधिवद्द्विजाः  ।  
आश्रमो वैष्णवो ब्राह्मो हराश्रम इति त्रयः  ॥ कूर्म्प्_१,२।९८ ॥  
तल्लिङ्गधारी सततं तद्भक्तजनवत्सलः  ।  
ध्यायेदथार्चयेदेतान् ब्रह्मविद्यापरायणः  ॥ कूर्म्प्_१,२।९९ ॥  
सर्वेषामेव भक्तानां शम्भोर्लिङ्गमनुत्तमम्  ।  
सितेन भस्मना कार्यं ललाटे तु त्रिपुण्ड्रकम्  ॥ कूर्म्प्_१,२।१०० ॥  
यस्तु नारायणं देवं प्रपन्नः परमं पदम्  ।  
धारयेत् सर्वदा शूलं ललाटे गन्धवारिभिः  ॥ कूर्म्प्_१,२।१०१ ॥  
प्रपन्ना ये जगद्बीजं ब्रह्माणं परमेष्ठिनम्  ।  
तेषां ललाटे तिलकं धारणीयं तु सर्वदा  ॥ कूर्म्प्_१,२।१०२ ॥  
यो ऽसावनादिर्भूतादिः कालात्मासौ धृतो भवेत्  ।  
उपर्यधो भावयोगात् त्रिपुण्ड्रस्य तु धारणात्  ॥ कूर्म्प्_१,२।१०३ ॥  
यत्तत् प्रधानं त्रिगुणं ब्रह्मविष्णुशिवात्मकम्  ।  
धृतं त्रिशूलधरणाद् भवत्येव न संशयः  ॥ कूर्म्प्_१,२।१०४ ॥  
ब्रह्मतेजोमयं शुक्लं यदेतन् मण्डलं रवेः  ।  
भवत्येव धृतं स्थानमैश्वरं तिलके कृते  ॥ कूर्म्प्_१,२।१०५ ॥  
तस्मात् कार्यं त्रिशूलाङ्कं तथा च तिलकं शुभम्  ।  
त्रियायुषं च भक्तानां त्रयाणां विधिपूर्वकम्  ॥ कूर्म्प्_१,२।१०६ ॥  
यजेत जुहुयादग्नौ जपेद् दद्याज्जितेन्द्रियः  ।  
शान्तो दान्तो जितक्रोधो वर्णाश्रमविधानवित्  ॥ कूर्म्प्_१,२।१०७ ॥  
एवं परिचरेद् देवान् यावज्जीवं समाहितः  ।  
तेषां संस्थानमचलं सो ऽचिरादधिगच्छति  ॥ कूर्म्प्_१,२।१०८ ॥  
  
इति श्रीकूर्मपुराणे षट्साहस्त्र्यां संहितायां पूर्वविभागे द्वितीयो ऽध्यायः  
  
  
_____________________________________________________________  
  
  
  
ऋषय ऊचुः  
वर्णा भगवतोद्दिष्टाश्चत्वारो ऽप्याश्रमास्तथा  ।  
इदानीं क्रममस्माकमाश्रमाणां वद प्रभो  ॥ कूर्म्प्_१,३।१ ॥  
श्रीकूर्म उवाच  
ब्रह्मचारी गृहस्थश्च वानप्रस्थो यतिस्तथा  ।  
क्रमेणैवाश्रमाः प्रोक्ताः कारणादन्यथा भवेत्  ॥ कूर्म्प्_१,३।२ ॥  
उत्पन्नज्ञानविज्ञानो वैराग्यं परमं गतः  ।  
प्रव्रजेद् ब्रह्मचर्यात् तु यदिच्छेत् परमां गतिम्  ॥ कूर्म्प्_१,३।३ ॥  
दारानाहृत्य विधिवदन्यथा विविधैर्मखैः  ।  
यजेदुत्पादयेत् पुत्रान् विरक्तो यदि सन्न्यसेत्  ॥ कूर्म्प्_१,३।४ ॥  
अनिष्ट्वा विधिवद् यज्ञैरनुत्पाद्य तथात्मजम्  ।  
नगार्हस्थ्यं गृहीत्यक्त्वा सन्न्यसेद् बुद्धिमान् द्विजः  ॥ कूर्म्प्_१,३।५ ॥  
अथ वैराग्यवेगेन स्थातुं नोत्सहते गृहे  ।  
तत्रैव सन्न्यसेद् विद्वाननिष्ट्वापि द्विजोत्तमः  ॥ कूर्म्प्_१,३।६ ॥  
अन्यथा विविधैर्यज्ञैरिष्ट्वा वनमथाक्षयेत्  ।  
तपस्तप्त्वा तपोयोगाद् विरक्तः सन्न्यसेद् यदि  ॥ कूर्म्प्_१,३।७ ॥  
वानप्रस्थाश्रमं गत्वा न गृहं प्रविशेत् पुनः  ।  
न सन्न्यासी वनं चाथ ब्रह्माचर्यं न साधकः  ॥ कूर्म्प्_१,३।८ ॥  
प्राजापत्यां निरूप्येष्टिमाग्नेयीमथवा द्विजः  ।  
प्रव्रजेत गृही विद्वान् वनाद् वा श्रुतिचोदनात्  ॥ कूर्म्प्_१,३।९ ॥  
प्रकर्तुमसमर्थो ऽपि जुहोतियजतिक्रियाः  ।  
अन्धः पङ्गुर्दरिद्रो वा विरक्तः सन्न्यसेद् द्विजः  ॥ कूर्म्प्_१,३।१० ॥  
सर्वेषामेव वैराग्यं सन्न्यासाय विधीयते  ।  
पतत्येवाविरक्तो यः सन्न्यासं कर्तुमिच्छति  ॥ कूर्म्प्_१,३।११ ॥  
एकस्मिन्नथवा सम्यग् वर्तेतामरणं द्विजः  ।  
श्रद्धावनाश्रमे युक्तः सो ऽमृतत्वाय कल्पते  ॥ कूर्म्प्_१,३।१२ ॥  
न्यायागतधनः शान्तो ब्रह्मविद्यापरायणः  ।  
स्वधर्मपालको नित्यं सो ऽमृतत्वाय कल्पते  ॥ कूर्म्प्_१,३।१३ ॥  
ब्रह्मण्याधाय क्रमाणि निःसङ्गः कामवर्जितः  ।  
प्रसन्नेनैव मनसा कुर्वाणो याति तत्पदम्  ॥ कूर्म्प्_१,३।१४ ॥  
ब्रह्मणा दीयते देयं ब्रह्मणे सम्प्रदीयते  ।  
ब्रह्मैव दीयते चेति ब्रह्मार्पणमिदं परम्  ॥ कूर्म्प्_१,३।१५ ॥  
नाहं कर्ता सर्वमेतद् ब्रह्मैव कुरुते तथा  ।  
एतद् ब्रह्मार्पणं प्रोक्तमृषिभिः तत्त्वदर्शिभिः  ॥ कूर्म्प्_१,३।१६ ॥  
प्रीणातु भगवानीशः कर्मणानेन शाश्वतः  ।  
करोति सततं बुद्ध्या ब्रह्मार्पणमिदं परम्  ॥ कूर्म्प्_१,३।१७ ॥  
यद्वा फलानां सन्न्यासं प्रकुर्यात् परमेश्वरे  ।  
कर्मणामेतदप्याहुः ब्रह्मार्पणमनुत्तमम्  ॥ कूर्म्प्_१,३।१८ ॥  
कार्यमित्येव यत्कर्म नियतं सङ्गवर्जितम्  ।  
क्रियते विदुषा कर्म तद्भवेदपि मोक्षदम्  ॥ कूर्म्प्_१,३।१९ ॥  
अन्यथा यदि कर्माणि कुर्यान्नित्यमपि द्विजः  ।  
अकृत्वा फलसन्न्यासं बध्यते तत्फलेन तु  ॥ कूर्म्प्_१,३।२० ॥  
तस्मात् सर्वप्रयत्नेन त्यक्त्वा कर्माश्रितं फलम्  ।  
अविद्वानपि कुर्वोत कर्माप्नोत्यचिरात् पदम्  ॥ कूर्म्प्_१,३।२१ ॥  
कर्मणा क्षीयते पापमैहिकं पौर्विकं तथा  ।  
मनः प्रसादमन्वेति ब्रह्म विज्ञायते ततः  ॥ कूर्म्प्_१,३।२२ ॥  
कर्मणा सहिताज्ज्ञानात् सम्यग् योगो ऽबिजायते  ।  
ज्ञानं च कर्मसहितं जायते दोषवर्जितम्  ॥ कूर्म्प्_१,३।२३ ॥  
तस्मात् सर्वप्रयत्नेन तत्र तत्राश्रमे रतः  ।  
कर्माणीश्वरतुष्ट्यर्थं कुर्यान्नैष्कर्म्यमाप्नुयात्  ॥ कूर्म्प्_१,३।२४ ॥  
सम्प्राप्य परमं ज्ञानं नैष्कर्म्यं तत्प्रसादतः  ।  
एकाकी निर्ममः शान्तो जीवन्नेव विमुच्यते  ॥ कूर्म्प्_१,३।२५ ॥  
वीक्षते परमात्मानं परं ब्रह्म महेश्वरम्  ।  
नित्यानन्दं निराभासं तस्मिन्नेव लयं व्रजेत्  ॥ कूर्म्प्_१,३।२६ ॥  
तस्मात् सेवेत सततं कर्मयोगं प्रसन्नधीः  ।  
तृप्तये परमेशस्य तत् पदं याति शाश्वतम्  ॥ कूर्म्प्_१,३।२७ ॥  
एतद् वः सथितं सर्वं चातुराश्रम्यमुत्तमम्  ।  
न ह्येतत् समतिक्रम्य सिद्धिं विन्दति मानवः  ॥ कूर्म्प्_१,३।२८ ॥  
  
इति श्रीकूर्मपुराणे षट्साहस्त्र्यां संहितायां पूर्वविभागे तृतीयो ऽध्यायः  
  
  
_____________________________________________________________  
  
  
सूत उवाच  
श्रुत्वाऽश्रमविधिं कृत्सनमृषयो हृष्टमानसाः  ।  
नमस्कृत्य हृषीकेशं पुनर्वचनमब्रुवन्  ॥ कूर्म्प्_१,४।१ ॥  
मुनय ऊचुः  
भाषितं भवता सर्वं चातुराश्रम्यमुत्तमम्  ।  
इदानीं श्रोतुमिच्छामो यथा सम्भवते जगत्  ॥ कूर्म्प्_१,४।२ ॥  
कुतः सर्वमिदं जातं कस्मिंश्च लयमेष्यति  ।  
नियन्ता कश्च सर्वेषां वदस्व पुरुषोत्तम  ॥ कूर्म्प्_१,४।३ ॥  
श्रुत्वा नारायणो वाक्यमृषीणां कूर्मरूपधृक्  ।  
प्राह गम्भीरया वाचा भूतानां प्रभवाप्ययौ  ॥ कूर्म्प्_१,४।४ ॥  
श्रीकूर्म उवाच  
महेश्वरः परो ऽव्यक्तश्चतुर्व्यूहः सनातनः  ।  
अनन्तश्चाप्रमेयश्च नियन्ता विश्वतोमुखः  ॥ कूर्म्प्_१,४।५ ॥  
अव्यक्तं कारणं यत्तन्नित्यं सदसदात्मकम्  ।  
प्रधानं प्रकृतिश्चेति यदाहुस्तत्त्वचिन्तकाः  ॥ कूर्म्प्_१,४।६ ॥  
गन्धवर्णरसैर्हेनं शब्दस्पर्शविवर्जितम्  ।  
अजरं ध्रुवमक्षय्यं नित्यं स्वात्मन्यवस्थितम्  ॥ कूर्म्प्_१,४।७ ॥  
जगद्योनिर्महाभूतं परं ब्रह्म सनातनम्  ।  
विग्रहः सर्वभूतानामात्मनाधिष्ठितं महत्  ॥ कूर्म्प्_१,४।८ ॥  
अनाद्यन्तमजं सूक्ष्मं त्रिगुणं प्रभवाप्ययम्  ।  
असाम्प्रतमविज्ञेयं ब्रह्माग्रे समवर्तत  ॥ कूर्म्प्_१,४।९ ॥  
गुणसाम्ये तदा तस्मिन् पुरुषे चात्मनि स्थिते  ।  
प्राकृतः प्रलयो ज्ञेयो यावद् विश्वसमुद्भवः  ॥ कूर्म्प्_१,४।१० ॥  
ब्राह्मी रात्रिरियं प्रोक्ता अहः सृष्टिरुदाहृता  ।  
अहर्न विद्यते तस्य न रात्रिर्ह्युपचारतः  ॥ कूर्म्प्_१,४।११ ॥  
निशान्ते प्रतिबुद्धो ऽसौ जगदादिरनादिमान्  ।  
सर्वभूतमयो ऽव्यक्तो ह्यन्तर्यामीश्वरः परः  ॥ कूर्म्प्_१,४।१२ ॥  
प्रकृतिं पुरुषं चैव प्रविश्याशु महेश्वरः  ।  
क्षोभयामास योगेन परेण परमेश्वरः  ॥ कूर्म्प्_१,४।१३ ॥  
यथा मदो नरस्त्रीणां यथा वा माधवो ऽनिलः  ।  
अनुप्रविष्टः क्षोभाय तथासौ योगमूर्तिमान्  ॥ कूर्म्प्_१,४।१४ ॥  
स एव क्षोभको विप्राः क्षोभ्यश्च परमेश्वरः  ।  
स सङ्कोचविकासाभ्यां प्रधानत्वे ऽपि च स्थितः  ॥ कूर्म्प्_१,४।१५ ॥  
प्रधानात् क्षोभ्यमाणाच्च तथा पुंसः पुरातनात्  ।  
प्रादुरासीन्महद् बीजं प्रधानपुरुषात्मकम्  ॥ कूर्म्प्_१,४।१६ ॥  
महानात्मा मतिर्ब्रह्मा प्रबुद्धिः ख्यातिरीश्वरः  ।  
प्रज्ञाधृतिः स्मृतिः संविदेतस्मादिति तत् स्मृतम्  ॥ कूर्म्प्_१,४।१७ ॥  
वैकारिकस्तैजसश्च भूतादिश्चैव तामसः  ।  
त्रिविधो ऽयमहङ्कारो महतः सम्बभूव ह  ॥ कूर्म्प्_१,४।१८ ॥  
अहङ्कारो ऽबिमानश्च कर्ता मन्ता च स स्मृतः  ।  
आत्मा च पुद्गलो जीवो यतः सर्वाः प्रवृत्तयः  ॥ कूर्म्प्_१,४।१९ ॥  
पञ्चभूतान्यहङ्कारात् तन्मात्राणि च जज्ञिरे  ।  
इन्द्रियाणि तथा देवाः सर्वं तस्यात्मजं जगत्  ॥ कूर्म्प्_१,४।२० ॥  
मनस्त्वव्यक्तजं प्रोक्तं विकारः प्रथमः स्मृतः  ।  
येनासौ जायते कर्ता भूतादींश्चानुपश्यति  ॥ कूर्म्प्_१,४।२१ ॥  
वैकारिकादहङ्कारात् सर्गो वैकारिको ऽभवत्  ।  
तैजसानीन्द्रियाणि स्युर्देवा वैकारिका दश  ॥ कूर्म्प्_१,४।२२ ॥  
एकादशं मनस्तत्र स्वगुणेनोभयात्मकम्  ।  
भूततन्मात्रसर्गो ऽयं भूतादेरभवन् प्रजाः  ॥ कूर्म्प्_१,४।२३ ॥  
भूतादिस्तु विकुर्वाणः शब्दमात्रं ससर्ज ह  ।  
आकाशं शुषिरं तस्मादुत्पन्नं शब्दलक्षणम्  ॥ कूर्म्प्_१,४।२४ ॥  
आकाशस्तु विकुर्वाणः स्पर्शमात्रं ससर्ज ह  ।  
वायुरुत्पद्यते तस्मात् तस्य स्पर्शो गुणो मतः  ॥ कूर्म्प्_१,४।२५ ॥  
वायुश्चापि विकुर्वाणो रूपमात्रं ससर्ज ह  ।  
ज्योतिरुत्पद्यते वायोस्तद्रूपगुणमुच्यते  ॥ कूर्म्प्_१,४।२६ ॥  
ज्योतिश्चापि विकुर्वाणं रसमात्रं ससर्ज ह  ।  
सम्भवन्ति ततो ऽम्भांसि रसाधाराणि तानि तु  ॥ कूर्म्प्_१,४।२७ ॥  
आपश्चापि विकुर्वन्त्यो गन्धमात्रं ससर्जिरे  ।  
सङ्घातो जायते तस्मात् तस्य गन्धो गुणो मतः  ॥ कूर्म्प्_१,४।२८ ॥  
आकाशं शब्दमात्रं यत् स्पर्शमात्रं समावृणोत्  ।  
द्विगुणस्तु ततो वायुः शब्दस्पर्शात्मको ऽभवत्  ॥ कूर्म्प्_१,४।२९ ॥  
रूपं तथैवाविशतः शब्दस्पर्शौ गुणावुभौ  ।  
त्रिगुणः स्यात् ततो वह्निः स शब्दस्पर्शरूपवान्  ॥ कूर्म्प्_१,४।३० ॥  
शब्द स्पर्शश्च रूपं च रसमात्रं समाविशन्  ।  
तस्माच्चतुर्गुणा आपो विज्ञेयास्तु रसात्मिकाः  ॥ कूर्म्प्_१,४।३१ ॥  
शब्दः स्पर्शश्च रूपं च रसो गन्धं समाविशन्  ।  
तसमात् पञ्चगुणा भूमिः स्थूला भूतेषु शब्द्यते  ॥ कूर्म्प्_१,४।३२ ॥  
शान्ता घोराश्च मूढाश्च विशेषास्तेन ते स्मृताः  ।  
परस्परानुप्रवेशाद् धारयन्ति परस्परम्  ॥ कूर्म्प्_१,४।३३ ॥  
एते सप्त महात्मानो ह्यन्योन्यस्य समाश्रयात्  ।  
नाशक्नुवन् प्रजाः स्त्रष्टुमसमागम्य कृत्स्नशः  ॥ कूर्म्प्_१,४।३४ ॥  
पुरुषाधिष्ठितात्वाच्च अव्यक्तानुग्रहेण च  ।  
महादादयो विशेषान्ता ह्मण्डमुत्पादयन्ति ते  ॥ कूर्म्प्_१,४।३५ ॥  
एककालसमुत्पन्नं जलबुद्बुदवच्च तत्  ।  
विशेषेभ्यो ऽण्डमभवद् बृहत् तदुदकेशयम्  ॥ कूर्म्प्_१,४।३६ ॥  
तस्मिन् कार्यस्य करणं संसिद्धिः परमेष्ठिनः  ।  
प्राकृते ऽण्डे विवृत्तः स क्षेत्रज्ञो ब्रह्मसञ्ज्ञितः  ॥ कूर्म्प्_१,४।३७ ॥  
स वै शरीरी प्रथमः स वै पुरुष उच्यते  ।  
आदिकर्ता स भूतानां ब्रह्माग्रे समवर्तत  ॥ कूर्म्प्_१,४।३८ ॥  
यमाहुः पुरुषं हंसं प्रधानात् परतः स्थितम्  ।  
हिरण्यगर्भं कपिलं छन्दोमूर्ति सनातनम्  ॥ कूर्म्प्_१,४।३९ ॥  
मेरुरुल्बमभूत् तस्य जरायुश्चापि पर्वताः  ।  
गर्भोदकं समुद्राश्च तस्यासन् परमात्मनः  ॥ कूर्म्प्_१,४।४० ॥  
तस्मिन्नण्डे ऽभवद् विश्वं सदेवासुरमानुषम्  ।  
चन्द्रादित्यौ सनक्षत्रौ सग्रहौ सह वायुना  ॥ कूर्म्प्_१,४।४१ ॥  
अद्भिर्दशगुणाभिश्च बाह्यतो ऽण्डं समावृतम्  ।  
आपो दशगुणेनैव तेजसा बाह्यतो वृताः  ॥ कूर्म्प्_१,४।४२ ॥  
तेजो दशगुणेनैव बाह्यतो वायुनावृतम्  ।  
आकाशेनावृतो वायुः खं तु भूतादिनावृतम्  ॥ कूर्म्प्_१,४।४३ ॥  
भूतादिर्महता तद्वदव्यक्तेनावृतो महान्  ।  
एते लोका महात्मनः सर्वतत्त्वाभिमानिनः  ॥ कूर्म्प्_१,४।४४ ॥  
वसन्ति तत्र पुरुषास्तदात्मानो व्यवस्थिताः  ।  
ईश्वरा योगधर्माणो ये चान्ये तत्त्वचिन्तकाः  ॥ कूर्म्प्_१,४।४५ ॥  
सर्वज्ञाः शान्तरजसो नित्यं मुदितमानसाः  ।  
एतैरावरणैरण्डं सप्तभिः प्राकृतैर्वृतम्  ॥ कूर्म्प्_१,४।४६ ॥  
एतावच्छक्यते वक्तुं मायैषा गहना द्विजाः  ।  
एतत् प्राधानिकं कार्यं यन्मया बीजमीरितम्  ।  
प्रजापतेः परा मूर्तिरितीयं वैदिकी श्रुतिः  ॥ कूर्म्प्_१,४।४७ ॥  
ब्रह्माण्डमेतत् सकलं सप्तलोकतलान्वितम्  ।  
द्वितीयं तस्य देवस्य शरीरं परमेष्ठिनः  ॥ कूर्म्प्_१,४।४८ ॥  
हिरण्यगर्भो भगवान् ब्रह्मा वै कनकाण्डजः  ।  
तृतीयं भगवद्रूपं प्राहुर्वेदार्थवेदिनः  ॥ कूर्म्प्_१,४।४९ ॥  
रजोगुणमयं चान्यद् रूपं तस्यैव धीमतः  ।  
चतुर्मुखः स भगवान् जगत्सृष्टौ प्रवर्तते  ॥ कूर्म्प्_१,४।५० ॥  
सृष्टं च पाति सकलं विश्वात्मा विश्वतोमुखः  ।  
सत्त्वं गुणमुपाश्रित्य विष्णुर्विश्वेश्वरः स्वयम्  ॥ कूर्म्प्_१,४।५१ ॥  
अन्तकाले स्वयं देवः सर्वात्मा परमेश्वरः  ।  
तमोगुणं समाश्रित्य रुद्रः संहरते जगत्  ॥ कूर्म्प्_१,४।५२ ॥  
एको ऽपि सन्महादेवस्त्रिधासौ समवस्थितः  ।  
सर्गरक्षालयगुणैर्निर्गुणो ऽपि निरञ्जनः  ।  
एकधा स द्विधा चैव त्रिधा च बहुधा पुनः  ॥ कूर्म्प्_१,४।५३ ॥  
योगेश्वरः शरीराणि करोति विकरोति च  ।  
नानाकृतिक्रियारूपनामवन्ति स्वलीलया  ॥ कूर्म्प्_१,४।५४ ॥  
हिताय चैव भक्तानां स एव ग्रसते पुनः  ।  
त्रिधा विभज्य चात्मानं त्रैकाल्ये सम्प्रवर्तते  ।  
सृजते ग्रसते चैव वीक्षते च विशेषतः  ॥ कूर्म्प्_१,४।५५ ॥  
यस्मात् सृष्ट्वानुगृह्णाति ग्रसते च पुनः प्रजाः  ।  
गुणात्मकत्वात् त्रैकाल्ये तस्मादेकः स उच्यते  ॥ कूर्म्प्_१,४।५६ ॥  
अग्रे हिरण्यगर्भः स प्रादुर्भूतः सनातनः  ।  
आदित्वादादिदेवो ऽसौ अजातत्वादजः स्मृतः  ॥ कूर्म्प्_१,४।५७ ॥  
पातियस्मात् प्रजाः सर्वाः प्रजापतिरिति स्मृतः  ।  
देवेषु च महादेवो माहदेव इति स्मृतः  ॥ कूर्म्प्_१,४।५८ ॥  
बृहत्त्वाच्च स्मृतो ब्रह्मा परत्वात् परमेश्वरः  ।  
वशित्वादप्यवश्यत्वादीश्वरः परिभाषितः  ॥ कूर्म्प्_१,४।५९ ॥  
ऋषिः सर्वत्रगत्वेन हरिः सर्वहरो यतः  ।  
अनुत्पादाच्च पूर्वत्वात् स्वयम्भूरिति स स्मृतः  ॥ कूर्म्प्_१,४।६० ॥  
नराणामयनो यस्मात् तेन नारायणः स्मृतः  ।  
हरः संसारहरणाद् विभुत्वाद् विष्णुरुच्यते  ॥ कूर्म्प्_१,४।६१ ॥  
भगवान् सर्वविज्ञानादवनादोमिति स्मृतः  ।  
सर्वज्ञः सर्वविज्ञानात् सर्वः सर्वमयो यतः  ॥ कूर्म्प्_१,४।६२ ॥  
शिवः स निर्मलो यस्माद् विभुः सर्वगतो यतः  ।  
तारणात् सर्वदुः खानां तारकः परिगीयते  ॥ कूर्म्प्_१,४।६३ ॥  
बहुनात्र किमुक्तेन सर्वं ब्रह्ममयं जगत्  ।  
अनेकभेदभिन्नस्तु क्रीडते परमेश्वरः  ॥ कूर्म्प्_१,४।६४ ॥  
इत्येष प्राकृतः सर्गः सङ्क्षेपात् कथितो मया  ।  
अबुद्धिपूर्वको विप्रा ब्राह्मीं सृष्टिं निबोधत  ॥ कूर्म्प्_१,४।६५ ॥  
  
इति श्रीकूर्मपुराणे षट्साहस्त्र्यां संहितायां पूर्वंविभागे चतुर्थो ऽध्यायः  
  
  
_____________________________________________________________  
  
  
श्रीकूर्म उवाच  
स्वयम्भुवो विवृत्तस्य कालसङ्ख्या द्विजोत्तमाः  ।  
न शक्यते समाख्यातुं बहुवर्षैरपि स्वयम्  ॥ कूर्म्प्_१,५।१ ॥  
कालसङ्ख्या समासेन परार्धद्वयकल्पिता  ।  
स एव स्यात् परः कालः तदन्ते प्रतिसृज्यते  ॥ कूर्म्प्_१,५।२ ॥  
निजेन तस्य मानेन आयुर्वर्षशतं स्मृतम्  ।  
तत् पराख्यं तदर्धं च परार्धमभिदीयते  ॥ कूर्म्प्_१,५।३ ॥  
काष्ठा पञ्चदश ख्याता निमेषा द्विजसत्तमाः  ।  
काष्ठास्त्रिंशत् कला त्रिंशत् कला मौहूर्तिकी गतिः  ॥ कूर्म्प्_१,५।४ ॥  
तावत्सङ्ख्यैरहोरात्रं मुहूर्तैर्मानुषं स्मृतम्  ।  
अहोरात्राणि तावन्ति मासः पक्षद्वयात्मकः  ॥ कूर्म्प्_१,५।५ ॥  
तैः षड्भिरयनं वर्षं द्वे ऽयने दक्षिणोत्तरे  ।  
अयनं दक्षिणं रात्रिर्देवानामुत्तरं दिनम्  ॥ कूर्म्प्_१,५।६ ॥  
दिव्यैर्वर्षसहस्त्रैस्तु कृतत्रेतादिसञ्ज्ञितम्  ।  
चतुर्युगं द्वादशभिः तद्विभागं निबोधत  ॥ कूर्म्प्_१,५।७ ॥  
चत्वार्याहुः सहस्त्राणि वर्षाणां तत्कृतं युगम्  ।  
तस्य तावच्छती सन्ध्या सन्ध्यांशश्च कृतस्य तु  ॥ कूर्म्प्_१,५।८ ॥  
त्रिशती द्विशती सन्ध्या तथा चैकशती क्रमात्  ।  
अंशकं षट्शतं तस्मात् कृसन्ध्यांशकं विना  ॥ कूर्म्प्_१,५।९ ॥  
त्रिद्व्येकसाहस्त्रमतो विना सन्ध्यांशकेन तु  ।  
त्रेताद्वापरतिष्याणां कालज्ञाने प्रकीर्तितम्  ॥ कूर्म्प्_१,५।१० ॥  
एतद् द्वादशसाहस्त्रं साधिकं परिकल्पितम्  ।  
तदेकसप्ततिगुणं मनोरन्तरमुच्यते  ॥ कूर्म्प्_१,५।११ ॥  
ब्रह्मणो दिवसे विप्रा मनवः स्युश्चतुर्दश  ।  
स्वायम्भुवादयः सर्वे ततः सावर्णिकादयः  ॥ कूर्म्प्_१,५।१२ ॥  
तैरियं पृथिवी सर्वा सप्तद्वीपा सपर्वता  ।  
पूर्णं युगसहस्त्रं वै परिपाल्या नरेश्वरैः  ॥ कूर्म्प्_१,५।१३ ॥  
मन्वन्तरेण चैकेन सर्वाण्येवान्तराणि वै  ।  
व्याख्यातानि न सन्देहः कल्पं कल्पेन चैव हि  ॥ कूर्म्प्_१,५।१४ ॥  
ब्राह्ममेकमहः कल्पस्तावती रात्रिरिष्यते  ।  
चतुर्युगसहस्त्रं तु कल्पमाहुर्मनीषिणः  ॥ कूर्म्प्_१,५।१५ ॥  
त्रीणि कल्पशतानि स्युः तथा षष्टिर्द्विजोत्तमाः  ।  
ब्रह्मणः कथितं वर्षं पराख्यं तच्छतं विदुः  ॥ कूर्म्प्_१,५।१६ ॥  
तस्यान्ते सर्वतत्त्वानां स्वहेतौ प्रकृतौ लयः  ।  
तेनायं प्रोच्यते सद्भिः प्राकृतः प्रतिसञ्चरः  ॥ कूर्म्प्_१,५।१७ ॥  
ब्रह्मनारायणेशानां त्रयाणां प्रकृतौ लयः  ।  
प्रोच्यते कालयोगेन पुनरेव च सम्भवः  ॥ कूर्म्प्_१,५।१८ ॥  
एवं ब्रह्मा च भूतानि वासुदेवो ऽपि शङ्करः  ।  
कालेनैव तु सृज्यन्ते स एव ग्रसते पुनः  ॥ कूर्म्प्_१,५।१९ ॥  
अनादिरेष भगवान् कालो ऽनन्तो ऽजरो ऽमरः  ।  
सर्वगत्वात् स्वतन्त्रत्वात् सर्वात्मासौ महेश्वरः  ॥ कूर्म्प्_१,५।२० ॥  
ब्रह्माणो बहवो रुद्रा ह्यन्ये नारायणादयः  ।  
एको हि भगवानीशः कालः कविरिति श्रुति  ॥ कूर्म्प्_१,५।२१ ॥  
एकमत्र व्यतीतं तु परार्धं ब्रह्मणो द्विजाः  ।  
साम्प्रतं वर्तते तद्वत् तस्य कल्पो ऽयमष्टमः  ॥ कूर्म्प्_१,५।२२ ॥  
यो ऽतीतः सप्तमः कल्पः पाद्म इत्युच्यते बुधैः  ।  
वाराहो वर्तते कल्पः तस्य वक्ष्यामि विस्तरम्  ॥ कूर्म्प्_१,५।२३ ॥  
  
इति श्रीकूर्मपुराणे षट्साहस्त्र्यां संहितायां पूर्वविभागे पञ्चमो ऽध्यायः  
  
  
_____________________________________________________________  
  
  
श्रीकूर्म उवाच  
आसीदेकार्णवं घोरमविभागं तमोमयम्  ।  
शान्तवातादिकं सर्वं न प्रज्ञायत किञ्चन  ॥ कूर्म्प्_१,६।१ ॥  
एकार्णवे तदा तस्मिन् नष्टे स्थावरजङ्गमे  ।  
तदा समभवद् ब्रह्मा सहस्त्राक्षः सहस्त्रपात्  ॥ कूर्म्प्_१,६।२ ॥  
सहस्त्रशीर्षा पुरुषो रुक्मवर्णस्त्वतीन्द्रियः  ।  
ब्रह्मा नारायणाख्यस्तु सुष्वाप सलिले तदा  ॥ कूर्म्प्_१,६।३ ॥  
इमं चोदाहरन्त्यत्र श्लोकं नारायणं प्रति  ।  
ब्रह्मस्वरूपिणं देवं जगतः प्रभवाप्ययम्  ॥ कूर्म्प्_१,६।४ ॥  
आपो नारा इति प्रोक्ता नाम्ना पूर्वमिति श्रुतिः  ।  
अयनं तस्य ता यस्मात् तेन नारायणः स्मृतः  ॥ कूर्म्प्_१,६।५ ॥  
तुल्यं युगसहस्त्रस्य नैशं कालमुपास्य सः  ।  
शर्वर्यन्ते प्रकुरुते ब्रह्मत्वं सर्गकारणात्  ॥ कूर्म्प्_१,६।६ ॥  
ततस्तु सलिले तस्मिन् विज्ञायान्तर्गतां महीम्  ।  
अनुमानात् तदुद्धारं कर्तुकामः प्रजापतिः  ॥ कूर्म्प्_१,६।७ ॥  
जलक्रीडासु रुचिरं वाराहं रुपमास्थितः  ।  
अधृष्यं मनसाप्यन्यैर्वाङ्मयं ब्रह्मसञ्ज्ञितम्  ॥ कूर्म्प्_१,६।८ ॥  
पृथिव्युद्धरणार्थाय प्रविश्य च रसातलम्  ।  
दंष्ट्रयाभ्युज्जहारैनामात्माधारो धराधरः  ॥ कूर्म्प्_१,६।९ ॥  
दृष्ट्वा दंष्ट्राग्रविन्यस्तां पृथिवीं प्रथितपौरुषम्  ।  
अस्तुवञ्जनलोकस्थाः सिद्धा ब्रह्मर्षयो हरिम्  ॥ कूर्म्प्_१,६।१० ॥  
ऋषय ऊचुः  
नमस्ते देवदेवाय ब्रह्मणे परमेष्ठिने  ।  
पुरुषाय पुराणाय शाश्वताय जयाय च  ॥ कूर्म्प्_१,६।११ ॥  
नमः स्वयम्भुवे तुभ्यं स्त्रष्ट्रे सर्वार्थवेदिने  ।  
नमो हिरण्यगर्भाय वेधसे परमात्मने  ॥ कूर्म्प्_१,६।१२ ॥  
नमस्ते वासुदेवाय विष्णवे विश्वयोनये  ।  
नारायणाय देवाय देवानां हितकारिणे  ॥ कूर्म्प्_१,६।१३ ॥  
नमो ऽस्तु ते चतुर्वक्त्रे शार्ङ्गचक्रासिधारिणे  ।  
सर्वभूतात्मभूताय कूटस्थाय नमो नमः  ॥ कूर्म्प्_१,६।१४ ॥  
नमो वेदरहस्याय नमस्ते वेदयोनये  ।  
नमो बुद्धाय शुद्धाय नमस्ते ज्ञानरूपिणे  ॥ कूर्म्प्_१,६।१५ ॥  
नमो ऽस्त्वानन्दरूपाय साक्षिणे जगतां नमः  ।  
अनन्तायाप्रमेयाय कार्याय करणाय च  ॥ कूर्म्प्_१,६।१६ ॥  
नमस्ते पञ्चबूताय पञ्चभूतात्मने नमः  ।  
नमो मूलप्रकृतये मायारूपाय ते नमः  ॥ कूर्म्प्_१,६।१७ ॥  
नमो ऽस्तु ते वराहाय नमस्ते मत्स्यरूपिणे  ।  
नमो योगाधिगम्याय नमः सकर्षणाय ते  ॥ कूर्म्प्_१,६।१८ ॥  
नमस्त्रिमूर्तये तुभ्यं त्रिधाम्ने दिव्यतेजसे  ।  
नमः सिद्धाय पूज्याय गुणत्रयविभाविने  ॥ कूर्म्प्_१,६।१९ ॥  
तमो ऽस्त्वादित्यवर्णाय नमस्ते पद्मयोनये  ।  
नमो ऽमूर्ताय मूर्ताय माधवाय नमो नमः  ॥ कूर्म्प्_१,६।२० ॥  
त्वयैव सृष्टमखिलं त्वय्येव लयमेष्यति  ।  
पालयैतज्जगत् सर्वं त्राता त्वं शरणं गति  ॥ कूर्म्प्_१,६।२१ ॥  
इत्थं स भगवान् विष्णुः सनकाद्यैरभिष्टुतः  ।  
प्रसादमकरोत् तेषां वराहवपुरीश्वरः  ॥ कूर्म्प्_१,६।२२ ॥  
ततः संस्थानमानीय पृथिवीं पृथिवीपतिः  ।  
मुमोच रूपं मनसा धारयित्वा प्रिजापतिः  ॥ कूर्म्प्_१,६।२३ ॥  
तस्योपरि जलौघस्य महती नौरिव स्थिता  ।  
विततत्वाच्च देहस्य न मही याति सम्प्लवम्  ॥ कूर्म्प्_१,६।२४ ॥  
पृथिवीं तु समीकृत्य पृथिव्यां सो ऽचिनोद् गिरीन्  ।  
प्राक्सर्गदग्धानखिलांस्ततः सर्गे ऽदधन्मनः  ॥ कूर्म्प्_१,६।२५ ॥  
  
इति श्रीकूर्मपुराणे षटसाहस्त्र्यां संहितायां पूर्वविभागे षष्ठो ऽध्यायः  
  
  
_____________________________________________________________  
  
  
श्रीकूर्म उवाच  
सृष्टिं चिन्तयतस्तस्य कल्पादिषु यथा पुरा  ।  
अबुद्धिपूर्वकः सर्गः प्रादुर्भूतस्तमोमयः  ॥ कूर्म्प्_१,७।१ ॥  
तमो मोहो महामोहस्तामिस्त्रश्चान्धसञ्ज्ञितः  ।  
अविद्या पञ्चपर्वैषा प्रादुर्भूता महात्मनः  ॥ कूर्म्प्_१,७।२ ॥  
पञ्चधावस्थितः सर्गो ध्यायतः सो ऽभिमानिनः  ।  
संवृतस्तमसा चैव बीजकम्भुवनावृतः  ॥ कूर्म्प्_१,७।३ ॥  
वर्हिरन्तश्चाप्रकाशः स्तब्धो निः सञ्ज्ञ एव च  ।  
मुक्या नगा इति प्रोक्ता मुख्यसर्गस्तु स स्मृतः  ॥ कूर्म्प्_१,७।४ ॥  
तं दृष्ट्वासाधकं सर्गममन्यदपरं प्रभुः  ।  
तस्याभिध्यायतः सर्गस्तिर्यक्स्त्रोतो ऽभ्यवर्तत  ॥ कूर्म्प्_१,७।५ ॥  
यस्मात् तिर्यक् प्रवृत्तः स तिर्यक्स्त्रोतस्ततः स्मृतः  ।  
पश्वादयस्ते विख्याता उत्पथग्राहिणो द्विजाः  ॥ कूर्म्प्_१,७।६ ॥  
तमप्यसाधकं ज्ञात्वा सर्गमन्यं ससर्ज ह  ।  
ऊर्ध्वस्त्रोत इति प्रोक्तो देवसर्गस्तु सात्त्विकः  ॥ कूर्म्प्_१,७।७ ॥  
ते सुखप्रतिबहुला बहिरन्तश्च नावृताः  ।  
प्रकाशा बहिरन्तश्च स्वभावाद् देवसञ्ज्ञिताः  ॥ कूर्म्प्_१,७।८ ॥  
ततो ऽबिधायायतस्तस्य सत्याभिध्यायिनस्तदा  ।  
प्रादुरासीत् तदाव्यक्तादर्वाक्स्त्रोतस्तु साधकः  ॥ कूर्म्प्_१,७।९ ॥  
ते च प्रकाशबहुलास्तमोद्रिक्ता रजोधिकाः  ।  
दुः खोत्कटाः सत्त्वयुता मनुष्याः परिकीर्तिता  ॥ कूर्म्प्_१,७।१० ॥  
तं दृष्ट्वा चापरं सर्गममन्यद् भगवानजः  ।  
तस्याभिध्यायतः सर्गं सर्गो भूतादिको ऽभवत्  ॥ कूर्म्प्_१,७।११ ॥  
ते ऽपरिग्राहिणः सर्वे संविभागरताः पुनः  ।  
खादनाश्चाप्यशीलाश्च भूताद्याः परिकीर्तिताः  ।  
इत्येते पञ्च कथिताः सर्गा वै द्विजपुङ्गवाः  ॥ कूर्म्प्_१,७।१२ ॥  
प्रथमो महतः सर्गो विज्ञेयो ब्रह्मणस्तु सः  ।  
तन्मात्राणां द्वितीयस्तु भूतसर्गो हि स स्मृतः  ॥ कूर्म्प्_१,७।१३ ॥  
वैकारिकस्तृतीयस्तु सर्ग ऐन्द्रियकः स्मृतः  ।  
इत्येष प्राकृतः सर्गः सम्भूतो ऽबुद्धिपूर्वकः  ॥ कूर्म्प्_१,७।१४ ॥  
मुख्यसर्गश्चतुर्थस्तु मुख्या वै स्थावराः स्मृताः  ।  
तिर्यक्स्त्रोतस्तु यः प्रोक्तस्तिर्यग्योन्यः स पञ्चमः  ॥ कूर्म्प्_१,७।१५ ॥  
तथोर्ध्वस्त्रोतसां षष्ठो देवसर्गस्तु स स्मृतः  ।  
ततोर्ऽवाक्स्त्रोतसां सर्गः सप्तमः स तु मानुषः  ॥ कूर्म्प्_१,७।१६ ॥  
अष्टमो भौतिकः सर्गो भूतादीनां प्रकीर्तितः  ।  
नवमश्चैव कौमारः प्राकृता वैकृतास्त्विमे  ॥ कूर्म्प्_१,७।१७ ॥  
प्राकृतास्तु त्रयः पूर्वे सर्गास्ते ऽबुद्धिपूर्वकाः  ।  
बुद्धिपूर्वं प्रवर्तन्ते मुख्याद्या मुनिपुङ्गवाः  ॥ कूर्म्प्_१,७।१८ ॥  
अग्रे ससर्ज वै ब्रह्मा मानसानात्मनः समान्  ।  
सनकं सनातनं चैव तथैव च सनन्दनम्  ।  
ऋभुं सनात्कुमारं च पूर्वमेव प्रजापतिः  ॥ कूर्म्प्_१,७।१९ ॥  
पञ्चैते योगिनो विप्राः परं वैराग्यमास्थिताः  ।  
ईश्वरासक्तमनसो न सृष्टौ दधिरे मतिम्  ॥ कूर्म्प्_१,७।२० ॥  
तेष्वेवं निरपेक्षेषु लोकसृष्टौ प्रजापतिः  ।  
मुमोह मायया सद्यो मायिनः परमेष्ठिनः  ॥ कूर्म्प्_१,७।२१ ॥  
तं बोधयामास सुतं जगन्मायो महामुनिः  ।  
नारायणो महायोगी योगिचित्तानुरञ्जनः  ॥ कूर्म्प्_१,७।२२ ॥  
बोधितस्तेन विश्वात्मा तताप परमं तपः  ।  
स तप्यमानो भगवान् न किञ्चित् प्रतिपद्यत  ॥ कूर्म्प्_१,७।२३ ॥  
ततो दीर्घेण कालेन दुखात् क्रोधो व्यजायत  ।  
क्रोधाविष्टस्य नेत्राभ्यां प्रापतन्नश्रु बिन्दवः  ॥ कूर्म्प्_१,७।२४ ॥  
भ्रुकुटीकुटिलात् तस्य ललाटात् परमेश्वरः  ।  
समुत्पन्नो महादेवः शरण्यो नीललोहितः  ॥ कूर्म्प्_१,७।२५ ॥  
स एव भगवानीशस्तेजोराशिः सनातनः  ।  
यं प्रपश्यन्ति विद्वांसः स्वात्मस्थं परमेश्वरम्  ॥ कूर्म्प्_१,७।२६ ॥  
ओङ्कारं समनुस्मृत्य प्रणम्य च कृताञ्जलिः  ।  
ताम भगवान् ब्रह्मा सृजेमा विविधाः प्रजाः  ॥ कूर्म्प्_१,७।२७ ॥  
निशम्य भगवान् वाक्यं शङ्करो धर्मवाहनः  ।  
स्वात्मना सद्शान् रुद्रान् ससर्ज मनसा शिवः  ।  
कपर्दिनो निरातङ्कांस्त्रिनेत्रान् नीललोहितान्  ॥ कूर्म्प्_१,७।२८ ॥  
तं प्राह भगवान् ब्रह्मा जन्ममृत्युयुताः प्रजाः  ।  
सृजेति सो ऽब्रवीदीशो नाहं मृत्युजरान्विताः  ।  
प्रजाः स्त्रक्ष्ये जगन्नाथ सृज त्वमशुभाः प्रजाः  ॥ कूर्म्प्_१,७।२९ ॥  
निवार्य च तदा रुद्रं ससर्ज कमलोद्भवः  ।  
स्थानाभिमानिनः सर्वान् गदतस्तान् निबोधत  ॥ कूर्म्प्_१,७।३० ॥  
अपो ऽग्निरन्तरिक्षं च द्यौर्वायुः पृथिवी तथा  ।  
नद्यः समुद्राः शैलाश्च वृक्षा वीरुध एव च  ॥ कूर्म्प्_१,७।३१ ॥  
लवाः काष्ठाः कलाश्चैव मुहूर्ता दिवसाः क्षपाः  ।  
अर्धमासाश्च मासाश्च अयनाब्दयुगादयः  ॥ कूर्म्प्_१,७।३२ ॥  
स्थानाबिमानिनः सृष्ट्वा साधकानसृजत् पुनः  ।  
मरीचिभृग्वङ्गिरसं पुलस्त्यं पुलहं क्रतुम्  ।  
दक्षमत्रिं वसिष्ठं च धर्मं सङ्कल्पमेव च  ॥ कूर्म्प्_१,७।३३ ॥  
प्राणाद् ब्रह्मासृजद् दक्षं चक्षुषश्च मरीचिनम्  ।  
शिरसो ऽङ्गिरसं देवो हृदयाद् भृगुमेव च  ॥ कूर्म्प्_१,७।३४ ॥  
श्रोत्राभ्यामत्रिनामानं धर्मं च व्यवसायतः  ।  
सङ्कल्पं चैव सङ्कल्पात् सर्वलोकपितामहः  ॥ कूर्म्प्_१,७।३५ ॥  
पुलस्त्यं च तथोदानाद् व्यनाच्च पुलहं मुनिम्  ।  
अपानात् क्रतुमव्यग्रं समानाच्च वसिष्ठकम्  ॥ कूर्म्प्_१,७।३६ ॥  
इत्येते ब्रह्मणा सृष्टाः साधका गृहमेधिनः  ।  
आस्थाय मानवं रूपं धर्मस्तैः सम्प्रवर्तितः  ॥ कूर्म्प्_१,७।३७ ॥  
ततो देवासुरपितृन् मनुष्यांश्च चतुष्टयम्  ।  
सिसृक्षुरम्भांस्येतानि स्वमात्मानमयूयुजत्  ॥ कूर्म्प्_१,७।३८ ॥  
युक्तात्मनस्तमोमात्रा उद्रिक्ताभूत् प्रजापतेः  ।  
ततो ऽस्य जघनात् पूर्वमसुरा जज्ञिरे सुताः  ॥ कूर्म्प्_१,७।३९ ॥  
उत्ससर्जासुरान् सृष्ट्वा तां तनुं पुरुषोत्तमः  ।  
सा चोत्सृष्टा तनुस्तेन सद्यो रात्रिरजायत  ।  
सा तमोबहुला यस्मात् प्रजास्तस्यांस्वपन्त्यतः  ॥ कूर्म्प्_१,७।४० ॥  
सत्त्वमात्रत्मिकां देवस्तनुमन्यामगृह्णत  ।  
ततो ऽस्य मुखतो देवा दीव्यतः सम्प्रजज्ञिरे  ॥ कूर्म्प्_१,७।४१ ॥  
त्यक्ता सापि तनुस्तेन सत्त्वप्रायमभूद् दिनम्  ।  
तस्मादहो धर्मयुक्ता देवताः समुपासते  ॥ कूर्म्प्_१,७।४२ ॥  
सत्त्वमात्रात्मिकामेव ततो ऽन्यां जगृहे तनुम्  ।  
पितृवन्मन्यमानस्य पितरः सम्प्रजज्ञिरे  ॥ कूर्म्प्_१,७।४३ ॥  
उत्ससर्ज पितृन् सृष्ट्वा ततस्तामपि विश्वसृक्  ।  
सापविद्धा तनुस्तेन सद्यः सन्ध्या व्यजायत  ॥ कूर्म्प्_१,७।४४ ॥  
तस्मादहर्देवतानां रात्रिः स्याद् देवविद्विषाम्  ।  
तयोर्मध्ये पितॄणां तु मूर्तिः सन्ध्या गरीयसी  ॥ कूर्म्प्_१,७।४५ ॥  
तस्माद् देवासुराः सर्वे मनवो मानवास्तथा  ।  
उपासते तदा युक्ता रात्र्यह्नोर्मध्यमां तनुम्  ॥ कूर्म्प्_१,७।४६ ॥  
रजोमात्रात्मिकां ब्रह्मा तनुमन्यामगृह्णत  ।  
ततो ऽस्य जज्ञिरे पुत्रा मनुष्या रजसावृताः  ॥ कूर्म्प्_१,७।४७ ॥  
तामप्याशु स तत्याज तनुं सद्यः प्रजापतिः  ।  
ज्योत्स्त्रा सा चाभवद्विप्राः प्राक्सन्ध्या याबिधीयते  ॥ कूर्म्प्_१,७।४८ ॥  
ततः स भगवान् ब्रह्मा सम्प्राप्य द्विजपुङ्गवाः  ।  
मूर्ति तमोरजः प्रायां पुनरेवाभ्ययूयुजत्  ॥ कूर्म्प्_१,७।४९ ॥  
अन्धकारे क्षुधाविष्टा राक्षसास्तस्य जज्ञिरे  ।  
पुत्रास्तमोरजः प्राया बलिनस्ते निशाचराः  ॥ कूर्म्प्_१,७।५० ॥  
सर्पा यक्षास्तथा बूता गन्धर्वाः सम्प्रजज्ञिरे  ।  
रजस्तमोभ्यामाविष्टांस्ततो ऽन्यानसृजत् प्रभुः  ॥ कूर्म्प्_१,७।५१ ॥  
वयांसि वयसः सृष्ट्वा अवयो वक्षसो ऽसृजत्  ।  
मुखतो ऽजान् ससर्जान्यान् उदराद्गाश्चनिर्ममे  ॥ कूर्म्प्_१,७।५२ ॥  
पद्भ्याञ्चाश्वान् समातङ्गान् रासभान् गवयान् मृगान्  ।  
उष्ट्रानश्वतरांश्चैव न्यङ्कूनन्यांश्व जातयः  ।  
औपध्यः फलमूलिन्यो रोमभ्यस्तस्य जज्ञिरे  ॥ कूर्म्प्_१,७।५३ ॥  
गायत्रं च ऋचं चैव त्रिवृत्साम रथन्तरम्  ।  
अग्निष्टोमं च यज्ञानां निर्ममे प्रथमान्मुखात्  ॥ कूर्म्प्_१,७।५४ ॥  
यजूंषि त्रैष्टुभं छन्दः स्तोमं पञ्चदशं तथा  ।  
बृहत्साम तथोक्थं च दक्षिणादसृजन्मुखात्  ॥ कूर्म्प्_१,७।५५ ॥  
सामानि जागतं छन्दस्तोमं सप्तदशं तथा  ।  
वैरूपमतिरात्रं च पश्चिमादसृजन्मुखात्  ॥ कूर्म्प्_१,७।५६ ॥  
एकविशमथर्वाणमाप्तोर्यामाणमेव च  ।  
अनुष्टुभं सवैराजमुत्तरादसृजन्मुखात्  ॥ कूर्म्प्_१,७।५७ ॥  
उच्चावचानि भूतानि गात्रेभ्यस्तस्य जज्ञिरे  ।  
ब्रह्मणो हि प्रजासर्गं सृजतस्तु प्रजापतेः  ॥ कूर्म्प्_१,७।५८ ॥  
सृष्ट्वा चतुष्टयं सर्गं देवर्षिपितृमानुषम्  ।  
ततो ऽसृजच्च भूतानि स्थावराणि चराणि च  ॥ कूर्म्प्_१,७।५९ ॥  
यक्षान् पिशाचान् गन्धर्वांस्तथैवाप्सरसः शुभाः  ।  
नरकिन्नररक्षांसि वयः पुशुमृगोरगान्  ।  
अव्ययं च व्ययं चैव द्वयं स्थावरजङ्गमम्  ॥ कूर्म्प्_१,७।६० ॥  
तेषां ये यानि कर्माणि प्राक्सृष्टौ प्रतिपेदिरे  ।  
तान्येव ते प्रपद्यन्ते सृज्यमानाः पुनः पुनः  ॥ कूर्म्प्_१,७।६१ ॥  
हिंस्त्राहिंस्त्रे मृदुक्रूरे धर्माधर्मावृतानृते  ।  
तद्भाविताः प्रपद्यन्ते तस्मात् तत् तस्य रोचते  ॥ कूर्म्प्_१,७।६२ ॥  
महाभूतेषु नानात्वमिन्द्रियार्थेषु मूर्तिषु  ।  
विनियोगं च भूतानां धातैव विदधात् स्वयम्  ॥ कूर्म्प्_१,७।६३ ॥  
नामरूपं च भूतानां कृत्यानां च प्रपञ्चनम्  ।  
वेदशब्देभ्य एवादौ निर्ममे स महेश्वरः  ॥ कूर्म्प्_१,७।६४ ॥  
आर्षाणि चैव नामानि याश्च वेदेषु दृष्टयः  ।  
शर्वर्यन्ते प्रसूतानां तान्येवैभ्यो ददात्यजः  ॥ कूर्म्प्_१,७।६५ ॥  
यथर्तावृतुलिङ्गानि नानारूपाणि पर्यये  ।  
दृश्यन्ते तानि तान्येव तथा भावा युगादिषु  ॥ कूर्म्प्_१,७।६६ ॥  
  
इति श्रीकूर्मपुराणे षट्साहस्त्र्यां संहितायां पूर्वविभागे सप्तमो ऽध्यायः  
  
  
_____________________________________________________________  
  
  
श्रीकूर्म उवाच  
एवं भूतानि सृष्टानि स्थावराणि चराणि च  ।  
यदा चास्य प्रजाः सृष्टा न व्यवर्धन्त धीमतः  ॥ कूर्म्प्_१,८।१ ॥  
तमोमात्रावृतो ब्रह्मा तदाशोचत दुः खितः  ।  
ततः स विदधे बुद्धिमर्थनिश्चयगामिनीम्  ॥ कूर्म्प्_१,८।२ ॥  
अथात्मनि समद्राक्षीत् तमोमात्रां नियामिकाम्  ।  
रजः सत्त्वं च संवृत्य वर्तमानां स्वधर्मतः  ॥ कूर्म्प्_१,८।३ ॥  
तमस्तद् व्यनुदत् पश्चात् रजः सत्त्वेन संयुतः  ।  
तत् तमः प्रतिनुन्नं वै मिथुनं समजायत  ॥ कूर्म्प्_१,८।४ ॥  
अधर्माचरणो विप्रा हिंसा चाशुभलक्षणा  ।  
स्वां तनुं स ततो ब्रह्मा तामपोहत भास्वराम्  ॥ कूर्म्प्_१,८।५ ॥  
द्विधाकरोत् पुनर्देहमर्धेन पुरुषो ऽभवत्  ।  
अर्धेन नारी पुरुषो विराजमसृजत् प्रभुः  ॥ कूर्म्प्_१,८।६ ॥  
नारीं च शतरूपाख्यां योगिनीं ससृजे शुभाम्  ।  
सा दिवं पृथिवीं चैव महम्ना व्याप्य संस्थिता  ॥ कूर्म्प्_१,८।७ ॥  
योगैश्वर्यबलोपेता ज्ञानविज्ञानसंयुता  ।  
यो ऽभवत् पुरुषात् पुत्रो विराडव्यक्तजन्मनः  ॥ कूर्म्प्_१,८।८ ॥  
स्वायम्भुवो मनुर्देवः सो ऽभवत् पुरुषो मुनिः  ।  
सा देवी शतरूपाख्या तपः कृत्वा सुदुश्चरम्  ॥ कूर्म्प्_१,८।९ ॥  
भर्तारं ब्रह्मणः पुत्रं मनुमेवानुपद्यत  ।  
तस्माच्च शतरूपा सा पुत्रद्वयमसूयत  ॥ कूर्म्प्_१,८।१० ॥  
प्रियव्रतोत्तानपादौ कन्याद्वयमनुत्तमम्  ।  
तयोः प्रसूतिं दक्षाय मनुः कन्यां ददौ पुनः  ॥ कूर्म्प्_१,८।११ ॥  
प्रजापतिरथाकूतिं मानसो जगृहे रुचिः  ।  
आकूत्यां मिथुनं जज्ञे मानसस्य रुचेः शुभम्  ।  
यज्ञश्च दक्षिणा चैव याभ्यां संवर्धितं जगत्  ॥ कूर्म्प्_१,८।१२ ॥  
यज्ञस्य दक्षिणायां तु पुत्रा द्वादश जज्ञिरे  ।  
यामा इति समाक्यता देवाः स्वायम्भुवे ऽन्तरे  ॥ कूर्म्प्_१,८।१३ ॥  
प्रसूत्यां च तथा दक्षश्चतस्त्रो विंशतिं तथा  ।  
ससर्ज कन्या नामानि तासां सम्यम् निबोधत  ॥ कूर्म्प्_१,८।१४ ॥  
श्रद्धा लक्ष्मीर्धृतिस्तुष्टिः पुष्टिर्मेधा क्रिया तथा  ।  
बुद्धिर्लज्जावपुः शान्तिः सिद्धिः कीर्तिस्त्रयोदशी  ॥ कूर्म्प्_१,८।१५ ॥  
पत्न्यर्थं प्रतिजग्राह धर्मो दाक्षायणीः शुभाः  ।  
ताभ्यः शिष्टा यवीयस्य एकादश सुलोचनाः  ॥ कूर्म्प्_१,८।१६ ॥  
ख्यातिः सत्यथ सम्भूतिः स्मृतिः प्रीतिः क्षमा तथा  ।  
सन्ततिश्चानसूया च ऊर्जा स्वाहा स्वधा तथा  ॥ कूर्म्प्_१,८।१७ ॥  
भृगुर्भवो मरीचिश्च तथा चैवाङ्गिरा मुनिः  ।  
पुलस्त्यः पुलहश्चैव क्रतुः परमधर्मवित्  ॥ कूर्म्प्_१,८।१८ ॥  
अत्रिर्वसिष्ठो वह्निश्च पितरश्च यथाक्रमम्  ।  
ख्यात्याद्या जगृहुः कन्या मुनयो मुनिसत्तमाः  ॥ कूर्म्प्_१,८।१९ ॥  
श्रद्धाया आत्मजः कामो दर्पो लक्ष्मीसुतः स्मृतः  ।  
धृत्यास्तु नियमः पुत्रस्तुष्ट्याः सन्तोष उच्यते  ॥ कूर्म्प्_१,८।२० ॥  
पुष्ट्या लाभः सुतश्चापि मेधापुत्रः श्रुतस्तथा  ।  
क्रियायाश्चाभवत् पुत्रो दण्डः समय एव च  ॥ कूर्म्प्_१,८।२१ ॥  
बुद्ध्या बोधः सुतस्तद्वदप्रमादो व्यजायत  ।  
लज्जाया विनयः पुत्रो वपुषो व्यवसायकः  ॥ कूर्म्प्_१,८।२२ ॥  
क्षेमः शान्तिसुतश्चापि सुखं सिद्धिरजायत  ।  
यशः कीर्तिसुतस्तद्वदित्येते धर्मसूनवः  ॥ कूर्म्प्_१,८।२३ ॥  
कामस्य हर्षः पुत्रो ऽभूद् देवानन्दो व्यजायत  ।  
इत्येष वै सुखोदर्कः सर्गो धर्मस्य कीर्तितः  ॥ कूर्म्प्_१,८।२४ ॥  
जज्ञे हिंसा त्वधर्माद् वै निकृतिं चानृतं सुतम्  ।  
निकृत्यनृतयोर्जज्ञे भयं नरक एव च  ॥ कूर्म्प्_१,८।२५ ॥  
माया च वेदना चैव मिथुनं त्विदमेतयोः  ।  
भयाज्जज्ञे ऽथ वै माया मृत्युं भूतापहारिणम्  ॥ कूर्म्प्_१,८।२६ ॥  
वेदना च सुतं चापि दुः खं जज्ञे ऽथ रौरवात्  ।  
मृत्योर्व्याधिजराशोकतृष्णाक्रोधाश्च जज्ञिरे  ॥ कूर्म्प्_१,८।२७ ॥  
दुः खोत्तराः स्मृता ह्येते सर्वे चाधर्मलक्षणाः  ।  
नैषां भार्यास्ति पुत्रो वा सर्वे ते ह्यूर्ध्वरेतसः  ॥ कूर्म्प्_१,८।२८ ॥  
इत्येष तामसः सर्गो जज्ञे धर्मनियामकः  ।  
सङ्क्षेपेण मया प्रोक्ता विसृष्टिर्मुनिपुङ्गवा  ॥ कूर्म्प्_१,८।२९ ॥  
  
इति श्रीकूर्मपुराणे षट्साहस्त्र्यां संहितायां पूर्वविभागे ऽष्टमो ऽध्यायः  
  
  
_____________________________________________________________  
  
सूत उवाच  
एतच्छ्रुत्वा तु वचनं नारदाद्या महर्षयः  ।  
प्रणम्य वरदं विष्णुं पप्रच्छुः संशयान्विता  ॥ कूर्म्प्_१,९।१ ॥  
ऋषय ऊचुः  
कथितो भवता सर्गो मुख्यादीनां जनार्दन  ।  
इदानीं संशयं चेममस्माकं छेत्तुमर्हसि  ॥ कूर्म्प्_१,९।२ ॥  
कथं स भगवानीशः पूर्वजो ऽपि पिनाकधृक्  ।  
पुत्रत्वमगच्छम्भुर्ब्रह्मणो ऽव्यक्तजन्मनः  ॥ कूर्म्प्_१,९।३ ॥  
कथं च भगवाञ्जज्ञे ब्रह्मा लोकपितामहः  ।  
अण्डजो जगतामीशस्तन्नो वक्तुमिहार्हसि  ॥ कूर्म्प्_१,९।४ ॥  
श्रीकूर्म उवाच  
शृणुध्वमृषयः सर्वे शङ्करस्यामितौजसः  ।  
पुत्रत्वं ब्रह्मणस्तस्य पद्मयोनित्वमेव च  ॥ कूर्म्प्_१,९।५ ॥  
अतीतकल्पावसाने तमोभूतं जगत् त्रयम्  ।  
आसीदेकार्णवं सर्वं न देवाद्या न चर्षयः  ॥ कूर्म्प्_१,९।६ ॥  
तत्र नारायणो देवो निर्जने निरुपप्लवे  ।  
आश्रित्य शेषशयनं सुष्वाप पुरुषोत्तमः  ॥ कूर्म्प्_१,९।७ ॥  
सहस्त्रशीर्षा भूत्वा स सहस्त्राक्षः सहस्त्रपात्  ।  
सहस्त्रबाहुः सर्वज्ञश्चिन्त्यमानो मनीषिभिः  ॥ कूर्म्प्_१,९।८ ॥  
पीतवासा विशालाक्षो नीलजिमूतसन्निभः  ।  
महाविभूतिर्योगात्मा योगिनां हृदयालयः  ॥ कूर्म्प्_१,९।९ ॥  
कदाचित् तस्य सुप्तस्य लीलार्थं दिव्यमद्भुतम्  ।  
त्रैलोक्यसारं विमलं नाभ्यां पङ्कजमुद्वभौ  ॥ कूर्म्प्_१,९।१० ॥  
शतयोजनविस्तीर्णं तरुणादित्यसन्निभम्  ।  
दिव्यगन्धमयं पुण्यं कर्णिकाकेसरान्वितम्  ॥ कूर्म्प्_१,९।११ ॥  
तस्यैवं सुचिरं कालं वर्तमानस्य शार्ङ्गिणः  ।  
हिरण्यगर्भो भगवांस्तं देशमुपचक्रमे  ॥ कूर्म्प्_१,९।१२ ॥  
स तं करेण विश्वात्मा समुत्थाप्य सनातनम्  ।  
प्रोवाच मधुरं वाक्यं मायया तस्य मोहितः  ॥ कूर्म्प्_१,९।१३ ॥  
अस्मिन्नेकार्णवे घोरे निर्जने तमसावृते  ।  
एकाकी को भवाञ्छेते ब्रूहि मे पुरुषर्षभ  ॥ कूर्म्प्_१,९।१४ ॥  
तस्य तद् वचनं श्रुत्वा विहस्य गरुडध्वजः  ।  
उवाच देवं ब्रह्माणं मेघगम्भीरनिः स्वनः  ॥ कूर्म्प्_१,९।१५ ॥  
भो भो नारायणं देवं लोकानां प्रभवाप्ययम्  ।  
महायोगेश्वरं मां त्वं जानीहि पुरुषोत्तमम्  ॥ कूर्म्प्_१,९।१६ ॥  
मयि पश्य जगत् कृत्स्नं त्वां च लोकपितामहम्  ।  
सपर्वतमहाद्वीपं समुद्रैः सप्तभिर्वृतम्  ॥ कूर्म्प्_१,९।१७ ॥  
एवमाभाष्य विश्चात्मा प्रोवाच पुरुषं हरिः  ।  
जानन्नपि महायोगी को भवानिति वेधसम्  ॥ कूर्म्प्_१,९।१८ ॥  
ततः प्रहस्य भगवान् ब्रह्मा वेदनिधिः प्रभुः  ।  
प्रत्युवाचाम्बुजाभाक्षं सस्मितं श्लक्ष्णया गिरा  ॥ कूर्म्प्_१,९।१९ ॥  
अहं धाता विधाता च स्वयम्भूः प्रपितामहः  ।  
मय्येव संस्थितं विश्वं ब्रह्माहं विश्वतोमुखः  ॥ कूर्म्प्_१,९।२० ॥  
श्रुत्वा वाचं स भगवान् विष्णुः सत्यपराक्रमः  ।  
अनुज्ञाप्याथ योगेन प्रविष्टो ब्रह्मणस्तनुम्  ॥ कूर्म्प्_१,९।२१ ॥  
त्रलोक्यमेतत् सकलं सदेवासुरमानुषम्  ।  
उदरे तस्य देवस्य दृष्ट्वा विस्मयमागतः  ॥ कूर्म्प्_१,९।२२ ॥  
तदास्य वक्त्रान्निष्क्रम्य पन्नगेन्द्रनिकेतनः  ।  
अजातशत्रुर्भगवान् पितामहमथाब्रवीत्  ॥ कूर्म्प्_१,९।२३ ॥  
भवानप्येवमेवाद्य शाश्वतं हि ममोहरम्  ।  
प्रविश्य लोकान् पश्यैतान् विचित्रान् पुरुषर्षभ  ॥ कूर्म्प्_१,९।२४ ॥  
ततः प्रह्लादनीं वाणी श्रुत्वा तस्याभिनन्द्य च  ।  
श्रीपतेरुदरं भूयः प्रविवेश कुशध्वजः  ॥ कूर्म्प्_१,९।२५ ॥  
तानेव लोकान् गर्भस्थानपश्यत् सत्यविक्रमः  ।  
पर्यटित्वा तु देवस्य ददृशे ऽन्तं न वै हरेः  ॥ कूर्म्प्_१,९।२६ ॥  
ततो द्वाराणि सर्वाणि पिहितानि महात्मना  ।  
जनार्दनेन ब्रह्मासौ नाभ्यां द्वारमविन्दत  ॥ कूर्म्प्_१,९।२७ ॥  
तत्र योगबलेनासौ प्रविश्य कनकाण्डजः  ।  
उज्जहारात्मनो रूपं पुष्कराच्चतुराननः  ॥ कूर्म्प्_१,९।२८ ॥  
विरराजारविन्दस्थः पद्मगर्भसमद्युतिः  ।  
ब्रह्मा स्वयम्भूर्भगवान् जगद्योनिः पितामहः  ॥ कूर्म्प्_१,९।२९ ॥  
समन्यमानो विश्वेशमात्मानं परमं पदम्  ।  
प्रोवाच पुरुषं विष्णुं मेघगम्भीरया गिरा  ॥ कूर्म्प्_१,९।३० ॥  
किं कृतं भवतेदानीमात्मनो जयकाङ्क्षया  ।  
एको ऽहं प्रबलो नान्यो मां वै को ऽबिभविष्यति  ॥ कूर्म्प्_१,९।३१ ॥  
श्रुत्वा नारायणो वाक्यं ब्रह्मणो लोकतन्त्रिणः  ।  
सान्त्वपूर्वमिदं वाक्यं बभाषे मधुरं हरिः  ॥ कूर्म्प्_१,९।३२ ॥  
भवान् धाता विधाता च स्वयम्भूः प्रपितामहः  ।  
न मात्सर्याभियोगेन द्वाराणि पिहितानि मे  ॥ कूर्म्प्_१,९।३३ ॥  
किन्तु लीलार्थमेवैतन्न त्वां बाधितुमिच्छया  ।  
को हि बाधितुमन्विच्छेद् देवदेवं पितामहम्  ॥ कूर्म्प्_१,९।३४ ॥  
न ते ऽन्यथावगन्तव्यं मान्यो मे सर्वथा भवान्  ।  
सर्वमन्वय कल्याणं यन्मयापहृतं तव  ॥ कूर्म्प्_१,९।३५ ॥  
अस्माच्च कारणाद् ब्रह्मन् पुत्रो भवतु मे भवान्  ।  
पद्मयोनिरिति ख्यातो मत्प्रियार्थं जगन्मय  ॥ कूर्म्प्_१,९।३६ ॥  
ततः स भगवान् देवो वरं दत्त्वा किरीटिने  ।  
प्रहर्षमतुलं गत्वा पुनर्विष्णुमभाषत  ॥ कूर्म्प्_१,९।३७ ॥  
भवान् सर्वात्मको ऽनन्तः सर्वेषां परमेश्वरः  ।  
सर्वभूतान्तरात्मा वै परं बह्म सनातनम्  ॥ कूर्म्प्_१,९।३८ ॥  
अहं वै सर्वलोकानामात्मा लोकमहेश्वरः  ।  
मन्मयं सर्वमेवेदं ब्रह्माहं पुरुषः परः  ॥ कूर्म्प्_१,९।३९ ॥  
नावाभ्यां विद्यते ह्यन्यो लोकानां परमेश्वरः  ।  
एका मूर्तिर्द्विधा भिन्ना नारायणपितामहौ  ॥ कूर्म्प्_१,९।४० ॥  
तेनैवमुक्तो ब्रह्माणं वासुदेवो ऽब्रवीदिदम्  ।  
इयं प्रतिज्ञा भवतो विनाशाय भविष्यति  ॥ कूर्म्प्_१,९।४१ ॥  
किं न पश्यसि योगेशं ब्रह्माधिपतिमव्ययम्  ।  
प्रधानपुरुषेशानं वेदाहं परमेश्वरम्  ॥ कूर्म्प्_१,९।४२ ॥  
यं न पश्यन्ति योगीन्द्राः साङ्ख्या अपि महेश्वरम्  ।  
अनादिनिधनं ब्रह्म तमेव शरणं व्रज  ॥ कूर्म्प्_१,९।४३ ॥  
ततः क्रुद्धो ऽम्बुजाभाक्षं ब्रह्मा प्रोवाच केशवम्  ।  
भवान् न नूनमात्मानं वेत्ति तत् परमक्षरम्  ॥ कूर्म्प्_१,९।४४ ॥  
ब्रह्माणं जगतामेकमात्मानं परमं पदम्  ।  
नावाभ्यां विद्यते ह्यन्यो लोकानां परमेश्वरः  ॥ कूर्म्प्_१,९।४५ ॥  
सन्त्यज्य निद्रां विपुलां स्वमात्मानं विलोकय  ।  
तस्य तत् क्रोधजं वाक्यं श्रुत्वा विष्णुरभाषत  ॥ कूर्म्प्_१,९।४६ ॥  
मा मैवं वद कल्याण परिवादं महात्मनः  ।  
न मे ऽस्त्यविदितं ब्रह्मन् नान्यथाहं वदामिते  ॥ कूर्म्प्_१,९।४७ ॥  
किन्तु मोहयति ब्रह्मन् भवन्तं पारमेश्वरी  ।  
मायाशेषविशेषाणां हेतुरात्मसमुद्भावा  ॥ कूर्म्प्_१,९।४८ ॥  
एतावदुक्त्वा भगवान् विष्णुस्तूष्णीं बभूव ह  ।  
ज्ञात्वा तत् परमं तत्त्वं स्वमात्मानं महेश्वरम्  ॥ कूर्म्प्_१,९।४९ ॥  
कुतो ऽप्यपरिमेयात्मा भूतानां परमेश्वरः  ।  
प्रसादं ब्रह्मणे कर्तुं प्रादुरासीत् ततो हरः  ॥ कूर्म्प्_१,९।५० ॥  
ललाटनयनो ऽनन्तो जटामण्डलमण्डितः  ।  
त्रिशूलपाणिर्भगवांस्तेजसां परमो निधिः  ॥ कूर्म्प्_१,९।५१ ॥  
दिव्यां विशालां ग्रथितां ग्रहैः सार्केन्दुतारकैः  ।  
मालामत्यद्भुताकारां धारयन् पादलम्बिनीम्  ॥ कूर्म्प्_१,९।५२ ॥  
तं दृष्ट्वा देवमीशानं ब्रह्मा लोकपितामहः  ।  
मोहितो माययात्यर्थं पीतवाससमब्वीत्  ॥ कूर्म्प्_१,९।५३ ॥  
क एष पुरुषो ऽनन्तः शूलपाणिस्त्रिलोचनः  ।  
तेजोराशिरमेयात्मा समायाति जनार्दन  ॥ कूर्म्प्_१,९।५४ ॥  
तस्य तद् वचनं श्रुत्वा विष्णुर्दानवमर्दनः  ।  
अपश्यदीश्वरं देवं ज्वलन्तं विमले ऽम्भसि  ॥ कूर्म्प्_१,९।५५ ॥  
ज्ञात्वा तत्परमं भावमैश्वरं ब्रह्मभावनम्  ।  
प्रोवाचोत्थाय भगवान् देवदेवं पितामहम्  ॥ कूर्म्प्_१,९।५६ ॥  
अयं देवो महादेवः स्वयञ्ज्योतिः सनातनः  ।  
अनादिनिधनो ऽचिन्त्यो लोकानामीश्वरो महान्  ॥ कूर्म्प्_१,९।५७ ॥  
शङ्करः शम्भुरीशानः सर्वात्मा परमेश्वरः  ।  
भूतानामधिपो योगी महेशो विमलः शिवः  ॥ कूर्म्प्_१,९।५८ ॥  
एष धाता विधाता च प्रधानपुरुषेश्वरः  ।  
यं प्रपश्यन्ति यतयो ब्रह्मभावेन भाविताः  ॥ कूर्म्प्_१,९।५९ ॥  
सृजत्येष जगत् कृत्स्नं पाति संहरते तथा  ।  
कालो भूत्वा महादेवः केवलो निष्कलः शिवः  ॥ कूर्म्प्_१,९।६० ॥  
ब्रह्माणं विदधे पूर्वं भवन्तं यः सनातनः  ।  
वेदांश्च प्रददौ तुभ्यं सो ऽयमायाति शङ्करः  ॥ कूर्म्प्_१,९।६१ ॥  
अस्यैव चापरां मूर्ति विश्वयोनिं सनातनीम्  ।  
वासुदेवाभिधानां मामवेहि प्रपितामह  ॥ कूर्म्प्_१,९।६२ ॥  
किं न पश्यसि योगेशं ब्रह्माधिपतिमव्ययम्  ।  
दिव्यं भवतु ते चक्षुर्येन द्रक्ष्यसि तत्परम्  ॥ कूर्म्प्_१,९।६३ ॥  
लब्ध्वा शैवं तदा चक्षुर्विष्णोर्लोकपितामहः  ।  
बुबुधे परमेशानं पुरतः समवस्थितम्  ॥ कूर्म्प्_१,९।६४ ॥  
स लब्ध्वा परमं ज्ञानमैश्वरं प्रपितामहः  ।  
प्रपेदे शरणं देवं तमेव पितरं शिवम्  ॥ कूर्म्प्_१,९।६५ ॥  
ओङ्कारं समनुस्मृत्य संस्तभ्यात्मानमात्मना  ।  
अथर्वशिरसा देवं तुष्टाव च कृताञ्जलिः  ॥ कूर्म्प्_१,९।६६ ॥  
संस्तुतस्तेन भगवान् ब्रह्मणा परमेश्वरः  ।  
अवाप परमां प्रीतिं व्याजहार स्मयन्निव  ॥ कूर्म्प्_१,९।६७ ॥  
मत्समस्त्वं न सन्देहो मद्भक्तश्च यतो भवान्  ।  
मयैवोत्पादितः पूर्वं लोकसृष्ट्यर्थमव्ययम्  ॥ कूर्म्प्_१,९।६८ ॥  
त्वमात्मा ह्यादिपुरुषो मम देहसमुद्भवः  ।  
वरं वरय विश्वात्मन् वरदो ऽहं तवानघ  ॥ कूर्म्प्_१,९।६९ ॥  
स देवदेववचनं निशम्य कमलोद्भवः  ।  
निरीक्ष्य विष्णुं पुरुषं प्रणम्याह वृषध्वजम्  ॥ कूर्म्प्_१,९।७० ॥  
भगवन् भूतभव्येश महादेवाम्बिकापते  ।  
त्वामेव पुत्रमिच्छामि त्वया वा सदृशं सतम्  ॥ कूर्म्प्_१,९।७१ ॥  
मोहितो ऽस्मि महादेव मायया सूक्ष्मया त्वया  ।  
न जाने परमं भावं याथातथ्येन ते शिव  ॥ कूर्म्प्_१,९।७२ ॥  
त्वमेव देव भक्तानां भ्राता माता पिता सुहृत्  ।  
प्रसीद तव पादाब्जं नमामि शरणं गतः  ॥ कूर्म्प्_१,९।७३ ॥  
स तस्य वचनं श्रुत्वा जगन्नाथो वृषध्वजः  ।  
व्याजहार तदा पुत्रं समालोक्य जनार्दनम्  ॥ कूर्म्प्_१,९।७४ ॥  
यदर्थितं भगवता तत् करिष्यामि पुत्रक  ।  
विज्ञानमैश्वरं दिव्यमुत्पत्स्यति तवानघ  ॥ कूर्म्प्_१,९।७५ ॥  
त्वमेव सर्वभूतानामादिकर्ता नियोजितः  ।  
तथा कुरुष्व देवेश मया लोकपितामह  ॥ कूर्म्प्_१,९।७६ ॥  
एष नारायणो ऽनन्तो ममैव परमा तनुः  ।  
भविष्यति तवेशानो योगक्षेमवहो हरिः  ॥ कूर्म्प्_१,९।७७ ॥  
एवं व्याहृत्य हस्ताभ्यां प्रीतात्मा परमेश्वरः  ।  
संस्पृश्य देवं ब्रह्माणं हरिं वचनमब्रवीत्  ॥ कूर्म्प्_१,९।७८ ॥  
तृष्टो ऽस्मि सर्वथाहन्ते भक्त्या तव जगन्मय  ।  
वरं वृणीष्वं नह्यावां विभिन्नौ परमार्थतः  ॥ कूर्म्प्_१,९।७९ ॥  
श्रुत्वाथ देववचनं विष्णुर्विश्वजगन्मयः  ।  
प्राह प्रसन्नया वाचा समालोक्य चतुर्मुखम्  ॥ कूर्म्प्_१,९।८० ॥  
एष एव वरः श्लोघ्यो यदहं परमेश्वरम्  ।  
पश्यामि परमात्मानं भक्तिर्भवतु मे त्वयि  ॥ कूर्म्प्_१,९।८१ ॥  
तथेत्युक्त्वा महादेवः पुनर्विष्णुमभाषत  ।  
भवान् सर्वस्य कार्यस्य कर्ताहऽमधिदैवतम्  ॥ कूर्म्प्_१,९।८२ ॥  
मन्मयं त्वन्मयं चैव सर्वमेतन्न संशयः  ।  
भवान् सोमस्त्वहं सूर्यो भवान् रात्रिरहं दिनम्  ॥ कूर्म्प्_१,९।८३ ॥  
भवान् प्रकृतिरव्यक्तमहं पुरुष एव च  ।  
भवान् ज्ञानमहं ज्ञाता भवान् मायाहमीश्वरः  ॥ कूर्म्प्_१,९।८४ ॥  
भवान् विद्यात्मिका शक्तिः शक्तिमानहमीश्वरः  ।  
यो ऽहं सुनिष्कलो देवः सो ऽपि नारायणः परः  ॥ कूर्म्प्_१,९।८५ ॥  
एकीभावेन पश्यन्ति योगिनो ब्रह्मवादिनः  ।  
त्वामनाश्रित्य विश्वात्मन् न योगी मामुपैष्यति  ।  
पालयैतज्जगत् कृत्स्नं सदेवासुरमानुषम्  ॥ कूर्म्प्_१,९।८६ ॥  
इतीदमुक्त्वा भगवाननादिः  
स्वमायया मोहितभूतभेदः  ।  
जगाम जन्मर्धिविनाशहीनं  
धामैकमव्यक्तमनन्तशक्तिः  ॥ कूर्म्प्_१,९।८७ ॥  
  
इति श्रीकूर्मपुराणे षट्साहस्त्र्यां संहितायां पूर्वविभागे नवमो ऽध्यायः  
  
  
_____________________________________________________________  
  
  
श्रीकूर्म उवाच  
गते महेश्वरे देवे स्वाधिवासं पितामहः  ।  
तदेव सुमहत् पद्मं भेजे नाभिसमुत्थितम्  ॥ कूर्म्प्_१,१०।१ ॥  
अथ दीर्घेण कालेन तत्राप्रतिमपौरुषौ  ।  
महासुरौ समायातौ भ्रातरौ मधुकैटभौ  ॥ कूर्म्प्_१,१०।२ ॥  
क्रोधेन महताविष्टौ महापर्वतविग्रहौ  ।  
कर्णान्तरसमुद्भूतौ देवदेवस्य शार्ङ्गिणः  ॥ कूर्म्प्_१,१०।३ ॥  
तावागतौ समीक्ष्याह नारायणमजो विभुः  ।  
त्रैलोक्यकण्टकावेतावसुरौ हन्तुमर्हसि  ॥ कूर्म्प्_१,१०।४ ॥  
तस्य तद् वचनं श्रुत्वा हरिर्नारायणः प्रभुः  ।  
आज्ञापयामास तयोर्वधार्थं पुरुषावुभौ  ॥ कूर्म्प्_१,१०।५ ॥  
तदाज्ञया महद्युद्धं तयोस्ताभ्यामभूद् द्विजाः  ।  
व्यनयत् कैटभं विष्णुर्जिष्णुश्च व्यनयन्मधुम्  ॥ कूर्म्प्_१,१०।६ ॥  
ततः पद्मासनासीनं जगन्नाथं पितामहम्  ।  
बभाषे मधुरं वाक्यं स्नेहाविष्टमना हरिः  ॥ कूर्म्प्_१,१०।७ ॥  
अस्मान्मयोच्यमानस्त्वं पद्मादवतर प्रभो  ।  
नाहं भवन्तं शक्नोमि वोढुं तेजामयं गुरुम्  ॥ कूर्म्प्_१,१०।८ ॥  
ततो ऽवतीर्य विश्वात्मा देहमाविश्य चक्रिणः  ।  
अवाच वैष्णवीं निद्रामेकीभूयाथ विष्णुना  ॥ कूर्म्प्_१,१०।९ ॥  
सहस्त्रशीर्षनयनः शङ्खचक्रगदाधरः  ।  
ब्रह्मा नारायणाख्यो ऽसौ सुष्वाप सलिले तदा  ॥ कूर्म्प्_१,१०।१० ॥  
सो ऽनुभूय चिरं कालमानन्दं परमात्मनः  ।  
अनाद्यनन्तमद्वैतं स्वात्मानं ब्रह्मसञ्ज्ञितम्  ॥ कूर्म्प्_१,१०।११ ॥  
ततः प्रभाते योगात्मा भूत्वा देवश्चतुर्मुखः  ।  
ससर्ज सृष्टिं तद्रूपां वैष्णवं भावमाश्रितः  ॥ कूर्म्प्_१,१०।१२ ॥  
पुरस्तादसृजद् देवः सनन्दं सनकं तथा  ।  
ऋभुं सनत्कुमारं च पुर्वजं तं सनातनम्  ॥ कूर्म्प्_१,१०।१३ ॥  
ते द्वन्द्वमोहनिर्मुक्ताः परं वैराग्यमास्थिताः  ।  
विदित्वा परमं भावं न सृष्टौ दधिरे मतिम्  ॥ कूर्म्प्_१,१०।१४ ॥  
तेष्वेवं निरपेक्षेषु लोकसृष्टौ पितामहः  ।  
बभूव नष्टचेता वै मायया परमेष्ठिनः  ॥ कूर्म्प्_१,१०।१५ ॥  
ततः पुराणपुरुषो जगन्मूर्तिर्जनार्दनः  ।  
व्याजहारात्मनः पुत्रं मोहनाशाय पद्मजम्  ॥ कूर्म्प्_१,१०।१६ ॥  
विष्णुरुवाच  
कच्चिन्न विस्मृतो देवः शूलपाणिः सनातनः  ।  
यदुक्तवानात्मनो ऽसौ पुत्रत्वे तव शङ्करः  ॥ कूर्म्प्_१,१०।१७ ॥  
अवाप्य सञ्ज्ञां गोविन्दात् पद्मयोनिः पितामहः  ।  
प्रजाः स्त्रष्टुमनास्तेपे तपः परमदुश्चरम्  ॥ कूर्म्प्_१,१०।१८ ॥  
तस्यैवं तप्यमानस्य न किञ्चित् समवर्तत  ।  
ततो दीर्घेण कालेन दुः खात् क्रोधो ऽभ्यजायत  ॥ कूर्म्प्_१,१०।१९ ॥  
क्रोधाविष्टस्य नेत्राभ्यां प्रापतन्नश्रुबिन्दवः  ।  
ततस्तेभ्यो ऽश्रुबिन्दुभ्यो भूताः प्रेतास्तथाभवन्  ॥ कूर्म्प्_१,१०।२० ॥  
सर्वांस्तानश्रुजान् दृष्ट्वा ब्रह्मात्मानमनिन्दन  ।  
जहौ प्राणांश्च भगवान् क्रोधाविष्टः प्रजापतिः  ॥ कूर्म्प्_१,१०।२१ ॥  
तदा प्राणमयो रुद्रः प्रादुरसीत् प्रभीर्मुखात्  ।  
सहस्त्रादित्यसङ्काशो युगान्तदहनोपमः  ॥ कूर्म्प्_१,१०।२२ ॥  
रुरोद सुस्वरं घोरं देवदेवः स्वयं शिवः  ।  
रोदमानं ततो ब्रह्मा मा रोदीरित्यभाषत  ।  
रोदनाद् रुद्र इत्येवं लोके ख्यातिं गमिष्यसि  ॥ कूर्म्प्_१,१०।२३ ॥  
अन्यानि सप्त नामानि पत्नीः पुत्रांश्चशाश्वतान्  ।  
स्थानानि चैषामष्टानां ददौ लोकपितामहः  ॥ कूर्म्प्_१,१०।२४ ॥  
भवः शर्वस्तथेशानः पशूनां पतिरेव च  ।  
भीमश्चोग्रो महादेवस्तानि नामानि सप्त वै  ॥ कूर्म्प्_१,१०।२५ ॥  
सूर्यो जलं मही वह्निर्वायुराकाशमेव च  ।  
दीक्षितो ब्राह्मणश्चन्द्र इत्येता अष्टमूर्तयः  ॥ कूर्म्प्_१,१०।२६ ॥  
स्थानेष्वेतेषु ये रुद्रं ध्यायन्ति प्रणमन्ति च  ।  
तेषामष्टतनुर्देवो ददाति परमं पदम्  ॥ कूर्म्प्_१,१०।२७ ॥  
सुवर्चला तथैवोमा विकेशी च तथा शिवा  ।  
स्वाहा दिशश्च दीक्षा च रोहिणी चेति पत्नयः  ॥ कूर्म्प्_१,१०।२८ ॥  
शनैश्चरस्तथा शुक्रो लोहिताङ्गो मनोजवः  ।  
स्कन्दः सर्गो ऽथ सन्तानो बुधश्चैषां सुताः स्मृताः  ॥ कूर्म्प्_१,१०।२९ ॥  
एवम्प्रकारो भगवान् देवदेवो महेश्वरः  ।  
प्रजाधर्मं च काम च त्यक्त्वा वैराग्यमाश्रितः  ॥ कूर्म्प्_१,१०।३० ॥  
आत्मन्याध्य चात्मानमैश्वरं भावमास्थितः  ।  
पीत्वा तदक्षरं ब्रह्म शाश्वतं परमामृतम्  ॥ कूर्म्प्_१,१०।३१ ॥  
प्रजाः सृजेति चादिष्टो ब्रह्मणा नीललोहितः  ।  
स्वात्मना सदृशान् रुद्रान् ससर्ज मनसा शिवः  ॥ कूर्म्प्_१,१०।३२ ॥  
कपर्दिनो निरातङ्कान् नीलकण्ठान् पिनाकिनः  ।  
त्रिशूलहस्तानृष्टिघ्नान् महानन्दांस्त्रिलोचनान्  ॥ कूर्म्प्_१,१०।३३ ॥  
जरामरणनिर्मुक्तान् महावृषभवाहनान्  ।  
वीतरागांश्च सर्वज्ञान् कोटिकोटिशतान् प्रभुः  ॥ कूर्म्प्_१,१०।३४ ॥  
तान् दृष्ट्वा विविधान् रुद्रान निर्मलान् नीललोहितान्  ।  
जरामरणनिर्मुक्तान् व्याजहरा हरं गुरुः  ॥ कूर्म्प्_१,१०।३५ ॥  
मा स्त्राक्षीरीदृशीर्देव प्रजा मृत्युविवर्जिताः  ।  
अन्याः सृजस्व भूतेश जन्ममृत्युसमन्विताः  ॥ कूर्म्प्_१,१०।३६ ॥  
ततस्तमाह भगवान् कपर्दे कामशासनः  ।  
नास्ति मे तादृशः सर्गः सृज त्वमशुभाः प्रजाः  ॥ कूर्म्प्_१,१०।३७ ॥  
ततः प्रभृति देवो ऽसौ न प्रसूते ऽशुभाः प्रजाः  ।  
स्वात्मजैरेव तै रुद्रैर्निवृत्तात्मा ह्यतिष्ठत  ।  
स्थाणुत्वं तेन तस्यासीद् देवदेवस्य शूलिनः  ॥ कूर्म्प्_१,१०।३८ ॥  
ज्ञानं वैराग्यमैश्वर्यं तपः सत्यं क्षमा धृतिः  ।  
स्त्रष्टृत्वमात्मसम्बोधो ह्यधिष्ठातृत्वमेव च  ॥ कूर्म्प्_१,१०।३९ ॥  
अव्ययानि दशैतानि नित्यं तिष्ठन्ति शङ्करे  ।  
स एव शङ्करः साक्षात् पिनाकी परमेश्वरः  ॥ कूर्म्प्_१,१०।४० ॥  
ततः स भगवान् ब्रह्मा वीक्ष्य देवं त्रिलोचनम्  ।  
सहैव मानसैः पुत्रैः प्रीतिविस्फारिलोचनः  ॥ कूर्म्प्_१,१०।४१ ॥  
ज्ञात्वा परतरं भावमैश्वरं ज्ञानचक्षुषा  ।  
तुष्टाव जगतामेकं कृत्वा शिरसि चाञ्जलिम्  ॥ कूर्म्प्_१,१०।४२ ॥  
ब्रह्मोवाच  
नमस्ते ऽस्तु महादेव नमस्ते परमेश्वर  ।  
नमः शिवाय देवाय नमस्ते ब्रह्मरूपिणे  ॥ कूर्म्प्_१,१०।४३ ॥  
नमो ऽस्तु ते महेशाय नमः शान्ताय हेतवे  ।  
प्रधानपुरुषेशाय योगाधिपतये नमः  ॥ कूर्म्प्_१,१०।४४ ॥  
नमः कालाय रुद्राय महाग्रासाय शूलिने  ।  
नमः पिनाकहस्ताय त्रिनेत्राय नमो नमः  ॥ कूर्म्प्_१,१०।४५ ॥  
नमस्त्रिमूर्तये तुभ्यं ब्रह्मणो जनकाय ते  ।  
ब्रह्मविद्याधिपतये ब्रह्मविद्याप्रदायिने  ॥ कूर्म्प्_१,१०।४६ ॥  
नमो वेदरहस्याय कालकालाय ते नमः  ।  
वेदान्तसारसाराय नमो वेदात्ममूर्तये  ॥ कूर्म्प्_१,१०।४७ ॥  
नमो बुद्धाय शुद्धाय योगिनां गुरवे नमः  ।  
प्रहीणशोकैर्विविधैर्भूतैः वरिवृताय ते  ॥ कूर्म्प्_१,१०।४८ ॥  
नमो ब्रह्मण्यदेवाय ब्रह्माधिपतये नमः  ।  
त्रियम्बकाय देवाय नमस्ते परमेष्ठिने  ॥ कूर्म्प्_१,१०।४९ ॥  
नमो दिग्वाससे तुभ्यं नमो मुण्डाया दण्डिने  ।  
अनादिमलहीनाय ज्ञानगम्याय ते नमः  ॥ कूर्म्प्_१,१०।५० ॥  
नमस्ताराय तीर्थाय नमो योगर्धिहेतवे  ।  
नमो धर्माधिगम्याय योगगम्याय ते नमः  ॥ कूर्म्प्_१,१०।५१ ॥  
नमस्ते निष्प्रपञ्चाय निराभासाय ते नमः  ।  
ब्रह्मणे विश्वरूपाय नमस्ते परमात्मने  ॥ कूर्म्प्_१,१०।५२ ॥  
त्वयैव सृष्टमखिलं त्वय्येव सकलं स्थितम्  ।  
त्वया संह्रियते विश्वं प्रधानाद्यं जगन्मय  ॥ कूर्म्प्_१,१०।५३ ॥  
त्वमीश्वरो महादेवः परं ब्रह्म महेश्वरः  ।  
परमेष्ठी शिवः शान्तः पुरुषो निष्कलो हरः  ॥ कूर्म्प्_१,१०।५४ ॥  
त्वमक्षरं परं ज्योतिस्त्वं कालः परमेश्वरः  ।  
त्वमेव पुरुषो ऽनन्तः प्रधानं प्रकृतिस्तथा  ॥ कूर्म्प्_१,१०।५५ ॥  
भूमिरापो ऽनलो वायुर्व्योमाहङ्कार एव च  ।  
यस्य रूपं नमस्यामि भवन्तं ब्रह्मसञ्ज्ञितम्  ॥ कूर्म्प्_१,१०।५६ ॥  
यस्य द्यौरभवन्मूर्धा पादौ पृथ्वी दिशो भुजाः  ।  
आकाशमुदरं तस्मै विराजे प्रणमाम्यहम्  ॥ कूर्म्प्_१,१०।५७ ॥  
सन्तापयति यो विश्वं स्वभाभिर्भासयन् दिशः  ।  
ब्रह्मतेजोमयं नित्यं तस्मै सूर्यात्मने नमः  ॥ कूर्म्प्_१,१०।५८ ॥  
हव्यं वहति यो नित्यं रौद्री तेजोमयो तनुः  ।  
कव्यं पितृगणानां च तस्मै वह्न्यात्मने नमः  ॥ कूर्म्प्_१,१०।५९ ॥  
आप्यायति यो नित्यं स्वधाम्ना सकलं जगत्  ।  
पीयते देवतासङ्घैस्तस्मै सोमात्मने नमः  ॥ कूर्म्प्_१,१०।६० ॥  
विभर्त्यशेषभूतानि यो ऽन्तश्चरति सर्वदा  ।  
शक्तिर्माहेश्चरी तुभ्यं तस्मै वाय्वात्मने नमः  ॥ कूर्म्प्_१,१०।६१ ॥  
सृजत्यशेषमेवेदं यः स्वकर्मानुरूपतः  ।  
स्वात्मन्यवस्थितस्तस्मै चतुर्वक्त्रात्मने नमः  ॥ कूर्म्प्_१,१०।६२ ॥  
यः शेषशयने शेते विश्वमावृत्य मायया  ।  
स्वात्मानुभूतियोगेन तस्मै विश्वात्मने नमः  ॥ कूर्म्प्_१,१०।६३ ॥  
विभर्ति शिरसा नित्यं द्विसप्तभुवनात्मकम्  ।  
ब्रह्माण्डं यो ऽखिलाधारस्तस्मै शेषात्मने नमः  ॥ कूर्म्प्_१,१०।६४ ॥  
यः परान्ते परानन्दं पीत्वा दिव्यैकसाक्षिकम्  ।  
नृत्यत्यनन्तमहिमा तस्मै रुद्रात्मने नमः  ॥ कूर्म्प्_१,१०।६५ ॥  
यो ऽन्तरा सर्वभूतानां नियन्ता तिष्ठतीश्वरः  ।  
तं सर्वसाक्षिणं देवं नमस्ये भवतस्तनुम्  ॥ कूर्म्प्_१,१०।६६ ॥  
यं विनिन्द्रा जितश्वासाः सन्तुष्टाः समदर्शिनः  ।  
ज्योतिः पश्यन्ति युञ्जानास्तस्मै योगात्मने नमः  ॥ कूर्म्प्_१,१०।६७ ॥  
यया सन्तरते मायां योगी सङ्क्षीणकल्मषः  ।  
अपारतरपर्यन्तां तस्मै विद्यात्मने नमः  ॥ कूर्म्प्_१,१०।६८ ॥  
यस्य भासा विभातीदमद्वयं तमसः परम्  ।  
प्रपद्ये तत् परं तत्त्वं तद्रूपं परमेश्वरम्  ॥ कूर्म्प्_१,१०।६९ ॥  
नित्यानन्दं निराधारं निष्कलं परमं शिवम्  ।  
प्रपद्ये परमात्मानं भवन्तं परमेश्वरम्  ॥ कूर्म्प्_१,१०।७० ॥  
एवं स्तुत्वा महादेवं ब्रह्मा तद्भावभावितः  ।  
प्राञ्जलिः प्रणतस्तस्थौ गृणन् ब्रह्म सनातनम्  ॥ कूर्म्प्_१,१०।७१ ॥  
ततस्तस्मै महादेवो दिव्यं योगमनुत्तमम्  ।  
ऐश्वर्यं ब्रह्मसद्भावं वैराग्यं च ददौ हरः  ॥ कूर्म्प्_१,१०।७२ ॥  
कराभ्यां सुशुभाभ्यां च संस्पृश्य प्रणतार्तिहा  ।  
व्याजहरा स्वयं देवः सो ऽनुगृह्य पितामहम्  ॥ कूर्म्प्_१,१०।७३ ॥  
यत्त्वयाभ्यर्थितं ब्रह्मन् पुत्रत्वे भवतो मम  ।  
कृतं मया तत् सकलं सृजस्व विविधं जगत्  ॥ कूर्म्प्_१,१०।७४ ॥  
त्रिधा भिन्नो ऽस्म्यहं ब्रह्मन् ब्रह्मविष्णुहराख्यया  ।  
सर्गरक्षालयगुणैर्निष्कलः परमेश्वरः  ॥ कूर्म्प्_१,१०।७५ ॥  
स त्वं ममाग्रजः पुत्रः सृष्टिहेतोर्विनिर्मितः  ।  
ममैव दक्षिणादङ्गाद् वामाङ्गात् पुरुषोत्तमः  ॥ कूर्म्प्_१,१०।७६ ॥  
तस्य देवादिदेवस्य शम्भोर्हृदयदेशतः  ।  
सम्बभूवाथ रुद्रो ऽसावहं तस्यापरा तनुः  ॥ कूर्म्प्_१,१०।७७ ॥  
ब्रह्मविष्णुशिवा ब्रह्मन् सर्गस्थित्यन्तहेतवः  ।  
विभज्यात्मानमेको ऽपि स्वेच्छया शङ्करः स्थितः  ॥ कूर्म्प्_१,१०।७८ ॥  
तथान्यानि च रूपाणि मम मायाकृतानि तु  ।  
निरूपः केवलः स्वच्छो महादेवः स्वभावतः  ॥ कूर्म्प्_१,१०।७९ ॥  
एभ्यः परतरो देवस्त्रिमूर्तिः परमा तनुः  ।  
माहेश्वरी त्रिनयना योगिनां शान्तिदा सदा  ॥ कूर्म्प्_१,१०।८० ॥  
तस्या एव परां मूर्ति मामवेहि पितामह  ।  
शाश्वतैश्वर्यविज्ञानतेजोयोगसमन्विताम्  ॥ कूर्म्प्_१,१०।८१ ॥  
सो ऽहं ग्रसामि सकलमधिष्ठाय तमोगुणम्  ।  
कालो भूत्वा न तमसा मामन्यो ऽभिभविष्यति  ॥ कूर्म्प्_१,१०।८२ ॥  
यदा यदा हि मां नित्यं विचिन्तयसि पद्मज  ।  
तदा तदा मे सान्निध्यं भविष्यति तवानघ  ॥ कूर्म्प्_१,१०।८३ ॥  
एतावदुक्त्वा ब्रह्माणं सो ऽभिवन्द्य गुरुं हरः  ।  
सहैव मानसैः पुत्रैः क्षणादन्तरधीयत  ॥ कूर्म्प्_१,१०।८४ ॥  
सो ऽपि योगं समास्थाय ससर्ज विविधं जगत्  ।  
नारायणाख्यो भगवान् यथापूर्वं प्रिजापतिः  ॥ कूर्म्प्_१,१०।८५ ॥  
मरीचिभृग्वङ्गिरसं पुलस्त्यं पुलहं क्रतुम्  ।  
दक्षमत्रिं वसिष्ठं च सो ऽसृजद् योगविद्यया  ॥ कूर्म्प्_१,१०।८६ ॥  
नव ब्रह्माण इत्येते पुराणे निश्चयं गताः  ।  
सर्वे ते ब्रह्मणा तुल्याः साधका ब्रह्मवादिनः  ॥ कूर्म्प्_१,१०।८७ ॥  
सङ्कल्पं चैव धर्मं च युगधर्मांश्च शाश्वतान्  ।  
स्थानाभिमानिनः सर्वान् यथा ते कथितं पुरा  ॥ कूर्म्प्_१,१०।८८ ॥  
  
इति श्रीकूर्मपुराणे षट्साहस्त्र्यां संहितायां पूर्वविभागे देशमो ऽध्यायः  
  
  
_____________________________________________________________  
  
  
श्रीकूर्म उवाच  
एवं सृष्ट्वा परीच्यादीन् देवदेवः पितामहः  ।  
सहैव मानसैः पुत्रैस्तताप परमं तपः  ॥ कूर्म्प्_१,११।१ ॥  
तस्यैवं तपतो वक्त्राद् रुद्रः कालाग्निसन्निभः  ।  
त्रिशूलपाणिरीशानः प्रदुरासीत् त्रिलोचनः  ॥ कूर्म्प्_१,११।२ ॥  
अर्धनारीनरवपुः दुष्प्रेक्ष्यो ऽतिभयङ्करः  ।  
विभजात्मानमित्युक्त्वा ब्रह्मा चान्तर्दधे भयात्  ॥ कूर्म्प्_१,११।३ ॥  
तथोक्तो ऽसौ द्विधा स्त्रीत्वं पुरुषत्वमथाकरोत्  ।  
बिभेद पुरुषत्वं च दशधा चैकधा पुनः  ॥ कूर्म्प्_१,११।४ ॥  
एकादशैते कथिता रुद्रास्त्रिभुवनेश्वराः  ।  
कपालोशादयो विप्रा देवकार्ये नियोजिताः  ॥ कूर्म्प्_१,११।५ ॥  
सौम्यासौम्यैस्तथा शान्ताशान्तैः स्त्रीत्वं च स प्रभुः  ।  
बिभेद बहुधा देवः स्वरूपैरसितैः सितैः  ॥ कूर्म्प्_१,११।६ ॥  
ता वै विभूतयो विप्रा विश्रुताः शक्तयो भुवि  ।  
लक्ष्म्यादयो याभिरीशा विश्वंव्याप्नोति शाङ्करी  ॥ कूर्म्प्_१,११।७ ॥  
विभज्य पुररीशानी स्वात्मानं शङ्कराद् विभोः  ।  
महादेवनियोगेन पितामहमुपस्थिता  ॥ कूर्म्प्_१,११।८ ॥  
तामाह भगवान् ब्रह्मा दक्षस्य दुहिता भव  ।  
सापि तस्य नियोगेन प्रादुरासीत् प्रजापतेः  ॥ कूर्म्प्_१,११।९ ॥  
नियोगाद् ब्रह्मणो देवीं ददौ रुद्राय तां सतीम्  ।  
दक्षाद् रुद्रो ऽपि जग्राह स्वकीयामेव शूलभृत्  ॥ कूर्म्प्_१,११।१० ॥  
प्रजापतिं विनिन्द्यैषा कालेन परमेश्वरी  ।  
मेनायामभवत् पुत्री तदा हिमवतः सती  ॥ कूर्म्प्_१,११।११ ॥  
स चापि पर्वतवरो ददौ रुद्राय पार्वतीम्  ।  
हिताय सर्वदेवानां त्रिलोकस्यात्मनो ऽपि च  ॥ कूर्म्प्_१,११।१२ ॥  
सैषा माहेश्वरी देवी शङ्करार्धशरीरिणी  ।  
शिवा सती हैमवती सुरासुरनमस्कृता  ॥ कूर्म्प्_१,११।१३ ॥  
तस्याः प्रभावमतुलं सर्वे देवाः सवासवाः  ।  
विन्दन्ति मुनयो वेत्ति शङ्करो वा स्वयं हरिः  ॥ कूर्म्प्_१,११।१४ ॥  
एतद् वः कथितं विप्राः पुत्रत्वं परमेष्ठिनः  ।  
ब्रह्मणः पद्मयोनित्वं शङ्करस्यामितौजसः  ॥ कूर्म्प्_१,११।१५ ॥  
सूत उवाच  
इत्याकर्ण्याथ मुनयः कूर्मरूपेण भाषितम्  ।  
विष्णुना पुनरेवैनं प्रणता हरिम्  ॥ कूर्म्प्_१,११।१६ ॥  
ऋषय ऊचुः  
कैषा भगवती देवी शङ्करार्धशरीरिणी  ।  
शिवा सती हैमवती यथावद् ब्रूहि पृच्छताम्  ॥ कूर्म्प्_१,११।१७ ॥  
तेषां तद् वचनं श्रुत्वा मुनीनां पुरुषोत्तमः  ।  
प्रत्युवाच महायोगी ध्यात्वा स्वं परमं पदम्  ॥ कूर्म्प्_१,११।१८ ॥  
श्रीकूर्म उवाच  
पुरा पितामहेनोक्तं मेरुपृष्ठे सुशोभनम्  ।  
रहस्यमेतद् विज्ञानं गोपनीयं विशेषतः  ॥ कूर्म्प्_१,११।१९ ॥  
साङ्ख्यानां परमं साङ्ख्यं ब्रह्मविज्ञानमुत्तमम्  ।  
संसारार्णवमग्नानां जन्तूनामेकमोचनम्  ॥ कूर्म्प्_१,११।२० ॥  
या सा माहेश्वरी शक्तिर्ज्ञानरूपातिलालसा  ।  
व्योमसञ्ज्ञा परा काष्ठा सेयं हैमवती मता  ॥ कूर्म्प्_१,११।२१ ॥  
शिवा सर्वगतानान्ता गुणातीता सुनिष्कला  ।  
एकानेकविभागस्था ज्ञानरूपातिलालसा  ॥ कूर्म्प्_१,११।२२ ॥  
अनन्या निष्कले तत्त्वे संस्थिता तस्य तेजसा  ।  
स्वाभाविकी च तन्मूला प्रभा भानोरिवामला  ॥ कूर्म्प्_१,११।२३ ॥  
एका माहेश्वरी शक्तिरनेकोपाधियोगतः  ।  
परावरेण रूपेण क्रीडते तस्य सन्निधौ  ॥ कूर्म्प्_१,११।२४ ॥  
सेयं करोति सकलं तस्याः कार्यमिदं जगत्  ।  
न कार्यं नापि करणमीश्वरस्येति सूरयः  ॥ कूर्म्प्_१,११।२५ ॥  
चतस्त्रः शक्तयो देव्याः स्वरूपत्वेन संस्थिताः  ।  
अधिष्ठानवशात् तस्याः शृणुध्वं मुनिपुङ्गवाः  ॥ कूर्म्प्_१,११।२६ ॥  
शान्तिर्विद्या प्रतिष्ठा च निवृत्तिश्चेतिताः स्मृतः  ।  
चतुर्व्यूहस्ततो देवः प्रोच्यते परमेश्वरः  ॥ कूर्म्प्_१,११।२७ ॥  
अनया परया देवः स्वात्मानन्दं समश्नुते  ।  
चतुर्ष्वपि च वेदेषु चतुर्मूर्तिर्महेश्वरः  ॥ कूर्म्प्_१,११।२८ ॥  
अस्यास्त्वनादिसंसिद्धमैश्वर्यमतुलं महत्  ।  
तत्सम्बन्धादनन्ताया रुद्रेण परमात्मना  ॥ कूर्म्प्_१,११।२९ ॥  
सैषा सर्वेश्वरी देवी सर्वभूतप्रवर्तिका  ।  
प्रोच्यते भगवान् कालो हरिः प्राणो महेश्वरः  ॥ कूर्म्प्_१,११।३० ॥  
तत्र सर्वमिदं प्रोतमोतं चैवाखिलं जगत्  ।  
स कालो ऽग्निर्हरो रुद्रो गीयते वेदवादिभिः  ॥ कूर्म्प्_१,११।३१ ॥  
कालः सृजति भूतानि कालः संहरते प्रजाः  ।  
सर्वे कालस्य वशगा न कालः कस्यचिद् वशे  ॥ कूर्म्प्_१,११।३२ ॥  
प्रधानं पुरुषस्तत्त्वं महानात्मा त्वहङ्कृतिः  ।  
कालेनान्यानि तत्त्वानि समाविष्टानि योगिना  ॥ कूर्म्प्_१,११।३३ ॥  
तस्य सर्वजगत्सूतिः शक्तिर्मायेति विश्रुता  ।  
तयेदं भ्रामयेदीशो मायावी पुरुषोत्तमः  ॥ कूर्म्प्_१,११।३४ ॥  
सैषा मायात्मिका शक्तिः सर्वाकारा सनातनी  ।  
वैश्वरूप्यं महेशस्य सर्वदा सम्प्रकाशयेत्  ॥ कूर्म्प्_१,११।३५ ॥  
अन्याश्च शक्तयो मुख्यास्तस्य देवस्य निर्मिताः  ।  
ज्ञानशक्तिः क्रियाशक्तिः प्राणशक्तिरिति त्रयम्  ॥ कूर्म्प्_१,११।३६ ॥  
सर्वासामेव शक्तीनां शक्तिमन्तो विनिर्मिताः  ।  
माययैवाथ विप्रेन्द्राः सा चानादिरनन्तया  ॥ कूर्म्प्_१,११।३७ ॥  
सर्वशक्त्यात्मिका माया दुर्निवारा दुरत्यया  ।  
मायावी सर्वशक्तीशः कालः कालकारः प्रभुः  ॥ कूर्म्प्_१,११।३८ ॥  
करोति कालः सकलं संहरेत् काल एव हि  ।  
कालः स्थापयते विश्वं कालाधीनमिदं जगत्  ॥ कूर्म्प्_१,११।३९ ॥  
लब्ध्वा देवाधिदेवस्य सन्निधिं परमेष्ठिनः  ।  
अनन्तस्याखिलेशस्य शम्भोः कालात्मनः प्रभोः  ॥ कूर्म्प्_१,११।४० ॥  
प्रधानं पुरुषो माया माया चैवं प्रपद्यते  ।  
एका सर्वगतानन्ता केवला निष्कला शिवा  ॥ कूर्म्प्_१,११।४१ ॥  
एका शक्तिः शिवैको ऽपि शक्तिमानुच्यते शिवः  ।  
शक्तयः शक्तिमन्तो ऽन्ये सर्वशक्तिसमुद्भवाः  ॥ कूर्म्प्_१,११।४२ ॥  
शक्तिशक्तिमतोर्भेदं वदन्ति परमार्थतः  ।  
अभेदं चानुपश्यन्ति योगिनस्तत्त्वचिन्तकाः  ॥ कूर्म्प्_१,११।४३ ॥  
शक्तयो गिरजा देवी शक्तिमन्तो ऽथ शङ्करः  ।  
विशेषः कथ्यते चायं पुराणे ब्रह्मवादिभिः  ॥ कूर्म्प्_१,११।४४ ॥  
भोग्या विश्वेश्वरी देवी महेश्वरपतिव्रता  ।  
प्रोच्यते भगवान् भोक्ता कपर्दे नीललोहितः  ॥ कूर्म्प्_१,११।४५ ॥  
मन्ता विश्वेश्वरो देवः शङ्करो मन्मथान्तकः  ।  
प्रोच्यते मतिरीशानी मन्तव्या च विचारतः  ॥ कूर्म्प्_१,११।४६ ॥  
इत्येतदखिलं विप्राः शक्तिशक्तिमदुद्भवम्  ।  
प्रोच्यते सर्ववेदेषु मुनिभिस्तत्त्वदर्शिभिः  ॥ कूर्म्प्_१,११।४७ ॥  
एतत् प्रदर्शितं दिव्यं देव्या माहात्म्यमुत्तमम्  ।  
सर्ववेदान्तवेदेषु निश्चितं ब्रह्मवादिभिः  ॥ कूर्म्प्_१,११।४८ ॥  
एकं सर्वगतं सूक्ष्मं कूटस्थमचलं ध्रुवम्  ।  
योगिनस्तत् प्रपश्यन्ति महादेव्याः परं पदम्  ॥ कूर्म्प्_१,११।४९ ॥  
आनन्दमक्षरं ब्रह्म केवलं निष्कलं परम्  ।  
योगिनस्तत् प्रपश्यन्ति महादेव्याः परं पदम्  ॥ कूर्म्प्_१,११।५० ॥  
परात्परतरं तत्त्वं शाश्वतं शिवमच्युतम्  ।  
अनन्तप्रकृतौ लीनं देव्यास्तत् परमं पदम्  ॥ कूर्म्प्_१,११।५१ ॥  
शुभं निरञ्जनं शुद्धं निर्गुणं द्वैतवर्जितम्  ।  
आत्मोपलब्धिविषयं देव्यास्तत् परमं पदम्  ॥ कूर्म्प्_१,११।५२ ॥  
सैषा धात्री विधात्री च परमानन्दमिच्छताम्  ।  
संसारतापानखिलान् निहन्तीश्वरसंश्रया  ॥ कूर्म्प्_१,११।५३ ॥  
तस्माद् विमुक्तिमन्विच्छन् पार्वतीं परमेश्वरीम्  ।  
आश्रयेत् सर्वभावानामात्मभूतां शिवात्मिकाम्  ॥ कूर्म्प्_१,११।५४ ॥  
लब्ध्वा च पुत्रीं शर्वाणीं तपस्तप्त्वा सुदुश्चरम्  ।  
सभार्यः शरं यातः पार्वतीं परमेश्वरीम्  ॥ कूर्म्प्_१,११।५५ ॥  
तां दृष्ट्वा जायमानां च स्वेच्छयैव वराननाम्  ।  
मेना हिमवतः पत्नी प्राहेदं पर्वतेश्वरम्  ॥ कूर्म्प्_१,११।५६ ॥  
मेनोवाच  
पश्य बालामिमां राजन् राजीवसदृशाननाम्  ।  
हिताय सर्वभूतानां जाता च तपसावयोः  ॥ कूर्म्प्_१,११।५७ ॥  
सो ऽपि दृष्ट्वा ततः पुत्रीं तरुणादित्यसन्निभाम्  ।  
कपर्दिनीं चतुर्वक्त्रां त्रिनेत्रामतिलालसाम्  ॥ कूर्म्प्_१,११।५८ ॥  
अष्टहस्तां विशालाक्षीं चन्द्रावयवभूषणाम्  ।  
निर्गुणां सगुणां साक्षात् सदसद्व्यक्तिवर्जिताम्  ॥ कूर्म्प्_१,११।५९ ॥  
प्रणम्य शिरसा भूमौ तेजसा चातिविह्वलः  ।  
भीतः कृताञ्जलिस्तस्याः प्रोवाच परमेश्वरीम्  ॥ कूर्म्प्_१,११।६० ॥  
हीमवानुवाच  
का त्वं देवि विशालाक्षि शशाङ्कावयवाङ्किते  ।  
न जाने त्वामहं वत्से यथावद् ब्रूहि पृच्छते  ॥ कूर्म्प्_१,११।६१ ॥  
गिरीन्द्रवचनं श्रुत्वा ततः सा परमेश्वरी  ।  
व्याजहार महाशैलं योगिनामभयप्रदा  ॥ कूर्म्प्_१,११।६२ ॥  
देव्युवाच  
मां विद्ध परमां शक्तिं परमेश्वरसमाश्रयाम्  ।  
अनन्यामव्ययामेकां यां पश्यन्ति मुमुक्षवः  ॥ कूर्म्प्_१,११।६३ ॥  
अहं वै सर्वभावानात्मा सर्वान्तरा शिवा  ।  
शाश्वतैश्वर्यविज्ञानमूर्तिः सर्वप्रवर्तिका  ॥ कूर्म्प्_१,११।६४ ॥  
अनन्तानन्तमहिमा संसारार्णवतारिणी  ।  
दिव्यं ददामि ते चक्षुः पश्य मे रूपमैश्वरम्  ॥ कूर्म्प्_१,११।६५ ॥  
एतावदुक्त्वा विज्ञानं दत्त्वा हिमवते स्वयम्  ।  
स्वं रूपं दर्शयामास दिव्यं तत् पारमेश्वरम्  ॥ कूर्म्प्_१,११।६६ ॥  
कोटिसूर्यप्रितीकाशं तेजोबिम्बं निराकुलम्  ।  
ज्वालामालासहस्त्राढ्यं कालानलशतोपमम्  ॥ कूर्म्प्_१,११।६७ ॥  
दंष्ट्राकरालं दुर्धर्ष जटामण्डलमण्डितम्  ।  
त्रिशूलवरहस्तं च घोररूपं भयानकम्  ॥ कूर्म्प्_१,११।६८ ॥  
प्रशान्तं सौम्यवदनमनन्ताश्चर्यसंयुतम्  ।  
चन्द्रावयवलक्ष्माणं चन्द्रकोटिसमप्रभम्  ॥ कूर्म्प्_१,११।६९ ॥  
किरीटिनं गदाहस्तं नूपुरैरुपशोभितम्  ।  
दिव्यमाल्याम्बरधरं दिव्यगन्धानुलेपनम्  ॥ कूर्म्प्_१,११।७० ॥  
शङ्खचक्रधरं काम्यं त्रिनेत्रं कृत्तिवाससम्  ।  
अण्डस्थं चाण्डबाह्यस्थं बाह्यमाभ्यन्तरं परम्  ॥ कूर्म्प्_१,११।७१ ॥  
सर्वशक्तिमयं शुभ्रं सर्वाकारं सनातनम्  ।  
ब्रह्मोन्द्रोपेन्द्रयोगीन्द्रैर्वन्द्यमानपदाम्बुजम्  ॥ कूर्म्प्_१,११।७२ ॥  
सर्वतः पाणिपादान्तं सर्वतो ऽक्षिशिरोमुखम्  ।  
सर्वमावृत्य तिष्ठन्तं ददर्श परमेश्वरम्  ॥ कूर्म्प्_१,११।७३ ॥  
दृष्ट्वा तदीदृशं रूपं देव्या माहेश्वरं परम्  ।  
भयेन च समाविष्टः स राजा हृष्टमानसः  ॥ कूर्म्प्_१,११।७४ ॥  
आत्मन्याधाय चात्मानमोङ्कारं समनुस्मरन्  ।  
नाम्नामष्टसहस्त्रेण तुष्टाव परमेश्वरीम्  ॥ कूर्म्प्_१,११।७५ ॥  
हीमवानुवाच  
शिवोमा परमा शक्तिरनन्ता निष्कलामला  ।  
शान्ता माहेश्वरी नित्या शाश्वती परमाक्षरा  ॥ कूर्म्प्_१,११।७६ ॥  
अचिन्त्या केवलानन्त्या शिवात्मा परमात्मिका  ।  
अनादिरव्यया शुद्धा देवात्मा सर्वगाचला  ॥ कूर्म्प्_१,११।७७ ॥  
एकानेकविभागस्था मायातीता सुनिर्मला  ।  
महामाहेश्वरी सत्या महादेवी निरञ्जना  ॥ कूर्म्प्_१,११।७८ ॥  
काष्ठा सर्वान्तरस्था च चिच्छक्तिरतिलालसा  ।  
नन्दा सर्वात्मिका विद्या ज्योतीरूपामृताक्षरा  ॥ कूर्म्प्_१,११।७९ ॥  
शान्तिः प्रतिष्ठा सर्वेषां निवृत्तिरमृतप्रदा  ।  
व्योममूर्तिर्व्योमलया व्योमाधाराच्युतामरा  ॥ कूर्म्प्_१,११।८० ॥  
अनादिनिधनामोघा कारणात्मा कलाकला  ।  
क्रतुः प्रथमजा नाभिरमृतस्यात्मसंश्रया  ॥ कूर्म्प्_१,११।८१ ॥  
प्राणेश्वरप्रिया माता महामहिषघातिनी  ।  
प्राणेश्वरी प्राणरूपा प्रधानपुरुषेश्वरी  ॥ कूर्म्प्_१,११।८२ ॥  
सर्वशक्तिकलाकारा ज्योत्स्ना द्योर्महिमास्पदा  ।  
सर्वकार्यनियन्त्री च सर्वभूतेश्वरेश्वरी  ॥ कूर्म्प्_१,११।८३ ॥  
अनादिरव्यक्तगुहा महानन्दा सनातनी  ।  
आकाशयोनिर्योगस्था महायोगेश्वरेश्वरी  ॥ कूर्म्प्_१,११।८४ ॥  
महामाया सुदुष्पूरा मूलप्रकृतिरीश्वरी  ।  
संसारयोनिः सकला सर्वशक्तिसमुद्भवा  ॥ कूर्म्प्_१,११।८५ ॥  
संसारपारा दुर्वारा दुर्निरोक्ष्या दुरासदा  ।  
प्राणशक्तिः प्रणविद्या योगिनी परमा कला  ॥ कूर्म्प्_१,११।८६ ॥  
महाविभूतिर्दुर्धर्षा मूलप्रकृतिसम्भवा  ।  
अनाद्यनन्तविभवा परार्था पुरुषारणिः  ॥ कूर्म्प्_१,११।८७ ॥  
सर्गस्थित्यन्तकरणी सुदुर्वाच्या दुरत्यया  ।  
शब्दयोनिः शब्दमयी नादाख्या नादविग्रहा  ॥ कूर्म्प्_१,११।८८ ॥  
प्रधानपुरुषातीता प्रधानपुरुषात्मिका  ।  
पुराणी चिन्मयी पुंसामादिः पुरुषरूपिणी  ॥ कूर्म्प्_१,११।८९ ॥  
भूतान्तरात्मा कूटस्था महापुरुषसञ्ज्ञिता  ।  
जन्ममृत्युजरातीता सर्वशक्तिसमन्विता  ॥ कूर्म्प्_१,११।९० ॥  
व्यापिनी चानवच्छिन्ना प्रधानानुप्रवेशिनी  ।  
क्षेत्रज्ञशक्तिरव्यक्तलक्षणा मलवर्जिता  ॥ कूर्म्प्_१,११।९१ ॥  
अनादिमायसम्भिन्ना त्रितत्त्वा प्रकृतिर्गुहा  ।  
महामायासमुत्पन्ना तामसी पौरुषी ध्रुवा  ॥ कूर्म्प्_१,११।९२ ॥  
व्यक्ताव्यक्तात्मिकाकृष्णा रक्ताशुक्ला प्रसूतिका  ।  
अकार्या कार्यजननी नित्यं प्रसवधर्मिणी  ॥ कूर्म्प्_१,११।९३ ॥  
सर्गप्रलयनिर्मुक्ता सृष्टिस्थित्यन्तधर्मिणी  ।  
ब्रह्मगर्भा चतुर्विशा पद्मनाभाच्युतात्मिका  ॥ कूर्म्प्_१,११।९४ ॥  
वैद्युती शाश्वती योनिर्जगन्मातेश्वरप्रिया  ।  
सर्वाधारा महारूपा सर्वैश्वर्यसमन्विता  ॥ कूर्म्प्_१,११।९५ ॥  
विश्वरूपा महागर्भा विश्वेशेच्छानुवर्तिनी  ।  
महीयसी ब्रह्मयोनिर्महालक्ष्मीसमुद्भावा  ॥ कूर्म्प्_१,११।९६ ॥  
महाविमानमध्यस्था महानिद्रात्महेतुका  ।  
सर्वसाधारणी सूक्ष्मा ह्यविद्या पारमार्थिका  ॥ कूर्म्प्_१,११।९७ ॥  
अनन्तरूपानन्तस्था देवी पुरुषमोहिनी  ।  
अनेकाकारसंस्थाना कालत्रयविवर्जिता  ॥ कूर्म्प्_१,११।९८ ॥  
ब्रह्मजन्मा हरेर्मूर्तिर्ब्रह्मविष्णुशिवात्मिका  ।  
ब्रह्मेशविष्णुजननी ब्रह्माख्या ब्रह्मसंश्रया  ॥ कूर्म्प्_१,११।९९ ॥  
व्यक्ता प्रथमजा ब्राह्मी महती ज्ञानरूपिणी  ।  
वैराग्यैश्वर्यधर्मात्मा ब्रह्ममूर्तिर्हृदिस्थिता  ।  
अपांयोनिः स्वयम्भूतिर्मानसी तत्त्वसम्भवा  ॥ कूर्म्प्_१,११।१०० ॥  
ईश्वराणी च शर्वाणी शङ्करार्धशरीरिणी  ।  
भवानी चैव रुद्राणी महालक्ष्मीरथाम्बिका  ॥ कूर्म्प्_१,११।१०१ ॥  
महेश्वरसमुत्पन्ना भुक्तिमुक्तिफलप्रदा  ।  
सर्वेश्वरी सर्ववन्द्या नित्यं मुदितमानसा  ॥ कूर्म्प्_१,११।१०२ ॥  
ब्रह्मेन्द्रोपेन्द्रनमिता शङ्करेच्छानुवर्तिनी  ।  
ईश्वरार्धासनगता महेश्वरपतिव्रता  ॥ कूर्म्प्_१,११।१०३ ॥  
सकृद्विभाविता सर्वा समुद्रपरिशोषिणी  ।  
पार्वती हिमवत्पुत्री परमानन्ददायिनी  ॥ कूर्म्प्_१,११।१०४ ॥  
गुणाढ्या योगजा योग्या ज्ञानमूर्तिर्विकासिनी  ।  
सावित्रीकमला लक्ष्मीः श्रीरनन्तोरसि स्थिता  ॥ कूर्म्प्_१,११।१०५ ॥  
सरोजनिलया मुद्रा योगनिद्रा सुरार्दिना  ।  
सरस्वती सर्वविद्या जगज्ज्येष्ठा सुमङ्गला  ॥ कूर्म्प्_१,११।१०६ ॥  
वाग्देवी वरदा वाच्या कीर्तिः सर्वार्थसाधिका  ।  
योगीश्वरी ब्रह्मविद्या महाविद्या सुशोभना  ॥ कूर्म्प्_१,११।१०७ ॥  
गुह्यविद्यात्मविद्या च धर्मविद्यात्मभाविता  ।  
स्वाहा विश्वम्भरा सिद्धिः स्वधा मेधा धृतिः श्रुतिः  ॥ कूर्म्प्_१,११।१०८ ॥  
नीतिः सुनीतिः सुकृतिर्माधवी नरवाहिनी  ।  
अजा विभावरी सौम्या भोगिनी भोगदायिनी  ॥ कूर्म्प्_१,११।१०९ ॥  
शोभा वंशकरी लोला मालिनी परमेष्ठिनी  ।  
त्रैलोक्यसुन्दरी रम्या सुन्दरी कामचारिणी  ॥ कूर्म्प्_१,११।११० ॥  
महानुभावा सत्त्वस्था महामहिषमर्दनी  ।  
पद्ममाला पापहरा विचित्रा मुकुटानना  ॥ कूर्म्प्_१,११।१११ ॥  
निर्यन्त्रा यन्त्रवाहस्था नन्दिनी भद्रकालिका  ।  
आदित्यवर्णा कौमारी मयूरवरवाहिनी  ॥ कूर्म्प्_१,११।११२ ॥  
निर्यन्त्रा यन्त्रवाहस्था नन्दिनी भद्रकालिका  ।  
आदित्यवर्णा कौमारी मयूरवरवाहिनी  ॥ कूर्म्प्_१,११।११३ ॥  
वृषासनगता गौरो महाकाली सुरार्चिता  ।  
अदितिर्नियता रौद्री पद्मगर्भा विवाहना  ॥ कूर्म्प्_१,११।११४ ॥  
विरूपाक्षी लेलिहाना महापुरनिवासिनी  ।  
महाफलानवद्याङ्गी कामपूरा विभावरी  ॥ कूर्म्प्_१,११।११५ ॥  
विचित्ररत्नमुकुटा प्रणतार्तिप्रभञ्जनी  ।  
कौशिकी कर्षणी रात्रिस्त्रिदशार्तिविनाशिनी  ॥ कूर्म्प्_१,११।११६ ॥  
बहुरूपा सुरूपा च विरूपा रूपवर्जिता  ।  
भक्तार्तिशमनी भव्या भवभावविनाशनी  ॥ कूर्म्प्_१,११।११७ ॥  
निर्गुणा नित्यविभवा निः सारा निरपत्रपा  ।  
यशस्विनी सामगीतिर्भवाङ्गनिलयालया  ॥ कूर्म्प्_१,११।११८ ॥  
दीक्षा विद्याधरी दीप्ता महेन्द्रविनिपातिनी  ।  
सर्वातिशायिनी विद्या सर्वसिद्धिप्रदायिनी  ॥ कूर्म्प्_१,११।११९ ॥  
सर्वेश्वरप्रिया तार्क्ष्या समुद्रान्तरवासिनी  ।  
अकलङ्का निराधारा नित्यसिद्धा निरामया  ॥ कूर्म्प्_१,११।१२० ॥  
कामधेनुर्बृहद्गर्भा धीमती मोहनाशिनी  ।  
निः सङ्कल्पा निरातङ्का विनया विनयप्रदा  ॥ कूर्म्प्_१,११।१२१ ॥  
ज्वालामालासहस्त्राढ्या देवदेवी मनोन्मनी  ।  
महाभगवती दुर्गा वासुदेवसमुद्भवा  ॥ कूर्म्प्_१,११।१२२ ॥  
महेन्द्रोपेन्द्रभगिनी भक्तिगम्या परावरा  ।  
ज्ञानज्ञेया जरातीता वेदान्तविषया गतिः  ॥ कूर्म्प्_१,११।१२३ ॥  
दक्षिणा दहना दाह्या सर्वभूतनमस्कृता  ।  
योगमाया विभावज्ञा महामाया महीयसी  ॥ कूर्म्प्_१,११।१२४ ॥  
सन्ध्या सर्वसमुद्भूतिर्ब्रह्मवृक्षाश्रयानतिः  ।  
बीजाङ्कुरसमुद्भूतिर्महाशक्तिर्महामतिः  ॥ कूर्म्प्_१,११।१२५ ॥  
ख्यातिः प्रज्ञा चितिः संवित् महाभोगीन्द्रशायिनी  ।  
विकृतिः शांसरी शास्त्री गणगन्धर्वसेविता  ॥ कूर्म्प्_१,११।१२६ ॥  
वैश्वानरी महाशाला देवसेना गुहप्रिया  ।  
महारात्रिः शिवानन्दा शची दुः स्वप्ननाशिनी  ॥ कूर्म्प्_१,११।१२७ ॥  
इज्या पूज्या जगद्धात्री दुर्विज्ञेया सुरूपिणी  ।  
गुहाम्बिका गुणोत्पत्तिर्महापीठा मरुत्सुता  ॥ कूर्म्प्_१,११।१२८ ॥  
हव्यवाहान्तरागादिः हव्यवाहसमुद्भवा  ।  
जगद्योनिर्जगन्माता जन्ममृत्युजरातिगा  ॥ कूर्म्प्_१,११।१२९ ॥  
बुद्धिमाता बुद्धिमती पुरुषान्तरवासिनी  ।  
तरस्विनी समाधिस्था त्रिनेत्रा दिविसंस्थिता  ॥ कूर्म्प्_१,११।१३० ॥  
सर्वेन्द्रियमनोमाता सर्वभूतहृदि स्थिता  ।  
संसारतारिणी विद्या ब्रह्मवादिमनोलया  ॥ कूर्म्प्_१,११।१३१ ॥  
ब्रह्माणी बृहती ब्राह्मी ब्रह्मभूता भवारणिः  ।  
हिरण्मयी महारात्रिः संसारपरिवर्तिका  ॥ कूर्म्प्_१,११।१३२ ॥  
सुमालिनी सुरूपा च भाविनी तारिणी प्रभा  ।  
उन्मीलनी सर्वसहा सर्वप्रत्ययसाक्षिणी  ॥ कूर्म्प्_१,११।१३३ ॥  
सुसौम्या चन्द्रवदना ताण्डवासक्तमानसा  ।  
सत्त्वशुद्धिकरी शुद्धिर्मलत्रयविनाशिनी  ॥ कूर्म्प्_१,११।१३४ ॥  
जगत्प्रिया जगन्मूर्तिस्त्रिमूर्तिरमृताश्रया  ।  
निराश्रया निराहारा निरङ्कुरवनोद्भवा  ॥ कूर्म्प्_१,११।१३५ ॥  
चन्द्रहस्ता विचित्राङ्गी स्त्रग्विणी पद्मधारिणी  ।  
परावरविधानज्ञा महापुरुषपूर्वजा  ॥ कूर्म्प्_१,११।१३६ ॥  
विद्येश्वरप्रिया विद्या विद्युज्जिह्वा जितश्रमा  ।  
विद्यामयी सहस्त्राक्षी सहस्त्रवदनात्मजा  ॥ कूर्म्प्_१,११।१३७ ॥  
सहस्त्ररश्मिः सत्त्वस्था महेश्वरपदाश्रया  ।  
क्षालिनी सन्मयी व्याप्ता तैजसी पद्मबोधिका  ॥ कूर्म्प्_१,११।१३८ ॥  
महामायाश्रया मान्या महादेवमनोरमा  ।  
व्योमलक्ष्मीः सिहरथा चेकितानामितप्रभा  ॥ कूर्म्प्_१,११।१३९ ॥  
वीरेश्वरी विमानस्था विशोकाशोकनाशिनी  ।  
अनाहता कुण्डलिना नलिनी पद्मवासिनी  ॥ कूर्म्प्_१,११।१४० ॥  
सदानन्दा सदाकीर्तिः सर्वभूताश्रयस्थिता  ।  
वाग्देवता ब्रह्मकला कलातीता कलारणिः  ॥ कूर्म्प्_१,११।१४१ ॥  
ब्रह्मश्रीर्ब्रह्महृदया ब्रह्मविष्णुशिवप्रिया  ।  
व्योमशक्तिः क्रियाशक्तिर्ज्ञानशक्तिः परागतिः  ॥ कूर्म्प्_१,११।१४२ ॥  
क्षोभिका बन्धिका भेद्या भेदाभेदविवर्जिता  ।  
अभिन्नाभिन्नसंस्थाना वंशिनी वंशहारिणी  ॥ कूर्म्प्_१,११।१४३ ॥  
गुह्यशक्तिर्गुणातीता सर्वदा सर्वतोमुखी  ।  
भगिनी भगवत्पत्नी सकला कालकारिणी  ॥ कूर्म्प्_१,११।१४४ ॥  
सर्ववित् सर्वतोभद्रा गुह्यातीता गुहारणिः  ।  
प्रक्रिया योगमाता च गङ्गा विश्वेश्वरेश्वरी  ॥ कूर्म्प्_१,११।१४५ ॥  
कपिला कापिला कान्ताकनकाभाकलान्तरा  ।  
पुण्या पुष्करिणी भोक्त्री पुरन्दरपुरस्सरा  ॥ कूर्म्प्_१,११।१४६ ॥  
पोषणी परमैश्वर्यभूतिदा भूतिभूषणा  ।  
पञ्चब्रह्मसमुत्पत्तिः परमार्थार्थविग्रहा  ॥ कूर्म्प्_१,११।१४७ ॥  
धर्मोदया भानुमती योगिज्ञेय मनोजवा  ।  
मनोहरा मनोरक्षा तापसी वेदरूपिणी  ॥ कूर्म्प्_१,११।१४८ ॥  
वेदशक्तिर्वेदमाता वेदविद्याप्रकाशिनी  ।  
योगेश्वरेश्वरी माता महाशक्तिर्मनोमयी  ॥ कूर्म्प्_१,११।१४९ ॥  
विश्वावस्था वियन्मूर्तिर्विद्युन्माला विहायसी  ।  
किन्नरी सुरभी वन्द्या नन्दिनी नन्दिवल्लभा  ॥ कूर्म्प्_१,११।१५० ॥  
भारती परमानन्दा परापरविभेदिका  ।  
सर्वप्रहरणोपेता काम्या कामेश्वरेश्वरी  ॥ कूर्म्प्_१,११।१५१ ॥  
अचिन्त्याचिन्त्यविभवा हृल्लेखा कनकप्रभा  ।  
कूष्माण्डी धनरत्नाढ्या सुगन्धा गन्धायिनी  ॥ कूर्म्प्_१,११।१५२ ॥  
त्रिविक्रमपदोद्भूता धनुष्पाणिः शिवोदया  ।  
सुदुर्लभा धनाद्यक्षा धन्या पिङ्गललोचना  ॥ कूर्म्प्_१,११।१५३ ॥  
शान्तिः प्रभावती दीप्तिः पङ्कजायतलोचना  ।  
आद्या हृत्कमलोद्भूता गवां मता रणप्रिया  ॥ कूर्म्प्_१,११।१५४ ॥  
सत्क्रिया गिरिजा शुद्धा नित्यपुष्टा निरन्तरा  ।  
दुर्गाकात्यायनीचण्डी चर्चिका शान्तविग्रहा  ॥ कूर्म्प्_१,११।१५५ ॥  
हिरण्यवर्णा रजनी जगद्यन्त्रप्रवर्तिका  ।  
मन्दराद्रिनिवासा च शारदा स्वर्णमालिनी  ॥ कूर्म्प्_१,११।१५६ ॥  
रत्नमाला रत्नगर्भा पृथ्वी विश्वप्रमाथिनी  ।  
पद्मानना पद्मनिभा नित्यतुष्टामृतोद्भवा  ॥ कूर्म्प्_१,११।१५७ ॥  
धुन्वती दुः प्रकम्प्या च सूर्यमाता दृषद्वती  ।  
महेन्द्रभगिनी मान्या वरेण्या वरदर्पिता  ॥ कूर्म्प्_१,११।१५८ ॥  
कल्याणी कमला रामा पञ्चभूता वरप्रदा  ।  
वाच्या वरेश्वरी वन्द्या दुर्जया दुरतिक्रमा  ॥ कूर्म्प्_१,११।१५९ ॥  
कालरात्रिर्महावेगा वीरभद्रप्रिया हिता  ।  
भद्रकाली जगन्माता भक्तानां भद्रदायिनी  ॥ कूर्म्प्_१,११।१६० ॥  
कराला पिङ्गलाकारा नामभेदामहामदा  ।  
यशस्विनी यशोदा च षडध्वपरिवर्तिका  ॥ कूर्म्प्_१,११।१६१ ॥  
शङ्खिनी पद्मिनी साङ्ख्या साङ्ख्ययोगप्रवर्तिका  ।  
चैत्रा संवत्सरारूढा जगत्सम्पूरणीन्द्रजा  ॥ कूर्म्प्_१,११।१६२ ॥  
शुम्भारिः खेचरीस्वस्था कम्बुग्रीवा कलिप्रिया  ।  
खगध्वजी खगारूढा परार्घ्या परमालिनी  ॥ कूर्म्प्_१,११।१६३ ॥  
ऐश्वर्यवर्त्मनिलया विरक्ता गरुडासना  ।  
जयन्ती हृद्गुहा रम्या गह्विरेष्ठा गणाग्रणीः  ॥ कूर्म्प्_१,११।१६४ ॥  
सङ्कल्पसिद्धा साम्यस्था सर्वविज्ञानदायिनी  ।  
कलिकल्पषहन्त्री च गुह्योपनिषदुत्तमा  ॥ कूर्म्प्_१,११।१६५ ॥  
निष्ठा दृष्टिः स्मृतिर्व्याप्तिः पुष्टिस्तुष्टिः क्रियावती  ।  
विश्वामरेश्वरेशाना भुक्तिर्मुक्तीः शिवामृता  ॥ कूर्म्प्_१,११।१६६ ॥  
लोहिता सर्पमाला च भीषणी वनमालिनी  ।  
अनन्तशयनानन्या नरनारायणोद्भवा  ॥ कूर्म्प्_१,११।१६७ ॥  
नृसिंही दैत्यमथनी शङ्खचक्रगदाधरा  ।  
सङ्कर्षणसमुत्पत्तिरम्बिकापादसंश्रया  ॥ कूर्म्प्_१,११।१६८ ॥  
महाज्वाला महामूर्तिः सुमूर्तिः सर्वकामधुक्  ।  
सुप्रभा सुस्तना गौरी धर्मकामार्थमोक्षदा  ॥ कूर्म्प्_१,११।१६९ ॥  
भ्रूमध्यनिलया पूर्वा पुराणपुरुषारणिः  ।  
महाविभूतिदा मध्या सरोजनयना समा  ॥ कूर्म्प्_१,११।१७० ॥  
अष्टादशभुजानाद्या नीलोत्पलदलप्रभा  ।  
सर्वशक्त्यासनारूढा धर्माधर्मार्थवर्जिता  ॥ कूर्म्प्_१,११।१७१ ॥  
वैराग्यज्ञाननिरता निरालोका निरिन्द्रिया  ।  
विचित्रगहनाधारा शाश्वतस्थानवासिनी  ॥ कूर्म्प्_१,११।१७२ ॥  
स्थानेश्वरी निरानन्दा त्रिशूलवरधारिणी  ।  
अशेषदेवतामूर्तिर्देवता वरदेवता  ।  
गणाम्बिका गिरेः पुत्री निशुम्भविनिपातिनी  ॥ कूर्म्प्_१,११।१७३ ॥  
अवर्ण वर्णरहिता निवर्णा बीजसम्भवा  ।  
अनन्तवर्णानन्यस्था शङ्करी शान्तमानसा  ॥ कूर्म्प्_१,११।१७४ ॥  
अगोत्रा गोमती गोप्त्री गुह्यरूपा गुणोत्तरा  ।  
गौर्गोर्गव्यप्रिया गौणी गणेश्वरनमस्कृता  ॥ कूर्म्प्_१,११।१७५ ॥  
सत्यमात्रा सत्यसन्धा त्रिसन्ध्या सन्धिवर्जिता  ।  
सर्ववादाश्रया सङ्ख्या सङ्ख्ययोगसमुद्भवा  ॥ कूर्म्प्_१,११।१७६ ॥  
असङ्ख्येयाप्रमेयाख्या शून्या शुद्धकुलोद्भवा  ।  
बिन्दुनादसमुत्पत्तिः शम्भुवामा शशिप्रभा  ॥ कूर्म्प्_१,११।१७७ ॥  
विसङ्गा भेदरहिता मनोज्ञा मधुसूदनी  ।  
महाश्रीः श्रीसमुत्पत्तिस्तमः पारे प्रतिष्ठिता  ॥ कूर्म्प्_१,११।१७८ ॥  
त्रितत्त्वमाता त्रिविधा सुसूक्ष्मपदसंश्रया  ।  
शान्त्यतीता मलातीता निर्विकारा निराश्रया  ॥ कूर्म्प्_१,११।१७९ ॥  
शिवाख्या चित्तनिलया शिवज्ञानस्वरूपिणी  ।  
दैत्यदानवनिर्मात्री काश्यपी कालकल्पिका  ॥ कूर्म्प्_१,११।१८० ॥  
शास्त्रयोनिः क्रियामूर्तिश्चतुर्वर्गप्रदर्शिका  ।  
नारायणी नरोद्भूतिः कौमुदी लिङ्गधारिणी  ॥ कूर्म्प्_१,११।१८१ ॥  
कामुकी ललिता भावा परापरविभूतिदा  ।  
परान्तजातमहिमा बडवा वामलोचना  ॥ कूर्म्प्_१,११।१८२ ॥  
सुभद्रा देवकी सीता वेदवेदाङ्गपारगा  ।  
मनस्विनी मन्युमाता महामन्युसमुद्भवा  ॥ कूर्म्प्_१,११।१८३ ॥  
अमृत्युरमृता स्वाहा पुरुहूता पुरुष्टुता  ।  
अशोच्या भिन्नविषया हिरण्यरजतप्रिया  ॥ कूर्म्प्_१,११।१८४ ॥  
हिरण्या राजती हैमी हेमाभरणभूषिता  ।  
विभ्राजमाना दुर्ज्ञेया ज्योतिष्टोमफलप्रदा  ॥ कूर्म्प्_१,११।१८५ ॥  
महानिद्रासमुद्भूतिरनिद्रा सत्यदेवता  ।  
दीर्घाककुद्मिनी हृद्या शान्तिदा शान्तिवर्धिनी  ॥ कूर्म्प्_१,११।१८६ ॥  
लक्ष्म्यादिशक्तिजननी शक्तिचक्रप्रवर्तिका  ।  
त्रिशक्तिजननी जन्या षडूर्मिपरिर्जिता  ॥ कूर्म्प्_१,११।१८७ ॥  
सुधामा कर्मकरणी युगान्तदहनात्मिका  ।  
सङ्कर्षणी जगद्धात्री कामयोनिः किरीटिनी  ॥ कूर्म्प्_१,११।१८८ ॥  
ऐन्द्री त्रैलोक्यनमिता वैष्णवी परमेश्वरी  ।  
प्रद्युम्नदयिता दान्ता युग्मदृष्टिस्त्रिलोचना  ॥ कूर्म्प्_१,११।१८९ ॥  
मदोत्कटा हंसगतिः प्रचण्डा चण्डविक्रमा  ।  
वृषावेशा वियन्माता विन्ध्यपर्वतवासिनी  ॥ कूर्म्प्_१,११।१९० ॥  
हिमवन्मेरुनिलया कैलासगिरिवासिनी  ।  
चाणूरहन्तृतनया नीतिज्ञा कामरूपिणी  ॥ कूर्म्प्_१,११।१९१ ॥  
वेदविद्याव्रतस्नाता धर्मशीलानिलाशना  ।  
वीरभद्रप्रिया वीरा महाकालसमुद्भवा  ॥ कूर्म्प्_१,११।१९२ ॥  
विद्याधरप्रिया सिद्धा विद्याधरनिराकृतिः  ।  
आप्यायनी हरन्ती च पावनी पोषणी खिला  ॥ कूर्म्प्_१,११।१९३ ॥  
मातृका मन्मथोद्भूता वारिजा वाहनप्रिया  ।  
करीषिणी सुधावाणी वीणावादनतत्परा  ॥ कूर्म्प्_१,११।१९४ ॥  
सेविता सेविका सेव्या सिनीवाली गरुत्मती  ।  
अरुन्धती हिरण्याक्षी मृगाङ्का मानदायिनी  ॥ कूर्म्प्_१,११।१९५ ॥  
वसुप्रदा वसुमती वसोर्धारा वसुन्धरा  ।  
धाराधरा वरारोहा वरावरसहस्त्रदा  ॥ कूर्म्प्_१,११।१९६ ॥  
श्रीफला श्रीमती श्रीशा श्रीनिवासा शिवप्रिया  ।  
श्रीधरा श्रीकरी कल्या श्रीधरार्धशरीरिणी  ॥ कूर्म्प्_१,११।१९७ ॥  
अनन्तदृष्टिरक्षुद्रा धात्रीशा धनदप्रिया  ।  
निहन्त्री दैत्यसङ्घानां सिहिका सिहवाहना  ॥ कूर्म्प्_१,११।१९८ ॥  
सुषेणा चन्द्रनिलया सुकीर्तिश्छिन्नसंशया  ।  
रसज्ञा रसदा रामा लेलिहानामृतस्त्रवा  ॥ कूर्म्प्_१,११।१९९ ॥  
नित्योदिता स्वयञ्ज्योतिरुत्सुका मृतजीवनी  ।  
वज्रदण्डा वज्रजिह्वा वैदेवी वज्रविग्रहा  ॥ कूर्म्प्_१,११।२०० ॥  
मङ्गल्या मङ्गला माला मलिना मलहारिणी  ।  
गान्धर्वो गारुडी चान्द्री कम्बलाश्वतरप्रिया  ॥ कूर्म्प्_१,११।२०१ ॥  
सौदामिनी जनानन्दा भ्रुकुटीकुटिलानना  ।  
कर्णिकारकरा कक्ष्या कंसप्राणापहारिणी  ॥ कूर्म्प्_१,११।२०२ ॥  
युगन्धरा युगावर्ता त्रिसन्ध्या हर्षवर्धनी  ।  
प्रत्यक्षदेवता दिव्या दिव्यगन्धा दिवापरा  ॥ कूर्म्प्_१,११।२०३ ॥  
शक्रासनगता शाक्री साध्वी नारी शवासना  ।  
इष्टा विशिष्टा शिष्टेष्टा शिष्टाशिष्टप्रपूजिता  ॥ कूर्म्प्_१,११।२०४ ॥  
शतरूपा शतावर्ता विनता सुरभिः सुरा  ।  
सुरेन्द्रमाता सुद्युम्ना सुषुम्ना सूर्यसंस्थिता  ॥ कूर्म्प्_१,११।२०५ ॥  
समीक्ष्या सत्प्रतिष्ठा च निवृत्तिर्ज्ञानपारगा  ।  
धर्मशास्त्रार्थकुशला धर्मज्ञा धर्मवाहना  ॥ कूर्म्प्_१,११।२०६ ॥  
धर्माधर्मविनिर्मात्री धार्मिकाणां शिवप्रदा  ।  
धर्मशक्तिर्धर्ममयी विधर्मा विश्वधर्मिणी  ॥ कूर्म्प्_१,११।२०७ ॥  
धर्मान्तरा धर्ममेघा धर्मपूर्वा धनावहा  ।  
धर्मोपदेष्ट्री धर्मत्मा धर्मगम्या धराधरा  ॥ कूर्म्प्_१,११।२०८ ॥  
कापाली शाकला मूर्तिः कला कलितविग्रहा  ।  
सर्वशक्तिविनिर्मुक्ता सर्वशक्त्याश्रयाश्रया  ॥ कूर्म्प्_१,११।२०९ ॥  
सर्वा सर्वेश्वरी सूक्ष्मा सुसूक्ष्मा ज्ञानरूपिणी  ।  
प्रधानपुरुषेशेशा महादेवैकसाक्षिणी  ।  
सदाशिवा वियन्मूर्तिर्विश्वमूर्तिरमूर्तिका  ॥ कूर्म्प्_१,११।२१० ॥  
एवं नाम्नां सहस्त्रेण स्तुत्वासौ हिमवान् गिरिः  ।  
भूयः प्रणम्य भीतात्मा प्रोवाचेदं कृताञ्जलिः  ॥ कूर्म्प्_१,११।२११ ॥  
यदेतदैश्वरं रूपं घोरं ते परमेश्वरि  ।  
भीतो ऽस्मि साम्प्रतं दृष्ट्वा रूपमन्यत् प्रदर्शय  ॥ कूर्म्प्_१,११।२१२ ॥  
एवमुक्ताथ सा देवी तेन शैलेन पार्वती  ।  
संहृत्य दर्शयामास स्वरूपमपरं पुनः  ॥ कूर्म्प्_१,११।२१३ ॥  
नीलोत्पलदलप्रख्यं नीलोत्पलसुगन्धिकम्  ।  
द्विनेत्रं द्विभुजं सौम्यं नीलालकविभूषितम्  ॥ कूर्म्प्_१,११।२१४ ॥  
रक्तपादाम्बुजतलं सुरक्तकरपल्लवम्  ।  
श्रीमद् विशालसंवृत्तललाटतिलकोज्ज्वलम्  ॥ कूर्म्प्_१,११।२१५ ॥  
भूषितं चारुसर्वाङ्गं भूषणैरतिकोमलम्  ।  
दधानमुरसा मालां विशालां हेमनिर्मिताम्  ॥ कूर्म्प्_१,११।२१६ ॥  
ईषत्स्मितं सुविम्बोष्ठं नूपुरारावसंयुतम्  ।  
प्रसन्नवदनं दिव्यमनन्तमहिमास्पदम्  ॥ कूर्म्प्_१,११।२१७ ॥  
तदीदृशं समालोक्य स्वरूपं शैलसत्तमः  ।  
भीतिं सन्त्यज्य हृष्टात्मा बभाषे परमेश्वरीम्  ॥ कूर्म्प्_१,११।२१८ ॥  
हिमवानुवाच  
अद्य मे सफलं जन्म अद्य मे सफलं तपः  ।  
यन्मे साक्षात् त्वमव्यक्ताप्रसन्ना दृष्टिगोचरा  ॥ कूर्म्प्_१,११।२१९ ॥  
त्वया सृष्टं जगत् सर्वं प्रधानाद्यन्त्वयि स्थितम्  ।  
त्वय्येव लीयते देवि त्वमेव च परा गतिः  ॥ कूर्म्प्_१,११।२२० ॥  
वदन्ति केचित् त्वामेव प्रकृतिं प्रकृतेः पराम्  ।  
अपरे परमार्थज्ञाः शिवेति शिवसंश्रये  ॥ कूर्म्प्_१,११।२२१ ॥  
त्वयि प्रधानं पुरुषो महान् ब्रह्मा तथेश्वरः  ।  
अविद्या नियतिर्माया कलाद्याः शतशो ऽभवन्  ॥ कूर्म्प्_१,११।२२२ ॥  
त्वं हि सा परमा शक्तिरनन्ता परमेष्ठिनी  ।  
सर्वभेदविनिर्मुक्ता सर्वेभेदाश्रया निजा  ॥ कूर्म्प्_१,११।२२३ ॥  
त्वामधिष्ठाय योगेशि महादेवो महेश्वरः  ।  
प्रधानाद्यं जगत् कृत्स्नं करोति विकरोति च  ॥ कूर्म्प्_१,११।२२४ ॥  
त्वयैव सङ्गतो देवः स्वमानन्दं समश्नुते  ।  
त्वमेव परमानन्दस्त्वमेवानन्ददायिनी  ॥ कूर्म्प्_१,११।२२५ ॥  
त्वमक्षरं परं व्योम महज्ज्योतिर्निरञ्जनम्  ।  
शिवं सर्वगतं सूक्ष्मं परं ब्रह्मा सनातनम्  ॥ कूर्म्प्_१,११।२२६ ॥  
त्वं शक्रः सर्वदेवानां ब्रह्मा ब्रह्मविदामसि  ।  
वायुर्बलवतां देवि योगिनां त्वं कुमारकः  ॥ कूर्म्प्_१,११।२२७ ॥  
ऋषीणां च वसिष्ठस्त्वं व्यासो वेदविदामसि  ।  
साङ्ख्यानां कपिलो देवो रुद्राणामसि शङ्करः  ॥ कूर्म्प्_१,११।२२८ ॥  
आदित्यानामुपेन्द्रस्त्वं वसूनां चैव पावकः  ।  
वेदानां सामवेदस्त्वं गायत्री छन्दसामसि  ॥ कूर्म्प्_१,११।२२९ ॥  
अध्यात्मविद्या विद्यानां गतीनां परम् गतिः  ।  
माया त्वं सर्वशक्तीनां कालः कलयतामसि  ॥ कूर्म्प्_१,११।२३० ॥  
ओङ्कारः सर्वगुह्यानां वर्णानां च द्विजात्तमः  ।  
आश्रमाणां च गार्हस्थ्यमीश्वराणां महेश्वरः  ॥ कूर्म्प्_१,११।२३१ ॥  
पुंसां त्वमेकः पुरुषः सर्वभूतहृदि स्थितः  ।  
सर्वोपनिषदां देवि गुह्योपनिषदुच्यते  ॥ कूर्म्प्_१,११।२३२ ॥  
ईशानश्चासि कल्पानां युगानां कृतमेव च  ।  
आदित्यः सर्वमार्गाणां वाचां देवि सरस्वती  ॥ कूर्म्प्_१,११।२३३ ॥  
त्वं लक्ष्मीश्चारुरूपाणां विष्णुर्मायाविनामसि  ।  
अरुन्धती सतीनां त्वं सुपर्णः पततामसि  ॥ कूर्म्प्_१,११।२३४ ॥  
सूक्तानां पौरुषं सूक्तं ज्येष्ठसाम च सामसु  ।  
सावित्री चासि जप्यानां यजुषां शतरुद्रियम्  ॥ कूर्म्प्_१,११।२३५ ॥  
पर्वतानां महामेरुरनन्तो भोगिनामसि  ।  
सर्वेषां त्वं परं ब्रह्म त्वन्मयं सर्वमेव हि  ॥ कूर्म्प्_१,११।२३६ ॥  
रूपं तवोशेषकलाविहीन-  
मगोचरं निर्मलमेकरूपम्  ।  
अनादिमध्यान्तमनन्तामाद्यं  
नमामि सत्यं तमसः परस्तात्  ॥ कूर्म्प्_१,११।२३७ ॥  
यदेव पश्यन्ति जगत्प्रसूतिं  
वेदान्तविज्ञानविनिश्चितार्थाः  ।  
आनन्दमात्रं प्रणवाभिधानं  
तदेव रूपं शरणं प्रपद्ये  ॥ कूर्म्प्_१,११।२३८ ॥  
अशेषभूतान्तरसन्निविष्टं  
प्रधानपुंयोगवियोगहेतुम्  ।  
तेजोमयं जन्मविनाशहीनं  
प्राणाभिधानं प्रणतो ऽस्मि रूपम्  ॥ कूर्म्प्_१,११।२३९ ॥  
आद्यन्तहीनं जगदात्मभूतं  
विभिन्नसंस्थं प्रकृतेः परस्तात्  ।  
कूटस्थमव्यक्तवपुस्तवैव  
नमामि रूपं पुरुषाभिधानम्  ॥ कूर्म्प्_१,११।२४० ॥  
सर्वाश्रयं सर्वजगद्विधानं  
सर्वत्रगं जन्मविनाशहीनम्  ।  
सूक्ष्मं विचित्रं त्रिगुणं प्रधानं  
नतो ऽस्मि ते रूपमलुप्तभेदम्  ॥ कूर्म्प्_१,११।२४१ ॥  
आद्यं महत् ते पुरुषात्मरूपं  
प्रकृत्यवस्थं त्रिगुणात्मबीजम्  ।  
ऐश्वर्यविज्ञानविरागधर्मैः  
समन्वितं देवि नतो ऽस्मि रूपम्  ॥ कूर्म्प्_१,११।२४२ ॥  
द्विसप्तलोकात्मकमम्बुसंस्थं  
विचित्रभेदं पुरुषैकनाथम्  ।  
अनन्तभूतैरधिवासितं ते  
नतो ऽस्मि रूपं जगदण्डसञ्ज्ञम्  ॥ कूर्म्प्_१,११।२४३ ॥  
अशेषवेदात्मकमेकमाद्यं  
स्वतेजसा पूरितलोकभेदम्  ।  
त्रिकालहेतुं रपमेष्ठिसञ्ज्ञं  
नमामि रूपं रविमण्डलस्थम्  ॥ कूर्म्प्_१,११।२४४ ॥  
सहस्त्रमूर्धानमनन्तशक्तिं  
सहस्त्रबाहुं पुरुषं पुराणम्  ।  
शयानमन्तः सलिले तथैव  
नारायणाख्यं प्रणतो ऽस्मि रूपम्  ॥ कूर्म्प्_१,११।२४५ ॥  
दंष्ट्राकरालं त्रिदशाभिवन्द्यं  
युगान्तकालानलकल्परूपम्  ।  
अशेषभूताण्डविनाशहेतुं  
नमामि रूपं तव कालसञ्ज्ञम्  ॥ कूर्म्प्_१,११।२४६ ॥  
फणासहस्त्रेण विराजमानं  
भोगीन्द्रमुख्यैरभिपूज्यमानम्  ।  
जनार्दनारूढतनुं प्रसुप्तं  
नतो ऽस्मि रूपं तव शेषसञ्ज्ञम्  ॥ कूर्म्प्_१,११।२४७ ॥  
अव्याहतैश्वर्यमयुग्मनेत्रं  
ब्रह्मामृतानन्दरसज्ञमेकम्  ।  
युगान्तशेषं दिवि नृत्यमानं  
नतो ऽस्मि रूपं तव रुद्रसञ्ज्ञम्  ॥ कूर्म्प्_१,११।२४८ ॥  
प्रहीणशोकं विमलं पवित्रं  
सुरासुरैरर्चितापादपद्मम्  ।  
सुकोमलं देवि विशालशुम्रं  
नमामि ते रूपमिदं नमासि  ॥ कूर्म्प्_१,११।२४९ ॥  
ॐ नमस्ते महादेवि नमस्ते परमेश्वरि  ।  
नमो भगवतीशानि शिवायै ते नमो नमः  ॥ कूर्म्प्_१,११।२५० ॥  
त्वन्मयो ऽहं त्वदाधारस्त्वमेव च गतिर्मम  ।  
त्वामेव शरणं यास्ये प्रसीद परमेश्वरि  ॥ कूर्म्प्_१,११।२५१ ॥  
मया नास्ति समो लोके देवो वादानवो ऽपि वा  ।  
जगन्मातैव मत्पुत्री सम्भूता तपसा यतः  ॥ कूर्म्प्_१,११।२५२ ॥  
एषा तवाम्बिका देवि किलाभूत पितृकन्यका  ।  
मेनाशेषजगन्मातुरहो वुण्यस्य गौरवम्  ॥ कूर्म्प्_१,११।२५३ ॥  
पाहि माममरेशानि मेनया सह सर्वदा  ।  
नमामि तव पादाब्जं व्रजामि शरणं शिवाम्  ॥ कूर्म्प्_१,११।२५४ ॥  
अहो मे सुमहद् भाग्यं महादेवीसमागमात्  ।  
आज्ञापय महादेवि किं करिष्यामि शङ्करि  ॥ कूर्म्प्_१,११।२५५ ॥  
एतावदुक्त्वा वचनं तदा हिमगिरीश्वरः  ।  
सम्प्रेक्षणमाणो गिरिजां प्राञ्जलिः पार्श्वतो ऽभवत्  ॥ कूर्म्प्_१,११।२५६ ॥  
अथ सा तस्य वचनं निशम्य जगतो ऽरणिः  ।  
सस्मितं प्राह पितरं स्मृत्वा पशुपतिं पतिम्  ॥ कूर्म्प्_१,११।२५७ ॥  
देव्युवाच  
शृणुष्व चैतत् परमं गुह्यमीश्वरगोचरम्  ।  
उपदेशं गिरिश्रेष्ठ सेवितं ब्रह्मवादिभिः  ॥ कूर्म्प्_१,११।२५८ ॥  
यन्मे साक्षात् परं रूपमैश्वरं दृष्टमद्भुतम्  ।  
सर्वशक्तिसमायुक्तमनन्तं प्रेरकं परम्  ॥ कूर्म्प्_१,११।२५९ ॥  
शान्तः समाहितमना दम्भाहङ्कारवर्जितः  ।  
तन्निष्ठस्तत्परो भूत्वा तदेव शरणं व्रज  ॥ कूर्म्प्_१,११।२६० ॥  
भक्त्या त्वनन्यया तात पद्भावं परमाश्रितः  ।  
सर्वयज्ञतपोदानैस्तदेवार्चय सर्वदा  ॥ कूर्म्प्_१,११।२६१ ॥  
तदेव मनसा पश्य तद् ध्यायस्व जपस्व च  ।  
ममोपदेशात् संसारं नाशयामि तवानघ  ॥ कूर्म्प्_१,११।२६२ ॥  
अहं वै मत्परान् भक्तानैश्वरं योगमास्थितान्  ।  
संसारसागरादस्मादुद्धराम्यचिरेण तु  ॥ कूर्म्प्_१,११।२६३ ॥  
ध्यानेन कर्मयोगेन भक्त्या ज्ञानेन चैव हि  ।  
प्राप्याहं ते गिरिश्रेष्ठ नान्यथा कर्मकोटिभिः  ॥ कूर्म्प्_१,११।२६४ ॥  
श्रुतिस्मृत्युदितं सम्यक् कर्म वर्णाश्रमात्मकम्  ।  
अध्यात्मज्ञानसहितं मुक्तये सततं कुरु  ॥ कूर्म्प्_१,११।२६५ ॥  
धर्मात् सञ्जायते भक्तिर्भक्त्या सम्प्राप्यते परम्  ।  
श्रुतिस्मृतिभ्यामुदितो धर्मो यज्ञादिको मतः  ॥ कूर्म्प्_१,११।२६६ ॥  
नान्यतो जायते धर्मो वेदाद् धर्मो हि निर्बभौ  ।  
तस्मान्मुमुक्षुर्धर्मार्थो मद्रूपं वेदमाश्रयेत्  ॥ कूर्म्प्_१,११।२६७ ॥  
ममैवैषा परा शक्तिर्वेदसञ्ज्ञा पुरातनी  ।  
ऋग्यजुः सामरूपेण सर्गादौ सम्प्रवर्तते  ॥ कूर्म्प्_१,११।२६८ ॥  
तेषामेव च गुप्त्यर्थं वेदानां भगवानजः  ।  
ब्राह्मणादीन् ससर्जाथ स्वे स्वे कर्मण्ययोजयत्  ॥ कूर्म्प्_१,११।२६९ ॥  
ये न कुर्वन्ति तद् धर्मं तदर्थं ब्रह्मनिर्मितम्  ।  
तेषामधस्ताद् नरकांस्तामिस्त्रादीनकल्पयत्  ॥ कूर्म्प्_१,११।२७० ॥  
न च वेदाद् ऋते किञ्चिच्छास्त्रधर्माभिधायकम्  ।  
यो ऽन्यत्ररमतेसो ऽसौनसम्भाष्यो द्विजातिभिः  ॥ कूर्म्प्_१,११।२७१ ॥  
यानि शास्त्राणि दृश्यन्ते लोके ऽस्मिन् विविधानितु  ।  
श्रुतिस्मृतिविरुद्धानि निष्ठा तेषां हि तामसी  ॥ कूर्म्प्_१,११।२७२ ॥  
कापालं पञ्चरात्रं च यामलं वाममार्हतम्  ।  
एवंविधानि चान्यानि मोहनार्थानि तानि तु  ॥ कूर्म्प्_१,११।२७३ ॥  
ये कुशास्त्राभियोगेन मोहयन्तीह मानवान्  ।  
मया सृष्टानि शास्त्राणि मोहायैषां भवान्तरे  ॥ कूर्म्प्_१,११।२७४ ॥  
वेदार्थवित्तमैः कार्यं यत् स्मृतं कर्म वैदिकम्  ।  
तत् प्रयत्नेन कुर्वन्ति मत्प्रियास्ते हि ये नराः  ॥ कूर्म्प्_१,११।२७५ ॥  
वर्णानामनुकम्पार्थं मन्नियोगाद् विराट् स्वयम्  ।  
स्वायम्भुवो मनुर्धार्मान् मुनीनां पूर्वमुक्तवाना  ॥ कूर्म्प्_१,११।२७६ ॥  
श्रुत्वा चान्ये ऽपि मुनयस्तन्मुखाद् धर्ममुत्तमम्  ।  
चक्रुर्धर्मप्रतिष्ठार्थं धर्मशास्त्राणि चैव हि  ॥ कूर्म्प्_१,११।२७७ ॥  
तेषु चान्तर्हितेष्वेवं युगान्तेषु महर्षयः  ।  
ब्रह्मणो वचनात् तानि करिष्यन्ति युगे युगे  ॥ कूर्म्प्_१,११।२७८ ॥  
अष्टादश पुराणानि व्यासेन कथितानि तु  ।  
नियोगाद् ब्रह्मणो राजंस्तेषु धर्मः प्रतिष्ठितः  ॥ कूर्म्प्_१,११।२७९ ॥  
अन्यान्युपपुराणानि तच्छिष्यैः कथितानि तु  ।  
युगे युगे ऽत्र सर्वेषां कर्ता वै धर्मशास्त्रवित्  ॥ कूर्म्प्_१,११।२८० ॥  
शिक्षा कल्पो व्याकरणं निरुक्तं छन्द एव च  ।  
ज्योतिः शास्त्रं न्यायविद्या मीमांसा चोपबृंहणम्  ॥ कूर्म्प्_१,११।२८१ ॥  
एवं चतुर्दशैतानि विद्यास्थानानि सत्तम  ।  
चतुर्वेदैः सहोक्तानि धर्मो नान्यत्र विद्यते  ॥ कूर्म्प्_१,११।२८२ ॥  
एवं पैतामहं धर्मं मनुव्यासादयः परम्  ।  
स्थापयन्ति ममादेशाद् यावदाभूतसम्प्लवम्  ॥ कूर्म्प्_१,११।२८३ ॥  
ब्रह्मणा सह ते सर्वे सम्प्राप्ते प्रतिसञ्चरे  ।  
परस्यान्ते कृतात्मानः प्रविशन्ति परं पदम्  ॥ कूर्म्प्_१,११।२८४ ॥  
तस्मात् सर्वप्रयत्नेन धर्मार्थं वेदमाश्रयेत्  ।  
धर्मेण सहितं ज्ञानं परं ब्रह्म प्रकाशयेत्  ॥ कूर्म्प्_१,११।२८५ ॥  
ये तु सङ्गान् परित्यज्य मामेव शरणं गताः  ।  
उपासते सदा भक्त्या योगमैश्वरमास्थिताः  ॥ कूर्म्प्_१,११।२८६ ॥  
सर्वभूतदयावन्तः शान्ता दान्ता विमत्सराः  ।  
अमानिनो बुद्धिमन्तस्तापसाः शंसितव्रताः  ॥ कूर्म्प्_१,११।२८७ ॥  
मच्चित्ता मद्गतप्राणा मज्ज्ञानकथने रताः  ।  
सन्न्यासिनो गृहस्थाश्च वनस्था ब्रह्मचारिणः  ॥ कूर्म्प्_१,११।२८८ ॥  
तेषां नित्याभियुक्तानां मायातत्त्वसमुत्थितम्  ।  
नाशयामि तमः कृत्स्नं ज्ञानदीपने मा चिरात्  ॥ कूर्म्प्_१,११।२८९ ॥  
ते सुनिर्धूततमसो ज्ञानेनैकेन मन्मयाः  ।  
सदानन्दास्तु संसारे न जायन्ते पुनः पुनः  ॥ कूर्म्प्_१,११।२९० ॥  
तस्मात् सर्वप्रकारेण मद्भक्तो मत्परायणः  ।  
मामेवार्चय सर्वत्र मेनया सह सङ्गतः  ॥ कूर्म्प्_१,११।२९१ ॥  
अशक्तो यदि मे ध्यातुमैश्वरं रूपमव्ययम्  ।  
ततो मे सकलं रूपं कालाद्यं शरणं व्रज  ॥ कूर्म्प्_१,११।२९२ ॥  
यद् यत् स्वरूपं मे तात मनसो गोचरं भवेत्  ।  
तन्निष्ठस्तत्परो भूत्वा तदर्चनपरो भव  ॥ कूर्म्प्_१,११।२९३ ॥  
यत्तु मे निष्कलं रूपं चिन्मात्रं केवलं शिवम्  ।  
सर्वोपाधिविनिर्मुक्तमनन्तममृतं परम्  ॥ कूर्म्प्_१,११।२९४ ॥  
ज्ञानेनैकेन तल्लभ्यं क्लेशेन परमं पदम्  ।  
ज्ञानमेव प्रपश्यन्तो मामेव प्रविशन्ति ते  ॥ कूर्म्प्_१,११।२९५ ॥  
तद्बुद्धयस्तदात्मानस्तन्निष्ठास्तत्परायणाः  ।  
गच्छन्त्यपुनरावृत्तिं ज्ञाननिर्धूतकल्मषाः  ॥ कूर्म्प्_१,११।२९६ ॥  
मामनाश्रित्य परमं निर्वाणममलं पदम्  ।  
प्राप्यते न हि राजेन्द्र ततो मां शरणं व्रज  ॥ कूर्म्प्_१,११।२९७ ॥  
एकत्वेन पृथक्त्वेन तथा चोभयतो ऽपि वा  ।  
मामुपास्य महाराज ततो यास्यासि तत्पदम्  ॥ कूर्म्प्_१,११।२९८ ॥  
मामनाश्रित्य तत् तत्त्वं स्वभावविमलं शिवम्  ।  
ज्ञायते न हि राजेन्द्र ततो मां शरणं व्रज  ॥ कूर्म्प्_१,११।२९९ ॥  
तस्मात् त्वमक्षरं रूपं नित्यं चारूपमैश्वरम्  ।  
आराधय प्रयत्नेन ततो बन्धं प्रहास्यसि  ॥ कूर्म्प्_१,११।३०० ॥  
कर्मणा मनसा वाचा शिवं सर्वत्र सर्वदा  ।  
समाराधय भावेन ततो यास्यसि तत्पदम्  ॥ कूर्म्प्_१,११।३०१ ॥  
न वै पश्यन्ति तत् तत्त्वं मोहिता मम मायया  ।  
अनाद्यनन्तं परमं महेश्वरमजं शिवम्  ॥ कूर्म्प्_१,११।३०२ ॥  
सर्वभूतात्मभूतस्थं सर्वाधारं निरञ्जनम्  ।  
नित्यानन्दं निराभासं निर्गुणं तमसः परम्  ॥ कूर्म्प्_१,११।३०३ ॥  
अद्वैतमचलं ब्रह्म निष्कलं निष्प्रपञ्चकम्  ।  
स्वसंवेद्यमवेद्यं तत् परे व्योम्नि व्यवस्थितम्  ॥ कूर्म्प्_१,११।३०४ ॥  
सूक्ष्मेण तमसा नित्यं वेष्टिता मम मायया  ।  
संसारसागरे घोरे जायन्ते च पुनः पुनः  ॥ कूर्म्प्_१,११।३०५ ॥  
भक्त्या त्वनन्यया राजन् सम्यग् ज्ञानेन चैव हि  ।  
अन्वेष्टव्यं हि तद् ब्रह्म जन्मबन्धनिवृत्तये  ॥ कूर्म्प्_१,११।३०६ ॥  
अहङ्कारं च मात्सर्यं कामं क्रोधं परिग्रहम्  ।  
अधर्माभिनिवेशं च त्यक्त्वा वैराग्यमास्थितः  ॥ कूर्म्प्_१,११।३०७ ॥  
सर्वभूतेषु चात्मानं सर्वभूतानि चात्मनि  ।  
अन्वीक्ष्य चात्मनात्मानं ब्रह्मभूयाय कल्पते  ॥ कूर्म्प्_१,११।३०८ ॥  
ब्रह्मभूतः प्रसन्नात्मा सर्वभूताभयप्रदः  ।  
ऐश्वरीं परमां भक्तिं विन्देतानन्यगामिनीम्  ॥ कूर्म्प्_१,११।३०९ ॥  
वीक्षते तत् परं तत्त्वमैश्वरं ब्रह्मनिष्कलम्  ।  
सर्वसंसारनिर्मुक्तो ब्रह्मणेयवावतिष्ठते  ॥ कूर्म्प्_१,११।३१० ॥  
ब्रह्मणो हि प्रतिष्ठायं परस्य परमः शिवः  ।  
अनन्तस्याव्ययस्यैकः स्वात्माधारो महेश्वरः  ॥ कूर्म्प्_१,११।३११ ॥  
ज्ञानेन कर्मयोगेन भक्तियोगेन वा नृप  ।  
सर्वसंसारमुक्त्यर्थमीश्वरं सततं श्रय  ॥ कूर्म्प्_१,११।३१२ ॥  
एष गुह्योपदेशस्ते मया दत्तो गिरीश्वर  ।  
अन्वीक्ष्य चैतदखिलं यथेष्टं कर्तुमर्हसि  ॥ कूर्म्प्_१,११।३१३ ॥  
अहं वै याचिता देवैः सञ्जाता परमेश्वरात्  ।  
विनिन्द्य दक्षं पितरं महेश्वरविनिन्दकम्  ॥ कूर्म्प्_१,११।३१४ ॥  
धर्मसंस्थापनार्थाय तवाराधनकारणात्  ।  
मेनादेहसमुत्पन्ना त्वामेव पितरं श्रिता  ॥ कूर्म्प्_१,११।३१५ ॥  
स त्वं नियोगाद् देवस्य ब्रह्मणः परमात्मनः  ।  
प्रिदास्यसे मां रुद्राय स्वयंवरसमागमे  ॥ कूर्म्प्_१,११।३१६ ॥  
तत्सम्बन्धाच्च ते राजन् सर्वे देवाः सवासवाः  ।  
त्वां नमस्यन्ति वै तात प्रसीदति च शङ्करः  ॥ कूर्म्प्_१,११।३१७ ॥  
तस्मात् सर्वप्रयत्नेन मां विद्धीश्वरगोचराम्  ।  
सम्पूज्य देवमीशानं शरण्यं शरणं व्रज  ॥ कूर्म्प्_१,११।३१८ ॥  
स एवमुक्तो भगवान् देवदेव्या गिरीश्वरः  ।  
प्रणम्य शिरसा देवीं प्राञ्जलिः पुनरब्रवीत्  ॥ कूर्म्प्_१,११।३१९ ॥  
विस्तरेण महेशानि योगं माहेश्वरं परम्  ।  
ज्ञानं चैवात्मनो योगं साधनानि प्रचक्ष्व मे  ॥ कूर्म्प्_१,११।३२० ॥  
तस्यैतत् परमं ज्ञानमात्मयोगमनुत्तमम्  ।  
यथावद् व्याजहारेशासाधनानिच विस्तरात्  ॥ कूर्म्प्_१,११।३२१ ॥  
निशम्य वदनाम्भोजाद् गिरीन्द्रो लोकपूजितः  ।  
लोकमातुः परं ज्ञानं योगासक्तो ऽभवत्पुनः  ॥ कूर्म्प्_१,११।३२२ ॥  
प्रददौ च महेशाय पार्वतीं भाग्यगौरवात्  ।  
नियोगाद् ब्रह्मणः साध्वीं देवानां चैव सन्निधौ  ॥ कूर्म्प्_१,११।३२३ ॥  
य इमं पठते ऽध्यायं देव्या माहात्म्यकीर्तनम्  ।  
शिवस्य सन्निधौ भक्त्या सुचिस्तद्भावभावितः  ॥ कूर्म्प्_१,११।३२४ ॥  
सर्वपापविनिर्मुक्तो दिव्ययोगसमन्वितः  ।  
उल्लङ्घ्य ब्रह्मणो लोकन्देव्याः स्थानमवाप्नुयात्  ॥ कूर्म्प्_१,११।३२५ ॥  
यश्चैतत् पठते स्तोत्रं ब्राह्मणानां समीपतः  ।  
देव्याः समाहितमनाः सर्वपापैः प्रमुच्यते  ॥ कूर्म्प्_१,११।३२६ ॥  
नाम्नामष्टसहस्त्रं तु देव्या यत् समुदीरितम्  ।  
ज्ञात्वार्ऽकमण्डलगतां सम्भाव्य परमेश्वरीम्  ॥ कूर्म्प्_१,११।३२७ ॥  
अभ्यर्च्य गन्धपुष्पाद्यैर्भक्तियोगसमन्वितः  ।  
संस्मरन् परमं भावं देव्या माहेश्वरं परम्  ॥ कूर्म्प्_१,११।३२८ ॥  
अनन्यमानसो नित्यं जपेदामरणाद् द्विजः  ।  
सो ऽन्तकाले स्मृतिं लब्ध्वापरं ब्रह्माधिगच्छति  ॥ कूर्म्प्_१,११।३२९ ॥  
अथवा जायते विप्रो ब्राह्मणानां कुले शुचौ  ।  
पूर्वसंस्कारमाहात्म्याद् ब्रह्मविद्यामवाप्य सः  ॥ कूर्म्प्_१,११।३३० ॥  
सम्प्राप्य योगं परमं दिव्यं तत् पारमेश्वरम्  ।  
शान्तः सर्वगातो भूत्वा शिवसायुज्यमानप्नुयात्  ॥ कूर्म्प्_१,११।३३१ ॥  
प्रत्येकं चाथ नामानि जुहुयात् सवनत्रयम्  ।  
पूतनादिकृतैर्देषैर्ग्रहदोषैश्च मुच्यते  ॥ कूर्म्प्_१,११।३३२ ॥  
जपेद् वाहरहर्नित्यं संवत्सरमतन्द्रितः  ।  
श्रीकामः पार्वतीं देवीं पूजयित्वा विधानतः  ॥ कूर्म्प्_१,११।३३३ ॥  
सम्पूज्य पार्श्वतः शम्भुं त्रिनेत्रं भक्तिसंयुतः  ।  
लभते महतीं लक्ष्मीं महादेवप्रसादतः  ॥ कूर्म्प्_१,११।३३४ ॥  
तस्मात् सर्वप्रयत्नेन जप्तव्यं हि द्विजातिभिः  ।  
सर्वपापानोदार्थं देव्या नाम सहस्त्रकम्  ॥ कूर्म्प्_१,११।३३५ ॥  
प्रसङ्गात् कथितं विप्रा देव्या माहात्म्यमुत्तमम्  ।  
अतः परं प्रजासर्गं भृग्वादीनां निबोधत  ॥ कूर्म्प्_१,११।३३६ ॥  
  
इति श्रीकूर्मपुराणे षट्साहस्त्र्यां संहितायां पूर्वविभागे एकादशो ऽध्यायः  
  
  
_____________________________________________________________  
  
  
सूत उवाच  
भृगोः ख्यात्यां समुत्पन्ना लक्ष्मीर्नारायणप्रिया  ।  
देवौ धाताविधातारौ मेरोर्जामातरौ तथा  ॥ कूर्म्प्_१,१२।१ ॥  
आयतिर्नियतिर्मेरोः कन्ये चैव महात्मनः  ।  
धाताविधात्रोस्ते भार्ये तयोर्जातौ सुतावुभौ  ॥ कूर्म्प्_१,१२।२ ॥  
प्राणश्चैव मृकण्डुश्च मार्कण्डेयो मृकण्डुतः  ।  
तथा वेदशिरा नाम प्राणस्य द्युतिमान् सुतः  ॥ कूर्म्प्_१,१२।३ ॥  
मरीचेरपि सम्भूतिः पौर्णमासमसूयत  ।  
कन्याचतुष्टयं चैव सर्वलक्षणसंयुतम्  ॥ कूर्म्प्_१,१२।४ ॥  
तुष्टिर्ज्येष्ठा तथा वृष्टिः कृष्टिश्चापचितिस्तथा  ।  
विरजाः पर्वश्चैव पौर्णमासस्य तौ सुतौ  ॥ कूर्म्प्_१,१२।५ ॥  
क्षमा तु सुषुवे पुत्रान् पुलहस्य प्रजापतेः  ।  
कर्दमं च वरीयांसं सहिष्णुं मुनिसत्तमम्  ॥ कूर्म्प्_१,१२।६ ॥  
तथैव च कनीयासं तपोनिर्धूतकल्पषम्  ।  
अनसूया तथैवात्रेर्जज्ञे पुत्रानकल्पषान्  ॥ कूर्म्प्_१,१२।७ ॥  
सोमं दुर्वाससं चैव दत्तात्रेयं च योगिनम्  ।  
स्मृतिश्चाङ्गिरसः पुत्रीर्जज्ञे लक्षणसंयुताः  ॥ कूर्म्प्_१,१२।८ ॥  
सिनीवालीं कुहूं चैव राकामनुमतिं तथा  ।  
प्रीत्यां पुलस्त्यो भगवान् दत्तात्रिमसृजत् प्रभुः  ॥ कूर्म्प्_१,१२।९ ॥  
पूर्वजन्मनि सो ऽगस्त्यः स्मृतः स्वायम्भुवे ऽन्तरे  ।  
वेदबाहुं तथा कन्यां सन्नतिं नाम नामतः  ॥ कूर्म्प्_१,१२।१० ॥  
पुत्राणां षष्टिसाहस्त्रं सन्ततिः सुषुवे क्रतोः  ।  
ते चोर्ध्वरेतसः सर्वे बालखिल्या इति स्मृताः  ॥ कूर्म्प्_१,१२।११ ॥  
वसिष्ठश्च तथोर्जायां सप्तपुत्रानजीजनत्  ।  
कन्यां च पुण्डरीकाक्षां सर्वेशोभासमन्विताम्  ॥ कूर्म्प्_१,१२।१२ ॥  
रजोहश्चोर्ध्वबाहुश्च सवनश्चानघस्तथा  ।  
सुतपाः शुक्र इत्येते सप्त पुत्रा महौजसः  ॥ कूर्म्प्_१,१२।१३ ॥  
यो ऽसौ रुद्रात्मको वह्निर्ब्रह्मणस्तनयो द्विजाः  ।  
स्वाहा तस्मात् सुतान् लेभे त्रीनुदारान् महौजसः  ॥ कूर्म्प्_१,१२।१४ ॥  
पावकः पवमानश्च शुचिरग्निश्च ते त्रयः  ।  
निर्मथ्यः पवमानः स्याद् वैद्युतः पावकः स्मृतः  ॥ कूर्म्प्_१,१२।१५ ॥  
यश्चासौ तपते सूर्यः शुचिरग्निस्त्वसौ स्मृतः  ।  
तेषां तु सन्ततावन्ये चत्वारिंश्च पञ्च च  ॥ कूर्म्प्_१,१२।१६ ॥  
पावकः पवमानश्च शुचिस्तेषां पिता च यः  ।  
एते चैकोनपञ्चाशद् वह्नयः परिकीर्तितः  ॥ कूर्म्प्_१,१२।१७ ॥  
सर्वे तपस्विनः प्रोक्ताः सर्वे यज्ञेषु भागिनः  ।  
रुद्रात्मकाः स्मृताः सर्वे त्रिपुण्ड्राङ्कितमस्तकाः  ॥ कूर्म्प्_१,१२।१८ ॥  
अयज्वानश्च यज्वानः पितरो ब्रह्मणः स्मृताः  ।  
अग्निष्वात्ता बर्हिषदो द्विधा तेषां व्यवस्थितिः  ॥ कूर्म्प्_१,१२।१९ ॥  
तेभ्यः स्वधा सुतां जज्ञे मेनां वैतरणीं तथा  ।  
ते उभे ब्रह्मवादिन्यौ योगिन्यौ मुनिसत्तमाः  ॥ कूर्म्प्_१,१२।२० ॥  
असूत मेना मैनाकं क्रौञ्चं तस्यानुजं तथा  ।  
गङ्गा हिमवतो जज्ञे सर्वलोकैकपावनी  ॥ कूर्म्प्_१,१२।२१ ॥  
स्वयोगाग्निबलाद् देवीं लेभे पुत्रीं महेश्वरीं  ।  
यथावत् कथितं पूर्वं देव्या माहात्म्यमुत्तमम्  ॥ कूर्म्प्_१,१२।२२ ॥  
एषा दक्षस्य कन्यानां मयापत्यानुसन्ततिः  ।  
व्याख्याता भवतामद्य मनोः सृष्टिं निबोधत  ॥ कूर्म्प्_१,१२।२३ ॥  
  
इति श्रीकूर्मपुराणे षट्साहस्त्र्यां संहितायां पूर्वविभागे द्वादशो ऽध्यायः  
  
  
_____________________________________________________________  
  
  
सूत उवाच  
प्रियव्रतोत्तानपादौ मनोः स्वायम्भुवस्य तु  ।  
धर्मज्ञौ सुमहावीर्यौ शतरूपा व्यजीजनत्  ॥ कूर्म्प्_१,१३।१ ॥  
ततस्तूत्तानपादस्य ध्रुवो नाम सुतो ऽभवत्  ।  
भक्तो नारायणे देवे प्राप्तवान् स्थानमुत्तमम्  ॥ कूर्म्प्_१,१३।२ ॥  
ध्रुवात् श्लिष्टिञ्च भव्यं च भार्या शम्भुर्व्यजायत  ।  
श्लिष्टेराधत्त सुच्छाया पञ्च पुत्रानकल्पषान्  ॥ कूर्म्प्_१,१३।३ ॥  
वसिष्ठवचनाद् देवी तपस्तप्त्वा सुदुश्चरम्  ।  
आराध्य पुरुषं विष्णुं शालग्रामे जनार्दनम्  ॥ कूर्म्प्_१,१३।४ ॥  
रिपुं रिपुञ्जयं विप्रं वृकलं वृषतेजसम्  ।  
नारायणपरान् शुद्धान् स्वधर्मपरिपालकान्  ॥ कूर्म्प्_१,१३।५ ॥  
रिपोराधत्त बृहती चक्षुषं सर्वतेजसम्  ।  
सो ऽजीजनत् पुष्करिण्यां वैरण्यां चाक्षुषं मनुम्  ।  
प्रजापतेरात्मजायां वीरणस्य महात्मनः  ॥ कूर्म्प्_१,१३।६ ॥  
मनोरजायन्त दश नड्वलायां महौजसः  ।  
कन्यायां सुमहावीर्या वैराजस्य प्रजापतेः  ॥ कूर्म्प्_१,१३।७ ॥  
ऊरुः पूरुः शतद्युम्नस्तपस्वी सत्यवाक् शुचिः  ।  
अग्निष्टुदतिरात्रश्च सुद्युम्नश्चाभिमन्युकः  ॥ कूर्म्प्_१,१३।८ ॥  
ऊरोरजनयत् पुत्रान् षडाग्नेयी महाबलान्  ।  
अङ्गं सुमनसं स्वातिं क्रतुमङ्गिरसं शिवम्  ॥ कूर्म्प्_१,१३।९ ॥  
अङ्गाद् वेनो ऽभवत् पश्चाद् बैन्यो वेनादजायत  ।  
यो ऽसौ पृथुरिति ख्यातः प्रजापालो महाबलः  ॥ कूर्म्प्_१,१३।१० ॥  
येन दुग्धा मही पूर्वं प्राजानां हितकारणात्  ।  
नियोगाद् ब्रह्मणः सार्धं देवेन्द्रेण महौजसा  ॥ कूर्म्प्_१,१३।११ ॥  
वेनपुत्रस्य वितते पुरा पैतामहे मखे  ।  
सूतः पौराणिको जज्ञे मायारूपः स्वयं हरिः  ॥ कूर्म्प्_१,१३।१२ ॥  
प्रवक्ता सर्वशास्त्राणां धर्मज्ञो गुणवत्सलः  ।  
तं मां नित्त मुनिश्रेष्ठाः पूर्वोद्भूतं सनातनम्  ॥ कूर्म्प्_१,१३।१३ ॥  
अस्मिन् मन्वन्तरे व्यासः कृष्णद्वैपायनः स्वयम्  ।  
श्रावयामास मां प्रीत्या पुराणं पुरुषो हरिः  ॥ कूर्म्प्_१,१३।१४ ॥  
मदन्वये तु ये सूताः सम्भूता वेदवर्जिताः  ।  
तेषां पुराणवक्तृत्वं वृत्तिरासीदजाज्ञया  ॥ कूर्म्प्_१,१३।१५ ॥  
स तु वैन्यः पृथुर्धोमान् सत्यसन्धो जितेन्द्रियः  ।  
सार्वभौमो महातेजाः स्वधर्मपरिपालकः  ॥ कूर्म्प्_१,१३।१६ ॥  
तस्य बाल्यात् प्रभृत्येव भक्तिर्नारायणे ऽभवत्  ।  
गोवर्धनगिरिं प्राप्य तपस्तेपे जितेन्द्रियः  ॥ कूर्म्प्_१,१३।१७ ॥  
तपसा भगवान् प्रीतः शङ्खचक्रगदाधरः  ।  
आगत्य देवो राजानं प्राह दामोदरः स्वयम्  ॥ कूर्म्प्_१,१३।१८ ॥  
ध्रमिकौ रूपसम्पन्नौ सर्वशस्त्रभृतां वरौ  ।  
मत्प्रसादादसन्दिग्धं पुत्रौ तव भविष्यतः  ।  
एकमुक्त्वा हृषीकेशः स्वकीयां प्रकृतिं गतः  ॥ कूर्म्प्_१,१३।१९ ॥  
वैन्यो ऽपि वेदविधिना निश्चलां भक्तिमुद्वहन्  ।  
अपालयत् स्वकं राज्यं न्यायेन मधुसूदने  ॥ कूर्म्प्_१,१३।२० ॥  
अचिरादेव तन्वङ्गो भार्या तस्य सुचिस्मिता  ।  
खिखण्डनं हविर्धानमन्तर्धाना व्यजायत  ॥ कूर्म्प्_१,१३।२१ ॥  
शिखण्डनो ऽभवत् पुत्रः सुशील इति विश्रुतः  ।  
धार्मिको रूपसम्पन्नो वेदवेदाङ्गपारगः  ॥ कूर्म्प्_१,१३।२२ ॥  
सो ऽधीत्य विधिवद् वेदान् धर्मेण तपसि स्थितः  ।  
मतिं चक्रे भाग्ययोगात् सन्न्यां प्रति धर्मवित्  ॥ कूर्म्प्_१,१३।२३ ॥  
स कृत्वा तीर्थसंसेवां स्वाध्याये तपसि स्थितः  ।  
जगाम हिमवत्पृष्ठं कदाचित् सिद्धसेवितम्  ॥ कूर्म्प्_१,१३।२४ ॥  
तत्र धर्मपदं नाम धर्मसिद्धिप्रदं वनम्  ।  
अपश्यद् योगिनां गम्यमगम्यं ब्रह्मविद्विषाम्  ॥ कूर्म्प्_१,१३।२५ ॥  
तत्र मन्दाकिनी नाम सुपुण्या विमला नदी  ।  
पद्मोत्पलवनोपेता सिद्धाश्रमविभूषिता  ॥ कूर्म्प्_१,१३।२६ ॥  
स तस्या दक्षिणे तीरे मुनीन्द्रैर्योगिभिर्वृतम्  ।  
सुपुण्यमाश्रमं रम्यमपश्यत् प्रीतिसंयुतः  ॥ कूर्म्प्_१,१३।२७ ॥  
मन्दाकिनीजले स्त्रात्वा सन्तर्प्य पितृदेवताः  ।  
अर्चयित्वा महादेवं पुष्पैः पद्मोत्पलादिभिः  ॥ कूर्म्प्_१,१३।२८ ॥  
ध्यात्वार्कंसंस्थमीशानं शिरस्याधाय चाञ्जलिम्  ।  
सम्प्रेक्षमाणो भास्वन्तं तुष्टाव परमेश्वरम्  ॥ कूर्म्प्_१,१३।२९ ॥  
रुद्राध्यायेन गिरिशं रुद्रस्य चरितेन च  ।  
अन्यैश्च विविधैः स्तोत्रैः शाम्भवैर्वेदसम्भवैः  ॥ कूर्म्प्_१,१३।३० ॥  
अथास्मिन्नन्तरे ऽपश्यत् तमायान्तं महामुनिम्  ।  
श्वेताश्वतरनामानं महापाशुपतोत्तमम्  ॥ कूर्म्प्_१,१३।३१ ॥  
भस्मसन्दिग्धसवाङ्गं कौपीनाच्छादनान्वितम्  ।  
तपसा कर्षितात्मानं शुक्लयज्ञोपवीतिनम्  ॥ कूर्म्प्_१,१३।३२ ॥  
समाप्य संस्तवं शम्भोरानन्दास्त्राविलेक्षणः  ।  
ववन्दे शिरसा पादौ प्राञ्जलिर्वाक्यमब्रवीत्  ॥ कूर्म्प्_१,१३।३३ ॥  
धन्यो ऽस्म्यनुगृहीतो ऽस्मि यन्मे साक्षान्मुनीश्वरः  ।  
योगीश्वरो ऽद्य भगवान् दृष्टो योगविदां वरः  ॥ कूर्म्प्_१,१३।३४ ॥  
अहो मे सुमहद्भाग्यं तपांसि सफलानि मे  ।  
किं करिष्यामि शिष्यो ऽहं तव मां पालयानघ  ॥ कूर्म्प्_१,१३।३५ ॥  
सो ऽनुगृह्याथ राजानं सुशीलं शीलसंयुतम्  ।  
शिष्यत्वे परिजग्राह तपसा क्षीणकल्पषम्  ॥ कूर्म्प्_१,१३।३६ ॥  
सान्न्यासिकं विधिं कृत्स्नं कारयित्वा विचक्षणः  ।  
ददौ तदैश्वरं ज्ञानं स्वशाखाविहितं व्रतम्  ॥ कूर्म्प्_१,१३।३७ ॥  
अशेषवेदसारं तत् पशुपाशविमोचनम्  ।  
अन्त्याश्रममिति ख्यातं ब्रह्मादिभिरनुष्ठितम्  ॥ कूर्म्प्_१,१३।३८ ॥  
उवाच शिष्यान् सम्प्रेक्ष्य ये तदाश्रमवासिनः  ।  
ब्राह्मणान् क्षत्रियान् वैश्यान् ब्रह्मचर्यपरायणान्  ॥ कूर्म्प्_१,१३।३९ ॥  
मया प्रवर्तितां शाखामधीत्यैवेह योगिनः  ।  
समासते महादेवं ध्यायन्तो निष्कलं शिवम्  ॥ कूर्म्प्_१,१३।४० ॥  
इह देवो महादेवो रममाणः सहोमया  ।  
अध्यास्ते भगवानीशो भक्तानामनुकम्पया  ॥ कूर्म्प्_१,१३।४१ ॥  
इहाशेषजगद्धाता पुरा नारायणः स्वयम्  ।  
आराधयन्महादेवं लोकानां हितकाम्यया  ॥ कूर्म्प्_१,१३।४२ ॥  
इहैव देवमीशानं देवानामपि दैवतम्  ।  
आराध्य महतीं सिद्धिं लेभिरे देवदानवाः  ॥ कूर्म्प्_१,१३।४३ ॥  
इहैव मुनयः पूर्वं मरीच्याद्या महेश्वरम्  ।  
दृष्ट्वा तपोबलाज्ज्ञानं लेभिरे सार्वकालिकम्  ॥ कूर्म्प्_१,१३।४४ ॥  
तस्मात् त्वमपि राजेन्द्र तपोयोगसमन्वितः  ।  
तिष्ठ नित्यं मया सार्धं ततः सिद्धिमवाप्स्यसि  ॥ कूर्म्प्_१,१३।४५ ॥  
एवमाभाष्य विप्रेन्द्रो देवं ध्यात्वा पिनाकिनम्  ।  
आचचक्षे महामन्त्रं यथावत् स्वार्थसिद्धये  ॥ कूर्म्प्_१,१३।४६ ॥  
सर्वपापोपशमनं वेदसारं विमुक्तिदम्  ।  
अग्निरित्यादिकं पुण्यमृषिभिः सम्प्रवर्तितम्  ॥ कूर्म्प्_१,१३।४७ ॥  
सो ऽपि तद्वचनाद् राजा सुशीलः श्रद्धयान्वितः  ।  
साक्षात् पाशुपतो भूत्वा वेदाभ्यासरतो ऽभवत्  ॥ कूर्म्प्_१,१३।४८ ॥  
भस्मोद्धूलितसर्वाङ्गः कन्दमूलफलाशनः  ।  
शान्तो दान्तो जितक्रोधः सन्न्यासविधिमाश्रितः  ॥ कूर्म्प्_१,१३।४९ ॥  
हविर्धानस्तथाग्नेय्यां जनयामास सत्सुतम्  ।  
प्राचीनबर्हिषं नाम्ना धनुर्वेदस्य पारगम्  ॥ कूर्म्प्_१,१३।५० ॥  
प्राचीनबर्हिर्भागवान् सर्वशस्त्रभृतां वरः  ।  
समुद्रतनयायां वै दश पुत्रानजीजनत्  ॥ कूर्म्प्_१,१३।५१ ॥  
प्रचेतसस्ते विख्याता राजानः प्रथितैजसः  ।  
अधीतवन्तः स्वं वेदं नारायणपरायणाः  ॥ कूर्म्प्_१,१३।५२ ॥  
दशभ्यस्तु प्रचेतोभ्यो मारिषायां प्रजापतिः  ।  
दक्षो जज्ञे महाभागो यः पूर्वं ब्रह्मणः सुतः  ॥ कूर्म्प्_१,१३।५३ ॥  
स तु दक्षो महेशेन रुद्रेण सह धीमता  ।  
कृत्वा विवादं रुद्रेण शप्तः प्राचेतसो ऽभवत्  ॥ कूर्म्प्_१,१३।५४ ॥  
समायान्तं महादेवो दक्षं देव्या गृहं हरः  ।  
दृष्ट्वा यथोचितां पूजां दक्षाय प्रददौ स्वयम्  ॥ कूर्म्प्_१,१३।५५ ॥  
तदा वै तमसाविष्टः सो ऽदिकां ब्रह्मणः सुतः  ।  
पूजामनर्हामन्विच्छन् जगाम कुपितो गृहम्  ॥ कूर्म्प्_१,१३।५६ ॥  
कदाचित् स्वगृहं प्राप्तां सतीं दक्षः सुदुर्मनाः  ।  
भर्त्रा सह विनिन्द्यैनां भर्त्सयामसा वै रुषा  ॥ कूर्म्प्_१,१३।५७ ॥  
अन्ये जामातरः श्रेष्ठा भर्तुस्तव पिनाकिनः  ।  
त्वमप्यसत्सुतास्माकं गृहाद् गच्छ यथागतम्  ॥ कूर्म्प्_१,१३।५८ ॥  
तस्य तद्वाक्यमाकर्ण्य सा देवी शङ्करप्रिया  ।  
विनिन्द्य पितरं दक्षं ददाहात्मानमात्मना  ॥ कूर्म्प्_१,१३।५९ ॥  
प्रणम्य पशुभर्तारं भर्तारं कृत्तिवाससम्  ।  
हिमवद्दुहिता साभूत् तपसा तस्य तोषिता  ॥ कूर्म्प्_१,१३।६० ॥  
ज्ञात्वा तद्भागवान् रुद्रः प्रपन्नार्तिहरो हरः  ।  
शशाप दक्षं कुपितः समागत्याथ तद्गृहम्  ॥ कूर्म्प्_१,१३।६१ ॥  
त्यक्त्वा देहमिमं ब्रह्मन् क्षत्रियाणां कुलोद्भवः  ।  
स्वस्यां सुतायां मूढात्मा पुत्रमुत्पादयिष्यसि  ॥ कूर्म्प्_१,१३।६२ ॥  
एवमुक्त्वा महादेवो ययौ कालासपर्वतम्  ।  
स्वायम्भुवो ऽपि कालेन दक्षः प्राचेतसो ऽभवत्  ॥ कूर्म्प्_१,१३।६३ ॥  
एतद् वः कथितं सर्वं मनोः स्वायम्भुवस्य तु  ।  
विसर्गं दक्षपर्यन्तं शृण्वतां पापनाशनम्  ॥ कूर्म्प्_१,१३।६४ ॥  
  
इति श्रीकूर्मपुराणे षट्माहस्त्र्यां संहितायां पूर्वविभागे त्रयोदशो ऽध्यायः  
  
  
_____________________________________________________________  
  
  
नैमिषीया ऊचुः  
देवानां दानवानां च गन्धर्वोरगरक्षसाम्  ।  
उत्पत्तिं विस्तरात् सूत ब्रूहि वैवस्वते ऽन्तरे  ॥ कूर्म्प्_१,१४।१ ॥  
स शप्तः शम्भुना पूर्वं दक्षः प्राचेतसो नृपः  ।  
किमकार्षोन्महाबुद्धे श्रोतुमिच्छाम साम्प्रतम्  ॥ कूर्म्प्_१,१४।२ ॥  
सूत उवाच  
वक्ष्ये नारायणेनोक्तं पूर्वकल्पानुषङ्गिकम्  ।  
त्रिकालबद्धं पापघ्नं प्रजासर्गस्य विस्तरम्  ॥ कूर्म्प्_१,१४।३ ॥  
स शप्तः शम्भुना पूर्वं दक्षः प्राचेतसो नृपः  ।  
विनिन्द्य पूर्ववैरेण गङ्गाद्वरे ऽयजद् भवम्  ॥ कूर्म्प्_१,१४।४ ॥  
देवाश्च सर्वे भागार्थमाहूता विष्णुना सह  ।  
सहैव मुनिभिः सर्वैरागता मुनिपुङ्गवाः  ॥ कूर्म्प्_१,१४।५ ॥  
दृष्ट्वा देवकुलं कृत्स्नं शङ्करेण विनागतम्  ।  
दधीचो नाम विप्रर्षिः प्राचेतसमथाब्रवीत्  ॥ कूर्म्प्_१,१४।६ ॥  
दधीच उवाच  
ब्रह्मादयः पिशाचान्ता यस्याज्ञानुविधायिनः  ।  
स देवः साम्प्रतं रुद्रो विधिना किं न पूज्यते  ॥ कूर्म्प्_१,१४।७ ॥  
दक्ष उवाच  
सर्वेष्वेव हि यज्ञेषु न भागः परिकल्पितः  ।  
न मन्त्रा भार्यया सार्धं शङ्करस्येति नेज्यते  ॥ कूर्म्प्_१,१४।८ ॥  
विहस्य दक्षं कुपितो वचः प्राह महामुनिः  ।  
शृण्वतां सर्वदेवानां सर्वज्ञानमयः स्वयम्  ॥ कूर्म्प्_१,१४।९ ॥  
दधीच उवाच  
यतः प्रवृत्तिर्विश्वेषां यश्चास्य परमेश्वरः  ।  
सम्पूज्यते सर्वयज्ञैर्विदित्वा किल शङ्करः  ॥ कूर्म्प्_१,१४।१० ॥  
न ह्यं शङ्करो रुद्रः संहर्ता तामसो हरः  ।  
नग्नः कपाली विकृतो विश्वात्मा नोपपद्यते  ॥ कूर्म्प्_१,१४।११ ॥  
ईश्वरो हि जगत्स्त्रष्टा प्रभुर्नारायणः स्वराट्  ।  
सत्त्वात्मको ऽसौ भगवानिज्यते सर्वकर्मसु  ॥ कूर्म्प्_१,१४।१२ ॥  
दधीच उवाच  
किं त्वया भगवानेष सहस्त्रांशुर्न दृश्यते  ।  
सर्वलोकैकसंहर्ता कालात्मा परमेश्वरः  ॥ कूर्म्प्_१,१४।१३ ॥  
यं गृणन्तीह विद्वांसो धार्मिका ब्रह्मवादिनः  ।  
सो ऽयं साक्षी तीव्ररोचिः कालात्मा शाङ्करीतनुः  ॥ कूर्म्प्_१,१४।१४ ॥  
एष रुद्रो महादेवः कपर्दे च घृणी हरः  ।  
आदित्यो भगवान् सूर्यो नीलग्रीवो विलोहितः  ॥ कूर्म्प्_१,१४।१५ ॥  
संस्तूयते सहस्त्रांशुः सामगाध्वर्युहोतृभिः  ।  
पश्यैनं विश्वकर्माणं रुद्रमूर्ति त्रयीमयम्  ॥ कूर्म्प्_१,१४।१६ ॥  
दक्ष उवाच  
य एते द्वादशादित्या आगता यज्ञभागिनः  ।  
सर्वे सूर्या इति ज्ञेया न ह्यान्यो विद्यते रविः  ॥ कूर्म्प्_१,१४।१७ ॥  
एवमुक्ते तु मुनयः समायाता दिदृक्षवः  ।  
बाढमित्यब्रुवन् वाक्यं तस्य साहाय्यकारिणः  ॥ कूर्म्प्_१,१४।१८ ॥  
तमसाविष्टमनसो न पश्यन्ति वृषध्वजम्  ।  
सहस्त्रशो ऽथ शतशो भूय एव विनिन्द्यते  ॥ कूर्म्प्_१,१४।१९ ॥  
निन्दन्तो वैदिकान् मन्त्रान् सर्वभूतपतिं हरम्  ।  
अपूजयन् दक्षवाक्यं मोहिता विष्णुमायया  ॥ कूर्म्प्_१,१४।२० ॥  
देवाश्च सर्वे भागार्थमागता वासवादयः  ।  
नापश्यन् देवमीशानमृते नारायणं हरिम्  ॥ कूर्म्प्_१,१४।२१ ॥  
हिरण्यगर्भो भगवान् ब्रह्मा ब्रह्मविदां वरः  ।  
पश्यतामेव सर्वेषां क्षणादन्तरधीयत  ॥ कूर्म्प्_१,१४।२२ ॥  
अन्तर्हिते भगवति दक्षो नारायणं हरिम्  ।  
रक्षकं जगतां देवं जगाम शरणं स्वयम्  ॥ कूर्म्प्_१,१४।२३ ॥  
प्रवर्तयामास च तं यज्ञं दक्षो ऽथ निर्भयः  ।  
रक्षते भगवान् विष्णुः शरणागतरक्षकः  ॥ कूर्म्प्_१,१४।२४ ॥  
पुनः प्राह च तं दक्षं दधीचो भगवानृषिः  ।  
सम्प्रेक्ष्यर्षिगणान् देवान् सर्वान् वै ब्रह्मविद्विषः  ॥ कूर्म्प्_१,१४।२५ ॥  
अपूज्यपूजने चैव पूज्यानां चाप्यपूजने  ।  
नरः पापमवाप्नोति महद् वै नात्र संशयः  ॥ कूर्म्प्_१,१४।२६ ॥  
असतां प्रग्रहो यत्र सतां चैव विमानना  ।  
दण्डो देवकृतस्तत्र सद्यः पतति दारुणः  ॥ कूर्म्प्_१,१४।२७ ॥  
एवमुक्त्वा तु विप्रर्षिः शशापेश्वरविद्विषः  ।  
समागतान् ब्राह्मणांस्तान् दक्षसाहाय्यकारिणः  ॥ कूर्म्प्_१,१४।२८ ॥  
यस्माद् बहिष्कृता वेदा भवद्भिः परमेश्वरः  ।  
विनिन्दितो महादेवः शङ्करो लोकवन्दितः  ॥ कूर्म्प्_१,१४।२९ ॥  
भविष्यध्वं त्रयीबाह्याः सर्वे ऽपीश्वरविद्विषः  ।  
निन्दन्तो ह्यैश्वरं मार्गं कुशास्त्रासक्तमानसाः  ॥ कूर्म्प्_१,१४।३० ॥  
मिथ्याधीतसमाचारा मिथ्याज्ञानप्रलापिनः  ।  
प्राप्य घोरं कलियुगं कलिजैः किल पीडिताः  ॥ कूर्म्प्_१,१४।३१ ॥  
त्यक्त्वा तपोबलं कृत्स्नं गच्छध्वं नरकान् पुनः  ।  
भविष्यति हृषीकेशः स्वाश्रितो ऽपि पराङ्मुखः  ॥ कूर्म्प्_१,१४।३२ ॥  
एवमुक्त्वा तु विप्रर्षिर्विरराम तपोनिधिः  ।  
जगाम मनसा रुद्रमशेषाघविनाशनम्  ॥ कूर्म्प्_१,१४।३३ ॥  
एतस्मिन्नन्तरे देवी महादेवं महेश्वरम्  ।  
पतिं पशुपतिं देवं ज्ञात्वैतत् प्राह सर्वदृक्  ॥ कूर्म्प्_१,१४।३४ ॥  
देव्युवाच  
दक्षो यज्ञेन यजते पिता मे पूर्वजन्मनि  ।  
विनिन्द्य भवतो भावमात्मानं चापि शङ्कर  ॥ कूर्म्प्_१,१४।३५ ॥  
देवाः सहर्षिभिश्चासंस्तत्र साहाय्यकारिणः  ।  
विनाशयाशु तं यज्ञं वरमेकं वृणोम्यहम्  ॥ कूर्म्प्_१,१४।३६ ॥  
एवं विज्ञापितो देव्या देवो देववरः प्रभुः  ।  
ससर्ज सहसा रुद्रं दक्षयज्ञजिघांसया  ॥ कूर्म्प्_१,१४।३७ ॥  
सहस्त्रशीर्षपादं च सहस्त्राक्षं महाभुजम्  ।  
सहस्त्रपाणिं दुर्धर्षं युगान्तानलसन्निभम्  ॥ कूर्म्प्_१,१४।३८ ॥  
दंष्ट्राकरालं दुष्प्रेक्ष्यं शङ्खचक्रगदाधरम्  ।  
दण्डहस्तं महानादं शार्ङ्गिणं भूतिभूषणम्  ॥ कूर्म्प्_१,१४।३९ ॥  
वीरभद्र इति ख्यातं देवदेवसमन्वितम्  ।  
स जातमात्रो देवेशमुपतस्थे कृताञ्जलिः  ॥ कूर्म्प्_१,१४।४० ॥  
तमाह दक्षस्य मखं विनाशय शिवोस्त्विति  ।  
विनिन्द्य मां स यजते गङ्गाद्वारे गणेश्वर  ॥ कूर्म्प्_१,१४।४१ ॥  
ततो बन्धुप्रयुक्तेन सिंहेनैकेन लीलया  ।  
वीरभद्रेण दक्षस्य विनाशमगमत् क्रतुः  ॥ कूर्म्प्_१,१४।४२ ॥  
मन्युना चोमया सृष्टा भद्रकाली महेश्वरी  ।  
तया च सार्धं वृषभं समारुह्य ययौ गणः  ॥ कूर्म्प्_१,१४।४३ ॥  
अन्ये सहस्त्रशो रुद्रा निसृष्टास्तेन धीमता  ।  
रोमजा इति विख्यातास्तस्य साहाय्यकारिणः  ॥ कूर्म्प्_१,१४।४४ ॥  
शूलशक्तिगदाहस्ताष्टङ्कोपलकरास्तथा  ।  
कालाग्निरुद्रसङ्काशा नादयन्तो दिशो दश  ॥ कूर्म्प्_१,१४।४५ ॥  
सर्वे वृषासनारूढाः सभार्याश्चातिभीषणाः  ।  
समावृत्य गणश्रेष्ठं ययुर्दक्षमखं प्रति  ॥ कूर्म्प्_१,१४।४६ ॥  
सर्वे शम्प्राप्य तं देशं गङ्गाद्वारमिति श्रुतम्  ।  
ददृशुर्यज्ञदेशं तं दक्षस्यामिततेजसः  ॥ कूर्म्प्_१,१४।४७ ॥  
देवाङ्गनासहस्त्राढ्यमप्सरोगीतनादितम्  ।  
वीणावेणुनिनादाढ्यं वेदवादाभिनादितम्  ॥ कूर्म्प्_१,१४।४८ ॥  
दृष्ट्वा सहर्षिभिर्देवैः समासीनं प्रजापतिम्  ।  
उवाच भद्रया रुद्रैर्वोरभद्रः स्मयन्निव  ॥ कूर्म्प्_१,१४।४९ ॥  
वयं ह्यनुचराः सर्वे शर्वस्यामिततेजसः  ।  
भागाभिलप्सया प्राप्ता भागान् यच्छध्वमीप्सितान्  ॥ कूर्म्प्_१,१४।५० ॥  
अथ चेत् कस्यचिदियमाज्ञा मुनिसुरोत्तमाः  ।  
भागो भवद्भ्यो देयस्तु नास्मभ्यमिति कथ्यताम्  ।  
तं ब्रूताज्ञापयति यो वेत्स्यामो हि वयं ततः  ॥ कूर्म्प्_१,१४।५१ ॥  
एवमुक्ता गणेशेन प्रजापतिपुरः सराः  ।  
देवा ऊचुर्यज्ञभागे न च मन्त्रा इति प्रभुम्  ॥ कूर्म्प्_१,१४।५२ ॥  
मन्त्रा ऊचुः सुरान् यूयं तमोपहतचेतसः  ।  
ये नाध्वरस्य राजानं पूजयध्वं महेश्वरम्  ॥ कूर्म्प्_१,१४।५३ ॥  
ईश्वरः सर्वभूतानां सर्वभूततनुर्हरः  ।  
पूज्यते सर्वयज्ञेषु सर्वाभ्युदसिद्धिदः  ॥ कूर्म्प्_१,१४।५४ ॥  
एवमुक्ता अपीशानं मायया नष्टचेतसः  ।  
न मेनिरे ययुर्मन्त्रा देवान् मुक्त्वा स्वमालयम्  ॥ कूर्म्प्_१,१४।५५ ॥  
ततः स रुद्रो भगवान् सभार्यः सगणेश्वरः  ।  
स्पृशन् कराभ्यां ब्रह्मर्षि दधीचं प्राह देवताः  ॥ कूर्म्प्_१,१४।५६ ॥  
मन्त्राः प्रमाणं न कृता युष्माभिर्बलगर्वितैः  ।  
यस्मात् प्रसह्य तस्माद् वो नाशयाम्यद्य गर्वितम्  ॥ कूर्म्प्_१,१४।५७ ॥  
इत्युक्त्वा यज्ञशालां तां ददाह गणपुङ्गवः  ।  
गणेश्वराश्च सङ्क्रुद्धा यूपानुत्पाट्य चिक्षिपुः  ॥ कूर्म्प्_१,१४।५८ ॥  
प्रस्तोत्रा सह होत्रा च अश्वं चैव गणेश्वराः  ।  
गृहीत्वा भीषणाः सर्वे गङ्गास्त्रोतसि चिक्षिपुः  ॥ कूर्म्प्_१,१४।५९ ॥  
वीरभद्रो ऽपि दीप्तात्मा शक्रस्योद्यच्छतः करम्  ।  
व्यष्टम्भयददीनात्मा तथान्येषां दिवौकसाम्  ॥ कूर्म्प्_१,१४।६० ॥  
भगस्य नेत्रे चोत्पाट्य करजाग्रेण लीलया  ।  
निहत्य मुष्टिना दन्तान् पूष्णश्चैवमपातयत्  ॥ कूर्म्प्_१,१४।६१ ॥  
तथा चन्द्रमसं देवं पादाङ्गुष्ठेन लीलया  ।  
धर्षयामास बलवान् स्मयमानो गणेश्वरः  ॥ कूर्म्प्_१,१४।६२ ॥  
वह्नेर्हस्तद्वयं छित्त्वा जिह्वामुत्पाट्य लीलया  ।  
जघान मूर्ध्नि पादेन मुनीनपि मुनीश्वराः  ॥ कूर्म्प्_१,१४।६३ ॥  
तथा विष्णुं सहरुडं समायान्तं महाबलः  ।  
विव्याध निशेतैर्बाणैः स्तम्भयित्वा सुदर्शनम्  ॥ कूर्म्प्_१,१४।६४ ॥  
समालोक्य महाबाहुरागत्य गरुडो गणम्  ।  
जघान पक्षैः सहसा ननादाम्बुनिधिर्यथा  ॥ कूर्म्प्_१,१४।६५ ॥  
ततः सहस्त्रशो भद्रः ससर्ज गरुडान् स्वयम्  ।  
वैनतेयादभ्यधिकान् गरुडं ते प्रदुद्रुवुः  ॥ कूर्म्प्_१,१४।६६ ॥  
तान् दृष्ट्वा गरुडो धीमान् पलायत महाजवः  ।  
विसृज्य माधवं वेगात् तदद्भुतमिवाभवत्  ॥ कूर्म्प्_१,१४।६७ ॥  
अन्तर्हिते वैनतेये भगवान् पद्मसम्भवः  ।  
आगत्य वारयामास वीरभद्रं च केशवम्  ॥ कूर्म्प्_१,१४।६८ ॥  
प्रसादयामास च तं गौरवात् परमेष्ठिनः  ।  
संस्तूय भगवानीशः साम्बस्तत्रागमत् स्वयम्  ॥ कूर्म्प्_१,१४।६९ ॥  
वीक्ष्य देवाधिदेवं तं साम्बं सर्वगणैर्वृतम्  ।  
तुष्टाव भगवान् ब्रह्मा दक्षः सर्वे दिवौकसः  ॥ कूर्म्प्_१,१४।७० ॥  
विशेषात् पार्वतीं देवीमीश्वरार्धशरीरिणीम्  ।  
स्तोत्रैर्नानाविधैर्दक्षः प्रणम्य च कृताञ्जलिः  ॥ कूर्म्प्_१,१४।७१ ॥  
ततो भगवती देवी प्रहसन्ती महेश्वरम्  ।  
प्रसन्नमानसा रुद्रं वचः प्राह घृणानिधिः  ॥ कूर्म्प्_१,१४।७२ ॥  
त्वमेव जगतः स्त्रष्टा शासिता चैव रक्षकः  ।  
अनुग्राह्यो भगवता दक्षश्चापि दिवौकसः  ॥ कूर्म्प्_१,१४।७३ ॥  
ततः प्रहस्य भगवान् कपर्दे नीललोहितः  ।  
उवाच प्रणतान् देवान् प्राचेतसमथो हरः  ॥ कूर्म्प्_१,१४।७४ ॥  
गच्छध्वं देवताः सर्वाः प्रसन्नो भवतामहम्  ।  
सम्पूज्यः सर्वयज्ञेषु न निन्द्यो ऽहं विशेषतः  ॥ कूर्म्प्_१,१४।७५ ॥  
त्वं चापि शृणु मे दक्ष वचनं सर्वरक्षणम्  ।  
त्यक्त्वा लोकैषणामेतां मद्भक्तो भव यत्नतः  ॥ कूर्म्प्_१,१४।७६ ॥  
भविष्यसि गणेशानः कल्पान्ते ऽनुग्रहान्मम  ।  
तावत् तिष्ठ ममादेशात् स्वाधिकारेषु निर्वृतः  ॥ कूर्म्प्_१,१४।७७ ॥  
एवमुक्त्वा स भगवान् सपत्नीकः सहानुगः  ।  
अदर्शनमनुप्राप्तो दक्षस्यामिततेजसः  ॥ कूर्म्प्_१,१४।७८ ॥  
अन्तर्हिते महादेवे शङ्करे पद्मसम्भवः  ।  
व्याजहार स्वयं दक्षमशेषजगतो हितम्  ॥ कूर्म्प्_१,१४।७९ ॥  
ब्रह्मोवाच  
किं तवापगतो मोहः प्रसन्ने वृषभध्वजे  ।  
यदाचष्ट स्वयं देवः पालयैतदतन्द्रितः  ॥ कूर्म्प्_१,१४।८० ॥  
सर्वेषामेव भूतानां हृद्येष वसतीश्वरः  ।  
पश्यन्त्येनं ब्रह्मभूता विद्वांसो वेदवादिनः  ॥ कूर्म्प्_१,१४।८१ ॥  
स आत्मा सर्वभूतानां स बीजं परमा गतिः  ।  
स्तूयते वैदिकैर्मन्त्रैर्देवदेवो महेश्वरः  ॥ कूर्म्प्_१,१४।८२ ॥  
तमर्चयति यो रुद्रं स्वात्मन्येकं सनातनम्  ।  
चेतसा भावयुक्तेन स याति परमं पदम्  ॥ कूर्म्प्_१,१४।८३ ॥  
तस्मादनादिमध्यान्तं विज्ञाय परमेश्वरम्  ।  
कर्मणा मनसा वाचा समाराधय यत्नतः  ॥ कूर्म्प्_१,१४।८४ ॥  
यत्नात् परिहरेशस्य निन्दामात्मविनाशनीम्  ।  
भवन्ति सर्वदोषाय निन्दकस्य क्रिया यतः  ॥ कूर्म्प्_१,१४।८५ ॥  
यस्तवैष महायोगी रक्षको विष्णुरव्ययः  ।  
स देवदेवो भगवान् महादेवो न संशयः  ॥ कूर्म्प्_१,१४।८६ ॥  
मन्यन्ते ये जगद्योनिं विभिन्नं विष्णुमीश्वरात्  ।  
मोहादवेदनिष्ठत्वात् ते यान्ति नरकं नराः  ॥ कूर्म्प्_१,१४।८७ ॥  
वेदानुवर्तिनो रुद्रं देवं नारायणं तथा  ।  
एकीभावेन पश्यन्ति मुक्तिभाजो भवन्ति ते  ॥ कूर्म्प्_१,१४।८८ ॥  
यो विष्णुः स स्वयं रुद्रो यो रुद्रः स जनार्दनः  ।  
इति मत्वा यजेद् देवं स याति परमां गतिम्  ॥ कूर्म्प्_१,१४।८९ ॥  
सृजत्येतज्जगत् सर्वं विष्णुस्तत् पश्यतीश्वरः  ।  
इत्थं जगत् सर्वमिदं रुद्रनारायणोद्भवम्  ॥ कूर्म्प्_१,१४।९० ॥  
तस्मात् त्यक्त्वा हरेर्निन्दां विष्णावपि समाहितः  ।  
समाश्रयेन्महादेवं शरण्यं ब्रह्मवादिनाम्  ॥ कूर्म्प्_१,१४।९१ ॥  
उपश्रुत्याथ वचनं विरिञ्चस्य प्रजापतिः  ।  
जगाम शरणं देवं गोपतिं कृत्तिवाससम्  ॥ कूर्म्प्_१,१४।९२ ॥  
ये ऽन्ये शापाग्निनिर्दग्धा दधीचस्य महर्षयः  ।  
द्विषन्तो मोहिता देवं सम्बभूवुः कलिष्वथ  ॥ कूर्म्प्_१,१४।९३ ॥  
त्यक्त्वा तपोबलं कृत्स्नं विप्राणां कुलसम्भवाः  ।  
पूर्वसंस्कारमहात्म्याद् ब्रह्मणो वचनादिह  ॥ कूर्म्प्_१,१४।९४ ॥  
मुक्तशापास्ततः सर्वे कल्पान्ते रौरवादिषु  ।  
निपात्यमानाः कालेन सम्प्राप्यादित्यवर्चसम्  ।  
ब्रह्माणं जगतामीशमनुज्ञाताः स्वयम्भुवा  ॥ कूर्म्प्_१,१४।९५ ॥  
समाराध्य तपोयोगादीशानं त्रिदशाधिपम्  ।  
भविष्यन्ति यथा पूर्वं शङ्करस्य प्रसादतः  ॥ कूर्म्प्_१,१४।९६ ॥  
एतद् वः कथितं सर्वं दक्षयज्ञनिषूदनम्  ।  
शृणुध्वं दक्षपुत्रीणां सर्वासां चैव सन्ततिम्  ॥ कूर्म्प्_१,१४।९७ ॥  
  
इति श्रीकूर्मपुराणे षट्साहस्त्र्यां संहितायां पूर्वविभागे चतुर्दशो ऽध्यायः  
  
  
_____________________________________________________________  
  
  
  
सूत उवाच  
प्रजाः सृजेति व्यादिष्टः पूर्वं दक्षः स्वयम्भुवा  ।  
ससर्ज देवान् गन्धर्वान् ऋषींश्चैवासुरोरगान्  ॥ कूर्म्प्_१,१५।१ ॥  
यदास्य सृजमानस्य न व्यवर्धन्त ताः प्रजाः  ।  
तदा ससर्ज भूतानि मैथुनेनैव धर्मतः  ॥ कूर्म्प्_१,१५।२ ॥  
असिक्न्यां जनयामास वीरणस्य प्रजापतेः  ।  
सुतायां धर्मयुक्तायां पुत्राणां तु सहस्त्रकम्  ॥ कूर्म्प्_१,१५।३ ॥  
तेषु पुत्रेषु नष्टेषु मायया नारदस्य सः  ।  
षष्टिं दक्षो ऽसृजत् कन्या वैरण्यां वै प्रजापतिः  ॥ कूर्म्प्_१,१५।४ ॥  
ददौ स दश धर्माय कश्यपाय त्रयोदश  ।  
विंशत् सप्त च सोमाय चतस्त्रो ऽरिष्टनेमिने  ॥ कूर्म्प्_१,१५।५ ॥  
द्वे चैव बहुपुत्राय द्वे कृशाश्वाय धीमते  ।  
द्वे चैवाङ्गिरसे तद्वत् तासां वक्ष्ये ऽथ निस्तरम्  ॥ कूर्म्प्_१,१५।६ ॥  
अरुन्धती वसुर्जामी लम्बा भानुर्मरुत्वती  ।  
सङ्कल्पा च मुहूर्ता च साध्या विश्वा च भामिनी  ॥ कूर्म्प्_१,१५।७ ॥  
धर्मपत्न्यो दश त्वेतास्तासां पुत्रान् निबोधत  ।  
विश्वाया विश्वदेवास्तु साध्या साध्यानजीजनत्  ॥ कूर्म्प्_१,१५।८ ॥  
मरुत्वन्तो मरुत्वत्यां वसवो ऽष्टौ वसोः सुताः  ।  
भानोस्तु भानवश्चैव मुहूर्ता वै मुहूर्तजाः  ॥ कूर्म्प्_१,१५।९ ॥  
लम्बायाश्चाथ घोषो वै नागवीथी तु जामिजा  ।  
पृथिवीविषयं सर्वमरुन्दत्यामजायत  ।  
सङ्कल्पायास्तु सङ्कल्पो धर्मपुत्रा दश स्मृताः  ॥ कूर्म्प्_१,१५।१० ॥  
आपो ध्रुवश्च सोमश्च धरश्चैवानिलो ऽनलः  ।  
प्रत्यूषश्च प्रभासश्च वसवो ऽष्टौ प्रकीर्तिताः  ॥ कूर्म्प्_१,१५।११ ॥  
आपस्य पुत्रो वैतण्ड्यः श्रमः श्रान्तो धुनिस्तथा  ।  
ध्रुवस्य पुत्रो भगवान् कालो लोकप्रकालनः  ॥ कूर्म्प्_१,१५।१२ ॥  
सोमस्य भगवान् वर्चा धरस्य द्रविणः सुतः  ।  
पुरोजवो ऽनिलस्य स्यादविज्ञातगतिस्तथा  ॥ कूर्म्प्_१,१५।१३ ॥  
कुमारो ह्यनलस्यासीत् सेनापतिरिति स्मृतः  ।  
देवलो भगवान् योगी प्रत्यूषस्याभवत् सुतः  ।  
विश्वकर्मा प्रभासस्य शिल्पकर्ता प्रजापतिः  ॥ कूर्म्प्_१,१५।१४ ॥  
अदितिर्दितिर्दनुस्तद्वदरिष्टा सुरसा तथा  ।  
सुरभिर्विनता चैव ताम्र क्रोधवशा इरा  ।  
कद्रुर्मुनिश्च धर्मज्ञा तत्पुत्रान् वै निबोधत  ॥ कूर्म्प्_१,१५।१५ ॥  
अंशो धाता भगस्त्वष्टा मित्रो ऽथ वरुणोर्ऽयमा  ।  
विवस्वान् सविता पूषा ह्यंशुमान् विष्णुरेव च  ॥ कूर्म्प्_१,१५।१६ ॥  
तुषिता नाम ते पूर्वं चाक्षुषस्यान्तरे मनोः  ।  
वैवस्वते ऽन्तरे प्रोक्ता आदित्याश्चादितेः सुताः  ॥ कूर्म्प्_१,१५।१७ ॥  
दितिः पुत्रद्वयं लेभे कश्यपाद् बलसंयुतम्  ।  
हिरण्यकशिपुं ज्येष्ठं हिरण्याक्षं तथापरम्  ॥ कूर्म्प्_१,१५।१८ ॥  
हिरण्यकशिपुर्दैत्यो महाबलपराक्रमः  ।  
आराध्य तपसा देवं ब्रह्माणं परमेष्ठिनम्  ।  
दृष्ट्वालेभेवरान् दिव्यान् स्तुत्वासौ विविधैः स्तवै  ॥ कूर्म्प्_१,१५।१९ ॥  
अथ तस्य बलाद् देवाः सर्व एव सुरर्षयः  ।  
बाधितास्ताडिता जग्मुर्देवदेवं पितामहम्  ॥ कूर्म्प्_१,१५।२० ॥  
शरण्यं शरणं देवं शम्भुं सर्वजगन्मयम्  ।  
ब्रह्माणं लोककर्तारं त्रातारं पुरुषं परम्  ।  
कूटस्थं जगतामेकं पुराणं पुरुषोत्तमम्  ॥ कूर्म्प्_१,१५।२१ ॥  
स याचितो देववरैर्मुनिभिश्च मुनीश्वराः  ।  
सर्वदेवहितार्थाय जगाम कमलासनः  ॥ कूर्म्प्_१,१५।२२ ॥  
संस्तूयमानः प्रणतैर्मुनीन्द्रैरमरैरपि  ।  
क्षीरोदस्योत्तरं कूलं यत्रास्ते हरिरीश्वरः  ॥ कूर्म्प्_१,१५।२३ ॥  
दृष्ट्वा देवं जगद्योनिं विष्णुं विश्वगुरुं शिवम्  ।  
ववन्दे चरणौ मूर्ध्ना कृताञ्जलिरभाषत  ॥ कूर्म्प्_१,१५।२४ ॥  
ब्रह्मोवाच  
त्वं गतिः सर्वभूतानामनन्तो ऽस्यखिलात्मकः  ।  
व्यापी सर्वामरवपुर्महायोगी सनातनः  ॥ कूर्म्प्_१,१५।२५ ॥  
त्वमात्मा सर्वभूतानां प्रधानं प्रकृतिः परा  ।  
वैराग्यैश्वर्यनिरतो रागातीतो निरञ्जनः  ॥ कूर्म्प्_१,१५।२६ ॥  
त्वं कर्ता चैव भर्ता च निहन्ता सुरविद्विषाम्  ।  
त्रातुमर्हस्यनन्तेश त्राता हि परमेश्वरः  ॥ कूर्म्प्_१,१५।२७ ॥  
इत्थं स विष्णुर्भगवान् ब्रह्मणा सम्प्रबोधितः  ।  
प्रोवाचोन्निद्रपद्माक्षः पीतवासासुरद्विषः  ॥ कूर्म्प्_१,१५।२८ ॥  
किमर्थं सुमहावीर्याः सप्रजापतिकाः सुराः  ।  
इमं देशमनुप्राप्ताः किं वा कार्यं करोमि वः  ॥ कूर्म्प्_१,१५।२९ ॥  
देवा ऊचुः  
हिरण्यकशिपुर्नाम ब्रह्मणो वरदर्पितः  ।  
बाधते भगवन् दैत्यो देवान् सर्वान् सहर्षिभिः  ॥ कूर्म्प्_१,१५।३० ॥  
अवध्यः सर्वभूतानां त्वामृते पुरुषोत्तम  ।  
हन्तुमर्हसि सर्वेषां त्वं त्रातासि जगन्मय  ॥ कूर्म्प्_१,१५।३१ ॥  
श्रुत्वा तद्दैवतैरुक्तं स विष्णुर्लोकभावनः  ।  
वधाय दैत्यमुख्यस्य सो ऽसृजत् पुरुषं स्वयम्  ॥ कूर्म्प्_१,१५।३२ ॥  
मेरुपर्वतवर्ष्माणं घोररूपं भयानकम्  ।  
शङ्खचक्रगदापाणिं तं प्राह गरुडध्वजः  ॥ कूर्म्प्_१,१५।३३ ॥  
हत्वा तं दैत्यराजं त्वं हिरण्यकशिपुं पुनः  ।  
इमं देशं समागन्तुं क्षिप्रमर्हसि पौरुषात्  ॥ कूर्म्प्_१,१५।३४ ॥  
निशम्य वैष्णवं वाक्यं प्रणम्य पुरुषोत्तमम्  ।  
महापुरुषमव्यक्तं ययौ दैत्यमहापुरम्  ॥ कूर्म्प्_१,१५।३५ ॥  
विमुञ्चन् भैरवं नादं शङ्खचक्रगदाधरः  ।  
आरुह्य गरुडं देवो महामेरुरिवापरः  ॥ कूर्म्प्_१,१५।३६ ॥  
आकर्ण्य दैत्यप्रवरा महामेघरवोपमम्  ।  
समाचचक्षिरे नादं तदा दैत्यपतेर्भयात्  ॥ कूर्म्प्_१,१५।३७ ॥  
असुरा ऊचुः  
कश्चिदागच्छति महान् पुरुषो देवचोदितः  ।  
विमुञ्चन् भैरवं नादं तं जानीमो ऽमरार्दन  ॥ कूर्म्प्_१,१५।३८ ॥  
ततः सहासुरवरैर्हिरण्यकशिपुः स्वयम्  ।  
सन्नद्धैः सायुधैः पुत्रैः प्रह्रादाद्यैस्तदा ययौ  ॥ कूर्म्प्_१,१५।३९ ॥  
दृष्ट्वा तं गरुडासीनं सूर्यकोटिसमप्रभम्  ।  
पुरुषं पर्वताकारं नारायणमिवापरम्  ॥ कूर्म्प्_१,१५।४० ॥  
दुद्रुवुः केचिदन्योन्ममूचुः सम्भ्रान्तलोचनाः  ।  
अयं स देवो देवानां गोप्ता नारायणो रिपुः  ॥ कूर्म्प्_१,१५।४१ ॥  
अस्माकमव्ययो नूनं तत्सुतो वा समागतः  ।  
इत्युक्त्वा शस्त्रवर्षाणि ससृजुः पुरुषाय ते  ।  
तानि चाशेषतो देवो नाशयामास लीलया  ॥ कूर्म्प्_१,१५।४२ ॥  
तदा हिरण्यकशिपोश्चत्वारः प्रथितौजसः  ।  
पुत्रा नारायणोद्भूतं युयुधुर्मेघनिः स्वनाः  ।  
प्रह्रादश्चाप्यनुह्रादः संह्रादो ह्राद एव च  ॥ कूर्म्प्_१,१५।४३ ॥  
प्रह्रादः प्राहिणोद् ब्राह्ममनुह्रादो ऽथ वैष्णवम्  ।  
संह्रादश्चापि कौमारमाग्नेयं ह्राद एव च  ॥ कूर्म्प्_१,१५।४४ ॥  
तानि तं पुरुषं प्राप्य चत्वार्यस्त्राणि वैष्णवम्  ।  
न शेकुर्बाधितुं विष्णुं वासुदेवं यथा तथा  ॥ कूर्म्प्_१,१५।४५ ॥  
अथासौ चतुरः पुत्रान् महाबाहुर्महाबलः  ।  
प्रगृह्य पादेषु करैः सञ्चिक्षेप ननाद च  ॥ कूर्म्प्_१,१५।४६ ॥  
विमुक्तेष्वथ पुत्रेषु हिरण्यकशिपुः स्वयम्  ।  
पादेन ताडयामास वेगेनोरसि तं बली  ॥ कूर्म्प्_१,१५।४७ ॥  
स तेन पीडितो ऽत्यर्थं गरुडेन तथाऽशुगः  ।  
अदृश्यः प्रययौ तूर्णं यत्र नारायणः प्रभुः  ।  
गत्वा विज्ञापयामास प्रवृत्तमखिलं तथा  ॥ कूर्म्प्_१,१५।४८ ॥  
सञ्चिन्त्य मनसा देवः सर्वज्ञानमयो ऽमलः  ।  
नरस्यार्धतनुं कृत्वा सिंहस्यार्धतनुं तथा  ॥ कूर्म्प्_१,१५।४९ ॥  
नृसिंहवपुरव्यक्तो हिरण्यकशिपोः पुरे  ।  
आविर्बभूव सहसा मोहयन् दैत्यपुङ्गवान्  ॥ कूर्म्प्_१,१५।५० ॥  
दंष्ट्राकरालो योगात्मा युगान्तदहनोपमः  ।  
समारुह्यात्मनः शक्तिं सर्वसंहारकारिकाम्  ।  
भाति नारायणो ऽनन्तो यथा मध्यन्दिने रविः  ॥ कूर्म्प्_१,१५।५१ ॥  
दृष्ट्वा नृसिंहवपुषं प्रह्रादं ज्येष्ठपुत्रकम्  ।  
वधाय प्रेरयामास नरसिहस्य सो ऽसुरः  ॥ कूर्म्प्_१,१५।५२ ॥  
इमं नृसिंहवपुषं पूर्वस्माद् बहुशक्तिकम्  ।  
सहैव त्वनुजैः सर्वैर्नाशयाशु मयेरितः  ॥ कूर्म्प्_१,१५।५३ ॥  
तत्सन्नियोगादसुरः प्रह्रादो विष्णुमव्ययम्  ।  
युयुधे सर्वयत्नेन नरसिंहेन निर्जितः  ॥ कूर्म्प्_१,१५।५४ ॥  
ततः सञ्चोदितो दैत्यो हिरण्याक्षस्तदानुजः  ।  
ध्यात्वा पशुपतेरस्त्रं ससर्ज च ननाद च  ॥ कूर्म्प्_१,१५।५५ ॥  
तस्य देवादिदेवस्य विष्णोरमिततेजसः  ।  
न हानिमकरोदस्त्रं यथा देवस्य शूलिनः  ॥ कूर्म्प्_१,१५।५६ ॥  
दृष्ट्वा पराहतं त्वस्त्रं प्रह्रादो भाग्यगौरवात्  ।  
मेने सर्वात्मकं देवं वासुदेवं सनातनम्  ॥ कूर्म्प्_१,१५।५७ ॥  
सन्त्यज्य सर्वशस्त्राणि सत्त्वयुक्तेन चेतसा  ।  
ननाम शिरसा देवं योगिनां हृदयेशयम्  ॥ कूर्म्प्_१,१५।५८ ॥  
स्तुत्वा नारायणैः स्तोत्रैः ऋग्यजुः सामसम्भवैः  ।  
निवार्य पितरं भ्रातृन् हिरण्याक्षं तदाब्रवीत्  ॥ कूर्म्प्_१,१५।५९ ॥  
अयं नारायणो ऽनन्तः शाश्वतो भगवानजः  ।  
पुराणपुरुषो देवो महायोगी जगन्मयः  ॥ कूर्म्प्_१,१५।६० ॥  
अयं धाता विधाता च स्वयञ्ज्योतिर्निरञ्जनः  ।  
प्रधानपुरुषस्तत्त्वं मूलप्रकृतिरव्ययः  ॥ कूर्म्प्_१,१५।६१ ॥  
ईश्वरः सर्वभूतानामन्तर्यामी गुणातिगः  ।  
गच्छध्वमेनं शरणं विष्णुमव्यक्तमव्ययम्  ॥ कूर्म्प्_१,१५।६२ ॥  
एवमुक्ते सुदुर्बुद्धिर्हिरण्यकशिपुः स्वयम्  ।  
प्रोवाच पुत्रमत्यर्थं मोहितो विष्णुमायया  ॥ कूर्म्प्_१,१५।६३ ॥  
अयं सर्वात्मना वध्यो नृसिंहो ऽल्पपराक्रमः  ।  
समागतो ऽस्मद्भवनमिदानीं कालचोदितः  ॥ कूर्म्प्_१,१५।६४ ॥  
विहस्य पितरं पुत्रो वचः प्राह महामतिः  ।  
मा निन्दस्वैनमीशानं भूतानामेकमव्ययम्  ॥ कूर्म्प्_१,१५।६५ ॥  
कथं देवो महादेवः शाश्वतः कालवर्जितः  ।  
कालेन हन्यते विष्णुः कालात्मा कालरूपधृक्  ॥ कूर्म्प्_१,१५।६६ ॥  
ततः सुवर्णकशिपुर्दुरात्मा विधिचोदितः  ।  
निवारितो ऽपि पुत्रेण युयोध हरिमव्ययम्  ॥ कूर्म्प्_१,१५।६७ ॥  
संरक्तनयनो ऽन्तो हिरण्यनयनाग्रजम्  ।  
नखैर्विदारयामास प्रह्रादस्यैव पश्यतः  ॥ कूर्म्प्_१,१५।६८ ॥  
हते हिरण्यकशिपौ हिरण्याक्षो महाबलः  ।  
विसृज्य पुत्रं प्रह्रादं दुद्रुवे भयविह्वलः  ॥ कूर्म्प्_१,१५।६९ ॥  
अनुह्रादादयः पुत्रा अन्ये च शतशो ऽसुराः  ।  
नृसिंहदेहसम्भूतैः सिंहैर्नोता यमालयम्  ॥ कूर्म्प्_१,१५।७० ॥  
ततः संहृत्य तद्रूपं हरिर्नारायणः प्रभुः  ।  
स्वमेव परमं रूपं ययौ नारायणाह्वयम्  ॥ कूर्म्प्_१,१५।७१ ॥  
गते नारायणे दैत्यः प्रह्रादो ऽसुरसत्तमः  ।  
अभिषेकेण युक्तेन हिरण्याक्षमयोजयत्  ॥ कूर्म्प्_१,१५।७२ ॥  
स बाधयामास सुरान् रणे जित्वा मुनीनपि  ।  
लब्ध्वान्धकं महापुत्रं तपसाराध्य शङ्करम्  ॥ कूर्म्प्_१,१५।७३ ॥  
देवाञ्जित्वा सदेवेन्द्रान् बध्वाच धरणीमिमाम्  ।  
नीत्वा रसातलं चक्रे वन्दीमिन्दीवरप्रभाम्  ॥ कूर्म्प्_१,१५।७४ ॥  
ततः सब्रह्मका देवाः परिम्लानमुखश्रियः  ।  
गत्वा विज्ञापयामासुर्विष्णवे हरिमन्दिरम्  ॥ कूर्म्प्_१,१५।७५ ॥  
स चिन्तयित्वा विश्वात्मा तद्वधोपायमव्ययः  ।  
सर्वेदेवमयं शुभ्रं वाराहं वपुरादधे  ॥ कूर्म्प्_१,१५।७६ ॥  
गत्वा हिरण्यनयनं हत्वा तं पुरुषोत्तमः  ।  
दंष्ट्रयोद्धारयामास कल्पादौ धरणीमिमाम्  ॥ कूर्म्प्_१,१५।७७ ॥  
त्यक्त्वा वराहसंस्थानं संस्थाप्य च सुरद्विजान्  
स्वामेव प्रकृतिं दिव्यां ययौ विष्णुः परं पदम्  ॥ कूर्म्प्_१,१५।७८ ॥  
तस्मिन् हते ऽमररिपौ प्रह्रादौ विष्णुतत्परः  ।  
अपालयत् स्वकंराज्यं भावं त्यक्त्वा तदाऽसुरम्  ॥ कूर्म्प्_१,१५।७९ ॥  
इयाज विधिवद् देवान् विष्णोराराधने रतः  ।  
निः सपत्नं तदा राज्यं तस्यासीद् विष्णुवैभवात्  ॥ कूर्म्प्_१,१५।८० ॥  
ततः कदाचिदसुरो ब्राह्मणं गृहमागतम्  ।  
तापसं नार्चयामास देवानां चैव मायया  ॥ कूर्म्प्_१,१५।८१ ॥  
स तेन तापसो ऽत्यर्थं मोहितेनावमानितः  ।  
शशापासुरराजानं क्रोधसंरक्तलोचनः  ॥ कूर्म्प्_१,१५।८२ ॥  
यत्तद्वलं समाश्रित्य ब्राह्मणानवमन्यसे  ।  
सा भक्तिर्वैष्णवी दिव्या विनाशं ते गमिष्यति  ॥ कूर्म्प्_१,१५।८३ ॥  
इत्युक्त्वा प्रययौ तूर्णं प्रह्रादस्य गृहाद् द्विजः  ।  
मुमोह राज्यसंसक्तः सो ऽपि शापबलात् ततः  ॥ कूर्म्प्_१,१५।८४ ॥  
बाधयामास विप्रेन्द्रान् न विवेद जनार्दनम्  ।  
पितुर्वधमनुस्मृत्य क्रोधं चक्रे हरिं प्रति  ॥ कूर्म्प्_१,१५।८५ ॥  
तयोः समभवद् युद्धं सुघोरं रोमहर्षणम्  ।  
नारायणस्य देवस्य प्रह्रादस्यामरद्विषः  ॥ कूर्म्प्_१,१५।८६ ॥  
कृत्वा तु सुमहद् युद्धं विष्णुना तेन निर्जितः  ।  
पुर्वसंस्कारमाहात्म्यात् परस्मिन् पुरुषे हरौ  ।  
सञ्जातं तस्य विज्ञानं शरण्यं शरणं ययौ  ॥ कूर्म्प्_१,१५।८७ ॥  
ततः प्रभृति दैत्येन्द्रो ह्यनन्यां भक्तिमुद्वहन्  ।  
नारायणे महायोगमवाप पुरुषोत्तमे  ॥ कूर्म्प्_१,१५।८८ ॥  
हिरण्यकशिपोः पुत्रे योगसंसक्तचेतसि  ।  
अवाप तन्महद् राज्यमन्धको ऽसुरपुङ्गवः  ॥ कूर्म्प्_१,१५।८९ ॥  
हिरण्यनेत्रतनयः शम्भोर्देहसमुद्भवः  ।  
मन्दरस्थामुमां देवीं चकमे पर्वतात्मजाम्  ॥ कूर्म्प्_१,१५।९० ॥  
पुरा दारुवने पुण्ये मुनयो गृहमेधिनः  ।  
ईश्वराराधनार्थाय तपश्चेरुः सहस्त्रशः  ॥ कूर्म्प्_१,१५।९१ ॥  
ततः कदाचिन्महति कालयोगेन दुस्तरा  ।  
अनावृष्टिरतीवोग्रा ह्यासीद् भूतविनाशिनी  ॥ कूर्म्प्_१,१५।९२ ॥  
समेत्य सर्वे मुनयो गौतमं तपसां निधिम्  ।  
अयाचन्त क्षुधाविष्टा आहारं प्राणधारणम्  ॥ कूर्म्प्_१,१५।९३ ॥  
स तेभ्यः प्रददावन्नं मृष्टं बहुतरं बुधः  ।  
सर्वे बुबुजिरे विप्रा निर्विशङ्केन चेतसा  ॥ कूर्म्प्_१,१५।९४ ॥  
गते तु द्वादशे वर्षे कल्पान्त इव शङ्करी  ।  
बभूव वृष्टिर्महती यथापूर्वमभूज्जगत्  ॥ कूर्म्प्_१,१५।९५ ॥  
ततः सर्वे मुनिवराः समामन्त्र्य परस्परम्  ।  
महर्षि गौतमं प्रोचुर्गच्छाम इति वेगतः  ॥ कूर्म्प्_१,१५।९६ ॥  
निवारयामास च तान् कञ्चित् कालं यथासुखम्  ।  
उषित्वा मद्गृहे ऽवश्यं गच्छध्वमिति पण्डिताः  ॥ कूर्म्प्_१,१५।९७ ॥  
ततो मायामयीं सृष्ट्वा कृशां गां सर्व एव ते  ।  
समीपं प्रापयामासुगौतमस्य महात्मनः  ॥ कूर्म्प्_१,१५।९८ ॥  
सो ऽनुवीक्ष्य कृपाविष्टस्तस्याः संरक्षणोत्सुकः  ।  
गोष्ठे तां बन्धयामास स्पृष्टमात्रा ममार सा  ॥ कूर्म्प्_१,१५।९९ ॥  
स शोकेनाभिसन्तप्तः कार्याकार्यं महामुनिः  ।  
न पश्यति स्म सहसा तादृशं मुनयो ऽब्रुवन्  ॥ कूर्म्प्_१,१५।१०० ॥  
गोवध्येयं द्विजश्रेष्ठ यावत् तव शरीरगा  ।  
तावत् ते ऽन्नं न भोक्तव्यं गच्छामो वयमेव हि  ॥ कूर्म्प्_१,१५।१०१ ॥  
तेन ते मुदिताः सन्तो देवदारुवनं शुभम्  ।  
जग्मुः पापवशं नीतास्तपश्चर्तुं यथा पुरा  ॥ कूर्म्प्_१,१५।१०२ ॥  
स तेषां मायया जातां गोवध्यां गौतमो मुनिः  ।  
केनापि हेतुना ज्ञात्वा शशापातीवकोपनः  ॥ कूर्म्प्_१,१५।१०३ ॥  
भविष्यन्ति त्रयीबाह्या महापातकिभिः समाः  ।  
बभूवुस्ते तथा शापाज्जायमानाः पुनः पुनः  ॥ कूर्म्प्_१,१५।१०४ ॥  
सर्वे सम्प्राप्य देवेशं शङ्करं विष्णुमव्ययम्  ।  
अस्तुवन् लौकिकैः स्तोत्रैरुच्छिष्टा इव सर्वगौ  ॥ कूर्म्प्_१,१५।१०५ ॥  
देवदेवौ महादेवौ भक्तानामार्तिनाशनौ  ।  
कामवृत्त्या महायोगौ पापान्नस्त्रातुमर्हथः  ॥ कूर्म्प्_१,१५।१०६ ॥  
तदा पार्श्वस्थितं विष्णुं सम्प्रेक्ष्य वृषभध्वजः  ।  
किमेतेषां भवेत् कार्यं प्राह पुण्यैषिणामिति  ॥ कूर्म्प्_१,१५।१०७ ॥  
ततः स भगवान् विष्णुः शरण्यो भक्तवत्सलः  ।  
गोपतिं प्राह विप्रेन्द्रानालोक्य प्रणतान् हरिः  ॥ कूर्म्प्_१,१५।१०८ ॥  
न वेदबाह्ये पुरुषे पुण्यलेशो ऽपि शङ्कर  ।  
सङ्गच्छते महादेव धर्मो वेदाद् विनिर्बभौ  ॥ कूर्म्प्_१,१५।१०९ ॥  
तथापि भक्तवात्सल्याद् रक्षितव्या महेश्वर  ।  
अस्माभिः सर्व एवेमे गन्तारो नरकानपि  ॥ कूर्म्प्_१,१५।११० ॥  
तस्माद् वै वेदबाह्यानां रक्षणार्थाय पापिनाम्  ।  
विमोहनाय शास्त्राणि करिष्यामो वृषध्वज  ॥ कूर्म्प्_१,१५।१११ ॥  
एवं सम्बोधितो रुद्रो माधवेन मुरारिणा  ।  
चकार मोहशास्त्राणि केशवो ऽपि शिवेरितः  ॥ कूर्म्प्_१,१५।११२ ॥  
कापालं नाकुलं वामं भैरवं पूर्वपश्चिमम्  ।  
पञ्चरात्रं पाशुपतं तथान्यानि सहस्त्रशः  ॥ कूर्म्प्_१,१५।११३ ॥  
सृष्ट्वा तानूचतुर्देवौ कुर्वाणाः शास्त्रचोदितम्  ।  
पतन्तो निरये घोरे बहून् कल्पान् पुनः पुनः  ॥ कूर्म्प्_१,१५।११४ ॥  
जायन्तो मानुषे लोके क्षीणपापचयास्ततः  ।  
ईश्वराराधनबलाद् गच्छध्वं सुकृतां गतिम्  ।  
वर्तध्वं मत्प्रसादेन नान्यथा निष्कृतिर्हि वः  ॥ कूर्म्प्_१,१५।११५ ॥  
एवमीश्वरविष्णुभ्यां चोदितास्ते महर्षयः  ।  
आदेशं प्रत्यपद्यन्त शिरसासुरविद्विषोः  ॥ कूर्म्प्_१,१५।११६ ॥  
चक्रुस्ते ऽन्यानि शास्त्राणि तत्र तत्र रताः पुनः  ।  
शिष्यानध्यापयामासुर्दर्शयित्वा फलानि तु  ॥ कूर्म्प्_१,१५।११७ ॥  
मोहयन्त इमं लोकमवतीर्य महीतले  ।  
चकार शङ्करो भिक्षां हितायैषां द्विजैः सह  ॥ कूर्म्प्_१,१५।११८ ॥  
कपालमालाभरणः प्रेतभस्मावगुण्ठितः  ।  
विमोहयंल्लोकमिमं जटामण्डलमण्डितः  ॥ कूर्म्प्_१,१५।११९ ॥  
निक्षिप्य पार्वतीं देवीं विष्णावमिततेजसि  ।  
नियोज्याङ्गभवं रुद्रं भैरवं दुष्टनिग्रहे  ॥ कूर्म्प्_१,१५।१२० ॥  
दत्त्वा नारायणे देवीं नन्दिनं कुलनन्दिनम्  ।  
संस्थाप्य तत्र गणपान् देवानिन्द्रपुरोगमान्  ॥ कूर्म्प्_१,१५।१२१ ॥  
प्रस्थिते ऽथ महादेवे विष्णुर्विश्वतनुः स्वयम्  ।  
स्त्रीरूपधारी नियतं सेवते स्म महेश्वरीम्  ॥ कूर्म्प्_१,१५।१२२ ॥  
ब्रह्मा हुताशनः शक्रो यमो ऽन्ये सुरपुङ्गवाः  ।  
सिषेविरे महादेवीं स्त्रीवेशं शोभनं गताः  ॥ कूर्म्प्_१,१५।१२३ ॥  
नन्दीश्वरश्च भगवान् शम्भोरत्यन्तवल्लभः  ।  
द्वारदेशे गणाध्यक्षो यथापूर्वमतिष्ठत  ॥ कूर्म्प्_१,१५।१२४ ॥  
एतस्मिन्नन्तरे दैत्यो ह्यन्धको नाम दुर्मतिः  ।  
आहर्तुकामो गिरिजामाजगामाथ मन्दरम्  ॥ कूर्म्प्_१,१५।१२५ ॥  
सम्प्राप्तमन्धकं दृष्ट्वा शङ्करः कालभैरवः  ।  
न्यषेधयदमेयात्मा कालरूपधरो हरः  ॥ कूर्म्प्_१,१५।१२६ ॥  
तयोः समभवद् युद्धं सुघोरं रोमहर्षणम्  ।  
शूलेनोरसि तं दैत्यमाजघान वृषध्वजः  ॥ कूर्म्प्_१,१५।१२७ ॥  
ततः सहस्त्रशो दैत्यः ससर्जान्धकसञ्ज्ञितान्  ।  
नन्दिषेणादयो दैत्यैरन्धकैरभिनिर्जिताः  ॥ कूर्म्प्_१,१५।१२८ ॥  
घण्टाकर्णो मेघनादश्चण्डेशश्चण्डतापनः  ।  
विनायको मेघवाहः सोमनन्दी च वैद्युतः  ॥ कूर्म्प्_१,१५।१२९ ॥  
सर्वे ऽन्धकं दैत्यवरं सम्प्राप्यातिबलान्विताः  ।  
युयुधुः शूलशक्त्यृष्टिगिरिकूटपरश्वधैः  ॥ कूर्म्प्_१,१५।१३० ॥  
भ्रामयित्वाथ हस्ताभ्यां गृहीतचरणद्वयाः  ।  
दैत्येन्द्रेणातिबलिना क्षिप्तास्ते शतयोजनम्  ॥ कूर्म्प्_१,१५।१३१ ॥  
ततो ऽन्धकनिसृष्टास्ते शतशो ऽथ सहस्त्रशः  ।  
कालसूर्यप्रतीकाशा भैरवं त्वभिदुद्रुवुः  ॥ कूर्म्प्_१,१५।१३२ ॥  
हा हेति शब्दः सुमहान् बभूवातिभयङ्करः  ।  
युयोध भैरवो रुद्रः शूलमादाय भीषणम्  ॥ कूर्म्प्_१,१५।१३३ ॥  
दृष्ट्वान्धकानां सुबलं दुर्जयं तर्जितो हरः  ।  
जगाम शरणं देवं वासुदेवमजं विभुम्  ॥ कूर्म्प्_१,१५।१३४ ॥  
सो ऽसृजद् भगवान् विष्णुर्देवीनां शतमुत्तमम्  ।  
देवीपार्श्वस्थितो देवो विनाशायामरद्विषाम्  ॥ कूर्म्प्_१,१५।१३५ ॥  
तथान्धकसहस्त्रं तु देवीभिर्यमसादनम्  ।  
नीतं केशवमाहात्म्याल्लीलयैव रणाजिरे  ॥ कूर्म्प्_१,१५।१३६ ॥  
दृष्ट्वा पराहतं सैन्यमन्धको ऽपि महासुरः  ।  
पराङ्मुखोरणात् तस्मात् पलायत महाजवः  ॥ कूर्म्प्_१,१५।१३७ ॥  
ततः क्रीडां महादेवः कृत्वा द्वादशवार्षिकीम्  ।  
हिताय लोके भक्तानामाजगामाथ मन्दरम्  ॥ कूर्म्प्_१,१५।१३८ ॥  
सम्प्राप्तमीश्वरं ज्ञात्वा सर्व एव गणेश्वराः  ।  
समागम्योपतस्थुस्तं भानुमन्तमिव द्विजाः  ॥ कूर्म्प्_१,१५।१३९ ॥  
प्रविश्य भवनं पुण्यमयुक्तानां दुरासदम्  ।  
ददर्श नन्दिनं देवं भैरवं केशवं शिवः  ॥ कूर्म्प्_१,१५।१४० ॥  
प्रणामप्रवणं देवं सो ऽनुगृह्याथ नन्दिनम्  ।  
आघ्राय मूर्धनीशानः केशवं परिषस्वजे  ॥ कूर्म्प्_१,१५।१४१ ॥  
दृष्ट्वा देवी महादेवं प्रीतिविस्फारितेक्षणा  ।  
ननाम शिरसा तस्य पादयोरीश्वरस्य सा  ॥ कूर्म्प्_१,१५।१४२ ॥  
निवेद्य विजयं तस्मै शङ्करायाथ शङ्करी  ।  
भैरवो विष्णुमाहात्म्यं प्रणतः पार्श्वगो ऽवदत्  ॥ कूर्म्प्_१,१५।१४३ ॥  
श्रुत्वा तद्विजयं शम्भुर्विक्रमं केशवस्य च  ।  
समास्ते भगवानीशो देव्या सह वरासने  ॥ कूर्म्प्_१,१५।१४४ ॥  
ततो देवगणाः सर्वे मरीचिप्रमुखा द्विजाः  ।  
आजग्मुर्मन्दरं द्रुष्टं देवदेवं त्रिलोचनम्  ॥ कूर्म्प्_१,१५।१४५ ॥  
येन तद् विजितं पूर्वं देवीनां शतमुत्तमम्  ।  
समागतं दैत्यसैन्यमीश्दर्शनवाञ्छया  ॥ कूर्म्प्_१,१५।१४६ ॥  
दृष्ट्वा वरासनासीनं देव्या चन्द्रविभूषणम्  ।  
प्रणेमुरादराद् देव्यो गायन्ति स्मातिलालसाः  ॥ कूर्म्प्_१,१५।१४७ ॥  
प्रणेमुर्गिरिजां देवीं वामपार्श्वे पिनाकिनः  ।  
देवासनगतं देवं नारायणमनामयम्  ॥ कूर्म्प्_१,१५।१४८ ॥  
दृष्ट्वा सिंहासनासीनं देव्या नारायणेन च  ।  
प्रणम्य देवमीशानं पृष्टवत्यो वराङ्गनाः  ॥ कूर्म्प्_१,१५।१४९ ॥  
कन्या ऊचुः  
कस्त्वं विभ्राजसे कान्त्या केयं बालरविप्रभा  ।  
को ऽन्वयं भ्ति वपुषा पङ्कजायतलोचनः  ॥ कूर्म्प्_१,१५।१५० ॥  
निशम्य तासां वचनं वृषेन्द्रवरवाहनः  ।  
व्याजहार महायोगी भूताधिपतिरव्ययः  ॥ कूर्म्प्_१,१५।१५१ ॥  
अहं नारायणो गौरी जगन्माता सनातनी  ।  
विभज्य संस्थितो देवः स्वात्मानं बहुधेश्वरः  ॥ कूर्म्प्_१,१५।१५२ ॥  
न मे विदुः परं तत्त्वं देवाद्या न महर्षयः  ।  
एको ऽयं वेद विश्वात्मा भवानी विष्णुरेव च  ॥ कूर्म्प्_१,१५।१५३ ॥  
अहं हि निष्क्रियः शान्तः केवलो निष्परिग्रहः  ।  
मामेव केशवं देवमाहुर्देवीमथाम्बिकाम्  ॥ कूर्म्प्_१,१५।१५४ ॥  
एष धाता विधाता च कारणं कार्यमेव च  ।  
कर्ता कारयिता विष्णुर्भुक्तिमुक्तिफलप्रदः  ॥ कूर्म्प्_१,१५।१५५ ॥  
भोक्ता पुमानप्रमेयः संहर्ता कालरूपधृक्  ।  
स्त्रष्टा पाता वासुदेवो विश्वात्मा विश्वतोमुखः  ॥ कूर्म्प्_१,१५।१५६ ॥  
कृटस्थो ह्यक्षरो व्यापी योगी नारायणः स्वयम्  ।  
तारकः पुरुषो ह्यात्मा केवलं परमं पदम्  ॥ कूर्म्प्_१,१५।१५७ ॥  
सैषा माहेश्वरी गौरी मम शक्तिर्निरञ्जना  ।  
सान्ता सत्या सदानन्दा परं पदमिति श्रुतिः  ॥ कूर्म्प्_१,१५।१५८ ॥  
अस्याः सर्वमिदं जातमत्रैव लयमेष्यति  ।  
एषैव सर्वभूतानां गतीनामुत्तमा गतिः  ॥ कूर्म्प्_१,१५।१५९ ॥  
तयाहं सङ्गतो देव्या केवलो निष्कलः परः  ।  
पश्याम्यशेषमेवेदं यस्तद् वेद स मुच्यते  ॥ कूर्म्प्_१,१५।१६० ॥  
तस्मादनादिमद्वैतं विष्णुमात्मानमीश्वरम्  ।  
एकमेव विजानीध्वं ततो यास्यथ निर्वृतिम्  ॥ कूर्म्प्_१,१५।१६१ ॥  
मन्यन्ते विष्णुमव्यक्तमात्मानं श्रद्धयान्विताः  ।  
ये भिन्नदृष्ट्यापीशानं पूजयन्तो न मे प्रियाः  ॥ कूर्म्प्_१,१५।१६२ ॥  
द्विषन्ति ये जगत्सूतिं मोहिता रौरवादिषु  ।  
पच्यमाना न मुच्यन्ते कल्पकोटिशतैरपि  ॥ कूर्म्प्_१,१५।१६३ ॥  
तसमादशेषभूतानां रक्षको विष्णुरव्ययः  ।  
यथावदिह विज्ञाय ध्येयः सर्वापदि प्रभुः  ॥ कूर्म्प्_१,१५।१६४ ॥  
श्रुत्वा भगवतो वाक्यं देव्यः सर्वगणेश्वराः  ।  
नेमुर्नारायणं देवं देवीं च हिमशैलजाम्  ॥ कूर्म्प्_१,१५।१६५ ॥  
प्रार्थयामासुरीशाने भक्तिं भक्तजनप्रिये  ।  
भवानीपादयुगले नारायणपदाम्बुजे  ॥ कूर्म्प्_१,१५।१६६ ॥  
ततो नारायणं देवं गणेशा मातरो ऽपि च  ।  
न पश्यन्ति जगत्सूतिं तद्भुतमिवाभवत्  ॥ कूर्म्प्_१,१५।१६७ ॥  
तदन्तरे महादैत्यो ह्यन्धको मन्मथार्दितः  ।  
मोहितो गिरिजां देवीमाहर्तुं गिरिमाययौ  ॥ कूर्म्प्_१,१५।१६८ ॥  
अथानन्तवपुः श्रीमान् योगी नारायणो ऽमलः  ।  
तत्रैवाविरभूद् दैत्यैर्युद्धाय पुरुषोत्तमः  ॥ कूर्म्प्_१,१५।१६९ ॥  
कृत्वाथ पार्श्वे भगवन्तमीशो  
युद्धाय विष्णुं गणदेवमुख्यैः  ।  
शिलादपुत्रेण च मातृकाभिः  
स कालरुद्रो ऽभिजगाम देवः  ॥ कूर्म्प्_१,१५।१७० ॥  
त्रिशूलमादाय कृशानुकल्पं  
स देवदेवः प्रययौ पुरस्तात्  ।  
तमन्वयुस्ते गणराजवर्या  
जगाम देवो ऽपि सहस्त्रबाहुः  ॥ कूर्म्प्_१,१५।१७१ ॥  
रराज मध्ये भगवान् सुराणां  
विवाहनो वारिदवर्णवर्णः  ।  
तदा सुमेरोः शिखराधिरूढ-  
स्त्रिलोकदृष्टिर्भगवानिवार्कः  ॥ कूर्म्प्_१,१५।१७२ ॥  
जगत्यनादिर्भगवानमेयो  
हरः सहस्त्राकृतिराविरासीत्  ।  
त्रिशूलपाणिर्गगने सुघोषः  
पपात देवोपरि पुष्पवृष्टिः  ॥ कूर्म्प्_१,१५।१७३ ॥  
समागतं वीक्ष्य गणेशराजं  
समावृतं देवरिपुर्गणेशैः  ।  
युयोध शक्रेण समातृकाभि-  
र्     गणैरशेषैरमपप्रधानैः  ॥ कूर्म्प्_१,१५।१७४ ॥  
विजित्य सर्वानपि बाहुवीर्यात्  
स संयुगे शम्भुमनन्तधाम  ।  
समाययौ यत्र स कालरुद्रो  
विमानमारुह्य विहीनसत्त्वः  ॥ कूर्म्प्_१,१५।१७५ ॥  
दृष्ट्वान्धकं समयान्तं भगवान् गरुडध्वजः  ।  
व्याजहार महादेवं भैरवं भूतिभूषणम्  ॥ कूर्म्प्_१,१५।१७६ ॥  
हन्तुमर्हसि दैत्येशमन्धकं लोककण्टकम्  ।  
त्वामृते भगवान् शक्तो हन्ता नान्यो ऽस्य विद्यते  ॥ कूर्म्प्_१,१५।१७७ ॥  
त्वं हर्ता सर्वलोकानां कालात्मा ह्यैश्वरी तनुः  ।  
स्तूयते विविधैर्मन्त्रर्वेदविद्भिर्विचक्षणैः  ॥ कूर्म्प्_१,१५।१७८ ॥  
स वासुदेवस्य वचो निशम्य भगवान् हरः  ।  
निरीक्ष्य विष्णुं हनने दैत्यन्द्रस्य मतिं दधौ  ॥ कूर्म्प्_१,१५।१७९ ॥  
जगाम देवतानीकं गणानां हर्षमुत्तमम्  ।  
स्तुवन्ति भैरवं देवमन्तरिक्षचरा जनाः  ॥ कूर्म्प्_१,१५।१८० ॥  
जयानन्त महादेव कालमूर्ते सनातन  ।  
त्वमग्निः सर्वभूतानामन्तश्चरसि नित्यशः  ॥ कूर्म्प्_१,१५।१८१ ॥  
त्वं यत्रज्ञस्त्वं वषट्कारस्त्वं धाता हरिरव्ययः  ।  
त्वं ब्रह्मा त्वं महादेवस्त्वं धाम परमं पदम्  ॥ कूर्म्प्_१,१५।१८२ ॥  
ओङ्कारमूर्तिर्योगात्मा त्रयीनेत्रस्त्रिलोचनः  ।  
महाविभूतिर्देवेशो जयाशेषजगत्पते  ॥ कूर्म्प्_१,१५।१८३ ॥  
ततः कालाग्निरुद्रो ऽसौ गृहीत्वान्धकमीश्वरः  ।  
त्रिशूलाग्रेषु विन्यस्य प्रननर्त सतां गतिः  ॥ कूर्म्प्_१,१५।१८४ ॥  
दृष्ट्वान्धकं देवगणाः शूलप्रोतं पितामहः  ।  
प्रणेमुरीश्वरं देवं भैरवं भवमोचकम्  ॥ कूर्म्प्_१,१५।१८५ ॥  
अस्तुवन् मुनयः सिद्धा जगुर्गन्धर्विकिन्नराः  ।  
अन्तरिक्षे ऽप्सरः सङ्घा नृत्यन्तिस्म मनोरमाः  ॥ कूर्म्प्_१,१५।१८६ ॥  
संस्थापितो ऽथशूलाग्रे सो ऽन्धको दग्धकिल्बिषः  ।  
उत्पन्नाखिलविज्ञानस्तुष्टाव परमेश्वरम्  ॥ कूर्म्प्_१,१५।१८७ ॥  
अन्धक उवाच  
नमामि मूर्ध्ना भगवन्तमेकं  
समाहिता यं विदुरीशतत्त्वम्  ।  
पुरातनं पुण्यमनन्तरूपं  
कालं कविं योगवियोगहेतुम्  ॥ कूर्म्प्_१,१५।१८८ ॥  
दंष्ट्राकरालं दिवि नृत्यमानं  
हुताशवक्त्रं ज्वलनार्करूपम्  ।  
सहस्त्रपादाक्षिशिरोभियुक्तं  
भवन्तमेकं प्रणमामि रुद्रम्  ॥ कूर्म्प्_१,१५।१८९ ॥  
जयादिदेवामरपूजिताङ्घ्रे  
विभागहीनामलतत्त्वरूप  ।  
त्वमग्निरेको बहुधाभिपूज्यसे  
वाय्वादिभेदैरखिलात्मरूप  ॥ कूर्म्प्_१,१५।१९० ॥  
त्वामेकमाहुः पुरुषं पुराणम्  
आदित्यवर्णं तमसः परस्तात्  ।  
त्वं पश्यसीदं परिपास्यजस्त्रं  
त्वमन्तको योगिगणाभिजुष्टः  ॥ कूर्म्प्_१,१५।१९१ ॥  
एको ऽन्तरात्मा बहुधा निविष्टो  
देहेषु देहादिविशेषहीनः  ।  
त्वमात्मशब्दं परमात्मतत्त्वं  
भवन्तमाहुः शिवमेव केचित्  ॥ कूर्म्प्_१,१५।१९२ ॥  
त्वमक्षरं ब्रह्म परं पवित्र-  
मानन्दरूपं प्रणवाभिधानम्  ।  
त्वमीश्वरो वेदपदेषु सिद्धः  
स्वयं प्रभो ऽशेषविशेषहीनः  ॥ कूर्म्प्_१,१५।१९३ ॥  
त्वमिन्द्ररूपो वरुणाग्निरूपो  
हंसः प्राणो मृत्युरन्तासि यज्ञः  ।  
प्रजापतिर्भगवानेकरुद्रो  
नीलग्रीवः स्तूयसे वेदविद्भिः  ॥ कूर्म्प्_१,१५।१९४ ॥  
नारायणस्त्वं जगतामथादिः  
पितामहस्त्वं प्रपितामहश्च  ।  
वेदान्तगुह्योपनिषत्सु गीतः  
सदाशिवस्त्वं परमेश्वरो ऽसि  ॥ कूर्म्प्_१,१५।१९५ ॥  
नमः परस्तात् तमसः परस्मै  
परात्मने पञ्चपदान्तराय  ।  
त्रिशक्त्यतीताय निरञ्जनाय  
सहस्त्रशक्त्यासनसंस्थिताय  ॥ कूर्म्प्_१,१५।१९६ ॥  
त्रिमूर्तये ऽनन्दपदात्ममूर्ते  
जगन्निवासाय जगन्मयाय  ।  
नमो ललाटार्पितलोचनाय  
नमो जनानां हृदि संस्थिताय  ॥ कूर्म्प्_१,१५।१९७ ॥  
फणीन्द्रहाराय नमो ऽस्तु तुभ्यं  
मुनीन्द्रसिद्धार्चितपादयुग्म  ।  
ऐश्वर्यधर्मासनसंस्थिताय  
नमः परान्ताय भवोद्भवाय  ॥ कूर्म्प्_१,१५।१९८ ॥  
सहस्त्रचन्द्रार्कविलोचनाय  
नमो ऽस्तु ते सोम सुमध्यमाय  ।  
नमो ऽस्तु ते देव हिरण्यबाहो  
नमो ऽम्बिकायाः पतये मृडाय  ॥ कूर्म्प्_१,१५।१९९ ॥  
नमो ऽतिगुह्याय गुहान्तराय  
वेदान्तविज्ञानसुनिश्चिताय  ।  
त्रिकालहीनामलधामधाम्ने  
नमो महेशाय नमः शिवाय  ॥ कूर्म्प्_१,१५।२०० ॥  
एवं स्तुवन्तं भगवान् शूलाग्रादवरोप्य तम्  ।  
तुष्टः प्रोवाच हस्ताभ्यां स्पृष्ट्वाथ परमेश्वरः  ॥ कूर्म्प्_१,१५।२०१ ॥  
प्रीतो ऽहं सर्वथा दैत्य स्तवेनानेन साम्प्रतम्  ।  
सम्प्राप्य गाणपत्यं मे सन्निधाने वसामरः  ॥ कूर्म्प्_१,१५।२०२ ॥  
अरोगश्छिन्नसन्देहो देवैरपि सुपूजितः  ।  
नन्दीश्वरस्यानुचरः सर्वदुः खविवर्जितः  ॥ कूर्म्प्_१,१५।२०३ ॥  
एवं व्याहृतमात्रे तु देवदेवेन देवताः  ।  
गणेश्वरा महादेवमन्धकं देवसन्निधौ  ॥ कूर्म्प्_१,१५।२०४ ॥  
सहस्त्रसूर्यसङ्काशं त्रिनेत्रं चन्द्रचिह्नितम्  ।  
नीलकण्ठं जटामौलिं शूलासक्तमहाकरम्  ॥ कूर्म्प्_१,१५।२०५ ॥  
दृष्ट्वा तं तुष्टुवुर्दैत्यमाश्चर्यं परमं गताः  ।  
उवाच भगवान् विष्णुर्देवदेवं स्मयन्निव  ॥ कूर्म्प्_१,१५।२०६ ॥  
स्थाने तव महादेव प्रभावः पुरुषो महान्  ।  
नेक्षते ऽज्ञानजान् दोषान् गृह्णाति च गुणानपि  ॥ कूर्म्प्_१,१५।२०७ ॥  
इतीरितो ऽथ भैरवो गणेशदेवपुङ्गवैः  ।  
सकेशवः सहान्धको जगाम शङ्करान्तिकम्  ॥ कूर्म्प्_१,१५।२०८ ॥  
निरीक्ष्य देवमागतं सशङ्करः सहान्धकम्  ।  
समाधवं समातृकं जगाम निर्वृतिं हरः  ॥ कूर्म्प्_१,१५।२०९ ॥  
प्रगृह्य पाणिनेश्वरो हिरण्यलोचनात्मजम्  ।  
जगाम यत्र शैलजा विमानमीशवल्लभा  ॥ कूर्म्प्_१,१५।२१० ॥  
विलोक्य सा समागतं भवं भवार्तिहारिणम्  ।  
अवाप सान्धकं सुखं प्रसादमन्धकं प्रति  ॥ कूर्म्प्_१,१५।२११ ॥  
अथान्धको महेश्वरीं ददर्श देवपार्श्वगाम्  ।  
पपात दण्डवत्क्षितौ ननाम पादपद्मयोः  ॥ कूर्म्प्_१,१५।२१२ ॥  
नमामि देववल्लभामनादिमद्रिजामिमाम्  ।  
यतः प्रधानपूरुषौ निहन्ति याखिलं जगत्  ॥ कूर्म्प्_१,१५।२१३ ॥  
विभाति या शिवासने शिवेन साकमव्यया  ।  
हिरण्मये ऽतिनिर्मले नमामि तामिमामजाम्  ॥ कूर्म्प्_१,१५।२१४ ॥  
यदन्तराखिलं जगज्जगन्ति यान्ति सङ्क्षयम्  ।  
नमामि यत्र तामुमामशेषबेदवर्जिताम्  ॥ कूर्म्प्_१,१५।२१५ ॥  
न जायते नहीयते न वर्धते च तामुमाम्  ।  
नमामि या गुणातिगा गिरीशपुत्रिकामिमाम्  ॥ कूर्म्प्_१,१५।२१६ ॥  
क्षमस्व देवि शैलजे कृतं मया विमाहतः  ।  
सुरासुरैर्यदर्चितं नमामि ते पदाम्बुजम्  ॥ कूर्म्प्_१,१५।२१७ ॥  
इत्थं भगवती गौरी भक्तिनम्रेण पार्वती  ।  
संस्तुता दैत्यपतिना पुत्रत्वे जगृहे ऽन्धकम्  ॥ कूर्म्प्_१,१५।२१८ ॥  
ततः स मातृभिः सार्धं भैरवो रुद्रसम्भवः  ।  
जगामानुज्ञया शम्भोः पातालं परमेश्वरः  ॥ कूर्म्प्_१,१५।२१९ ॥  
यत्र सा तामसी विष्णोर्मूर्तिः संहारकारिका  ।  
समास्ते हरिरव्यक्तो नृसिंहाकृतिरीश्वरः  ॥ कूर्म्प्_१,१५।२२० ॥  
ततो ऽनन्ताकृतिः शम्भुः शेषेणापि सुपूजितः  ।  
कालाग्निरुद्रो भगवान् युयोजात्मानमात्मनि  ॥ कूर्म्प्_१,१५।२२१ ॥  
युञ्जतस्तस्य देवस्य सर्वा एवाथ मातरः  ।  
बुभुक्षिता महादेवं प्रणम्याहुस्त्रिशूलिनम्  ॥ कूर्म्प्_१,१५।२२२ ॥  
मातर ऊचुः  
बुभुक्षिता महादेव अनुज्ञा दीयतां त्वया  ।  
त्रैलोक्यं भक्षयिष्यामो नान्यथा तृप्तिरस्तिनः  ॥ कूर्म्प्_१,१५।२२३ ॥  
एतावदुक्त्वा वचनं मातरो विष्णुसम्भवाः  ।  
भक्षयाञ्चक्रिरे सर्वं त्रैलोक्यं सचराचरम्  ॥ कूर्म्प्_१,१५।२२४ ॥  
ततः स भैरवो देवो नृसिंहवपुषं हरिम्  ।  
दध्यौ नारायणं देवं क्षणात्प्रादुरभूद्धरिः  ॥ कूर्म्प्_१,१५।२२५ ॥  
विज्ञापयामास च तं भक्षयन्तीह मातरः  ।  
निवारयाशु त्रैलोक्यं त्वदीया भगवन्निति  ॥ कूर्म्प्_१,१५।२२६ ॥  
संस्मृता विष्णुना देव्यो नृसिंहवपुषा पुनः  ।  
उपतस्थुर्महादेवं नरसिंहाकृतिं च तम्  ॥ कूर्म्प्_१,१५।२२७ ॥  
सम्प्राप्य सन्निधिं विष्णोः सर्वाः संहारकारिकाः  ।  
प्रददुः शम्भवे शक्तिं भैरवायातितेजसे  ॥ कूर्म्प्_१,१५।२२८ ॥  
अपश्यंस्ता जगत्सूतिं नृसिंहमथ भैरवम्  ।  
क्षणादेकत्वमापन्नं शेषाहिं चापि मातरः  ॥ कूर्म्प्_१,१५।२२९ ॥  
व्याजहार हृषीकेशो ये भक्ताः शूलपाणिनः  ।  
ये च मां संस्मरन्तीह पालनीयाः प्रयत्नतः  ॥ कूर्म्प्_१,१५।२३० ॥  
ममैव मूर्तिरतुला सर्वसंहारकारिका  ।  
महेश्वरांशसम्भूता भुक्तिमुक्तिप्रदा त्वियम्  ॥ कूर्म्प्_१,१५।२३१ ॥  
अनन्तो भगवान् कालो द्विधावस्था ममैव तु  ।  
तामसी राजसी मूर्तिर्देवदेवश्चतुर्मुखः  ॥ कूर्म्प्_१,१५।२३२ ॥  
सो ऽयं देवो दुराधर्षः कालो लोकप्रकालनः  ।  
भक्षयिष्यति कल्पान्ते रुद्रात्मा निखिलं जगत्  ॥ कूर्म्प्_१,१५।२३३ ॥  
या सा विमोहिका मूर्तिर्मम नारायणाह्वया  ।  
सत्त्वोद्रिक्ताजगत् कृत्स्नं संस्थापयति नित्यदा  ॥ कूर्म्प्_१,१५।२३४ ॥  
स हि विष्णुः परं ब्रह्म परमात्मा परा गतिः  ।  
मूलप्रकृतिरव्यक्ता सदानन्देति कथ्यते  ॥ कूर्म्प्_१,१५।२३५ ॥  
इत्येवं बोधिता देव्यो विष्णुना विश्वमातरः  ।  
प्रपेदिरे महादेवं तमेव शरणं हरिम्  ॥ कूर्म्प्_१,१५।२३६ ॥  
एतद् वः कथितं सर्वं मयान्धकनिबर्हणम्  ।  
माहात्म्यं देवदेवस्य भैरवस्यामितौजसः  ॥ कूर्म्प्_१,१५।२३७ ॥  
  
इति श्रीकूर्मपुराणे षट्साहस्त्र्यां संहितायां पूर्वविभागे पञ्चदशो ऽध्यायः  
  
  
_____________________________________________________________  
  
  
श्रीकूर्म उवाच  
अन्दके निगृहीते वै प्रह्लादस्य महात्मनः  ।  
विरोचनो नाम सुतो बभूव नृपतिः पुरा  ॥ कूर्म्प्_१,१६।१ ॥  
देवाञ्जित्वा सदेवेन्द्रान बहून् वर्षान् महासुरः  ।  
पालयामास धर्मेण त्रैलोक्यं सचराचरम्  ॥ कूर्म्प्_१,१६।२ ॥  
तस्यैवं वर्तमानस्य कदाचिद् विष्णुचोदितः  ।  
सनत्कुमारो भगवान् पुरं प्राप महामुनिः  ॥ कूर्म्प्_१,१६।३ ॥  
दृष्ट्वा सिहासनगतो ब्रह्मपुत्रं महासुरः  ।  
ननामोत्थाय शिरसा प्राञ्जलिर्वाक्यमब्रवीत्  ॥ कूर्म्प्_१,१६।४ ॥  
धन्यो ऽस्म्यनुगृहीतो ऽस्मि सम्प्राप्तो मे पुरातनः  ।  
योगीश्वरो ऽद्य भगवान् यतो ऽसौ ब्रह्मवित् स्वयम्  ॥ कूर्म्प्_१,१६।५ ॥  
किमर्थमागतो ब्रह्मन् स्वयं देवः पितामहः  ।  
ब्रूहि मे ब्रह्मणः पुत्र किं कार्यं करवाण्यहम्  ॥ कूर्म्प्_१,१६।६ ॥  
सो ऽब्रवीद् भगवान् देवो धर्मयुक्तं महासुरम्  ।  
द्रष्टुमभ्यागतो ऽहं वै भवन्तं भाग्यवानसि  ॥ कूर्म्प्_१,१६।७ ॥  
सुदुर्लभा नीतिरेषा दैत्यानां दैत्यसत्तम  ।  
त्रिलोके धार्मिको नूनं त्वादृशो ऽन्यो न विद्यते  ॥ कूर्म्प्_१,१६।८ ॥  
इत्युक्तो ऽसुरराजस्तं पुनः प्राह महामुनिम्  ।  
धर्माणां परमं धर्मं ब्रूहि मे ब्रह्मवित्तम  ॥ कूर्म्प्_१,१६।९ ॥  
सो ऽब्रवीद् भगवान् योगी दैत्येन्द्राय महात्मने  ।  
सर्वगुह्यतमं धर्ममात्मज्ञानमनुत्तमम्  ॥ कूर्म्प्_१,१६।१० ॥  
स लब्ध्वा परमं ज्ञानं दत्त्वा च गुरुदक्षिणाम्  ।  
निधाय पुत्रे तद्राज्यं योगाभ्यासरतो ऽभवत्  ॥ कूर्म्प्_१,१६।११ ॥  
स तस्य पुत्रो मतिमान् बलिर्नाम महासुरः  ।  
ब्रह्मण्यो धार्मिको ऽत्यर्थं विजिग्ये ऽथ पुरन्दरम्  ॥ कूर्म्प्_१,१६।१२ ॥  
कृत्वा तेन महद् युद्धं शक्रः सर्वामरैर्वृतः  ।  
जगाम निर्जितो विष्णुं देवं शरणमच्युतम्  ॥ कूर्म्प्_१,१६।१३ ॥  
तदन्तरे ऽदितिर्देवी देवमाता सुदुः खिता  ।  
दैत्येन्द्राणां वधार्थाय पुत्रो मे स्यादिति स्वयम्  ॥ कूर्म्प्_१,१६।१४ ॥  
तताप सुमहद् घोरं तपोराशिस्तपः परम्  ।  
प्रपन्ना विष्णुमव्यक्तं शरण्यं शरणं हरिम्  ॥ कूर्म्प्_१,१६।१५ ॥  
कृत्वा हृत्पद्मकिञ्जल्के निष्कलं परमं पदम्  ।  
वासुदेवमनाद्यन्तमानन्दं व्योम केवलम्  ॥ कूर्म्प्_१,१६।१६ ॥  
प्रसन्नो भगवान् विष्णुः शङ्खचक्रगदाधरः  ।  
आविर्बभूव योगात्मा देवमातुः पुरो हरिः  ॥ कूर्म्प्_१,१६।१७ ॥  
दृष्ट्वा समागतं विष्णुमदितिर्भक्तिसंयुता  ।  
मेने कृतार्थमात्मानं तोषयामास केशवम्  ॥ कूर्म्प्_१,१६।१८ ॥  
अदितिरुवाच  
जयाशेषदुः खौघनाशैकहेतो  
जयानन्तमाहात्म्ययोगाभियुक्त  ।  
जयानादिमध्यान्तविज्ञानमूर्ते  
जयाशेषकल्पामलानन्दरूप  ॥ कूर्म्प्_१,१६।१९ ॥  
नमो विष्णवे कालरूपाय तुभ्यं  
नमो नारसिंहाय शेषाय तुभ्यम्  ।  
नमः कालरुद्राय संहारकर्त्रे  
नमो वासुदेवाय तुभ्यं नमस्ते  ॥ कूर्म्प्_१,१६।२० ॥  
नमो विश्वमायाविधानाय तुभ्यं  
नमो योगगम्याय सत्याय तुभ्यम्  ।  
नमो धर्मविज्ञाननिष्ठाय तुभ्यं  
नमस्ते वराहाय भूयो नमस्ते  ॥ कूर्म्प्_१,१६।२१ ॥  
नमस्ते सहस्त्रार्कचन्द्राभमूर्ते  
नमो वेदविज्ञानधर्माभिगम्य  ।  
नमो देवदेवादिदेवादिदेव  
प्रभो विश्वयोने ऽथ भूयो नमस्ते  ॥ कूर्म्प्_१,१६।२२ ॥  
नमः शम्भवे सत्यनिष्ठाय तुभ्यं  
नमो हेतवे विश्वरूपाय तुभ्यम्  ।  
नमो योगपीठान्तरस्थाय तुभ्यं  
शिवायैकरूपाय भूयो नमस्ते  ॥ कूर्म्प्_१,१६।२३ ॥  
एवं स भगवान् कृष्णो देवमात्रा जगन्मयः  ।  
तोषितश्छन्दयामास वरेण प्रहसन्निव  ॥ कूर्म्प्_१,१६।२४ ॥  
प्रणम्य शिरसा भूमौ सा वब्रे वरमुत्तमम्  ।  
त्वामेव पुत्रं देवानां हिताय वरये वरम्  ॥ कूर्म्प्_१,१६।२५ ॥  
तथास्त्वित्याह भगवान् प्रपन्नजनवत्सलः  ।  
दत्त्वा वरानप्रमेयस्तत्रैवान्तरधीयत  ॥ कूर्म्प्_१,१६।२६ ॥  
ततो बहुतिथे काले भगवन्तं जनार्दनम्  ।  
दधार गर्भं देवानां माता नारायणं स्वयम्  ॥ कूर्म्प्_१,१६।२७ ॥  
समाविष्टे हृषीकेशे देवमातुरथोदरम्  ।  
उत्पाता जज्ञिरे घोरा बलेर्वैरोचनेः पुरे  ॥ कूर्म्प्_१,१६।२८ ॥  
निरीक्ष्य सर्वानुत्पातान् दैत्येन्द्रो भयविह्वलः  ।  
प्रह्लादमसुरं वृद्धं प्रणम्याह पितामहम्  ॥ कूर्म्प्_१,१६।२९ ॥  
बलिरुवाच  
पितामह महाप्राज्ञ जायन्ते ऽस्मत्पुरे ऽधुना  ।  
किमुत्पाता भवेत् कार्यमस्माकं किन्निमित्तकाः  ॥ कूर्म्प्_१,१६।३० ॥  
निशम्य तस्य वचनं चिरं ध्यात्वा महासुरः  ।  
नमस्कृत्य हृषीकेशमिदं वचनमब्रवीत्  ॥ कूर्म्प्_१,१६।३१ ॥  
प्रह्लाद उवाच  
यो यज्ञैरिज्यते विष्णुर्यस्य सर्वमिदं जगत्  ।  
दधारासुरनाशार्थं माता तं त्रिदिवौकसाम्  ॥ कूर्म्प्_१,१६।३२ ॥  
यस्मादभिन्नं सकलं भिद्यते यो ऽखिलादपि  ।  
स वासुदेवो देवानां मातुर्देहं समाविशत्  ॥ कूर्म्प्_१,१६।३३ ॥  
न यस्य देवा जानन्ति स्वरूपं परमार्थतः  ।  
स विष्णुरदितेर्देहं स्वेच्छयाद्य समाविशत्  ॥ कूर्म्प्_१,१६।३४ ॥  
यस्माद् भवन्ति भूतानि यत्र संयान्ति सङ्क्षयम्  ।  
सो ऽवतीर्णो महायोगी पुराणपुरुषो हरिः  ॥ कूर्म्प्_१,१६।३५ ॥  
न यत्र विद्यते नामजात्यादिपरिकल्पना  ।  
सत्तामात्रात्मरूपो ऽसौ विष्णुरंशेन जायते  ॥ कूर्म्प्_१,१६।३६ ॥  
यस्य सा जगतां माता शक्तिस्तद्धर्मधारिणी  ।  
माया भगवती लक्ष्मीः सो ऽवतीर्णो जनार्दनः  ॥ कूर्म्प्_१,१६।३७ ॥  
यस्य सा तामसी मूर्तिः शङ्करो राजसी तनुः  ।  
ब्रह्मा सञ्जायते विष्णुरंशेनैकेन सत्त्वभृत्  ॥ कूर्म्प्_१,१६।३८ ॥  
इत्थं विचिन्त्य गोविन्दं भक्तिनम्रेण चेतसा  ।  
तमेव गच्छ शरणं ततो यास्यसि निर्वृतिम्  ॥ कूर्म्प्_१,१६।३९ ॥  
ततः प्रह्लादवचनाद् बलिर्वैरोचनिर्हरिम्  ।  
जगाम शरणं विश्वं पालयामास धर्मतः  ॥ कूर्म्प्_१,१६।४० ॥  
काले प्राप्ते महाविष्णुं देवानां हर्षवर्धनम्  ।  
असूत कश्यपाच्चैनं देवमातादितिः स्वयम्  ॥ कूर्म्प्_१,१६।४१ ॥  
चतुर्भुजं विशालाक्षं श्रीवत्साङ्कितवक्षसम्  ।  
नीलमेघप्रतीकाशं भ्राजमानं श्रियावृतम्  ॥ कूर्म्प्_१,१६।४२ ॥  
उपतस्थुः सुराः सर्वे सिद्धाः साध्याश्च चारणाः  ।  
उपेन्द्रमिन्द्रप्रमुखा ब्रह्मा चर्षिगमैर्वृतः  ॥ कूर्म्प्_१,१६।४३ ॥  
कृतोपनयनो वेदानध्यैष्ट भगवान् हरिः  ।  
समाचारं भरद्वाजात् त्रिलोकाय प्रदर्शयन्  ॥ कूर्म्प्_१,१६।४४ ॥  
एवं हि लौकिकं मार्गं प्रदर्शयति स प्रभुः  ।  
स यत् प्रमाणं कुरुते लोकस्तदनुवर्तते  ॥ कूर्म्प्_१,१६।४५ ॥  
ततः कालेन मतिमान् बलिर्वैरोचनिः स्वयम्  ।  
यज्ञैर्यज्ञेश्वरं विष्णुमर्चयामास सर्वगम्  ॥ कूर्म्प्_१,१६।४६ ॥  
ब्राह्मणान् पूजयामास दत्त्वा बहुतरं धनम्  ।  
ब्रह्मर्षयः समाजग्मुर्यज्ञवाटं महात्मनः  ॥ कूर्म्प्_१,१६।४७ ॥  
विज्ञाय विष्णुर्भगवान् भरद्वाजप्रचोदितः  ।  
आस्थाय वामनं रूपं यज्ञदेशमथागमत्  ॥ कूर्म्प्_१,१६।४८ ॥  
कृष्णाजिनोपवीताङ्ग आषाढेन विराजितः  ।  
ब्राह्मणो जटिलो वेदानुद्गिरन् भस्ममण्डितः  ॥ कूर्म्प्_१,१६।४९ ॥  
सम्प्राप्यासुरराजस्य समीपं भिक्षुको हरिः  ।  
स्वपादैर्विमितं देशमयाचत बलिं त्रिभिः  ॥ कूर्म्प्_१,१६।५० ॥  
प्रक्षाल्य चरणौ विष्णोर्बलिर्भासमन्वितः  ।  
आचामयित्वा भृङ्गारमादाय स्वर्णनिर्मितम्  ॥ कूर्म्प्_१,१६।५१ ॥  
दास्ये तवेदं भवते पदत्रयं  
प्रीणातु देवो हरिरव्ययाकृतिः  ।  
विचिन्त्य देवस्य कराग्रपल्लवे  
निपातयामास जलं सुशीतलम्  ॥ कूर्म्प्_१,१६।५२ ॥  
विचक्रमे पृथिवीमेष एता-  
मथान्तरिक्षं दिवमादिदेवः  ।  
व्यपेतरागं दितिजेश्वरं तं  
प्रकर्तुकामः शरणं प्रपन्नम्  ॥ कूर्म्प्_१,१६।५३ ॥  
आक्रम्य लोकत्रयमीशपादः  
प्राजापत्याद् ब्रह्मलोकं जगाम  ।  
प्रणेमुरादित्यसहस्त्रकल्पं  
ये तत्र लोके निवसन्ति सिद्धाः  ॥ कूर्म्प्_१,१६।५४ ॥  
अथोपतस्थे भगवाननादिः  
पितामहास्तोषयामास विष्णुम्  ।  
भित्त्वा तदण्डस्य कपालमूर्ध्वं  
जगाम दिव्यावरणानि भूयः  ॥ कूर्म्प्_१,१६।५५ ॥  
अथाण्डभेदान्निपपात शीतलं  
महाजलं तत् पुण्यकृद्भिश्चजुष्टम्  ।  
प्रवर्तते चापि सरिद्वरा तदा  
गङ्गेत्युक्ता ब्रह्मणा व्योमसंस्था  ॥ कूर्म्प्_१,१६।५६ ॥  
गत्वा महान्तं प्रकृतिं प्रधानं  
ब्रह्माणमेकं पुरुषं स्वबीजम्  ।  
अतिष्ठदीशस्य पदं तदव्ययं  
दृष्ट्वा देवास्तत्र तत्र स्तुवन्ति  ॥ कूर्म्प्_१,१६।५७ ॥  
आलोक्य तं पुरुषं विश्वकायं  
महान् बलिर्भक्तियोगेन विष्णुम्  ।  
ननाम नारायणमेकमव्ययं  
स्वचेतसा यं प्रणमन्ति देवाः  ॥ कूर्म्प्_१,१६।५८ ॥  
तमब्रवीद् भगवानादिकर्ता  
भूत्वा पुनर्वामनो वासुदेवः  ।  
ममैव दैत्याधिपते ऽधुनेदं  
लोकत्रयं भवता भावदत्तम्  ॥ कूर्म्प्_१,१६।५९ ॥  
प्रणम्य मूर्ध्ना पुनरेव दैत्यो  
निपातयामास जलं कराग्रे  ।  
दास्ये तवात्मानमनन्तधाम्ने  
त्रिविक्रमायामितविक्रमाय  ॥ कूर्म्प्_१,१६।६० ॥  
प्रगृह्य सूनोरपि सम्प्रदत्तं  
प्रह्लादसूनोरथ शङ्खपाणिः  ।  
जगाद दैत्यं जगदन्तरात्मा  
पातालमूलं प्रविशेति भूयः  ॥ कूर्म्प्_१,१६।६१ ॥  
समास्यतां भवता तत्र नित्यं  
भुक्त्वा भोगान् देवतानामलभ्यान्  ।  
ध्यायस्व मां सततं भक्तियोगात्  
प्रवेक्ष्यसे कल्पदाहे पुनर्माम्  ॥ कूर्म्प्_१,१६।६२ ॥  
उक्त्वैवं दैत्यसिंहं तं विष्णुः सत्यपराक्रमः  ।  
पुरन्दराय त्रैलोक्यं ददौ विष्णुरुरुक्रमः  ॥ कूर्म्प्_१,१६।६३ ॥  
संस्तुवन्ति महायोगं सिद्धा देवर्षिकिन्नराः  ।  
ब्रह्मा शक्रो ऽथ भगवान् रुद्रादित्यमरुद्गणाः  ॥ कूर्म्प्_१,१६।६४ ॥  
कृत्वैतदद्भुतं कर्म विष्णुर्वामनरूपधृक्  ।  
पश्यतामेव सर्वेषां तत्रैवान्तरधीयत  ॥ कूर्म्प्_१,१६।६५ ॥  
सो ऽपि दैत्यवरः श्रीमान् पातालं प्राप चोदितः  ।  
प्रह्लादेनासुरवरैर्विष्णुना विष्णुतत्परः  ॥ कूर्म्प्_१,१६।६६ ॥  
अपृच्छद् विष्णुमाहात्मयं भक्तियोगमनुत्तमम्  ।  
पूजाविधानं प्रह्लादं तदाहासौ चकार सः  ॥ कूर्म्प्_१,१६।६७ ॥  
अथ रथचरणासिशङ्खपाणिं  
सरसिजोलचनमीशमप्रमेयम्  ।  
शरणमुपपयौ स भावयोगात्  
प्रणतगतिं प्रणिधाय कर्मयोगम्  ॥ कूर्म्प्_१,१६।६८ ॥  
एष वः कथितो विप्रा वामनस्य पराक्रमः  ।  
स देवकार्याणि सदा करोति पुरुषोत्तमः  ॥ कूर्म्प्_१,१६।६९ ॥  
  
इति श्रीकूर्मपुराणे षट्साहस्त्र्यां संहितायां पूर्वविभागे षोडशो ऽध्याय  
  
  
_____________________________________________________________  
  
  
बलेः पुत्रशतं त्वासीन्महाबलपराक्रमम्  ।  
तेषां प्रधानो द्युतिमान् बाणो नाम महाबलः  ॥ कूर्म्प्_१,१७।१ ॥  
सो ऽतीव शङ्करे भक्तो राजा राज्यमपालयत्  ।  
त्रैलोक्यं वशमानीय बाधयामास वासवम्  ॥ कूर्म्प्_१,१७।२ ॥  
ततः शक्रादयो देवा गत्वोचुः कृत्तिवाससम्  ।  
त्वदीयो बाधते ह्यस्मान् बाणो नाम महासुरः  ॥ कूर्म्प्_१,१७।३ ॥  
व्याहृतो दैवदैः सर्वैर्देवदेवो महेश्वरः  ।  
ददाह बाणस्य पुरं शरेणैकेन लीलया  ॥ कूर्म्प्_१,१७।४ ॥  
दह्यमाने पुरे तस्मिन् बाणो रुद्रं त्रिशूलिनम्  ।  
ययौ शरणमीशानं गोपतिं नीललोहितम्  ॥ कूर्म्प्_१,१७।५ ॥  
मूर्धन्याधाय तल्लिङ्गं शाम्भवं भीतवर्जितः  ।  
निर्गत्य तु पुरात् तस्मात् तुष्टाव परमेश्वरम्  ॥ कूर्म्प्_१,१७।६ ॥  
संस्तुतो भगवानीशः शङ्करो नीललोहितः  ।  
गाणपत्येन बाणं तं योजयामास भावतः  ॥ कूर्म्प्_१,१७।७ ॥  
अथाभवन् दनोः पुत्रास्ताराद्या ह्यतिभीषणाः  ।  
तारस्तथा शम्बरश्च कपिलः शङ्करस्तथा  ।  
स्वर्भानुर्वृषपर्वा च प्राधान्येन प्रकीर्तिताः  ॥ कूर्म्प्_१,१७।८ ॥  
सुरसायाः सहस्त्रं तु सर्पाणामभवद् द्विजाः  ।  
अनेकशिरसां तद्वत् खेचराणां महात्मनाम्  ॥ कूर्म्प्_१,१७।९ ॥  
अरिष्टा जनयामास गन्धर्वाणां सहस्त्रकम्  ।  
अनन्ताद्या महानागाः काद्रवेयाः प्रकीर्तिताः  ॥ कूर्म्प्_१,१७।१० ॥  
ताम्रा च जनयामास षट् कन्या द्विजपुङ्गवाः  ।  
शुकीं श्येनीं च भासीं च सुग्रीवाङ्गृध्रिकां शुचिम्  ॥ कूर्म्प्_१,१७।११ ॥  
गास्तथा जनयामास सुरभिर्महिषीस्तथा  ।  
इरा वृक्षलतावल्लीस्तृणजातीश्च सर्वशः  ॥ कूर्म्प्_१,१७।१२ ॥  
खसा वै यक्षरक्षांसि मुनिरप्सरसस्तथा  ।  
रक्षोगणं क्रोधवशा जनयामास सत्तमाः  ॥ कूर्म्प्_१,१७।१३ ॥  
विनतायाश्च पुत्रौ द्वौ प्रख्यातौ गरुडारुणौ  ।  
तयोश्च गरुडो धीमान् तपस्तप्त्वा सुदुश्चरम्  ।  
प्रसादाच्छूनिलः प्राप्तो वाहनत्वं हरेः स्वयम्  ॥ कूर्म्प्_१,१७।१४ ॥  
आराध्य तपसा रुद्रं मह्देवं तथारुणः  ।  
सारथ्ये कल्पितः पूर्वं प्रीतेनार्कस्य शम्भुना  ॥ कूर्म्प्_१,१७।१५ ॥  
एते कश्यपदायादाः कीर्तिताः स्थाणुजङ्गमाः  ।  
वैवस्वते ऽन्ते ह्यस्मिञ्छृण्वतां पापनाशनाः  ॥ कूर्म्प्_१,१७।१६ ॥  
सप्तविंशत् सुताः प्रोक्ताः सोमपत्न्यश्च सुव्रताः  ।  
अरिष्टनेमिपत्नीनामपत्यानीह षोडश  ॥ कूर्म्प्_१,१७।१७ ॥  
बहुपुत्रस्य विदुषश्चतस्त्रो विद्युतः स्मृताः  ।  
तद्वदङ्गिरसः पुत्रा ऋषयो ब्रह्मसत्कृताः  ॥ कूर्म्प्_१,१७।१८ ॥  
कुशाश्वस्य तु देवर्षेर्देवप्रहरणाः सुताः  ।  
एते युगसहस्त्रान्ते जायन्ते पुनरेव हि  ।  
मन्वन्तरेषु नियतं तुल्यैः कार्यैः स्वनामभिः  ॥ कूर्म्प्_१,१७।१९ ॥  
  
इति श्रीकूर्मपुराणे षट्साहस्त्र्यां संहितायां पूर्वविभागे सप्तदशो ऽध्यायः  
  
  
_____________________________________________________________  
  
  
सूत उवाच  
एतानुत्पाद्य पुत्रांस्तु प्रजासन्तानकारणात्  ।  
कश्यपो गोत्रकामस्तु चचार सुमहत् तपः  ॥ कूर्म्प्_१,१८।१ ॥  
तस्य वै तपतो ऽत्यर्थं प्रादुर्भूतौ सुताविमौ  ।  
वत्सरश्चासितश्चैव तावुभौ ब्रह्मवादिनौ  ॥ कूर्म्प्_१,१८।२ ॥  
वत्सरान्नैध्रुवो जज्ञे रैभ्यश्च सुमहायशाः  ।  
रैभ्यस्य जज्ञिरे रैभ्याः पुत्रा द्युतिमतां वराः  ॥ कूर्म्प्_१,१८।३ ॥  
च्यवनस्य सुता पत्नी नैध्रुवस्य महात्मनः  ।  
सुमेधा जनयामास पुत्रान् वै कुण्डपायिनः  ॥ कूर्म्प्_१,१८।४ ॥  
असितस्यैकपर्णायां ब्रह्मिष्ठः समपद्यत  ।  
नाम्ना वै देवलः पुत्रो योगाचार्यो महातपाः  ॥ कूर्म्प्_१,१८।५ ॥  
शाण्डिल्यानां परः श्रीमान् सर्वतत्त्वार्थवित् सुधीः  ।  
प्रसादात् पार्वतीशस्य योगमुत्तममाप्तवान्  ॥ कूर्म्प्_१,१८।६ ॥  
शाण्डिल्या नैध्रु वारैभ्यास्त्रयः पक्षास्तु काश्यपाः  ।  
नरप्रकृतयो विप्राः पुलस्त्यस्य वदामि वः  ॥ कूर्म्प्_१,१८।७ ॥  
तृणबिन्दोः सुता विप्रा नाम्ना त्विलविला स्मृता  ।  
पुलस्त्याय स राजर्षिस्तां कन्यां प्रत्यपादयत्  ॥ कूर्म्प्_१,१८।८ ॥  
ऋषिस्त्वैलविलिस्तस्यां विश्रवाः समपद्यत  ।  
तस्य पत्न्यश्चतस्त्रस्तु पौलस्त्यकुलवर्धिकाः  ॥ कूर्म्प्_१,१८।९ ॥  
पुष्पोत्कटा च राका च कैकसी देववर्णिनी  ।  
रूपलावण्यसम्पन्नास्तासां वै शृणुत प्रजाः  ॥ कूर्म्प्_१,१८।१० ॥  
ज्येष्ठं वैश्रवणं तस्य सुषुवे देवरूपिणी  ।  
कैकसी जनयत् पुत्रं रावणं राक्षसाधिपम्  ॥ कूर्म्प्_१,१८।११ ॥  
कुम्भकर्णं शूर्पणखां तथैव च विभीषणम्  ।  
पुष्पोत्कटा व्यजनयत् पुत्रान् विश्रवसः शुभान्  ॥ कूर्म्प्_१,१८।१२ ॥  
महोदरं प्रहस्तं च महापार्श्वं खरं तथा  ।  
कुम्भीनसीं तथा कन्यां राकायां शृणुत प्रजाः  ॥ कूर्म्प्_१,१८।१३ ॥  
त्रिशिरा दूषणश्चैव विद्युज्जिह्वो महाबलः  ।  
इत्येते क्रूरकर्माणः पौलस्त्या राक्षसा दश  ।  
सर्वे तपोबलोत्कृष्टा रुद्रभक्ताः सुभीषणाः  ॥ कूर्म्प्_१,१८।१४ ॥  
पुलहस्य मृगाः पुत्राः सर्वे व्यालाश्च दंष्ट्रिणः  ।  
भूताः पिशाचाः सर्पाश्च शूकरा हस्तिनस्तथा  ॥ कूर्म्प्_१,१८।१५ ॥  
अनपत्यः क्रतुस्तस्मिन् स्मृतो वैवस्वते ऽन्तरे  ।  
मरीचेः कश्यपः पुत्रः स्वयमेव प्रजापतिः  ॥ कूर्म्प्_१,१८।१६ ॥  
भृगोरप्यभवच्छुक्रो दैत्याचार्यो महातपाः  ।  
स्वाध्याययोगनिरतो हरभक्तो महाद्युतिः  ॥ कूर्म्प्_१,१८।१७ ॥  
अत्रेः पत्न्यो ऽभवन् बह्व्यः सोदर्यास्ताः पतिव्रताः  ।  
कृशाश्वस्य तु विप्रेन्द्रा घृताच्यामिति मे श्रुतम्  ॥ कूर्म्प्_१,१८।१८ ॥  
स तासु जनयामास स्वस्त्यात्रेयान् महौजसः  ।  
वेदवेदाङ्गनिरतांस्तपसा हतकिल्बिषान्  ॥ कूर्म्प्_१,१८।१९ ॥  
नारदस्तु वसिष्ठाय ददौ देवीमरुन्धतीम्  ।  
ऊर्ध्वरेतास्तत्र मुनिः शापाद् दक्षस्य नारदः  ॥ कूर्म्प्_१,१८।२० ॥  
हर्यश्वेषु तु नष्टेषु मायया नारदस्य तु  ।  
शशाप नारदं दक्षः क्रोधसंरक्तलोचनः  ॥ कूर्म्प्_१,१८।२१ ॥  
यस्मान्मम सुताः सर्वे भवतो मायया द्विज  ।  
क्षयं नीतास्त्वशेषेण निरपत्यो भविष्यति  ॥ कूर्म्प्_१,१८।२२ ॥  
अरुन्धत्यां वसिष्ठस्तु शक्तिमुत्पादयत् सुतम्  ।  
शक्तेः पराशरः श्रीमान् सर्वज्ञस्तपतां वरः  ॥ कूर्म्प्_१,१८।२३ ॥  
आराध्य देवदेवेशमीशानं त्रिपुरान्तकम्  ।  
लेभे त्वप्रतिमं पुत्रं कृष्णाद्वैपायनं प्रभुम्  ॥ कूर्म्प्_१,१८।२४ ॥  
द्वैपायनाच्छ्रको जज्ञे भगवानेव शङ्करः  ।  
अंशांशेनावतीर्योर्व्यां स्वं प्राप परमं पदम्  ॥ कूर्म्प्_१,१८।२५ ॥  
शुकस्याप्यभवन् पुत्राः पञ्चात्यन्ततपस्विनः  ।  
भूरिश्रवाः प्रभुः शम्भुः कृष्णो गौरश्च पञ्चमः  ।  
कन्या कीर्तिमती चैव योगमाता धृतव्रता  ॥ कूर्म्प्_१,१८।२६ ॥  
एते ऽत्र वंश्याः कथिता ब्राह्मणा ब्रह्मवादिनाम्  ।  
अत ऊर्ध्वं निबोधध्वं कश्यपाद्राजसन्ततिम्  ॥ कूर्म्प्_१,१८।२७ ॥  
इति श्रीकूर्मपुराणे षट्साहस्त्र्यां संहितायां पूर्वविभागे अष्टादशो ऽध्यायः  
  
  
_____________________________________________________________  
  
  
सूत उवाच  
अदितिः सुषुवे पुत्रमादित्यं कश्यपात् प्रभुम्  ।  
तस्यादित्यस्य चैवसीद् भार्याणां तु चतुष्टयम्  ।  
सञ्ज्ञा राज्ञी प्रभा छाया पुत्रांस्तासां निबोधत  ॥ कूर्म्प्_१,१९।१ ॥  
सञ्ज्ञा त्वाष्ट्री च सुषुवे सूर्यान्मनुमनुत्तमम्  ।  
यमं च यमुनां चैव राज्ञी रैवतमेव च  ॥ कूर्म्प्_१,१९।२ ॥  
प्रभा प्रभातमादित्याच्छाया सावर्णमात्मजम्  ।  
शनिं च तपतीं चैव विष्टिं चैव यथाक्रमम्  ॥ कूर्म्प्_१,१९।३ ॥  
मनोस्तु प्रथमस्यासन् नव पुत्रास्तु संयमाः  ।  
इक्ष्वाकुर्नभगश्चैव धृष्टः शर्यातिरेव च  ॥ कूर्म्प्_१,१९।४ ॥  
नरिष्यन्तश्च नाभागो ह्यरिष्टः कारुषकस्तथा  ।  
पृषध्रश्च महातेजा नवैते शक्रसन्निभाः  ॥ कूर्म्प्_१,१९।५ ॥  
इला ज्येष्ठा वरिष्ठा च सोमवंशविवृद्धये  ।  
बुधस्य गत्वा भवनं सोमपुत्रेण सङ्गता  ॥ कूर्म्प्_१,१९।६ ॥  
असूत सौम्यजं देवी पुरूरवसमुत्तमम्  ।  
पितॄणां तृप्तिकर्तारं बुधादिति हि नः श्रुतम्  ॥ कूर्म्प्_१,१९।७ ॥  
सम्प्राप्य पुंस्त्वममलं सुद्युम्न इति विश्रुतः  ।  
इला पुत्रत्रयं लेभे पुनः स्त्रीत्वमविन्दत  ॥ कूर्म्प्_१,१९।८ ॥  
उत्कलश्च गयश्चैव विनताश्वस्तथैव च  ।  
सर्वे ते ऽप्रतिमप्रख्याः प्रपन्नाः कमलोद्भवम्  ॥ कूर्म्प्_१,१९।९ ॥  
इक्ष्वाकोश्चाभवद् वीरो विकुक्षिर्नाम पार्थिवः  ।  
ज्येष्ठः पुत्रशतस्यापि दश पञ्च च तत्सुताः  ॥ कूर्म्प्_१,१९।१० ॥  
तेषाञ्ज्येष्ठः ककुत्स्थो ऽभूत् काकुत्स्थो हि सुयोधनः  ।  
सुयोधनात् पृथुः श्रीमान् विश्वकश्च पृथोः सुतः  ॥ कूर्म्प्_१,१९।११ ॥  
विश्वकादार्द्रको धीमान् युवनाश्वस्तु तत्सुतः  ।  
स गोकर्णमनुप्राप्य युवनाश्वः प्रतापवान्  ॥ कूर्म्प्_१,१९।१२ ॥  
दृष्ट्वा तु गौतमं विप्रं तपन्तमनलप्रभम्  ।  
प्रणम्य दण्डवद् भूमौ पुत्रकामो महीपतिः  ।  
अपृच्छत् कर्मणा केन धार्मिकं प्राप्नुयात् सुतम्  ॥ कूर्म्प्_१,१९।१३ ॥  
गौतम उवाच  
आराध्य पूर्वपुरुषं नारायणमनामयम्  ।  
अनादिनिधनं देवं धार्मिकं प्राप्नुयात् सुतम्  ॥ कूर्म्प्_१,१९।१४ ॥  
यस्य पुत्रः स्वयं ब्रह्मा पौत्रः स्यान्नीललोहितः  ।  
तमादिकृष्णमीशानमाराध्याप्नोति सत्सुतम्  ॥ कूर्म्प्_१,१९।१५ ॥  
न यस्य भगवान् ब्रह्मा प्रभावं वेत्ति तत्त्वतः  ।  
तमाराध्य हृषीकेशं प्राप्नुयाद्धार्मिकं सुतम्  ॥ कूर्म्प्_१,१९।१६ ॥  
स गौतमवचः श्रुत्वा युवनाश्वो महीपतिः  ।  
आराधयन्महायोगं वासुदेवं सनातनम्  ॥ कूर्म्प्_१,१९।१७ ॥  
तस्य पुत्रो ऽभवद् वीरः श्रावस्तिरिति विश्रुतः  ।  
निर्मिता येन श्रावस्तिर्गौडदेशे महापुरी  ॥ कूर्म्प्_१,१९।१८ ॥  
तस्माच्च बृहदश्वो ऽभूत् तस्मात् कुवलयाश्वकः  ।  
धुन्धुमारत्वमगमद् धुन्धुं हत्वा महासुरम्  ॥ कूर्म्प्_१,१९।१९ ॥  
धुन्धुमारस्य तनयास्त्रयः प्रोक्ता द्विजोत्तमाः  ।  
दृढाश्वश्चैव दण्डाश्वः कपिलाश्वस्तथैव च  ॥ कूर्म्प्_१,१९।२० ॥  
दृढाश्वस्य प्रमोदस्तु हर्यश्वस्तस्य चात्मजः  ।  
हर्यश्वस्य निकुम्भस्तु निकुम्भात् संहताश्वकः  ॥ कूर्म्प्_१,१९।२१ ॥  
कृशाश्वश्च रणाश्वश्च संहताश्वस्य वै सुतौ  ।  
युवनाश्वो रणाश्वस्य शक्रतुल्यबलो युधि  ॥ कूर्म्प्_१,१९।२२ ॥  
कृत्वा तु वारुणीमिष्टिमृषीणां वै प्रसादतः  ।  
लेभे त्वप्रतिमं पुत्रं विष्णुभक्तमनुत्तमम्  ।  
मान्धातारं महाप्राज्ञं सर्वशस्त्रभृतां वरम्  ॥ कूर्म्प्_१,१९।२३ ॥  
मान्धातुः पुरुकुत्सो ऽभूदम्बरीषश्च वीर्यवान्  ।  
मुचुकुन्दश्च पुण्यात्मा सर्वे शक्रसमा युधि  ॥ कूर्म्प्_१,१९।२४ ॥  
अम्बरीषस्य दायादो युवनाश्वो ऽपरः स्मृतः  ।  
हरितो युवनाश्वस्य हारितस्तत्सुतो ऽभवत्  ॥ कूर्म्प्_१,१९।२५ ॥  
पुरुकुत्सस्य दायादस्त्रसदस्युर्महायशाः  ।  
नर्मदायां समुत्पन्नः सम्भूतिस्तत्सुतो ऽभवत्  ॥ कूर्म्प्_१,१९।२६ ॥  
विष्णुवृद्धः सुतस्तस्य त्वनरण्यो ऽभवत् परः  ।  
बृहदशवो ऽनरण्यस्य हर्यश्वस्तत्सुतो ऽभवत्  ॥ कूर्म्प्_१,१९।२७ ॥  
सो ऽतीव धार्मिको राजा कर्दमस्य प्रजापतेः  ।  
प्रसादाद्धार्मिकं पुत्रं लेभे सूर्यपरायणम्  ॥ कूर्म्प्_१,१९।२८ ॥  
स तु सूर्यं समभ्यर्च्य राजा वसुमनाः शुभम्  ।  
लेभे त्वप्रतिमं पुत्रं त्रिधन्वानमरिन्दमम्  ॥ कूर्म्प्_१,१९।२९ ॥  
अयजच्चाश्वमेधेन शत्रून् जित्वा द्विजोत्तमाः  ।  
स्वाध्यायवान् दानशीलस्तितिक्षुर्धर्मतत्परः  ॥ कूर्म्प्_१,१९।३० ॥  
ऋषयस्तु समाजग्मुर्यज्ञवाटं महात्मनः  ।  
वसिष्ठकश्यपमुखा देवाश्चेन्द्रपुरोगमाः  ॥ कूर्म्प्_१,१९।३१ ॥  
तान् प्रणम्य महाराजः पप्रच्छ विनयान्वितः  ।  
समाप्य विधिवद् यज्ञं वसिष्ठादीन् द्विजोत्तमान्  ॥ कूर्म्प्_१,१९।३२ ॥  
वसुमना उवाच  
किंस्विच्छेयस्करतरं लोके ऽस्मिन् ब्राह्मणर्षभाः  ।  
यज्ञस्तपो वा सन्न्यासो ब्रूत मे सर्ववेदिनः  ॥ कूर्म्प्_१,१९।३३ ॥  
वसिष्ठ उवाच  
अधीत्य वेदान् विधिवत् पुत्रानुत्पाद्य धर्मतः  ।  
इष्ट्वा यज्ञेश्वरं यज्ञैर् गच्छेद वनमथात्मवान्  ॥ कूर्म्प्_१,१९।३४ ॥  
पुलस्त्य उवाच  
आराध्य तपसा देवं योगिनं परमेष्ठिनम्  ।  
प्रव्रजेद् विधिवद् यज्ञैरिष्ट्वा पूर्वं सुरोत्तमान्  ॥ कूर्म्प्_१,१९।३५ ॥  
पुलह उवाच  
यमाहुरेकं पुरुषं पुराणं परमेश्वरम्  ।  
तमाराध्य सहस्त्रांशुं तपसा मोक्षमाप्नुयात्  ॥ कूर्म्प्_१,१९।३६ ॥  
जमदग्निरुवाच  
अजस्य नाभावध्येकमीश्वरेण समर्पितम्  ।  
बीजं भगवता येन स देवस्तपसेज्यते  ॥ कूर्म्प्_१,१९।३७ ॥  
विश्वामित्र उवाच  
यो ऽग्निः सर्वात्मको ऽनन्तः स्वयम्भूर्विश्वतोमुखः  ।  
स रुद्रस्तपसोग्रेण पूज्यते नेतरैर्मखैः  ॥ कूर्म्प्_१,१९।३८ ॥  
भरद्वाज उवाच  
यो यज्ञैरिज्यते देवो जातवेदाः सनातनः  ।  
स सर्वदैवततनुः पूज्यते तपसेश्वरः  ॥ कूर्म्प्_१,१९।३९ ॥  
अत्रिरुवाच  
यतः सर्वमिदं जातं यस्यापत्यं प्रजापतिः  ।  
तपः सुमहदास्थाय पूज्यते स महेश्वरः  ॥ कूर्म्प्_१,१९।४० ॥  
गौतम उवाच  
यतः प्रधानपुरुषौ यस्य शक्तिमयं जगत्  ।  
स देवदेवस्तपसा पूजनीयः सनातनः  ॥ कूर्म्प्_१,१९।४१ ॥  
कश्यप उवाच  
सहस्त्रनयनो देवः साक्षी स तु प्रजापतिः  ।  
प्रसीदति महायोगी पूजितस्तपसा परः  ॥ कूर्म्प्_१,१९।४२ ॥  
क्रतुरुवाच  
प्राप्ताध्ययनयज्ञस् लब्धपुत्रस्य चैव हि  ।  
नान्तरेण तपः कश्चिद्धर्मः शास्त्रेषु दृश्यते  ॥ कूर्म्प्_१,१९।४३ ॥  
इत्याकर्ण्य स राजर्षिस्तान् प्रणम्यातिहृष्टधीः  ।  
विसर्जयित्वा सम्पूज्य त्रिधन्वानमथाब्रवीत्  ॥ कूर्म्प्_१,१९।४४ ॥  
आराधयिष्ये तपसा देवमेकाक्षराह्वयम्  ।  
प्राणं बृहन्तं पुरुषमादित्यान्तरसंस्थितम्  ॥ कूर्म्प्_१,१९।४५ ॥  
त्वं तु धर्मरतो नित्यं पालयैतदतन्द्रितः  ।  
चातुर्वर्ण्यसमायुक्तमशेषं क्षितिमण्डलम्  ॥ कूर्म्प्_१,१९।४६ ॥  
एवमुक्त्वा स तद्राज्यं निधायात्मभवे नृपः  ।  
जगामारण्यमनघस्तपश्चर्तुमनुत्तमम्  ॥ कूर्म्प्_१,१९।४७ ॥  
हिमवच्छिखरे रम्ये देवदारुवने शुभे  ।  
कन्दमूलफलाहारो मुन्यन्नैरयजत् सुरान्  ॥ कूर्म्प्_१,१९।४८ ॥  
संवत्सरशतं साग्रं तपोनिर्धूतकल्मषः  ।  
जजाप मनसा देवीं सावित्ररिं वेदमातरम्  ॥ कूर्म्प्_१,१९।४९ ॥  
तस्यैवं जपतो देवः स्वयम्भूः परमेश्वरः  ।  
हिरण्यगर्भो विश्वात्मा तं देशमगमत् स्वयम्  ॥ कूर्म्प्_१,१९।५० ॥  
दृष्ट्वा देवं समायान्तं ब्रह्माणं विश्वतोमुखम्  ।  
ननाम शिरसा तस्य पादयोर्नाम कीर्तयन्  ॥ कूर्म्प्_१,१९।५१ ॥  
नमो देवाधिदेवाय ब्रह्मणे परमात्मने  ।  
हिर्ण्यमूर्तये तुभ्यं सहस्त्राक्षाय वेधसे  ॥ कूर्म्प्_१,१९।५२ ॥  
नमो धात्रे विधात्रे च नमो वेदात्ममूर्तये  ।  
साङ्ख्ययोगाधिगम्याय नमस्ते ज्ञानमूर्तये  ॥ कूर्म्प्_१,१९।५३ ॥  
नमस्त्रिमूर्तये तुभ्यं स्त्रष्ट्रे सर्वार्थवेदिने  ।  
पुरुषाय पुराणाय योगिनां गुरवे नमः  ॥ कूर्म्प्_१,१९।५४ ॥  
ततः प्रसन्नो भगवान् विरिञ्चो विश्वभावनः  ।  
वरं वरय भद्रं ते वरदो ऽस्मीत्यभाषत  ॥ कूर्म्प्_१,१९।५५ ॥  
राजोवाच  
जपेयं देवदेवेश गायत्रीं वेदमातरम्  ।  
भूयो वर्षशतं साग्रं तावदायुर्भवेन्मम  ॥ कूर्म्प्_१,१९।५६ ॥  
बाढमित्याह विश्वात्मा समालोक्य नराधिपम्  ।  
स्पृष्ट्वा कराभ्यां सुप्रीतस्तत्रैवान्तरधीयत  ॥ कूर्म्प्_१,१९।५७ ॥  
सो ऽपि लब्धवरः श्रीमान् जजापातिप्रसन्नधीः  ।  
शान्तस्त्रिषवणस्नायी कन्दमूलफलाशनः  ॥ कूर्म्प्_१,१९।५८ ॥  
तस्य पूर्णे वर्षशते भगवानुग्रदीधितिः  ।  
प्रादुरासीन्महायोगी भानोर्मण्डलमध्यतः  ॥ कूर्म्प्_१,१९।५९ ॥  
तं दृष्ट्वा वेदविदुषं मण्डलस्थं सनातनम्  ।  
स्वयम्भुवमनाद्यन्तं ब्रह्माणं विस्मयं गतः  ॥ कूर्म्प्_१,१९।६० ॥  
तुष्टाव वैदिकैर्मन्त्रैः सावित्र्या च विशेषतः  ।  
क्षणादपश्यत् पुरुषं तमेव परमेश्वरम्  ॥ कूर्म्प्_१,१९।६१ ॥  
चतुर्मुखं जटामौलिमष्टहस्तं त्रिलोचनम्  ।  
चन्द्रावयवलक्षमाणं नरनारीतनुं हरम्  ॥ कूर्म्प्_१,१९।६२ ॥  
भासयन्तं जगत् कृत्स्नं नीलकण्ठं स्वरश्मिभिः  ।  
रक्ताम्बरधरं रक्तं रक्तमाल्यानुलेपनम्  ॥ कूर्म्प्_१,१९।६३ ॥  
तद्भावभावितो दृष्ट्वा सद्भावेन परेण हि  ।  
ननाम शिरसा रुद्रं सावित्र्यानेन चैव हि  ॥ कूर्म्प्_१,१९।६४ ॥  
नमस्ते नीलकण्ठाय भास्वते परमेष्ठिने  ।  
त्रयीमयाय रुद्राय कालरूपाय हेतवे  ॥ कूर्म्प्_१,१९।६५ ॥  
तदा प्राह महादेवो राजानं प्रीतमानसः  ।  
इमानि मे रहस्यानि नामानि शृणु चानघ  ॥ कूर्म्प्_१,१९।६६ ॥  
सर्ववेदेषु गीतानि संसारशमनानि तु  ।  
नमस्कुरुष्व नृपते एभिर्मां सततं शुचिः  ॥ कूर्म्प्_१,१९।६७ ॥  
अध्यायं शतरुद्रीयं यजुषां सारमुद्धृतम्  ।  
जपस्वानन्यचेतस्को मय्यासक्तमना नृप  ॥ कूर्म्प्_१,१९।६८ ॥  
ब्रह्मचारी मिताहारो भस्मनिष्ठः समाहितः  ।  
जपेदामरणाद् रुद्रं स याति परमं पदम्  ॥ कूर्म्प्_१,१९।६९ ॥  
इत्युक्त्वा भगवान् रुद्रो भक्तानुग्रहकाम्यया  ।  
पुनः संवत्सरशतं राज्ञे ह्यायुरकल्पयत्  ॥ कूर्म्प्_१,१९।७० ॥  
दत्त्वास्मै तत् परं ज्ञानं वैराग्यं परमेश्वरः  ।  
क्षणादन्तर्दधे रुद्रस्तदद्भुतमिवाभवत्  ॥ कूर्म्प्_१,१९।७१ ॥  
राजापि तपसा रुद्रं जजापानन्यमानसः  ।  
भस्मच्छन्नस्त्रिषवणं स्नात्वा शान्तः समाहितः  ॥ कूर्म्प्_१,१९।७२ ॥  
जपतस्तस्य नृपतेः पूर्णे वर्षशते पुनः  ।  
योगप्रवृत्तिरभवत् कालात् कालात्मकं परम्  ॥ कूर्म्प्_१,१९।७३ ॥  
विवेश तद् वेदसारं स्थानं वै परमेष्ठिनः  ।  
भानोः स मण्डलं शुभ्रं ततो यातो महेश्वरम्  ॥ कूर्म्प्_१,१९।७४ ॥  
यः पठेच्छृणुयाद् वापि राज्ञश्चरितमुत्तमम्  ।  
सर्वपापविनिर्मुक्तो ब्रह्मलोके महीयते  ॥ कूर्म्प्_१,१९।७५ ॥  
  
इति श्रीकूर्मपुराणे षट्साहस्त्र्यां संहितायां पूर्वविभागे एकोनविशो ऽध्यायः  
  
  
_____________________________________________________________  
  
  
सूत उवाच  
त्रिधन्वा राजपुत्रस्तु धर्मेणापालयन्महीम्  ।  
तस्य पुत्रो ऽभवद् विद्वांस्त्रय्यारुण इति स्मृतः  ॥ कूर्म्प्_१,२०।१ ॥  
तस्य सत्यव्रतो नाम कुमारो ऽभून्महाबलः  ।  
भार्या सत्यधना नाम हरिश्चन्द्रमजीजनत्  ॥ कूर्म्प्_१,२०।२ ॥  
हरिश्चन्द्रस्य पुत्रो ऽभूद् रोहितो नाम वीर्यवान्  ।  
हरितो रोहितस्याथ धुन्धुस्तस्य सुतो ऽभवत्  ॥ कूर्म्प्_१,२०।३ ॥  
विजयश्च सुदेवश्च धुन्धुपुत्रौ बभूवतुः  ।  
विजयस्याभवत् पुत्रः कारुको नाम वीर्यवान्  ॥ कूर्म्प्_१,२०।४ ॥  
कारुकस्य वृकः पुत्रस्तस्माद् बाहुरजायत  ।  
सगरस्तस्य पुत्रौऽभूद् राजा परमधार्मिकः  ॥ कूर्म्प्_१,२०।५ ॥  
द्वे भार्ये सगरस्यापि प्रभा भानुमती तथा  ।  
ताभ्यामाराधितः प्रादादौर्वाग्निर्वरमुत्तमम्  ॥ कूर्म्प्_१,२०।६ ॥  
एकं भानुमती पुत्रमगृह्णादसमञ्जसम्  ।  
प्रभा षष्टिसहस्त्रं तु पुत्राणां जगृहे शुभा  ॥ कूर्म्प्_१,२०।७ ॥  
असमञ्सस्य तनयो ह्यंशुमान् नाम पार्थिवः  ।  
तस्य पुत्रो दिलीपस्तु दिलीपात् तु भगीरथः  ॥ कूर्म्प्_१,२०।८ ॥  
येन भागीरथी गङ्गा तपः कृत्वावतारिता  ।  
प्रसादाद् देवदेवस्य महादेवस्य धीमतः  ॥ कूर्म्प्_१,२०।९ ॥  
भगीरथस्य तपसा देवः प्रीतमना हरः  ।  
बभार शिरसा गङ्गां सोमान्ते सोमभूषणः  ॥ कूर्म्प्_१,२०।१० ॥  
भगीरथसुतश्चापि श्रुतो नाम बभूव ह  ।  
नाभागस्तस्य दायादः सिन्धुद्वीपस्ततो ऽभवत्  ॥ कूर्म्प्_१,२०।११ ॥  
अयुतायुः सुतस्तस्य ऋतुपर्णस्तु तत्सुतः  ।  
ऋतुपर्णस्य पुत्रो ऽभूत् सुदासो नाम धार्मिकाः  ।  
सौदासस्तस्य तनयः ख्यातः कल्माषपादकः  ॥ कूर्म्प्_१,२०।१२ ॥  
वसिष्ठस्तु महातेजाः क्षेत्रे कल्माषपादके  ।  
अश्मकं जनयामसा तमिक्ष्वाकुकुलध्वजम्  ॥ कूर्म्प्_१,२०।१३ ॥  
अश्मकस्योत्कलायां तु नकुलो नाम पार्थिवः  ।  
स हि रामभयाद् राजा वनं प्राप सुदुः खितः  ॥ कूर्म्प्_१,२०।१४ ॥  
विभ्रत् स नारीकवचं तस्माच्छतरथो ऽभवत्  ।  
तस्माद् बिलिबिलिः श्रीमान्वृद्धशर्माचतत्सुतः  ॥ कूर्म्प्_१,२०।१५ ॥  
तस्माद् विश्वसहस्तस्मात् खट्वाङ्ग इति विश्रुतः  ।  
दीर्घबाहुः सुतस्तस्य रघुस्तस्मादजायत  ॥ कूर्म्प्_१,२०।१६ ॥  
रघोरजः समुत्पन्नो राजा दशरथस्ततः  ।  
रामो दाशरथिर्वोरो धर्मज्ञो लोकविश्रुतः  ॥ कूर्म्प्_१,२०।१७ ॥  
भरतो लक्ष्मणश्चैव शत्रुघ्नश्च महाबलः  ।  
सर्वे शक्रसमा युद्धे विष्णुशक्तिसमन्विताः  ।  
जज्ञे रावणनाशार्थं विष्णुरंशेन विश्वकृत्  ॥ कूर्म्प्_१,२०।१८ ॥  
रामस्य सुभगा भार्या जनकस्यात्मजा शुभा  ।  
सीता त्रिलोकविख्याता शीलौदार्यगुणान्विता  ॥ कूर्म्प्_१,२०।१९ ॥  
तपसा तोषिता देवी जनकेन गिरीन्द्रजा  ।  
प्रायच्छज्जानकीं सीतां राममेवाश्रिता पतिम्  ॥ कूर्म्प्_१,२०।२० ॥  
प्रीतश्च भगवानीशस्त्रिशूली नीललोहितः  ।  
प्रददौ शत्रुनाशार्थं जनकायाद्भुतं धनुः  ॥ कूर्म्प्_१,२०।२१ ॥  
स राजा जनको विद्वान् दातुकामः सुतामिमाम्  ।  
अघोषयदमित्रघ्नो लोके ऽस्मिन् द्विजपुङ्गवाः  ॥ कूर्म्प्_१,२०।२२ ॥  
इदं धनुः समादातुं यः शक्नोति जगत्त्रये  ।  
देवो वा दानवो वापि स सीतां लब्धुमर्हति  ॥ कूर्म्प्_१,२०।२३ ॥  
विज्ञाय रामो बलवान् जनकस्य गृहं प्रभुः  ।  
भञ्जयामास चादाय गत्वासौ लीलयैव हि  ॥ कूर्म्प्_१,२०।२४ ॥  
उद्ववाह च तां कन्यां पार्वतीमिव शङ्करः  ।  
रामः परमधर्मात्मा सेनामिव च षण्मुखः  ॥ कूर्म्प्_१,२०।२५ ॥  
ततो बहुतिथे काले राजा दशरथः स्वयम्  ।  
रामं ज्येष्ठं सुतं वीरं राजानं कर्तुमारभत्  ॥ कूर्म्प्_१,२०।२६ ॥  
तस्याथ पत्नी सुभगा कैकेयी चारुभाषिणी  ।  
निवारयामास पतिं प्राह सम्भ्रान्तमानसा  ॥ कूर्म्प्_१,२०।२७ ॥  
मत्सुतं भरतं वीरं राजानं कर्तुमर्हसि  ।  
पूर्वमेव वरो यस्माद् दत्तो मे भवता यतः  ॥ कूर्म्प्_१,२०।२८ ॥  
स तस्या वचनं श्रुत्वा राजा दुः खितमानसः  ।  
बाढमित्यब्रवीद् वाक्यं तथा रामो ऽपि धर्मवित्  ॥ कूर्म्प्_१,२०।२९ ॥  
प्रणम्याथ पितुः पादौ लक्ष्मणेन सहाच्युतः  ।  
ययौ वनं सपत्नीकः कृत्वा समयमात्मवान्  ॥ कूर्म्प्_१,२०।३० ॥  
संवत्सराणां चत्वारि दश चैव महाबलः  ।  
उवास तत्र मतिमान् लक्ष्मणेन सह प्रभुः  ॥ कूर्म्प्_१,२०।३१ ॥  
कदाचिद् वसतो ऽरण्ये रावणो नाम राक्षसः  ।  
परिव्राजकवेषेण सीतां हृत्वा ययौ पुरीम्  ॥ कूर्म्प्_१,२०।३२ ॥  
अदृष्ट्वा लक्ष्मणो रामः सीतामाकुलितेन्द्रियौ  ।  
दुः खशोकाभिसन्तप्तौ बभूवतुररिन्दमौ  ॥ कूर्म्प्_१,२०।३३ ॥  
ततः कदाचित् कपिना सुग्रीवेण द्विजोत्तमाः  ।  
वानराणामभूत् सख्यं रामस्याक्लिष्टकर्मणः  ॥ कूर्म्प्_१,२०।३४ ॥  
सुग्रीवस्यानुगो वीरो हनुमान् न्म वानरः  ।  
वायुपुत्रौ महातेजा रामस्यासीत् प्रियः सदा  ॥ कूर्म्प्_१,२०।३५ ॥  
स कृत्वा परमं धैर्यं रामाय कृतनिश्चयः  ।  
आनयिष्यामि तां सीतामित्युक्त्वा विचचार ह  ॥ कूर्म्प्_१,२०।३६ ॥  
महीं सागरपर्यन्तां सीतादर्शनतत्परः  ।  
जगाम रावणपुरीं लङ्कां सागरसंस्थिताम्  ॥ कूर्म्प्_१,२०।३७ ॥  
तत्राथ निर्जने देशे वृक्ष्मूले शुचिस्मिताम्  ।  
अपश्यदमलां सीतां राक्षसीभिः समावृताम्  ॥ कूर्म्प्_१,२०।३८ ॥  
अश्रुपूर्णेक्षणां हृद्यां संस्मरन्तीमनिन्दिताम्  ।  
राममिन्दीवरश्यामं लक्ष्मणं चात्मसंस्थितम्  ॥ कूर्म्प्_१,२०।३९ ॥  
निवेदयित्वा चात्मानं सीतायै रहसि स्वयम्  ।  
असंशयाय प्रददावस्यै रामाङ्गुलीयकम्  ॥ कूर्म्प्_१,२०।४० ॥  
दृष्ट्वाङ्गुलीयकं सीता पत्युः परमशोभनम्  ।  
मेने समागतं रामं प्रीतिविस्फारितेक्षणा  ॥ कूर्म्प्_१,२०।४१ ॥  
समाश्वास्य तदा सीतां दृष्ट्वा रामस्य चान्तिकम्  ।  
नयिष्ये त्वां महाबाहुरुक्त्वा रामं ययौ पुनः  ॥ कूर्म्प्_१,२०।४२ ॥  
निवेदयित्वा रामाय सीतादर्शनमात्मवान्  ।  
तस्थौ रामेण पुरतो लक्ष्मणेन च पूजितः  ॥ कूर्म्प्_१,२०।४३ ॥  
ततः स रामो बलवान् सार्धं हनुमता स्वयम्  ।  
लक्ष्मणेन च युद्धाय बुद्धिं चक्रे हि रक्षसाम्  ॥ कूर्म्प्_१,२०।४४ ॥  
कृत्वाथ वानरशतैर्लङ्कामार्गं महोदधेः  ।  
सेतुं परमधर्मात्मा रावणं हतवान् प्रभुः  ॥ कूर्म्प्_१,२०।४५ ॥  
सपत्नीकं च ससुतं सभ्रातृकमरिदमः  ।  
आनयामास तां सीतां वायुपुत्रसहायवान्  ॥ कूर्म्प्_१,२०।४६ ॥  
सेतुमध्ये महादेवमीशानं कृत्तिवाससम्  ।  
स्थापयामास लिङ्गस्थं पूजयामास राघवः  ॥ कूर्म्प्_१,२०।४७ ॥  
तस्य देवो महादेवः पार्वत्या सह शङ्करः  ।  
प्रत्यक्षमेव भगवान् दत्तवान् वरमुत्तमम्  ॥ कूर्म्प्_१,२०।४८ ॥  
यत् त्वया स्थापितं लिङ्गं द्रक्ष्यन्तीह द्विजातयः  ।  
महापातकसंयुक्तास्तेषां पापं विनश्यतु  ॥ कूर्म्प्_१,२०।४९ ॥  
अन्यानि चैव पापानि स्नातस्यात्र महोदधौ  ।  
दर्शनादेव लिङ्गसल्य नाशं यान्ति न संशयः  ॥ कूर्म्प्_१,२०।५० ॥  
यावत् स्थास्यन्ति गिरयो यावदेषा च मेदिनी  ।  
यावत् सेतुश्च तावच्च स्थास्याम्यत्र तिरोहितः  ॥ कूर्म्प्_१,२०।५१ ॥  
स्नानं दानं जपः श्राद्धं भविष्यत्यक्ष्यं कृतम्  ।  
स्मरणादेव लिङ्गस्य दिनपापं प्रणश्यति  ॥ कूर्म्प्_१,२०।५२ ॥  
इत्युक्त्वा भगवाञ्छम्भुः परिष्वज्य तु राघवम्  ।  
सनन्दी सगणो रुद्रस्तत्रैवान्तरधीयत  ॥ कूर्म्प्_१,२०।५३ ॥  
रामो ऽपि पालयामास राज्यं धर्मपरायणः  ।  
अभिषिक्तो महातेजा भरतेन महाबलः  ॥ कूर्म्प्_१,२०।५४ ॥  
विशेषाढ् ब्राह्मणान् सर्वान् पूजयामसचेश्वरम्  ।  
यज्ञेन यज्ञहन्तारमश्वमेधेन शङ्करम्  ॥ कूर्म्प्_१,२०।५५ ॥  
रामस्य तनयो जज्ञे कुश इत्यभिविश्रुतः  ।  
लवश्च सुमहाभागः सर्वतत्त्वार्थवित् सुधीः  ॥ कूर्म्प्_१,२०।५६ ॥  
अतिथिस्तु कुशाज्जज्ञे निषधस्तत्सुतो ऽभवत्  ।  
नलस्तु निषधस्याभून्नभस्तमादजायत  ॥ कूर्म्प्_१,२०।५७ ॥  
नभसः पुण्डरीकाख्यः क्षेमधन्वा च तत्सुतः  ।  
तस्य पुत्रो ऽभवद् वीरो देवानीकः प्रतापवान्  ॥ कूर्म्प्_१,२०।५८ ॥  
अहीनगुस्तस्य सुतो सहस्वांस्तत्सुतो ऽभवत्  ।  
तस्माच्चन्द्रावलोकस्तु तारापीडस्तु तत्सुतः  ॥ कूर्म्प्_१,२०।५९ ॥  
तारापीडाच्चन्द्रगिरिर्भानुवित्तस्ततो ऽभवत्  ।  
श्रुतायुरभवत् तस्मादेते इक्ष्वाकुवंशजाः  ।  
सर्वे प्राधान्यतः प्रोक्ताः समासेन द्विजोत्तमाः  ॥ कूर्म्प्_१,२०।६० ॥  
य इमं शृणुयान्नित्यमिक्ष्वाकोर्वंशमुत्तमम्  ।  
सर्वपापविनिर्मुक्तो स्वर्गलोके महीयते  ॥ कूर्म्प्_१,२०।६१ ॥  
  
इति श्रीकूर्मपुराणे षट्साहस्त्र्यां संहितायां पूर्वविभागे विशो ऽध्यायः  
  
  
_____________________________________________________________  
  
  
रोमहर्षण उवाच  
ऐलः पुरूरवाश्चाथ राजा राज्यमपालयत्  ।  
तस्य पुत्रा बभूवुर्हि षडिन्द्रसमतेजसः  ॥ कूर्म्प्_१,२१।१ ॥  
आयुर्मायुरमावायुर्विश्वायुश्चैव वीर्यवान्  ।  
शतायुश्च श्रुतायुश्च दिव्याश्चैवोर्वशीसुताः  ॥ कूर्म्प्_१,२१।२ ॥  
आयुषस्तनया वीराः पञ्चैवासन् महौजसः  ।  
स्वर्भानुतनयायां वै प्रभायामिति नः श्रुतम्  ॥ कूर्म्प्_१,२१।३ ॥  
नहुषः प्रथमस्तेषां धर्मज्ञो लोकविश्रुतः  ।  
नहुषस्य तु दायादाः षडिन्द्रोपमतेजसः  ॥ कूर्म्प्_१,२१।४ ॥  
उत्पन्नाः पितृकन्यायां विरजायां महाबलाः  ।  
यतिर्ययातिः संयातिरायातिः पञ्चको ऽश्वकः  ॥ कूर्म्प्_१,२१।५ ॥  
तेषां ययातिः पञ्चानां महाबलपराक्रमः  ।  
देवयानीमुखनसः सुतां भार्यामवाप सः  ।  
शर्मिष्ठामासुरीं चैव तनयां वृषपर्वणः  ॥ कूर्म्प्_१,२१।६ ॥  
यदुं च तुर्वसुं चैव देवयानी व्यजायत  ।  
द्रुह्युं चानुं च पूरुं च शर्मिष्ठा चाप्यजीजनत्  ॥ कूर्म्प्_१,२१।७ ॥  
सो ऽभ्यषिञ्चदतिक्रम्य ज्येष्ठं यदुमनिन्दितम्  ।  
पुरुमेव कनीयासं पितुर्वचनपालकम्  ॥ कूर्म्प्_१,२१।८ ॥  
दिशि दक्षिणपूर्वस्यां तुर्वसुं पुत्रमादिशत्  ।  
दक्षिणापरयो राजा यदुं ज्येष्ठं न्ययोजयत्  ।  
प्रतीच्यामुत्तारायां च द्रुह्युं चानुमकल्पयत्  ॥ कूर्म्प्_१,२१।९ ॥  
तैरियं पृथिवी सर्वा धर्मतः परिपालिता  ।  
राजापि दारसहितो नवं प्राप महायशाः  ॥ कूर्म्प्_१,२१।१० ॥  
यदोरप्यभवन् पुत्राः पञ्च देवसुतोपमाः  ।  
सहस्त्रजित् तथाज्येष्ठः क्रोषटुर्नालो ऽजितोरघुः  ॥ कूर्म्प्_१,२१।११ ॥  
सहस्त्रजित्सुतस्तद्वच्छतजिन्नाम पार्थिवः  ।  
सुताः शतजितो ऽप्यासंस्त्रयः परमधार्मिकाः  ॥ कूर्म्प्_१,२१।१२ ॥  
हैहयश्च हयश्चैव राजा वेणुहयः परः  ।  
हैहयस्याभवत् पुत्रो धर्म इत्यभिविश्रुतः  ॥ कूर्म्प्_१,२१।१३ ॥  
तस्य पुत्रो ऽभवद् विप्रा धर्मनेत्रः प्रतापवान्  ।  
धर्मनेत्रस्य कीर्तिस्तु सञ्जितस्तत्सुतो ऽभवत्  ॥ कूर्म्प्_१,२१।१४ ॥  
महिष्मान् सञ्जितस्याभूद् भद्रश्रेण्यस्तदन्वयः  ।  
भद्रश्रेण्यस्य दायादो दुर्दमो नाम पार्थिवः  ॥ कूर्म्प्_१,२१।१५ ॥  
दुर्दमस्य सुतो धीमान् धनको नाम वीर्यवान्  ।  
धनकस्य तु दायादाश्चत्वारो लोकसम्मताः  ॥ कूर्म्प्_१,२१।१६ ॥  
कृतवीर्यः कृताग्निश्च कृतवर्मा तथैव च  ।  
कृतौजाश्च चतुर्थो ऽभूत् कार्तवीर्योर्ऽजुनो ऽभवत्  ॥ कूर्म्प्_१,२१।१७ ॥  
सहस्त्रबाहुर्द्युतिमान् धनुर्वेदविदां वरः  ।  
तस्य रामो ऽभवन्मृत्युर्जामदग्न्यो जनार्दनः  ॥ कूर्म्प्_१,२१।१८ ॥  
तस्य पुत्रशतान्यासन् पञ्च तत्र महारथाः  ।  
कृतास्त्रा बलिनः शूरा धर्मात्मानो नमस्विनः  ॥ कूर्म्प्_१,२१।१९ ॥  
शूरश्च शूरसेनश्च धृष्णः कृष्णस्तथैव च  ।  
जयध्वजश्च बलवान् नारायणपरो नृपः  ॥ कूर्म्प्_१,२१।२० ॥  
शूरसेनादयः सर्वे चत्वारः प्रथितौजसः  ।  
रुद्रभक्ता महात्मानः पूजयन्ति स्म शङ्करम्  ॥ कूर्म्प्_१,२१।२१ ॥  
जयध्वजस्तु मतिमान् देवं नारायणं हरिम्  ।  
जगाम शरणं विष्णुं दैवतं धर्मतत्परः  ॥ कूर्म्प्_१,२१।२२ ॥  
तमूचुरितरे पुत्रा नायं धर्मस्तवानघ  ।  
ईश्वराराधनरतः पितास्माकमभूदिति  ॥ कूर्म्प्_१,२१।२३ ॥  
तानब्रवीन्महातेजा एष धर्मः परो मम  ।  
विष्णोरंशेन सम्भूता राजानो यन्महीतले  ॥ कूर्म्प्_१,२१।२४ ॥  
राज्यं पालयतावश्यं भगवान् पुरुषोत्तमः  ।  
पूजनीयो यतो विष्णुः पालको जगतो हरिः  ॥ कूर्म्प्_१,२१।२५ ॥  
सात्त्विकी राजसी चैव तामसी च स्वयम्भुवः  ।  
तिस्त्रस्तु मूर्तयः प्रोक्ताः सृष्टिस्थित्यन्तहेतवः  ॥ कूर्म्प्_१,२१।२६ ॥  
सत्त्वात्मा भगवान् विष्णुः संस्थापयति सर्वदा  ।  
सृजेद् ब्रह्मा रजोमूर्तिः संहरेत् तामसो हरः  ॥ कूर्म्प्_१,२१।२७ ॥  
तस्मान्महीपतीनां तु राज्यं पालयतामयम्  ।  
आराध्यो भगवान् विष्णुः केशवः केशिमर्दनः  ॥ कूर्म्प्_१,२१।२८ ॥  
निशम्य तस्य वचनं भ्रातरो ऽन्ये मनस्विनः  ।  
प्रोचुः संहारकृद् रुद्रः पूजनीयो मुमुक्षुभिः  ॥ कूर्म्प्_१,२१।२९ ॥  
अयं हि भगवान् रुद्रः सर्वं जगदिदं शिवः  ।  
तमोगुणं समाश्रित्य कल्पान्ते संहरेत् प्रभुः  ॥ कूर्म्प्_१,२१।३० ॥  
या सा घोरतरा मूर्तिरस्य तेजामयी परा  ।  
संहरेद् विद्यया सर्वं संसारं शूलभृत् तया  ॥ कूर्म्प्_१,२१।३१ ॥  
ततस्तानब्रवीद् राजा विचिन्त्यासौ जयध्वजः  ।  
सत्त्वेन मुच्यते जन्तुः सत्त्वात्मा भगवान् हरिः  ॥ कूर्म्प्_१,२१।३२ ॥  
तमूचुर्भ्रातरो रुद्रः सेवितः सात्त्विकैर्जनैः  ।  
मोचयेत् सत्त्वसंयुक्तः पूजयेशं ततो हरम्  ॥ कूर्म्प्_१,२१।३३ ॥  
अथाब्रवीद् राजपुत्रः प्रहसन् वै जयध्वजः  ।  
स्वधर्मो मुक्तये पन्था नान्यो मुनिभिरष्यते  ॥ कूर्म्प्_१,२१।३४ ॥  
तथा च वैष्णवी शक्तिर्नृपाणां देवता सदा  ।  
आराधनं परो धर्मो पुरारेरमितौजसः  ॥ कूर्म्प्_१,२१।३५ ॥  
तमब्रवीद् राजपुत्रः कृष्णो मतिमतां वरः  ।  
यदर्जुनो ऽस्मज्जनकः स्वधर्मं कृतवानिति  ॥ कूर्म्प्_१,२१।३६ ॥  
एवं विवादे वितते शूरसेनो ऽब्रवीद् वचः  ।  
प्रमाणमृषयो ह्यत्र ब्रूयुस्ते यत् तथैव तत्  ॥ कूर्म्प्_१,२१।३७ ॥  
ततस्ते राजशार्दूलाः पप्रच्छुर्ब्रह्मवादिनः  ।  
गत्वा सर्वे सुसंरब्धाः सप्तर्षोणां तदाश्रमम्  ॥ कूर्म्प्_१,२१।३८ ॥  
तानब्रुवंस्ते मुनयो वसिष्ठाद्या यथार्थतः  ।  
या यस्याभिमता पुंसः सा हि तस्यैव देवता  ॥ कूर्म्प्_१,२१।३९ ॥  
किन्तु कार्यविशेषेण पूजिताश्चेष्टदा नृणाम्  ।  
विशेषात् सर्वदा नायं नियमो ह्यन्यथा नृपाः  ॥ कूर्म्प्_१,२१।४० ॥  
नृपाणां दैवतं विष्णुस्तथैव च पुरन्दरः  ।  
विप्राणामग्निरादित्यो ब्रह्मा चैव पिनाकधृक्  ॥ कूर्म्प्_१,२१।४१ ॥  
देवानां दैवतं विष्णुर्दानवानां त्रिशूलभृत्  ।  
गन्धर्वाणां तथा सोमो यक्षाणामपि कथ्यते  ॥ कूर्म्प्_१,२१।४२ ॥  
विद्याधराणां वाग्देवी साध्यानां भगवान्रविः  ।  
रक्षसां शङ्करो रुद्रः किन्नराणां च पार्वती  ॥ कूर्म्प्_१,२१।४३ ॥  
ऋषीणां दैवतं ब्रह्मा महादेवश्च शूलभृत्  ।  
मनूनां स्यादुमा देवी तथा विष्णुः सभास्करः  ॥ कूर्म्प्_१,२१।४४ ॥  
गृहस्थानां च सर्वे स्युर्ब्रह्मा वै ब्रह्मचारिणाम्  ।  
वैखानसानामर्कः स्याद् यतीनां च महेश्वरः  ॥ कूर्म्प्_१,२१।४५ ॥  
भूतानां भगवान् रुद्रः कूष्माण्डानां विनायकः  ।  
सर्वेषां भगवान् ब्रह्मा देवदेवः प्रजापतिः  ॥ कूर्म्प्_१,२१।४६ ॥  
इत्येवं भगवान् ब्रह्मा स्वयं देवो ऽभ्यभाषत  ।  
तस्माज्जयध्वजो नूनं विष्ण्वाराधनमर्हति  ॥ कूर्म्प्_१,२१।४७ ॥  
तान् प्रणम्याथ ते जग्मुः पुरीं परमशोभनाम्  ।  
पालयाञ्चक्रिरे पृथ्वीं जित्वा सर्वरिपून् रणे  ॥ कूर्म्प्_१,२१।४८ ॥  
ततः कदाचिद् विप्रेन्द्रा विदेहो नाम दानवः  ।  
भीषणः सर्वसत्त्वानां पुरीं तेषां समाययौ  ॥ कूर्म्प्_१,२१।४९ ॥  
दंष्ट्राकरालो दीप्तात्मा युगान्तदहनोपमः  ।  
शूलमादाय सूर्याभं नादयन् वै दिशो दश  ॥ कूर्म्प्_१,२१।५० ॥  
तन्नादश्रवणान्मर्त्यास्तत्र ये निवसन्ति ते  ।  
तत्यजुर्जोवितं त्वन्ये दुद्रुवुर्भयविह्वलाः  ॥ कूर्म्प्_१,२१।५१ ॥  
ततः सर्वे सुसंयत्ताः कार्तवीर्यात्मजास्तदा  ।  
युयुधुर्दानवं शक्तिगिरिकूटासिमुद्गरैः  ॥ कूर्म्प्_१,२१।५२ ॥  
तान् सर्वान् दानवो विप्राः शूलेन प्रहसन्निव  ।  
वारयामास घोरात्मा कल्पान्ते भैरवो यथा  ॥ कूर्म्प्_१,२१।५३ ॥  
शूरसेनादयः पञ्च राजानस्तु महाबलाः  ।  
युद्धाय कृतसंरम्भा विदेहं त्वभिदुद्रुवुः  ॥ कूर्म्प्_१,२१।५४ ॥  
शूरो ऽस्त्रं प्राहिणोद् रौद्रं शूरसेनस्तु वारुणम्  ।  
प्राजापत्यं तथा कृष्णो वायव्यं धृष्ण एव च  ॥ कूर्म्प्_१,२१।५५ ॥  
जयध्वजश्च कौबेरमैन्द्रमाग्नेयमेव च  ।  
भञ्जयामास शूलेन तान्यस्त्राणि स दानवः  ॥ कूर्म्प्_१,२१।५६ ॥  
ततः कृष्णो महावीर्यो गदामादाय भीषणाम्  ।  
स्पृष्ट्वा मन्त्रेण तरसा चिक्षेप न ननाद च  ॥ कूर्म्प्_१,२१।५७ ॥  
सम्प्राप्य सा गादास्योरो विदेहस्य शिलोपमम्  ।  
न दानवं चालयितुं शशाकान्तकसन्निभम्  ॥ कूर्म्प्_१,२१।५८ ॥  
दुद्रुवुस्ते भयग्रस्ता दृष्ट्वा तस्यातिपौरुषम्  ।  
जयध्वजस्तु मतिमान् सस्मार जगतः पतिम्  ॥ कूर्म्प्_१,२१।५९ ॥  
विष्णुं ग्रसिष्णुं लोकादिमप्रमेयमनामयम्  ।  
त्रातारं पुरुषं पूर्वं श्रीपतिं पीतवाससम्  ॥ कूर्म्प्_१,२१।६० ॥  
ततः प्रादुरभूच्चक्रं सूर्यायुतसमप्रभम्  ।  
आदेशाद् वासुदेवस्य भक्तानुग्रहकारणात्  ॥ कूर्म्प्_१,२१।६१ ॥  
जग्राह जगतां योनिं स्मृत्वा नारायणं नृपः  ।  
प्राहिणोद् वै विदेहाय दानवेभ्यो यथा हरिः  ॥ कूर्म्प्_१,२१।६२ ॥  
सम्प्राप्य तस्य घोरस्य स्कन्धदेशं सुदर्शनम्  ।  
पृथिव्यां पातयामास शिरो ऽद्रिशिखराकृति  ॥ कूर्म्प्_१,२१।६३ ॥  
तस्मिन् हते देवरिपौ शीराद्या भ्रातरो नृपाः  ।  
समाययुः पुरीं रम्यां भ्रातरं चाप्यपूजयन्  ॥ कूर्म्प्_१,२१।६४ ॥  
श्रुत्वाजगाम भगवान् जयध्वजपराक्रमम्  ।  
कार्तवीर्यसुतं द्रष्टुं विश्वामित्रो महामुनिः  ॥ कूर्म्प्_१,२१।६५ ॥  
तमागतमथो दृष्ट्वा राजा सम्भ्रान्तमानसः  ।  
समावेश्यासने रम्ये पूजयामास भावतः  ॥ कूर्म्प्_१,२१।६६ ॥  
उवाच भगवान् घोरः प्रसादाद् भवतो ऽसुरः  ।  
निपातितो मया सङ्ख्ये विदेहो दानवेश्वरः  ॥ कूर्म्प्_१,२१।६७ ॥  
त्वद्वाक्याच्छिन्नसन्देहो विष्णुं सत्यपराक्रमम्  ।  
प्रपन्नः शरणं तेन प्रसादो मे कृतः शुभः  ॥ कूर्म्प्_१,२१।६८ ॥  
यक्ष्यामि परमेशानं विष्णुं पद्मदलेक्षणम्  ।  
कथं केन विधानेन सम्पूज्यो हरिरीश्वरः  ॥ कूर्म्प्_१,२१।६९ ॥  
को ऽयं नारायणो देवः किम्प्रभावश्च सुव्रत  ।  
सर्वमेतन्ममाचक्ष्व परं कौतूहलं हि मे  ॥ कूर्म्प्_१,२१।७० ॥  
विश्वामित्र उवाच  
यतः प्रवृत्तिर्भूतानां यस्मिन् सर्वमिदं जगत्  ।  
स विष्णुः सर्वभूतात्मा तमाश्रित्य विमुच्यते  ॥ कूर्म्प्_१,२१।७१ ॥  
स्ववर्णाश्रमधर्मेण पूज्यो ऽयं पुरुषोत्तमः  ।  
अकामहतभावेन समाराध्यो न चान्यथा  ॥ कूर्म्प्_१,२१।७२ ॥  
एतावदुक्त्वा भगवान विश्वामित्रो महामुनिः  ।  
शूराद्यैः पूजितो विप्रा जगामाथ स्वमालयम्  ॥ कूर्म्प्_१,२१।७३ ॥  
अथ शूरादयो देवमयजन्त महेश्वरम्  ।  
यज्ञेन यज्ञगम्यं तं निष्कामा रुद्रमव्ययम्  ॥ कूर्म्प्_१,२१।७४ ॥  
तान् वसिष्ठस्तु भगवान् याजयामास सर्ववित्  ।  
गौतमो ऽत्रिरगस्त्यश्च सर्वे रुद्रपरायणाः  ॥ कूर्म्प्_१,२१।७५ ॥  
विश्वामित्रस्तु भगवान् जयध्वजमरिन्दमम्  ।  
याजयामास भूतादिमादिदेवं जनार्दनम्  ॥ कूर्म्प्_१,२१।७६ ॥  
तस्य यज्ञे महायोगी साक्षाद् देवः स्वयं हरिः  ।  
आविरासीत् स भगवान् तदद्भुतमिवाभवत्  ॥ कूर्म्प्_१,२१।७७ ॥  
य इमं शृणुयान्नित्यं जयध्वजपराक्रमम्  ।  
सर्वपापविमुक्तात्मा विष्णुलोकं स गच्छति  ॥ कूर्म्प्_१,२१।७८ ॥  
  
इति श्रीकूर्मपुराणे षट्साहस्त्र्यां संहितायां पूर्वविभागे एकविशो ऽध्यायः  
  
  
_____________________________________________________________  
  
  
सूत उवाच  
जयध्वजस्य पुत्रो ऽभूत् तालाजङ्घ इति स्मृतः  ।  
शतपुत्रास्तु तस्यासन् तालजङ्घाः प्रकीर्तिताः  ॥ कूर्म्प्_१,२२।१ ॥  
तेषां ज्येष्ठो महावीर्यो वीतिहोत्रो ऽभवन्नृपः  ।  
वृषप्रभृतयश्चान्ये यादवाः पुण्यकर्मिणः  ॥ कूर्म्प्_१,२२।२ ॥  
वृषो वंशकरस्तेषां तस्य पुत्रो ऽभवन्मधुः  ।  
मधोः पुत्रशतं त्वासीद् वृषणस्तस्य वंशभाक्  ॥ कूर्म्प्_१,२२।३ ॥  
वीतिहोत्रसुतश्चापि विश्रुतो ऽनन्त इत्युत  ।  
दुर्जयस्तस्य पुत्रो ऽबूत् सर्वशास्त्रविशारदः  ॥ कूर्म्प्_१,२२।४ ॥  
तस्य भार्या रूपवती गुणैः सर्वैरलङ्कृता  ।  
पतिव्रतासीत् पतिना स्वधर्मपरिपालिका  ॥ कूर्म्प्_१,२२।५ ॥  
स कदाचिन्महाभागः कालिन्दीतीरसंस्थिताम्  ।  
अपश्यदुर्वशीं देवीं गायन्तीं मधुरस्वनाम्  ॥ कूर्म्प्_१,२२।६ ॥  
ततः कामाहतमनास्तत्समीपमुपेत्य वै  ।  
प्रोवाच सुचिरं कालं देवि रन्तुं मयार्ऽहसि  ॥ कूर्म्प्_१,२२।७ ॥  
सा देवी नृपतिं दृष्ट्वा रूपलावण्यसंयुतम्  ।  
रेमे तेन चिरं कालं कामदेवमिवापरम्  ॥ कूर्म्प्_१,२२।८ ॥  
कालात् प्रबुद्धो राजा तामुर्वशीं प्राह शोभनाम्  ।  
गमिष्यामि पुरीं रम्यां हसन्ती साब्रवीद् वचः  ॥ कूर्म्प्_१,२२।९ ॥  
न ह्यनेनोपभोगेन भवता राजसुन्दर  ।  
प्रीतिः सञ्जायते मह्यं स्थातव्यं वत्सरं पुनः  ॥ कूर्म्प्_१,२२।१० ॥  
तामब्रवीत् स मतिमान् गत्वा शीघ्रतरं पुरीम्  ।  
आगमिष्यामि भूयो ऽत्र तन्मे ऽनुज्ञातुमर्हसि  ॥ कूर्म्प्_१,२२।११ ॥  
तमब्रवीत् सा सुभगा तथा कुरु विशाम्पते  ।  
नान्ययाप्सरसा तावद् रन्तव्यं भवत् पुनः  ॥ कूर्म्प्_१,२२।१२ ॥  
ओमित्युक्त्वा ययौ तूर्णं पुरीं परमशोभनाम्  ।  
गत्वा पतिव्रतां पत्नीं दृष्ट्वा बीतो ऽभवन्नृपः  ॥ कूर्म्प्_१,२२।१३ ॥  
सम्प्रेक्ष्य सा गुणवती भार्या तस्य पतिव्रता  ।  
भीतं प्रसन्नया प्राह वाचा पीनपयोधरा  ॥ कूर्म्प्_१,२२।१४ ॥  
स्वामिन् किमत्र भवतो भीतिरद्य प्रवर्तते  ।  
तद् ब्रूहि मे यथा तत्त्वं न राज्ञां कीर्तये त्विदम्  ॥ कूर्म्प्_१,२२।१५ ॥  
स तस्या वाक्यमाकर्ण्य लज्जावनतचेतनः  ।  
नोवाच किञ्चिन्नृपतिर्ज्ञानदृष्ट्या विवेद सा  ॥ कूर्म्प्_१,२२।१६ ॥  
न भेतव्यं त्वया स्वामिन् कार्यं पापविशोधनम्  ।  
भीते त्वयि महाराज राष्ट्रं ते नाशमेष्यति  ॥ कूर्म्प्_१,२२।१७ ॥  
तदा स राजा द्युतिमान् निर्गत्य तु पुरात् ततः  ।  
गत्वा कण्वाश्रमं पुण्यं दृष्ट्वा तत्र महामुनिम्  ॥ कूर्म्प्_१,२२।१८ ॥  
निशम्य कण्ववदनात् प्रायश्चित्तविधिं शुभम्  ।  
जगाम हिमवत्पृष्ठं समुद्दिश्य महाबलः  ॥ कूर्म्प्_१,२२।१९ ॥  
सो ऽपश्यत् पथि राजेन्द्रो गन्धर्ववरमुत्तमम्  ।  
भ्राजमानं श्रिया व्योम्नि भूषितं दिव्यमालया  ॥ कूर्म्प्_१,२२।२० ॥  
वीक्ष्य मालाममित्रघ्नः सस्माराप्सरसां वराम्  ।  
उर्वशीं तां मनश्चक्रे तस्या एवेयमर्हति  ॥ कूर्म्प्_१,२२।२१ ॥  
सो ऽतीव कामुको राजा गन्धर्वेणाथ तेन हि  ।  
चकार सुमहद् युद्धं मालामादातुमुद्यतः  ॥ कूर्म्प्_१,२२।२२ ॥  
विजित्य समरे मालां गृहीत्वा दुर्जयो द्विजाः  ।  
जगाम तामप्सरसं कालिन्दीं द्रष्टुमादरात्  ॥ कूर्म्प्_१,२२।२३ ॥  
अदृष्ट्वाप्सरसं तत्र कामबाणाभिपीडितः  ।  
बभ्राम सकलां पृथ्वीं सप्तद्वीपसमन्विताम्  ॥ कूर्म्प्_१,२२।२४ ॥  
आक्रम्य हिमवत्पार्श्वमुर्वशीदर्शनोत्सुकः  ।  
जगाम शैलप्रवरं हेमकूटमिति श्रुतम्  ॥ कूर्म्प्_१,२२।२५ ॥  
तत्र तत्राप्सरोवर्या दृष्ट्वा तं सिंहविक्रमम्  ।  
कामं सन्दधिरे घोरं भूषितं चित्रमालया  ॥ कूर्म्प्_१,२२।२६ ॥  
संस्मरन्नुर्वशीवाक्यं तस्यां संसक्तमानसः  ।  
न पश्यति स्मताः सर्वागिरिशृङ्गाणिजग्मिवान्  ॥ कूर्म्प्_१,२२।२७ ॥  
तत्राप्यप्सरसं दिव्यामदृष्ट्वा कामपीडितः  ।  
देवलोकं महामेरुं ययौ देवपराक्रमः  ॥ कूर्म्प्_१,२२।२८ ॥  
स तत्र मानसं नाम सरस्त्रैलोक्यविश्रुतम्  ।  
भेजे शृङ्गाण्यतिक्रम्य स्वबाहुबलभावितः  ॥ कूर्म्प्_१,२२।२९ ॥  
स तस्य तीरे सुभगां चरन्तीमतिलालसाम्  ।  
दृष्टवाननवद्याङ्गीं तस्यै मालां ददौ पुनः  ॥ कूर्म्प्_१,२२।३० ॥  
स मालया तदा देवीं भूषितां प्रेक्ष्य मोहितः  ।  
रेमे कृतार्थमात्मानं जानानः सुचिरं तया  ॥ कूर्म्प्_१,२२।३१ ॥  
अथोर्वशी राजवर्यं रतान्ते वाक्यमब्रवीत्  ।  
किं कृतं भवता पूर्वं पुरीं गत्वा वृथा नृप  ॥ कूर्म्प्_१,२२।३२ ॥  
स तस्यै सर्वमाचष्ट पत्न्या यत् समुदीरितम्  ।  
कण्वस्य दर्शनं चैव मालापहरणं तथा  ॥ कूर्म्प्_१,२२।३३ ॥  
श्रुत्वैतद् व्याहृतं तेन गच्छेत्याह हितैषिणी  ।  
शापं दास्यति ते कण्वो ममापि भवतः प्रिया  ॥ कूर्म्प्_१,२२।३४ ॥  
तयासकृन्महाराजः प्रोक्तो ऽपि मदमोहितः  ।  
न तत्यजाथ तत्पार्श्वं तत्र सन्न्यस्तमानसः  ॥ कूर्म्प्_१,२२।३५ ॥  
ततोर्वशी कामरूपा राज्ञे स्वं रूपमुत्कटम्  ।  
सुरोमशं पिङ्गलाक्षं दर्शयामास सर्वदा  ॥ कूर्म्प्_१,२२।३६ ॥  
तस्यां विरक्तचेतस्कः स्मृत्वा कण्वाभिभाषितम्  ।  
धिङ्मामिति विनिश्चित्यतपः कर्तुं समारभत्  ॥ कूर्म्प्_१,२२।३७ ॥  
संवत्सरद्वादशकं कन्दमूलफलाशनः  ।  
भूय एव द्वादशकं वायुभक्षो ऽभवन्नृपः  ॥ कूर्म्प्_१,२२।३८ ॥  
गत्वा कण्वाश्रमं भीत्या तस्मै सर्वं न्यवेदयत्  ।  
वासमप्सरसा भूयस्तपोयोगमनुत्तमम्  ॥ कूर्म्प्_१,२२।३९ ॥  
वीक्ष्य तं राजशार्दूलं प्रसन्नो भगवानृषिः  ।  
कर्तुकामो हि निर्बोजं तस्याघमिदमब्रवीत्  ॥ कूर्म्प्_१,२२।४० ॥  
गच्छ वाराणसीं दिव्यामीश्वराध्युषितां पुरीम्  ।  
आस्ते मोचयितुं लोकं तत्र देवो महेश्वरः  ॥ कूर्म्प्_१,२२।४१ ॥  
स्नात्वा सन्तर्प्य विधिवद् गङ्गायान्देवताः पितॄन्  ।  
दृष्ट्वा विश्वेश्वरं लिङ्गङ्किल्बिषान्मोक्ष्यसे ऽखिलात्  ॥ कूर्म्प्_१,२२।४२ ॥  
प्रणम्य शिरसा कण्वमनुज्ञाप्य च दुर्जयः  ।  
वाराणस्यां हरं दृष्ट्वा पापान्मुक्तो ऽभवत् ततः  ॥ कूर्म्प्_१,२२।४३ ॥  
जगाम स्वपुरीं शुभ्रां पालयामास मेदिनीम्  ।  
याजयामास तं कण्वो याचितो घृणया मुनिः  ॥ कूर्म्प्_१,२२।४४ ॥  
तस्य पुत्रो ऽथ मतिमान् सुप्रतीक इति श्रुतः  ।  
बभूव जातमात्रं तं राजानमुपतस्थिरे  ॥ कूर्म्प्_१,२२।४५ ॥  
उर्वश्यां च महावीर्याः सप्त देवसुतोपमाः  ।  
कन्या जगृहिरे सर्वा जन्धर्वदयिता द्विजाः  ॥ कूर्म्प्_१,२२।४६ ॥  
एष व कथितः सम्यक् सहस्त्रजित उत्तमः  ।  
वंशः पापहरो नृणां क्रोष्टोरपि निबोधत  ॥ कूर्म्प्_१,२२।४७ ॥  
  
इति श्रीकूर्मपुराणे षट्साहस्त्र्यां संहितायां पूर्वविभागे द्वाविशो ऽध्यायः  
  
  
_____________________________________________________________  
  
  
सूत उवाच  
क्रोष्टोरेको ऽभवत् पुत्रो वृजिनीवानिति श्रुतिः  ।  
तस्य पुत्रो महान् स्वातिरुशद्गुस्तत्सुतो ऽभवत्  ॥ कूर्म्प्_१,२३।१ ॥  
उशद्गोरभवत् पुत्रो नाम्ना चित्ररथो बली  ।  
अथ चैत्ररथिर्लोके शशबिन्दुरिति स्मृतः  ॥ कूर्म्प्_१,२३।२ ॥  
तस्य पुत्रः पृथुयशा राजाभूद् धर्मतत्परः  ।  
पृथुकर्मा च तत्पुत्रस्तस्मात् पृथुजयो ऽभवत्  ॥ कूर्म्प्_१,२३।३ ॥  
पृथुकीर्तिरभूत् तस्मात् पृथुदानस्ततो ऽभवत्  ।  
पृथुश्रवास्तस्य पुत्रस्तस्यासीत् पृथुसत्तमः  ॥ कूर्म्प्_१,२३।४ ॥  
उशना तस्य पुत्रो ऽबूत् सितेषुस्तत्सुतो ऽभवत्  ।  
तस्याभूद् रुक्मकवचः परावृत् तस्य सत्तमाः  ॥ कूर्म्प्_१,२३।५ ॥  
परावृतः सुतो जज्ञे ज्यामघो लोकविश्रुतः  ।  
तस्माद् विदर्भः सञ्जज्ञे विदर्भात् क्रथकैशिकौ  ॥ कूर्म्प्_१,२३।६ ॥  
रोमपादस्तृतीयस्तु बभ्रुस्तस्यात्मजो नृपः  ।  
धृतिस्तस्याभवत् पुत्रः संस्तस्तस्याप्यभूत् सुतः  ॥ कूर्म्प्_१,२३।७ ॥  
संस्तस्य पुत्रो बलवान् नाम्ना विश्वसहस्तु सः  ।  
तस्य पुत्रो महावीर्यः प्रजावान् कौशिकस्ततः  ।  
अभूत् तस्य सुतो धीमान् सुमन्तुस्तत्सुतो ऽनलः  ॥ कूर्म्प्_१,२३।८ ॥  
कैशिकस्य सुतश्चेदिश्चैद्यास्तस्याभवन् सुताः  ।  
तेषां प्रधानो ज्योतिष्मान् वपुष्मांस्तत्सुतो ऽभवत्  ॥ कूर्म्प्_१,२३।९ ॥  
वपुष्मतो बृहन्मेधा श्रीदेवस्तत्सुतो ऽभवत्  ।  
तस्य वीतरथो विप्रा रुद्रभक्तो महाबलः  ॥ कूर्म्प्_१,२३।१० ॥  
क्रथस्याप्यभवत् कुन्ती वृष्णी तस्याभवत् सुतः  ।  
वृष्णेर्निवृत्तिरुत्पन्नो दशार्हस्तस्य तु द्विजाः  ॥ कूर्म्प्_१,२३।११ ॥  
दशार्हपुत्रोप्यारोहो जीमूतस्तत्सुतो ऽभवत्  ।  
जैमूतिरभवद् वीरो विकृतिः परवीरहा  ॥ कूर्म्प्_१,२३।१२ ॥  
तस्य भीमरथः पुत्रः तस्मान्नवरथो ऽभवत्  ।  
दानधर्मरतो नित्यं सम्यक्शीलपरायणः  ॥ कूर्म्प्_१,२३।१३ ॥  
कदाचिन्मृगयां यातो दृष्ट्वा राक्षसमूर्जितम्  ।  
दुद्राव महातविष्टो भयेन मुनिपुङ्गवाः  ॥ कूर्म्प्_१,२३।१४ ॥  
अन्वधावत सङ्क्रुद्धो राक्षसस्तं महाबलः  ।  
दुर्योधनो ऽग्निसङ्काशः शूलासक्तमहाकरः  ॥ कूर्म्प्_१,२३।१५ ॥  
राजा नवरथो भीत्या नातिदूरादनुत्तमम्  ।  
अपश्यत् परमं स्थानं सरस्वत्या सुगोपितम्  ॥ कूर्म्प्_१,२३।१६ ॥  
स तद्वेगेन महता सम्प्राप्य मतिमान् नृपः  ।  
ववन्दे शिरसा दृष्ट्वा साक्षाद् देवीं सरस्वतीम्  ॥ कूर्म्प्_१,२३।१७ ॥  
तुष्टाव वाग्भिरिष्टाभिर्बद्धाञ्जलिरमित्रजित्  ।  
पपात दण्डवद् भूमौ त्वामहं शरणं गतः  ॥ कूर्म्प्_१,२३।१८ ॥  
नमस्यामि महादेवीं साक्षाद् देवीं सरस्वतीम्  ।  
वाग्देवतामनाद्यन्तामीश्वरीं ब्रह्मचारिणीम्  ॥ कूर्म्प्_१,२३।१९ ॥  
नमस्ये जगतां योनिं योगिनीं परमां कलाम्  ।  
हिरण्यगर्भमहिषीं त्रिनेत्रां चन्द्रशेखराम्  ॥ कूर्म्प्_१,२३।२० ॥  
नमस्ये परमानन्दां चित्कलां ब्रह्मरूपिणीम्  ।  
पाहि मां परमेशानि भीतं शरणमागतम्  ॥ कूर्म्प्_१,२३।२१ ॥  
एतस्मिन्नन्तरे क्रुद्धो राजानं राक्षसेश्वरः  ।  
हन्तुं समागतः स्थानं यत्र देवी सरस्वती  ॥ कूर्म्प्_१,२३।२२ ॥  
समुद्यम्य तदा शूलं प्रवेष्टुं बलदर्पितः  ।  
त्रिलोकमातुस्तत्स्थानं शशाङ्कादित्यसन्न्निभम्  ॥ कूर्म्प्_१,२३।२३ ॥  
तदन्तरे महद् भूतं युगान्तादित्यसन्निभम्  ।  
शूलेनोरसि निर्भिद्य पातयामास तं भुवि  ॥ कूर्म्प्_१,२३।२४ ॥  
गच्छेत्याह महाराज न स्थातव्यं त्वया पुनः  ।  
इदानीं निर्भयस्तूर्णं स्थाने ऽस्मिन् राक्षसो हतः  ॥ कूर्म्प्_१,२३।२५ ॥  
ततः प्रणम्य हृष्टात्मा राजा नवरथः पराम्  ।  
पुरीं जगाम विप्रेन्द्राः पुरन्दरपुरोपमाम्  ॥ कूर्म्प्_१,२३।२६ ॥  
स्थापयामास देवेशीं तत्र भक्तिसमन्वितः  ।  
ईजे च विविधैर्यज्ञैर्हेमैर्देवीं सरस्वतीम्  ॥ कूर्म्प्_१,२३।२७ ॥  
तस्य चासीद् दशरथः पुत्रः परमधार्मिकः  ।  
देव्या भक्तो महातेजाः शकुनिस्तस्य चात्मजः  ॥ कूर्म्प्_१,२३।२८ ॥  
तस्मात् करम्भः सम्भूतो देवरातो ऽभवत् ततः  ।  
ईजे स चाश्वमेधेन देवक्षत्रश्च तत्सुतः  ॥ कूर्म्प्_१,२३।२९ ॥  
मधुस्तस्य तु दायादस्तस्मात् कुरुवशो ऽभवत्  ।  
पुत्रद्वयमभूत् तस्य सुत्रामा चानुरेव च  ॥ कूर्म्प्_१,२३।३० ॥  
अनोस्तु पुरुकुत्सो ऽभूदंशुस्तस्य च रिक्थभाक्  ।  
अथांशोः सत्त्वतो नाम विष्णुभक्तः प्रतापवान्  ।  
महात्मा दाननिरतो धनुर्वेदविदां वरः  ॥ कूर्म्प्_१,२३।३१ ॥  
स नारदस्य वचनाद् वासुदेवार्चनान्वितम्  ।  
शास्त्रं प्रवर्तयामास कुण्डगोलादिभिः श्रुतम्  ॥ कूर्म्प्_१,२३।३२ ॥  
तस्य नाम्ना तु विख्यातं सात्त्वतं नाम शोभनम्  ।  
प्रवर्तते महाशास्त्रं कुण्डादीनां हितावहम्  ॥ कूर्म्प्_१,२३।३३ ॥  
सात्त्वतस्तस्य पुत्रो ऽभूत् सर्वशास्त्रविशारदः  ।  
पुण्यश्लोको महाराजस्तेन वै तत्प्रवर्तितम्  ॥ कूर्म्प्_१,२३।३४ ॥  
सात्त्वतः सत्त्वसम्पन्नः कौशल्यां सुषुवे सुतान्  ।  
अन्धकं वै महाभोजं वृष्णिं देवावृधं नृपम्  ।  
ज्येष्ठं च भजमानाख्यं धनुर्वेदविदां वरम्  ॥ कूर्म्प्_१,२३।३५ ॥  
तेषां देवावृधो राजा चचार परमं तपः  ।  
पुत्रः सर्वगुणोपेतो मम भूयादिति प्रभुः  ॥ कूर्म्प्_१,२३।३६ ॥  
तस्य बभ्रुरिति ख्यातः पुण्यश्लोको ऽभवन्नृपः  ।  
धार्मिको रूपसम्पन्नस्तत्त्वज्ञानरतः सदा  ॥ कूर्म्प्_१,२३।३७ ॥  
भजमानस्य सृञ्जय्यां भजमाना विजज्ञिरे  ।  
तेषां प्रधानौ विख्यातौ निमिः कृकण एव च  ॥ कूर्म्प्_१,२३।३८ ॥  
महाभोजकुले जाता भोजा वैमार्तिकास्तथा  ।  
वृष्णेः सुमित्रो बलवाननमित्रः शिनस्तथा  ॥ कूर्म्प्_१,२३।३९ ॥  
अनमित्रादभून्निघ्नो निघ्नस्य द्वौ बभूवतुः  ।  
प्रसेनस्तु महाभागः सत्राजिन्नाम चोत्तमः  ॥ कूर्म्प्_१,२३।४० ॥  
अनमित्राच्छिनिर्जज्ञे कनिष्ठाद् वृष्णिनन्दनात्  ।  
सत्यवान् सत्यसम्पन्नः सत्यकस्तत्सुतो ऽभवत्  ॥ कूर्म्प्_१,२३।४१ ॥  
सात्यकिर्युयुधानस्तु तस्यासङ्गो ऽभवत् सुतः  ।  
कुणिस्तस्य सुतो धीमांस्तस्य पुत्रो युगन्धरः  ॥ कूर्म्प्_१,२३।४२ ॥  
माद्रया वृष्णेः सुतो जज्ञे पृश्निर्वै यदुनन्दनः  ।  
जज्ञाते तनयौ पृश्नेः श्वफल्कश्चित्रकश्च ह  ॥ कूर्म्प्_१,२३।४३ ॥  
श्वफल्कः काशिराजस्य सुतां भार्यामविन्दत  ।  
तस्यामजनयत् पुत्रमक्रूरं नाम धार्मिकम्  ।  
उपमङ्गुस्तथा मङ्गुरन्ये च बहवः सुताः  ॥ कूर्म्प्_१,२३।४४ ॥  
अक्रूरस्य स्मृतः पुत्रो देववानिति विश्रुतः  ।  
उपदेवश्च पुण्यात्मा तयोर्विश्वप्रमाथिनौ  ॥ कूर्म्प्_१,२३।४५ ॥  
चित्रकस्याभवत् पुत्रः पृथुर्विपृथुरेव च  ।  
अश्वग्रीवः सुबाहुश्च सुपार्श्वकगवेषणौ  ॥ कूर्म्प्_१,२३।४६ ॥  
अन्धकात् काश्यदुहिता लेभे च चतुरः सुतान्  ।  
कुकुरं भजमानं च शुचिं कम्बलबर्हिषम्  ॥ कूर्म्प्_१,२३।४७ ॥  
कुकुरस्य सुतो वृष्णिर्वृष्णेस्तु तनयो ऽभवत्  ।  
कपोतरोमा विपुलस्तस्य पुत्रो विलोमकः  ॥ कूर्म्प्_१,२३।४८ ॥  
तस्यासीत् तुम्बुरुसखा विद्वान् पुत्रो नलः किल  ।  
ख्यायते तस्य नामानुरनोरानकदुन्दुभिः  ॥ कूर्म्प्_१,२३।४९ ॥  
स गोवर्धनमासाद्य तताप विपुलं तपः  ।  
वरं तस्मै ददौ देवो ब्रह्मा लोकमहेश्वरः  ॥ कूर्म्प्_१,२३।५० ॥  
वंशस्य चाक्षयां कीर्ति गानयोगमनुत्तमम्  ।  
गुरोरभ्यधिकं विप्राः कामरूपित्वमेव च  ॥ कूर्म्प्_१,२३।५१ ॥  
स लब्ध्वा वरमव्यग्रो वरेण्यं वृषवाहनम्  ।  
पूजयामास गानेन स्थाणुं त्रिदशपूजितम्  ॥ कूर्म्प्_१,२३।५२ ॥  
तस्य गानरतस्याथ भगवानम्बिकापतिः  ।  
कन्यारत्नं ददौ देवो दुर्लभं त्रिदशैरपि  ॥ कूर्म्प्_१,२३।५३ ॥  
तया स सङ्गतो राजा गानयोगमनुत्तमम्  ।  
अशिक्षयदमित्रघ्नः प्रियां तां भ्रान्तलोचनाम्  ॥ कूर्म्प्_१,२३।५४ ॥  
तस्यामुत्पादयामास सुभुजं नाम शोभनम्  ।  
रूपलावण्यसम्पन्नां ह्रीमतीमपि कन्यकाम्  ॥ कूर्म्प्_१,२३।५५ ॥  
ततस्तं जननी पुत्रं बाल्ये वयसि शोभनम्  ।  
शिक्षयामास विधिवद् गानविद्यां च कन्यकाम्  ॥ कूर्म्प्_१,२३।५६ ॥  
कृतोपनयनो वेदानधीत्य विधिवद् गुरोः  ।  
उद्ववाहात्मजां कन्यां गन्धर्वाणां तु मानसीम्  ॥ कूर्म्प्_१,२३।५७ ॥  
तस्यामुत्पादयामास पञ्च पुत्राननुत्तमान्  ।  
वीणावादनतत्त्वज्ञान् गानशास्त्रविशारदान्  ॥ कूर्म्प्_१,२३।५८ ॥  
पुत्रैः पौत्रैः सपत्नीको राजा गानविशारदः  ।  
पूजयामास गानेन देवं त्रिपुरनाशनम्  ॥ कूर्म्प्_१,२३।५९ ॥  
ह्रीमती चापि या कन्या श्रीरिवायतलोचना  ।  
सुबाहुर्नाम गन्धर्वस्तामादाय ययौ पुरीम्  ॥ कूर्म्प्_१,२३।६० ॥  
तस्यामप्यभवन् पुत्रा गन्धर्वस्य सुतेजसः  ।  
सुषेणवीरसुग्रीवसुभोजनरवाहनाः  ॥ कूर्म्प्_१,२३।६१ ॥  
अथासीदभिजित् पुत्रो वीरस्त्वानकदुन्दुभेः  ।  
पुनर्वसुश्चाभिजितः सम्बभूवाहुकः सुतः  ॥ कूर्म्प्_१,२३।६२ ॥  
आहुकस्योग्रसेनश्च देवकश्च द्विजोत्तमाः  ।  
देवकस्य सुता वीरा जज्ञिरे त्रिदशोपमाः  ॥ कूर्म्प्_१,२३।६३ ॥  
देववानुपदेवश्च सुदेवो देवरक्षितः  ।  
तेषां स्वसारः सप्तासन् वसुदेवाय ता ददौ  ॥ कूर्म्प्_१,२३।६४ ॥  
वृकदेवोपदेवा च तथान्या देवरक्षिता  ।  
श्रीदेवा शान्तिदेवा च सहदेवा सहदेवा च सुव्रता  ।  
देवकी चापि तासां तु वरिष्ठाभूत् सुमध्यमा  ॥ कूर्म्प्_१,२३।६५ ॥  
अग्रसेनस्य पुत्रो ऽभून्न्यग्रोधः कंस एव च  ।  
सुभूमी राष्ट्रपालश्च तुष्टिमाञ्छङ्कुरेव च  ॥ कूर्म्प्_१,२३।६६ ॥  
भजमानादबूत् पुत्रः प्रख्यातो ऽसौ विदूरथः  ।  
तस्य शूरः शमिस्तस्मात् प्रतिक्षत्रस्ततो ऽभवत्  ॥ कूर्म्प्_१,२३।६७ ॥  
स्वयम्भोजस्ततस्तस्माद् हृदिकः शत्रुतापनः  ।  
कृतवर्माथ तत्पुत्रो देवरस्तत्सुतः स्मृतः  ।  
स शूरस्तत्सुतो धीमान् वसुदेवो ऽथ तत्सुतः  ॥ कूर्म्प्_१,२३।६८ ॥  
वसुदेवावन्महाबाहुर्वासुदेवो जगद्गुरुः  ।  
बभूव देवकीपुत्रो देवैरभ्यर्थितो हरिः  ॥ कूर्म्प्_१,२३।६९ ॥  
रोहिणी च महाभागा वसुदेवस्य शोभना  ।  
असूत पत्नी सङ्कर्षं रामं ज्येष्ठं हलायुधम्  ॥ कूर्म्प्_१,२३।७० ॥  
स एव परमात्मासौ वासुदेवो जगन्मयः  ।  
हलायुधः स्वयं साक्षाच्छेषः सङ्कर्षणः प्रभुः  ॥ कूर्म्प्_१,२३।७१ ॥  
भृगुशापच्छलेनैव मानयन् मानुषीं तनुम्  ।  
बभूत तस्यां देवक्यां रोहिण्यामपि माधवः  ॥ कूर्म्प्_१,२३।७२ ॥  
उमादेहसमुद्भूता योगनिद्रा च कौशीकी  ।  
नियोगाद् वासुदेवस्य यशोदातनया ह्यभूत्  ॥ कूर्म्प्_१,२३।७३ ॥  
ये चान्ये वसुदेवस्य वासुदेवाग्रजाः सुताः  ।  
प्रागेव कंसस्तान् सर्वान् जघान मुनिपुङ्गवाः  ॥ कूर्म्प्_१,२३।७४ ॥  
सुषेणश्च तथोदायी भद्रसेनो महाबलः  ।  
ऋजुदासो भद्रदासः कीर्तिमानपि पूर्वजः  ॥ कूर्म्प्_१,२३।७५ ॥  
हतेष्वेतेषु सर्वेषु रोहिणी वसुदेवतः  ।  
असूत रामं लोकेशं बलभद्रं हलायुधम्  ॥ कूर्म्प्_१,२३।७६ ॥  
जाते ऽथ रामे देवानामादिमात्मानमच्युतम्  ।  
असूत देवकी कृष्णं श्रीवत्साङ्कितवक्षसम्  ॥ कूर्म्प्_१,२३।७७ ॥  
रेवती नाम रामस्य भार्यासीत् सुगुणान्विता  ।  
तस्यामुत्पादयामास पुत्रौ द्वौ निशठोल्मुकौ  ॥ कूर्म्प्_१,२३।७८ ॥  
षोडशस्त्रीसहस्त्राणि कृष्णस्याक्लिष्टकर्मणः  ।  
बभूवुरात्मजास्तासु शतशो ऽथ सहस्त्रशः  ॥ कूर्म्प्_१,२३।७९ ॥  
चारुदेष्णः सुचारुश्च चारुवेषो यशोधरः  ।  
चारुश्रवाश्चारुयशाः प्रद्युम्नः शङ्ख एव च  ॥ कूर्म्प्_१,२३।८० ॥  
रुक्मिण्य वासुदेवस्यां महाबलपराक्रमाः  ।  
विशिष्टाः सर्वपुत्राणां सम्बभूवुरिम् सुताः  ॥ कूर्म्प्_१,२३।८१ ॥  
तान् दृष्ट्वा तनयान् वीरान् रौक्मिणेयाञ्जनार्दनम्  ।  
जाम्बवत्यब्रवीत् कृष्णं भार्या तस्य शुचिस्मिता  ॥ कूर्म्प्_१,२३।८२ ॥  
मम त्वं पुण्डरीकाक्ष विशिष्टं गुणवत्तमम्  ।  
सुरेशसदृशं पुत्रं देहि दानवसूदन  ॥ कूर्म्प्_१,२३।८३ ॥  
जात्बवत्या वचः श्रुत्वा जगन्नाथः स्वयं हरिः  ।  
समारेभे तपः कर्तुं तपोनिधिररिन्दमः  ॥ कूर्म्प्_१,२३।८४ ॥  
तच्छृणुध्वं मुनिश्रेष्ठा यथासौ देवकीसुतः  ।  
दृष्ट्वा लेभे सुतं रुद्रं तप्त्वा तीव्रं महत् तपः  ॥ कूर्म्प्_१,२३।८५ ॥  
  
इति श्रीकूर्मपुराणे षट्साहस्त्र्यां संहितायां पूर्वविभागे त्रयोविंशो ऽध्यायः  
  
  
_____________________________________________________________  
  
  
सूत उवाच  
अथ देवो हृषीकेशो भगवान् पुरुषोत्तमः  ।  
तताप घोरं पुत्रार्थं निदानं तपसस्तपः  ॥ कूर्म्प्_१,२४।१ ॥  
स्वेच्छयाप्यवतीर्णो ऽसौ कृतकृत्यो ऽपि विश्वधृक्  ।  
चचार स्वात्मनो मूलं बोधयन् भावमैश्वरम्  ॥ कूर्म्प्_१,२४।२ ॥  
जगाम योगिभिर्जुष्टं नानापक्षिसमाकुलम्  ।  
आश्रमं तूपमन्योर्वै मुनीन्द्रस्य महात्मनः  ॥ कूर्म्प्_१,२४।३ ॥  
तपत्त्रिराजमारूढः सुपर्णमतितेजसम्  ।  
शङ्खचक्रगदापाणिः श्रीवत्सकृतलक्षणः  ॥ कूर्म्प्_१,२४।४ ॥  
नानाद्रुमलताकीर्णं नानापुष्पोपशोभितम्  ।  
ऋषीणामाश्रमैर्जुष्टं वेदघोषनिनादितम्  ॥ कूर्म्प्_१,२४।५ ॥  
सिंहर्क्षशरभाकीर्णं शार्दूलगजसंयुतम्  ।  
विमलस्वादुपानीयैः सरोभिरुपशोभितम्  ॥ कूर्म्प्_१,२४।६ ॥  
आरामैर्विविधैर्जुष्टं देवतायतनैः शुभैः  ।  
ऋषिकैरृषिपुत्रैश्च महामुनिगणैस्तथा  ॥ कूर्म्प्_१,२४।७ ॥  
वेदाध्ययनसम्पन्नैः सेवितं चाग्निहोत्रिभिः  ।  
योगिभिर्ध्याननिरतैर्नासाग्रगतलोचनैः  ॥ कूर्म्प्_१,२४।८ ॥  
उपेतं सर्वतः पुण्यं ज्ञानिभिस्तत्त्वदर्शिभिः  ।  
नदीभिरभितो जुष्टं जापकैर्ब्रह्मवादिभिः  ॥ कूर्म्प्_१,२४।९ ॥  
सेवितं तापसैः पुण्यैरीशाराधनतत्परैः  ।  
प्रशान्तैः सत्यसङ्कल्पैर्निः शोकैर्निरुपद्रवैः  ॥ कूर्म्प्_१,२४।१० ॥  
भस्मावदातसर्वाङ्गै रुद्रजाप्यपरायणैः  ।  
मुण्डितैर्जटिलैः शुद्धैस्तथान्यैश्च शिखाजटैः  ।  
सेवितं तापसैर्नित्य ज्ञानिभिर्ब्रह्मचारिभिः  ॥ कूर्म्प्_१,२४।११ ॥  
तत्राश्रमवरे रम्ये सिद्धाश्रमविभूषिते  ।  
गङ्गा भगवती नित्यं वहत्येवाघनाशिनी  ॥ कूर्म्प्_१,२४।१२ ॥  
स तानन्विष्य विश्वात्मा तापसान् वीतकल्मषान्  ।  
प्रणामेनाथ वचसा पूजयामास माधवः  ॥ कूर्म्प्_१,२४।१३ ॥  
ते ते दृष्ट्वा जगद्योनिं शङ्खचक्रगदाधरम्  ।  
प्रणेमुर्भक्तिसंयुक्ता योगिनां परमं गुरुम्  ॥ कूर्म्प्_१,२४।१४ ॥  
स्तुवन्ति वैदिकैर्मन्त्रैः कृत्वा हृदि सनातनम्  ।  
प्रोचुरन्योन्यमव्यक्तमादिदेवं महामुनिम्  ॥ कूर्म्प्_१,२४।१५ ॥  
अयं स भगवानेकः साक्षान्नारायणः परः  ।  
अगच्छत्यधुना देवः पुराणपुरुषः स्वयम्  ॥ कूर्म्प्_१,२४।१६ ॥  
अयमेवाव्ययः स्त्रष्टा संहर्ता चैव रक्षकः  ।  
अमूर्तो मूर्तिमान् भूत्वा मुनीन् द्रष्टुमिहागतः  ॥ कूर्म्प्_१,२४।१७ ॥  
एष धाता विधाता च समागच्छति सर्वगः  ।  
अनादिरक्षयो ऽनन्तो महाभूतो महेश्वरः  ॥ कूर्म्प्_१,२४।१८ ॥  
श्रुत्वा श्रुत्वा हरिस्तेषां वचांसि वचनातिगः  ।  
ययौ स तूर्णं गोविन्दः स्थानं तस्य महात्मनः  ॥ कूर्म्प्_१,२४।१९ ॥  
उपस्पृश्याथ भावेन तीर्थे तीर्थे स यादवः  ।  
चकार देवकीसूनुर्देवर्षिपितृतर्पणम्  ॥ कूर्म्प्_१,२४।२० ॥  
नदीनां तीरसंस्थानि स्थापितानि मुनीश्वरैः  ।  
लिङ्गानि पूजयामास शम्भोरमिततेजसः  ॥ कूर्म्प्_१,२४।२१ ॥  
दृष्ट्वा दृष्ट्वा समायान्तं यत्र यत्र जनार्दनम्  ।  
पूजयाञ्चक्रिरे पुष्पैरक्षतैस्तत्र वासिनः  ॥ कूर्म्प्_१,२४।२२ ॥  
समीक्ष्य वासुदेवं तं शार्ङ्गशङ्खासिधारिणम्  ।  
तस्थिरे निश्चलाः सर्वे शुभाङ्गं तन्निवासिनः  ॥ कूर्म्प्_१,२४।२३ ॥  
यानि तत्रारुरुक्षूणां मानसानि जनार्दनम्  ।  
दृष्ट्वा समीहितान्यासन् निष्क्रामन्ति पुराहिरम्  ॥ कूर्म्प्_१,२४।२४ ॥  
अथावगाह्य गङ्गायां कृत्वा देवादितर्पणम्  ।  
आदाय पुष्पवर्याणि मुनीन्द्रस्याविशद् गृहम्  ॥ कूर्म्प्_१,२४।२५ ॥  
दृष्ट्वा तं योगिनां श्रेष्ठं भस्मोद्धूलितविग्रहम्  ।  
जटाचीरधरं शान्तं ननाम शिरसा मुनिम्  ॥ कूर्म्प्_१,२४।२६ ॥  
आलोक्य कृष्णमायान्तं पूजयामास तत्त्ववित्  ।  
आसने चासयामास योगिनां प्रथमातिथिम्  ॥ कूर्म्प्_१,२४।२७ ॥  
उवाच वचसां योनिं जानीमः परमं पदम्  ।  
विष्णुमव्यक्तसंस्थानं शिष्यभावेन संस्थितम्  ॥ कूर्म्प्_१,२४।२८ ॥  
स्वागतं ते हृषीकेश सफलानि तपांसि नः  ।  
यद् साक्षादेव विश्वात्मा मद्गेहं विष्णुरागतः  ॥ कूर्म्प्_१,२४।२९ ॥  
त्वां न पश्यन्ति मुनयो यतन्तो ऽपि हि योगिनः  ।  
तादृशस्याथ भवतः किमागमनकारणम्  ॥ कूर्म्प्_१,२४।३० ॥  
श्रुत्वोपमन्योस्तद् वाक्यं भगवान् केशिमर्दनः  ।  
व्याजहार महायोगी वचनं प्रणिपत्य तम्  ॥ कूर्म्प्_१,२४।३१ ॥  
श्रीकृष्ण उवाच  
भगवन् द्रष्टुमिच्छामि गिरीशं कृत्तिवाससम्  ।  
सम्प्राप्तो भवतः स्थानं भगवद्दर्शनोत्सुकः  ॥ कूर्म्प्_१,२४।३२ ॥  
कथं स भगवानीशो दृश्यो योगविदां वरः  ।  
मयाचिरेण कुत्राहं द्रक्ष्यामि तमुमापतिम्  ॥ कूर्म्प्_१,२४।३३ ॥  
इत्याह भगवानुक्तो दृश्यते परमेश्वरः  ।  
भक्त्या चोग्रेण तपसा तत्कुरुष्वेह यत्नतः  ॥ कूर्म्प्_१,२४।३४ ॥  
इहेश्वरं देवदेवं मुनीन्द्रा ब्रह्मवादिनः  ।  
ध्यायन्तो ऽत्रासते देवं जापिनस्तापसाश्च ये  ॥ कूर्म्प्_१,२४।३५ ॥  
इह देवः सपत्नीको भगवान् वृषभध्वजः  ।  
क्रीडते विविधैर्भूतैर्योगिभिः परिवारितः  ॥ कूर्म्प्_१,२४।३६ ॥  
इहाश्रमे पुरा रुद्रात् तपस्तप्त्वा सुदारुणम्  ।  
लेभे महेश्वराद् योगं वसिष्ठो भगवानृषिः  ॥ कूर्म्प्_१,२४।३७ ॥  
इहैव भगवान् व्यसः कृष्णद्वैपायनः प्रभुः  ।  
दृष्ट्वा तं परमं ज्ञानं लब्धवानीश्वरेश्वरम्  ॥ कूर्म्प्_१,२४।३८ ॥  
इहाश्रमवरे रम्ये तपस्तप्त्वा कपर्दिनः  ।  
अविन्दत् पुत्रकान् रुद्रात् सुरभिर्भक्तिसंयुता  ॥ कूर्म्प्_१,२४।३९ ॥  
इहैव देवताः पूर्वं कालाद् भीता महेश्वरम्  ।  
दृष्टवन्तो हरं श्रीमन्निर्भया निर्वृतिं ययुः  ॥ कूर्म्प्_१,२४।४० ॥  
इहाराध्य महादेवं सावर्णिस्तपतां वरः  ।  
लब्धवान् परमं योगं ग्रन्थकारत्वमुत्तमम्  ॥ कूर्म्प्_१,२४।४१ ॥  
प्रवर्तयामास शुभां कृत्वा वै संहितां द्विजः  ।  
पौराणिकीं सुपुण्यार्थां सच्छिष्येषु द्विजातिषु  ॥ कूर्म्प्_१,२४।४२ ॥  
इहैव संहितां दृष्ट्वा कापेयः शांशपायनः  ।  
महादेवं चकारेमां पौराणीं तन्नियोगतः  ।  
द्वादशैव सहस्त्राणि श्लोकानां पुरुषोत्तम  ॥ कूर्म्प्_१,२४।४३ ॥  
इह प्रवर्तिता पुण्या द्व्यष्टसाहस्त्रिकोत्तरा  ।  
वायवीयोत्तरं नाम पुराणं वेदसम्मितम्  ।  
इहैव ख्यापितं शिष्यैः शांशपायनभाषितम्  ॥ कूर्म्प्_१,२४।४४ ॥  
याज्ञवल्क्यो महायोगी दृष्ट्वात्र तपसा हरम्  ।  
चकार तन्नियोगेन योगशास्त्रमनुत्तमम्  ॥ कूर्म्प्_१,२४।४५ ॥  
इहैव भृगुणा पूर्वं तप्त्वा वै परमं तपः  ।  
शुक्रो महेश्वरात् पुत्रो लब्धो योगविदां वरः  ॥ कूर्म्प्_१,२४।४६ ॥  
तस्मादिहैव देवेशं तपस्तप्त्वा महेश्वरम्  ।  
द्रष्टुमर्हसि विश्वेशमुग्रं भीमं कपर्दिनम्  ॥ कूर्म्प्_१,२४।४७ ॥  
एवमुक्त्वा ददौ ज्ञानमुपमन्युर्महामुनिः  ।  
व्रतं पाशुपतं योगं कृष्णायाक्लिष्टकर्मणे  ॥ कूर्म्प्_१,२४।४८ ॥  
स तेन मुनिवर्येण व्याहृतो मधुसूदनः  ।  
तत्रैव तपसा देवं रुद्रमाराधयत् प्रभुः  ॥ कूर्म्प्_१,२४।४९ ॥  
भस्मौद्धूलितसर्वाङ्गो मुण्डो वल्कलसंयुतः  ।  
जजाप रुद्रमनिशं शिवैकाहितमानसः  ॥ कूर्म्प्_१,२४।५० ॥  
ततो बहुतिथे काले सोमः सोमार्धभूषणः  ।  
अदृश्यत महादेवो व्योम्नि देव्या महेश्वरः  ॥ कूर्म्प्_१,२४।५१ ॥  
किरीटिनं गदिनं चित्रमालं  
पिनाकिनं शूलिनं देवदेवम्  ।  
शार्दूलचर्माम्बरसंवृताङ्गं  
देव्या महादेवमसौ ददर्श  ॥ कूर्म्प्_१,२४।५२ ॥  
परश्वधासक्तकरं त्रिनेत्रं  
नृसिंहचर्मावृतसर्वगात्रम्  ।  
समुद्गिरन्तं प्रणवं बृहन्तं  
सहस्त्रसूर्यप्रतिमं ददर्श  ॥ कूर्म्प्_१,२४।५३ ॥  
प्रभुं पुराणं पुरुषं पुरस्तात्  
सनातनं योगिनमीशितारम्  ।  
अणोरणीयांसमनन्तशक्तिं  
प्राणेश्वरं शम्भुमसौ ददर्श  ॥ कूर्म्प्_१,२४।५४ ॥  
न यस्य देवा न पितामहो ऽपि  
नेन्द्रो न चाग्निर्वरुणो न मृत्युः  ।  
प्रभावमद्यापि वदन्ति रुद्रं  
तमादिदेवं पुरतो ददर्श  ॥ कूर्म्प्_१,२४।५५ ॥  
तदान्वपश्यद् गिरिशस्य वामे  
स्वात्मानमव्यक्तमनन्तरूपम्  ।  
स्तुवन्तमीशं बहुभिर्वचोभिः  
शङ्खासिचक्रार्पितहस्तमाद्यम्  ॥ कूर्म्प्_१,२४।५६ ॥  
कृताञ्जलिं दक्षिणतः सुरेशं  
हंसाधिरूढं पुरुषं ददर्श  ।  
स्तुवानमीशस्य परं प्रभावं  
पितामहं लोकगुरुं दिवस्थम्  ॥ कूर्म्प्_१,२४।५७ ॥  
गणेश्वरानर्कसहस्त्रकल्पान्  
नन्दीश्वरादीनमितप्रभावान्  ।  
त्रिलोकभर्तुः पुरतो ऽन्वपश्यत्  
कुमारमग्निपतिमं सशाखम्  ॥ कूर्म्प्_१,२४।५८ ॥  
मरीचिमत्रिं पुलहं पुलस्त्यं  
प्रचेतसं दक्षमथापि कण्वम्  ।  
पराशरं तत्परतो वसिष्ठं  
स्वायम्भुवं चापि मनुं ददर्श  ॥ कूर्म्प्_१,२४।५९ ॥  
तुष्टाव मन्त्रैरमरप्रधानं  
बद्धाञ्जलिर्विष्णुरुदारबुद्धिः  ।  
प्रणम्य देव्या गिरिशं सभक्त्या  
स्वात्मन्यथात्मानमसौ विचिन्त्य  ॥ कूर्म्प्_१,२४।६० ॥  
श्रीकृष्ण उवाच  
नमो ऽस्तु ते शाश्वत सर्वयोने  
ब्रह्माधिपं त्वामृषयो वदन्ति  ।  
तपश्च सत्त्वं च रजस्तमश्च  
त्वामेव सर्व प्रवदन्ति सन्तः  ॥ कूर्म्प्_१,२४।६१ ॥  
त्वं ब्रह्मा हरिरथ विश्वयोनिरग्निः  
संहर्ता दिनकरमण्डलाधिवासः  ।  
प्राणस्त्वं हुतवहवासवादिभेद-  
सत्वामेकं शरणमुपैमि देवमीशम्  ॥ कूर्म्प्_१,२४।६२ ॥  
साङ्ख्यास्त्वां विगुणमथाहुरेकरूपं  
योगास्त्वां सततमुपासते हृदिस्थम्  ।  
वेदास्त्वामभिदधतीह रुद्रमग्निं  
त्वामेकं शरणमुपैमि देवमीशम्  ॥ कूर्म्प्_१,२४।६३ ॥  
त्वात्पादे कुसुममथापि पत्रमेकं  
दत्त्वासौ भवति विमुक्तविश्वबन्धः  ।  
सर्वाघं प्रणुदति सिद्धयोगिजुष्टं  
स्मृत्वा ते पदयुगलं भवत्प्रसादात्  ॥ कूर्म्प्_१,२४।६४ ॥  
यस्याशेषविभागहीनममलं हृद्यन्तरावस्थितं  
तत्त्वं ज्योतिरनन्तमेकमचलं सत्यं परं सर्वगम्  ।  
स्थानं प्राहुरनादिमध्यनिधनं यस्मादिदं जायते  
नित्यं त्वामहमुपैमि सत्यविभवंविश्वेश्वरन्तंशिवम्  ॥ कूर्म्प्_१,२४।६५ ॥  
ॐ नमो नीलकण्ठाय त्रिनेत्राय च रंहसे  ।  
महादेवाय ते नित्यमीशानाय नमो नमः  ॥ कूर्म्प्_१,२४।६६ ॥  
नमः पिनाकिने तुभ्यं नमो मुण्डाय दण्डिने  ।  
नमस्ते वज्रहस्ताय दिग्वस्त्राय कपर्दिने  ॥ कूर्म्प्_१,२४।६७ ॥  
नमो भैरवनादाय कालरूपाय दंष्ट्रिणे  ।  
नागयज्ञोपवीताय नमस्ते वह्निरेतसे  ॥ कूर्म्प्_१,२४।६८ ॥  
नमो ऽस्तु ते गिरीशाय स्वाहाकाराय ते नमः  ।  
नमो मुक्ताट्टहासाय भीमाय च नमो नमः  ॥ कूर्म्प्_१,२४।६९ ॥  
नमस्ते कामनाशाय नमः कालप्रमाथिने  ।  
नमो भैरववेषाय हराय च निषङ्गिणे  ॥ कूर्म्प्_१,२४।७० ॥  
नमो ऽस्तु ते त्र्यम्बकाय नमस्ते कृत्तिवाससे  ।  
नमो ऽम्बिकाधिपतये पशूनां पतये नमः  ॥ कूर्म्प्_१,२४।७१ ॥  
नमस्ते व्योमरूपाय व्योमाधिपतये नमः  ।  
नरनारीशरीराय साङ्ख्ययोगप्रवर्तिने  ॥ कूर्म्प्_१,२४।७२ ॥  
नमो दैवतनाथाय देवानुगतलिङ्गिने  ।  
कुमारगुरवे तुभ्यं देवदेवाय ते नमः  ॥ कूर्म्प्_१,२४।७३ ॥  
तमो यज्ञाधिपतये नमस्ते ब्रह्मचारिणे  ।  
मृगव्याधाय महते ब्रह्माधिपतये नमः  ॥ कूर्म्प्_१,२४।७४ ॥  
नमो हंसाय विश्वाय मोहनाय नमो नमः  ।  
योगिने योगगम्याय योगमायाय ते नमः  ॥ कूर्म्प्_१,२४।७५ ॥  
नमस्ते प्राणपालाय घण्टानादप्रियाय च  ।  
कपालिने नमस्तुभ्यं ज्योतिषां पतये नमः  ॥ कूर्म्प्_१,२४।७६ ॥  
नमो नमो नमस्तुभ्यं भूय एव नमो नमः  ।  
मह्यं सर्वात्मना कामान् प्रयच्छ परमेश्वर  ॥ कूर्म्प्_१,२४।७७ ॥  
एवं हि भक्त्या देवेशमभिष्टूय स माधवः  ।  
पपात पादयोर्विप्रा देवदेव्योः स दण्डवत्  ॥ कूर्म्प्_१,२४।७८ ॥  
उत्थाप्य भगवान् सोमः कृष्णं केशिनिषूदनम्  ।  
बभाषे मधुरं वाक्यं मेघगम्भीरनिः स्वनः  ॥ कूर्म्प्_१,२४।७९ ॥  
किमर्थं पुण्डरीकाक्ष तपस्तप्तं त्वयाव्यय  ।  
त्वमेव दाता सर्वेषां कामानां कामिनामिह  ॥ कूर्म्प्_१,२४।८० ॥  
त्वं हि सा परमा मूर्तिर्मम नारायणाह्वया  ।  
नानवाप्तं त्वया तात विद्यते पुरुषोत्तम  ॥ कूर्म्प्_१,२४।८१ ॥  
वेत्थ नारायणानन्तमात्मानं परमेश्वरम्  ।  
महादेवं महायोगं स्वेन योगेन केशव  ॥ कूर्म्प्_१,२४।८२ ॥  
श्रुत्वा तद्वचनं कृष्णः प्रहसन् वै वृषध्वजम्  ।  
उवाच वीक्ष्य विश्वेशं देवीं च हिमशैलजाम्  ॥ कूर्म्प्_१,२४।८३ ॥  
ज्ञातं हि भवता सर्वं स्वेन योगेन शङ्कर  ।  
इच्छाम्यात्मसमं पुत्रं त्वद्भक्तं देहि शङ्कर  ॥ कूर्म्प्_१,२४।८४ ॥  
तथास्त्वित्याह विश्वात्मा प्रहृष्टमनसा हरः  ।  
देवीमालोक्य गिरिजां केशवं परिषस्वजे  ॥ कूर्म्प्_१,२४।८५ ॥  
ततः सा जगतां माता शङ्करार्धशरीरिणी  ।  
व्याजहार हृषीकेशं देवी हिमगिरीन्द्रजा  ॥ कूर्म्प्_१,२४।८६ ॥  
वत्स जाने तवानन्तां निश्चलां सर्वदाच्युत  ।  
अनन्यामीश्वरे भक्तिमात्मन्यपि च केशव  ॥ कूर्म्प्_१,२४।८७ ॥  
त्वं हि नारायणः साक्षात् सर्वात्मा पुरुषोत्तमः  ।  
प्रार्थितो दैवतैः पूर्वं सञ्जातो दैवकीसुतः  ॥ कूर्म्प्_१,२४।८८ ॥  
पश्य त्वमात्मनात्मानमात्मीयममलं पदम्  ।  
नावयोर्विद्यते भेद एवं पश्यन्ति सूरयः  ॥ कूर्म्प्_१,२४।८९ ॥  
इमानिमान् वरानिष्टान् मत्तो गृह्णीष्व केशव  ।  
सर्वज्ञत्वं तथैश्वर्यं ज्ञानं तत् पारमेश्वरम्  ।  
ईश्वरे निश्चलां भक्तिमात्मन्यपि परं बलम्  ॥ कूर्म्प्_१,२४।९० ॥  
एवमुक्तस्तया कृष्णो महादेव्या जनार्दनः  ।  
आशिषं शिरसाहृङ्णाद् देवो ऽप्याह महेश्वरः  ॥ कूर्म्प्_१,२४।९१ ॥  
प्रगृह्य कृष्णं भगवानथेशः  
करेण देव्या सह देवदेवः  ।  
सम्पूज्यमानो मुनिभिः सुरेशै-  
र्     जगाम कैलासगिरिं गिरीशः  ॥ कूर्म्प्_१,२४।९२ ॥  
  
इति श्रीकूर्मपूराणे षट्साहस्त्र्यां संहितायां पूर्वविभागे चतुर्विशो ऽध्यायः  
  
  
_____________________________________________________________  
  
  
सूत उवाच  
प्रविश्य मेरुशिखरं कैलासं कनकप्रभम्  ।  
रराम भगवान् सोमः केशवेन महेश्वरः  ॥ कूर्म्प्_१,२५।१ ॥  
अपश्यंस्तं महात्मानं कैलासगिरिवासिनः  ।  
पूजयाञ्चक्रिरे कृष्णं देवदेवमथाच्युतम्  ॥ कूर्म्प्_१,२५।२ ॥  
चतुर्बाहुमुदाराङ्गं कालमेघसमप्रभम्  ।  
किरीटिनं शार्ङ्गपाणि श्रीवत्साङ्कितवक्षसम्  ॥ कूर्म्प्_१,२५।३ ॥  
दीर्घबाहुं विशालाक्षं पीतवाससमच्युतम्  ।  
दधानमुरसा मालां वैजयन्तीमनुत्तमाम्  ॥ कूर्म्प्_१,२५।४ ॥  
भ्राजमानं श्रिया दिव्यं युवानमतिकोमलम्  ।  
पद्माङ्घ्रिनयनं चारु सुस्मितं सुगतिप्रदम्  ॥ कूर्म्प्_१,२५।५ ॥  
कदाचित् तत्र लीलार्थं देवकीनन्दवर्धनः  ।  
भ्राजमानः श्रीया कृष्णश्चचार गिरिकन्दरे  ॥ कूर्म्प्_१,२५।६ ॥  
गन्धर्वाप्सरसां मुख्या नागकन्याश्च कृत्स्नशः  ।  
सिद्धा यक्षाश्च गन्धर्वास्तत्र तत्र जगन्मयम्  ॥ कूर्म्प्_१,२५।७ ॥  
दृष्ट्वाश्चर्यं परं गत्वा हर्षादुत्फुल्लोचनाः  ।  
मुमुचुः पुष्पवर्षाणि तस्य मूर्ध्नि महात्मनः  ॥ कूर्म्प्_१,२५।८ ॥  
गन्धर्वकन्यका दिव्यास्तद्वदप्सरसां वराः  ।  
दृष्ट्वा चकमिरे कृष्णं स्त्रस्तवस्त्रविभूषणाः  ॥ कूर्म्प्_१,२५।९ ॥  
काश्चिद् गायन्ति विविधां गीतिं गीतविशारदाः  ।  
सम्प्रेक्ष्य देवकीसूनुं सुन्दर्यः काममोहिताः  ॥ कूर्म्प्_१,२५।१० ॥  
काश्चिद्विलासबहुला नृत्यन्ति स्म तदग्रतः  ।  
सम्प्रेक्ष्य संस्थिताः काश्चित् पपुस्तद्वदनामृतम्  ॥ कूर्म्प्_१,२५।११ ॥  
काश्चिद् भूषणवर्याणि स्वाङ्गादादाय सादरम्  ।  
भूषयाञ्चक्रिरे कृष्णं कामिन्यो लोकभूषणम्  ॥ कूर्म्प्_१,२५।१२ ॥  
काश्चिद् भूषणवर्याणि समादाय तदङ्गतः  ।  
स्वात्मानं बूषयामासुः स्वात्मगैरपि माधवम्  ॥ कूर्म्प्_१,२५।१३ ॥  
काश्चिदागत्य कृष्णस्य समीपं काममोहिताः  ।  
चुचुम्बुर्वदनाम्भोजं हरेर्मुग्धमृगेक्षणाः  ॥ कूर्म्प्_१,२५।१४ ॥  
प्रगृह्य काश्चिद् गोविन्दं करेण भवनं स्वकम्  ।  
प्रापयामासुर्लोकादिं मायया तस्य मोहिताः  ॥ कूर्म्प्_१,२५।१५ ॥  
तासां स भगवान् कृष्णः कामान् कमललोचनः  ।  
बहूनि कृत्वा रूपाणि पूरयामास लीलया  ॥ कूर्म्प्_१,२५।१६ ॥  
एवं वै सुचिरं कालं देवदेवपुरे हरिः  ।  
रेमे नारायणः श्रीमान् मायया मोहयञ्जगत्  ॥ कूर्म्प्_१,२५।१७ ॥  
गते बहुतिथे काले द्वारवत्यां निवासिनः  ।  
बभूवुर्विह्वला भीता गोविन्दविरहे जनाः  ॥ कूर्म्प्_१,२५।१८ ॥  
ततः सुपर्णो बलवान् पूर्वमेव विसजितः  ।  
कृष्णेन मार्गमाणस्तं हिमवन्तं ययौ गिरिम्  ॥ कूर्म्प्_१,२५।१९ ॥  
अदृष्ट्वा तत्र गोविन्दं प्रणम्य शिरसा मुनिम्  ।  
आजगामोपमन्युं तं पुरीं द्वारवतीं पुनः  ॥ कूर्म्प्_१,२५।२० ॥  
तदन्तरे महादैत्या राक्षसाश्चातिभीषणाः  ।  
आजग्मुर्द्वारकां शुभ्रां भीषयन्तः सहस्त्रशः  ॥ कूर्म्प्_१,२५।२१ ॥  
स तान् सुपर्णो बलवान् कृष्णतुल्यपराक्रमः  ।  
हत्वा युद्धेन महता रक्षति स्म पुरीं शुभाम्  ॥ कूर्म्प्_१,२५।२२ ॥  
एतस्मिन्नेव काले तु नारदो भगवानृषिः  ।  
दृष्ट्वा कैलासशिखरे कृष्णं द्वारवतीं गतः  ॥ कूर्म्प्_१,२५।२३ ॥  
तं दृष्ट्वा नारदमृषिं सर्वे तत्र निवासिनः  ।  
प्रोचुर्नारायणो नाथः कुत्रास्ते भगवान् हरिः  ॥ कूर्म्प्_१,२५।२४ ॥  
स तानुवाच भगवान् कैलसशिखरे हरिः  ।  
रमते ऽद्य महायोगीं तं दृष्ट्वाहमिहागतः  ॥ कूर्म्प्_१,२५।२५ ॥  
तस्योपश्रुत्य वचनं सुपर्णः पततां वरः  ।  
जगामाकाशगो विप्राः कैलासं गिरिमुत्तमम्  ॥ कूर्म्प्_१,२५।२६ ॥  
ददर्श देवकीसूनुं भवने रत्नमण्डिते  ।  
वरासनस्थं गोविन्दं देवदेवान्तिके हरिम्  ॥ कूर्म्प्_१,२५।२७ ॥  
उपास्यमानममरैर्दिव्यस्त्रीभिः समन्ततः  ।  
महादेवगणैः सिद्धैर्योगिभिः परिवारितम्  ॥ कूर्म्प्_१,२५।२८ ॥  
प्रणम्य दण्डवद् भूमौ सुपर्णः शङ्करं शिवम्  ।  
निवेदयामास हरेः प्रवृत्तिं द्वारके पुरे  ॥ कूर्म्प्_१,२५।२९ ॥  
ततः प्रणम्य शिरसा शङ्करं नीललोहितम्  ।  
आजगाम पुरीं कृष्णः सो ऽनुज्ञातो हरेण तु  ॥ कूर्म्प्_१,२५।३० ॥  
आरुह्य कश्यपसुतं स्त्रीगणैरभिपूजितः  ।  
वचोभिरमृतास्वादैर्मानितो मधुसूदनः  ॥ कूर्म्प्_१,२५।३१ ॥  
वीक्ष्य यान्तममित्रघ्नं गन्धर्वाप्सरसां वराः  ।  
अन्वगच्छन् महोयोगं शङ्खचक्रगदाधरम्  ॥ कूर्म्प्_१,२५।३२ ॥  
विसर्जयित्वा विश्वात्मा सर्वा एवाङ्गना हरिः  ।  
ययौ स तूर्णं गोविन्दो दिव्यां द्वारवतीं पुरीम्  ॥ कूर्म्प्_१,२५।३३ ॥  
गते मुररिपौ नैव कामिन्यो मुनिपुङ्गवाः  ।  
निशेव चन्द्ररहिता विना तेन चकाशिरे  ॥ कूर्म्प्_१,२५।३४ ॥  
श्रुत्वा पौरजनास्तूर्णं कृष्णागमनमुत्तमम्  ।  
मण्डयाञ्चक्रिरे दिव्यां पुरीं द्वारवतीं शुभाम्  ॥ कूर्म्प्_१,२५।३५ ॥  
पताकाभिर्विशालाभिर्ध्वजै रत्नपरिष्कृतैः  ।  
लाजादिभिः पुरीं रम्यां भूषयाञ्चक्रिरे तदा  ॥ कूर्म्प्_१,२५।३६ ॥  
अवादयन्त विविधान् वादित्रान् मधुरस्वनान्  ।  
शङ्खान् सहस्त्रशो दध्मुर्वोणावादान् वितेनिरे  ॥ कूर्म्प्_१,२५।३७ ॥  
प्रविष्टमात्रे गोविन्दे पुरीं द्वारवतीं शुभाम्  ।  
अगायन् मधुरं गानं स्त्रियो यौवनशालिनः  ॥ कूर्म्प्_१,२५।३८ ॥  
दृष्ट्वा ननृतुरीशानं स्थिताः प्रासादमूर्धसु  ।  
मुमुचुः पुष्पवर्षाणि वसुदेवसुतोपरि  ॥ कूर्म्प्_१,२५।३९ ॥  
प्रविश्य भवनं कृष्ण आशीर्वादाभिवर्धितः  ।  
वरासने महायोगी भाति देवीभिरन्वितः  ॥ कूर्म्प्_१,२५।४० ॥  
सुरम्ये मण्डपे शुभ्रे शङ्खाद्यैः परिवारितः  ।  
आत्मजैरभितो मुख्यैः स्त्रीसहस्त्रैश्च संवृतः  ॥ कूर्म्प्_१,२५।४१ ॥  
तत्रासनवरे रम्ये जाम्बवत्या सहाच्युतः  ।  
भ्राजते मालया देवो यथा देव्या समन्वितः  ॥ कूर्म्प्_१,२५।४२ ॥  
आजग्मुर्देवगन्धर्वा द्रष्टुं लोकादिमव्ययम्  ।  
महर्षयः पूर्वजाता मार्कण्डेयादयो द्विजाः  ॥ कूर्म्प्_१,२५।४३ ॥  
ततः स भगवान् कृष्णो मार्कण्डेयं समागतम्  ।  
ननामोत्थाय शिरसा स्वासनं च ददौ हरिः  ॥ कूर्म्प्_१,२५।४४ ॥  
सम्पूज्य तानृषिगणान् प्रणामेन महाभुजः  ।  
विसर्जयामास हरिर्दत्त्वा तदभिवाञ्छितान्  ॥ कूर्म्प्_१,२५।४५ ॥  
तदा मध्याह्नसमये देवदेवः स्वयं हरिः  ।  
स्नात्वा शुक्लाम्बरो भानुमुपतिष्ठत् कृताञ्जलिः  ॥ कूर्म्प्_१,२५।४६ ॥  
जजाप जाप्यं विधिवत् प्रेक्षमाणो दिवाकरम्  ।  
तर्पयामास देवेशो देवेशो देवान् मुनिगणान् पितॄन्  ॥ कूर्म्प्_१,२५।४७ ॥  
प्रविश्य देवभवनं मार्कण्डेयेन चैव हि  ।  
पूजयामास लिङ्गस्थं भूतेशं भूतिभूषणम्  ॥ कूर्म्प्_१,२५।४८ ॥  
समाप्य नियमं सर्वं नियन्तासौ नृणां स्वयम्  ।  
भोजयित्वा मुनिवरं ब्राह्मणानभिपूज्य च  ॥ कूर्म्प्_१,२५।४९ ॥  
कृत्वात्मयोगं विप्रेन्द्रा मार्कण्डेयेन चाच्युतः  ।  
कथाः पौराणिकीः पुण्याश्चक्रे पुत्रादिभिर्वृतः  ॥ कूर्म्प्_१,२५।५० ॥  
अथैतत् सर्वमखिलं दृष्ट्वा कर्म महामुनिः  ।  
मार्कण्डेयो हसन् कृष्णं बभाषे मधुरं वचः  ॥ कूर्म्प्_१,२५।५१ ॥  
मार्कण्डेय उवाच  
कः समाराध्यते देवो भवता कर्मभिः शुभैः  ।  
ब्रूहि त्वं कर्मभिः पूज्यो योगिनां ध्येय एव च  ॥ कूर्म्प्_१,२५।५२ ॥  
त्वं हि तत् परमं ब्रह्म निर्वाणममलं पदम्  ।  
भारावतरणार्थाय जातो वृष्णिकुले प्रभुः  ॥ कूर्म्प्_१,२५।५३ ॥  
तमब्रवीन्महाबाहुः कृष्णो ब्रह्मविदां वरः  ।  
शृण्वतामेव पुत्राणां सर्वेषां प्रहसन्निव  ॥ कूर्म्प्_१,२५।५४ ॥  
श्रीभगवानुवाच  
भवता कथितं सर्वं तथ्यमेव न संशयः  ।  
तथापि देवमीशानं पूजयामि सनातनम्  ॥ कूर्म्प्_१,२५।५५ ॥  
न मे विप्रास्ति कर्तव्यं नानवाप्तं कथञ्चन  ।  
पूजयामि तथापीशं जानन्नैतत् परं शिवम्  ॥ कूर्म्प्_१,२५।५६ ॥  
न वै पश्यन्ति तं देवं मायया मोहिता जनाः  ।  
ततो ऽहं स्वात्मनो मूलं ज्ञापयन् पूजयामि तम्  ॥ कूर्म्प्_१,२५।५७ ॥  
न च लिङ्गार्चनात् पुण्यं लोकेस्मिन् भीतिनाशनम्  ।  
तथा लिङ्गे हितायैषां लोकानां पूजयेच्छिवम्  ॥ कूर्म्प्_१,२५।५८ ॥  
यो ऽहं तल्लिङ्गमित्याहुर्वेदवादविदो जनाः  ।  
ततो ऽहमात्ममीशानं पूजयाम्यात्मनैव तु  ॥ कूर्म्प्_१,२५।५९ ॥  
तस्यैव परमा मूर्तिस्तन्मयो ऽहं न संशयः  ।  
नावयोर्द्यिते भेदो वेदेष्वेवं विनिश्चयः  ॥ कूर्म्प्_१,२५।६० ॥  
एष देवो महादेवः सदा संसारभीरुभिः  ।  
ध्येयः पूज्यश्च वन्द्यश्च ज्ञेयो लिङ्गे महेश्वरः  ॥ कूर्म्प्_१,२५।६१ ॥  
मार्कण्डेय उवाच  
किं तल्लिङ्गं सुरश्रेष्ठ लिङ्गे सम्पूज्यते च कः  ।  
ब्रूहि कृष्ण विशालाक्ष गहनं ह्येतदुत्तमम्  ॥ कूर्म्प्_१,२५।६२ ॥  
अव्यक्तं लिङ्गमित्याहुरानन्दं ज्योतिरक्षरम्  ।  
वेदा महेस्वरं देवमाहुर्लिङ्गिनमव्ययम्  ॥ कूर्म्प्_१,२५।६३ ॥  
पुरा चैकार्णवे घोरे नष्टे स्थावरजङ्गमे  ।  
प्रबोधार्थं ब्रह्मणो मे प्रादुर्भूतः स्वयं शिवः  ॥ कूर्म्प्_१,२५।६४ ॥  
तस्मात् कालात् समारभ्य ब्रह्मा चाहं सदैव हि  ।  
पूजयावो महादेवं लोकानां हितकाम्यया  ॥ कूर्म्प्_१,२५।६५ ॥  
मार्कण्डेय उवाच  
कथं लिङ्गमभूत् पूर्वमैश्वरं परमं पदम्  ।  
प्रबोधार्थं स्वयं कृष्ण वक्तुमर्हसि साम्प्रतम्  ॥ कूर्म्प्_१,२५।६६ ॥  
श्रीभगवानुवाच  
आसोदेकार्णवं घोरमविभागं तमोमयम्  ।  
मध्ये चैकार्णवे तस्मिन् शङ्खचक्रगदाधरः  ॥ कूर्म्प्_१,२५।६७ ॥  
सहस्त्रशीर्षा भूत्वाहं सहस्त्राक्षः सहस्त्रपात्  
सहस्त्रबाहुर्युक्तात्मा शयितो ऽहं सनातनः  ॥ कूर्म्प्_१,२५।६८ ॥  
एतस्मिन्नन्तरे दूरता पश्यमि ह्यमितप्रभम्  ।  
कोटिसूर्यप्रतीकाशं भ्राजमानं श्रियावृतम्  ॥ कूर्म्प्_१,२५।६९ ॥  
चतुर्वरक्त्रं महायोगं पुरुषं काञ्चनप्रभम्  ।  
कृष्णाजिरधरं देवमृग्यजुः सामभिः स्तुतम्  ॥ कूर्म्प्_१,२५।७० ॥  
निमेषमात्रेण स मां प्राप्तो योगविदां वरः  ।  
व्याजहार स्वयं ब्रह्मा स्मयमानो महाद्युतिः  ॥ कूर्म्प्_१,२५।७१ ॥  
कस्त्वं कुतो वा किं चेह तिष्ठसे वह मे प्रभो  ।  
अहं कर्ता हि लोकानां स्वयम्भूः प्रपितामहः  ॥ कूर्म्प्_१,२५।७२ ॥  
एवमुक्तस्तदा तेन ब्रह्मणाहमुवाच ह  ।  
अहं कर्तास्मि लोकानां संहर्ता च पुनः पुनः  ॥ कूर्म्प्_१,२५।७३ ॥  
एवं विवादे वितते मायया परमेष्ठिनः  ।  
प्रबोधार्थं परं लिङ्गं प्रादुर्भूतं शिवात्मकम्  ॥ कूर्म्प्_१,२५।७४ ॥  
कालानलसमप्रख्यं ज्वालामालासमाकुलम्  ।  
क्षयवृद्धिविनिर्मुक्तमादिमध्यान्तवर्जितम्  ॥ कूर्म्प्_१,२५।७५ ॥  
ततो मामाह भगवानधो गच्छ त्वमाशु वै  ।  
अन्तमस्य विजानीम ऊर्ध्वं गच्छे ऽहमित्यजः  ॥ कूर्म्प्_१,२५।७६ ॥  
तदाशु समयं कृत्वा गतावूर्ध्वमधश्च द्वौ  ।  
पितामहो ऽप्यहं नान्तं ज्ञातवन्तौ समाः शतम्  ॥ कूर्म्प्_१,२५।७७ ॥  
ततो विस्मयमापन्नौ भीतौ देवस्य शूलिनः  ।  
मायया मोहितौ तस्य ध्यायन्तौ विश्वमीश्वरम्  ॥ कूर्म्प्_१,२५।७८ ॥  
प्रोच्चारन्तौ महानादमोङ्कारं परमं पदम्  ।  
प्रह्वाञ्जलिपुटोपेतौ शम्भुं तुष्टुवतुः परम्  ॥ कूर्म्प्_१,२५।७९ ॥  
ब्रह्मविष्णू ऊचतुः  ।  
अनादिमलसंसाररोगवैद्याय शम्भवे  ।  
नमः शिवाय शान्ताय ब्रह्मणे लिङ्गमूर्तये  ॥ कूर्म्प्_१,२५।८० ॥  
प्रलयार्णवसंस्थाय प्रलयोद्भूतिहेतवे  ।  
नमः शिवाय शान्ताय ब्रह्मणे लिङ्गमूर्तये  ॥ कूर्म्प्_१,२५।८१ ॥  
ज्वालामालावृताङ्गाय ज्वलनस्तम्भरूपिणे  ।  
नमः शिवाय शान्ताय ब्रह्मणे लिङ्गमूर्तये  ॥ कूर्म्प्_१,२५।८२ ॥  
आदिमध्यान्तहीनाय स्वबावामलदीप्तये  ।  
नमः शिवाय शान्ताय ब्रह्मणे लिङ्गमूर्तये  ॥ कूर्म्प्_१,२५।८३ ॥  
महादेवाय महते ज्योतिषे ऽनन्ततेजसे  ।  
नमः शिवाय शान्ताय ब्रह्मणे लिङ्गमूर्तये  ॥ कूर्म्प्_१,२५।८४ ॥  
प्रधानपुरुषेशाय व्योमरूपाय वेधसे  ।  
नमः शिवाय शान्ताय ब्रह्मणे लिङ्गमूर्तये  ॥ कूर्म्प्_१,२५।८५ ॥  
निर्विकाराय सत्याय नित्यायामलतेजसे  ।  
नमः शिवाय शान्ताय ब्रह्मणे लिङ्गमूर्तये  ॥ कूर्म्प्_१,२५।८६ ॥  
वेदान्तसाररूपाय कालरूपाय धीमते  ।  
नमः शिवाय शान्ताय ब्रह्मणे लिङ्गमूर्तये  ॥ कूर्म्प्_१,२५।८७ ॥  
एवं संस्तूयमानस्तु व्यक्तो भूत्वा महेश्वरः  ।  
भाति देवो महायोगी सूर्यकोटिसमप्रभः  ॥ कूर्म्प्_१,२५।८८ ॥  
वक्त्रकोटिसहस्त्रेण ग्रसमान इवाम्बरम्  ।  
सहस्त्रहस्तचरणः सूर्यसोमाग्निलोचनः  ॥ कूर्म्प्_१,२५।८९ ॥  
पिनाकपाणिर्भगवान् कृत्तिवासास्त्रिशूलभृत्  ।  
व्यालयज्ञोपवीतश्च मेघदुन्दुभिनिः स्वनः  ॥ कूर्म्प्_१,२५।९० ॥  
अथोवाच महादेवः प्रीतो ऽहं सुरसत्तमौ  ।  
पश्येतं मां महादेवं भयं सर्वं प्रमुच्यताम्  ॥ कूर्म्प्_१,२५।९१ ॥  
युवां प्रसूतौ गात्रेभ्यो मम पूर्वं सनातनौ  ।  
अयं मे दक्षिणे पार्श्वे ब्रह्मा लोकपितामहः  ।  
वामपार्श्वे च मे विष्णुः पालको हृदये हरः  ॥ कूर्म्प्_१,२५।९२ ॥  
प्रीतो ऽहं युवयोः सम्यक् वरं दद्मि यथेप्सितम्  ।  
एवमुक्त्वाथ मां देवो महादेवः स्वयं शिवः  ।  
आलिङ्ग्य देवं ब्रह्माणं प्रसादाभिमुखो ऽभवत्  ॥ कूर्म्प्_१,२५।९३ ॥  
ततः प्रहृष्टमनसौ प्रणिपत्य महेश्वरम्  ।  
ऊचतुः प्रेक्ष्य तद्वक्त्रं नारायणपितामहौ  ॥ कूर्म्प्_१,२५।९४ ॥  
यदि प्रीतिः समुत्पन्ना यदि देयो वरश्च नौ  ।  
भक्तिर्भवतु नौ नित्यं त्वयि देव महेश्वरे  ॥ कूर्म्प्_१,२५।९५ ॥  
ततः स भगवानीशः प्रहसन् परमेश्वरः  ।  
उवाच मां महादेवः प्रीतः प्रीतेन चेतसा  ॥ कूर्म्प्_१,२५।९६ ॥  
देव उवाच  
प्रलयस्थितिसर्गाणां कर्ता त्वं धरणीपते  ।  
वत्स वत्स हरे विश्वं पालयैतच्चराचरम्  ॥ कूर्म्प्_१,२५।९७ ॥  
त्रिधा भिन्नो ऽस्म्यहं विष्णो ब्रह्मविष्णुहराख्यया  ।  
सर्गरक्षालयगुणैर्निर्गुणो ऽपि निरञ्जनः  ॥ कूर्म्प्_१,२५।९८ ॥  
सम्मोहं त्यज भो विष्णो पालयैनं पितामहम्  ।  
भविष्यत्येष भगवांस्तव पुत्रः सनातनः  ॥ कूर्म्प्_१,२५।९९ ॥  
अहं च भवतो वक्त्रात् कल्पादौ घोररूपधृक्  ।  
शूलपाणिर्भविष्यामि क्रोधजस्तव पुत्रकः  ॥ कूर्म्प्_१,२५।१०० ॥  
एवमुक्त्वा महादेवो ब्रह्माणं मुनिसत्तम  ।  
अनुगृह्य च मां देवस्तत्रैवान्तरधीयत  ॥ कूर्म्प्_१,२५।१०१ ॥  
ततः प्रभृति लोकेषु लिङ्गार्चा सुप्रतिष्ठिता  ।  
लिङ्ग तल्लयनाद् ब्रह्मन् ब्रह्मणः परमं वपुः  ॥ कूर्म्प्_१,२५।१०२ ॥  
एतल्लिङ्गस्य माहात्म्यं भाषितं ते मयानघ  ।  
एतद् बुध्यन्ति योगज्ञा न देवा न च दानवाः  ॥ कूर्म्प्_१,२५।१०३ ॥  
एतद्धि परमं ज्ञानमव्यक्तं शिवसञ्ज्ञितम्  ।  
येन सूक्ष्ममचिन्त्यं तत् पश्यन्ति ज्ञान वक्षुषः  ॥ कूर्म्प्_१,२५।१०४ ॥  
तस्मै भगवते नित्यं नमस्कारं प्रकुर्महे  ।  
महादेवाय रुद्राय देवदेवाय लिङ्गिने  ॥ कूर्म्प्_१,२५।१०५ ॥  
नमो वेदरहस्याय नीलकण्ठाय वै नमः  ।  
विभीषणाय शान्ताय स्थाणवे हेतवे नमः  ॥ कूर्म्प्_१,२५।१०६ ॥  
ब्रह्मणे वामदेवाय त्रिनेत्राय महीयसे  ।  
शङ्कराय महेशाय गिरीशाय शिवाय च  ॥ कूर्म्प्_१,२५।१०७ ॥  
नमः कुरुष्व सततं ध्यायस्व मनसा हरम्  ।  
संसारसागरादस्मादचिरादुत्तरिष्यसि  ॥ कूर्म्प्_१,२५।१०८ ॥  
एवं स वासुदेवेन व्याहृतो मुनिपुङ्गवः  ।  
जगाम मनसा देवमीशानं विश्वतोमुखम्  ॥ कूर्म्प्_१,२५।१०९ ॥  
प्रणम्य शिरसा कृष्णमनुज्ञातो महामुनिः  ।  
जगाम चेप्सितं देशं देवदेवस्य शूलिनः  ॥ कूर्म्प्_१,२५।११० ॥  
य इमं श्रावयेन्नित्यं लिङ्गाध्यायमनुत्तमम्  ।  
शृणुयाद् वा पठेद् वापि सर्वपापैः प्रमुच्यते  ॥ कूर्म्प्_१,२५।१११ ॥  
श्रुत्वा सकृदपि ह्येतत् तपश्चरणमुत्तमम्  ।  
वासुदेवस्य विप्रेन्द्राः पापं मुञ्चिति मानवः  ॥ कूर्म्प्_१,२५।११२ ॥  
जपेद् वाहरहर्नित्यं ब्रह्मलोके महीयते  ।  
एवमाह महायोगी कृष्णद्वैपायनः प्रभुः  ॥ कूर्म्प्_१,२५।११३ ॥  
  
इति श्रीकूर्मपुराणे षट्साहस्त्र्यां संहितायां पूर्वविभागे पञ्चविंशो ऽध्यायः  
  
  
_____________________________________________________________  
  
  
सूत उवाच  
ततो लब्धवरः कृष्णो जाम्बवत्यां महेश्वरात्  ।  
अजीजनन्महात्मानं साम्बमात्मजमुत्तमम्  ॥ कूर्म्प्_१,२६।१ ॥  
प्रद्युम्नस्याप्यभूत् पुत्रो ह्यनिरुद्धो महाबलः  ।  
तावुभौ गुणसम्पन्नौ कृष्णस्यैवापरे तनू  ॥ कूर्म्प्_१,२६।२ ॥  
हत्वा च कंसं नरकमन्यांश्च शतशो ऽसुरान्  ।  
विजित्य लीलया शक्रं जित्वा बाणं महासुरम्  ॥ कूर्म्प्_१,२६।३ ॥  
स्थापयित्वा जगत् कृत्स्नं लोके धर्मांश्च शाश्वतान्  ।  
चक्रे नारायणो गन्तुं स्वस्थानं बुद्धिमुत्तमाम्  ॥ कूर्म्प्_१,२६।४ ॥  
एतस्मिन्नन्तरे विप्रा भृग्वाद्याः कृष्णमीश्वरम्  ।  
आजग्मुर्द्वारकां द्रष्टुं कृतकार्यं सनातनम्  ॥ कूर्म्प्_१,२६।५ ॥  
स तानुवाच विश्वात्मा प्रणिपत्याभिपूज्य च  ।  
आसनेषूपविष्टान् वै सह रामेण धीमता  ॥ कूर्म्प्_१,२६।६ ॥  
गमिष्ये तत् परं स्थानं स्वकीयं विष्णुसञ्ज्ञितम्  ।  
कृतानि सर्वकार्याणि प्रसीदध्वं मुनीश्वराः  ॥ कूर्म्प्_१,२६।७ ॥  
इदं कलियुगं घोरं सम्प्राप्तमधुनाशुभम्  ।  
भविष्यन्ति जनाः सर्वे ह्यस्मिन् पापानुवर्तिनः  ॥ कूर्म्प्_१,२६।८ ॥  
प्रवर्तयध्वं मज्ज्ञानं ब्राह्मणानां हितावहम्  ।  
येनेमे कलिजैः पापैर्मुच्यन्ते हि द्विजोत्तमाः  ॥ कूर्म्प्_१,२६।९ ॥  
ये मां जनाः संस्मरन्ति कलौ सकृदपि प्रभुम्  ।  
तेषां नश्यतु तत् पापं भक्तानां पुरुषोत्तमे  ॥ कूर्म्प्_१,२६।१० ॥  
येर्ऽचयिष्यन्तिमां भक्त्या नित्यं कलियुगे द्विजाः  ।  
विधाना वेददृष्टेन ते गमिष्यन्ति तत् पदम्  ॥ कूर्म्प्_१,२६।११ ॥  
ये ब्राह्मणा वंशजाता युष्माकं वै सहस्त्रशः  ।  
तेषां नारायणे भक्तिर्भविष्यति कलौ युगे  ॥ कूर्म्प्_१,२६।१२ ॥  
परात् परतरं यान्ति नारायणपरायणाः  ।  
न ते तत्र गमिष्यन्ति ये द्विषन्ति महेश्वरम्  ॥ कूर्म्प्_१,२६।१३ ॥  
ध्यानं होमं तपस्तप्तं ज्ञानं यज्ञादिको विधिः  ।  
तेषां विनश्यति क्षिप्रं ये निन्दन्ति पिनाकिनम्  ॥ कूर्म्प्_१,२६।१४ ॥  
यो मां समाश्रयेन्नित्यमेकान्तं भावमाश्रितः  ।  
विनिन्द्य देवमीशानं स याति नरकायुतम्  ॥ कूर्म्प्_१,२६।१५ ॥  
तस्मात् सा परिहर्तव्या निन्दा पशुपतौ द्विजाः  ।  
कर्मणा मनसा वाचा तद्भक्तेष्वपि यत्नतः  ॥ कूर्म्प्_१,२६।१६ ॥  
ये तु दक्षाध्वरे शप्ता दधीयेन द्विजोत्तमाः  ।  
भविष्यन्ति कलौ भक्तैः परिहार्याः प्रयत्नतः  ॥ कूर्म्प्_१,२६।१७ ॥  
द्विषन्तो देवमीशानं युष्माकं वंशसम्भवाः  ।  
शप्ताश्च गौतमेनोर्व्यां न सम्भाष्या द्विजोत्तमैः  ॥ कूर्म्प्_१,२६।१८ ॥  
इत्येवमुक्ताः कृष्णेन सर्व एव महर्षयः  ।  
ओमित्युक्त्वा ययुस्तूर्णंस्वानि स्थानानि सत्तमाः  ॥ कूर्म्प्_१,२६।१९ ॥  
ततो नारायणः कृष्णो लीलयैव जगन्मयः  ।  
संहृत्य स्वकुलं सर्वं ययौ तत् परमं पदम्  ॥ कूर्म्प्_१,२६।२० ॥  
इत्येष वः समासेन राज्ञां वंशो ऽनुकीर्तितः  ।  
न शक्यो विस्तराद् वक्तुं किं भूयः श्रोतुमिच्छथ  ॥ कूर्म्प्_१,२६।२१ ॥  
यः पठेच्छृणुयाद् वापि वंशानां कथनं शुभम्  ।  
सर्वपापविनिर्मुक्तः स्वर्गलोके महीयते  ॥ कूर्म्प्_१,२६।२२ ॥  
  
इति श्रीकूर्मपुराणे षट्साहस्त्र्यां संहितायां पूर्वविभागे षड्विंशो ऽध्यायः  
  
_____________________________________________________________  
  
  
ऋषय ऊचुः  
कृतं त्रेता द्वापरं च कलिश्चेति चतुर्युगम्  ।  
एषां स्वभावं सूताद्य कथयस्व समासतः  ॥ कूर्म्प्_१,२७।१ ॥  
सूत उवाच  
गते नारायणे कृष्णे स्वमेव परमं पदम्  ।  
पार्थः परमधर्मात्मा पाण्डवः शत्रुतापनः  ॥ कूर्म्प्_१,२७।२ ॥  
कृत्वा चेवोत्तरविधिं शोकेन महतावृतः  ।  
अपश्यत् पथि गच्छन्तं कृष्णद्वैपायनं मुनिम्  ॥ कूर्म्प्_१,२७।३ ॥  
शिष्यैः प्रशिष्यैरभितः संवृतं ब्रह्मवादिनम्  ।  
पपात दण्डवद् भूमौ त्यक्त्वा शोकं तदार्ऽजुनः  ॥ कूर्म्प्_१,२७।४ ॥  
उवाच परमप्रीतः कस्माद् देशान्महामुने  ।  
इदानीं गच्छसि क्षिप्रं कं वा देशं प्रति प्रभो  ॥ कूर्म्प्_१,२७।५ ॥  
सन्दर्शनाद् वै भवतः शोको मे विपुलो गतः  ।  
इदानीं मम यत् कार्यं ब्रूहि पद्मदलेक्षण  ॥ कूर्म्प्_१,२७।६ ॥  
तमुवाच महायोगी कृष्णद्वैपायनः स्वयम्  ।  
उपविश्य नदीतिरे शिष्यैः परिवृतो मुनिः  ॥ कूर्म्प्_१,२७।७ ॥  
इदं कलियुगं घोरं सम्प्राप्तं पाण्डुनन्दन  ।  
ततो गच्छामि देवस्य वाराणसीं महापुरीम्  ॥ कूर्म्प्_१,२७।८ ॥  
अस्मिन् कलियुगे घोरे लोकाः पापानुवर्तिनः  ।  
भविष्यन्ति महापापा वर्णाश्रमविवर्जिताः  ॥ कूर्म्प्_१,२७।९ ॥  
नान्यत् पश्यामि जन्तूनाम्मुक्त्वा वाराणसीं पुरीम्  ।  
सर्वपापप्रशमनं प्रायश्चित्तं कलौ युगे  ॥ कूर्म्प्_१,२७।१० ॥  
कृतं त्रेता द्वापरं च सर्वेष्वेतेषु वै नराः  ।  
भविष्यन्ति महात्मानो धार्मिकाः सत्यवादिनः  ॥ कूर्म्प्_१,२७।११ ॥  
त्वं हि लोकेषु विख्यातो धृतिमाञ् जनवत्सलः  ।  
पालयाद्य परं धर्मं स्वकीयं मुच्यसे भयात्  ॥ कूर्म्प्_१,२७।१२ ॥  
एवमुक्तो भगवता पार्थः परपुरञ्जयः  ।  
पृष्टवान् प्रणिपत्यासौ युगधर्मान् द्विजोत्तमाः  ॥ कूर्म्प्_१,२७।१३ ॥  
तस्मै प्रोवाच सकलं मुनिः सत्यवतीसुतः  ।  
प्रणम्य देवमीशानं युगधर्मान् सनातनान्  ॥ कूर्म्प्_१,२७।१४ ॥  
वक्ष्यामि ते समासेन युगधर्मान् नरेश्वर  ।  
न शक्यते मया पार्थ विस्तरेणाभिभाषितुम्  ॥ कूर्म्प्_१,२७।१५ ॥  
आद्यं कृतयुगं प्रोक्तं ततस्त्रेतायुगं बुधैः  ।  
तृतीयं द्वापरं पार्थ चतुर्थं कलिरुच्यते  ॥ कूर्म्प्_१,२७।१६ ॥  
ध्यानं परं कृतयुगे त्रेतायां ज्ञानमुच्यते  ।  
द्वापरे यज्ञमेवाहुर्दानमेव कलौ युगे  ॥ कूर्म्प्_१,२७।१७ ॥  
ब्रह्मा कृतयुगे देवस्त्रेतायां भगवान् रविः  ।  
द्वापरे दैवतं विष्णुः कलौ रुद्रो महेश्वरः  ॥ कूर्म्प्_१,२७।१८ ॥  
ब्रह्मा विष्णुस्तथा सूर्यः सर्व एव कलिष्वपि  ।  
पूज्यते भगवान् रुद्रश्चतुर्ष्वपि पिनाकधृक्  ॥ कूर्म्प्_१,२७।१९ ॥  
आद्ये कृतयुगे धर्मश्चतुष्पादः सनातनः  ।  
त्रेतायुगे त्रिपादः स्याद् द्विपादो द्वापरे स्थितः  ।  
त्रिपादहीनस्तिष्ये तु सत्तामात्रेण तिष्ठति  ॥ कूर्म्प्_१,२७।२० ॥  
कृते तु मिथुनोत्पत्तिर्वृत्तिः साक्षाद् रसोल्लसा  ।  
प्रजास्तृप्ताः सदा सर्वाः सदानन्दाश्च भोगिनः  ॥ कूर्म्प्_१,२७।२१ ॥  
अधमोत्तमत्वं नास्त्यासां निर्विशेषाः पुरञ्जय  ।  
तुल्यमायुः सुखं रूपं तासां तस्मिन् कृते युगे  ॥ कूर्म्प्_१,२७।२२ ॥  
विशोकाः सत्त्वबहुला एकान्तबहुलास्तथा  ।  
ध्याननिष्ठास्तपोनिष्ठा महादेवपरायणाः  ॥ कूर्म्प्_१,२७।२३ ॥  
ता वै निष्कामचारिण्यो नित्यं मुदितमानसाः  ।  
पर्वतोदधिवासिन्यो ह्यनिकेतः परन्तप  ॥ कूर्म्प्_१,२७।२४ ॥  
रसोल्लासा कालयोगात् त्रेताख्ये नश्यते ततः  ।  
तस्यां सिद्धौ प्रणष्टायामन्या सिद्धिरवर्तत  ॥ कूर्म्प्_१,२७।२५ ॥  
अपां सौक्ष्म्ये प्रतिहते तदा मेघात्मना तु वै  ।  
मेघेभ्यः स्तनयित्नुभ्यः प्रवृत्तं वृष्टिसर्जनम्  ॥ कूर्म्प्_१,२७।२६ ॥  
सकृदेव तया वृष्ट्या संयुक्ते पृथिवीतले  ।  
प्रादुरासंस्तदा तासां वृक्षा वै गृहसञ्ज्ञिताः  ॥ कूर्म्प्_१,२७।२७ ॥  
सर्वप्रत्युपयोगस्तु तासां तेभ्यः प्रजायते  ।  
वर्तयन्ति स्म तेभ्यस्तास्त्रेतायुगमुखे प्रजाः  ॥ कूर्म्प्_१,२७।२८ ॥  
ततः कालेन महता तासामेव विपर्यतात्  ।  
रागलोभात्मको भावस्तदा ह्याकस्मिको ऽभवत्  ॥ कूर्म्प्_१,२७।२९ ॥  
विपर्ययेण तासां तु तेन तत्कालभाविना  ।  
प्रणश्यन्ति ततः सर्वे वृक्षास्ते गृहसञ्ज्ञिताः  ॥ कूर्म्प्_१,२७।३० ॥  
ततस्तेषु प्रनष्टेषु विभ्रान्ता मैथुनोद्भवाः  ।  
अभिध्यायन्ति तां सिद्धिं सत्याभिध्यायिनस्तदा  ॥ कूर्म्प्_१,२७।३१ ॥  
प्रादुर्बभूवुस्तासां तु वृक्षास्ते गृहसञ्ज्ञिताः  ।  
वस्त्राणि ते प्रसूयन्ते फलान्याभरणानि च  ॥ कूर्म्प्_१,२७।३२ ॥  
तेष्वेव जायते तासां गन्धवर्णरसान्वितम्  ।  
अमाक्षिकं महावीर्यं पुटके पुटके मधु  ॥ कूर्म्प्_१,२७।३३ ॥  
तेन ता वर्तयन्ति स्म त्रेतायुगमुखे प्रिजाः  ।  
हृष्टपुष्टास्तया सिद्ध्या सर्वा वै विगतज्वराः  ॥ कूर्म्प्_१,२७।३४ ॥  
ततः कालान्तरेणैव पुनर्लोभावृतास्तदा  ।  
वृक्षांस्तान् पर्यगृह्णन्त मधु चामाक्षिकं बलात्  ॥ कूर्म्प्_१,२७।३५ ॥  
तासां तेनापचारेण पुनर्लोभकृतेन वै  ।  
प्रणष्टामधुना सार्धं कल्पवृक्षाः क्वचित् क्वचित्  ॥ कूर्म्प्_१,२७।३६ ॥  
शीतवर्षातपैस्तीव्रै स्ततस्ता दुः खिता भृशम्  ।  
द्वन्द्वैः सम्पीड्यमानास्तु चक्रुरावरणानि च  ॥ कूर्म्प्_१,२७।३७ ॥  
कृत्वा द्वन्द्वप्रतीघातान् वार्तोपायमचिन्तयन्  ।  
नष्टेषु मधुना सार्धं कल्पवृक्षेषु वै तदा  ॥ कूर्म्प्_१,२७।३८ ॥  
ततः प्रादुर्बभौ तासां सिद्धिस्त्रेतायुगे पुनः  ।  
वार्तायाः साधिका ह्यन्या वृष्टिस्तासां निकामतः  ॥ कूर्म्प्_१,२७।३९ ॥  
तासां वृष्ट्यूदकानीह यानि निम्नैर्गतानि तु  ।  
अवहन् वृष्टिसन्तत्या स्त्रोतः स्थानानि निम्नगाः  ॥ कूर्म्प्_१,२७।४० ॥  
ये पुनस्तदपां स्तोका आपन्नाः पृथिवीतले  ।  
अपां भूणेश्च संयोगादोषध्यस्तास्तदाभवन्  ॥ कूर्म्प्_१,२७।४१ ॥  
अफालकृष्टाश्चानुप्ता ग्राम्यारण्याश्चतुर्दश  ।  
ऋतुपुष्पफलैश्चैव वृक्षगुल्माश्च जज्ञिरे  ॥ कूर्म्प्_१,२७।४२ ॥  
ततः प्रादुरभूत् तासां रागो लोभश्च सर्वशः  ।  
अवश्यं भाविनार्ऽथे न त्रेतायुगवशेन वै  ॥ कूर्म्प्_१,२७।४३ ॥  
ततस्ताः पर्यगृह्णन्त नदीक्षेत्राणि पर्वतान्  ।  
वृक्षगुल्मौषधीश्चैव प्रसह्य तु यथाबलम्  ॥ कूर्म्प्_१,२७।४४ ॥  
विपर्ययेण तासां ता ओषध्यो विविशुर्महीम्  ।  
पितामहनियोगेन दुदोह पृथिवीं पृथुः  ॥ कूर्म्प्_१,२७।४५ ॥  
ततस्ता जगृहुः सर्वा अन्योन्यं क्रोधमूर्छिताः  ।  
वसुदारधनाद्यांस्तु बलात् कालबलेन तु  ॥ कूर्म्प्_१,२७।४६ ॥  
मर्यादायाः प्रतिष्ठार्थं ज्ञात्वैतद् भगवानजः  ।  
ससर्ज क्षत्रियान् ब्रह्मा ब्राह्मणानां हिताय च  ॥ कूर्म्प्_१,२७।४७ ॥  
वर्णाश्रमव्यवस्थां च त्रेतायां कृतवान् प्रभुः  ।  
यज्ञप्रवर्तनं चैव पशुहिंसाविवर्जितम्  ॥ कूर्म्प्_१,२७।४८ ॥  
द्वापरेष्वथ विद्यन्ते मतिभेदाः सदा नृणाम्  ।  
रागो लोभस्तथा युद्धं तत्त्वानामविनिश्चयः  ॥ कूर्म्प्_१,२७।४९ ॥  
एको वेदश्चतुष्पादस्त्रेतास्विह विधीयते  ।  
वेदव्यासैश्चतुर्धा तु व्यस्यते द्वापरादिषु  ॥ कूर्म्प्_१,२७।५० ॥  
ऋषिपुत्रैः पुनर्भेदाद् भिद्यन्ते दृष्टिविभ्रमैः  ।  
मन्त्रब्राह्मणविन्यासैः स्वरवर्णविपर्ययैः  ॥ कूर्म्प्_१,२७।५१ ॥  
संहिता ऋग्यजुः साम्नां संहन्यन्ते श्रुतर्षिभिः  ।  
सामान्याद् वैकृताच्चैवदृष्टिभेदैः क्वचित् क्वचित्  ॥ कूर्म्प्_१,२७।५२ ॥  
ब्राह्मणं कल्पसूत्राणि मन्त्रप्रवचनानि च  ।  
इतिहासपुराणानि धर्मशास्त्राणि सुव्रत  ॥ कूर्म्प्_१,२७।५३ ॥  
अवृष्टिर्मरणं चैव तथैव वायाध्युपद्रवाः  ।  
वाङ्मनः कायजैर्दुः सैर्निर्वेदो जायते नृणाम्  ॥ कूर्म्प्_१,२७।५४ ॥  
निर्वेदाज्जायते तेषां दुः खमोक्षविचारणा  ।  
विचारणाच्च वैराग्यं वैराग्याद् दोषदर्शनम्  ॥ कूर्म्प्_१,२७।५५ ॥  
दोषाणां दर्शनाच्चैव द्वापरे ज्ञानसम्भवः  ।  
एषा रजस्तमोयुक्ता वृत्तिर्वै द्वापरे स्मृता  ॥ कूर्म्प्_१,२७।५६ ॥  
आद्ये कृते तु धर्मो ऽस्ति स त्रेतायां प्रवर्तते  ।  
द्वापरे व्याकुलीभूत्वा प्रणश्यति कलौ युगे  ॥ कूर्म्प्_१,२७।५७ ॥  
  
इती श्रीकूर्मपुराणे षट्साहस्त्र्यां संहितायां पूर्वविभागे सप्तविंशो ऽध्यायः  
  
  
_____________________________________________________________  
  
  
व्यास उवाच  
तिष्ये मायामसूयां च वधं चैव तपस्विनाम्  ।  
साधयन्ति नरा नित्यं तमसा व्याकुलीकृताः  ॥ कूर्म्प्_१,२८।१ ॥  
कलौ प्रमारको रोगः सततं क्षुद् भयं तथा  ।  
अनावृष्टिभयं घोरं देशानां च विपर्ययः  ॥ कूर्म्प्_१,२८।२ ॥  
अधार्मिका अनाचारा महाकोपाल्पचेतसः  ।  
अनृतं वदन्ति ते लुब्धास्तिष्ये जाताः सुदुः प्रजाः  ॥ कूर्म्प्_१,२८।३ ॥  
दुरिष्टैर्दुरधीतैश्च दुराचारैर्दुरागमैः  ।  
विप्राणां कर्मदोषैश्च प्रजानां जायते भयम्  ॥ कूर्म्प्_१,२८।४ ॥  
नाधीयते कलौ वेदान् न यजन्ति द्विजातयः  ।  
यजन्त्यन्यायतो वेदान् पठन्ते चाल्पबुद्धयः  ॥ कूर्म्प्_१,२८।५ ॥  
शूद्राणां मन्त्रयौनैश्च सम्बन्धो ब्राह्मणैः सह  ।  
भविष्यति कलौ तस्मिञ् शयनासनभोजनैः  ॥ कूर्म्प्_१,२८।६ ॥  
राजानः सूद्रभूयिष्ठा ब्राह्मणान् बाधयन्ति च  ।  
भ्रूणहत्या वीरहत्या प्रजायेते नरेश्वर  ॥ कूर्म्प्_१,२८।७ ॥  
स्नानं होमं जपं दानं देवतानां तथार्ऽचनम्  ।  
अन्यानि चैव कर्माणि न कुर्वन्ति द्विजातयः  ॥ कूर्म्प्_१,२८।८ ॥  
विनिन्दन्ति महादेवं ब्राह्मणान् पुरुषोत्तमम्  ।  
आम्नायधर्मशास्त्राणि पुराणानि कलौ युगे  ॥ कूर्म्प्_१,२८।९ ॥  
कुर्वन्त्यवेददृष्टानि कर्माणि विविधानि तु  ।  
स्वधर्मे ऽभिरुचिर्नैव ब्राह्मणानां प्रिजायते  ॥ कूर्म्प्_१,२८।१० ॥  
कुशीलचर्याः पाषण्डैर्वृथारूपैः समावृताः  ।  
बहुयाचनको लोको भविष्यति परस्परम्  ॥ कूर्म्प्_१,२८।११ ॥  
अट्टशूला जनपदाः शिवशूलाश्चतुष्पथाः  ।  
प्रमदाः केशशूलिन्यो भविष्यन्ति कलौ युगे  ॥ कूर्म्प्_१,२८।१२ ॥  
शुक्लदन्ताजिनाख्याश्च मुण्डाः काषायवाससः  ।  
शूद्रा धर्मं चरिष्यन्ति युगान्ते समुपस्थिते  ॥ कूर्म्प्_१,२८।१३ ॥  
शस्यचौरा भविष्यन्ति तथा चैलाभिमर्षिणः  ।  
चौराश्चौरस्य हर्तारो हर्तुर्हर्ता तथापरः  ॥ कूर्म्प्_१,२८।१४ ॥  
दुः खप्रचुरताल्पायुर्देहोत्सादः सरोगता  ।  
अधर्माभिनिवेशित्वात् तमोवृत्तं कलौ स्मृतम्  ॥ कूर्म्प्_१,२८।१५ ॥  
काषायिणो ऽथ निर्ग्रन्थास्तथा कापालिकाश्च ये  ।  
वेदविक्रयिणश्चान्ये तीर्थविक्रयिणः परे  ॥ कूर्म्प्_१,२८।१६ ॥  
आसनस्थान् द्विजान् दृष्ट्वा न चलन्त्यल्पबुद्धयः  ।  
ताडयन्ति द्विजेन्द्रांश्च शूद्रा राजोपजीविनः  ॥ कूर्म्प्_१,२८।१७ ॥  
उच्चासनस्थाः शूद्रास्तु द्विजमध्ये परन्तप  ।  
ज्ञात्वा न हिंसते राजा कलौ कालबलेन तु  ॥ कूर्म्प्_१,२८।१८ ॥  
पुष्पैश्च हसितैश्चैव तथान्यैर्मङ्गलैर्द्विजाः  ।  
शूद्रानभ्यर्चयन्त्यल्पश्रुतभग्यबलान्विताः  ॥ कूर्म्प्_१,२८।१९ ॥  
न प्रेक्षन्ते ऽर्चितांश्चापि शूद्रा द्विजवरान् नृप  ।  
सेवावसरमालोक्य द्वारि तिष्ठन्ति च द्विजाः  ॥ कूर्म्प्_१,२८।२० ॥  
वाहनस्थान् समावृत्य शूद्राञ् शूद्रोपजीविनः  ।  
सेवन्ते ब्राह्मणास्तत्र स्तुवन्ति स्तुतिभिः कलौ  ॥ कूर्म्प्_१,२८।२१ ॥  
अध्यापयन्ति वै वेदाञ् शूद्राञ् शूद्रोपजीविनः  ।  
पठन्ति वैदिकान् मन्त्रान् नास्तिक्यं घोरमाश्रिताः  ॥ कूर्म्प्_१,२८।२२ ॥  
तपोयज्ञफलानां च विक्रेतारो द्विजोत्तमाः  ।  
यतयश्च भविष्यन्ति शतशो ऽथ सहस्त्रशः  ॥ कूर्म्प्_१,२८।२३ ॥  
नाशयन्ति ह्यधीतानि नाधिगच्छन्ति चानघ  ।  
गायन्ति लौकिकैर्गानैर्दैवतानि नराधिप  ॥ कूर्म्प्_१,२८।२४ ॥  
वामपाशुपताचारास्तथा वै पाञ्चरात्रिकाः  ।  
भविष्यन्ति कलौ तस्मिन् ब्राह्मणाः क्षत्रियास्तथा  ॥ कूर्म्प्_१,२८।२५ ॥  
ज्ञानकर्मण्युपरते लोके निष्क्रियतां गते  ।  
कीटमूषकसर्पाश्च धर्षयिष्यन्ति मानवान्  ॥ कूर्म्प्_१,२८।२६ ॥  
कुर्वान्ति चावताराणि ब्राह्मणानां कुलेषु वै  ।  
दधीचशापनिर्दग्धाः पुरा दक्षाध्वरे द्विजाः  ॥ कूर्म्प्_१,२८।२७ ॥  
निन्दन्ति च महादेवं तमसाविष्टचेतसः  ।  
वृथा धर्मं चरिष्यन्ति कलौ तस्मिन् युगान्तिके  ॥ कूर्म्प्_१,२८।२८ ॥  
ये चान्ये शापनिर्दग्धा गौतमस्य महात्मनः  ।  
सर्वे ते च भविष्यन्ति ब्राह्मणाद्याः स्वजातिषु  ॥ कूर्म्प्_१,२८।२९ ॥  
विनिन्दन्ति हृषीकेशं ब्राह्मणान् ब्रह्मवादिनः  ।  
वेदबाह्यव्रताचारा दुराचारा वृथाश्रमाः  ॥ कूर्म्प्_१,२८।३० ॥  
मोहयन्ति जनान् सर्वान् दर्शयित्वा फलानि च  ।  
तमसाविष्टमनसो वैडालवृत्तिकाधमाः  ॥ कूर्म्प्_१,२८।३१ ॥  
कलौ रुद्रो महादेवो लोकानामीश्वरः परः  ।  
न देवता भवेन्नृणां देवतानां च दैवतम्  ॥ कूर्म्प्_१,२८।३२ ॥  
करिष्यत्यवताराणि शङ्करो नीललोहितः  ।  
श्रौतस्मार्तप्रतिष्ठार्थं भक्तानां हितकाम्यया  ॥ कूर्म्प्_१,२८।३३ ॥  
उपदेक्ष्यति तज्ज्ञानं शिष्याणां ब्रह्मसञ्ज्ञितम्  ।  
सर्ववेदान्तसारं हि धर्मान् वेदनिदर्शितान्  ॥ कूर्म्प्_१,२८।३४ ॥  
ये तं विप्रा निषेवन्ते येन केनोपचारतः  ।  
विजित्यकलिजान् दोषान् यान्ति ते परमं पदम्  ॥ कूर्म्प्_१,२८।३५ ॥  
अनायासेन सुमहत् पुण्यमाप्नोति मानवः  ।  
अनेकदोषदुष्टस्य कलेरेष महान् गुणः  ॥ कूर्म्प्_१,२८।३६ ॥  
तस्मात् सर्वप्रयत्नेन प्राप्य माहेश्वरं युगम्  ।  
विशेषाद् ब्राह्मणो रुद्रमीशानं शरणं व्रजेत्  ॥ कूर्म्प्_१,२८।३७ ॥  
ये नमन्ति विरूपाक्षमीशानं कृत्तिवाससम्  ।  
प्रसन्नचेतसो रुद्रं ते यान्ति परमं पदम्  ॥ कूर्म्प्_१,२८।३८ ॥  
यथा रुद्रनमस्कारः सर्वकर्मफलो ध्रुवम्  ।  
अन्यदेवनमस्कारान्न तत्फलमवाप्नुयात्  ॥ कूर्म्प्_१,२८।३९ ॥  
एवंविधे कलियुगे दोषाणामेकशोधनम्  ।  
महादेवनमस्कारो ध्यानं दानमिति श्रुतिः  ॥ कूर्म्प्_१,२८।४० ॥  
तस्मादनीश्वरानन्यान् त्यक्त्वा देवं महेश्वरम्  ।  
समाश्रयेद् विरूपाक्षं यदीच्छेत् परमं पदम्  ॥ कूर्म्प्_१,२८।४१ ॥  
नार्चयन्तीह ये रुद्रं शिवं त्रिदशवन्दितम्  ।  
तेषां दानं तपो यज्ञो वृथा जीवितमेव च  ॥ कूर्म्प्_१,२८।४२ ॥  
नमो रुद्राय महते देवदेवाय शूलिने  ।  
त्र्यम्बकाय त्रिनेत्राय योगिनां गुरवे नमः  ॥ कूर्म्प्_१,२८।४३ ॥  
नमो ऽस्तु वामदेवाय महादेवाय वेधसे  ।  
शम्भवे स्थाणवे नित्यं शिवाय परमेष्ठिने  ।  
नमः शोमाय रुद्राय महाग्रासाय हेतवे  ॥ कूर्म्प्_१,२८।४४ ॥  
प्रपद्ये ऽहं विरूपाक्षं शरण्यं ब्रह्मचारिणम्  ।  
महादेवं महायोगमीशानं चाम्बिकापतिम्  ॥ कूर्म्प्_१,२८।४५ ॥  
योगिनां योगदातारं योगमायासमावृतम्  ।  
योगिनां कुरुमाचार्यं योगिगम्यं पिनाकिनम्  ॥ कूर्म्प्_१,२८।४६ ॥  
संसारतारणं रुद्रं ब्रह्माणं ब्रह्मणो ऽधिपम्  ।  
शाश्वतं सर्वगं ब्रह्मण्यं ब्राह्मणप्रियम्  ॥ कूर्म्प्_१,२८।४७ ॥  
कपर्दिनं कालमूर्तिममूर्ति परमेश्वरम्  ।  
एकमूर्ति महामूर्ति वेदवेद्यं दिवस्पतिम्  ॥ कूर्म्प्_१,२८।४८ ॥  
नीलकण्ठं विश्वमूर्ति व्यापिनं विश्वरेतसम्  ।  
कालाग्निं कालदहनं कामदं कामनाशनम्  ॥ कूर्म्प्_१,२८।४९ ॥  
नमस्ये गिरिशं देवं चन्द्रावयवभूषणम्  ।  
विलोहितं लेलिहानमाहित्यं परमेष्ठिनम्  ।  
उग्रं पशुपतिं भीमं भास्करं तमसः परम्  ॥ कूर्म्प्_१,२८।५० ॥  
इत्येतल्लक्षणं प्रोक्तं युगानां वै समासतः  ।  
अतीतानागतानां वै यावन्मन्वन्तरक्षयः  ॥ कूर्म्प्_१,२८।५१ ॥  
मन्वन्तरेण चैकेन सर्वाण्येवान्तराणि वै  ।  
व्याख्यातानि न सन्देहः कल्पः कल्पेन चैव हि  ॥ कूर्म्प्_१,२८।५२ ॥  
मन्वन्तरेषु सर्वेषु अतीतानागतेषु वै  ।  
तुल्याभिमानिनः सर्वे नामरूपैर्भवन्त्युत  ॥ कूर्म्प्_१,२८।५३ ॥  
एवमुक्तो भगवता किरीटी श्वेतवाहनः  ।  
बभार परमां भक्तिमीशाने ऽव्यभिचारिणीम्  ॥ कूर्म्प्_१,२८।५४ ॥  
नमश्चकार तमृषिं कृष्णद्वैपायनं प्रभुम्  ।  
सर्वज्ञं सर्वकर्तारं स्क्षाद् विष्णुं व्यवस्थितम्  ॥ कूर्म्प्_१,२८।५५ ॥  
तमुवाच पुनर्व्यासः पाथं परपुरञ्जयम्  ।  
कराभ्यां सुशुभाभ्यां च संस्पृश्य प्रणतं मुनिः  ॥ कूर्म्प्_१,२८।५६ ॥  
धन्यो ऽस्यनुगृहीतो ऽसि त्वादृशो ऽन्यो न विद्यते  ।  
त्रैलोक्ये शङ्करे नूनं भक्तः परपुरञ्जय  ॥ कूर्म्प्_१,२८।५७ ॥  
दृष्टवानसि तं देवं विश्वाक्षं विश्वतोमुखम्  ।  
प्रत्यक्षमेव सर्वेशं रुद्रं सर्वजगद्गुरुम्  ॥ कूर्म्प्_१,२८।५८ ॥  
ज्ञानं तदैश्वरं दिव्यं यथावद् विदितं त्वया  ।  
स्वयमेव हृषीकेशः प्रीत्योवाच सनातनः  ॥ कूर्म्प्_१,२८।५९ ॥  
गच्छ गच्छ स्वकं स्थानं न शोकं कर्तुमर्हसि  ।  
व्रजस्व परया भक्त्या शरण्यं शरणं शिवम्  ॥ कूर्म्प्_१,२८।६० ॥  
एवमुक्त्वा स भगवाननुगृह्यार्जुनं प्रभुः  ।  
जगाम शङ्करपुरीं समाराधयितुं भवम्  ॥ कूर्म्प्_१,२८।६१ ॥  
पाण्डवेयो ऽपि तद् वाक्यात् सम्प्राप्य शरणं शिवम्  ।  
सन्त्यज्य सर्वकर्माणि तद्भक्तिपरमो ऽभवत्  ॥ कूर्म्प्_१,२८।६२ ॥  
नार्जुनेन समः शम्भोर्भक्त्या भूतो भविष्यति  ।  
मुक्त्वा सत्यवतीसूनुं कृष्णं वा देवकीसुतम्  ॥ कूर्म्प्_१,२८।६३ ॥  
तस्मै भगवते नित्यं नमः सत्याय धीमते  ।  
पाराशर्याय मुनये व्यासायामिततेजसे  ॥ कूर्म्प्_१,२८।६४ ॥  
कृष्णद्वैपायनः साक्षाद् विष्णुरेव सनातनः  ।  
को ह्यन्यस्तत्त्वतो रुद्रं वेत्ति तं परमेश्वरम्  ॥ कूर्म्प्_१,२८।६५ ॥  
नमः कुरुध्वं तमृषिं कृष्णं सत्यवतीसुतम्  ।  
पाराशर्यं महात्मानं योगिनं विष्णुमव्ययम्  ॥ कूर्म्प्_१,२८।६६ ॥  
एवमुक्तास्तु मुनयः सर्व एव समीहिताः  ।  
प्रेणेमुस्तं महात्मानं व्यासं सत्यवतीसुतम्  ॥ कूर्म्प्_१,२८।६७ ॥  
  
इति श्रीकूर्मपुराणे षट्साहस्त्र्यां संहितायां पूर्वविभागे अष्टाविंशो ऽध्यायः  
  
_____________________________________________________________  
  
  
ऋषय ऊचुः  
प्राप्य वाराणसीं दिव्यां कृष्णद्वैपायनो मुनिः  ।  
किमकार्षोन्महाबुद्धिः श्रोतुं कौतूहलं हि नः  ॥ कूर्म्प्_१,२९।१ ॥  
सूत उवाच  
प्राप्य वाराणसी दिव्यामुपस्पृश्य महामुनिः  ।  
पूजयामास जाह्नव्यां देवं विश्वेश्वरं शिवम्  ॥ कूर्म्प्_१,२९।२ ॥  
तमागतं पुनिं दृष्ट्वा तत्र ये निवसन्ति वै  ।  
पूजयाञ्चक्रिरे व्यासं मुनयो मुनिपुङ्गवम्  ॥ कूर्म्प्_१,२९।३ ॥  
पप्रच्छुः प्रणताः सर्वे कथाः पापविनाशनीः  ।  
महादेवाश्रयाः पुण्या मोक्षधर्मान् सनातनान्  ॥ कूर्म्प्_१,२९।४ ॥  
स चापि कथयामास सर्वज्ञो भगवानृषिः  ।  
माहात्म्यं देवदेवस्य धर्मान् वेदनिदर्शितान्  ॥ कूर्म्प्_१,२९।५ ॥  
तेषां मध्ये मुनीन्द्राणां व्यासशिष्यो महामुनिः  ।  
पृष्टवान् जैमिनिर्व्यासं गूढमर्थं सनातनम्  ॥ कूर्म्प्_१,२९।६ ॥  
जैमिनिरुवाच  
भगवन् संशयं त्वेकं छेत्तुमर्हसि तत्त्वतः  ।  
न विद्यते ह्यविदितं भवता परमर्षिणा  ॥ कूर्म्प्_१,२९।७ ॥  
केचिद् ध्यानं प्रशंसन्ति धर्ममेवापरे जनाः  ।  
अन्ये साङ्ख्यं तथा योगं तपस्त्वन्ये महर्षयः  ॥ कूर्म्प्_१,२९।८ ॥  
ब्रह्मचर्यमथो मौनमन्ये प्राहर्महर्षयः  ।  
अहिंसां सत्यमप्यन्ये सन्न्यासमपरे विदुः  ॥ कूर्म्प्_१,२९।९ ॥  
केचिद् दयां प्रशंसन्ति दानमध्ययनं तथा  ।  
तीर्थयात्रां तथा केचिदन्ये चेन्द्रियनिग्रहम्  ॥ कूर्म्प्_१,२९।१० ॥  
किमेतेषां भवेज्ज्यायः प्रब्रूहि मुनिपुङ्गव  ।  
यदि वा विद्यते ऽप्यन्यद् गुह्यं तद्वक्तुमर्हसि  ॥ कूर्म्प्_१,२९।११ ॥  
श्रुत्वा स जैमिनेर्वाक्यं कृष्णद्वैपायनो मुनिः  ।  
प्राह गम्भीरया वाचा प्रणम्य वृषकेतनम्  ॥ कूर्म्प्_१,२९।१२ ॥  
साधु साधु महाभाग यत्पृष्टं भवता मुने  ।  
वक्ष्ये गुह्यतमाद् गुह्यं श्रुण्वन्त्वन्ये महर्षयः  ॥ कूर्म्प्_१,२९।१३ ॥  
ईश्वरेण पुरा प्रोक्तं ज्ञानमेतत् सनातनम्  ।  
गूढमप्राज्ञविद्विष्टं सेवितं सूक्ष्मदर्शिभिः  ॥ कूर्म्प्_१,२९।१४ ॥  
नाश्रद्दधाने दातव्यं नाभक्ते परमेष्ठिनः  ।  
न वेदविद्विषु शुभं ज्ञाननानां ज्ञानमुत्तमम्  ॥ कूर्म्प्_१,२९।१५ ॥  
मेरुशृङ्गे पुरा देवमीशानं त्रिपुरद्विषम्  ।  
देवासनगता देवी महादेवमपृच्छत  ॥ कूर्म्प्_१,२९।१६ ॥  
देव्युवाच  
देवदेव महादेव भक्तानामार्तिनाशन  ।  
कथं त्वां पुरुषो देवमचिरादेव पश्यति  ॥ कूर्म्प्_१,२९।१७ ॥  
साङ्ख्ययोगस्तथा ध्यानं कर्मयोगो ऽथ वैदिकः  ।  
आयासबहुला लोके यानि चान्यानि शङ्कर  ॥ कूर्म्प्_१,२९।१८ ॥  
येन विब्रान्तचित्तानां योगिनां कर्मिणामपि  ।  
दृश्यो हि भगवान् सूक्ष्मः सर्वेषामथ देहिनाम्  ॥ कूर्म्प्_१,२९।१९ ॥  
एतद् गुह्यतमं ज्ञानं गूढं ब्रह्मादिसेवितम  ।  
हिताय सर्वभक्तानां ब्रूहि कामाङ्गनाशन  ॥ कूर्म्प्_१,२९।२० ॥  
ईश्वर उवाच  
अवाच्यमेतद् विज्ञानं ज्ञानमज्ञैर्बहिष्कृतम्  ।  
वक्ष्ये तव यथा तत्त्वं यदुक्तं परमर्षिभिः  ॥ कूर्म्प्_१,२९।२१ ॥  
परं गुह्यतमं क्षेत्रं मम वाराणसी पुरी  ।  
सर्वेषामेव भूतानां संसारार्णवतारिणी  ॥ कूर्म्प्_१,२९।२२ ॥  
तत्र भक्ता महादेवि मदीयं व्रतमास्थिताः  ।  
निवसन्ति महात्मानः परं नियममास्थिताः  ॥ कूर्म्प्_१,२९।२३ ॥  
उत्तमं सर्वतीर्थानां स्थानानामुत्तमं च तत्  ।  
ज्ञानानामुत्तमं ज्ञानमविमुक्तं परं मम  ॥ कूर्म्प्_१,२९।२४ ॥  
स्थानान्तरं पवित्राणि तीर्थान्यायतनानि च  ।  
श्मशानसंस्थितान्येव दिव्यभूमिगतानि च  ॥ कूर्म्प्_१,२९।२५ ॥  
भूर्लोके नैव संलग्नमन्तरिक्षे ममालयम्  ।  
अयुक्तास्तन्न पश्यन्ति युक्ताः पश्यन्ति चेतसा  ॥ कूर्म्प्_१,२९।२६ ॥  
श्मसानमेतद् विख्यातमविमुक्तमिति श्रुतम्  ।  
कालो भूत्वा जगदिदं संहराम्यत्र सुन्दरि  ॥ कूर्म्प्_१,२९।२७ ॥  
देवीदं सर्वगुह्यानां स्थानं प्रियतमं मम  ।  
मद्भक्तास्तत्र गच्छन्ति मामेव प्रविशन्ति ते  ॥ कूर्म्प्_१,२९।२८ ॥  
दत्तं जप्तं हुतं चेष्टं तपस्तप्तं कृतं च यत्  ।  
ध्यानमध्ययनं ज्ञानं सर्वं तत्राक्षयं भवेत्  ॥ कूर्म्प्_१,२९।२९ ॥  
जन्मान्तरसहस्त्रेषु यत्पापं पूर्वसञ्चितम्  ।  
अविमुक्तं प्रविष्टस्य तत्सर्वं व्रजति क्षयम्  ॥ कूर्म्प्_१,२९।३० ॥  
ब्राह्मणाः क्षत्रिया वैश्याः शूद्रा ये वर्णसङ्कराः  ।  
स्त्रियो म्लेच्छाश्च ये चान्ये सङ्कीर्णाः पापयोनयः  ॥ कूर्म्प्_१,२९।३१ ॥  
कोटाः पिपीलिकाश्चैव ये चान्ये मृगपक्षिणः  ।  
कालेन निधनं प्राप्ता अविमुक्ते वरानने  ॥ कूर्म्प्_१,२९।३२ ॥  
चन्द्रार्धमौलयस्त्र्यक्षा महावृषभवाहनाः  ।  
शिवे मम पुरे देवि जायन्ते तत्र मानवाः  ॥ कूर्म्प्_१,२९।३३ ॥  
नाविमुक्ते मृतः कश्चिन्नरकं याति किल्बिषी  ।  
ईश्वरानुगृहीता हि सर्वे यान्ति परां गतिम्  ॥ कूर्म्प्_१,२९।३४ ॥  
मोक्षं सुदुर्लभं मत्वा संसारं चातिभीषणम्  ।  
अश्मना चरणौ हत्वा वाराणस्यां वसेन्नरः  ॥ कूर्म्प्_१,२९।३५ ॥  
दुर्लभा तपसा चापि पूतस्य परमेश्वरि  ।  
यत्र तत्र विपन्नस्य गतिः संसारमोक्षणी  ॥ कूर्म्प्_१,२९।३६ ॥  
प्रसादाज्जायते ह्येतन्मम शैलेन्द्रनन्दिनि  ।  
अप्रबुद्धा न पश्यन्ति मम मायाविमोहिताः  ॥ कूर्म्प्_१,२९।३७ ॥  
अविमुक्तं न सेवन्ति मूढा ये तमसावृताः  ।  
विण्मूत्ररेतसां मध्ये ते वसन्ति पुनः पुनः  ॥ कूर्म्प्_१,२९।३८ ॥  
हन्यमानो ऽपि यो विद्वान् वसेद् विघ्नशतैरपि  ।  
स याति परमं स्थानं यत्र गत्वा न शोचति  ॥ कूर्म्प्_१,२९।३९ ॥  
जन्ममृत्युजरामुक्तं परं याति शिवालयम्  ।  
अपुनर्मरणानां हि सा गतिर्मोक्षकाङ्क्षिणाम्  ।  
यां प्राप्य कृतकृत्यः स्यादिति मन्यन्ति पण्डताः  ॥ कूर्म्प्_१,२९।४० ॥  
न दानैर्न तपोभिश्च न यज्ञैर्नापि विद्यया  ।  
प्राप्यते गतिरुत्कृष्टा याविमुक्ते तु लभ्यते  ॥ कूर्म्प्_१,२९।४१ ॥  
नानावर्णा विवर्णाश्च चण्डालाद्या जुगुप्सिताः  ।  
किल्बिषैः पूर्णदेहा ये विशिष्टैः पातकैस्तथा  ।  
भेषजं परमं तेषामविमुक्तं विदुर्बुधाः  ॥ कूर्म्प्_१,२९।४२ ॥  
अविमुक्तं परं ज्ञानमविमुक्तं परं पदम्  ।  
अविमुक्तं परं तत्त्वमविमुक्तं परं शिवम्  ॥ कूर्म्प्_१,२९।४३ ॥  
कृत्वा वै नैष्ठिकीं दीक्षामविमुक्ते वसन्ति ये  ।  
तेषां तत्परमं ज्ञानं ददाम्यन्ते परं पदम्  ॥ कूर्म्प्_१,२९।४४ ॥  
प्रायागं नैमिषं पुण्यं श्रीशैलो ऽथ महालयः  ।  
केदारं भद्रकर्णं च गया पुष्करमेव च  ॥ कूर्म्प्_१,२९।४५ ॥  
कुरुक्षेत्रं रुद्रकोटिर्नर्मदाम्रातकेश्वरम्  ।  
शालिग्रामं च कुब्जाम्रं कोकामुखमनुत्तमम्  ।  
प्रभासं विजयेशानं गोकर्णं भद्रकर्णकम्  ॥ कूर्म्प्_१,२९।४६ ॥  
एतानि पुण्यस्थानानि त्रैलोक्ये विश्रुतानि ह  ।  
न यास्यन्ति परं मोक्षं वाराणस्यां यथा मृताः  ॥ कूर्म्प्_१,२९।४७ ॥  
वाराणस्यां विशेषेण गङ्गा त्रिपथगामिनी  ।  
प्रविष्टा नाशयेत् पापं जन्मान्तरशतैः कृतम्  ॥ कूर्म्प्_१,२९।४८ ॥  
अन्यत्र सुलभा गङ्गा श्राद्धं दानं तपो जपः  ।  
व्रतानि सर्वमेवैतद् वाराणस्यां सुदुर्लभम्  ॥ कूर्म्प्_१,२९।४९ ॥  
यजेत जुहुयान्नित्यं ददात्यर्चयते ऽमरान्  ।  
वायुभक्षश्च सततं वाराणस्यां स्तितो नरः  ॥ कूर्म्प्_१,२९।५० ॥  
यदि पापो यदि शठो यदि वाधार्मिको नरः  ।  
वाराणसीं समासाद्य पुनाति सकलं नरः  ॥ कूर्म्प्_१,२९।५१ ॥  
वाराणस्यां महादेवं येर्ऽचयन्ति स्तुवन्ति वै  ।  
सर्वपापविनिर्मुक्तास्ते विज्ञेया गणेश्वराः  ॥ कूर्म्प्_१,२९।५२ ॥  
अन्यत्र योगज्ञानाभ्यां सन्न्यासादथवान्यतः  ।  
प्राप्यते तत् परं स्थानं सहस्त्रेणैव जन्मना  ॥ कूर्म्प्_१,२९।५३ ॥  
ये भक्ता देवदेवेशे वाराणस्यां वसन्ति वै  ।  
ते विन्दन्ति परं मोक्षमेकेनैव तु जन्मना  ॥ कूर्म्प्_१,२९।५४ ॥  
यत्र योगस्तथा ज्ञानं मुक्तिरेकेन जन्मना  ।  
अविमुक्तं समासाद्य नान्यद् गच्छेत् तपोवनम्  ॥ कूर्म्प्_१,२९।५५ ॥  
यतो मया न मुक्तं तदविमुक्तं ततः स्मृतम्  ।  
तदेव गुह्यं गुह्यानामेतद् विज्ञाय मुच्यते  ॥ कूर्म्प्_१,२९।५६ ॥  
ज्ञानाज्ञानाभिनिष्ठानां परमानन्दमिच्छताम्  ।  
या गतिर्विहिता सुभ्रु साविमुक्ते मृतस्य तु  ॥ कूर्म्प्_१,२९।५७ ॥  
यानि चैवाविमुक्तस्य देहे तूक्तानि कृत्स्नशः  ।  
पुरी वाराणसी तेभ्यः स्थानेभ्यो ह्यधिकाशुभा  ॥ कूर्म्प्_१,२९।५८ ॥  
यत्र साक्षान्महादेवो देहान्ते स्वयमीश्वरः  ।  
व्याचष्टे तारकं ब्रह्म तत्रैव ह्यविमुक्तकम्  ॥ कूर्म्प्_१,२९।५९ ॥  
यत् तत् परतरं तत्त्वमविमुक्तमिति श्रुतम्  ।  
एकेन जन्मना देवि वाराणस्यां तदाप्नुयात्  ॥ कूर्म्प्_१,२९।६० ॥  
भ्रूमध्ये नाभिमध्ये च हृदये चैव मूर्धनि  ।  
यथाविमुक्तादित्ये वाराणस्यां व्यवस्थितम्  ॥ कूर्म्प्_१,२९।६१ ॥  
वरणायास्तथा चास्या मध्ये वाराणसी पुरी  ।  
तत्रैव संस्थितं तत्त्वं नित्यमेवाविमुक्तकम्  ॥ कूर्म्प्_१,२९।६२ ॥  
वाराणस्याः परं स्थानं न भूतं न भविष्यति  ।  
यत्र नारायणो देवो महादेवो दिवेश्वरः  ॥ कूर्म्प्_१,२९।६३ ॥  
तत्र देवाः सगन्धर्वाः सयक्षोरगराक्षसाः  ।  
उपासते मां सततं देवदेवं पितामहम्  ॥ कूर्म्प्_१,२९।६४ ॥  
महापातकिनो ये च ये तेभ्यः पापकृत्तमाः  ।  
वाराणसीं समासाद्य ते यान्ति परमां गतिम्  ॥ कूर्म्प्_१,२९।६५ ॥  
तस्मान्मुमुक्षुर्नियतो वसेद् वै मरणान्तिकम्  ।  
वाराणस्यां महादेवाज्ज्ञानं लब्ध्वा विमुच्यते  ॥ कूर्म्प्_१,२९।६६ ॥  
किन्तु विघ्ना भविष्यन्ति पापोपहतचेतसः  ।  
ततो नैव चरेत् पापं कायेन मनसा गिरा  ॥ कूर्म्प्_१,२९।६७ ॥  
एतद् रहस्यं वेदानां पुराणानां च सुव्रताः  ।  
अविमुक्ताश्रयं ज्ञानं न कश्चिद् वेत्ति तत्त्वतः  ॥ कूर्म्प्_१,२९।६८ ॥  
देवतानामृषीणां च शृण्वतां परमेष्ठिनाम्  ।  
देव्यै देवेन कथितं सर्वपापविनाशनम्  ॥ कूर्म्प्_१,२९।६९ ॥  
यथा नारायणः श्रेष्ठो देवानां पुरुषोत्तमः  ।  
यथेश्वराणां गिरिशः स्थानानां चैतदुत्तमम्  ॥ कूर्म्प्_१,२९।७० ॥  
यैः समाराधितो रुद्रः पूर्वस्मिन्नेव जन्मनि  ।  
ते विन्दन्ति परं क्षेत्रमविमुक्तं शिवालयम्  ॥ कूर्म्प्_१,२९।७१ ॥  
कलिकल्मषसम्भूता येषामुपहता मतिः  ।  
न तेषां वेदितुं शक्यं स्थानं तत् परमेष्ठिनः  ॥ कूर्म्प्_१,२९।७२ ॥  
ये स्मरन्ति सदा कालं विन्दन्ति च पुरीमिमाम्  ।  
तेषां विनश्यति क्षिप्रमिहामुत्र च पातकम्  ॥ कूर्म्प्_१,२९।७३ ॥  
यानि चेह प्रकुर्वन्ति पातकानि कृतालयाः  ।  
नाशयेत् तानि सर्वाणि देवः कालतनुः शिवः  ॥ कूर्म्प्_१,२९।७४ ॥  
आगच्छतामिदं स्थानं सेवितुं मोक्षकाङ्क्षिणाम्  ।  
मृतानां च पुनर्जनम् न भूयो भवसागरे  ॥ कूर्म्प्_१,२९।७५ ॥  
तस्मात् सर्वप्रयत्नेन वाराणस्यां वसेन्नरः  ।  
योगी वाप्यथवायोगी पापी वा पुण्यकृत्तमः  ॥ कूर्म्प्_१,२९।७६ ॥  
न वेदवचनात् पित्रोर्न चैव गुरुवादतः  ।  
मतिरुत्क्रमणीया स्यादविमुक्तगतिं प्रति  ॥ कूर्म्प्_१,२९।७७ ॥  
सूत उवाच  
इत्येवमुक्त्वा भगवान् व्यासो वेदविदां वरः  ।  
सहैव शिष्यप्रवरैर्वाराणस्यां चचार ह  ॥ कूर्म्प्_१,२९।७८ ॥  
  
इति श्रीकूर्मपुराणे षट्साहस्त्र्यां संहितायां पूर्वंविभागे एकोनत्रिशो ऽध्यायः  
  
  
_____________________________________________________________  
  
  
सूत उवाच  
स शिष्यैः संवृतो धीमान् गुरुर्द्वैपायनो मुनिः  ।  
जगाम विपुलं लिङ्गमोङ्कारं मुक्तिदायकम्  ॥ कूर्म्प्_१,३०।१ ॥  
तत्राभ्यर्च्य महादेवं शिष्यैः सह महामुनिः  ।  
प्रोवाच तस्य माहात्म्यं मुनीनां भावितात्मनाम्  ॥ कूर्म्प्_१,३०।२ ॥  
इदं तद् विमलं लिङ्गमोङ्कारं नाम शोभनम्  ।  
अस्य स्मरणमात्रेण मुच्यते सर्वपातकैः  ॥ कूर्म्प्_१,३०।३ ॥  
एतत् परतरं ज्ञानं पञ्चयतनमुत्तमम्  ।  
सेवितं सूरिभिर्नित्यं वाराणस्यां विमोक्षदम्  ॥ कूर्म्प्_१,३०।४ ॥  
अत्र साक्षान्महादेवः पञ्चायतनविग्रहः  ।  
रमते भगवान् रुद्रो जन्तूनामपवर्गदः  ॥ कूर्म्प्_१,३०।५ ॥  
यत् तत् पाशुपतं ज्ञानं पञ्चार्थमिति शब्द्यते  ।  
तदेतद् विमलं लिङ्गमोङ्कारे समवस्थितम्  ॥ कूर्म्प्_१,३०।६ ॥  
शान्त्यतीता तथा शान्तिर्विद्या चैव परा कला  ।  
प्रतिष्ठा च निवृत्तिश्च पञ्चार्थं लिङ्गमैश्वरम्  ॥ कूर्म्प्_१,३०।७ ॥  
पञ्चानामपि देवानां ब्रह्मादीनां सदाश्रयम्  ।  
ओङ्कारबोधकं लिङ्गं पञ्चायतनमुच्यते  ॥ कूर्म्प्_१,३०।८ ॥  
संस्मरेदैश्वरं लिङ्गं पञ्चायतनमव्ययम्  ।  
देहान्ते तत्परं ज्योतिरानन्दं विशते बुधः  ॥ कूर्म्प्_१,३०।९ ॥  
अत्र देवर्षयः पूर्वं सिद्धा ब्रह्मर्षयस्तथा  ।  
उपास्य देवमीशानं प्राप्तवन्तः परं पदम्  ॥ कूर्म्प्_१,३०।१० ॥  
मत्स्योदर्यास्तटे पुण्यं स्थानं गुह्यतमं शुभम्  ।  
गोचर्ममात्रं विप्रेन्द्रा ओङ्कारेश्वरमुत्तमम्  ॥ कूर्म्प्_१,३०।११ ॥  
कृत्तिवासेश्वरं लिङ्गः मध्यमेश्वरमुत्तमम्  ।  
विश्वेश्वरं तथोङ्कारं कपर्देश्वरमेव च  ॥ कूर्म्प्_१,३०।१२ ॥  
एतानि गुह्यलिङ्गानि वाराणस्यां द्विजोत्तमाः  ।  
न कश्चिदिह जानाति विना शम्भोरनुग्रहात्  ॥ कूर्म्प्_१,३०।१३ ॥  
एवमुक्त्वा ययौ कृष्णः पाराशर्यो महामुनिः  ।  
कृत्तिवासेश्वरं लिङ्गं द्रष्टुं देवस्य शूलिनः  ॥ कूर्म्प्_१,३०।१४ ॥  
समभ्यर्च्य तथा शिष्यैर्माहात्म्यं कृत्तिवाससः  ।  
कथयामास शिष्येभ्यो भगवान् ब्रह्मवित्तमः  ॥ कूर्म्प्_१,३०।१५ ॥  
अस्मिन् स्थाने पुरा दैत्यो हस्ती भूत्वा भवान्तिकम्  ।  
ब्राह्मणान् हन्तुमायातो ये ऽत्र नित्यमुपासते  ॥ कूर्म्प्_१,३०।१६ ॥  
तेषां लिङ्गान्महादेवः प्रादुरासीत् त्रिलोचनः  ।  
रक्षणार्थं द्विजश्रेष्ठा भक्तानां भक्तवत्सलः  ॥ कूर्म्प्_१,३०।१७ ॥  
हत्वा गजाकृतिं दैत्यं शूलेनावज्ञया हरः  ।  
वसस्तस्याकरोत् कृत्तिं कृत्तिवासेश्वरस्ततः  ॥ कूर्म्प्_१,३०।१८ ॥  
अत्र सिद्धिं परां प्राप्ता मुनयो मुनिपुङ्गवाः  ।  
तेनैव च शरीरेण प्राप्तास्तत् परमं पदम्  ॥ कूर्म्प्_१,३०।१९ ॥  
विद्या विद्येश्वरा रुद्राः शिवाये च प्रकीर्तिताः  ।  
कृत्तिवासेश्वरं लिङ्गं नित्यमावृत्य संस्थिताः  ॥ कूर्म्प्_१,३०।२० ॥  
ज्ञात्वा कलियुगं घोरमधर्मबहुलं जनाः  ।  
कृत्तिवासं न मुञ्चन्ति कृतार्थास्ते न संशयः  ॥ कूर्म्प्_१,३०।२१ ॥  
जन्मान्तरसहस्त्रेण मोक्षो ऽन्यत्राप्यते न वा  ।  
एकेन जन्मना मोक्षः कृत्तिवासे तु लभ्यते  ॥ कूर्म्प्_१,३०।२२ ॥  
आलयः सर्वसिद्धानामेतत् स्थानं वदन्ति हि  ।  
गोपितं देवदेवेन महादेवेन शम्भुना  ॥ कूर्म्प्_१,३०।२३ ॥  
युगे युगे ह्यत्र दान्ता ब्राह्मणा वेदपारागाः  ।  
उपासते महादेवं जपन्ति शतरुद्रियम्  ॥ कूर्म्प्_१,३०।२४ ॥  
स्तुवन्ति सततं देवं त्र्यम्बकं कृत्तिवाससम्  ।  
ध्यायन्ति हृदये देवं स्थाणुं सर्वान्तरं शिवम्  ॥ कूर्म्प्_१,३०।२५ ॥  
गायन्ति सिद्धाः किल गीतकानि  
ये वाराणस्यां निवसन्ति विप्राः  ।  
तेषामथैकेन भवेन मुक्तिर्  
ये कृत्तिवासं शरणं प्रपन्नाः  ॥ कूर्म्प्_१,३०।२६ ॥  
सम्प्राप्य लोके जगतामभीष्टं  
सुदुर्लभं विप्रकुलेषु जन्म  ।  
ध्याने समाधाय जपन्ति रुद्रं  
ध्यायन्ति चित्ते यतयो महेशम्  ॥ कूर्म्प्_१,३०।२७ ॥  
आराधयन्ति प्रभुमीशितारं  
वाराणसीमध्यगता मुनिन्द्राः  ।  
यजन्ति यज्ञैरभिसन्धिहीनाः  
स्तुवन्ति रुद्रं प्रणमन्ति शम्भुम्  ॥ कूर्म्प्_१,३०।२८ ॥  
नमो भवायामलयोगधाम्ने  
स्थाणुं प्रपद्ये गिरिशं पुराणम्  ।  
स्मरामि रुद्रं हृदये निविष्टं  
जाने महादेवमनेकरूपम्  ॥ कूर्म्प्_१,३०।२९ ॥  
  
इति श्रीकूर्मपुराणे षट्साहस्त्र्यां संहितायां पूर्वविभागेत्रिंशो ऽध्यायः  
  
  
_____________________________________________________________  
  
  
सूत उवाच  
समाभाष्य मुनीन् धीमान् देवदेवस्य शूलिनः  ।  
जगाम लिङ्गं तद् द्रष्टुं कपर्देश्वरमव्ययम्  ॥ कूर्म्प्_१,३१।१ ॥  
स्नात्वा तत्र विधानेन तर्पयित्वा पितॄन् द्विजाः  ।  
पिशाचमोचने तीर्थे पूजयामास शूलिनम्  ॥ कूर्म्प्_१,३१।२ ॥  
तत्राश्चर्यमपश्यंस्ते मुनयो गुरुणा सह  ।  
मेनिरे क्षेत्रमाहात्म्यं प्रणेमुर्गिरिशं हरम्  ॥ कूर्म्प्_१,३१।३ ॥  
कश्चिदभ्याजगामेदं शार्दूलो घोररूपधृक्  ।  
मृगीमेकां भक्षयितुं कपर्देश्वरमुत्तमम्  ॥ कूर्म्प्_१,३१।४ ॥  
तत्र सा भीतहृदया कृत्वा कृत्वा प्रदक्षिणम्  ।  
धावमाना सुसम्भ्रान्ता व्याघ्रस्य वशमागता  ॥ कूर्म्प्_१,३१।५ ॥  
तां विदार्य नखैस्तीक्ष्णैः शार्दूलः सुमहाबलः  ।  
जगाम चान्यं विजनं देशं दृष्ट्वा मुनीश्वरान्  ॥ कूर्म्प्_१,३१।६ ॥  
मृतमात्रा च सा बाला कपर्देशाग्रतो मृगी  ।  
अदृश्यत महाज्वाला व्योम्नि सूर्यसमप्रभा  ॥ कूर्म्प्_१,३१।७ ॥  
त्रिनेत्रा नीलकण्ठा च शशाङ्काङ्कितमूर्धजा  ।  
वृषाधिरूढा पुरुषैस्तादृशैरेव संवृता  ॥ कूर्म्प्_१,३१।८ ॥  
पुष्पवृष्टिं विमुञ्चिन्ति खेचरास्तस्य मूर्धनि  ।  
गणेश्वरः स्वयं भूत्वा न दृष्टस्तत्क्षणात् ततः  ॥ कूर्म्प्_१,३१।९ ॥  
दृष्ट्वैतदाश्चर्यवरं जैमिनिप्रमुखा द्विजाः  ।  
कपर्देश्वरमाहात्म्यं पप्रच्छुर्गुरुमच्युतम्  ॥ कूर्म्प्_१,३१।१० ॥  
तेषां प्रोवाच भगवान् देवाग्रे चोपविश्य सः  ।  
कपर्देशस्य माहात्म्यं प्रणम्य वृषभध्वजम्  ॥ कूर्म्प्_१,३१।११ ॥  
इदं देवस्य तल्लिङ्गं कपर्दोश्वरमुत्तमम्  ।  
स्मृत्वैवाशेषपापौघं क्षिप्रमस्य विमुञ्चति  ॥ कूर्म्प्_१,३१।१२ ॥  
कामक्रोधादयो दोषा वाराणसीनिवासिनाम्  ।  
विघ्नाः सर्वे विनश्यन्ति कपर्देश्वरपूजनात्  ॥ कूर्म्प्_१,३१।१३ ॥  
तस्मात् सदैव द्रष्टव्यं कपर्देश्वरमुत्तमम्  ।  
पूजितव्यं प्रयत्नेन स्तोतव्यं वैदिकैः स्तवैः  ॥ कूर्म्प्_१,३१।१४ ॥  
ध्यायतामत्र नियतं योगिनां शान्तचेतसाम्  ।  
जायते योगसंसिद्धिः सा षण्मासे न संशयः  ॥ कूर्म्प्_१,३१।१५ ॥  
ब्रह्महत्यादयः पापा विनश्यन्त्यस्य पूजनात्  ।  
पिशाचमोचने कुण्डे स्नातस्यात्र समीपतः  ॥ कूर्म्प्_१,३१।१६ ॥  
अस्मिन् क्षेत्रे पुरा विप्रास्तपस्वी शंसितव्रतः  ।  
शङ्कुकर्ण इति ख्यातः पूजयामास शङ्करम्  ।  
जजाप रुद्रमनिशं प्रणवं ब्रह्मरूपिणम्  ॥ कूर्म्प्_१,३१।१७ ॥  
पुष्पधूपादिभिः स्तोत्रैर्नमस्कारैः प्रदक्षिणैः  ।  
उवास तत्र योगात्मा कृत्वा दीक्षां तु नैष्ठिकीम  ॥ कूर्म्प्_१,३१।१८ ॥  
कदाचिदागतं प्रेतं पश्यति स्म क्षुधान्वितम्  ।  
अस्थिचर्मपिनद्धाङ्गं निः श्वसन्तं मुहुर्मुहुः  ॥ कूर्म्प्_१,३१।१९ ॥  
तं दृष्ट्वा स मुनिश्रेष्ठः कृपया परया युतः  ।  
प्रोवाच को भवान् कस्माद् देशाद् देशमिमंश्रितः  ॥ कूर्म्प्_१,३१।२० ॥  
तस्मै पिशाचः क्षुधया पीड्यमानो ऽब्रवीद् वचः  ।  
पूर्वजन्मन्यहं विप्रो धनधान्यसमन्वितः  ।  
पुत्रपौत्रादिभिर्युक्तः कुटुम्बभरणोत्सुकः  ॥ कूर्म्प्_१,३१।२१ ॥  
न पूजिता मया देवा गावो ऽप्यतिथयस्तथा  ।  
न कदाचित् कृतं पुण्यमल्पं वा स्वल्पमेव वा  ॥ कूर्म्प्_१,३१।२२ ॥  
एकदा भगवान् देवो गोवृषेश्वरवाहनः  ।  
विश्वेश्वरो वाराणस्यां दृष्टः स्पृष्टे नमस्कृतः  ॥ कूर्म्प्_१,३१।२३ ॥  
तदाचिरेण कालेन पञ्चत्वमहमागतः  ।  
न दृष्टं नन्मया घोरं यमस्य वदनं मुने  ॥ कूर्म्प्_१,३१।२४ ॥  
ईदृशीं योनिमापन्नः पैशाचीं क्षुधयान्वितः  ।  
पिपासयाधुनाक्रान्तो न जानामि हिताहितम्  ॥ कूर्म्प्_१,३१।२५ ॥  
यदि कञ्चित् समुद्धर्तुमुपायं पश्यसि प्रभो  ।  
कुरुष्व तं नमस्तुभ्यं त्वामहं शरणं गतः  ॥ कूर्म्प्_१,३१।२६ ॥  
इत्युक्तः शङ्कुकर्णो ऽथ पिशाचमिदमब्रवीत्  ।  
त्वादृशो न हि लोके ऽस्मिन् विद्यते पुण्यकृत्तमः  ॥ कूर्म्प्_१,३१।२७ ॥  
यत् त्वया भगवान् पूर्वं दृष्टो विश्वेश्वरः शिवः  ।  
संस्पृष्टो वन्दितो भूयः को ऽन्यस्त्वत्सदृशो भुवि  ॥ कूर्म्प्_१,३१।२८ ॥  
तेन कर्मविपाकेन देशमेतं समागतः  ।  
स्नानं कुरुष्व शीघ्रं त्वमस्मिन् कुण्डे समाहितः  ।  
येनेमां कुत्सितां योनिं क्षिप्रमेव प्रहास्यसि  ॥ कूर्म्प्_१,३१।२९ ॥  
स एवमुक्तो मुनिना पिशाचो  
दयालुना देववरं त्रिनेत्रम्  ।  
स्मृत्वा कपर्देश्वरमीशितारं  
चक्रे समाधाय मनो ऽवगाहम्  ॥ कूर्म्प्_१,३१।३० ॥  
तदावगाढो मुनिसन्निधाने  
ममार दिव्याभरणोपपन्नः  ।  
अदृश्यतार्कप्रतिमे विमाने  
शशाङ्कचिह्नाङ्कितचारुमौलिः  ॥ कूर्म्प्_१,३१।३१ ॥  
विभाति रुद्रैरभितो दिवस्थैः  
समावृतो योगिभैरप्रमेयैः  ।  
सबालखिल्यादिभिरेष देवो  
यथोदये भानुरशेषदेवः  ॥ कूर्म्प्_१,३१।३२ ॥  
स्तुवन्ति सिद्धा दिवि देवसङ्घा  
नृत्यन्ति दिव्याप्सरसो ऽभिरामाः  ।  
मुञ्चन्ति वृष्टिं कुसुमाम्बुमिश्रां  
गन्धर्वविद्याधरकिन्नराद्याः  ॥ कूर्म्प्_१,३१।३३ ॥  
संस्तूयमानो ऽथ मुनीन्द्रसङ्घै-  
रवाप्य बोधं भगवात्प्रसादात्  ।  
समाविशन्मण्डलमेतदग्र्यं  
त्रयीमयं यत्र विभाति रुद्रः  ॥ कूर्म्प्_१,३१।३४ ॥  
दृष्ट्वा विमुक्तं स पिशाचभूतं  
मुनिः प्रहृष्टो मनसा महेशम्  ।  
विचिन्त्य रुद्रं कविमेकमग्निं  
प्रणम्य तुष्टाव कपर्दिनं तम्  ॥ कूर्म्प्_१,३१।३५ ॥  
शङ्कुकर्ण उवाच  
कपर्दिनं त्वां परतः परस्ताद्  
गोप्तारमेकं पुरुषं पुराणम्  ।  
व्रजामि योगेश्वरमीशितार-  
मादित्यमग्निं कपिलाधिरूढम्  ॥ कूर्म्प्_१,३१।३६ ॥  
त्वां ब्रह्मपारं हृदि सन्निविष्टं  
हिरण्मयं योगिनमादिमन्तम्  ।  
व्रजामि रुद्रं शरणं दिवस्थं  
महामुनिं ब्रह्ममयं पवित्रम्  ॥ कूर्म्प्_१,३१।३७ ॥  
सहस्त्रपादाक्षिशिरो ऽभियुक्तं  
सहस्त्रबाहुं नमसः परस्तात्  ।  
त्वां ब्रहामपारं प्रणमामि शम्भुं  
हिरण्यगर्भाधिपतिं त्रिनेत्रम्  ॥ कूर्म्प्_१,३१।३८ ॥  
यतः प्रसूतिर्जगतो विनाशो  
येनावृतं सर्वमिदं शिवेन  ।  
तं ब्रह्मपारं भगवन्तमीशं  
प्रणम्य नित्यं शरणं प्रपद्ये  ॥ कूर्म्प्_१,३१।३९ ॥  
अलिङ्गमालोकविहीनरूपं  
स्वयम्प्रभं चित्पतिमेकरुद्रम्  ।  
तं ब्रह्मपारं परमेश्वरं त्वां  
नमस्करिष्ये न यतो ऽन्यदस्ति  ॥ कूर्म्प्_१,३१।४० ॥  
यं योगिनस्त्यक्तसबीजयोगा  
लब्ध्वा समाधिं परमार्थभूताः  ।  
पश्यन्ति देवं प्रणतो ऽस्मि नित्यं  
तं ब्रह्मपारं भवतः स्वरूपम्  ॥ कूर्म्प्_१,३१।४१ ॥  
न यत्र नामादिविशेषकॢप्ति-  
र्     न सन्दृशे तिष्ठति यत्स्वरूपम्  ।  
तं ब्रह्मपारं प्रणतो ऽस्मि नित्यं  
स्वयम्भुवं त्वां शरणं प्रपद्ये  ॥ कूर्म्प्_१,३१।४२ ॥  
यद् वेदवादाभिरता विदेहं  
सब्रह्मविज्ञानमभेदमेकम्  ।  
पश्यन्त्यनेकं भवतः स्वरूपं  
सब्रह्मपारं प्रणतो ऽस्मि नित्यम्  ॥ कूर्म्प्_१,३१।४३ ॥  
यतः प्रधानं पुरुषः पुराणो  
विवर्तते यं प्रणमन्ति देवाः  ।  
नमामि तं ज्योतिषि सन्निविष्टं  
कालं बृहन्तं भवतः स्वरूपम्  ॥ कूर्म्प्_१,३१।४४ ॥  
व्रजामि नित्यं शरणं गुहेशं  
स्थाणुं प्रपद्ये गिरिशं पुरारिम्  ।  
शिवं प्रपद्ये हरमिन्दुमौलिं  
पिनाकिनं त्वां शरणं व्रजामि  ॥ कूर्म्प्_१,३१।४५ ॥  
स्तुत्वैवं शङ्कुकर्णो ऽसौ भगवन्तं कपर्दिनम्  ।  
पपात दण्डवद् भूमौ प्रोच्चरन् प्रणवं परम्  ॥ कूर्म्प्_१,३१।४६ ॥  
तत्क्षणात् परमं लिङ्गं प्रादुर्भूतं शिवात्मकम्  ।  
ज्ञानमानन्दमद्वैतं कोटिकालाग्निसन्निभम्  ॥ कूर्म्प्_१,३१।४७ ॥  
शङ्कुकर्णो ऽथ मुक्तात्मा तदात्मा सर्वगो ऽमलः  ।  
निलिल्ये विमले लिङ्गे तद्भुतमिवाभवत्  ॥ कूर्म्प्_१,३१।४८ ॥  
एतद् रहस्यमाख्यातं माहात्म्यं वः कपर्दिनः  ।  
न कश्चिद् वेत्ति तमसा विद्वानप्यत्र मुह्यति  ॥ कूर्म्प्_१,३१।४९ ॥  
य इमां शृणुयान्नित्यं कथां पापप्रणाशिनीम्  ।  
भक्तः पापविशुद्धात्मा रुद्रसामीप्यमाप्नुयात्  ॥ कूर्म्प्_१,३१।५० ॥  
पठेच्च सततं शुद्धो ब्रह्मपारं महास्तवम्  ।  
प्रातर्मध्याह्नसमये स योगं प्राप्नुयात् परम्  ॥ कूर्म्प्_१,३१।५१ ॥  
इहैव नित्यं वत्स्यामो देवदेवं कपर्दिनम्  ।  
द्रक्ष्यामः सततं देवं पूजयामो ऽथ शूलिनम्  ॥ कूर्म्प्_१,३१।५२ ॥  
इत्युक्त्वा भगवान् व्यासः शिष्यैः सह महामुनिः  ।  
उवास तत्र युक्तात्मा पूजयन् वै कपर्दिनम्  ॥ कूर्म्प्_१,३१।५३ ॥  
  
इति श्रीकूर्मपुराणे षट्साहस्त्र्यां संहितायां पूर्वविभागे एकत्रिशोध्यायः  
  
  
_____________________________________________________________  
  
  
सूत उवाच  
उषित्वा तत्र भगवान् कपर्देशान्तिके पुनः  ।  
द्रष्टुं ययौ मध्यमेशं बहुवर्षगणान् प्रभुः  ॥ कूर्म्प्_१,३२।१ ॥  
तत्र मन्दाकिनीं पुण्यामृषिसङ्गनिषेविताम्  ।  
नदीं विमलपानीयां दृष्ट्वा हृष्टो ऽभवन्मुनिः  ॥ कूर्म्प्_१,३२।२ ॥  
स तामन्वीक्ष्य मुनिभिः सह द्वैपायनः प्रभुः  ।  
चकार भावपूतात्मा स्नानं स्नानविधानवित्  ॥ कूर्म्प्_१,३२।३ ॥  
सन्तर्प्य विधिवद् देवानृषीन् पितृगणांस्तथा  ।  
पूजयामास लोकादिं पुष्पैर्नानाविधैर्भवम्  ॥ कूर्म्प्_१,३२।४ ॥  
प्रविश्य शिष्यप्रवरैः सार्धं सत्यवतीसुतः  ।  
मध्यमेश्वरमीशानमर्चयामास शूलिनम्  ॥ कूर्म्प्_१,३२।५ ॥  
ततः पाशुपताः शान्ता भस्मोद्धूलितविग्रहाः  ।  
द्रष्टुं समागता रुद्रं मध्यमेश्वरमीश्वरम्  ॥ कूर्म्प्_१,३२।६ ॥  
ओङ्कारासक्तमनसो वेदाध्ययनतत्पराः  ।  
जटिला मुण्डिताश्चापि शुक्लयज्ञोपवीतिनः  ॥ कूर्म्प्_१,३२।७ ॥  
कौपीनवसनाः केचिदपरे चाप्यवाससः  ।  
ब्रह्मचर्यरताः शान्ता वेदान्तज्ञानतत्पराः  ॥ कूर्म्प्_१,३२।८ ॥  
दृष्ट्वा द्वैपायनं विप्राः शिष्यैः परिवृतं मुनिम्  ।  
पूजयित्वा यथान्यायमिदं वचनमब्रुवन्  ॥ कूर्म्प्_१,३२।९ ॥  
को भवान् कुत आयातः सह शिष्यैर्महामुने  ।  
प्रोचुः पैलादयः शिष्यास्तानृषीन् ब्रह्मभावितान्  ॥ कूर्म्प्_१,३२।१० ॥  
अयं सत्यवतीसूनुः कृष्णद्वैपायनो मुनिः  ।  
व्यासः स्वयं हृषीकेशो येन वेदाः पृथक् कृताः  ॥ कूर्म्प्_१,३२।११ ॥  
यस्य देवो महादेवः साक्षादेव पिनाकधृक्  ।  
अंशांशेनाभवत् पुत्रो नाम्ना शुक इति प्रभुः  ॥ कूर्म्प्_१,३२।१२ ॥  
यः स साक्षान्महादेवं सर्वभावेन शङ्करम्  ।  
प्रपन्नः परया भक्त्या यस्य तज्ज्ञानमैश्वरम्  ॥ कूर्म्प्_१,३२।१३ ॥  
ततः पाशुपताः सर्वे हृष्टसर्वतनूरुहाः  ।  
नेमुरव्यग्रमनसः प्रोचुः सत्यवतीसुतम्  ॥ कूर्म्प्_१,३२।१४ ॥  
भगवन् भवता ज्ञातं विज्ञानं परमेष्ठिनः  ।  
प्रिसादाद् देवदेवस्य यत् तन्माहेश्वरं परम्  ॥ कूर्म्प्_१,३२।१५ ॥  
तद्वदास्माकमव्यक्तं रहस्यं गुह्यमुत्तमम्  ।  
क्षिप्रं पश्येम तं देवं श्रुत्वा भगवतो मुखात्  ॥ कूर्म्प्_१,३२।१६ ॥  
विसर्जयित्वा ताञ्छिष्यान् सुमन्तुप्रमुखांस्ततः  ।  
प्रोवाच तत्परं ज्ञानं योगिभ्यो योगवित्तमः  ॥ कूर्म्प्_१,३२।१७ ॥  
तत्क्षणादेव विमलं सम्भूतं ज्योतिरुत्तमम्  ।  
लीनास्तत्रैव ते विप्राः क्षणादन्तरधीयत  ॥ कूर्म्प्_१,३२।१८ ॥  
ततः शिष्यान् समाहूय भगवान् ब्रह्मवित्तमः  ।  
प्रोवाच मध्यमेशस्य माहात्म्यं पैलपूर्वकान्  ॥ कूर्म्प्_१,३२।१९ ॥  
अस्मिन् स्थाने स्वयं देवो देव्या सह महेश्वरः  ।  
रमते भगवान् नित्यं रुद्रैश्च परिवारितः  ॥ कूर्म्प्_१,३२।२० ॥  
अत्र पूर्वं हृषीकेशो विश्वात्मा देवकीसुतः  ।  
उवास वत्सरं कृष्णः सदा पाशुपतैर्वृतः  ॥ कूर्म्प्_१,३२।२१ ॥  
भस्मोद्धूलितसर्वाङ्गो रुद्राध्ययनतत्परः  ।  
आराधयन् हरिः शम्भुं कृत्वा पाशुपतं व्रतम्  ॥ कूर्म्प्_१,३२।२२ ॥  
तस्य ते बहवः शिष्या ब्रह्मचर्यपरायणाः  ।  
लब्ध्वा तद्वचनाज्ज्ञानं दृष्टवन्तो महेश्वरम्  ॥ कूर्म्प्_१,३२।२३ ॥  
तस्य देवो महादेवः प्रत्यक्षं नीललोहितः  ।  
ददौ कृष्णास्य भगवान वरदो वरमुत्तमम्  ॥ कूर्म्प्_१,३२।२४ ॥  
येर्ऽचयिष्यन्ति गोविन्दं मद्भक्ता विधिपूर्वकम्  ।  
तेषां तदैश्वरं ज्ञानमुत्पत्स्यति जगन्मय  ॥ कूर्म्प्_१,३२।२५ ॥  
नमस्योर्ऽचयितव्यश्च ध्यातव्यो मत्परैर्जनैः  ।  
भविष्यसि न सन्देहो मत्प्रसादाद् द्विजातिभिः  ॥ कूर्म्प्_१,३२।२६ ॥  
ये ऽत्र द्रक्ष्यन्ति देवेशं स्नात्वा रुद्रं पिनाकिनम्  ।  
ब्रह्महत्यादिकं पापं तेषामाशु विनश्यति  ॥ कूर्म्प्_१,३२।२७ ॥  
प्राणांस्त्यजन्ति ये मर्त्याः पापकर्मरता अपि  ।  
ते यान्ति तत् परं स्थानं नात्र कार्या विचारणा  ॥ कूर्म्प्_१,३२।२८ ॥  
धन्यास्तु खलु ते विप्रा मन्दाकिन्यां कृतोदकाः  ।  
अर्चयन्ति महादेवं मध्यमेश्वरमीश्वरम्  ॥ कूर्म्प्_१,३२।२९ ॥  
स्नानं दानं तपः श्राद्धं पिण्डनिर्वपणं त्विह  ।  
एकैकशः कृतं विप्राः पुनात्यासप्तमं कुलम्  ॥ कूर्म्प्_१,३२।३० ॥  
सन्निहत्यामुपस्पृश्य राहुग्रस्ते दिवाकरे  ।  
यत् फलं लभते मर्त्यस्तस्माद् दशगुणं त्विह  ॥ कूर्म्प्_१,३२।३१ ॥  
एवमुक्त्वा महायोगी मध्यमेशान्ति के प्रभुः  ।  
उवास सुचिरं कालं पूजयन् वै महेश्वरम्  ॥ कूर्म्प्_१,३२।३२ ॥  
  
इति श्रीकूर्मपुराणे षट्साहस्त्र्यां संहितायां पूर्वविभागे द्वात्रिंशो ऽध्यायः  
  
  
_____________________________________________________________  
  
  
सूत उवाच  
ततः सर्वाणि गुह्यानि तीर्थान्यायतनानि च  ।  
जगाम भगवान् व्यासो जैमिनिप्रमुखैर्वृतः  ॥ कूर्म्प्_१,३३।१ ॥  
प्रयागं परमं तीर्थं प्रयागादधिकं शुभम्  ।  
विश्वरूपं तथा तीर्थं तालतीर्थमनुत्तमम्  ॥ कूर्म्प्_१,३३।२ ॥  
आकाशाख्यं महातीर्थं तीर्थं चैवार्षभं परम्  ।  
स्वर्नोलं च महातीर्थं गौरीतीर्थमनुत्तमम्  ॥ कूर्म्प्_१,३३।३ ॥  
प्राजापत्यं तथा तीर्थं स्वर्गद्वारं तथैव च  ।  
जम्बुकेश्वरमित्युक्तं धर्माख्यं तीर्थमुत्तमम्  ॥ कूर्म्प्_१,३३।४ ॥  
गयातीर्थं महातीर्थं तीर्थं चैव महानदी  ।  
नारायणं परं तीर्थं वायुतीर्थमनुत्तमम्  ॥ कूर्म्प्_१,३३।५ ॥  
ज्ञानतीर्थं परं गुह्यं वाराहं तीर्थमुत्तमम्  ।  
यमतीर्थं महापुण्यं तीर्थं संवर्तकं शुभम्  ॥ कूर्म्प्_१,३३।६ ॥  
अग्नितीर्थं द्विजश्रेष्ठाः कलशेश्वरमुत्तमम्  ।  
नागतीर्थं सोमतीर्थं सूर्यतीर्थं तथैव च  ॥ कूर्म्प्_१,३३।७ ॥  
पर्वताख्यं महागुह्यं मणिकर्णमनुत्तमम्  ।  
घटोत्कचं तीर्थवरं श्रीतीर्थं च पितामहम्  ॥ कूर्म्प्_१,३३।८ ॥  
गङ्गातीर्थं तु देवेशं ययातेस्तीर्थमुत्तमम्  ।  
कापिलं चैव सोमेशं ब्रह्मतीर्थमनुत्तमम्  ॥ कूर्म्प्_१,३३।९ ॥  
अत्र लिङ्गं पुरानीय ब्रह्मा स्नातुं यदा गतः  ।  
तदानीं स्थापयामास विष्णुस्तल्लिङ्गमैश्वरम्  ॥ कूर्म्प्_१,३३।१० ॥  
ततः स्नात्वा समागत्य ब्रह्मा प्रोवाच तं हरिम्  ।  
मयानीतमिदं लिङ्गं कस्मात् स्थापितवानसि  ॥ कूर्म्प्_१,३३।११ ॥  
तमाह विष्णुस्त्वत्तो ऽपि रुद्रे भक्तिर्दृढा मम  ।  
तस्मात् प्रतिष्ठितं लिङ्गन्नाम्ना तव भविष्यति  ॥ कूर्म्प्_१,३३।१२ ॥  
भूतेश्वरं तथा तीर्थं तीर्थं धर्मसमुद्भवम्  ।  
गन्धर्वतीर्थं परमं वाह्नेयं तीर्थमुत्तमम्  ॥ कूर्म्प्_१,३३।१३ ॥  
दौर्वासिकं व्योमतीर्थं चन्द्रतीर्थं द्विजोत्तमाः  ।  
चित्राङ्गदेश्वरं पुण्यं पुण्यं विद्याधरेश्वरम्  ॥ कूर्म्प्_१,३३।१४ ॥  
केदारतीर्थमुग्राख्यं कालञ्जरमनुत्तमम्  ।  
सारस्वतं प्रभासं च भद्रकर्णं ह्रदं शुभम्  ॥ कूर्म्प्_१,३३।१५ ॥  
लौकिकाख्यं महातीर्थं तीर्थं चैव वृषध्वजम्  ।  
हिरण्यगर्भं गोप्रेक्ष्यं तीर्थं चैव वृषध्वजम्  ॥ कूर्म्प्_१,३३।१६ ॥  
उपशान्तं शिवं चैव व्याघ्रेश्वरमनुत्तमम्  ।  
त्रिलोचनं महातीर्थं लोलार्कं चोत्तराह्वयम्  ॥ कूर्म्प्_१,३३।१७ ॥  
कपालमोचनं तीर्थं ब्रह्महत्याविनाशनम्  ।  
शुक्रेश्वरं महापुण्यमानन्दपुरमुत्तमम्  ॥ कूर्म्प्_१,३३।१८ ॥  
एवमादीनि तीर्थानि प्राधान्यात् कथितानि तु  ।  
न शक्यं विस्तराद् वक्तुं तीर्थसङ्ख्या द्विजात्तमाः  ॥ कूर्म्प्_१,३३।१९ ॥  
तेषु सर्वेषु तीर्थेषु स्नात्वाभ्यर्च्य पिनाकिनम्  ।  
उपोष्य तत्र तत्रासौ पाराशर्यो महामुनिः  ॥ कूर्म्प्_१,३३।२० ॥  
तर्पयित्वा पितॄन् देवान् कृत्वा पिण्डप्रिदानकम्  ।  
जगाम पुनरेवापि यत्र विश्वेश्वरः शिवः  ॥ कूर्म्प्_१,३३।२१ ॥  
स्नात्वाभ्यर्च्य परं लिङ्गं शिष्यैः सह महामुनिः  ।  
उवाच शिष्यान् धर्मात्मा स्वान् देशान् गन्तुमर्हथा  ॥ कूर्म्प्_१,३३।२२ ॥  
ते प्रणम्य महात्मानं जग्मुः पैलादयो द्विजाः  ।  
वासं च तत्र नियतो वाराणस्यां चकार सः  ॥ कूर्म्प्_१,३३।२३ ॥  
शान्तो दान्तस्त्रिषवणंस्नात्वाभ्यर्च्य पिनाकिनम्  ।  
भैक्षाहारो विशुद्धात्मा ब्रह्मचर्यपरायणः  ॥ कूर्म्प्_१,३३।२४ ॥  
कदाचिद् वसता तत्र व्यासेनामिततेजसा  ।  
भ्रममाणेन भिक्षा तु नैव लब्धा द्विजोत्तमाः  ॥ कूर्म्प्_१,३३।२५ ॥  
ततः क्रोधावृततनुर्नराणामिह वासिनाम्  ।  
विघ्नं सृजामि सर्वेषां येन सिद्धिर्विहीयते  ॥ कूर्म्प्_१,३३।२६ ॥  
तत्क्षणे सा महादेवी शङ्करार्धशरीरिणी  ।  
प्रादुरासीत् स्वयं प्रीत्या वेषं कृत्वा तु मानुषम्  ॥ कूर्म्प्_१,३३।२७ ॥  
भो भो व्यास महाबुद्धे शप्तव्या भवता न हि  ।  
गृहाण भिक्षां मत्तस्त्वमुक्त्वैवं प्रददौ शिवा  ॥ कूर्म्प्_१,३३।२८ ॥  
उवाच च महादेवी क्रोधनस्त्वं भवान् यतः  ।  
इह क्षेत्रे न वस्तव्यं कृतघ्नो ऽसि त्वया सदा  ॥ कूर्म्प्_१,३३।२९ ॥  
एवमुक्तः स भगवान् ध्यानाज्ज्ञात्वा परां शिवाम्  ।  
उवाच प्रणतो भूत्वा स्तुत्वा च प्रवरैः स्तवैः  ॥ कूर्म्प्_१,३३।३० ॥  
चतुर्दश्यामथाष्टम्यां प्रवेशं देहि शाङ्करि  ।  
एवमस्त्वित्यनुज्ञाय देवी चान्तरधीयत  ॥ कूर्म्प्_१,३३।३१ ॥  
एवं स भगवान् व्यासो महायोगी पुरातनः  ।  
ज्ञात्वा क्षेत्रगुणान् सर्वान् स्थितस्तस्याथ पार्श्वतः  ॥ कूर्म्प्_१,३३।३२ ॥  
एवं व्यासं स्थितं ज्ञात्वा क्षेत्रं सेवन्ति पण्डिताः  ।  
तस्मात् सर्वप्रयत्नेन वाराणस्यां वसेन्नरः  ॥ कूर्म्प्_१,३३।३३ ॥  
सूत उवाच  
यः पठेदविमुक्तस्य माहात्म्यं शृणुयादपि  ।  
श्रावयेद् वा द्विजान् शान्तान् सो ऽपियातिपराङ्गतिम्  ॥ कूर्म्प्_१,३३।३४ ॥  
श्राद्धे वा दैविके कार्ये रात्रावहनि वा द्विजाः  ।  
नदीनां चैव तीरेषु देवतायतनेषु च  ॥ कूर्म्प्_१,३३।३५ ॥  
स्नात्वा समाहितमना दम्भमात्सर्यवर्जितः  ।  
जपेदीशं नमस्कृत्य स याति परमां गतिम्  ॥ कूर्म्प्_१,३३।३६ ॥  
  
इति श्रीकूर्मपुराणे षट्साहस्त्र्यां संहितायां पूर्वविभागे त्रयस्त्रिशो ऽध्यायः  
  
  
_____________________________________________________________  
  
  
ऋषय ऊचुः  
माहात्म्यमविमुक्तस्य यथावत् तदुदीरितम्  ।  
इदानीं तु प्रयागस्य माहात्म्यं ब्रूहि सुव्रत  ॥ कूर्म्प्_१,३४।१ ॥  
यानि तीर्थानि तत्रैव विश्रुतानि महान्ति वै  ।  
इदानीं कथयास्माकं सूत सर्वार्थविद् भवान्  ॥ कूर्म्प्_१,३४।२ ॥  
सूत उवाच  
शृणुध्वमृषयः सर्वे विस्तरेण ब्रवीमि वः  ।  
प्रयागस्य च माहात्म्यं यत्र देवः पितामहः  ॥ कूर्म्प्_१,३४।३ ॥  
मार्कण्डेयेन कथितं कौन्तेयाय महात्मने  ।  
यथा युधिष्ठिरायैतत् तद्वक्ष्ये भवतामहम्  ॥ कूर्म्प्_१,३४।४ ॥  
निहत्य कौरवान सर्वान् भ्रातृभिः सह पार्थिवः  ।  
शोकेन महाताविष्टा मुमोह स युधिष्ठिरः  ॥ कूर्म्प्_१,३४।५ ॥  
अचिरेणाथ कालेन मार्कण्डेयो महातपाः  ।  
सम्प्राप्तो हास्तिनपुरं राजद्वारे स तिष्ठति  ॥ कूर्म्प्_१,३४।६ ॥  
द्वारपालो ऽपि तं दृष्ट्वा राज्ञः कथितवान् द्रुतम्  ।  
मार्कण्डेयो द्रष्टुमिच्छंस्त्वामास्ते द्वार्यसौ मुनिः  ॥ कूर्म्प्_१,३४।७ ॥  
त्वरितो धर्मपुत्रस्तु द्वारमेत्याह तत्परम्  ।  
स्वागतं ते महाप्राज्ञ स्वागतं ते महामुने  ॥ कूर्म्प्_१,३४।८ ॥  
अद्य मे सफलं जन्म अद्य मे तारितं कुलम्  ।  
अद्य मे पितरस्तुष्टास्त्वयि तुष्टे महामुने  ॥ कूर्म्प्_१,३४।९ ॥  
सिंहासनमुपस्थाप्य पादशौचार्चनादिभिः  ।  
युधिष्ठिरो महात्मेति पूजयामास तं मुनिम्  ॥ कूर्म्प्_१,३४।१० ॥  
मार्कण्डेयस्ततस्तुष्टः प्रोवाच स युधिष्ठिरम्  ।  
किमर्थं मुह्यसे विद्वन् सर्वं ज्ञात्वाहमागतः  ॥ कूर्म्प्_१,३४।११ ॥  
ततो युधिष्ठिरो राजा प्रणम्याह महामुनिम्  ।  
कथय त्वं समासेन येन मुच्येत किल्बिषैः  ॥ कूर्म्प्_१,३४।१२ ॥  
निहता वहवो युद्धे पुंसो निरपराधिनः  ।  
अस्माभिः कौरवैः सार्धं प्रसङ्गान्मुनिपुङ्गव  ॥ कूर्म्प्_१,३४।१३ ॥  
येन हिंसासमुद्भूताज्जन्मान्तरकृतादपि  ।  
मुच्यते पातकादस्मात् तद् भवान् वक्तुमर्हति  ॥ कूर्म्प्_१,३४।१४ ॥  
मार्कण्डेय उवाच  
शृणु राजन् महाभाग यन्मां पृच्छसि भारत्  ।  
प्रयागगमनं श्रेष्ठं नराणां पापनाशनम्  ॥ कूर्म्प्_१,३४।१५ ॥  
तत्र देवो महादेवो रुद्रो विश्वामरेश्वरः  ।  
समास्ते भगवान् ब्रह्मा स्वयम्भूरपि दैवदैः  ॥ कूर्म्प्_१,३४।१६ ॥  
युधिष्ठिर उवाच  
भगवञ्च्छ्रोतुमिच्छामि प्रयागगमने फलम्  ।  
मृतानां का गतिस्तत्र स्नातानामपि किं फलम्  ॥ कूर्म्प्_१,३४।१७ ॥  
ये वसन्ति प्रयागे तु ब्रूहि तेषां तु किं फलम्  ।  
भवता विदितं ह्येतत् तन्मे ब्रूहि नमो ऽस्तु ते  ॥ कूर्म्प्_१,३४।१८ ॥  
मार्कण्डेय उवाच  
कथयिष्यामि ते वत्स या चेष्टा यच्च तत्फलम्  ।  
पुरा महर्षिभिः सम्यक् कथ्यमानं मया श्रुतम्  ॥ कूर्म्प्_१,३४।१९ ॥  
एतत् प्रजापतिक्षेत्रं त्रिषु लोकेषु विश्रुतम्  ।  
अत्र स्नात्वा दिवं यान्ति ये मृतास्ते ऽपुनर्भवाः  ॥ कूर्म्प्_१,३४।२० ॥  
तत्र ब्रह्मादयो देवा रक्षां कुर्वन्ति सङ्गताः  ।  
बहून्यन्यानि तीर्थानि सर्वपापापहानि तु  ॥ कूर्म्प्_१,३४।२१ ॥  
कथितुं नेह शक्नोमि बहुवर्षशतैरपि  ।  
सङ्क्षेपेण प्रवक्ष्यामि प्रयागस्येह कीर्तनम्  ॥ कूर्म्प्_१,३४।२२ ॥  
षष्टिर्धनुः सहस्त्राणि यानि रक्षन्ति जाह्नवीम्  ।  
यमुनां रक्षति सदा सविता सप्तवाहनः  ॥ कूर्म्प्_१,३४।२३ ॥  
प्रयागे तु विशेषेण स्वयं वसति वासवः  ।  
मण्डलं रक्षति हरिः सर्वदेवैश्च सम्मितम्  ॥ कूर्म्प्_१,३४।२४ ॥  
न्यग्रोधं रक्षते नित्यं शूलपाणिर्महेश्वरः  ।  
स्थानं रक्षन्ति वै देवाः सर्वपापहरं शुभम्  ॥ कूर्म्प्_१,३४।२५ ॥  
स्वकर्मणावृतो लोको नैव गच्छति तत्पदम्  ।  
स्वल्पं स्वल्पतरं पापं यदा तस्य नराधिप  ।  
प्रयागं स्मरमाणस्य सर्वमायाति सङ्क्षयम्  ॥ कूर्म्प्_१,३४।२६ ॥  
दर्शनात् तस्य तीर्थस्य नाम सङ्कीर्तनादपि  ।  
मुत्तिकालम्भनाद् वापि नरः पापात् प्रमुच्यते  ॥ कूर्म्प्_१,३४।२७ ॥  
पञ्च कुण्डानि राजेन्द्र येषां मध्ये तु जाह्नवी  ।  
प्रयागं विशतः पुंसः पापं नश्यति तत्क्षणात्  ॥ कूर्म्प्_१,३४।२८ ॥  
योजनानां सहस्त्रेषु गङ्गां यः स्मरते नरः  ।  
अपि दुष्कृतकर्मासौ लभते परमां गतिम्  ॥ कूर्म्प्_१,३४।२९ ॥  
कीर्तनान्मुच्यते पापाद् दृष्ट्वा भद्राणि पश्यति  ।  
तथोपस्पृश्य राजेन्द्र स्वर्गलोके महीयते  ॥ कूर्म्प्_१,३४।३० ॥  
व्याधितो यदि वा दीनः क्रूद्धो वापि भवेन्नरः  ।  
गङ्गायमुनमासाद्य त्यजेत् प्राणान् प्रयत्नतः  ॥ कूर्म्प्_१,३४।३१ ॥  
दीप्तकाञ्चनवर्णाभैर्विमानैर्भानुवर्णिभिः  ।  
ईप्सितांल्लभते कामान् वदन्ति मुनिपुङ्गवाः  ॥ कूर्म्प्_१,३४।३२ ॥  
सर्वरत्नमयैर्दिव्यैर्नानाध्वजसमाकुलैः  ।  
वराङ्गनासमाकीर्णैर्मोदते शुभलक्षणः  ॥ कूर्म्प्_१,३४।३३ ॥  
गीतवादित्रनिर्घोषैः प्रसुप्तः प्रतिबुध्यते  ।  
यावन्न स्मरते जन्म तापत् स्वर्गे महीयते  ॥ कूर्म्प्_१,३४।३४ ॥  
तस्मात् स्वर्गात् परिभ्रष्टः क्षीणकर्मा नरोत्तम  ।  
हिरण्यरत्नसम्पूर्णे समृद्धे जायते कुले  ॥ कूर्म्प्_१,३४।३५ ॥  
तदेव स्मरते तीर्थं स्मरणात् तत्र गच्छति  ।  
देशस्थो यदि वारण्ये विदेशे यदि वा गृहे  ॥ कूर्म्प्_१,३४।३६ ॥  
प्रयागं स्मरमाणस्तु यस्तु प्राणान् परित्यजेत्  ।  
ब्रह्मलोकमवाप्नोति वदन्ति मुनिपुङ्गवाः  ॥ कूर्म्प्_१,३४।३७ ॥  
सर्वकामफला वृक्षा मही यत्र हिरण्मयी  ।  
ऋषयो मुनयः सिद्धास्तत्र लोके स गच्छति  ॥ कूर्म्प्_१,३४।३८ ॥  
स्त्रीसहस्त्राकुले रम्ये मन्दाकिन्यास्तटे शुभे  ।  
मोदते मुनिभिः सार्धं स्वकृतेनेह कर्मणा  ॥ कूर्म्प्_१,३४।३९ ॥  
सिद्धचारणगन्धर्वैः पूज्यते दिवि दैवतैः  ।  
ततः स्वर्गात् परिभ्रष्टो जम्बुद्वीपपतिर्भवेत्  ॥ कूर्म्प्_१,३४।४० ॥  
ततः शुभानि कर्माणि चिन्तयानः पुनः पुनः  ।  
गुणवान् वित्तसम्पन्नो भवतीह न संशयः  ।  
कर्मणा मनसा वाचा सत्यधर्मप्रतिष्ठितः  ॥ कूर्म्प्_१,३४।४१ ॥  
गङ्गायमुनयोर्मध्ये यस्तु ग्रामं प्रतीच्छति  ।  
सुवर्णमथ मुक्तां वा तथैवान्यान् प्रतिग्रहान्  ॥ कूर्म्प्_१,३४।४२ ॥  
स्वकार्ये पितृकार्ये वा देवताभ्यर्चने ऽपि वा  ।  
निष्फलं तस्य तत् तीर्थं यावत् तत्फलमश्नुते  ॥ कूर्म्प्_१,३४।४३ ॥  
अतस्तीर्थे न गृह्णीयात् पुण्येष्वायतनेषु च  ।  
निमित्तेषु च सर्वेषु अप्रमत्तो द्विजो भवेत्  ॥ कूर्म्प्_१,३४।४४ ॥  
कपिलां पाटलावर्णां यस्तु धेनुं प्रयच्छति  ।  
स्वर्णशृङ्गीं रौप्यखुरां चैलकण्ठां पयस्विनीम्  ॥ कूर्म्प्_१,३४।४५ ॥  
यावद् रोमाणि तस्या वै सन्ति गात्रेषु सत्तम  ।  
तावद् वर्षसहस्त्राणि रुद्रलोके महीयते  ॥ कूर्म्प्_१,३४।४६ ॥  
  
इति श्रीकूर्मपुराणे षट्साहस्त्र्यां संहितायां पूर्वविभागे चतुस्त्रिशो ऽध्यायः  
  
  
_____________________________________________________________  
  
  
मार्कण्डेय उवाच  
कथयिष्यामि ते वत्स तीर्थयात्राविधिक्रमम्  ।  
आर्षेण तु विधानेन यथा दृष्टं यथा श्रुतम्  ॥ कूर्म्प्_१,३५।१ ॥  
प्रयागतीर्थयात्रार्थो यः प्रयाति नरः क्वचित्  ।  
बलीवर्दं समारूढः शृणु तस्यापि यत्फलम्  ॥ कूर्म्प्_१,३५।२ ॥  
नरके वसते घोरे समाः कल्पशतायुतम्  ।  
ततो निवर्तते घोरो गवां क्रोधो हि दारुणः  ।  
सलिलं च न गृह्णन्ति पितरस्तस्य देहिनः  ॥ कूर्म्प्_१,३५।३ ॥  
यस्तु पुत्रांस्तथा बालान् स्नापयेत् पाययेत् तथा  ।  
यथात्मना तथा सर्वान् दानं विप्रेषु दापयेत्  ॥ कूर्म्प्_१,३५।४ ॥  
ऐश्वर्याल्लोभमोहाद् वा गच्छेद् यानेन यो नरः  ।  
निष्फलं तस्य तत् तीर्थं तसमाद्यानं विवर्जयेत्  ॥ कूर्म्प्_१,३५।५ ॥  
गङ्गायमुनयोर्मध्ये यस्तु कन्यां प्रयच्छति  ।  
आर्षेण तु विवाहेन यथा विभवविस्तरम्  ॥ कूर्म्प्_१,३५।६ ॥  
न स पश्यति तं घोरं नरकं तेन कर्मणा  ।  
उत्तरान् स कुरून् गत्वा मोदते कालमक्षयम्  ॥ कूर्म्प्_१,३५।७ ॥  
वटमूलं समाश्रित्य यस्तु प्राणान् परित्यजेत्  ।  
सर्वलोकानतिक्रम्य रुद्रलोकं स गच्छति  ॥ कूर्म्प्_१,३५।८ ॥  
तत्र ब्रह्मादयो देवा दिशश्च सदिगीश्वराः  ।  
लोकपालाश्च सिद्धाश्च पितरो लोकसम्मताः  ॥ कूर्म्प्_१,३५।९ ॥  
सनत्कुमारप्रमुखास्तथा ब्रह्मर्षयो ऽपरे  ।  
नागाः सुपार्णाः सिद्धाश्च तथा नित्यं समासते  ।  
हरिश्च भगवानास्ते प्रजापतिपुरस्कृतः  ॥ कूर्म्प्_१,३५।१० ॥  
गङ्गायमुनयोर्मध्ये पृथिव्या जघनं स्मृतम्  ।  
प्रयागं राजशार्दूल त्रिषु लोकेषु विश्रुतम्  ॥ कूर्म्प्_१,३५।११ ॥  
तत्राभिषेकं यः कुर्यात् सङ्गमे संशितव्रतः  ।  
तुल्यं फलवाप्नोति राजसूयाश्वमेधयोः  ॥ कूर्म्प्_१,३५।१२ ॥  
न मातृवचनात् तात न लोकवचनादपि  ।  
मतिरुत्क्रमणीया ते प्रयागगामनं प्रति  ॥ कूर्म्प्_१,३५।१३ ॥  
दश तीर्थ सहस्त्राणि षष्टिकोट्यस्तथापरे  ।  
तेषां सान्निध्यमत्रैव तीर्थानां कुरुनन्दन  ॥ कूर्म्प्_१,३५।१४ ॥  
या गतिर्योगयुक्तस्य सत्त्वस्थस्य मनीषिणः  ।  
सा गतिस्त्यजतः प्राणान् गङ्गायमुनसङ्गमे  ॥ कूर्म्प्_१,३५।१५ ॥  
न ते जीवन्ति लोके ऽस्मिन् यत्र तत्र युधिष्ठिर  ।  
ये प्रयागं न सम्प्राप्तास्त्रिषु लोकेषु विश्रुतम्  ॥ कूर्म्प्_१,३५।१६ ॥  
एवं दृष्ट्वा तु तत् तीर्थं प्रयागं परमं पदम्  ।  
मुच्यते सर्वपापेभ्यः शशाङ्क इव राहुणा  ॥ कूर्म्प्_१,३५।१७ ॥  
कम्बलाश्वतरौ नागौ यमुनादक्षिणे तटे  ।  
तत्र स्नात्वा च पीत्वा च मुच्यते सर्वपातकैः  ॥ कूर्म्प्_१,३५।१८ ॥  
तत्र गत्वा नरः स्थानं महादेवस्य धीमतः  ।  
आत्मानं तारयेत् पूर्वं दशातीतान् दशापरान्  ॥ कूर्म्प्_१,३५।१९ ॥  
कृत्वाभिषेकं तु नरः सो ऽश्वमेधफलं लभेत्  ।  
स्वर्गलोकमवाप्नोति यावदाहूतसम्प्लवम्  ॥ कूर्म्प्_१,३५।२० ॥  
पूर्वपार्श्वे तु गङ्गायास्त्रैलोक्यख्यातिमान् नृप  ।  
अवचः सर्वसामुद्रः प्रतिष्ठानं च विश्रुतम्  ॥ कूर्म्प्_१,३५।२१ ॥  
ब्रह्मचारी जितक्रोधस्त्रिरात्रं यदि तिष्ठति  ।  
सर्वपापविशुद्धात्मा सो ऽश्वमेधफलं लभेत्  ॥ कूर्म्प्_१,३५।२२ ॥  
उत्तरेण प्रतिष्ठानं भागीरथ्यास्तु सव्यतः  ।  
हंसप्रपतनं नाम तीर्थं त्रैलोक्यविश्रुतम्  ॥ कूर्म्प्_१,३५।२३ ॥  
अश्वमेधफलं तत्र स्मृतमात्रात् तु जायते  ।  
यावच्चन्द्रश्च सूर्यश्च तावत् स्वर्गे महीयते  ॥ कूर्म्प्_१,३५।२४ ॥  
उर्वशीपुलिने रम्ये विपुले हंसपाण्डुरे  ।  
परित्यजतियः प्राणान् शृणु तस्यापि यत् फलम्  ॥ कूर्म्प्_१,३५।२५ ॥  
षष्टिवर्षसहस्त्राणि षष्टिवर्षशतानि च  ।  
आस्ते स पितृभिः सार्धं स्वर्गलोके नराधिप  ॥ कूर्म्प्_१,३५।२६ ॥  
अथं सन्ध्यावटे रम्ये ब्रह्मचारी जितेन्द्रियः  ।  
नरः शुचिरुपासीत ब्रह्मलोकमवाप्नुयात्  ॥ कूर्म्प्_१,३५।२७ ॥  
कोटितीर्थं समाश्रित्य यस्तु प्राणान् परित्यजेत्  ।  
कोटिवर्षसहस्त्राणि स्वर्गलोके महीयते  ॥ कूर्म्प्_१,३५।२८ ॥  
यत्र गङ्गा महाभागा बहुतीर्थतपोवना  ।  
सिद्धक्षेत्रं हि तज्ज्ञेयं नात्र कार्या विचारणा  ॥ कूर्म्प्_१,३५।२९ ॥  
क्षितौ तारयते मर्त्यान् नागांस्तारयते ऽप्यधः  ।  
दिवि तारयते देवांस्तेन त्रिपथगा स्मृता  ॥ कूर्म्प्_१,३५।३० ॥  
यावदस्थीनि गङ्गायां तिष्ठन्ति पुरुषस्य तु  ।  
तावद् वर्षसहस्त्राणि स्वर्गलोके महीयते  ॥ कूर्म्प्_१,३५।३१ ॥  
तीर्थानां परमं तीर्थं नदीनां परमा नदी  ।  
मोक्षदा सर्वभूतानां महापातकिनामपि  ॥ कूर्म्प्_१,३५।३२ ॥  
सर्वत्र सुलभा गङ्गा त्रिषु स्थानेषु दुर्लभा  ।  
गङ्गाद्वारे प्रयागे च गङ्गासागरसङ्गमे  ॥ कूर्म्प्_१,३५।३३ ॥  
सर्वेषामे भूतानां पापोपहतचेतसाम्  ।  
गतिमन्वेषमाणानां नास्ति गङ्गासमा गतिः  ॥ कूर्म्प्_१,३५।३४ ॥  
पवित्राणां पवित्रं च मङ्गलानां च मङ्गलम्  ।  
माहेश्वरात् परिभ्रष्टा सर्वपापहरा शुभा  ॥ कूर्म्प्_१,३५।३५ ॥  
कृते युगे तु तीर्थानि त्रेतायां पुष्करं परम्  ।  
द्वापरे तु कुरुक्षेत्रं कलौ गङ्गां विशिष्यते  ॥ कूर्म्प्_१,३५।३६ ॥  
गङ्गामेव निषेवेत प्रयागे तु विशेषतः  ।  
नान्यत् कलियुगोद्भूतं मलं हन्तुं सुदुष्कृतम्  ॥ कूर्म्प्_१,३५।३७ ॥  
अकामो वा सकामो वा गङ्गायां यो विपद्यते  ।  
स मृतो जायते स्वर्गे नरकं च न पश्यति  ॥ कूर्म्प्_१,३५।३८ ॥  
  
इति श्रीकूर्मपुराणे षट्साहस्त्र्यां संहितायां पूर्वविभागे पञ्चत्रिंशो ऽध्यायः  
  
  
_____________________________________________________________  
  
  
मार्कण्डेय उवाच  
षष्टिस्तीर्थसहस्त्राणि षष्टिस्तीर्थशतानि च  ।  
माघमासे गमिष्यन्ति गङ्गायमुनसङ्गमम्  ॥ कूर्म्प्_१,३६।१ ॥  
गवां शतसहस्त्रस्य सम्यग् दत्तस्य यत् फलम्  ।  
प्रयागे माघमासे तु त्र्यहं स्नातस्य तत् फलम्  ॥ कूर्म्प्_१,३६।२ ॥  
गङ्गायमुनयोर्मध्ये कार्षाग्निं यस्तु साधयेत्  ।  
अहीनाङ्गो ऽप्यरोगश्च पञ्चेन्द्रियसमन्वितः  ॥ कूर्म्प्_१,३६।३ ॥  
यावन्ति रोमकूपाणि तस्य गात्रेषु मानद  ।  
तावद् वर्षसहस्त्राणि स्वर्गलोके महीयते  ॥ कूर्म्प्_१,३६।४ ॥  
ततः स्वर्गात् परिभ्रष्टो जम्बूद्वीपपतिर्भवेत्  ।  
स भुक्त्वा विपुलान् भोगांस्तत् तीर्थं भजते पुनः  ॥ कूर्म्प्_१,३६।५ ॥  
जलप्रवेशं यः कुर्यात् सङ्गमे लोकविश्रुते  ।  
राहुग्रस्तो यथा सोमो विमुक्तः सर्वपातकैः  ॥ कूर्म्प्_१,३६।४ ॥  
सोमलोकमवाप्नोति सोमेन सह मोदते  ।  
षष्टिं वर्षसहस्त्राणि षष्टिं वर्षशतानि च  ॥ कूर्म्प्_१,३६।७ ॥  
स्वर्गतः शक्रलोके ऽसौ मुनिगन्धर्वसेवितः  ।  
ततो भ्रष्टस्तु राजेन्द्र समृद्धे जायते कुले  ॥ कूर्म्प्_१,३६।८ ॥  
अधः शिरास्त्वयोधारामुर्ध्वपादः पिबेन्नरः  ।  
शतं वर्षसहस्त्राणि स्वर्गलोके महीयते  ॥ कूर्म्प्_१,३६।९ ॥  
तस्माद् भ्रष्टस्तु राजेन्द्र अग्निहोत्री भवेन्नरः  ।  
भुक्त्वा तु विपुलान् भोगांस्तत् तीर्थं भजते पुनः  ॥ कूर्म्प्_१,३६।१० ॥  
यः स्वदेहं विकर्तेद् वा शकुनिभ्यः प्रयच्छति  ।  
विहगैरुपभुक्तस्य शृणु तस्यापि यत्फलम्  ॥ कूर्म्प्_१,३६।११ ॥  
शतं वर्षसहस्त्राणि सोमलोके महीयते  ।  
ततस्तस्मात् परिभ्रष्टो राजा भवति धार्मिकः  ॥ कूर्म्प्_१,३६।१२ ॥  
गुणवान् रूपसम्पन्नो विद्वान् सुप्रियवाक्यवान्  ।  
भुक्त्वा तु विपुलान् भोगांस्तततीर्थं भजते पुनः  ॥ कूर्म्प्_१,३६।१३ ॥  
उत्तरे यमुनातीरे प्रयागस्य तु दक्षिणे  ।  
ऋणप्रमोचनं नाम तीर्थं तु परमं स्मृतम्  ॥ कूर्म्प्_१,३६।१४ ॥  
एकरात्रोषितः स्नात्वा ऋणैस्तत्र प्रमुच्यते  ।  
सूर्यलोकमवाप्नोति अनृणश्च सदा भवेत्  ॥ कूर्म्प्_१,३६।१५ ॥  
  
इति श्रीकूर्मपुराणे षट्साहस्त्र्यां संहितायां पूर्वविभागे षट्त्रिंशो ऽध्यायः  
  
  
_____________________________________________________________  
  
  
मार्कण्डय उवाच  
तपनस्य सुता देवी त्रिषु लोकेषु विश्रुता  ।  
समागता महाभागा यमुना यत्र निम्नगा  ॥ कूर्म्प्_१,३७।१ ॥  
येनैव निः सृता गङ्गा तेनैव यमुना गता  ।  
योजनानां सहस्त्रेषु कीर्तनात् पापनाशनी  ॥ कूर्म्प्_१,३७।२ ॥  
तत्र स्नात्वा च पीत्वा च यमुनायां युधिष्ठिर  ।  
सर्वपापविनिर्मुक्तः पुनात्यासप्तमं कुलम्  ।  
प्राणांस्त्यजति यस्तत्र स याति परमां गतिम्  ॥ कूर्म्प्_१,३७।३ ॥  
अग्नितीर्थमिति ख्यातं यमुनादक्षिण तटे  ।  
पश्चिमे धर्मराजस्य तीर्थं त्वनरकं स्मृतम्  ।  
तत्र स्नात्वा दिवं यान्ति ये मृतास्ते ऽपुनर्भवाः  ॥ कूर्म्प्_१,३७।४ ॥  
कृष्णपक्षे चतुर्दश्यां स्नात्वा सन्तर्पयेच्छुचिः  ।  
धर्मराजं महापापैर्मुच्यते नात्र संशयः  ॥ कूर्म्प्_१,३७।५ ॥  
दश तीर्थसहस्त्राणि त्रिंशत्कोट्यस्तथापराः  ।  
प्रयागे संस्थितानि स्युरेवमाहुर्मनीषिणः  ॥ कूर्म्प्_१,३७।६ ॥  
तिस्त्रः कोट्योर्ऽधकोटी च तीर्थानां वायुरब्रवीत्  ।  
दिवि भूम्यन्तरिक्षे च तत्सर्वं जाह्नवी स्मृता  ॥ कूर्म्प्_१,३७।७ ॥  
यत्र गङ्गा महाभागा स देशस्तत् तपोवनम्  ।  
सिद्धिक्षेत्रं तु तज्ज्ञेयं गङ्गातीरसमाश्रितम्  ॥ कूर्म्प्_१,३७।८ ॥  
यत्र देवो महादेवो देव्या सह महेश्वरः  ।  
आस्ते वटेश्वरो नित्यं तत् तीर्थं तत् तपोवनम्  ॥ कूर्म्प्_१,३७।९ ॥  
इदं सत्यं द्विजातीनां साधूनामात्मजस्य च  ।  
सुहृदां च जपेत् कर्णे शिष्यस्यानुगतस्य तु  ॥ कूर्म्प्_१,३७।१० ॥  
इदं धन्यमिदं स्वर्ग्यमिदं मेध्यमिदं सुखम्  ।  
इदं पुण्यमिदं रम्यं पावनं धर्म्यमुत्तमम्  ॥ कूर्म्प्_१,३७।११ ॥  
महर्षोणामिदं गुह्यं सर्वपापप्रमोचनम्  ।  
अत्राधीत्य द्विजो ऽध्यायं निर्मलत्वमवाप्नुयात्  ॥ कूर्म्प्_१,३७।१२ ॥  
यश्चेदं शृणुयान्नित्यं तीर्थं पुण्यं सदा शुचिः  ।  
जातिस्मरित्वं लभते नाकपृष्ठे च मोदते  ॥ कूर्म्प्_१,३७।१३ ॥  
प्राप्यन्ते तानितीर्थानि सद्भिः शिष्टानुदर्शिभिः  ।  
स्नाहि तीर्थेषु कौरव्य न च वक्रमतिर्भव  ॥ कूर्म्प्_१,३७।१४ ॥  
एवमुक्त्वा स भगवान् मार्कण्डेयो महामुनिः  ।  
तीर्तानि कथयामास पृथिव्यां यानि कानिचित्  ॥ कूर्म्प्_१,३७।१५ ॥  
भूसमुद्रादिसंस्थानं प्रमाणं ज्योतिषां स्थितम्  ।  
पृष्टः प्रोवाच सकलमुक्त्वाथ प्रययो मुनिः  ॥ कूर्म्प्_१,३७।१६ ॥  
य इदं कल्यमुत्थाय पठते ऽथ शृणोति वा  ।  
मुच्यते सर्वपापेभ्यो रुद्रलोकं स गच्छति  ॥ कूर्म्प्_१,३७।१७ ॥  
  
इति श्रीकूर्मपुराणे षट्साहस्त्र्यां संहितायां पुर्वविभागे सप्तत्रिंशो ऽध्यायः  
  
  
_____________________________________________________________  
  
  
श्रीकूर्म उवाच  
एवमुक्तास्तु मुनयो नैमिषीया महामतिम्  ।  
पप्रच्छुरुत्तरं सूतं पृथिव्यादिविनिर्णयम्  ॥ कूर्म्प्_१,३८।१ ॥  
ऋषय ऊचुः  
कथितो भवता सूत सर्गः स्वयम्भुवः शुभः  ।  
इदानीं श्रोतुमिच्छामस्त्रिलोकस्यास्य मण्डलम्  ॥ कूर्म्प्_१,३८।२ ॥  
यावन्तः सागरा द्वीपास्तथा वर्षाणि पर्वताः  ।  
वनानि सरितः सूर्यग्रहाणां स्थितिरेव च  ॥ कूर्म्प्_१,३८।३ ॥  
यदाधारमिदं कृत्स्नं येषां पृथ्वी पुरा त्वियम्  ।  
नृपाणां तत्समासेन सूत वक्तुमिहार्हसि  ॥ कूर्म्प्_१,३८।४ ॥  
सूत उवाच  
वक्ष्ये देवादिदेवाय विष्णवे प्रभविष्णवे  ।  
नमस्कृत्वाप्रमेयाय यदुक्तं तेन धीमता  ॥ कूर्म्प्_१,३८।५ ॥  
स्वायम्भुवस्य तु मनोः प्रागुक्तो यः प्रियव्रतः  ।  
पुत्रस्तस्याभवन् पुत्राः प्रजापतिसमा दश  ॥ कूर्म्प्_१,३८।६ ॥  
अग्नीध्रश्चाग्निबाहुश्च वपुष्मान् द्युतिमांस्तथा  ।  
मेधा मेधातिथिर्हव्यः सवनः पुत्र एव च  ॥ कूर्म्प्_१,३८।७ ॥  
ज्योतिष्मान् दशमस्तेषां महाबलपराक्रमः  ।  
धार्मिको दाननिरतः सर्वभूतानुकम्पकः  ॥ कूर्म्प्_१,३८।८ ॥  
मेधाग्निबाहुपुत्रास्तु त्रयो योगपरायणाः  ।  
जातिस्मरा महाभागा न राज्ये दधिरे मतिम्  ॥ कूर्म्प्_१,३८।९ ॥  
प्रियव्रतो ऽभ्यषिञ्चद् वै सप्तद्वीपेषु सप्त तान्  ।  
जम्बुद्वीपेश्वरं पुत्रमग्नीध्रमकरोन्नृपः  ॥ कूर्म्प्_१,३८।१० ॥  
प्लक्ष्द्वीपेश्वरश्चैव तेन मेधातिथिः कृतः  ।  
शाल्मलेशं वपुष्मन्तं नरेन्द्रमभिषिक्तवान्  ॥ कूर्म्प्_१,३८।११ ॥  
ज्योतिष्मन्तं कुशद्वीपे राजानं कृतवान् प्रभुः  ।  
द्युतिमन्तं च राजानं क्रौञ्चद्वीपे समादिशत्  ॥ कूर्म्प्_१,३८।१२ ॥  
शाकद्वीपेश्वरं चापि हव्यं चक्रे प्रियव्रतः  ।  
पुष्कराधिपतिं चक्रे सवनं च प्रजापतिः  ॥ कूर्म्प्_१,३८।१३ ॥  
पुष्करे सवनस्यापि महावीतः सुतो ऽभवत्  ।  
धातिकिश्चैव द्वावेतौ पुत्रौ पुत्रवतां वरौ  ॥ कूर्म्प्_१,३८।१४ ॥  
महावीतं स्मृतं वर्षं तस्य नाम्ना महात्मनः  ।  
नाम्ना तु धातकेश्चापि धातकीखण्डमुच्यते  ॥ कूर्म्प्_१,३८।१५ ॥  
शाकद्वीपेश्वरस्याथ हव्यस्याप्यभवन् सुताः  ।  
जलदश्च कुमारश्च सुकुमारो मणीचकः  ।  
कुसुमोत्तरो ऽथ मोदाकिः सप्तमः स्यान्महाद्रुमः  ॥ कूर्म्प्_१,३८।१६ ॥  
जलदं जलदस्याथ वर्षं प्रथममुच्यते  ।  
कुमारस्य तु कौमारं तृतीयं सुकुमारकम्  ॥ कूर्म्प्_१,३८।१७ ॥  
मणीचकं चतुर्थं तु पञ्चमं कुसुमोत्तरम्  ।  
मोदाकं षष्ठमित्युक्तं सप्तमं तु महाद्रुमम्  ॥ कूर्म्प्_१,३८।१८ ॥  
क्रौञ्चद्वीपेश्वरस्यापि सुता द्युतिमतो ऽभवन्  ।  
कुशलः प्रथमस्तेषां द्वितीयस्तु मनोहरः  ॥ कूर्म्प्_१,३८।१९ ॥  
उष्णस्तृतीयः सम्प्रोक्तश्चतुर्थः प्रवरः स्मृतः  ।  
अन्धकारो मुनिश्चैव दुन्दुभिश्चैव सप्तमः  ।  
तेषां स्वनामभिर्देशाः क्रौञ्चद्वीपाश्रयाः शुभाः  ॥ कूर्म्प्_१,३८।२० ॥  
ज्योतिष्मतः कुशद्वीपे सप्तैवासन् महौजसः  ।  
उद्भेदो वेणुमांश्चैवाश्वरथो लम्बनो धृतिः  ।  
षष्ठः प्रभाकारश्चापि सप्तमः कपिलः स्मृतः  ॥ कूर्म्प्_१,३८।२१ ॥  
स्वनामचिह्नितान् यत्र तथा वर्षाणि सुव्रताः  ।  
ज्ञेयानि सप्त तान्येषु द्वीपेष्वेवं न यो मतः  ॥ कूर्म्प्_१,३८।२२ ॥  
शाल्मलद्वीपनाथस्य सुताश्चासन् वपुष्मतः  ।  
श्वेतश्च हरितश्चैव जीमूतो रोहितस्तथा  ।  
वैद्युतौ मानसश्चैव सप्तमः सुप्रभो मतः  ॥ कूर्म्प्_१,३८।२३ ॥  
प्लक्षद्वीपेश्वरस्यापि सप्त मेधातिथेः सुताः  ।  
ज्येष्ठः शान्तभयस्तेषां शिशिरश्च सुखोदयः  ।  
आनन्दश्च शिवश्चैव क्षेमकश्च ध्रुवस्तथा  ॥ कूर्म्प्_१,३८।२४ ॥  
प्लक्षद्वीपादिषु ज्ञेयः शाकद्वीपान्तिकेषु वै  ।  
वर्णाश्रमविभागेन स्वधर्मो मुक्तये द्विजाः  ॥ कूर्म्प्_१,३८।२५ ॥  
जम्बुद्वीपेश्वरस्यापि पुत्रास्त्वासन् महाबलाः  ।  
अग्नीध्रस्य द्विजश्रेष्ठास्तन्नामानि निबोधत  ॥ कूर्म्प्_१,३८।२६ ॥  
नाभिः किम्पुरुषश्चैव तथा हरिरिलावृतः  ।  
रम्यो हिरण्वांश्च कुरुर्भद्राश्वः केतुमाहलकः  ॥ कूर्म्प्_१,३८।२७ ॥  
जम्बुद्वीपेश्वरो राजा स चाग्नीध्रो महामतिः  ।  
विभज्य नवधा तेभ्यो यथान्यायं ददौ पुनः  ॥ कूर्म्प्_१,३८।२८ ॥  
नाभेस्तु दक्षिणं वर्षं हिमाह्वं प्रददौ पुनः  ।  
हेमकूटं ततो वर्षं ददौ किम्पुरुषाय तु  ॥ कूर्म्प्_१,३८।२९ ॥  
तृतीयं नैषधं वर्षं हरये दत्तवान् पिता  ।  
इलावृताय प्रददौ मेरुमध्यमिलावृतम्  ॥ कूर्म्प्_१,३८।३० ॥  
नीलाचलाश्रितं वर्षं रम्याय प्रददौ पिता  ।  
श्वेतं यदुत्तरं वर्षं पित्रा दत्तं हिरण्वते  ॥ कूर्म्प्_१,३८।३१ ॥  
यदुत्तरं शृङ्गवतो वर्षं तत् कुरुवे ददौ  ।  
मेरोः पूर्वेण यद् वर्षं भद्राश्वाय न्यवेदयत्  ।  
गन्धमादनवर्षं तु केतुमालाय दत्तवान्  ॥ कूर्म्प्_१,३८।३२ ॥  
वर्षेष्वेतेषु तान् पुत्रानभिषिच्य नराधिपः  ।  
संसारकष्टतां ज्ञात्वा तपस्तेपे वनं गतः  ॥ कूर्म्प्_१,३८।३३ ॥  
हिमाह्वयं तु यस्यैतन्नाभेरासीन्महात्मनः  ।  
तस्यर्षभो ऽभवत् पुत्रो मरुदेव्यां महाद्युतिः  ॥ कूर्म्प्_१,३८।३४ ॥  
ऋषभाद् भरतो जज्ञे वीरः पुत्रशताग्रजः  ।  
सो ऽभिषिच्यर्षभः पुत्रं भरतं पृथिवीपतिः  ।  
वानप्रस्थाश्रमं गत्वा तपस्तेपे यथाविधि  ॥ कूर्म्प्_१,३८।३५ ॥  
तपसा कर्षितो ऽत्यर्थं कृशो धमनिसन्ततः  ।  
ज्ञानयोगरतो भूत्वा महापाशुपतो ऽभवत्  ॥ कूर्म्प्_१,३८।३६ ॥  
सुमतिर्भरतस्याभूत् पुत्रः परमधार्मिकः  ।  
सुमतेस्तैजसस्तस्मादिन्द्रिद्युम्नो व्यजायत  ॥ कूर्म्प्_१,३८।३७ ॥  
परमेष्ठी सुतस्तस्मात् प्रतीहारस्तदन्वयः  ।  
प्रतिहर्तेति विख्यात उत्पन्नस्तस्य चात्मजः  ॥ कूर्म्प्_१,३८।३८ ॥  
भवस्तस्मादथोद्गीथः प्रस्तावस्तत्सुतो ऽभवत्  ।  
पृथुस्ततस्ततो रक्तो रक्तस्यापि गयः सुतः  ॥ कूर्म्प्_१,३८।३९ ॥  
नरो गयस्य तनयस्तस्य पुत्रो विराडभूत्  ।  
तस्य पुत्रो महावीर्यो धीमांस्तस्मादजायत  ॥ कूर्म्प्_१,३८।४० ॥  
महान्तो ऽपि ततश्चाभूद् भौवनस्तत्सुतो ऽभवत्  ।  
त्वष्टा त्वष्टुश्च विरजो रजस्तस्याप्यभूत् सुतः  ॥ कूर्म्प्_१,३८।४१ ॥  
शतजिद् रजसस्तस्य जज्ञे पुत्रशतं द्विजाः  ।  
तेषां प्रधानो बलवान् विश्वज्योतिरिति स्मृतः  ॥ कूर्म्प्_१,३८।४२ ॥  
आराध्य देवं ब्रह्माणं क्षेमकं नाम पार्थिवम्  ।  
असूत पुत्रं धर्मज्ञं महाबाहुमरिन्दमम्  ॥ कूर्म्प्_१,३८।४३ ॥  
एते पुरस्ताद् राजानो महासत्त्वा महौजसः  ।  
एषां वंशप्रसूतैश्च भुक्तेयं पृथिवी पुरा  ॥ कूर्म्प्_१,३८।४४ ॥  
  
इति श्रीकूर्मपुराणे षट्साहस्त्र्यां संहितायां पूर्वविभागे अष्टात्रिंशो ऽध्यायः  
  
  
_____________________________________________________________  
  
  
सूत उवाच  
अतः परं प्रवक्ष्यामि सङ्क्षेपेण द्विजोत्तमाः  ।  
त्रैलोक्यस्यास्य मानं वो न शक्यं विस्तरेण तु  ॥ कूर्म्प्_१,३९।१ ॥  
भूर्लोको ऽथ भुवर्लोकः स्वर्लोको ऽथ महस्ततः  ।  
जनस्तपश्च सत्यं च लोकास्त्वण्डोद्भवा मताः  ॥ कूर्म्प्_१,३९।२ ॥  
सूर्याचन्द्रमसोर्यावत् किरणैरवभासते  ।  
तावद् भूर्लोक आख्यातः पुराणे द्विजपुङ्गवाः  ॥ कूर्म्प्_१,३९।३ ॥  
यावत्प्रमाणो भूर्लोको विस्तरात् परिमण्डलात्  ।  
भुवर्लोको ऽपि तावान्स्यान्मण्डलाद् भास्करस्य तु  ॥ कूर्म्प्_१,३९।४ ॥  
ऊर्ध्वंयन्मण्डलाद् व्योमध्रुवोयावद्व्यवस्थितः  ।  
स्वर्लोकः स समाख्यातस्तत्र वायोस्तु नेमयः  ॥ कूर्म्प्_१,३९।५ ॥  
आवहः प्रवहश्चैव तथैवानुवहः परः  ।  
संवहो विवहश्चाथ तदूर्ध्वं स्यात् परावहः  ॥ कूर्म्प्_१,३९।६ ॥  
तथा परिवहश्चोर्ध्वं वायोर्वै सप्त नेमयः  ।  
भूमेर्योजनलक्षे तु भानोर्वै मण्डलं स्थितम्  ॥ कूर्म्प्_१,३९।७ ॥  
लक्षे दिवाकरस्यापि मण्डलं शशिनः स्मृतम्  ।  
नक्षत्रमण्डलं कृत्स्नं तल्लक्षेण प्रकाशते  ॥ कूर्म्प्_१,३९।८ ॥  
द्वेलक्षे ह्युत्तरे विप्रा बुधो नक्षत्रमण्डलात्  ।  
तावत्प्रमाणभागे तु बुधस्याप्युशनाः स्थितः  ॥ कूर्म्प्_१,३९।९ ॥  
अङ्गारको ऽपि शुक्रस्य तत्प्रमाणो व्यवस्थितः  ।  
लक्षद्वयेन भौमस्य स्थितो देवपुरोहितः  ॥ कूर्म्प्_१,३९।१० ॥  
सौरिर्द्विलक्षेण गुरोर् ग्रहाणामथ मण्डलम्  ।  
सप्तर्षिमण्डलं तस्माल्लक्षमात्रे प्रिकाशते  ॥ कूर्म्प्_१,३९।११ ॥  
ऋषीणां मण्डलादूर्ध्वं लक्षमात्रे स्थितो ध्रुवः  ।  
मेढीभूतः समस्तस्य ज्योतिश्चक्रस्य वै ध्रुवः  ।  
तत्र धर्मः स भगवान् विष्णुर्नारायणः स्थितः  ॥ कूर्म्प्_१,३९।१२ ॥  
नवयोजनसाहस्त्रो विष्कम्भः सवितुः स्मृतः  ।  
त्रिगुणस्तस्य विस्तारो मण्डलस्य प्रमाणतः  ॥ कूर्म्प्_१,३९।१३ ॥  
द्विगुणस्तस्य विस्ताराद् विस्तारः शशिनः स्मृतः  ।  
तुल्यस्तयोस्तु स्वर्भानुर्भूत्वाधस्तात् प्रसर्पति  ॥ कूर्म्प्_१,३९।१४ ॥  
अद्धृत्य पृथिवीच्छायां निर्मितो मण्डलाकृतिः  ।  
स्वर्भानोस्तु वृहत् स्थानं तृतीयं यत् तमोमयम्  ॥ कूर्म्प्_१,३९।१५ ॥  
चन्द्रस्य षोडशो भागो भार्गवस्य विधीयते  ।  
भार्गवात् पादहीनस्तु विज्ञेयो वै बृहस्पतिः  ॥ कूर्म्प्_१,३९।१६ ॥  
बृहस्पतेः पादहीनौ वक्रसौरावुभौ स्मृतौ  ।  
विस्तारान्मण्डलाच्चैव पादहीनस्तयोर्बुधः  ॥ कूर्म्प्_१,३९।१७ ॥  
तारानक्षत्ररूपाणि वपुष्मन्तीह यानि वै  ।  
बुधेन तानि तुल्यानि विस्तारान्मण्डलात् तथा  ॥ कूर्म्प्_१,३९।१८ ॥  
तारानक्षत्ररूपाणि हीनानि तु परस्परात्  ।  
शतानि पञ्च चत्वारि त्रीणि द्वे चैव योजने  ॥ कूर्म्प्_१,३९।१९ ॥  
सर्वावरनिकृष्टानि तारकामण्डलानि तु  ।  
योजनान्यर्धमात्राणि तेभ्यो ह्रस्वं न विद्यते  ॥ कूर्म्प्_१,३९।२० ॥  
उपरिष्टात् त्रयस्तेषां ग्रहा ये दूरसर्पिणः  ।  
सौरो ऽङ्गिराश्च वक्रश्च ज्ञेया मन्दविचारिणः  ॥ कूर्म्प्_१,३९।२१ ॥  
तेभ्यो ऽधस्ताच्च चत्वारः पुनरन्ये महाग्रहाः  ।  
सूर्यः सौमो बुधश्चैव भार्गवश्चैव शीघ्रगाः  ॥ कूर्म्प्_१,३९।२२ ॥  
दक्षिणायनमार्गस्थो यदा चरति रश्मिमान्  ।  
तदा सर्वग्रहाणां स सूर्यो ऽधस्तात् प्रसर्पति  ॥ कूर्म्प्_१,३९।२३ ॥  
विस्तीर्णं मण्डलं कृत्वा तस्योर्ध्वं चरते शशी  ।  
नक्षत्रमण्डलं कृत्स्नं सोमादूर्ध्वं प्रसर्पति  ॥ कूर्म्प्_१,३९।२४ ॥  
नक्षत्रेभ्यो बुधश्चोर्ध्वं बुधादूर्ध्वं तु भार्गवः  ।  
वक्रस्तु भार्गवादूर्ध्वं वक्रादूर्ध्वं बृहस्पतिः  ॥ कूर्म्प्_१,३९।२५ ॥  
तस्माच्छनैश्चरो ऽपुयूर्ध्वं तस्मात् सप्तर्षिमण्डलम्  ।  
ऋषीणां चैव सप्तानान्ध्रु वश्चोर्ध्वं व्यवस्थितः  ॥ कूर्म्प्_१,३९।२६ ॥  
योजनानां सहस्त्राणि भास्करस्य रथो नव  ।  
ईषादण्डस्तथैव स्याद् द्विगुणो द्विजसत्तमाः  ॥ कूर्म्प्_१,३९।२७ ॥  
सार्धकोटिस्तथा सप्त नियुतान्यधिकानि तु  ।  
योजनानां तु तस्याक्षस्तत्र चक्रं प्रतिष्ठितम्  ॥ कूर्म्प्_१,३९।२८ ॥  
त्रिनाभिमति पञ्चारे षष्णेमिन्यक्षयात्मके  ।  
संवत्सरमेय कृत्स्नं कालचक्रं प्रतिष्ठितम्  ॥ कूर्म्प्_१,३९।२९ ॥  
चत्कारिंशत् सहस्त्राणि द्वितीयो ऽक्षो विवस्वतः  ।  
पञ्चान्यानि तु सार्धानि स्यन्दनस्य द्विजोत्तमाः  ॥ कूर्म्प्_१,३९।३० ॥  
अक्षप्रमाणमुभयोः प्रमाणं तद्युगार्धयोः  ।  
ह्रस्वो ऽक्षस्तद्युगार्धेन ध्रुवाधारे रथस्य तु  ॥ कूर्म्प्_१,३९।३१ ॥  
द्वितीये ऽक्षे तु तच्चक्रं संस्थितं मानसाचले  ।  
हयाश्च सप्त छन्दांसि तन्नामानि निबोधत  ॥ कूर्म्प्_१,३९।३२ ॥  
गायत्री च बृहत्युष्णिक् जगती पङ्क्तिरेव च  ।  
अनष्टुप् त्रिष्टुबित्युक्ताश्छन्दांसि हरयो हरेः  ॥ कूर्म्प्_१,३९।३३ ॥  
मानसोपरि माहेन्द्री प्राच्यां दिशि महापुरी  ।  
दक्षिणे न यमस्याथ वरुणस्य तु पश्चिमे  ॥ कूर्म्प्_१,३९।३४ ॥  
उत्तरेण तु सोमस्य तन्नामानि निबोधत  ।  
अमरावती संयमनी सुखा चैव विभा क्रमात्  ॥ कूर्म्प्_१,३९।३५ ॥  
काष्ठां गतो दक्षिणतः क्षिप्तेषुरिव सर्पति  ।  
ज्योतिषां चक्रमादाय देवदेवः प्रजापतिः  ॥ कूर्म्प्_१,३९।३६ ॥  
दिवसस्य रविर्मध्ये सर्वकालं व्यवस्थितः  ।  
सप्तद्वीपेषु विप्रेन्द्रा निशामध्यस्य सम्मुखम्  ॥ कूर्म्प्_१,३९।३७ ॥  
उदयास्तमने चैव सर्वकालं तु सम्मुखे  ।  
अशेषासु दिशास्वेव तथैव विदिशासु च  ॥ कूर्म्प्_१,३९।३८ ॥  
कुलालचक्रपर्यन्तो भ्रमन्नेष यथेश्वरः  ।  
करोत्यहस्तथा रात्रिं विमुञ्चन् मेदिनीं द्विजाः  ॥ कूर्म्प्_१,३९।३९ ॥  
दिवाकरकरैरेतत् पूरितं भुवनत्रयम्  ।  
त्रैलोक्यं कथितं सद्भिर्लोकानां मुनिपुङ्गवाः  ॥ कूर्म्प्_१,३९।४० ॥  
आदित्यमूलमखिलं त्रिलोकं नात्र संशयः  ।  
भवत्यस्मात् जगत् कृत्स्नं सदेवासुरमानुषम्  ॥ कूर्म्प्_१,३९।४१ ॥  
रुद्रेन्द्रोपेन्द्रचन्द्राणां विप्रेन्द्राणां दिवौकसाम्  ।  
द्युतिर्द्युतिमतां कृत्स्नं यत्तेजः सार्वलौकिकम्  ॥ कूर्म्प्_१,३९।४२ ॥  
सर्वात्मा सर्वलोकेशो महादेवः प्रजापतिः  ।  
सूर्य एव त्रिलोकस्य मूलं परमदैवतम्  ॥ कूर्म्प्_१,३९।४३ ॥  
द्वादशान्ये तथादित्या देवास्ते ये ऽधिकारिणः  ।  
निर्वहन्ति पदं तस्य तदंशा विष्णुमूर्तयः  ॥ कूर्म्प्_१,३९।४४ ॥  
सर्वे नमस्यन्ति सहस्त्रभानुं  
गन्धर्वदेवोरगकिन्वन्नराद्याः  ।  
यजन्ति यज्ञैर्विविधैर्द्विजेन्द्रा-  
श्छन्दोमयं ब्रह्ममयं पुराणम्  ॥ कूर्म्प्_१,३९।४५ ॥  
इति श्रीकूर्मपुराणे षट्साहस्त्र्यां संहितार्या पूर्वविभागे एकोनचत्वारिंशो ऽध्यायः  
  
  
_____________________________________________________________  
  
  
सूत उवाच  
स रथो ऽधिष्ठितो देवैरादित्यैर्वसुभिस्तथा  ।  
गन्धर्वैरप्सरोभिश्च ग्रामणीसर्पराक्षसैः  ॥ कूर्म्प्_१,४०।१ ॥  
धातार्ऽयमाथ मित्रश्च वरुणः शक्र एव च  ।  
विवस्वानथ पूषा च पर्जन्यश्चांशुरेव च  ॥ कूर्म्प्_१,४०।२ ॥  
भगस्त्वष्टा च विष्णुश्च द्वादशैते दिवाकराः  ।  
आप्यायन्ति वै भानुं वसन्तादिषु वै क्रमात्  ॥ कूर्म्प्_१,४०।३ ॥  
पुलस्त्यः पुलहश्चात्रिर्वसिष्ठश्चाङ्गिरा भृगुः  ।  
भरद्वाजो गौतमश्च कश्यपः क्रतुरेव च  ॥ कूर्म्प्_१,४०।४ ॥  
जमदग्निः कौशिकश्च मुनयो ब्रह्मवादिनः  ।  
स्तुवन्ति देवं विविधैश्छन्दोभिस्ते यथाक्रमम्  ॥ कूर्म्प्_१,४०।५ ॥  
रथकृच्च रथौज्श्च रथचित्रः सुबाहुकः  ।  
रथस्वनो ऽथ वरुणः सुषेणः सेनजित् तथा  ॥ कूर्म्प्_१,४०।६ ॥  
तार्क्ष्यश्चारिष्टनेमिश्च रथजित् सत्यजित् तथा  ।  
ग्रामण्यो देवदेवस्य कुर्वते ऽभीशुसङ्ग्रहम्  ॥ कूर्म्प्_१,४०।७ ॥  
अथ हेतिः प्रहेतिश्च पौरुषेयो वधस्तथा  ।  
सर्पो व्याघ्रस्तथापश्च वातो विद्युद् दिवाकरः  ॥ कूर्म्प्_१,४०।८ ॥  
ब्रह्मोपेतश्च विप्रेन्द्रा यज्ञोपेतस्तथैव च  ।  
राक्षसप्रवरा ह्येते प्रयान्ति पुरतः क्रमात्  ॥ कूर्म्प्_१,४०।९ ॥  
वासुकिः कङ्कनीरश्च तक्षकः सर्पपुङ्गवः  ।  
एलापत्रः शङ्खपालस्तथैरावतसञ्ज्ञितः  ॥ कूर्म्प्_१,४०।१० ॥  
धनञ्जयो महापद्मस्तथा कर्कोटको द्विजाः  ।  
कम्बलाश्वतरश्चैव वहन्त्येनं यथाक्रमम्  ॥ कूर्म्प्_१,४०।११ ॥  
तुम्बुरुर्नारदो हाहा हूहूर्विश्वावसुस्तथा  ।  
उग्रसेनो वसुरुचिरर्वावसुरथापरः  ॥ कूर्म्प्_१,४०।१२ ॥  
चित्रसेनस्तथोर्णायुर्धृतराष्ट्रो द्विजोत्तमाः  ।  
सूर्यवर्चा द्वादशैते गन्धर्वा गायतां वराः  ।  
गायन्ति विविधैर्गानैर्भानुं षड्जादिभिः क्रमात्  ॥ कूर्म्प्_१,४०।१३ ॥  
क्रतुस्थलाप्सरोवर्या तथान्या पुञ्जिकस्थला  ।  
मेनका सहजन्या च प्रम्लोचा च द्विजोत्तमाः  ॥ कूर्म्प्_१,४०।१४ ॥  
अनुम्लोचा घृतीची च विश्वाची चोर्वशी तथा  ।  
अन्या च पूर्वचित्तिः स्यादन्या चैव तिलोत्तमा  ॥ कूर्म्प्_१,४०।१५ ॥  
ताण्डवैर्विविधैरेनं वसन्तादिषु वै क्रमात्  ।  
तोषयन्ति महादेवं भानुमात्मानमव्ययम्  ॥ कूर्म्प्_१,४०।१६ ॥  
एवं देवा वसन्त्यर्के द्वौ द्वौ मासौ क्रमेण तु  ।  
सूर्यमाप्याययन्त्येते तेजसा तेजसां निधिम्  ॥ कूर्म्प्_१,४०।१७ ॥  
ग्रथितैः स्वैर्वचोभिस्तु स्तुवन्ति मुनयो रविम्  ।  
गन्धर्वाप्सरसश्चैनं नृत्यगेयैरुपासते  ॥ कूर्म्प्_१,४०।१८ ॥  
ग्रामणीयक्षभूतानि कुर्वते ऽभीषुसङ्ग्रहम्  ।  
सर्पा वहन्ति देवेशं यातुधानाः प्रयान्ति च  ॥ कूर्म्प्_१,४०।१९ ॥  
बालखिल्या नयन्त्यस्तं परिवार्योदयाद् रविम्  ।  
एते तपन्ति वर्षन्ति भान्ति वान्ति सृजन्ति च  ।  
भूतानामशुभं कर्म व्यपोहन्तीह कीर्तिताः  ॥ कूर्म्प्_१,४०।२० ॥  
एते सहैव सूर्येण भ्रमन्ति दिवि सानुगाः  ।  
विमाने च स्थितो नित्यं कामगे वातरंहसि  ॥ कूर्म्प्_१,४०।२१ ॥  
वर्षन्तश्च तपन्तश्च ह्लादयन्तश्च वै प्रजाः  ।  
गोपयन्तीह भूतानि सर्वाणीहायुगक्षयात्  ॥ कूर्म्प्_१,४०।२२ ॥  
एतेषामेव देवानां यथावीर्यं यथातपः  ।  
यथायोगं यथासत्त्वं स एष तपति प्रभुः  ॥ कूर्म्प्_१,४०।२३ ॥  
अहोरात्रव्यवस्थानकारणं स प्रजापतिः  ।  
पितृदेवमनुष्यादीन् स सदाप्यायेद् रविः  ॥ कूर्म्प्_१,४०।२४ ॥  
तत्र देवो महादेवो भास्वान् साक्षान्महेश्वरः  ।  
भासते वेदविदुषां नीलग्रीवः सनातनः  ॥ कूर्म्प्_१,४०।२५ ॥  
स एष देवो भगवान् परमेष्ठी प्रजापतिः  ।  
स्थानं तद् विदुरादित्यं वेदज्ञा वेदविग्रहम्  ॥ कूर्म्प्_१,४०।२६ ॥  
  
इति श्रीकूर्मपुराणे षट्साहस्त्र्यां संहितायां पूर्वविभागे चत्वारिशो ऽध्यायः  
  
  
_____________________________________________________________  
  
  
सूत उवाच  
एवमेष महादेवो देवदेवः पितामहः  ।  
करोति नियतं कालं कालात्मा ह्यैश्वरी तनुः  ॥ कूर्म्प्_१,४१।१ ॥  
तस्य ये रश्मयो विप्राः सर्वलोकप्रदीपकाः  ।  
तेषां श्रेष्ठाः पुनः सप्त रश्मयो ग्रहयोनयः  ॥ कूर्म्प्_१,४१।२ ॥  
सुषुम्नो हरिकेशश्च विश्वकर्मा तथैव च  ।  
विश्वव्यचाः पुनश्चान्यः संयद्वसुरतः परः  ॥ कूर्म्प्_१,४१।३ ॥  
अर्वावसुरिति ख्यातः स्वराडन्यः प्रकीर्तितः  ।  
सुपुम्नः सूर्यरश्मिस्तु पुष्णाति शिशिरद्युतिम्  ॥ कूर्म्प्_१,४१।४ ॥  
तिर्यगूर्ध्वप्रचारो ऽसौ सुषुम्नः परिपठ्यते  ।  
हरिकेशस्तु यः प्रोक्तो रश्मिर्नक्षत्रपोषकः  ॥ कूर्म्प्_१,४१।५ ॥  
विश्वकर्मा तथा रश्मिर्बुधं पुष्णाति सर्वदा  ।  
विश्वव्यचास्तु यो रश्मिः शुक्रं पुष्णाति नित्यदा  ॥ कूर्म्प्_१,४१।६ ॥  
संयद्वसुरिति ख्यातः स पुष्णाति च लोहितम्  ।  
वृहस्पतिं प्रपुष्णाति रश्मिरर्वावसुः प्रभोः  ।  
शनैश्चरं प्रपुष्णाति सप्तमस्तु सुराट् तथा  ॥ कूर्म्प्_१,४१।७ ॥  
एवं सूर्यप्रभावेन सर्वा नक्षत्रतारकाः  ।  
वर्धन्ते वर्धिता नित्यं नित्यमाप्याययन्ति च  ॥ कूर्म्प्_१,४१।८ ॥  
दिव्यानां पार्थिवानां च नैशानां चैव सर्वशः  ।  
आदानान्नित्यमादित्यस्तेजसां तमसां प्रभुः  ॥ कूर्म्प्_१,४१।९ ॥  
आदत्ते स तु नाडीनां सहस्त्रेण समन्ततः  ।  
नादेयांश्चैव सामुद्रान् कूप्यांश्चैव सहस्त्रदृक्  ।  
स्थावराञ्जङ्गमांश्चैव यच्च कुल्यादिकं पयः  ॥ कूर्म्प्_१,४१।१० ॥  
तस्य रश्मिसहस्त्रं तच्छीतवर्षोष्णनिस्त्रवम्  ।  
तासां चतुः शतं नाड्यो वर्षन्ते चित्रमूर्तयः  ॥ कूर्म्प्_१,४१।११ ॥  
वन्दनाश्चैव याज्याश्च केतना भूतनास्तथा  ।  
अमृता नाम ताः सर्वा रश्मयो वृष्टिसर्जनाः  ॥ कूर्म्प्_१,४१।१२ ॥  
हिमोद्वाहाश्च ता नाड्यो रश्मयस्त्रिशतं पुनः  ।  
रश्म्यो मेष्यश्च पौष्यश्च ह्लादिन्यो हिमसर्जनाः  ।  
चन्द्रास्ता नामतः सर्वाः पीताभाः स्युर्गभस्तयः  ॥ कूर्म्प्_१,४१।१३ ॥  
शुक्राश्च ककुभश्चैव गावो विश्वभृतस्तथा  ।  
शुक्रास्ता नामतः सर्वास्त्रिविधा घर्मसर्जनाः  ॥ कूर्म्प्_१,४१।१४ ॥  
समं बिभर्ति ताभिः स मनुष्यपितृदेवताः  ।  
मनुष्यानौषधेनेह स्वधया च पितॄनपि  ।  
अमृतेन सुरान् सर्वांस्त्रिभिस्त्ररिंस्तर्पयत्यसौ  ॥ कूर्म्प्_१,४१।१५ ॥  
वसन्ते ग्रैष्मिके चैव शतैः स तपति त्रिभिः  ।  
शरद्यपि च वर्षासु चतुर्भैः सम्प्रवर्षति  ।  
हेमन्ते शिशिरे चैव हिममुत्सृजति त्रिभिः  ॥ कूर्म्प्_१,४१।१६ ॥  
वरुणो माघमासे तु सूर्यः पूषा तु फल्गुने  ।  
चैत्रे मासि भवेदंशो धाता वैशाखतापनः  ॥ कूर्म्प्_१,४१।१७ ॥  
ज्येष्ठामूले भवेदिन्द्रः आषाढे सविता रविः  ।  
विवस्वान् श्रावणे मासि प्रौष्ठपद्यां भगः स्मृतः  ॥ कूर्म्प्_१,४१।१८ ॥  
पर्जन्यो ऽश्वयुजि त्वष्टाकार्तिके मासि भास्करः  ।  
मार्गशीर्ष भवेन्मित्रः पौषे विष्णुः सनातनः  ॥ कूर्म्प्_१,४१।१९ ॥  
पञ्चरश्मिसहस्त्राणि वरुणस्यार्ककर्मणि  ।  
षड्भिः सहस्त्रैः पूषा तु देव्ॐशः सप्तभिस्तथा  ॥ कूर्म्प्_१,४१।२० ॥  
धाताष्टभिः सहस्त्रैस्तु नवभिस्तु शतक्रतुः  ।  
विवस्वान् दशभिः पाति पात्येकादशभिर्भगः  ॥ कूर्म्प्_१,४१।२१ ॥  
सप्तभिस्तपते मित्रस्त्वष्टा चैवाष्टभिस्तपेत्  ।  
अर्यमा दशभैः पाति पर्जन्यो नवभिस्तपेत्  ।  
षड्भी रश्मिसहस्त्रैस्तु विष्णुस्तपति विश्वसृक्  ॥ कूर्म्प्_१,४१।२२ ॥  
वसन्ते कपिलः सूर्यो ग्रीष्मे काञ्चनसप्रभः  ।  
श्वेतो वर्षासु वर्णेन पाण्डुरः शरदि प्रभुः  ।  
हेमन्ते ताम्रवर्णः स्याच्छिशिरे लोहितो रविः  ॥ कूर्म्प्_१,४१।२३ ॥  
ओषधीषु बलं धत्ते स्वधामपि पितृष्वथ  ।  
सूर्यो ऽमरत्वममृते त्रयं त्रिषु नियच्छति  ॥ कूर्म्प्_१,४१।२४ ॥  
अन्ये चाष्टौ ग्रहा ज्ञेयाः सूर्येणाधिष्ठिता द्विजाः  ।  
चन्द्रमाः सोमपुत्रश्च शुक्रश्चैव बृहस्पतिः  ।  
भौमो मन्दस्तथा राहुः केतुमानपि चाष्टमः  ॥ कूर्म्प्_१,४१।२५ ॥  
सर्वे ध्रुवे निबद्धा वै ग्रहास्ते वातरश्मिभिः  ।  
भ्राम्यमाणा यथायोगं भ्रमन्त्यनुदिवाकरम्  ॥ कूर्म्प्_१,४१।२६ ॥  
अलातचक्रवद् यान्ति वातचक्रेरिता द्विजाः  ।  
यस्माद् वहति तान् वायुः प्रवहस्तेन स स्मृतः  ॥ कूर्म्प्_१,४१।२७ ॥  
रथस्त्रिचक्रः सोमस्य कुन्दाभास्तस्य वाजिनः  ।  
वामदक्षिणतो युक्ता दश तेन निशाकरः  ॥ कूर्म्प्_१,४१।२८ ॥  
वीथ्याश्रयाणि चरति नक्षत्राणि रविर्यथा  ।  
ह्रासवृद्धी च विप्रेन्द्रा ध्रुवाधाराणि सर्वदा  ॥ कूर्म्प्_१,४१।२९ ॥  
स सोमः शुक्लपक्षे तु भास्करे परतः स्थिते  ।  
आपूर्यते परस्यान्तः सततं दिवसक्रमात्  ॥ कूर्म्प्_१,४१।३० ॥  
क्षीणायितं सुरैः सोममाप्यायति नित्यदा  ।  
एकेन रश्मिना विप्राः सुषुम्नाख्येन भास्करः  ॥ कूर्म्प्_१,४१।३१ ॥  
एषा सूर्यस्य वीर्येण सोमस्याप्यायिता तनुः  ।  
पौर्णमास्यां स दृश्येत सम्पूर्णे दिवसक्रमात्  ॥ कूर्म्प्_१,४१।३२ ॥  
सम्पूर्णमर्धमासेन तं सोमममृतात्मकम्  ।  
पिबन्ति देवता विप्रा यतस्ते ऽमृतभोजनाः  ॥ कूर्म्प्_१,४१।३३ ॥  
ततः पञ्चदशे भागे किञ्चिच्छिष्टे कलात्मके  ।  
अपराह्णे पितृगणा जघन्यं पर्युपासते  ॥ कूर्म्प्_१,४१।३४ ॥  
पिबन्ति द्विकलं कालं शिष्टा तस्य कला तुया  ।  
सुधामृतमयीं पुण्यां तामन्दोरमृतात्मिकाम्  ॥ कूर्म्प्_१,४१।३५ ॥  
निः सृतं तदमावास्यां गभस्तिभ्यः स्वधामृतम्  ।  
मासतृप्तिमपाप्यग्र्यां पितरः सन्ति निर्वृताः  ॥ कूर्म्प्_१,४१।३६ ॥  
न सोमस्य विनाशः स्यात् सुधा देवैस्तु पीयते  ।  
एवं सूर्यनिमित्तस्य क्षयो वृद्धिश्च सत्तमाः  ॥ कूर्म्प्_१,४१।३७ ॥  
सोमपुत्रस्य चाष्टाभिर्वाजिभिर्वायुवेगिभिः  ।  
वारिजैः स्यन्दनो युक्तस्तेनासौ याति सर्वतः  ॥ कूर्म्प्_१,४१।३८ ॥  
शुक्रस्य भूमिजैरश्वैः स्यन्दनो दशभिर्वृतः  ।  
अष्टबिश्चाथ भौमस्य रथो हैमः सुशोभनः  ॥ कूर्म्प्_१,४१।३९ ॥  
बृहस्पतेरथाष्टाश्वः स्यन्दनो हेमनिर्मितः  ।  
रथस्तमोमयो ऽष्टाश्वो मन्दस्यायसनिर्मितः  ।  
स्वर्भानोर्भास्करारेश्च तथा षड्भिर्हयैर्वृतः  ॥ कूर्म्प्_१,४१।४० ॥  
एते महाग्रहाणां वै समाख्याता रथा नव  ।  
सर्वे ध्रुवे महाभागा निबद्धा वातरश्मिभिः  ॥ कूर्म्प्_१,४१।४१ ॥  
ग्रहर्क्षताराधिष्ण्यानि ध्रुवे बद्धान्येशेषतः  ।  
भ्रमन्ति भ्रामयन्त्येनं सर्वाण्यनिलरश्मिभिः  ॥ कूर्म्प्_१,४१।४२ ॥  
  
इति श्रीकूर्मपुराणे षट्साहस्त्र्यां संहितायां पूर्वविभागे एकचत्वारिंशो ऽध्यायः  
  
  
_____________________________________________________________  
  
  
सूत उवाच  
ध्रुवादूर्ध्वं महर्लोकः कोटियोजनविस्तृतः  ।  
कल्पाधिकारिणस्तत्र संस्थिता द्विजपुङ्गवाः  ॥ कूर्म्प्_१,४२।१ ॥  
जनलोको महर्लोकात् तथा कोटिद्वयातमकः  ।  
सनन्दनादयस्तत्र संस्थिता ब्रह्मणः सुताः  ॥ कूर्म्प्_१,४२।२ ॥  
जलोकात् तपोलोकः कोटित्रयसमन्वितः  ।  
वैराजास्तत्र वै देवाः स्थिता दाहविवर्जिताः  ॥ कूर्म्प्_१,४२।३ ॥  
प्राजापत्यात् सत्यलोकः कोटिषट्केन संयुतः  ।  
अपुनर्मारकास्तत्र ब्रह्मलोकस्तु स स्मृतः  ॥ कूर्म्प्_१,४२।४ ॥  
अत्र लोकगुरुर्ब्रह्मा विश्वात्मा विश्वतोमुखः  ।  
आस्ते स योगिभिर्नित्यं पीत्वा योगामृतं परम्  ॥ कूर्म्प्_१,४२।५ ॥  
विशन्ति यतयः शान्ता नैष्ठिका ब्रह्मचारिणः  ।  
योगिनस्तापसाः सिद्धा जापकाः परमेष्ठिनम्  ॥ कूर्म्प्_१,४२।६ ॥  
द्वारं तद्योगिनामेकं गच्छतां परमं पदम्  ।  
तत्र गत्वा न शोचन्ति स विष्णुः स च शङ्करः  ॥ कूर्म्प्_१,४२।७ ॥  
सूर्यकोटिप्रतीकाशं पुरं तस्य दुरासदम्  ।  
न मे वर्णयितुं शक्यं ज्वालामालासमाकुलम्  ॥ कूर्म्प्_१,४२।८ ॥  
तत्र नारायणस्यापि भवनं ब्रह्मणः पुरे  ।  
शेते तत्र हरिः श्रीमान् मायी मायामयः परः  ॥ कूर्म्प्_१,४२।९ ॥  
स विष्णुलोकः कथितः पुनरावृत्तिवर्जितः  ।  
यान्ति तत्र महात्मानो ये प्रपन्ना जनार्दनम्  ॥ कूर्म्प्_१,४२।१० ॥  
ऊर्ध्वं तद् ब्रह्मसदनात् पुरं ज्योतिर्मयं शुभम्  ।  
वह्निना च परिक्षिप्तं तत्रास्ते भगवान् भवः  ॥ कूर्म्प्_१,४२।११ ॥  
देव्या सह महादेवश्चिन्त्यमानो मनीषिभिः  ।  
योगिभिः शतसाहस्त्रैर्भूतै रुद्रैश्च संवृतः  ॥ कूर्म्प्_१,४२।१२ ॥  
तत्र ते यान्ति नियता द्विजा वै ब्रह्मचारिणः  ।  
मदादेवपराः शान्तास्तापसा ब्रह्मवादिनः  ॥ कूर्म्प्_१,४२।१३ ॥  
निर्ममा निरहङ्काराः कामक्रोधविवर्जिताः  ।  
द्रक्ष्यन्ति ब्रह्मणा युक्ता रुद्रलोकः स वै स्मृतः  ॥ कूर्म्प्_१,४२।१४ ॥  
एते सप्त महालोकाः पृथिव्याः परिकीर्तिताः  ।  
महातलादयश्चाधः पातालाः सन्ति वै द्विजाः  ॥ कूर्म्प्_१,४२।१५ ॥  
महातलं च पातालं सर्वरत्नोपशोभितम्  ।  
प्रासादैर्विविधैः शुभ्रैर्देवतायतनैर्युतम्  ॥ कूर्म्प्_१,४२।१६ ॥  
अनन्तेन च संयुक्तं मुचुकुन्देन धीमता  ।  
नृपेण बलिना चैव पातालस्वर्गवासिना  ॥ कूर्म्प्_१,४२।१७ ॥  
शैलं रसातलं विप्राः शार्करं हि तलातलम्  ।  
पीतं सुतलमित्युक्तं नितलं विद्रुमप्रभम्  ।  
सितं हि वितलं प्रोक्तं तलं चैव सितेतरम्  ॥ कूर्म्प्_१,४२।१८ ॥  
सुपर्णेन मुनिश्रेष्ठास्तथा वासुकिना शुभम्  ।  
रसातलमिति ख्यातं तथान्यैश्च निषेवितम्  ॥ कूर्म्प्_१,४२।१९ ॥  
विरोचनहिरण्याक्षतक्षकाद्यैश्च सेवितम्  ।  
तलातलमिति ख्यातं सर्वशोभासमन्वितम्  ॥ कूर्म्प्_१,४२।२० ॥  
वैनतेयादिभिश्चैव कालनेमिपुरोगमैः  ।  
पूर्वदेवैः समाकीर्णं सुतलं च तथापरैः  ॥ कूर्म्प्_१,४२।२१ ॥  
नितलं यवनाद्यैश्च तारकाग्निमुखैस्तथा  ।  
महान्तकाद्यैर्नागैश्च प्रह्मादेनासुरेण च  ॥ कूर्म्प्_१,४२।२२ ॥  
वितलं चैव विख्यातं कम्बलाहीन्द्रसेवितम्  ।  
महाजम्भेन वीरेण हयग्रीवेण वै तथा  ॥ कूर्म्प्_१,४२।२३ ॥  
शङ्कुकर्णेन सम्भिन्नं तथा नमुचिपूर्वकैः  ।  
तथान्यैर्विवधैर्नागैस्तलं चैव सुशोभनम्  ॥ कूर्म्प्_१,४२।२४ ॥  
तेषामधस्तान्नरका मायाद्याः परिकीर्तिताः  ।  
पापिनस्तेषु पच्यन्ते न ते वर्णयितुं क्षमाः  ॥ कूर्म्प्_१,४२।२५ ॥  
पातालानामधश्चास्ते शेषाख्या वैष्णवी तनुः  ।  
कालाग्निरुद्रो योगात्मा नारसिंहो ऽपि माधवः  ॥ कूर्म्प्_१,४२।२६ ॥  
यो ऽनन्तः पठ्येते देवो नागरूपी जनार्दनः  ।  
तदाधारमिदं सर्वं स कालाग्निमपाश्रितः  ॥ कूर्म्प्_१,४२।२७ ॥  
तमाविश्य महायोगी कालस्तद्वदनोत्थितः  ।  
विषज्वालामयो ऽन्ते ऽसौ जगत् संहरति स्वयम्  ॥ कूर्म्प्_१,४२।२८ ॥  
सहस्त्रमायो ऽप्रतिमः संहर्ता शङ्करोद्भवः  ।  
तामसी शाम्भवी मूर्तिः कालो लोकप्रकालनः  ॥ कूर्म्प्_१,४२।२९ ॥  
  
इती श्रीकूर्मपुराणे षट्साहस्त्र्यां संहितायां पूर्वविभागे द्विचत्वारिंशो ऽध्यायः  
  
  
_____________________________________________________________  
  
  
सूत उवाच  
एतद् ब्रह्माण्डमाख्यातं चतुर्दशविधं महत्  ।  
अतः परं प्रवक्ष्यामि भूर्लोकस्यास्य निर्णयम्  ॥ कूर्म्प्_१,४३।१ ॥  
जम्बुद्वीपः प्रधानो ऽयं प्लक्षः शाल्मल एव च  ।  
कुशः क्रौञ्चश्च शाकश्च पुष्करश्चैव सप्तमः  ॥ कूर्म्प्_१,४३।२ ॥  
एते सप्त महाद्वीपाः समुद्रैः सप्तभिर्वृताः  ।  
द्वीपाद् द्वीपो महानुक्तः सागरादपि सागरः  ॥ कूर्म्प्_१,४३।३ ॥  
क्षारोदेक्षुरसोदश्च सुरोदश्च घृतोदकः  ।  
दध्योदः क्षीरसलिलः स्वादूदश्चेति सागराः  ॥ कूर्म्प्_१,४३।४ ॥  
पञ्चाशत्कोटिविस्तीर्णा ससमुद्रा धरा स्मृता  ।  
द्वीपैश्च सप्तभिर्युक्ता योजनानां समासतः  ॥ कूर्म्प्_१,४३।५ ॥  
जम्बूद्वीपः समस्तानां द्वीपानां मध्यतः शुभः  ।  
तस्य मध्ये महामेरुर्विश्रुतः कनकप्रभः  ॥ कूर्म्प्_१,४३।६ ॥  
चतुरशीतिसाहस्त्रो योजनैस्तस्य चोच्छ्रयः  ।  
प्रविष्टः षोडशाधस्ताद्द्वात्रिंशन्मूर्ध्नि विस्तृतः  ॥ कूर्म्प्_१,४३।७ ॥  
मूले षोडशसाहस्त्रो विस्तारस्तस्य सर्वतः  ।  
भूपद्मास्यास्य शैलो ऽसौ कर्णिकात्वेन संस्थितः  ॥ कूर्म्प्_१,४३।८ ॥  
हिमवान् हेमकूटश्च निषधश्चास्य दक्षिणे  ।  
नीलः श्वेतश्च शृङ्गी च उत्तरे वर्षपर्वताः  ॥ कूर्म्प्_१,४३।९ ॥  
लक्षप्रमाणौ द्वौ मध्ये दशहीनास्तथा परे  ।  
सहस्त्रद्वितयोच्छ्रायास्तावद्विस्तारिणश्च ते  ॥ कूर्म्प्_१,४३।१० ॥  
भारतं दक्षिणं वर्षं ततः किम्पुरुषं स्मृतम्  ।  
हरिवर्षं तथैवान्यन्मेरोर्दक्षिणतो द्विजाः  ॥ कूर्म्प्_१,४३।११ ॥  
रम्यकं चोत्तरं वर्षं तस्यैवानुहिरण्मयम्  ।  
उत्तराः कुरवश्चैव यथैते भरतास्तथा  ॥ कूर्म्प्_१,४३।१२ ॥  
नवसाहस्त्रमेकैकमेतेषां द्विजसत्तमाः  ।  
इलावृतं च तन्मध्ये तन्मध्ये मेरुरुच्छ्रितः  ॥ कूर्म्प्_१,४३।१३ ॥  
मेरोश्चतुर्दिशं तत्र नवसाहस्त्रविस्तृतम्  ।  
इलावृतं महाभागाश्चात्वारस्तत्र पर्वताः  ।  
विष्कम्भा रचिता मेरोर्योजनायुतमुच्छ्रिताः  ॥ कूर्म्प्_१,४३।१४ ॥  
पूर्वेण मन्दरो नाम दक्षिणे गन्धमादनः  ।  
विपुलः पश्चिमे पार्श्वे सुपार्श्वश्चोत्तरे स्मृतः  ॥ कूर्म्प्_१,४३।१५ ॥  
कदम्बस्तेषु जम्बुश्च पिप्पलो वट एव च  ।  
जम्बूद्वीपस्य सा जम्बूर्नामहेतुर्महर्षयः  ॥ कूर्म्प्_१,४३।१६ ॥  
महागजप्रमाणानि जम्ब्वास्तस्याः फलानि च  ।  
पतन्ति भूभृतः पृष्ठे शीर्यमाणानि सर्वतः  ॥ कूर्म्प्_१,४३।१७ ॥  
रसेन तस्याः प्रख्याता तत्र जम्बूनदीति वै  ।  
सरित् प्रवर्तते चापि पीयते तत्र वासिभिः  ॥ कूर्म्प्_१,४३।१८ ॥  
न स्वेदो न च दौर्गन्ध्यं न जरा नेन्द्रियक्षयः  ।  
तत्पानात् सुस्थमनसां नराणां तत्र जायते  ॥ कूर्म्प्_१,४३।१९ ॥  
तीरमृत्तत्र सम्प्राप्य वायुना सुविशोषिता  ।  
जाम्बूनदाख्यं भवति सुवर्णं सिद्धभूषणम्  ॥ कूर्म्प्_१,४३।२० ॥  
भद्राश्वः पूर्वतो मेरोः केतुमालश्च पश्चिमे  ।  
वर्षे द्वे तु मुनिश्रेष्ठास्तयोर्मध्ये इलावृतम्  ॥ कूर्म्प्_१,४३।२१ ॥  
वनं चैत्ररथं पूर्वे दक्षिणे गन्धमादनम्  ।  
वैभ्राजं पश्चिमे विद्यादुत्तरे सवितुर्वनम्  ॥ कूर्म्प्_१,४३।२२ ॥  
अरुणोदं महाभद्रमसितोदं च मानसम्  ।  
सरांस्येतानि चत्वारि देवयोग्यानि सर्वदा  ॥ कूर्म्प्_१,४३।२३ ॥  
सितान्तश्च कुमुद्वांश्च कुरुरी माल्यवांस्तथा  ।  
वैकङ्को मणिशैलश्च ऋक्षवांश्चाचलोत्तमाः  ॥ कूर्म्प्_१,४३।२४ ॥  
महानीलो ऽथ रुचकः सबिन्दुर्मन्दरस्तथा  ।  
वेणुमांश्चैव मेघश्च निषधो देवपर्वतः  ।  
इत्येते देवरचिताः सिद्धावासाः प्रकीर्तिताः  ॥ कूर्म्प्_१,४३।२५ ॥  
अरुणोदस्य सरसः पूर्वतः केसराचलः  ।  
त्रिकूटशिखरश्चैव पतङ्गो रुचकस्तथा  ॥ कूर्म्प्_१,४३।२६ ॥  
निषधो वसुधारश्च कलिङ्गस्त्रिशिखः शुभः  ।  
समूलो वसुधारश्च कुरवश्चैव सानुमान्  ॥ कूर्म्प्_१,४३।२७ ॥  
ताम्रातश्च विशालश्च कुमुदो वेणुर्वतः  ।  
एकशृङ्गो महाशैलो गजशैलः पिशाचकः  ॥ कूर्म्प्_१,४३।२८ ॥  
पञ्चशैलो ऽथ कैलासो हिमवांशचाचलोत्तमः  ।  
इत्येते देवचरिता उत्कटाः पर्वतोत्तमाः  ॥ कूर्म्प्_१,४३।२९ ॥  
महाभद्रस्य सरसो दक्षिणे केसराचलः  ।  
शिखिवासश्च वैदूर्यः कपिलो गन्धमादनः  ॥ कूर्म्प्_१,४३।३० ॥  
जारुधिश्च सुगन्धिश्च श्रीशृङ्गश्चाचलोत्तमः  ।  
सुपार्श्वश्च सुपक्षश्च कङ्कः कपिल एव च  ॥ कूर्म्प्_१,४३।३१ ॥  
पिञ्जरो भद्रशैलश्च सुरसश्च महाबलः  ।  
अञ्जनो मधुमांस्तद्वत् कुमुदो मुकुटस्तथा  ॥ कूर्म्प्_१,४३।३२ ॥  
सहस्त्रशिखरश्चैव पाण्डुरः कृष्ण एव च  ।  
पारिजातो महाशैलस्तथैव कपिलोदकः  ॥ कूर्म्प्_१,४३।३३ ॥  
सुषेणः पुण्डरीकश्च महामेघस्तथैव च  ।  
एते पर्वतराजानः सिद्धगन्धर्वसेविताः  ॥ कूर्म्प्_१,४३।३४ ॥  
असितोदस्य सरसः पश्चिमे केसराचलः  ।  
शङ्खकूटो ऽथ वृषभो हंसो नागस्तथा परः  ॥ कूर्म्प्_१,४३।३५ ॥  
कालाञ्जनः शुक्रशैलो नीलः कमल एव च  ।  
पुष्पकश्च सुमेघश्च वाराहो विरजास्तथा  ।  
मयूरः कपिलश्चैव महाकपिल एव च  ॥ कूर्म्प्_१,४३।३६ ॥  
इत्येते देवगन्धर्वसिद्धसङ्घनिषेविताः  ।  
सरसो मानसस्येह उत्तरे केसराचलाः  ॥ कूर्म्प्_१,४३।३७ ॥  
एतेषां शैलमुख्यानामन्तरेषु यथाक्रमम्  ।  
सन्ति चैवान्तरद्रोण्यः सरांसि च वनानि च  ॥ कूर्म्प्_१,४३।३८ ॥  
वसन्ति तत्र मुनयः सिद्धाश्च ब्रह्मभाविताः  ।  
प्रसन्नाः शान्तरजसः सर्वदुः खविवर्जिताः  ॥ कूर्म्प्_१,४३।३९ ॥  
  
इति श्रीकूर्मपुराणे षट्साहस्त्र्यां सहितायां पूर्वविभागे त्रिचत्वारिशो ऽध्यायः  
  
  
_____________________________________________________________  
  
  
सूत उवाच  
चतुर्दशसहस्त्रणि योजनानां महापुरी  ।  
मेरोरुपरि विख्याता देवदेवस्य वेधसः  ॥ कूर्म्प्_१,४४।१ ॥  
तत्रास्ते भगवान् ब्रह्मा विश्वात्मा विश्वभावनः  ।  
उपास्यमानो योगीन्द्रैर्मुनीन्द्रोपेन्द्रशङ्करैः  ॥ कूर्म्प्_१,४४।२ ॥  
तत्र देवेश्वरेशानं विश्वात्मानं प्रजापतिम्  ।  
सनत्कुमारो भगवानुपास्ते नित्यमेव हि  ॥ कूर्म्प्_१,४४।३ ॥  
स सिद्धैरृषिगन्धर्वैः पूज्यमानः सुरैरपि  ।  
समास्ते योगयुक्तत्मा पीत्वा तत्परमामृतम्  ॥ कूर्म्प्_१,४४।४ ॥  
तत्र देवादिदेवस्य शम्भोरमिततेजसः  ।  
दीप्तमायतनं शुभ्रं पुरस्ताद् ब्रह्मणः स्थितम्  ॥ कूर्म्प्_१,४४।५ ॥  
दिव्यकान्तिसमायुक्तं चतुर्धारं सुशोभनम्  ।  
महर्षिगणसङ्कीर्णं ब्रह्मविद्भिर्निषेवितम्  ॥ कूर्म्प्_१,४४।६ ॥  
देव्या सह महादेवः शशाङ्कार्काग्निलोचनः  ।  
रमते तत्र विश्वेशः प्रमथैः प्रमथेश्वरः  ॥ कूर्म्प्_१,४४।७ ॥  
तत्र वेदविदः शान्ता मुनयो ब्रह्मचारिणः  ।  
पूजयन्ति महादेवं तापसाः सत्यवादिनः  ॥ कूर्म्प्_१,४४।८ ॥  
तेषां साक्षान्महादेवो मुनीनां ब्रह्मवादिनाम्  ।  
गृह्णाति पूजां शिरसा पार्वत्या परमेश्वरः  ॥ कूर्म्प्_१,४४।९ ॥  
तत्रैव पर्वतवरे शक्रस्य परमा पुरी  ।  
नाम्नामरावती पूर्वे सर्वशोभासमन्विता  ॥ कूर्म्प्_१,४४।१० ॥  
तमिन्द्रमप्सरः सङ्घा गन्धर्वा गीततत्पराः  ।  
उपासते सहस्त्राक्षं देवास्तत्र सहस्त्रशः  ॥ कूर्म्प्_१,४४।११ ॥  
ये धार्मिका वेदविदो यागहोमपरायणाः  ।  
तेषां तत् परमं स्थानं देवानामपि दुर्लभम्  ॥ कूर्म्प्_१,४४।१२ ॥  
तस्य दक्षिणदिग्भागे वह्नेरमिततेजसः  ।  
तेजोवती नाम पुरी दिव्याश्चर्यसमन्विता  ॥ कूर्म्प्_१,४४।१३ ॥  
तत्रास्ते भगवान् वह्निर्भ्राजमानः स्वतेजसा  ।  
जपिनां होमिनां स्थानं दानवानां दुरासदम्  ॥ कूर्म्प्_१,४४।१४ ॥  
दक्षिणे पर्वतवरे यमस्यापि महापुरी  ।  
नाम्ना संयमनी दिव्या सिद्धगन्धर्वसेविता  ॥ कूर्म्प्_१,४४।१५ ॥  
तत्र वैवस्वतं देवं देवाद्याः पर्युपासते  ।  
स्थानं तत् सत्यसन्धानां लोके पुण्यकृतां नृणाम्  ॥ कूर्म्प्_१,४४।१६ ॥  
तस्यास्तु पश्चिमे भागे निरृतेस्तु महात्मनः  ।  
रक्षोवती नाम पुरी राक्षसैः सर्वतो वृता  ॥ कूर्म्प्_१,४४।१७ ॥  
तत्र तं निरृतिं देवं राक्षसाः पर्युपासते  ।  
गच्छन्ति तां धर्मरता ये वै तामसवृत्तयः  ॥ कूर्म्प्_१,४४।१८ ॥  
पश्चिमे पर्वतवरे वरुणस्य महापुरी  ।  
नाम्ना सुद्धवती पुण्या सर्वकामर्धिसंयुता  ॥ कूर्म्प्_१,४४।१९ ॥  
तत्राप्सरोगणैः सिद्धैः सेव्यमानो ऽमराधिपः  ।  
आस्ते स वरुणो राजा तत्र गच्छन्ति ये ऽम्बुदाः  ।  
तीर्थयात्रापरी नित्यं ये च लोके ऽधमर्षिणः  ॥ कूर्म्प्_१,४४।२० ॥  
तस्या उत्तरदिग्भागे वायोरपि महापुरी  ।  
नाम्ना गन्धवती पुण्या तत्रास्ते ऽसौ प्रभञ्जनः  ॥ कूर्म्प्_१,४४।२१ ॥  
अप्सरोगणगन्धर्वैः सेव्यमानो ऽमरप्रभुः  ।  
प्राणायामपरामर्त्यास्थानन्तद्यान्ति शाश्वतम्  ॥ कूर्म्प्_१,४४।२२ ॥  
तस्याः पूर्वेण दिग्भागे सोमस्य परमा पुरी  ।  
नाम्ना कान्तिमती शुभ्रा तत्र सोमो विराजते  ॥ कूर्म्प्_१,४४।२३ ॥  
तत्र ये भोगनिरता स्वधर्मं पुर्यपासते  ।  
तेषां तद् रचितं स्थानं नानाभोगसमन्वितम्  ॥ कूर्म्प्_१,४४।२४ ॥  
तस्याश्च पूर्वदिग्भागे शङ्करस्य महापुरी  ।  
नाम्ना यशोवती पुण्या सर्वेषां सुदुरासदा  ॥ कूर्म्प्_१,४४।२५ ॥  
तत्रेशानस्य भवनं रुद्रविष्णुतनोः शुभम्  ।  
घमेश्वरस्य विपुलं तत्रास्ते स गणैर्वृतः  ॥ कूर्म्प्_१,४४।२६ ॥  
तत्र भोगाभिलिप्सूनां भक्तानां परमेष्ठिनः  ।  
निवासः कल्पितः पूर्वं देवदेवेन शूलिना  ॥ कूर्म्प्_१,४४।२७ ॥  
विष्णुपादाद् विनिष्क्रान्ता प्लावयित्वेन्दुमण्डलम्  ।  
समन्ताद् ब्रह्मणः पुर्यां गङ्गा पतति वै दिवः  ॥ कूर्म्प्_१,४४।२८ ॥  
सा तत्र पतिता दिक्षु चतुर्धा ह्यभवद् द्विजाः  ।  
सीता चालकनन्दा च सुचक्षुर्भद्रनामिका  ॥ कूर्म्प्_१,४४।२९ ॥  
पूर्वेण सीता शैलात् तु शैलं यात्यन्तरिक्षतः  ।  
ततश्च पूर्ववर्षेण भद्राश्वेनैति चार्णवम्  ॥ कूर्म्प्_१,४४।३० ॥  
तथैवालकनन्दा च दक्षिणादेत्य भारतम्  ।  
प्रयाति सागरं भित्त्वा सप्तभेदा द्विजोत्तमाः  ॥ कूर्म्प्_१,४४।३१ ॥  
सुचक्षुः पश्चिमगिरीनतीत्य सकलांस्तथा  ।  
पश्चिमं केतुमालाख्यं वर्षं गत्वैति चार्णवम्  ॥ कूर्म्प्_१,४४।३२ ॥  
भद्रा तथोत्तरगिरीनुत्तरांश्च तथा कुरून्  ।  
अतीत्य चोत्तराम्भोधिं समभ्येति महर्षयः  ॥ कूर्म्प्_१,४४।३३ ॥  
आनीलनिषधायामौ माल्यवान् गन्धमादनः  ।  
तयोर्मध्यगतो मेरुः कर्णिकाकारसंस्थितः  ॥ कूर्म्प्_१,४४।३४ ॥  
भारताः केतुमालाश्च भद्राश्वाः कुरवस्तथा  ।  
पत्राणि लोकपद्मस्य मर्यादाशैलबाह्यतः  ॥ कूर्म्प्_१,४४।३५ ॥  
जठरो देवकूटश्च मर्यादापर्वतावुभौ  ।  
दक्षिणोत्तरमायामावानीलनिषधायतौ  ॥ कूर्म्प्_१,४४।३६ ॥  
गन्धमादनकैलासौ पूर्वपश्चायतावुभौ  ।  
अशीतियोजनायामावर्णवान्तर्व्यवस्थितौ  ॥ कूर्म्प्_१,४४।३७ ॥  
निषधः पारियात्रश्च मर्यादापर्वताविमौ  ।  
मेरोः पश्चिमदिग्भागे यथापूर्वौ तथा स्थितौ  ॥ कूर्म्प्_१,४४।३८ ॥  
त्रिशृङ्गो जारुधैस्तद्वदुत्तरे वर्षपर्वतौ  ।  
पूर्वपश्चायतावेतौ अर्णवान्तर्व्यवस्थितौ  ॥ कूर्म्प्_१,४४।३९ ॥  
मर्यादापर्वताः प्रोक्ता अष्टाविह मया द्विजाः  ।  
जठराद्याः स्थिता मेरोश्चतुर्दिक्षु महर्षयः  ॥ कूर्म्प्_१,४४।४० ॥  
  
इती श्रीकूर्मपुराणे षट्साहस्त्र्यां संहितायां पूर्वविभागे चतुश्चत्वारिंशो ऽध्यायः  
  
  
_____________________________________________________________  
  
  
सूत उवाच  
केतुमाले नराः कालाः सर्वे पनसभोजनाः  ।  
स्त्रियश्चोत्पलपत्राभा जीवन्ति च वर्षायुतम्  ॥ कूर्म्प्_१,४५।१ ॥  
भद्राश्वे पुरुषाः शुक्लाः स्त्रियश्चन्द्रांशुसन्निभाः  ।  
दश वर्षसहस्त्राणि जीवन्ते आम्रभोजनाः  ॥ कूर्म्प्_१,४५।२ ॥  
रम्यके पुरुषा नार्यो रमन्ते रजतप्रभाः  ।  
दशवर्षसहस्त्राणि शतानि दश पञ्च च  ।  
जीवन्ति चैव सत्त्वस्था न्यग्रोधफलभोजनाः  ॥ कूर्म्प्_१,४५।३ ॥  
हिरण्मये हिरण्याभाः सर्वे च लकुचाशनाः  ।  
एकादशसहस्त्राणि शतानि दश पञ्च च  ।  
जीवन्ति पुरुषा नार्यो देवलोकस्थिता इव  ॥ कूर्म्प्_१,४५।४ ॥  
त्रयोदशसहस्त्राणि शतानि दश पञ्च च  ।  
जीवन्ति कुरुवर्षे तु श्यामाङ्गाः क्षीरभोजनाः  ॥ कूर्म्प्_१,४५।५ ॥  
सर्वे मिथुनजाताश्च नित्यं सुखनिषेविनः  ।  
चन्द्रद्वीपे महादेवं यजन्ति सततं शिवम्  ॥ कूर्म्प्_१,४५।६ ॥  
तथा किम्पुरुषे विप्रा मानवा हेमसन्निभाः  ।  
दशवर्षहस्त्राणि जीवन्ति प्लक्षभोजनाः  ॥ कूर्म्प्_१,४५।७ ॥  
यजन्ति सततं देवं चतुर्मूर्ति चतुर्मुखम्  ।  
ध्याने मनः समाधाय सादरं भक्तिसंयुताः  ॥ कूर्म्प्_१,४५।८ ॥  
तथा च हरिवर्षे तु महारजतसन्निभाः  ।  
दशवर्षसहस्त्राणि जीवन्तीक्षुरसाशिनः  ॥ कूर्म्प्_१,४५।९ ॥  
तत्र नारायणं देवं विश्वयोनिं सनातनम्  ।  
उपासते सदा विष्णुं मानवा विष्णुभाविताः  ॥ कूर्म्प्_१,४५।१० ॥  
तत्र चन्द्रप्रभं शुभ्रं शुद्धस्फटिकनिर्मितम्  ।  
विमानं वासुदेवस्य पारिजातवनाश्रितम्  ॥ कूर्म्प्_१,४५।११ ॥  
चतुर्धारमनोपम्यं चतुस्तोरणसंयुतम्  ।  
प्राकारैर्दशभिर्युक्तं दुराधर्षं सुदुर्गमम्  ॥ कूर्म्प्_१,४५।१२ ॥  
स्फाटिकैर्मण्डपैर्युक्तं देवराजगृहोपमम्  ।  
स्वर्णस्तम्भसहस्त्रैश्च सर्वतः समलङ्कृतम्  ॥ कूर्म्प्_१,४५।१३ ॥  
हेमसोपानसंयुक्तं नानारत्नोपशोभितम्  ।  
दिव्यसिंहासनोपेतं सर्वशोभासमन्वितम्  ॥ कूर्म्प्_१,४५।१४ ॥  
सरोभिः स्वादुपानीयैर्नदीभिश्चोपशोभितम्  ।  
नारायणपरैः शुद्धैर्वेदाध्ययनतत्परैः  ॥ कूर्म्प्_१,४५।१५ ॥  
योगिभिश्च समाकीर्णं ध्यायद्भिः पुरुषं हरिम्  ।  
स्तुवद्भिः सततं मन्त्रैर्नमस्यद्भिश्च माधवम्  ॥ कूर्म्प्_१,४५।१६ ॥  
तत्र देवादिदेवस्य विष्णोरमिततेजसः  ।  
राजानः सर्वकालं तु महिमानं प्रकुर्वते  ॥ कूर्म्प्_१,४५।१७ ॥  
गायन्ति चैव नृत्यन्ति विलासिन्यो मनोरमाः  ।  
स्त्रियो यौवनशालिन्यः सदा मण्डनतत्पराः  ॥ कूर्म्प्_१,४५।१८ ॥  
इलावृते पद्मवर्णा जम्बूफलरसाशिनः  ।  
त्रयोदश सहस्त्राणि वर्षाणां वै स्थिरायुषः  ॥ कूर्म्प्_१,४५।१९ ॥  
भारते तु स्त्रियः पुंसो नानावर्णाः प्रकीर्तिताः  ।  
नानादेवार्चने युक्ता नानाकर्माणि कुर्वते  ।  
परमायुः स्मृतं तेषां शतं वर्षाणि सुव्रताः  ॥ कूर्म्प्_१,४५।२० ॥  
नानाहाराश्च जीवन्ति पुण्यपापनिमित्ततः  ।  
नवयोजनसाहस्त्रं वर्षमेतत् प्रकीर्तितम्  ।  
कर्मभूमिरियं विप्रा नराणामधिकारिणाम्  ॥ कूर्म्प्_१,४५।२१ ॥  
महेन्द्रो मलयः सह्यः शुक्तिमानृक्षपर्वतः  ।  
विन्ध्यश्च पारियात्रश्च सप्तात्र कुलपर्वताः  ॥ कूर्म्प्_१,४५।२२ ॥  
इन्द्रद्युम्नः कशेरुमांस्ताम्रवर्णो गभस्तिमान्  ।  
नागद्वीपस्तथा सौम्यो गन्धर्वस्त्वथ वारुणः  ॥ कूर्म्प्_१,४५।२३ ॥  
अयं तु नवमस्तेषां द्वीपः सागरसंवृतः  ।  
योजनानां सहस्त्रं तु द्वीपो ऽयं दक्षिणोत्तरः  ॥ कूर्म्प्_१,४५।२४ ॥  
पूर्वे किरातास्तस्यान्ते पशिचमे यवनास्तथा  ।  
ब्राह्मणाः क्षत्रिया वैश्य मध्ये शूद्रास्तथैव च  ॥ कूर्म्प्_१,४५।२५ ॥  
इज्यायुद्धवणिज्याभिर्वर्तयन्त्यत्र मानवाः  ।  
स्त्रवन्ते पावना नद्यः पर्वतेभ्यो विनिः सृताः  ॥ कूर्म्प्_१,४५।२६ ॥  
शतद्रुश्चन्द्रभागा च सरयूर्यमुना तथा  ।  
इरावती वितस्ता च विपाशा देविका कुहूः  ॥ कूर्म्प्_१,४५।२७ ॥  
गोमती धूतपापा च बाहुदा च दृषद्वती  ।  
कौशिकी लोहिता चैव हिमवत्पादनिः सृताः  ॥ कूर्म्प्_१,४५।२८ ॥  
वेदस्मृतिर्वेदवती व्रतघ्नी त्रिदिवा तथा  ।  
पर्णाशा वन्दना चैव सदानीरा मनोरमा  ॥ कूर्म्प्_१,४५।२९ ॥  
चर्मण्वती तथा दूर्या विदिशा वेत्रवत्यपि  ।  
शिग्रुः स्वशिल्पापि तथा पारियात्राश्रयाः स्मृताः  ॥ कूर्म्प्_१,४५।३० ॥  
नर्मदा सुरसा शोण दशार्णा च महानदी  ।  
मन्दाकिनी चित्रकूटा तामसी च पिशाचिका  ॥ कूर्म्प्_१,४५।३१ ॥  
चित्रोत्पला विपाशा च मञ्जुला वालुवाहिनी  ।  
ऋक्षवत्पादजा नद्यः सर्वपापहरा नृणाम्  ॥ कूर्म्प्_१,४५।३२ ॥  
तापी पयोष्णी निर्विन्ध्या शीघ्रोदा च महानदी  ।  
वेण्या वैतरणी चैव बलाका च कुमुद्वती  ॥ कूर्म्प्_१,४५।३३ ॥  
तोया चैव महागैरी दुर्गा चान्तः शिला तथा  ।  
विन्ध्यपादप्रसूतास्ता नद्यः पुण्यजलाः शुभाः  ॥ कूर्म्प्_१,४५।३४ ॥  
सोदावरी भीमरथी कृष्णा वर्णा च मत्सरी  ।  
तुङ्गभ्द्रा सुप्रयोगा कावेरी च द्विजोत्तमाः  ।  
दक्षिणापथगा नद्यः सह्यपादविनिः सृताः  ॥ कूर्म्प्_१,४५।३५ ॥  
ऋतुमाला ताम्रपर्णो पुष्पवत्युत्पलावती  ।  
मलयान्निः सृता नद्यः सर्वाः शीतजलाः स्मृताः  ॥ कूर्म्प्_१,४५।३६ ॥  
ऋषिकुल्या त्रिसामा च मन्दगा मन्दगामिनी  ।  
रूपा पालासिनी चैव ऋषिका वंशकारिणी  ।  
शुक्तिमत्पादसञ्जाताः सर्वपापहरा नृणाम्  ॥ कूर्म्प्_१,४५।३७ ॥  
आसां नद्युपनद्यश्च शतशो द्विजपुङ्गवाः  ।  
सर्वपापहराः पुण्याः स्नानदानादिकर्मसु  ॥ कूर्म्प्_१,४५।३८ ॥  
तास्विमे कुरुपाञ्चाला मध्यदेशादयो जनाः  ।  
पूर्वदेशादिकाश्चैव कामरूपनिवासिनः  ॥ कूर्म्प्_१,४५।३९ ॥  
पुण्ड्राः कलिङ्गामगधा दाक्षिणात्याश्चकृत्स्नशः  ।  
तथापरान्ताः सौराष्ट्राः शूद्राभीरास्तथार्ऽबुदाः  ॥ कूर्म्प्_१,४५।४० ॥  
मालका मालवाश्चैव पारियात्रनिवासिनः  ।  
सौवीराः सैन्धवा हूणा शाल्वाः कल्पनिवासिनः  ॥ कूर्म्प्_१,४५।४१ ॥  
मद्रा रामास्तथाम्बष्ठाः पारसीकास्तथैव च  ।  
आसां पिबन्ति सलिलं वसन्ति सरितां सदा  ॥ कूर्म्प्_१,४५।४२ ॥  
चत्वारि भारते वर्षे युगानि कवयो ऽब्रुवन्  ।  
कृतं त्रेता द्वापरं च कलिश्चान्यत्र न क्वचित्  ॥ कूर्म्प्_१,४५।४३ ॥  
यानि किम्पुरुषाद्यानि वर्षाण्यष्टौ महर्षयः  ।  
न तेषु शोको नायासो नोद्वेगः क्षुद्भयं न च  ॥ कूर्म्प्_१,४५।४४ ॥  
स्वस्थाः प्रजा निरातङ्काः सर्वदुः खविवर्जिताः  ।  
रमन्ति विविधैर्भावैः सर्वाश्च स्थिरयौवनाः  ॥ कूर्म्प्_१,४५।४५ ॥  
  
इति श्रीकूर्मपुराणे षट्साहस्त्र्यां संहितायां पूर्वविभागे पञ्चचत्वारिंशो ऽध्यायः  
  
  
_____________________________________________________________  
  
  
सूत उवाच  
हेमकूटगिरेः शृङ्गे महाकूटैः सुशोभनम्  ।  
स्फाटिकं देवदेवस्य विमानं परमेष्ठिनः  ॥ कूर्म्प्_१,४६।१ ॥  
अथ देवादिदेवस्य भूतेशस्य त्रिशूलिनः  ।  
देवाः सिद्धगणा यक्षाः पूजां नित्यं प्रकुर्वते  ॥ कूर्म्प्_१,४६।२ ॥  
स देवो गिरिशः सार्धं महादेव्या महेश्वरः  ।  
भूतैः परिवृतो नित्यं भाति तत्र पिनाकधृक्  ॥ कूर्म्प्_१,४६।३ ॥  
विभक्तचारुशिखरः कैलासो यत्र पर्वतः  ।  
निवासः कोटियक्षाणां कुबेरस्य च धीमतः  ।  
तत्रापि देवदेवस्य भवस्यायतनं महत्  ॥ कूर्म्प्_१,४६।४ ॥  
मन्दाकिनी तत्र दिव्या रम्या सुविमलोदका  ।  
नदी नानाविधैः पद्मैरनेकैः समलङ्कृता  ॥ कूर्म्प्_१,४६।५ ॥  
देवदानवगन्धर्वयक्षराक्षसकिन्नरैः  ।  
उपस्पृष्टजला नित्यं सुपुण्या सुमनोरमा  ॥ कूर्म्प्_१,४६।६ ॥  
अन्याश्च नद्यः शतशः स्वर्णपद्मैरलङ्कृताः  ।  
तासां कूलेषु देवस्य स्थानानि परमेष्ठिनः  ।  
देवर्षिगणजुष्टानि तथा नारायणस्य च  ॥ कूर्म्प्_१,४६।७ ॥  
सितान्तशिखरे चापि पारिजातवनं शुभम्  ।  
तत्र शक्रस्य विपुलं भवनं रत्नमण्डितम्  ।  
स्फाटिकस्तम्भसंयुक्तं हेमगोपुरसंयुतम्  ॥ कूर्म्प्_१,४६।८ ॥  
तत्राथ देवदेवस्य विष्णोर्विश्वामरेशितुः  ।  
सुपुण्यं भवनं रम्यं सर्वरत्नोपशोभितम्  ॥ कूर्म्प्_१,४६।९ ॥  
तत्र नारायणः श्रीमान् लक्ष्म्या सह जगत्पतिः  ।  
आस्ते सर्वामरश्रेष्ठः पूज्यमानः सनातनः  ॥ कूर्म्प्_१,४६।१० ॥  
तथा च वसुधारे तु वसूनां रत्नमण्डितम्  ।  
स्थानानामष्टकं पुण्यं दुराधर्षं सुरद्विषाम्  ॥ कूर्म्प्_१,४६।११ ॥  
रत्नधारे गिरिवरे सप्तर्षोणां महात्मनाम्  ।  
सप्ताश्रमाणि पुण्यानि सिद्धावासयुतानि तु  ॥ कूर्म्प्_१,४६।१२ ॥  
तत्र हैमं चतुर्द्वारं वज्रनीलादिमण्डितम्  ।  
सुपुण्यं सुमहत् स्थानं ब्रह्मणो ऽव्यक्तजन्मनः  ॥ कूर्म्प्_१,४६।१३ ॥  
तत्र देवर्षयो विप्राः सिद्धा ब्रह्मर्षयो ऽपरे  ।  
उपासते सदा देवं पितामहमजं परम्  ॥ कूर्म्प्_१,४६।१४ ॥  
स तैः सम्पूजितो नित्यं देव्या सह चतुर्मुखः  ।  
आस्ते हिताय लोकानां शान्तानां परमा गतिः  ॥ कूर्म्प्_१,४६।१५ ॥  
अथैकशृङ्गशिखरे महापद्मैरलङ्कृतम्  ।  
स्वच्छामृतजलं पुण्यं सुगन्धं सुमहत् सरः  ॥ कूर्म्प्_१,४६।१६ ॥  
जैगीषव्याश्रमं तत्र योगीन्द्रैरुपशोभितम्  ।  
तत्रासौ भगवान् नित्यमास्ते शिष्यैः समावृतः  ।  
प्रशान्तदोषैरक्षुद्रैर्ब्रह्मविद्भिर्महात्मभिः  ॥ कूर्म्प्_१,४६।१७ ॥  
शङ्खो मनोहरश्चैव कौशिकः कृष्ण एव च  ।  
सुमना वेदनादश्च शिष्यास्तस्य प्रधानतः  ॥ कूर्म्प्_१,४६।१८ ॥  
सर्वे योगरताः शान्ता भस्मोद्धूलितविग्रहाः  ।  
उपासते महावीर्या ब्रह्मविद्यापरायणाः  ॥ कूर्म्प्_१,४६।१९ ॥  
तेषामनुग्रिहार्थाय यतीनां शान्तचेतसाम्  ।  
सान्निध्यं कुरुते भूयो देव्या सह महेश्वरः  ॥ कूर्म्प्_१,४६।२० ॥  
अन्यानिचाश्रमाणि स्युस्तस्मिन् गिरिवरोत्तमे  ।  
मुनीनां युक्तमनसां सरांसि सरितस्तथा  ॥ कूर्म्प्_१,४६।२१ ॥  
तेषु योगरता विप्रा जापकाः संयतेन्द्रियाः  ।  
ब्रह्मण्यासक्तमनसो रमन्ते ज्ञानतत्पराः  ॥ कूर्म्प्_१,४६।२२ ॥  
आत्मन्यात्मानमाधाय शिखान्तान्तरमास्थितम्  ।  
धायायन्ति देवमीशानं येन सर्वमिदं ततम्  ॥ कूर्म्प्_१,४६।२३ ॥  
सुमेघे वासवस्थानं सहस्त्रादित्यसन्निभम्  ।  
तत्रास्ते भगवानिन्द्रः शच्या सह सुरेश्वरः  ॥ कूर्म्प्_१,४६।२४ ॥  
गजशैले तु दुर्गाया भवनं मणितारणम्  ।  
आस्ते भगवती दुर्गा तत्र साक्षान्महेश्वरी  ॥ कूर्म्प्_१,४६।२५ ॥  
उपास्यमाना विविधैः शक्तिभेदैरितस्ततः  ।  
पीत्वा योगामृतं लब्ध्वा साक्षादानन्दमैश्वरम्  ॥ कूर्म्प्_१,४६।२६ ॥  
सुनीलस्य गिरेः शृङ्गे नानाधातुसमुज्ज्वले  ।  
राक्षसानां पुराणि स्युः सरांसि शतशो द्विजाः  ॥ कूर्म्प्_१,४६।२७ ॥  
तथा पुरशतं विप्राः शतशृङ्गे महाचले  ।  
स्फाटिकस्तम्भसंयुक्तं यक्षाणाममितौजसाम्  ॥ कूर्म्प्_१,४६।२८ ॥  
श्वेतोदरगिरेः शृङ्गे सुपर्णस्य महात्मनः  ।  
प्राकारगोपुरोपेतं मणितोरणमण्डितम्  ॥ कूर्म्प्_१,४६।२९ ॥  
स तत्र गरुडः श्रीमान् साक्षाद् विष्णुरिवापरः  ।  
ध्यात्वास्ते तत् परं ज्योतिरात्मानं विष्णुमव्ययम्  ॥ कूर्म्प्_१,४६।३० ॥  
अन्यच्च भवनं पुण्यं श्रीशृङ्गे मुनिपुङ्गवाः  ।  
श्रीदेव्याः सर्वरत्नाढ्यं हैमं सुमणितोरणम्  ॥ कूर्म्प्_१,४६।३१ ॥  
तत्र सा परमा शक्तिर्विष्णोरतिमनोरमा  ।  
अनन्तविभवा लक्ष्मीर्जगत्सम्मोहनोत्सुका  ॥ कूर्म्प्_१,४६।३२ ॥  
अध्यास्ते देवगन्धर्वसिद्धचारणवन्दिता  ।  
विचिन्त्य जगतोयोनिं स्वशक्तिकिरणोज्ज्वला  ॥ कूर्म्प्_१,४६।३३ ॥  
तत्रैव देवदेवस्य विष्णोरायतनं महत्  ।  
सरांसि तत्र चत्वारि विचित्रकमलाश्रया  ॥ कूर्म्प्_१,४६।३४ ॥  
तथा सहस्त्रशिखरे विद्याधरपुराष्टकम्  ।  
रत्नसोपानसंयुक्तं सरोभिश्चोपशोभितम्  ॥ कूर्म्प्_१,४६।३५ ॥  
नद्यो विमलपानीयाश्चित्रनीलोत्पलाकराः  ।  
कर्णिकारवनं द्विव्यं तत्रास्ते शङ्करोमया  ॥ कूर्म्प्_१,४६।३६ ॥  
पारियात्रे महाशैले महालक्ष्म्याः पुरं शुभम्  ।  
रम्यप्रासादसंयुक्तं घण्टाचामरभूषितम्  ॥ कूर्म्प्_१,४६।३७ ॥  
नृत्यद्भिरप्सरः सङ्घैरितश्चेतश्च शोभितम्  ।  
मृदङ्गमुरजोद्घुष्टं वीणावेणुनिनादितम्  ॥ कूर्म्प्_१,४६।३८ ॥  
गन्धर्वकिन्नराकीर्णं संवृतं सिद्धपुङ्गवैः  ।  
भास्वद्भित्तिसमाकीर्णं महाप्रासादसङ्कुलम्  ॥ कूर्म्प्_१,४६।३९ ॥  
गणेश्वराङ्गनाजुष्टं धार्मिकाणां सुदर्शनम्  ।  
तत्र सा वसते देवी नित्यं योगपरायणा  ॥ कूर्म्प्_१,४६।४० ॥  
महालक्ष्मीर्महादेवी त्रिशूलवरधारिणी  ।  
त्रिनेत्रा सर्वशसक्तीभिः संवृता सदसन्मया  ।  
पश्यन्ति तत्र मुनयः सिद्धा ये ब्रह्मवादिनः  ॥ कूर्म्प्_१,४६।४१ ॥  
सुपार्श्वस्योत्तरे भागे सरस्वत्याः पुरोत्तमम्  ।  
सरांसि सिद्धजुष्टानि देवभोग्यानि सत्तमाः  ॥ कूर्म्प्_१,४६।४२ ॥  
पाण्डुरस्य गिरेः शृङ्गे विचित्रद्रुमसङ्कुले  ।  
सन्धर्वाणां पुरशतं दिव्यस्त्रीभिः समावृतम्  ॥ कूर्म्प्_१,४६।४३ ॥  
तेषु नित्यं मदोत्सिक्ता वरनार्यस्तथैव च  ।  
क्रीडन्ति मुदिता नित्यं विलासैर्भोगतत्पराः  ॥ कूर्म्प्_१,४६।४४ ॥  
अञ्जनस्य गिरेः शृङ्गे नारीणां पुरमुत्तमम्  ।  
वसन्ति तत्राप्सरसो रम्भाद्या रतिलालसाः  ॥ कूर्म्प्_१,४६।४५ ॥  
चित्रसेनादयो यत्र समायान्त्यर्थिनः सदा  ।  
सा पुरी सर्वरत्नाढ्या नैकप्रस्त्रवणैर्युता  ॥ कूर्म्प्_१,४६।४६ ॥  
अनेकानि पुराणि स्युः कौमुदे चापि सुव्रताः  ।  
रुद्राणां शान्तरजसामीश्वरार्पितचेतसाम्  ॥ कूर्म्प्_१,४६।४७ ॥  
तेषु रुद्रा महायोगा महेशान्तरचारिणः  ।  
समासते परं ज्योतिरारूढाः स्थानमुत्तमम्  ॥ कूर्म्प्_१,४६।४८ ॥  
पिञ्जरस्य गिरेः शृङ्गे गणेशानां पुरत्रयम्  ।  
नन्दीश्वरस्य कपिले तत्रास्ते सुयशा यतिः  ॥ कूर्म्प्_१,४६।४९ ॥  
तथा च जारुधैः शृङ्गे देवदेवस्य धीमतः  ।  
दीप्तमायतनं पुण्यं भास्करस्यामितौजसः  ॥ कूर्म्प्_१,४६।५० ॥  
तस्यैवोत्तरदिग्भागे चन्द्रस्थानमनुत्तमम्  ।  
रमते तत्र रम्यो ऽसौ भगवान् शीतदीधितिः  ॥ कूर्म्प्_१,४६।५१ ॥  
अन्यच्च भवनं दिव्यं हंसशैले महर्षयः  ।  
सहस्त्रयोजनायामं सुवर्णमणितोरणम्  ॥ कूर्म्प्_१,४६।५२ ॥  
तत्रास्ते भगवान् ब्रह्मा सिद्धसङ्घैरभिष्टुतः  ।  
सावित्र्या सह विश्वात्मा वासुदेवादिभिर्युतः  ॥ कूर्म्प्_१,४६।५३ ॥  
तस्य दक्षिणदिग्भागे सिद्धानां पुरमुत्तमम्  ।  
सनन्दनादयो यत्र वसन्ति मुनिपुङ्गवाः  ॥ कूर्म्प्_१,४६।५४ ॥  
पञ्चशैलस्य शिखरे दानवानां पुरत्रयम्  ।  
नातिदूरेण तस्याथ दैत्यचार्यस्य धीमतः  ॥ कूर्म्प्_१,४६।५५ ॥  
सुगन्धशैलशिखरे सरिद्भिरुपशोभितम्  ।  
कर्दमस्याश्रमं पुण्यं तत्रास्ते भगवानृषिः  ॥ कूर्म्प्_१,४६।५६ ॥  
तस्यैव पूर्वदिग्भागे किञ्चिद् वै दक्षिणाश्रिते  ।  
सनत्कुमारो भगवांस्तत्रास्ते ब्रह्मवित्तमः  ॥ कूर्म्प्_१,४६।५७ ॥  
सर्वेष्वेतेषु शैलेषु ततान्येषु मुनीश्वराः  ।  
सरांसि विमला नद्यो देवानामालयानि च  ॥ कूर्म्प्_१,४६।५८ ॥  
सिद्धलिङ्गानि पुण्यानि मुनिभिः स्थापितानि तु  ।  
वन्यान्याश्रमवर्याणि सङ्ख्यातुं नैव शक्नुयाम्  ॥ कूर्म्प्_१,४६।५९ ॥  
एष सङ्क्षेपतः प्रोक्तो जम्बूद्वीपस्य विस्तरः  ।  
न शक्यं विस्तराद् वक्तुं मया वर्षशतैरपि  ॥ कूर्म्प्_१,४६।६० ॥  
इति श्रीकूर्मपुराणे षट्साहस्त्र्यां संहितायां पूर्वविभागे षट्चत्वारिशो ऽध्यायः  
  
_____________________________________________________________  
  
  
सूत उवाच  
जम्बूद्वीपस्य विस्ताराद् द्विगुणेन समन्ततः  ।  
संवेष्टयित्वा क्षारोदं प्लक्षद्वीपो व्यवस्थितः  ॥ कूर्म्प्_१,४७।१ ॥  
प्लक्षद्वीपे च विप्रेन्द्राः सप्तासन् कुलपर्वताः  ।  
ऋज्वायताः सुपर्वाणः सिद्धसङ्घनिषेविताः  ॥ कूर्म्प्_१,४७।२ ॥  
गोमेदः प्रथमस्तेषां द्वितीयश्चन्द्र उच्यते  ।  
नारादो दुन्दुभिश्चैव सोमश्च ऋषभस्तथा  ।  
वैभ्राजः सप्तमः प्रोक्तो ब्रह्मणो ऽत्यन्तवल्लभः  ॥ कूर्म्प्_१,४७।३ ॥  
तत्र देवर्षिगन्धर्वैः सिद्धैश्च भगवानजः  ।  
उपास्यते स विश्वात्मा साक्षी सर्वस्य विश्वसृक्  ॥ कूर्म्प्_१,४७।४ ॥  
तेषु पुण्या जनपदा नाधयो व्याधयो न च  ।  
न तत्र पापकर्तारः पुरुषा वा कथञ्चन  ॥ कूर्म्प्_१,४७।५ ॥  
तेषां नद्यश्च सप्तैव वर्षाणां तु समुद्रगाः  ।  
तासु ब्रह्मर्षयो नित्यं पितामहपुपासते  ॥ कूर्म्प्_१,४७।६ ॥  
अनुतप्ता शिखी चैव विपापा त्रिदिवा कृता  ।  
अमृता सुकृता चैव नामतः परिकीर्तिताः  ॥ कूर्म्प्_१,४७।७ ॥  
क्षुद्रनद्यस्त्वसङ्ख्याताः सरांसि सुबहून्यपि  ।  
न चैतेषु युगावस्था पुरुषा वै चिरायुषः  ॥ कूर्म्प्_१,४७।८ ॥  
आर्यकाः कुरवाश्चैव विदशा भाविनस्तथा  ।  
ब्रह्मक्षत्रियविट्शूद्रास्तस्मिन् द्वीपे प्रकीर्तिताः  ॥ कूर्म्प्_१,४७।९ ॥  
इज्यते भगवान् सोमो वर्णैस्तत्र निवासिभिः  ।  
तेषां च सोमसायुज्यं सारूप्यं मुनिपुङ्गवाः  ॥ कूर्म्प्_१,४७।१० ॥  
सर्वे धर्मपरा नित्यं नित्यं मुदितमानसाः  ।  
पञ्चवर्षसहस्त्राणि जीवन्ति च निरामयाः  ॥ कूर्म्प्_१,४७।११ ॥  
प्लक्षद्वीपप्रमाणं तु द्विगुणेन समन्ततः  ।  
संवेष्ट्येक्षुरसाम्भोधिं शाल्मलिः संव्यवस्थितः  ॥ कूर्म्प्_१,४७।१२ ॥  
सप्त वर्षाणि तत्रापि सप्तैव कुलपर्वताः  ।  
ऋज्वायताः सुपर्वाणः सप्त नद्यश्च सुव्रताः  ॥ कूर्म्प्_१,४७।१३ ॥  
कुमुदश्चोन्नतश्चैव तृतीयश्च बलाहकः  ।  
द्रोणः कङ्कस्तु महिषः ककुद्वान् सप्त पर्वताः  ॥ कूर्म्प्_१,४७।१४ ॥  
योनी तोया वितृष्णा च चन्द्रा शुक्ला विमोचनी  ।  
निवृत्तिश्चैति ता नद्यः स्मृता पापहरा नृणाम्  ॥ कूर्म्प्_१,४७।१५ ॥  
न तेषु विद्यते लोभः क्रोधो वा द्विजसत्तमाः  ।  
न चैवास्ति युगावस्था जना जीवन्त्यनामयाः  ॥ कूर्म्प्_१,४७।१६ ॥  
यजन्ति सततं तत्र वर्णा वायुं सनातनम्  ।  
तेषां तस्याथ सायुज्यं सारूप्यं च सलोकता  ॥ कूर्म्प्_१,४७।१७ ॥  
कपिला ब्राह्मणाः प्रोक्ता राजानश्चारुणास्तथा  ।  
पीता वैश्याः स्मृताः कृष्णा द्वीपे ऽस्मिन् वृषला द्विजाः  ॥ कूर्म्प्_१,४७।१८ ॥  
शाल्मलस्य तु विस्ताराद् द्विगुणेन समन्ततः  ।  
संवेष्ट्य तु सुरोदाब्धिं कुशद्वीपो व्यवस्थितः  ॥ कूर्म्प्_१,४७।१९ ॥  
विद्रुमश्चैव हेमश्च द्युतिमान् पुष्पवांस्तथा  ।  
कुशेशयो हरिश्चाथ मन्दरः सप्त पर्वताः  ॥ कूर्म्प्_१,४७।२० ॥  
धुतपापा शिवा चैव पवित्रा सम्मता तथा  ।  
  
विद्युदम्भा मही चेति नद्यस्तत्र जलावहाः  ॥ कूर्म्प्_१,४७।२१ ॥  
अन्याश्च शतशोविप्रा नद्यो मणिजलाः शुभाः  ।  
तासु ब्रह्माणमीशानं देवाद्याः पर्युपासते  ॥ कूर्म्प्_१,४७।२२ ॥  
ब्राह्मणा द्रविणो विप्राः क्षत्रियाः शुष्मिणस्तथा  ।  
वैश्याः स्नेहास्तु मन्देहाः शूद्रास्तत्र प्रकीर्तिताः  ॥ कूर्म्प्_१,४७।२३ ॥  
सर्वे विज्ञानसम्पन्ना मैत्रादिगुणसंयुताः  ।  
यथोक्तकारिणः सर्वे सर्वे भूतहिते रताः  ॥ कूर्म्प्_१,४७।२४ ॥  
यजन्ति विविधैर्यज्ञैर्ब्रह्माणं परमेष्ठिनम्  ।  
तेषां च ब्रह्मसायुज्यं सारूप्यं च सलोकता  ॥ कूर्म्प्_१,४७।२५ ॥  
कुशद्वीपस्य विस्ताराद् द्विगुणेन समन्ततः  ।  
क्रौञ्चद्वीपस्ततो विप्रा वेष्टयित्वा घृतोदधिम्  ॥ कूर्म्प्_१,४७।२६ ॥  
क्रौञ्चो वामनकश्चैव तृतीयश्चान्धकारकः  ।  
देवावृच्च विविन्दश्च पुण्डरीकस्तथैव च  ।  
नाम्ना च सप्तमः प्रोक्तः पर्वतो दुन्दुभिस्वनः  ॥ कूर्म्प्_१,४७।२७ ॥  
गौरी कुमुद्विती चैव सन्ध्या रात्रिर्मनोजवा  ।  
ख्यातिश्च पुण्डरीकाच नद्यः प्राधान्यतः स्मृताः  ॥ कूर्म्प्_१,४७।२८ ॥  
पुष्कराः पुष्कला धन्यास्तिष्यास्तस्य क्रमेण वै  ।  
ब्राह्मणाः क्षत्रिया वैश्याः शूद्राश्चैव द्विजोत्तमाः  ॥ कूर्म्प्_१,४७।२९ ॥  
अर्चयन्ति महादेवं यज्ञदानसमाधिभिः  ।  
व्रतोपवासैर्विविधैर्हेमैः स्वाध्यायतर्पणैः  ॥ कूर्म्प्_१,४७।३० ॥  
तेषां वै रुद्रसायुज्यं सारूप्यं चातिदुर्लभम्  ।  
सलोकता च सामीप्यं जायते तत्प्रसादतः  ॥ कूर्म्प्_१,४७।३१ ॥  
क्रौञ्चद्वीपस्य विस्ताराद् द्विगुणेन समन्ततः  ।  
शाकद्वीपः स्थितो विप्रा आवेष्ट्य दधिसागरम्  ॥ कूर्म्प्_१,४७।३२ ॥  
उदयो रैवतश्चैव श्यामाको ऽस्तगिरिस्तथा  ।  
आम्बिकेयस्तथा रम्यः केशरी चेति पर्वताः  ॥ कूर्म्प्_१,४७।३३ ॥  
सुकुमारी कुमारी च नलिनी रेणुका तथा  ।  
इक्षुका धेनुका चैव गभस्तिश्चेति निम्नगाः  ॥ कूर्म्प्_१,४७।३४ ॥  
आसां पिबन्तः सलिलं जीवन्ते तत्र मानवाः  ।  
अनामया ह्यशोकाश्च रागद्वेषविवर्जिताः  ॥ कूर्म्प्_१,४७।३५ ॥  
मगाश्च मगधाश्चैव मानवा मन्दगास्तथा  ।  
ब्राह्मणाः क्षत्रिया वैश्याः शूद्राश्चात्र क्रमेण तु  ॥ कूर्म्प्_१,४७।३६ ॥  
यजन्ति सततं देवं सर्वलोकैकसाक्षिणम्  ।  
व्रतोपवासैर्विविधैर्देवदेवं दिवाकरम्  ॥ कूर्म्प्_१,४७।३७ ॥  
तेषां सूर्येण सायुज्यं सामीप्यं च सरूपता  ।  
सलोकता च विप्रेन्द्रा जायते तत्प्रसादतः  ॥ कूर्म्प्_१,४७।३८ ॥  
शाकद्वीपं समावृत्य क्षीरोदः सागरः स्थितः  ।  
श्वेतद्वीपश्च तन्मध्ये नारायणपरायणाः  ॥ कूर्म्प्_१,४७।३९ ॥  
तत्र पुण्या जनपदा नानाश्चर्यसमन्विताः  ।  
श्वेतास्तत्र नरा नित्यं जायन्ते विष्णुतत्पराः  ॥ कूर्म्प्_१,४७।४० ॥  
नाधयो व्याधयस्तत्र जरामृत्युभयं न च  ।  
क्रोधलोभविनिर्मुक्ता मायामात्सर्यवर्जिताः  ॥ कूर्म्प्_१,४७।४१ ॥  
नित्यपुष्टा निरातङ्का नित्यानन्दाश्च भोगिनः  ।  
नारायणपराः सर्वे नारायणपरायणाः  ॥ कूर्म्प्_१,४७।४२ ॥  
केचिद् ध्यानपरा नित्यं योगिनः संयतेन्द्रियाः  ।  
केचिज्जपन्ति तप्यन्ति केचिद् विज्ञानिनो ऽपरे  ॥ कूर्म्प्_१,४७।४३ ॥  
अन्ये निर्बोजयोगेन ब्रह्मभावेन भाविताः  ।  
ध्यायन्ति तत् परं व्योम वासुदेवं परं पदम्  ॥ कूर्म्प्_१,४७।४४ ॥  
एकान्तिनो निरालम्बा महाभागवताः परे  ।  
पश्यन्ति परमं ब्रह्म विष्णवाख्यं तमसः परं  ॥ कूर्म्प्_१,४७।४५ ॥  
सर्वे चतुर्भुजाकाराः शङ्खचक्रगदाधराः  ।  
सुपीतवाससः सर्वे श्रीवत्साङ्कितवक्षसः  ॥ कूर्म्प्_१,४७।४६ ॥  
अन्ये महेश्वरपरास्त्रिपुण्ड्राङ्कितमस्तकाः  ।  
स्वयोगोद्भूतकिरणा महागरुडवाहनाः  ॥ कूर्म्प्_१,४७।४७ ॥  
सर्वशक्तिसमायुक्ता नित्यानन्दाश्च निर्मलाः  ।  
वसन्ति तत्र पुरुषा विष्णोरन्तरचारिणः  ॥ कूर्म्प्_१,४७।४८ ॥  
तत्र नारायणस्यान्यद् दुर्गमं दुरतिक्रमम्  ।  
नारायणं नाम पुरं व्यासाद्यैरुपशोभितम्  ॥ कूर्म्प्_१,४७।४९ ॥  
हेमप्राकारसंसुक्तं स्फाटिकैर्मण्डपैर्युतम्  ।  
प्रभासहस्त्रकलिलं दुराधर्षं सुशोभनम्  ।  
हर्म्यप्राकारसंयुक्तमट्टालकसमाकुलम्  ॥ कूर्म्प्_१,४७।५० ॥  
हेमगोपुरसाहस्त्रैर्नानारत्नोपशोभितैः  ।  
शुभ्रास्तरणसंयुक्तं विचित्रैः समलङ्कृतम्  ॥ कूर्म्प्_१,४७।५१ ॥  
नन्दनैर्विविधाकारैः स्त्रवन्तीभीश्च शोभितम्  ।  
सरोभिः सर्वतो युक्तं वीणावेणुनिनादितम्  ॥ कूर्म्प्_१,४७।५२ ॥  
पताकाभिर्विचित्राभिरनेकाभिश्च शोभितम्  ।  
वीथीभिः सर्वतो युक्तं सोपानै रत्नभूषितैः  ॥ कूर्म्प्_१,४७।५३ ॥  
नारीशतसहस्त्राढ्यं दिव्यगोयसमन्वितम्  ।  
हंसकारण्डवाकीर्णं चक्रवाकोपशोभितम्  ।  
चतुर्द्वारमनौपम्यमगम्यं देवविद्विषाम्  ॥ कूर्म्प्_१,४७।५४ ॥  
तत्र तत्राप्सरः सङ्धैर्नृत्यद्भिरुपशोभितम्  ।  
नानागीतविधानज्ञैर्देवानामपि दुर्लभैः  ॥ कूर्म्प्_१,४७।५५ ॥  
नानाविलाससम्पन्नैः कामुकैरतिकोमलैः  ।  
प्रभूतचन्द्रवदनैर्नूपुरारावसंयुतैः  ॥ कूर्म्प्_१,४७।५६ ॥  
ईषत्स्मितैः सुबिम्बोष्ठैर्बालमुग्धमृगेक्षणैः  ।  
अशेषविभवोपेतैर्भूषितैस्तनुमध्यमैः  ॥ कूर्म्प्_१,४७।५७ ॥  
सुराजहंसचलनैः सुवेषैर्मधुरस्वनैः  ।  
संलापालापकुशलैर्दिव्याभरणभूषैतैः  ॥ कूर्म्प्_१,४७।५८ ॥  
स्तनभारविनम्रैश्च मदघूर्णितलोचनैः  ।  
नानावर्णविचित्राङ्गैर्नानाभोगरतिप्रियैः  ॥ कूर्म्प्_१,४७।५९ ॥  
प्रफुल्लकुसुमोद्यानैरितश्चेतश्च शोभितम्  ।  
असङ्ख्येयगुणं शुद्धमागम्यं त्रिदशैरपि  ॥ कूर्म्प्_१,४७।६० ॥  
श्रीमत्पवित्रं देवस्य श्रीपतेरमितौजसः  ।  
तस्य मध्ये ऽतितेजस्कमुच्चप्राकारतोरणम्  ॥ कूर्म्प्_१,४७।६१ ॥  
स्थानं पद् वैष्णवं दिव्यं योगिनामपि दुर्लभम्  ।  
तन्मध्ये भगवानेकः पुण्डरीकदलद्युतिः  ।  
शेते ऽशेषजगत्सूतिः शेषाहिशयने हरिः  ॥ कूर्म्प्_१,४७।६२ ॥  
विचिन्त्यमानो योगीन्द्रैः सनन्दनपुरोगमैः  ।  
स्वात्मानन्दामृतं पीत्वा परं तत् तमसः परम्  ॥ कूर्म्प्_१,४७।६३ ॥  
सुपीतवसनो ऽनन्तो महामायो महाभुजः  ।  
क्षीरोदकन्यया नित्यं गृहीतचरणद्वयः  ॥ कूर्म्प्_१,४७।६४ ॥  
सा च देवी जगद्वन्द्या पादमूले हरिप्रिया  ।  
समास्ते तन्मना नित्यं पीत्वा नारायणामृतम्  ॥ कूर्म्प्_१,४७।६५ ॥  
न तत्राधार्मिका यान्ति न च देवान्तराश्रयाः  ।  
वैकुण्ठं नाम तत् स्थानं त्रिदशैरपि वन्दितम्  ॥ कूर्म्प्_१,४७।६६ ॥  
न मे ऽत्र भवति प्रज्ञा कृत्स्नशस्तन्निरूपणे  ।  
एतावच्छक्यते वक्तुं नारायणपुरं हि तत्  ॥ कूर्म्प्_१,४७।६७ ॥  
स एव परमं ब्रह्म वासुदेवः सनातनः  ।  
शेते नारायणः श्रीमान् मायया मोहयञ्जगत्  ॥ कूर्म्प्_१,४७।६८ ॥  
नारायणादिदं जातं तस्मिन्नेव व्यवस्थितम्  ।  
तमेवाभ्येति कल्पान्ते स एव परमा गतिः  ॥ कूर्म्प्_१,४७।६९ ॥  
इति श्रीकूर्मपुराणे षट्साह्स्त्र्यां संहितायां पूर्वविभागे सप्तचत्वारिंशोध्यायः  
  
  
  
_____________________________________________________________  
  
  
सूत उवाच  
शाकद्वीपस्य विस्ताराद् द्विगुणेन व्यवस्थितः  ।  
क्षीरार्णवं समाश्रित्य द्वीपः पुष्करसंवृतः  ॥ कूर्म्प्_१,४८।१ ॥  
एक एवात्र विप्रेन्द्राः पर्वतो मानसोत्तरः  ।  
योजनानां सहस्त्राणि सार्धं पञ्चाशदुच्छ्रितः  ।  
तावदेव च विस्तीर्णः सर्वतः परिमण्डलः  ॥ कूर्म्प्_१,४८।२ ॥  
स एव द्वीपः पश्चार्धे मानसोत्तरसञ्ज्ञितः  ।  
एक एव महासानुः सन्निवेशाद् द्विधा कृतः  ॥ कूर्म्प्_१,४८।३ ॥  
तस्मिन् द्वीपे स्मृतौ द्वौ तु पुण्यौ जनपदौ शुभौ  ।  
अपरौ मानसस्याथ पर्वतस्यानुमण्डलौ  ।  
महावीतं स्मृतं वर्षं धातकीखण्डमेव च  ॥ कूर्म्प्_१,४८।४ ॥  
स्वादूदकेनोदधिना पुष्करः परिवारितः  ।  
तस्मिन् द्वीपे महावृक्षो न्यग्रोधो ऽमरपूजितः  ॥ कूर्म्प्_१,४८।५ ॥  
तस्मिन् निवसति ब्रह्मा विश्वात्मा विश्वभावनः  ।  
तत्रैव मुनिशार्दूलाः शिवनारायणालयः  ॥ कूर्म्प्_१,४८।६ ॥  
वसत्यत्र महादेवो हरोर्ऽद्धहरिरव्ययः  ।  
सम्पूज्यमानो ब्रह्माद्यैः कुमाराद्यैश्च योगिभिः  ।  
गन्धर्वैः किन्नरैर्यक्षैरीश्वरः कृष्णपिङ्गलः  ॥ कूर्म्प्_१,४८।७ ॥  
स्वस्थास्तत्र प्रजाः सर्वा ब्रह्मणा सदृशत्विषः  ।  
निरामया विशोकाश्च रागद्वेषविवर्जिताः  ॥ कूर्म्प्_१,४८।८ ॥  
सत्यानृते न तत्रास्तां नोत्तमाधममध्यमाः  ।  
न वर्णाश्रमधर्माश्च न नद्यो न च पर्वताः  ॥ कूर्म्प्_१,४८।९ ॥  
परेण पुष्करस्याथ स्थितो महान्  ।  
स्वादूदकसमुद्रस्तु समन्ताद् द्विजसत्तमाः  ॥ कूर्म्प्_१,४८।१० ॥  
परेण तस्य महती दृश्यते लोकसंस्थितिः  ।  
काञ्चनी द्विगुणा भूमिः सर्वा चैव शिलोपमा  ॥ कूर्म्प्_१,४८।११ ॥  
तस्याः परेण शैलस्तु मर्यादात्मात्ममण्डलः  ।  
प्रकाशश्चाप्रकाशश्च लोकालोकः स उच्यते  ॥ कूर्म्प्_१,४८।१२ ॥  
योजनानां सहस्त्राणि दश तस्योच्छ्रयः स्मृतः  ।  
तावानेव च विस्तारो लोकालोको महागिरिः  ॥ कूर्म्प्_१,४८।१३ ॥  
समावृत्य तु तं शैलं सर्वतो वै तमः स्थितम्  ।  
तमश्चाण्डकटाहेन समन्तात् परिवेष्टितम्  ॥ कूर्म्प्_१,४८।१४ ॥  
एतै सप्त महालोकाः पातालाः सप्तकीर्तिताः  ।  
ब्रह्माण्डस्यैष विस्तारः सङ्क्षेपेण मयोदितः  ॥ कूर्म्प्_१,४८।१५ ॥  
अण्डानामीदृशानां तु कोट्यो ज्ञेयाः सहस्त्रशः  ।  
सर्वगत्वात् प्रधानस्य कारणस्याव्ययात्मनः  ॥ कूर्म्प्_१,४८।१६ ॥  
अण्डेष्वेतेषु सर्वेषु भुवनानि चतुर्दश  ।  
तत्र तत्र चतुर्वक्त्रा रुद्रा नारायणादयः  ॥ कूर्म्प्_१,४८।१७ ॥  
दशोत्तरमथैकैकमण्डावरणसप्तकम्  ।  
समन्तात् संस्थितं विप्रा यत्र यान्ति मनीषिणः  ॥ कूर्म्प्_१,४८।१८ ॥  
अनन्तमेकमव्यक्तनादिनिधनं महत्  ।  
अतीत्य वर्तते सर्वं जगत् प्रकृतिरक्षरम्  ॥ कूर्म्प्_१,४८।१९ ॥  
अनन्तत्वमनन्तस्य यतः सङ्ख्या न विद्यते  ।  
तदव्यक्तमिति ज्ञेयं तद् ब्रह्म परमं पदम्  ॥ कूर्म्प्_१,४८।२० ॥  
अनन्त एष सर्वत्र सर्वस्थानेषु पठ्यते  ।  
तस्य पूर्वं मयाप्युक्तं यत्तन्माहात्म्यमव्ययम्  ॥ कूर्म्प्_१,४८।२१ ॥  
गतः स एष सर्वत्र सर्वस्थानेषु वर्तते  ।  
भूमौ रसातले चैव आकाशे पवने ऽनले  ।  
अर्णवेषु च सर्वेषु दिवि चैव न सशयः  ॥ कूर्म्प्_१,४८।२२ ॥  
तथा तमसि सत्त्वे च एष एव महाद्युतिः  ।  
अनेकधा विभक्ताङ्गः क्रीडते पुरुषोत्तमः  ॥ कूर्म्प्_१,४८।२३ ॥  
महेश्वरः परो ऽव्यक्तादण्डमव्यक्तसम्भवम्  ।  
अण्डाद् ब्रह्मा समुत्पन्नस्तेन सृष्टमिदं जगत्  ॥ कूर्म्प्_१,४८।२४ ॥  
इति श्रीकूर्मपुराणे षट्साहस्त्र्यां संहितायां पूर्वविभागे अष्टचत्वारिंशो ऽध्यायः  
  
  
_____________________________________________________________  
  
  
ऋषय ऊचुः  
अतीतानागतानीह यानि मन्वन्तराणि तु  ।  
तानि त्वं कथयास्माकं व्यासांश्च द्वापरे युगे  ॥ कूर्म्प्_१,४९।१ ॥  
वेदशाखाप्रणयनं देवदेवस्य धीमतः  ।  
तथावतारान् धर्मार्थमीशानस्य कलौ युगे  ॥ कूर्म्प्_१,४९।२ ॥  
कियन्तो देवदेवस्य शिष्याः कलियुगेषु वै  ।  
एतत् सर्वं समासेन सूत वक्तुमिहार्हसि  ॥ कूर्म्प्_१,४९।३ ॥  
सूत उवाच  
मनुः स्वायम्भुवः पूर्वं ततः स्वारोचिषो मनुः  ।  
उत्तमस्तामसश्चैव रैवतश्चाक्षुषस्तथा  ॥ कूर्म्प्_१,४९।४ ॥  
षडेते मनवो ऽतीताः साम्प्रतं तु रवेः सुतः  ।  
वैवस्वतो ऽयं यस्यैतत् सप्तमं वर्तते ऽन्तरम्  ॥ कूर्म्प्_१,४९।५ ॥  
स्वायम्भुवं तु कथितं कल्पादावन्तरं मया  ।  
अत ऊर्ध्वं निबोधध्वं मनोः स्वारोचिषस्य तु  ॥ कूर्म्प्_१,४९।६ ॥  
पारावताश्च तुषिता देवाः स्वारोचिषे ऽन्तरे  ।  
विपश्चिन्नाम देवेन्द्रो बभूवासुरसूदनः  ॥ कूर्म्प्_१,४९।७ ॥  
ऊर्जस्तम्भस्तथा प्राणो दान्तो ऽथ वृषभस्तथा  ।  
तिमिरश्चार्वरीवांश्च सप्त सप्तर्षयो ऽभवन्  ॥ कूर्म्प्_१,४९।८ ॥  
चैत्रकिम्पुरुषाद्याश्च सुताः स्वारोचिषस्य तु  ।  
द्वितीयमतदाख्यातमन्तरं शृणु चोत्तरम्  ॥ कूर्म्प्_१,४९।९ ॥  
तृतीये ऽप्यन्तरे विप्रा उत्तमो नाम वै मनुः  ।  
सुशान्तिस्तत्र देवेन्द्रो बभूवामित्रकर्षणः  ॥ कूर्म्प्_१,४९।१० ॥  
सुधामानस्तथा सत्याः शिवाश्चाथ प्रतर्दनाः  ।  
वशवर्तिनश्च पञ्चैते गणा द्वादशकाः स्मृताः  ॥ कूर्म्प्_१,४९।११ ॥  
रजोर्ध्वश्चोर्ध्वबाहुश्च सबलश्चानयस्तथा  ।  
सुतपाः शुक्र इत्येते सप्त सप्तर्षयो ऽभवन्  ॥ कूर्म्प्_१,४९।१२ ॥  
तामसस्यान्तरे देवाः सुरा वाहरयस्तथा  ।  
सत्याश्च सुधियश्चैव सप्तविंशतिका गणाः  ॥ कूर्म्प्_१,४९।१३ ॥  
शिबिरिन्द्रस्तथैवासीच्छतयज्ञोपलक्षणः  ।  
बभूव शङ्करे भक्तो महादेवार्चने रतः  ॥ कूर्म्प्_१,४९।१४ ॥  
ज्योतिर्धर्मा पृथुः काव्यश्चैत्रोग्निर्वनकस्तथा  ।  
पीवरस्त्वृषयो ह्येते सप्त तत्रापि चान्तरे  ॥ कूर्म्प्_१,४९।१५ ॥  
पञ्चमे चापि विप्रेन्द्रा रैवतो नाम नामतः  ।  
मनुर्वसुश्च तत्रेन्द्रो बभूवासुरमर्दनः  ॥ कूर्म्प्_१,४९।१६ ॥  
अमिताभा भूतरया वैकुण्ठाः स्वच्छमेधसः  ।  
एते देवगणास्तत्र चतुर्दश चतुर्दश  ॥ कूर्म्प्_१,४९।१७ ॥  
हिरण्यरोमा वेदश्रीरूर्ध्वबाहुस्तथैव च  ।  
वेदबाहुः सुधामा च पर्जन्यश्च महामुनिः  ।  
एते सप्तर्षयो विप्रास्तत्रासन् रैवते ऽन्तरे  ॥ कूर्म्प्_१,४९।१८ ॥  
स्वारोचिषश्चोत्तमश्च तामसो रैवतस्तथा  ।  
प्रियव्रतान्वया ह्येते चत्वारो मनवः स्मृताः  ॥ कूर्म्प्_१,४९।१९ ॥  
षष्ठे मन्वन्तरे चासीच्चाक्षुषस्तु मनुर्द्विजाः  ।  
मनोजवस्तथैवेन्द्रो देवानपि निबोधतः  ॥ कूर्म्प्_१,४९।२० ॥  
आद्याः प्रसूता भाव्याश्च पृथुगाश्च दिवौकसः  ।  
महानुभावा लेख्याश्च पञ्चैते ह्यष्टका गणाः  ॥ कूर्म्प्_१,४९।२१ ॥  
सुमेधा विरजाश्चैव हविष्मानुत्तमो मधुः  ।  
अतिनामा सहिष्णुश्च सप्तासन्नृषयः शुभाः  ॥ कूर्म्प्_१,४९।२२ ॥  
विवस्वतः सुतो विप्राः श्राद्धदेवो महाद्युतिः  ।  
मनुः स वर्तते धीमान् साम्प्रतं सप्तमे ऽन्तरे  ॥ कूर्म्प्_१,४९।२३ ॥  
आदित्या वसवो रुद्रा देवास्तत्र मरुद्गणाः  ।  
पुरन्दरस्तथैवेन्द्रो बभूव परवीरहा  ॥ कूर्म्प्_१,४९।२४ ॥  
वसिष्ठः कश्यपश्चात्रिर्जमदग्निश्च गौतमः  ।  
विश्वामित्रो भरद्वाजः सप्त सप्तर्षयो ऽभवन्  ॥ कूर्म्प्_१,४९।२५ ॥  
विष्णुशक्तिरनौपम्या सत्त्वोद्रिक्ता स्थिता स्थितौ  ।  
तदंशभूता राजानः सर्वे च त्रिदिवौकसः  ॥ कूर्म्प्_१,४९।२६ ॥  
स्वायम्भुवे ऽन्तरे पूर्वमाकूत्यां मानसः सुतः  ।  
रुचेः प्रजापतेर्यज्ञस्तदंशेनाभवद् द्विजाः  ॥ कूर्म्प्_१,४९।२७ ॥  
ततः पुनरसौ देवः प्राप्ते स्वारोचिषे ऽन्तरे  ।  
तुषितायां समुत्पन्नस्तुषितैः सह दैवतैः  ॥ कूर्म्प्_१,४९।२८ ॥  
औत्तमे ऽप्यन्तरे विष्णुः सत्यैः सह सुरोत्तमैः  ।  
सत्यायामभवत् सत्यः सत्यरूपो जनार्दनः  ॥ कूर्म्प्_१,४९।२९ ॥  
तामसस्यान्तरे चैव सम्प्राप्ते पुनरेव हि  ।  
हर्यायां हरिभिर्देवैर्हरिरेवाभवद्धरिः  ॥ कूर्म्प्_१,४९।३० ॥  
रैवते ऽप्यन्तरे चैव सम्भूत्यां मानसो ऽभवत्  ।  
सम्भूतो मानसैः सार्धं देवैः सह महाद्युतिः  ॥ कूर्म्प्_१,४९।३१ ॥  
चाक्षुषे ऽप्यन्तरे चैव वैकुण्ठः पुरुषोत्तमः  ।  
विकुण्ठायामसौ जज्ञे वैकुण्ठैर्दैवतैः सह  ॥ कूर्म्प्_१,४९।३२ ॥  
मन्वन्तरे ऽत्र सम्प्राप्ते तथा वैवस्वते ऽन्तरे  ।  
वामनः कश्यपाद् विष्णुरदित्यां सम्बभूव ह  ॥ कूर्म्प्_१,४९।३३ ॥  
त्रिभिः क्रमैरिमांल्लोकाञ्जित्वा येन महात्मना  ।  
पुरन्दराय त्रैलोक्यं दत्तं निहतकण्टकम्  ॥ कूर्म्प्_१,४९।३४ ॥  
इत्येतास्तनवस्तस्य सप्त मन्वन्तरेषु वै  ।  
सप्त चैवाभवन् विप्रा याभिः संरक्षिताः प्रजाः  ॥ कूर्म्प्_१,४९।३५ ॥  
यस्माद् विष्टमिदं कृत्स्नं वामनेन महात्मना  ।  
तस्मात् स वै स्मृतो विष्णुर्विशेर्धातोः प्रवेशनात्  ॥ कूर्म्प्_१,४९।३६ ॥  
एष सर्वं सृजत्यादौ पाति हन्ति च केशवः  ।  
भूतान्तरात्मा भगवान् नारायण इति श्रुतिः  ॥ कूर्म्प्_१,४९।३७ ॥  
एकांशेन जगत् सर्वं व्याप्य नारायणः स्थितः  ।  
चतुर्धा संस्थितो व्यापी सगुणो निर्गुणो ऽपि च  ॥ कूर्म्प्_१,४९।३८ ॥  
एका भगवतो मूर्तिर्ज्ञानरूपा शिवामला  ।  
वासुदेवाभिधाना सा गुणातीता सुनिष्कला  ॥ कूर्म्प्_१,४९।३९ ॥  
द्वितीया कालसञ्ज्ञान्या तामसी शेषसञ्ज्ञिता  ।  
निहन्ति सकलं चान्ते वैष्णवी परमा तनुः  ॥ कूर्म्प्_१,४९।४० ॥  
सत्त्वोद्रिक्ता तथैवान्या प्रद्युम्नेति च सञ्ज्ञिता  ।  
जगत् स्थापयते सर्वं स विष्णुः प्रकृतिर्ध्रुवा  ॥ कूर्म्प्_१,४९।४१ ॥  
चतुर्थो वासुदेवस्य मूर्तिर्ब्राह्मीति सञ्ज्ञिता  ।  
राजसी चानिरुद्धाख्या प्रद्युम्नः सृष्टिकारिका  ॥ कूर्म्प्_१,४९।४२ ॥  
यः स्वपित्यखिलं भूत्वा प्रद्युम्नेन सह प्रभुः  ।  
नारायणाख्यो ब्रह्मासौ प्रिजासर्गं करोति सः  ॥ कूर्म्प्_१,४९।४३ ॥  
या सा नारायणतनुः प्रद्युम्नाख्या मुनीश्वराः  ।  
तया सम्मोहयेद् विश्वं सदेवासुरमानुषम्  ॥ कूर्म्प्_१,४९।४४ ॥  
सैव सर्वजगत्सूतिः प्रकृतिः परिकीर्तिता  ।  
वासुदेवो ह्यनन्तात्मा केवलो निर्गुणो हरिः  ॥ कूर्म्प्_१,४९।४५ ॥  
प्रधानं पुरुषः कालस्तत्त्वत्रयमनुत्तमम्  ।  
वासुदेवात्मकं नित्यमेतद् विज्ञाय मुच्यते  ॥ कूर्म्प्_१,४९।४६ ॥  
एकं चेदं चतुष्पादं चतुर्धा पुनरच्युतः  ।  
बिभेद वासुदेवो ऽसौ प्रद्युम्नो हरिरव्ययः  ॥ कूर्म्प्_१,४९।४७ ॥  
कृष्णद्वैपायनो व्यासो विष्णुर्नारायणः स्वयम्  ।  
अपान्तरतमाः पूर्वं स्वेच्छया ह्यभवद्धरिः  ॥ कूर्म्प्_१,४९।४८ ॥  
अनाद्यन्तं परं ब्रह्म न देवा नर्षयो विदुः  ।  
एको ऽयं वेद भगवान् व्यासो नारायणः प्रभुः  ॥ कूर्म्प्_१,४९।४९ ॥  
इत्येतद् विष्णुमाहात्म्यमुक्तं वो मुनिपुङ्गवाः  ।  
एतत् सत्यं पुनः सत्यमेवं ज्ञात्वा न मुह्यति  ॥ कूर्म्प्_१,४९।५० ॥  
इति श्रीकूर्मपुराणे षट्साहस्त्र्यां संहितायां पूर्वविभागे एकोनपञ्चाशो ऽध्यायः  
  
  
_____________________________________________________________  
  
  
सूत उवाच  
अस्मिन् मन्वन्तरे पूर्वं वर्तमाने महान् विभुः  ।  
द्वापरे प्रथमे व्यासो मनुः स्वायम्भुवो मतः  ॥ कूर्म्प्_१,५०।१ ॥  
बिभेद बहुधा वेदं नियोगाद् ब्रह्मणः प्रभोः  ।  
द्वितीये द्वापरे चैव वेदव्यासः प्रजापतिः  ॥ कूर्म्प्_१,५०।२ ॥  
तृतीये चोशना व्यासश्चतुर्थे स्याद् बृहस्पतिः  ।  
सविता पञ्चमे व्यासः षष्ठे मृत्युः प्रकीर्तितः  ॥ कूर्म्प्_१,५०।३ ॥  
सप्तमे च तथैवेन्द्रो वसिष्ठश्चाष्टमे मतः  ।  
सारस्वतश्च नवमे त्रिधामा दशमे स्मृतः  ॥ कूर्म्प्_१,५०।४ ॥  
एकादशे तु त्रिवृषः शततेजास्ततः परः  ।  
त्रयोदशे तथा धर्मस्तरक्षुस्तु चतुर्दशे  ॥ कूर्म्प्_१,५०।५ ॥  
त्र्यारुणिर्वै पञ्चदशे षोडशे तु धनञ्जयः  ।  
कृतञ्जयः सप्तदशे ह्यष्टादशे ऋतञ्जयः  ॥ कूर्म्प्_१,५०।६ ॥  
ततो व्यासो भरद्वाजस्तस्मादूर्ध्वं तु गौतमः  ।  
राजश्रवाश्चैकविंशस्तस्माच्छुष्मायणः परः  ॥ कूर्म्प्_१,५०।७ ॥  
तृणबिन्दुस्त्रयोविंशे वाल्मीकिस्तत्परः स्मृतः  ।  
पञ्चविशे तथा शक्तिः षड्विंशे तु पराशरः  ॥ कूर्म्प्_१,५०।८ ॥  
सप्तविंशे तथा व्यासो जातूकर्णो महामुनिः  ।  
अष्टाविंशे पुनः प्राप्ते ह्यस्मिन् वै द्वापरे द्विजाः  ।  
पराशरसुतो व्यासः कृष्णद्वैपायनो ऽभवत्  ॥ कूर्म्प्_१,५०।९ ॥  
स एव सर्ववेदानां पुराणानां प्रदर्शकः  ।  
पाराशर्यो महायोगी कृष्णद्वैपायनो हरिः  ॥ कूर्म्प्_१,५०।१० ॥  
आराध्य देवमीशानं दृष्ट्वा साम्बं त्रिलोचनम्  ।  
तत्प्रसादादसौ व्यासं वेदानामकरोत् प्रभुः  ॥ कूर्म्प्_१,५०।११ ॥  
अथ शिष्यान् प्रिजग्राह चतुरो वेदपारगान्  ।  
जैमिनिं च सुमन्तुं च वैशम्पायनमेव च  ।  
पैलं तेषां चतुर्थं च पञ्चमं मां महामुनिः  ॥ कूर्म्प्_१,५०।१२ ॥  
ऋग्वेदश्रावकं पैलं जग्राह स महामुनिः  ।  
यजुर्वेदप्रवक्तारं वैशम्पायनमेव च  ॥ कूर्म्प्_१,५०।१३ ॥  
जैमिनिं सामवेदस्य श्रावकं सोन्वपद्यत  ।  
तथैवाथर्ववेदस्य सुमन्तुमृषिसत्तमम्  ।  
इतिहासपुराणानि प्रवक्तुं मामयोजयत्  ॥ कूर्म्प्_१,५०।१४ ॥  
एक आसीद्यजुर्वेदस्तं चतुर्धा व्यकल्पयत्  ।  
चातुर्हेत्रमभूद् यस्मिंस्तेन यज्ञमथाकरोत्  ॥ कूर्म्प्_१,५०।१५ ॥  
आध्वर्यवं यजुर्भिः स्यादृग्भिर्हेत्रं द्विजोत्तमाः  ।  
औद्गात्रं सामभिश्चक्रे ब्रह्मत्वं चाप्यथर्वभिः  ॥ कूर्म्प्_१,५०।१६ ॥  
ततः स ऋच उद्धृत्य ऋग्वेदं कृतवान् प्रभुः  ।  
यजूंषि च यजुर्वेदं सामवेदं च सामभिः  ॥ कूर्म्प्_१,५०।१७ ॥  
एकविंशतिभेदेन ऋग्वेदं कृतवान् पुरा  ।  
शाखानां तु शतेनैव यजुर्वेदमथाकरोत्  ॥ कूर्म्प्_१,५०।१८ ॥  
सामवेदं सहस्त्रेण शाखानां प्रबिभेद सः  ।  
अथर्वाणमथो वेदं बिभेद नवकेन तु  ॥ कूर्म्प्_१,५०।१९ ॥  
भेदैरष्टादशैर्व्यासः पुराणं कृतवान् प्रभुः  ।  
सो ऽयमेकश्चतुष्पादो वेदः पूर्वं पुरातनात्  ॥ कूर्म्प्_१,५०।२० ॥  
ओङ्कारो ब्रह्मणो जातः सर्वदोषविशोधनः  ।  
वेदवेद्यो हि भगवान् वासुदेवः सनातनः  ॥ कूर्म्प्_१,५०।२१ ॥  
स गीयते परो वेदे यो वेदैनं स वेदवित्  ।  
एतत् परतरं ब्रह्म ज्योतिरानन्दमुत्तमम्  ॥ कूर्म्प्_१,५०।२२ ॥  
वेदवाक्योदितं तत्त्वं वासुदेवः परं पदम्  ।  
वेदवेद्यमिमं वेत्ति वेदं वेदपरो मुनिः  ॥ कूर्म्प्_१,५०।२३ ॥  
अवेदं परमं वेत्ति वेदनिष्ठः सदेश्वरः  ।  
स वेदवेद्यो भगवान् वेदमूर्तिर्महेश्वरः  ।  
स एव वेदो वेद्यश्च तमेवाश्रित्य मुच्यते  ॥ कूर्म्प्_१,५०।२४ ॥  
इत्येदक्षरं वेद्यमोङ्कारं वेदमव्ययम्  ।  
अवेदं च विजानाति पाराशर्यो महामुनिः  ॥ कूर्म्प्_१,५०।२५ ॥  
इति श्रीकूर्मपुराणे षट्साहस्त्र्यां संहितायां पूर्वविभागे पञ्चाशो ऽध्यायः  
  
_____________________________________________________________  
  
  
सूत उवाच  
वेदव्यासावताराणि द्वापरे कथितानि तु  ।  
महादेवावताराणि कलौ शृणुत सुव्रताः  ॥ कूर्म्प्_१,५१।१ ॥  
आद्ये कलियुगे श्वेतो देवदेवो महाद्युतिः  ।  
नाम्ना हिताय विप्राणामभूद् वैवस्वते ऽन्तरे  ॥ कूर्म्प्_१,५१।२ ॥  
हिमवच्छिखरे रम्ये छगले पर्वतोत्तमे  ।  
तस्य शिष्याः शिखायुक्ता वभूवुरमितप्रभाः  ॥ कूर्म्प्_१,५१।३ ॥  
श्वेतः श्वेतशिखश्चैव श्वेतास्यः श्वेतलोहितः  ।  
चत्वारस्ते महात्मानो ब्राह्मणा वेदपारगाः  ॥ कूर्म्प्_१,५१।४ ॥  
सुभानो दमनश्चाथ सुहोत्रः कङ्कणस्तथा  ।  
लोकाक्षिरथ योगीन्द्रो जैगीषव्यस्तु सप्तमे  ॥ कूर्म्प्_१,५१।५ ॥  
अष्टमे दधिवाहः स्यान्नवमे वृषभः प्रभुः  ।  
भृगुस्तु दशमे प्रोक्तस्तस्मादुग्रः परः स्मृतः  ॥ कूर्म्प्_१,५१।६ ॥  
द्वादशे ऽत्रिः समाख्यातो बली चाथ त्रयोदशे  ।  
चतुर्दशे गौतमस्तु वेदशीर्षा ततः परम्  ॥ कूर्म्प्_१,५१।७ ॥  
गोकर्णश्चाभवत् तस्माद् गुहावासः शिखण्ड्यथ  ।  
जटामाल्यट्टहासश्च दारुको लाङ्गली क्रमात्  ॥ कूर्म्प्_१,५१।८ ॥  
श्वेतस्तथा परः शूली डिण्डी मुण्डी च वै क्रमात्  ।  
सहिष्णुः सोमशर्मा च नकुलीशो ऽन्तिमे प्रभुः  ॥ कूर्म्प्_१,५१।९ ॥  
वैवस्वते ऽन्तरे शम्भोरवतारास्त्रिशूलिनः  ।  
अष्टाविंशतिराख्याता ह्यन्ते कलियुगे प्रभोः  ।  
तीर्थे कायावतारे स्याद् देवेशो नकुलीश्वरः  ॥ कूर्म्प्_१,५१।१० ॥  
तत्र देवादिदेवस्य चत्वारः सुतपोधनाः  ।  
शिष्या बभूवुश्चान्येषां प्रत्येकं मुनिपुङ्गवाः  ॥ कूर्म्प्_१,५१।११ ॥  
प्रसन्नमनसो दान्ता ऐश्वरीं भक्तिमाश्रिताः  ।  
क्रमेण तान् प्रवक्ष्यामि योगिनो योगवित्तमान्  ॥ कूर्म्प्_१,५१।१२ ॥  
श्वेतः श्वेतशिखश्चैव श्वेतास्यः श्वेतलोहितः  ।  
दुन्दुभिः शतरूपश्च ऋचीकः केतुमांस्तथा  ।  
विकेशश्च विशोकश्च विशापश्शापनाशनः  ॥ कूर्म्प्_१,५१।१३ ॥  
सुमुखो दुर्मुखश्चैव दुर्दमो दुरतिक्रमः  ।  
सनः सनातनश्चैव मुकारश्च सनन्दनः  ॥ कूर्म्प्_१,५१।१४ ॥  
दालभ्यश्च महायोगी धर्मात्मनो महौजसः  ।  
सुधामा विरजाश्चैव शङ्खपात्रज एव च  ॥ कूर्म्प्_१,५१।१५ ॥  
सारस्वतस्तथा मेघो घनवाहः सुवाहनः  ।  
कपिलश्चासुरिश्चैव वोढुः पञ्चशिखो मुनिः  ॥ कूर्म्प्_१,५१।१६ ॥  
पराशरश्च गर्गश्च भार्गवश्चाङ्गिरास्तथा  ।  
बलबन्धुर्निरामित्रः केतुशृङ्गस्तपोधनः  ॥ कूर्म्प्_१,५१।१७ ॥  
लम्बोदरश्च लम्बश्च लाम्बाक्षो लम्बकेशकः  ।  
सर्वज्ञः समबुद्धिश्च साध्यः सत्यस्तथैव च  ॥ कूर्म्प्_१,५१।१८ ॥  
शुधामा काश्यपश्चैव वसिष्ठो विरजास्तथा  ।  
अत्रिरुग्रस्तथा चैव श्रवणो ऽथ श्रविष्ठकः  ॥ कूर्म्प्_१,५१।१९ ॥  
कुणिश्च कुणिबाहुश्च कुशरीरः कुनेत्रकः  ।  
कश्यपोह्युशना चैव च्यवनो ऽथ बृहस्पतिः  ॥ कूर्म्प्_१,५१।२० ॥  
उतथ्यो वामदेवश्च महाकायो महानिलः  ।  
वाचश्रवाः सुपीकश्च श्यावाश्वः सपथीश्वरः  ॥ कूर्म्प्_१,५१।२१ ॥  
हरिण्यनाभः कौशल्यो लोकाक्षिः कुथुमिस्तथा  ।  
सुमन्तुर्वर्चरी विद्वान् कबन्धः कुशिकन्धरः  ॥ कूर्म्प्_१,५१।२२ ॥  
प्लक्षो दार्भायणिश्चैव केतुमान् गौतमस्तथा  ।  
भल्लापी मधुपिङ्गश्च श्वेतकेतुस्तपोनिधिः  ॥ कूर्म्प्_१,५१।२३ ॥  
उशिजो बृहदुक्थश्च देवलः कपिरेव च  ।  
शालिहोत्रो ऽग्निवेश्यश्च युवनाश्वः शरद्वसुः  ॥ कूर्म्प्_१,५१।२४ ॥  
छगलः कुण्डकर्णश्च कुम्भश्चैव प्रवाहकः  ।  
उलूको विद्युतश्चैव शाद्वलो ह्याश्वलायनः  ॥ कूर्म्प्_१,५१।२५ ॥  
अक्षपादः कुमारश्च उलूको वत्स एव च  ।  
कुशिकश्चैव गर्गश्च मित्रको ऋष्य एव च  ॥ कूर्म्प्_१,५१।२६ ॥  
शिष्या एते महात्मानः सर्वोवर्तेषु योगिनाम्  ।  
विमला ब्रह्मभूयिष्ठा ज्ञानयोगपरायणाः  ॥ कूर्म्प्_१,५१।२७ ॥  
कुर्वन्ति चावताराणि ब्राह्मणानां हिताय हि  ।  
योगेश्वराणामादेशाद् वेदसंस्थापनाय वै  ॥ कूर्म्प्_१,५१।२८ ॥  
ये ब्राह्मणाः संस्मरन्ति नमस्यन्ति च सर्वदा  ।  
तर्पयन्त्यर्चयन्त्येतान् ब्रह्मविद्यामवाप्नुयुः  ॥ कूर्म्प्_१,५१।२९ ॥  
इदं वैवस्वतं प्रोक्तमन्तरं विस्तरेण तु  ।  
भविष्यति च सावर्णो दक्षसावर्ण एव च  ॥ कूर्म्प्_१,५१।३० ॥  
दशमो ब्रह्मसावर्णो धर्मसावर्ण एव च  ।  
द्वादशो रुद्रसावर्णो रोचमानस्त्रयोदशः  ।  
भौत्यश्चतुर्दशः प्रोक्तो भविष्या मनवः क्रमात्  ॥ कूर्म्प्_१,५१।३१ ॥  
अयं वः कथितो ह्यंशः पूर्वो नारायणेरितः  ।  
भूतभव्यैर्वर्तमानैराख्यानैरुपबृंहितः  ॥ कूर्म्प्_१,५१।३२ ॥  
यः पठेच्छृणुयाद् वापि श्रावयेद् वा द्विजोत्तमान्  ।  
स सर्वपापनिर्मुक्तो ब्रह्मणा सह मोदते  ॥ कूर्म्प्_१,५१।३३ ॥  
पठेद् देवालये स्नात्वा नदीतीरेषु चैव हि  ।  
नारायणं नमस्कृत्य भावेन पुरुषोत्तमम्  ॥ कूर्म्प्_१,५१।३४ ॥  
नमो देवादिदेवाय देवानां परमात्मने  ।  
पुरुषाय पुराणाय विष्णवे कूर्मरूपिणे  ॥ कूर्म्प्_१,५१।३५ ॥  
  
इति श्रीकूर्मपुराणे षट्साहस्त्र्यां संहितायां पूर्वविभागे एकपञ्चाशो ऽध्यायः  
  
  
  
  
  
  
