---
title: Narada-Purana, Part 2

---
## Intro
  
  
  
  
 Narada-Purana, Part 2   
  
  
  
  
Narada-Purana (or Naradiya-Purana), Part 2  
  
Input by members of the Sansknet project  
(www.sansknet.org)  
  
This GRETIL version has been converted from a custom Devanagari encoding.  
Therefore, word boundaries are usually not marked by blanks.  
These and other irregularities cannot be standardized at present.  
  
After many corrections, the text is still in need of proof-reading!  
  
  
  
  


## पाठः
  
  
  
  
  
  
उत्तरभागः  
  
श्रीगणेशाय नमः  
  
श्रीकृष्णाय नमः  
  
पान्तु वो जलदश्यामाः शार्ङ्गज्याघातकर्कशाः  ।  
त्रैलोक्यमण्डपस्तम्भाश्चत्वारो हरिबाहवः  ॥ नर्प्_२,१।१ ॥  
सुरद सुरशिरोरत्ननिघृष्टमणिरञ्जितम्  ।  
हरिपादाम्बुजद्वन्द्वमभीष्टप्तदमस्तु नः  ॥ नर्प्_२,१।२ ॥  
मान्धातोवाच  
पापेन्धनस्य घोरस्य शुष्कार्द्रस्य द्विजोत्तम  ।  
कोवह्निर्दहते तस्य तद्भवान्वक्तुमर्हति  ॥ नर्प्_२,१।३ ॥  
नाज्ञातं त्रिषु लोकेषु चतुर्मुखसमुद्भव  ।  
विद्यते तव विप्रेन्द्र त्रिविधस्य सुनिश्चितम्  ॥ नर्प्_२,१।४ ॥  
अज्ञातं पातकं शुष्कं ज्ञातं चार्द्रमुदाहृतम्  ।  
भाव्यं वाप्यथवातीतं वर्तमान वदस्व नः  ॥ नर्प्_२,१।५ ॥  
वह्निनो केन तद्भस्म भवेदेतन्मतं मम  ।  
वसिष्टं उवाच  
श्रूयतां नृपशार्दूल वह्निना येन तद्भवेत्  ॥ नर्प्_२,१।६ ॥  
भस्म शुष्कं तथार्द्रं च पापमस्य ह्येशेषतः  ॥ नर्प्_२,१।७ ॥  
अवाप्य वासरं विष्णोर्यो नरः संयतेन्द्रियः  ।  
उपवासपरो भूत्वा पूजयेन्मधुसूदनम्  ॥ नर्प्_२,१।८ ॥  
स धात्रीस्नानसहितो रात्रौ जागरणान्वितः  ।  
विशोधयति पापानि कितवो हि यथा धनम्  ॥ नर्प्_२,१।९ ॥  
एकदाशीसमाख्येन वह्निना पातकेन्धनम्  ।  
भस्मतां याति राजेन्द्र अपि जन्मशतोद्भवम्  ॥ नर्प्_२,१।१० ॥  
नेदृश पावनं किञ्चिन्नाराणां भूप विद्यते  ।  
यादृशं पद्मनाभस्य दिनं पातकहानिदम्  ॥ नर्प्_२,१।११ ॥  
तावत्पापानि देहे ऽस्मिंस्तिष्ठन्ति मनुजाधिप  ।  
यावन्नोपवसेज्जन्तुः पद्मनाभदिमं शुभम्  ॥ नर्प्_२,१।१२ ॥  
अश्वमेधसहस्राणि राजसूयशतानि च  ।  
एकादश्युपवासस्य कलां नार्हन्ति षोडशीम्  ॥ नर्प्_२,१।१३ ॥  
एकादशेन्द्रियैः पापं यत्कृतं भवति प्रभो  ।  
एकादश्युपवासेन तत्सर्वं विलयं व्रजेत्  ॥ नर्प्_२,१।१४ ॥  
एकादशीसमं किञ्चित्पापनाशं न विद्यते  ।  
व्याजेनापि कृता राजन्न दर्शयति भास्करिम्  ॥ नर्प्_२,१।१५ ॥  
स्वर्गमोक्षप्रदा ह्येषा राज्यपुत्रप्रदायिनी  ।  
सुकलत्रप्रदा ह्येषा शरीरारोग्यदायिनी  ॥ नर्प्_२,१।१६ ॥  
न गङ्गा न गया भूप न काशी न च पुष्करम्  ।  
न चापि कैरवं क्षेत्रं न रेवा न च देविका  ॥ नर्प्_२,१।१७ ॥  
यमुना चन्द्रभागा च पुण्या भूप हरेर्दिनात्  ।  
अनायासेन राजेन्द्र प्राप्यते हरिमन्दिरम्  ॥ नर्प्_२,१।१८ ॥  
रात्रौ जामरण कृत्वा समुपोष्य हरेर्दिनम्  ।  
सर्वपापविनिर्मुक्तो विष्णुलोके व्रजेन्नरः  ॥ नर्प्_२,१।१९ ॥  
दशैव मातृके पक्षे दश राजेन्द्र पैतृके  ।  
भार्याया दश पक्षे च पुरुषानुद्धरेत्तथा  ॥ नर्प्_२,१।२० ॥  
आत्मानमपि राजेन्द्र स नयेद्वैष्णवं पुरम्  ।  
चिन्तामणिसमा ह्येषा अथवापि निधेः समा  ॥ नर्प्_२,१।२१ ॥  
सङ्कल्पपादपप्रख्या वेदवाक्योपमाथवा  ।  
द्वादशीं ये प्रपन्ना हि नरा नरवरोत्तम  ॥ नर्प्_२,१।२२ ॥  
ते द्वन्द्वबाहवो जाता नागारिकृतवाहनाः  ।  
स्रग्विणः पीतवस्त्राश्च प्रयान्ति हरिमन्दिरम्  ॥ नर्प्_२,१।२३ ॥  
एष प्रभावो हि मया द्वादश्याः परिकीर्तितः  ।  
पापेन्धनस्य घोरस्य पावकाख्यो महीपते  ॥ नर्प्_२,१।२४ ॥  
हरेर्द्दिनं सदोपोष्यं नरैर्धर्मपरायणैः  ।  
इच्छद्भिर्विपुलान्योगान्पुत्रपौत्रादिकांस्तथा  ॥ नर्प्_२,१।२५ ॥  
हरिदिनमिह मर्त्यो यः करोत्यादरेण नरवर स तु कुक्षिं मातुराप्नोति नैव  ।  
बहुवृजिनसमेतो ऽकामतः कामतो वा व्रजति पदमनन्तं लोकनाथस्य विष्णोः  ॥ नर्प्_२,१।२६ ॥  
  
इति श्रीबृहन्नारदीयपुराणोत्तरभागे द्वादशीमाहात्म्यवर्णनं नाम प्रथमो ऽध्यायः  
  
  
_____________________________________________________________  
  
  
वसिष्ट उवाच  
इममेवार्थमुद्दिश्य नैमिषारण्यवासिनः  ।  
पप्रच्छुर्मुनयः सूतं व्यासशिष्यं महामतिम्  ॥ नर्प्_२,२।१ ॥  
स तु पृष्टो महाभाग एकादश्याः सुविस्तरम्  ।  
माहात्म्यं कथयामास उपवासविधिं तथा  ॥ नर्प्_२,२।२ ॥  
तद्वाक्यं सूतपुत्रस्य श्रुत्वा द्विजवरोत्तमाः  ।  
माहात्म्यं चक्रिणश्चापि सर्वपापौघ शान्तिदम्  ॥ नर्प्_२,२।३ ॥  
पुनः पप्रच्छुरमलं सूतं पौराणिकं नृप  ।  
अष्टादश पुराणानि भवान् जानाति मानद  ॥ नर्प्_२,२।४ ॥  
कानीनस्य प्रसादेनः महाभारतमप्युत  ।  
तन्नास्ति यन्न वेत्सि त्वं पुराणेषु स्मृतिष्वपि  ॥ नर्प्_२,२।५ ॥  
चरिते रघुनाथस्य शतकोटिप्रविस्तरे  ।  
अस्माकं संशयः कश्चिद्धृदये सम्प्रवर्तते  ॥ नर्प्_२,२।६ ॥  
तं भवानर्हति च्छेत्तुं याथार्थ्येन सुविस्तरात्  ।  
तिथेः प्रान्तमुपोष्यं स्यादाहोस्विन्मूलमेव च  ॥ नर्प्_२,२।७ ॥  
दैवे पैत्र्ये समाख्याहि नावेद्यं विद्यते तवल  ।  
सौतिरुवाच  
तिथेः प्रान्तं सुराणां हि उपोष्यं प्रीतिवर्द्धनम्  ॥ नर्प्_२,२।८ ॥  
मूलं तिथेः पितॄणां तु कालज्ञैः प्रियमीरितम्  ।  
अतः प्रान्तमुपोष्यं हि तिथेर्दशफलेप्सुभिः  ॥ नर्प्_२,२।९ ॥  
मूलं हि पितृतृप्त्यर्थं विज्ञेयं धर्मकाङ्क्षिभिः  ।  
पूर्वविद्धा न कर्तव्या द्वितीया चाष्टमी तथा  ॥ नर्प्_२,२।१० ॥  
षष्ठी चैकादशी भूप धर्मकामार्थलिप्सुभिः  ।  
पूर्वविद्धा द्विजश्रेष्ठाः कर्तव्या सप्तमी सदा  ॥ नर्प्_२,२।११ ॥  
दर्शश्च पौर्णमासश्च पितुः सांवत्सरं दिनम्  ।  
पूर्वविद्धानिमांस्त्यक्त्वा नरकं प्रतिपद्यते  ॥ नर्प्_२,२।१२ ॥  
हानिं च सन्ततेर्भूपदौर्भाग्यं समवाप्नुयात्  ।  
एतच्छ्रुतं मया विप्राः कृष्णद्वैपायनात्पुरा  ॥ नर्प्_२,२।१३ ॥  
आदित्योदयवेलायां यास्तोकापि तिथिर्भवेत्  ।  
पूर्वविद्धा तु मन्तव्या प्रभूता नोदयं विना  ॥ नर्प्_२,२।१४ ॥  
पारणे मरणे नॄणां तिथिस्तात्कालिकी स्मृता  ।  
पित्र्ये ऽस्तमनवेलायां स्पर्शे पूर्णा निगद्यते  ॥ नर्प्_२,२।१५ ॥  
न तत्रोदयिनी ग्राह्या दैवस्योदयिकी तिथिः  ।  
प्रत्यहं शोधयेत्प्राज्ञस्तिथिं दैवज्ञचिन्तकात्  ॥ नर्प्_२,२।१६ ॥  
तिथिप्रमाणं विप्रेन्द्राः क्षपाकरदिवाकरौ  ।  
चन्द्रार्कचारविज्ञानात्कालं कालविदो विदुः  ॥ नर्प्_२,२।१७ ॥  
पूर्वायाः सङ्गदोषेण न योग्यास्ताः प्रपूजने  ।  
वर्जयन्ति नरास्तज्ज्ञा यामांश्च चतुरो द्विजाः  ॥ नर्प्_२,२।१८ ॥  
अत ऊर्द्ध्वं प्रवक्ष्यामि स्नानपूजाविधिक्रमम्  ।  
न दिवा शुद्धिमाप्नोति तदा रात्रौ विधीयते  ॥ नर्प्_२,२।१९ ॥  
दिनकार्यमशेषं हि कर्तव्यं शर्वरीमुखे  ।  
विधिरेष मया ख्यातो नराणामुपवासिनाम्  ॥ नर्प्_२,२।२० ॥  
अल्पायामथ विप्रेन्द्रा द्वादश्यामरुणोदये  ।  
स्नानार्चनक्रिया कार्य्या दानहोमादिसंयुता  ॥ नर्प्_२,२।२१ ॥  
त्रयोदश्यां पारणे पृथिवीफलम्  ।  
शतयज्ञाधिकं वापि नरः प्राप्नोत्यसंशयम्  ॥ नर्प्_२,२।२२ ॥  
एतस्मात्कारणाद्विप्राः प्रत्यूषे स्नानमाचरेत्  ।  
पितृतर्पणसंयुक्तं न दृष्ट्वा द्वादशीदिनम्  ॥ नर्प्_२,२।२३ ॥  
महाहानिकरा ह्येषा द्वादशी लङ्घिता नृभिः  ।  
करोति धर्महरणमस्नातेव सरस्वती  ॥ नर्प्_२,२।२४ ॥  
क्षये वाप्यथवा वृद्धौ सम्प्राप्ते वा दिनोदये  ।  
उपोष्या द्वादशी पुण्या पूर्वविद्धां विवर्जयेत्  ॥ नर्प्_२,२।२५ ॥  
ब्राह्मण उवाच  
यदा च प्राप्यते सूत द्वादश्यां पूर्वसम्भवा  ।  
तदोपवासो हि कथं कर्तव्यो मानवैर्वद  ॥ नर्प्_२,२।२६ ॥  
उपवासदिनं विद्धं यदा भवति पूर्वया  ।  
द्वितीये ऽह्नि यदा न स्यात्स्वल्पाप्येकादशी तिथिः  ॥ नर्प्_२,२।२७ ॥  
तत्रोपवासो विहितः कथं तद्वद सूतज  ।  
सौतिरुवाच  
यदा न प्राप्यते विप्रा द्वादश्यां पूर्वसम्भवम्  ॥ नर्प्_२,२।२८ ॥  
रविचन्द्रार्कजाहं तु तदोपोष्यं परं दिनम्  ।  
बह्वा गमविरोधेषु ब्राह्मणेषु विवादिषु  ॥ नर्प्_२,२।२९ ॥  
उपोष्या द्वादशी पुण्या त्रयोदश्यां तु पारणम्  ।  
एकादश्यां तु विद्धायां सम्प्राप्ते श्रवणे तथा  ॥ नर्प्_२,२।३० ॥  
उपोष्या द्वादशी पुण्या पक्षयोरुभयोरपि  ।  
एष वो निर्णयः प्रोक्तो मया शास्त्रविनिर्णयात्  ॥ नर्प्_२,२।३१ ॥  
किमन्यच्छ्रोतुकामा हि तद्भवन्तो ब्रुवन्तु मे  ।  
ऋषय ऊचुः  
युगादीनां वदविधिं सौते सम्यग्यथातथम्  ॥ नर्प्_२,२।३२ ॥  
रविसङ्क्रातिकादीनां नावेद्यं विद्यते तव  ।  
सौतिरुवाच  
द्वे शुक्ले द्वे तथा कृष्णे युगाद्याः कवयो विदुः  ॥ नर्प्_२,२।३३ ॥  
शुक्ले पूर्वाह्णिके ग्राह्ये कृष्णे ग्राह्ये ऽपराह्णिके  ।  
अयनं दिनभागाढ्यं सङ्क्रमः षोडशः पलः  ॥ नर्प्_२,२।३४ ॥  
पूर्वे तु दक्षिणे भागे व्यतीते चोत्तरो मतः  ।  
मध्यकाले तु विषुवे त्वक्षया परिकीर्तिता  ॥ नर्प्_२,२।३५ ॥  
ज्ञात्वा विप्रास्तिथिं सम्यक्सांवत्सरसमीरिताम्  ।  
कर्तव्यो ह्युपवासस्तु अन्यथा नरकं व्रजेत्  ॥ नर्प्_२,२।३६ ॥  
पूर्वविद्धां प्रकुर्वाणो नरो धर्मं निकृन्तति  ।  
सन्ततेस्तु विनाशाय सम्पदां हरणाय च  ॥ नर्प्_२,२।३७ ॥  
पलवेधे ऽपि विप्रेन्द्रा दशम्या वर्जयेच्छिवाम्  ।  
सुराया बिन्दुना स्पृष्ट यथा गङ्गाजलन्त्यजेत्  ॥ नर्प्_२,२।३८ ॥  
श्वहतं पञ्चगव्यं च दशम्या दूषितां त्यजेत्  ।  
एकादशीं द्विजश्रेष्ठाः पक्षयोरुभयोरपि  ॥ नर्प्_२,२।३९ ॥  
पूर्वविद्धा पुरा दत्ता सा तिथिर्यदुमौलिना  ।  
दानवेभ्यो द्विजश्रेष्ठाः प्रीणनार्थं महात्मनाम्  ॥ नर्प्_२,२।४० ॥  
अकाले यद्धनं दत्तमपात्रेभ्यो द्विजोत्तमाः  ।  
सङ्क्रुद्वैरपि यद्दत्तं यद्दत्तं चाप्यसत्कृतम्  ॥ नर्प्_२,२।४१ ॥  
पूर्वविद्धतिथौ दत्तं तद्दत्तमसुरेष्वथ  ।  
यदुच्छिष्टेन दत्तं तु यद्दत्तं पतितेष्वपि  ॥ नर्प्_२,२।४२ ॥  
स्त्रीजेतेषु च यद्दत्तं यद्दत्तं जलवर्जितम्  ।  
पुनः कीर्तनसंयुक्तं तद्दत्तमसुरेषु वै  ॥ नर्प्_२,२।४३ ॥  
तस्माद्विप्रा न कर्त्व्या विद्धाप्येकादशी तिथिः  ।  
यथा हन्तिपुरा पुण्यं श्राद्धं च वृषलीपतिः  ॥ नर्प्_२,२।४४ ॥  
दत्तं जप्तं हुतं स्नातं तथा पूजा कृता हरेः  ।  
तिथौ विद्धे क्षयं याति तमः सूर्योदये यथा  ॥ नर्प्_२,२।४५ ॥  
जीर्णं पतिं यौवनगर्विता यथा त्यजन्ति नार्यो झषकेतुनार्दिताः  ।  
तथा हि वेधं विबुधास्त्यजन्ति तिथ्यन्तरं धर्मविवृद्धये सदा  ॥ नर्प्_२,२।४६ ॥  
  
श्रीबृहन्नारदीयपुरणोत्तरभागे तिथिविचारो नाम द्वितीयो ऽध्यायः  
  
  
_____________________________________________________________  
  
  
ऋषय ऊचुः  
विस्तरेण समाख्या हि विष्णोराराधनक्रियाम्  ।  
यया तोषं समायाति प्रददाति समीहितम्  ॥ नर्प्_२,३।१ ॥  
लक्ष्मीभर्ताजगन्नाथोह्यशेषाघौघनाशनः  ।  
कर्मणा केन स प्रीतो भवेद्यः सचराचरः  ॥ नर्प्_२,३।२ ॥  
सौतिरुवाच  
भक्तिग्राह्यो हृषीकेशो न धनैर्द्धरणीधर  ।  
भक्त्या सम्पूजितो विष्णुः प्रददाति मनोरथम्  ॥ नर्प्_२,३।३ ॥  
तस्माद्विप्राः सदा भक्तिः कर्त्तव्या चक्रपाणिनः  ।  
जनेनापि जगन्नाथः पूजितः क्लेशहा भवेत्  ॥ नर्प्_२,३।४ ॥  
परितोषं व्रजत्याशुतृषितस्तु जलैर्यथा  ।  
अत्रापि श्रूयते विप्रा आख्यानं पापनाशनम्  ॥ नर्प्_२,३।५ ॥  
रुक्माङ्गदस्य संवादमृषिणा गौतमेन हि  ।  
आसीद्ग्रुक्माङ्गदो राजा सार्वभौमः क्षमान्वितः  ॥ नर्प्_२,३।६ ॥  
क्षीरशायिप्रियो भक्तो हरिवासरतत्परः  ।  
नान्यं पश्यति देवेशात्पद्मनाभान्महीपतिः  ॥ नर्प्_२,३।७ ॥  
पटहं वारणे धृत्वा वादयेद्धरि वासरे  ।  
अष्टवर्षाधिको यस्तु पञ्चाशीत्यूनवर्षकः  ॥ नर्प्_२,३।८ ॥  
भुनक्ति मानवो ह्यद्य विष्णोरहनि मन्दधीः  ।  
स मे दण्ड्यश्चग वध्यश्च निर्वास्यो नगराद्बहिः  ॥ नर्प्_२,३।९ ॥  
पिता च यदि वा भ्राता पुत्रो भार्या सुहृन्मम  ।  
पद्मनाभदिने भोक्ता निग्राह्यो दस्युवद्भवेत्  ॥ नर्प्_२,३।१० ॥  
ददघ्वम्म विप्रमुख्यभ्यो मज्जध्वं जाह्नवीजले  ।  
ममेद वचनं शृत्वा राज्यं भुञ्जीत मामकम्  ॥ नर्प्_२,३।११ ॥  
वासरे वासरे विष्णोः शुक्लपक्षे महीपतिः  ।  
अशुक्ले तु विशेषेण पटहे हेमसम्पुटे  ॥ नर्प्_२,३।१२ ॥  
एवं प्रघुष्टे भूपेन सर्वभूमौ द्विजोत्तमाः  ।  
गच्छिद्भिः सङ्कुलो मार्गः कृतो कृतो लोकैर्हरेर्द्विजाः  ॥ नर्प्_२,३।१३ ॥  
ये केचिन्निधनं यान्ति भूपालविषये नराः  ।  
ज्ञानात्प्रमादतो वापि ते यान्ति हरिमन्दिरम्  ॥ नर्प्_२,३।१४ ॥  
अवश्यं वैष्णवो लोकः प्राप्यते मानवैर्द्विजाः  ।  
व्याजेनापि प्रकुर्वाणैर्द्वादशीं पापनाशिनीम्  ॥ नर्प्_२,३।१५ ॥  
सो ऽश्नाति पार्थिवं पापं यो ऽश्नाति हरिवासरे  ।  
स प्राप्नोति धराधर्मं यो नाश्नाति हरेर्दिने  ॥ नर्प्_२,३।१६ ॥  
ब्राह्मणो नैव हन्तव्य इत्येषा वैदिकी स्मृतिः  ।  
एकादश्यां न भोक्तव्यं पक्षयोरुभयोरपि  ॥ नर्प्_२,३।१७ ॥  
वैलक्ष्यमगमद्राजा रविसूनुर्द्विजोत्तमाः  ।  
लेख्यकर्मणि विश्रान्तश्चित्रगुप्तो ऽभवत्तदा  ॥ नर्प्_२,३।१८ ॥  
सम्मार्जितानि लेख्यानि पूर्वकर्मोद्भवानि च  ।  
गच्छन्ति वैष्णवं लोकं स्वधर्मैर्मानवाः क्षणात्  ॥ नर्प्_२,३।१९ ॥  
शून्या स्तु निरयाः सर्वे पापप्राणिविवर्जिताः  ।  
भग्नो याम्यो ऽभवन्मार्गो द्वादशादित्यतापितः  ॥ नर्प्_२,३।२० ॥  
सर्वे हि गरुडारूढा जना यान्ति हरेः पदम्  ।  
देवा नामपि ये लोकास्ते शून्या ह्यभवंस्तथा  ॥ नर्प्_२,३।२१ ॥  
उत्सन्नाः पितृदेवेज्यास्तीर्थदानादिसत्क्रियाः  ।  
मुक्त्वैकां द्वादशीं मर्त्या नान्यं जानन्ति ते व्रतम्  ॥ नर्प्_२,३।२२ ॥  
शून्ये त्रिविष्टपे जाते शून्ये च नरके तथा  ।  
नारदो धर्मराजानं गत्वा चेदमुवाच ह  ॥ नर्प्_२,३।२३ ॥  
नारद उवाच  
नाक्रन्दः श्रूयते राजन् प्राङ्गणे नरकेष्वथ  ।  
न चापि क्रियते लेख्यं किञ्चिद्दुष्कृतकर्मणाम्  ॥ नर्प्_२,३।२४ ॥  
चित्रगुप्तो मुनिरिव स्थितो ऽयं मौनसंयुतः  ।  
कारणं किं न चायान्ति पापिनो येन ते गृहम्  ॥ नर्प्_२,३।२५ ॥  
मायादम्भसमाक्रान्ता दुष्टकर्मरतास्तथा  ।  
एवमुक्ते तु वचने नारदेन महात्मना  ॥ नर्प्_२,३।२६ ॥  
प्राह वैवस्वतो राजा किञ्चिद्दैन्यसमन्वितः  ।  
यम उवाच  
यो ऽयं नारद भूपालः पृथिव्यां साम्प्रतं स्थितः  ॥ नर्प्_२,३।२७ ॥  
स हि भक्तो हृषीकेशे पुराणपुरुषोत्तमे  ।  
प्रबोधयति राजेन्द्रः स जनं पटहेन हि  ॥ नर्प्_२,३।२८ ॥  
न भोक्तव्यं न भोक्तव्यं सम्प्राप्ते हरिवासरे  ।  
ये केचिद्भुञ्जते मर्त्यास्ते मे दण्डेषु यान्ति हि  ॥ नर्प्_२,३।२९ ॥  
तद्भयाद्धि जनाः सर्वे द्वादशीं समुपासते  ।  
व्याजेनापि मुनुश्रेष्ठ द्वादश्यां समुपोषिताः  ॥ नर्प्_२,३।३० ॥  
प्रयान्ति वैष्णवं लोकं दाहप्रलयवर्जितम्  ।  
द्वादशीसेवनाल्लोकाः प्रायान्ति हरिमन्दिरम्  ॥ नर्प्_२,३।३१ ॥  
तेन राज्ञा द्विजश्रेष्ठ मार्गा लुप्ता ममाधुना  ।  
कृत हि नरकाः शून्या लोकाश्चापि दिवौकसाम्  ॥ नर्प्_२,३।३२ ॥  
विश्रान्तं लेखकेर्लेख्यं लिखितं मार्जितं जनैः  ।  
एकादश्युपवासस्य माहात्म्येन द्विजोत्तम  ॥ नर्प्_२,३।३३ ॥  
ब्रह्महत्यादिपापानि अभुक्त्वैव जना द्विज  ।  
समुपोष्य दिनं विष्णोः प्रयान्ति हरिमन्दिरम्  ॥ नर्प्_२,३।३४ ॥  
सो ऽहं काषाटमृगेणैव तुल्यो जातो महामुने  ।  
नेत्रहीनः कर्णहीनः सन्ध्याहीनो द्विजो यथा  ॥ नर्प्_२,३।३५ ॥  
स्त्रीजितो वा पुमान्यद्वत्षण्ढो वा प्रमदापतिः  ।  
त्यक्तकामस्त्वहं ब्रह्मंल्लोकपालत्वमीदृशम्  ॥ नर्प्_२,३।३६ ॥  
यास्यामि ब्रह्मलोके वै दुःखं ज्ञापयितुं स्वकम्  ।  
निर्व्यापारो नियोगी तु नियोगे यस्तु तिष्ठति  ॥ नर्प्_२,३।३७ ॥  
स्वामिवित्तं समश्नाति स याति नरकं ध्रुवम्  ।  
सौतिरुवाच  
एवमुक्त्वा यमो विप्रा नारदेन समन्वितः  ॥ नर्प्_२,३।३८ ॥  
ययौ विरञ्चिसदनं चित्रचिसदनं चित्रगुप्तेन चान्वितः  ।  
स ददर्श समासीनं मूर्तामूरतजनावृतम्  ॥ नर्प्_२,३।३९ ॥  
वेदाश्रयं जगद्बीजं सर्वेषां प्रपितामहम्  ।  
स्वभवं भूतनिलयमोङ्काराख्यमकल्मषम्  ॥ नर्प्_२,३।४० ॥  
शुचिं शुचिपदं हंसं ब्रह्माणं दर्भलाञ्छनम्  ।  
उपास्यमानं विविधैर्लोकपालैर्दिगीश्वरैः  ॥ नर्प्_२,३।४१ ॥  
इतिहासपुराणैश्च वेदौर्वेग्रहसंस्थितैः  ।  
मूर्तिमद्भिः समुद्रैश्य नदीभिश्च सरोवरैः  ॥ नर्प्_२,३।४२ ॥  
देहधृग्भिस्तथा वृक्षैरश्वत्थाद्यैर्विशेषतः  ।  
वापीकूपतडागाद्यैर्मूर्तिमद्भिश्च पर्वतैः  ॥ नर्प्_२,३।४३ ॥  
अहोरात्रैस्तथा पक्षैर्मासैः संवत्सरैर्द्विजाः  ।  
कलाकाष्ठानिमेषैश्च ऋतुभिश्चायनैर्युगैः  ॥ नर्प्_२,३।४४ ॥  
मन्वन्तरैस्तथा कल्पैर्निमेषैरुन्मिषैरपि  ।  
ऋक्षैर्योगैश्च करणैः पौर्णमासेन्दुसङ्क्षयैः  ॥ नर्प्_२,३।४५ ॥  
सुखैर्दुःखैस्तथा द्वन्द्वैर्लाभालाभैर्जयाजयैः  ।  
सत्यानृतैश्च देवेशो वेष्टितो धर्मपावकः  ॥ नर्प्_२,३।४६ ॥  
कर्मविद्भिश्च पुरुषैरनुपैरुपास्यते  ।  
सत्त्वेन रजसा चैव तमसा च पितामहः  ॥ नर्प्_२,३।४७ ॥  
शान्तमूढातिघोरैश्च विकारैः प्राकृतैर्विभुः  ।  
वायुना श्लेष्मपित्ताभ्यां मूर्तैरातङ्कनामभिः  ॥ नर्प्_२,३।४८ ॥  
आनन्देन च विश्वात्मा परधर्मं समाश्रितः  ।  
अनुक्तैरपि भूतैश्च संवृतो लोककृत्स्वयम्  ॥ नर्प्_२,३।४९ ॥  
दुरुक्तैः कटुवाक्याद्यैर्मूर्तिमद्भिरुपास्यते  ।  
तेषां मध्ये ऽविशत्सौरिः सव्रीडेव वधूर्यथा  ॥ नर्प्_२,३।५० ॥  
विलोकयन्नधोभागं नम्रवक्त्रो व्यदर्शयत्  ।  
ते प्रविष्टं यमं दृष्ट्वा सकायस्थं सनारदम्  ॥ नर्प्_२,३।५१ ॥  
विस्मिताक्षा मिथः प्रोचुः किमयं भास्करिस्त्विह  ।  
सम्प्राप्तो हि लोककरं द्रष्टुं देवं पितामहम्  ॥ नर्प्_२,३।५२ ॥  
निर्व्यापारः क्षणं नास्ति यो ऽयं व्यग्रो रवेः सुतः  ।  
सो ऽयमभ्यागतः कस्मात्कञ्चित्क्षेमं दिवौकसाम्  ॥ नर्प्_२,३।५३ ॥  
आश्चर्यातिशयं मन्ये यन्मार्जितपटस्त्वयम्  ।  
लेखकः समनुप्राप्तो दैन्येन महतान्वितः  ॥ नर्प्_२,३।५४ ॥  
न केनचित्पटो ह्यस्य मार्जितो ऽभूच्च धर्मिणा  ।  
यन्न दृष्टं श्रुन्त वापि तदिहैव प्रदृश्यते  ॥ नर्प्_२,३।५५ ॥  
एवमुच्चरतां तेषां भूतानां कृतशासनः  ।  
निपपाताग्रतो विप्रा ब्रह्मणो रविनन्दनः  ॥ नर्प्_२,३।५६ ॥  
मूलच्छिन्नो यथा शाखी त्राहि त्राहीति संरुदन्  ।  
परिभूतो ऽस्मि देवेश यन्मार्जितपटः कृतः  ॥ नर्प्_२,३।५७ ॥  
त्वया नाथेन विधुरं पश्यामि कमलासन  ।  
एवं ब्रुवन्स निश्चेष्टो बभूव द्विजसन्त्तमाः  ॥ नर्प्_२,३।५८ ॥  
ततो हलहलाशब्दः सभायां समवर्तत  ।  
योर्ऽथं रोदयते लोकान्सर्वान्स्थावरज गमान्  ॥ नर्प्_२,३।५९ ॥  
सो ऽयं रोदिति दुःखार्तः कस्माद्वैवस्वतो यमः  ।  
अथवा सत्यगाथेयं लौकिकी प्रतिभाति नः  ॥ नर्प्_२,३।६० ॥  
जनसन्तापकर्ता यः सो ऽचिरेणोपतप्यते  ।  
नहि दुष्कृतकर्मा हि नरः प्राप्नोति शोभनम्  ॥ नर्प्_२,३।६१ ॥  
ततो निवारयामास वायुस्तेषां वचस्तदा  ।  
लोकानां समचित्तानां मतं ज्ञात्वा हि वेधसः  ॥ नर्प्_२,३।६२ ॥  
निवार्य शङ्कां मार्तण्डिं शनैरुत्थापयन् विभुः  ।  
भुजाभ्यां साधुपीनाभ्यां लोकमूर्तिरुदारधीः  ॥ नर्प्_२,३।६३ ॥  
विह्वलं तं पलायन्तमासने सन्न्यवेशयत्  ।  
सकायस्थमुवाचेदं व्योममूर्तिं रवेः सुतम्  ॥ नर्प्_२,३।६४ ॥  
केन त्वमभिभूतो ऽसि केन स्थानाद्विवासितः  ।  
केनापमार्जितो देवपटो लोकपटस्तव  ॥ नर्प्_२,३।६५ ॥  
ब्रूहि सर्वमशेषेण कुशकेतुर्वदत्वयम्  ।  
यः प्रभुस्तात सर्वेषां स ते कर्ता समुन्नतिम्  ।  
अपनेष्यति मार्तण्डे दुःखं हृदयसंस्थितम्  ॥ नर्प्_२,३।६६ ॥  
स एवमुक्तस्तु प्रभञ्जनेन दिनेशसूनुस्तमथो बभाषे  ।  
विलोक्य वक्त्रं कुशकेतुसूनोः सगद्गदं मन्दमुदीरयन्वचः  ॥ नर्प्_२,३।६७ ॥  
  
इति श्रीबृहन्नारदीयपुराणोत्तरे भागे यमस्य ब्रह्मलोकगमनं नाम तृतीयो ऽध्यायः  
  
  
_____________________________________________________________  
  
  
यम उवाच  
शृणु मे वचनं नाथ पितामह पितामह  ।  
मरणादधिकं देव यत्प्रतापस्य खण्डनम्  ॥ नर्प्_२,४।१ ॥  
निस्पृहो नाचरेद्यस्तु नियोगं पद्मसम्भव  ।  
अन्धकूपे निपतति स चाशु नरके ध्रुवम्  ॥ नर्प्_२,४।२ ॥  
नियोगी न नियोगं यः करोति कमलासन  ।  
प्रभोर्वित्तं समश्नाति स भवेत्काष्ठकीटकः  ॥ नर्प्_२,४।३ ॥  
यो ऽश्नाति लोभाद्वित्तानि प्रजाभ्यो वा महीपतेः  ।  
नियोगी नरकं याति यावत्कल्पशतत्रयम्  ॥ नर्प्_२,४।४ ॥  
आत्मकार्यपरो यस्तु स्वामिनं च विलुम्पति  ।  
भवेद्वेश्मनि मन्दात्मा आखुः कल्पशतत्रयम्  ॥ नर्प्_२,४।५ ॥  
नियोगी यस्तु वै भूत्वा आत्मवेश्मनि भोक्ष्यति  ।  
भृत्यान्वै कर्मकरणे राज्ञो मार्जारतां व्रजेत्  ॥ नर्प्_२,४।६ ॥  
सो ऽहं देव तवादेशात् प्रजा धर्मेण शासयन्  ।  
पुण्येन पुण्यकर्तारं पापं पापेन कर्मणा  ॥ नर्प्_२,४।७ ॥  
सम्यग्विचार्य मुनिभिर्घर्मशास्त्रादिभिर्विभो  ।  
कल्पादौ वर्तमानस्य यावद्यावद्दिनं तव  ॥ नर्प्_२,४।८ ॥  
सो ऽहं त्वदीयेन विभो नियोगेनैव शक्नुयाम्  ।  
कर्तुं रुक्माङ्गदेनाद्य पराभूतो हि भूभुजा  ॥ नर्प्_२,४।९ ॥  
भयाद्यस्य जगन्नाथ पृथिवी सागराम्बरा  ।  
न भुङ्क्ते वासरे विष्णोः सर्वपापप्रणाशने  ॥ नर्प्_२,४।१० ॥  
विहाय सर्वधर्मांस्तु विहाय पितृपूजनम्  ।  
विहाय देवपूजां च तीर्थस्नानादिकस्त्रियाम्  ॥ नर्प्_२,४।११ ॥  
योगसाङ्ख्यावुभौ त्यक्त्वा ज्ञानं ज्ञेयं च मानद  ।  
त्यक्त्वा स्वाध्यायहोमांश्च कृत्वा पापानि भूरिशः  ॥ नर्प्_२,४।१२ ॥  
प्रयान्ति वैष्णवं लोकमुपोष्य हरिवासरम्  ।  
मनुजाः पितृभिः सार्द्धं तथैव च पितामहैः  ॥ नर्प्_२,४।१३ ॥  
तेषामपीह पितरः पितॄणां पितरस्तथा  ।  
तथा मातामहा यान्ति मातुर्ये जनकादयः  ॥ नर्प्_२,४।१४ ॥  
तेषामपि जनेतारो जनितॄणां हि पूर्वजाः  ।  
एतद्दुःखं पुनर्देव मम मर्मविभेदनम्  ॥ नर्प्_२,४।१५ ॥  
प्रियायाः पितरो यान्ति मार्जयित्वा लिपिं मम  ।  
पितॄणां बीजतो यस्माद्धात्र्या कुक्षौ धृतो यतः  ॥ नर्प्_२,४।१६ ॥  
यदेकः कुरुते कर्म तदेकेनैव भुज्यते  ।  
ततो ऽन्यस्य कृतं ब्रह्मन्बीजं धात्रीसमुद्भवम्  ॥ नर्प्_२,४।१७ ॥  
तारयेत्स उभौ पक्षौ यत्पिण्डो यस्य विग्रहः  ।  
न भार्याया भवेद्वीजं न भार्या कुक्षिधारिणी  ॥ नर्प्_२,४।१८ ॥  
कथं तस्या जगन्नाथ पक्षो याति परं पदम्  ।  
जामातुः पुण्यमाहात्म्यत्तिन मे शिरसो रुजा  ॥ नर्प्_२,४।१९ ॥  
न मे प्रयोजनं देव नियोगेनेदृशेन वै  ।  
एकादश्युपवासी यः स मां त्यक्त्वा व्रजेद्धरिम्  ॥ नर्प्_२,४।२० ॥  
कुलत्रयं समुद्धृत्य आत्मना सह पद्मज  ।  
त्यक्त्वा तु मामकं मार्गं प्रयाति हरिमन्दिरम्  ॥ नर्प्_२,४।२१ ॥  
न यज्ञैस्तादृशैर्देव गतिं प्राप्नोति मानवः  ।  
न तीर्थैर्नापि दानैर्वा न व्रतैर्विष्णुवर्जितैः  ॥ नर्प्_२,४।२२ ॥  
न जले पावके वापि मृतः प्राप्नोति तां गतिम्  ।  
योगेन सम्प्रणष्टो वा भृगुपातेन वा विधे  ॥ नर्प्_२,४।२३ ॥  
तादृशीं न गतिं याति यादृशीं वैष्णवव्रती  ।  
गतिं मतिमतां श्रेष्ठ सत्यमेतदुदीरितम्  ॥ नर्प्_२,४।२४ ॥  
हरेर्दिने धातृफलाङ्गलिप्तो विमुक्तवाञ्छारसभोजनो नरः  ।  
प्रयाति लोके धरणीधरस्य विदुष्टकर्मापि मनुष्यजन्मा  ॥ नर्प्_२,४।२५ ॥  
सो ऽहं निराशो भुवि हीनकर्मा तवागतः पादसरोजयुग्मम्  ।  
विज्ञप्ति मात्राभयदाप्तिकालं कुरुष्व सर्गस्थितिनासहेतोः  ॥ नर्प्_२,४।२६ ॥  
मास्युस्तदा पापकृतो विहीना यन्मामकैर्भूतगणैर्मनुष्याः  ।  
नियन्त्रिताः शृङ्खलरज्जुबन्धनैः समीपगा मे वशगा भवेयुः  ॥ नर्प्_२,४।२७ ॥  
भग्नस्तु मार्गो रवितापयुक्तो यद्विष्णुसङ्घैरतितीव्रहस्तैः  ।  
विमुच्य कुम्भीं सकलो जनौघः प्रयाति तद्धाम परात्परस्य  ॥ नर्प्_२,४।२८ ॥  
  
इति श्रीबृहन्नारदीयपुराणोत्तरभागे यमवाक्यं नाम चतुर्थो ऽध्यायः  
  
  
_____________________________________________________________  
  
  
यम उवाच  
घृष्टतां समनुप्राप्तः पन्था देवस्य चक्रिणः  ।  
अच्छिद्रैर्गम्यनानैश्च नरैस्त्रिभुवनार्चित  ॥ नर्प्_२,५।१ ॥  
अप्रमाणमहं मन्ये लोकं विष्णोर्जगत्पते  ।  
यो न पूर्यति लोकैघैः सर्वसत्वसरोरुहैः  ॥ नर्प्_२,५।२ ॥  
माधवावसथैनैव समस्तेन पितामह  ।  
स्वकर्मस्था विकर्मस्थाः शुचयो ऽशुचयो ऽपि वा  ॥ नर्प्_२,५।३ ॥  
उपोष्य वासरं विष्णोर्लोकं यान्ति नृपाज्ञया  ।  
सो ऽस्माकं हि महान् शत्रुर्भवतां च विशेषतः  ॥ नर्प्_२,५।४ ॥  
निग्राह्यो जगतान्नाथ भवेन्नास्त्यत्र संशयः  ।  
तेन वर्षसहस्रेण शासितं क्षितिमण्डलम्  ॥ नर्प्_२,५।५ ॥  
अप्रमेयो जनो नीतो वैष्णवं हरिवल्लभम्  ।  
आरोपयित्वा गरुडे कृत्वा रूपं चतुर्भुजम्  ॥ नर्प्_२,५।६ ॥  
पीतवस्त्रसुसंवीतं स्रग्विणं चारुलोपनम्  ।  
यदि स्थास्यति देवेश माधव्यां माधवप्रियः  ॥ नर्प्_२,५।७ ॥  
समस्तं नेष्यते लोकं विष्णोः पदमनामयम्  ।  
एष दण्डः पटो ह्येष तव पद्भ्यां विसर्जितः  ॥ नर्प्_२,५।८ ॥  
लोकपालत्वमतुलं मार्जित तेन भूभुजा  ।  
रुक्माङ्गदेन देवेश धन्या सा स धृतो यया  ॥ नर्प्_२,५।९ ॥  
सर्वदुःखविनाशाय मात्रृजातो गुणाधिकः  ।  
किमपत्येन जातेन मातुः क्लेशकरेण हि  ॥ नर्प्_२,५।१० ॥  
यो न तापयते शत्रून् ज्येष्ठे मासि यथा रविः  ।  
वृथाशूला हि जननी जाता देव कुपुत्रिणी  ॥ नर्प्_२,५।११ ॥  
यस्य न स्फुरते कीर्तिर्घनस्थेव शतह्रदा  ।  
यः पितुर्नोद्धरेत्पक्षं विद्यया वा बलेन वा  ॥ नर्प्_२,५।१२ ॥  
मातुर्जठरजो रोगः स प्रसूतो धरातले  ।  
धर्मे चार्थे च कामे च प्रतीपो यो भवेत्सुतः  ॥ नर्प्_२,५।१३ ॥  
मातृहा प्रोच्यते सद्भिर्वृथा तस्यैव जीवितम्  ।  
एका हि वीरसूरेव विरञ्चे नात्र संशयः  ॥ नर्प्_२,५।१४ ॥  
यया  रुक्माङ्गदो जातो मल्लिपेमर्ज्जनाय वै  ।  
नेदं व्यवस्थितं देव क्षितौ केनापि भूभुजा  ॥ नर्प्_२,५।१५ ॥  
पुराणे ऽपि जगन्नाथ न श्रुतं पटमार्जनम्  ।  
सो ऽहं न जां मि कदाचिदाश दृष्ट्वा क्षिरीशं हरिसेवने स्थितम्  ।  
प्रवादमानं पटहं सुघोरं प्रलोपमानं ममविश्ममार्गम्  ॥ नर्प्_२,५।१६ ॥  
  
इति श्रीबृहन्नारदीयपुराणोत्तरभागे यमविलापनं नाम पञ्चमो ऽध्यायः  
  
  
_____________________________________________________________  
  
  
ब्रह्मोवाच  
किमाश्चर्यं त्वया दृष्टं कथं वा खिद्यते भवान्  ।  
सद्गुणेषु च सन्तापः स तापो मरणान्तिकः  ॥ नर्प्_२,६।१ ॥  
यस्योच्चारणमात्रेण प्राप्यते परमं पदम्  ।  
तमुपोष्य कथं सौरे न गच्छति नरस्त्विति  ॥ नर्प्_२,६।२ ॥  
एको हि कृष्णस्य कृतः प्रणामो दशाश्वमेधावभृथेन तुल्यः  ।  
दशाश्वमेधी पुनरेति जन्म कष्णप्रणामी न पुनर्भवाय  ॥ नर्प्_२,६।३ ॥  
कुरुक्षेत्रेण किं तस्य किं काश्या विरजेन वा  ।  
जिह्वाग्रे वर्तते यस्य हरिरित्यक्षरद्वयम्  ॥ नर्प्_२,६।४ ॥  
ब्राह्मणः श्वपचीं गच्छन् विशेषेण रजस्वलाम्  ।  
अन्नमश्नन्सुरापक्वं मरणे यो हरिं स्मरेत्  ॥ नर्प्_२,६।५ ॥  
अभक्ष्यागम्ययोर्जातं विहाय पापसञ्चयम्  ।  
स याति विष्णुसायुज्यं विमुक्तो भवबन्धनैः  ॥ नर्प्_२,६।६ ॥  
यन्नामोच्चारणान्मोक्षः कथं न तदुपोषणे  ।  
यस्मिन्सङ्गीयते सो ऽपि चिन्त्यते पुरुषोत्तमः  ॥ नर्प्_२,६।७ ॥  
लीलया चोच्चरेद्देवं शृणुयाच्च जनार्दनम्  ।  
गङ्गाम्भः पूतपुण्यत्वे स नरः समतां व्रजेत्  ॥ नर्प्_२,६।८ ॥  
अस्माकं जगतान्नाथो जन्मदः पुरुषोत्तमः  ।  
कथं शासति दुर्मेधास्तस्य वासरसेविनम्  ॥ नर्प्_२,६।९ ॥  
यस्त्वं न चूर्णितस्तैस्तु यस्त्वं बद्धो न तैर्दृढम्  ।  
तदस्माकं कृतं मानं मे तत्त्वं नावबुध्यसे  ॥ नर्प्_२,६।१० ॥  
यो नियोगी न जानाति नृपभक्तान्वरान् क्षितौ  ।  
कृत्स्नायासेन संयुक्तः स तैर्निग्राह्यते पुनः  ॥ नर्प्_२,६।११ ॥  
राजेष्टा न नियोक्तव्याः सापराधा नियोगिना  ।  
स्वामिप्रसादात्सिद्धास्ते विनिन्युर्व्वै नियोगिनम्  ॥ नर्प्_२,६।१२ ॥  
एवं हि पापकर्तारः प्रणता ये जनार्दने  ।  
कथं संयमिता तेषां बाल्याद्भास्करनन्दन  ॥ नर्प्_२,६।१३ ॥  
शैवैर्भास्करभक्तैर्वा मद्भक्तैर्वा दिवाकरे  ।  
करोमि तव साहाय्यं हरिभक्तैर्न भास्करे  ॥ नर्प्_२,६।१४ ॥  
सर्वेषामेव देवानामादिस्तुपुरुषोत्तमः  ॥ नर्प्_२,६।१५ ॥  
मधुसूदनभक्तानां निग्रहो नोपपद्यते  ।  
व्याजेनापि कृता यैस्तु द्वादशी पक्षयोर्द्वयोः  ॥ नर्प्_२,६।१६ ॥  
तैः कृते अवमाने तु तव नाहं सहायवान्  ।  
कृते सहाये तव सूर्यसूनो भवेदनीतिर्मम देहघातिनी  ।  
विपर्ययो ब्रह्मपदात्सुपुण्यात्कृतेव मार्गे सह विष्णुभक्तैः  ॥ नर्प्_२,६।१७ ॥  
  
इति श्रीबृहन्नारदीयपुराणोत्तरभागे ब्रह्मवाक्यं नाम षष्ठो ऽध्यायः  
  
  
_____________________________________________________________  
  
  
प्राप्तं तात मया सार्द्धं वेदाङ्घ्रिनमने हितम्  ।  
नाहं गच्छामि योगान्तं पुनरेव जगत्पते  ॥ नर्प्_२,७।१ ॥  
प्रशासति महीं भूपेहाटकाङ्गदसञ्ज्ञके  ।  
तमेकं देवताश्रेष्ठं सम्प्राप्ते हरिवासरे  ॥ नर्प्_२,७।२ ॥  
यदि चालयसे धैर्यात्ततो ऽहं तव किङ्करः  ।  
स मे शत्रुर्महान्देव तेन लुप्तः पटो मम  ॥ नर्प्_२,७।३ ॥  
तमेकं भोजयित्वा तु कार्ष्णे ऽहनि महीपतिम्  ।  
कृतकृत्यो भविष्यामि गयापिण्डप्रदो यथा  ॥ नर्प्_२,७।४ ॥  
अद्य प्रभृति देवेशोयैर्नरैः संस्मृतो हरिः  ।  
उपोषितः स्तुतोवापि न नियम्या मया हि ते  ॥ नर्प्_२,७।५ ॥  
हरिरिति सहसा ये सङ्गृणन्तिच्छलेन जननिजठरमार्गात्ते विमुक्ते विमुक्ता हि मर्त्याः  ।  
मम पटविलिपिं ते नो विशन्ति प्रवीणा दिविचरवरसङ्घैस्ते नमस्या भवन्ति  ।  
सौतिरुवाच  ॥ नर्प्_२,७।६ ॥  
वैवस्वतस्य कार्येण तत्सम्मानचिकीर्षयया  ।  
र्चितयामास देवेशो विरिञ्चिः कुशलाञ्छनः  ॥ नर्प्_२,७।७ ॥  
चिन्तयित्वा क्षणं देवः सर्वभूतैश्च भूषितः  ।  
भूतत्रासनमात्रं तु रूपं स जगृहे विभुः  ॥ नर्प्_२,७।८ ॥  
तस्मिन्नुत्पादयामास प्रमदां लोकमोहिनीम्  ।  
सर्वयोषिद्वरा देवीमनसा निर्भिता बभौ  ॥ नर्प्_२,७।९ ॥  
सा बभूवाग्रतस्तस्य सर्वालङ्कारभीषिता  ।  
दृष्ट्वा पितामहस्तां तु रूपद्रविणसंयुताम्  ॥ नर्प्_२,७।१० ॥  
प्राहेमान् पश्यतो ह्येतां स्वकान्वै काममोहितान्  ।  
प्रत्यवायभयाद्ब्रह्या चक्षुषी सन्न्यमीलयत्  ॥ नर्प्_२,७।११ ॥  
सरागेणेह मनसा सरागेणेह चक्षुषा  ।  
चिन्तयेद्वीक्षयेद्वापि जननीं वा सुतामपि  ॥ नर्प्_२,७।१२ ॥  
वधूं वा भ्रातृजायां वा गुरोभार्यां नृपस्त्रियम्  ।  
स याति नरकं घोरं सञ्चिन्त्य श्वपचीमपि  ॥ नर्प्_२,७।१३ ॥  
दृष्ट्वा हि प्रमदा ह्येता यः क्षोभं व्रजते नरः  ।  
तस्य जन्मकृतं पुण्यं वृथा भवति नान्यथा  ॥ नर्प्_२,७।१४ ॥  
प्रसङ्गे दशसाहस्रं पुण्यमायाति सङ्क्षयम्  ।  
पुण्यस्य सङ्क्षयात्पापी पाषाणाखुर्भवेद्ध्रुवम्  ॥ नर्प्_२,७।१५ ॥  
तस्मान्न चिन्तये त्प्राज्ञो ह्येता रागेण चक्षुषा  ।  
जनन्या अपि पादौ तु नादेयौ द्वादशाब्दिकैः  ॥ नर्प्_२,७।१६ ॥  
सुतैस्त्वभ्यङ्गकरणे पुनर्यौवनसंस्थितैः  ।  
षष्ट्यतीतां सुतो ऽभ्यङ्गे नियुञ्जीत विचक्षणः  ॥ नर्प्_२,७।१७ ॥  
वृद्धो वापि युवा वापि न पादौ धावयेद्वधूम्  ।  
उभयोः पतनं प्रोक्तं रौरवे ऽङ्गारसञ्चये  ॥ नर्प्_२,७।१८ ॥  
या वधूर्दर्शयेदङ्गं विवृतं श्वशुरस्य हि  ।  
पाणिपादाहता राजन् क्रिमिभक्ष्या भवेत्तु सा  ।  
वधूहस्तेन यः पापः पादशौचं करोति हि  ॥ नर्प्_२,७।१९ ॥  
स्नानं वाप्यथवाभ्यङ्गं तस्याप्येवंविधा गतिः  ।  
सूचीमुखैः कृष्णवक्त्रोर्भुज्यते कल्पसंस्थितिम्  ॥ नर्प्_२,७।२० ॥  
तस्मान्न वीक्षयेन्नारीं सुतां वापि वधूं नरः  ।  
साभिलाषेण मनसा तत्क्षणात्पतते नरः  ॥ नर्प्_२,७।२१ ॥  
एवं सञ्चिन्तयित्वा च सूक्ष्मां दृष्टिं चकार ह  ।  
यदिदं वर्तुलं वक्त्रं सोन्नतं दृश्यते शुभम्  ॥ नर्प्_२,७।२२ ॥  
अस्थिपञ्जरमेतद्धि चर्ममांसावृतं त्विति  ।  
वसा मेदो ऽथ नयने सोज्वले स्त्रीषु संस्थिते  ॥ नर्प्_२,७।२३ ॥  
अत्युच्छ्रितमिदं मांसं स्तनयोः समवस्थितम्  ।  
निम्नांशतां दर्शयति त्रिवली जठरस्थिता  ॥ नर्प्_२,७।२४ ॥  
पुनरेवाधिकं क्षिप्तं मांसं जघनवत्मनि  ।  
मूत्रद्वारमिदं गुह्यं यत्र मुग्धं जगत्त्रयम्  ॥ नर्प्_२,७।२५ ॥  
अपानवायुना जुष्टं सदैव प्रतिकुत्सितम्  ।  
भस्त्रावर्गाधिकं क्षिप्तं मांसं जघनवर्त्मनि  ॥ नर्प्_२,७।२६ ॥  
कृतं यद्विद्द्विधा काष्ठं तद्वज्जङ्घा द्विधा ध्रुवम्  ।  
शुक्रास्थिपूरितं मांसैः कथं सुन्दरतां व्रजेत्  ॥ नर्प्_२,७।२७ ॥  
मांसमेदोवसासारे किं सारं देहिनां वद  ।  
विष्ठामूत्रमलैः पुष्टे को देहे रज्यते नरः  ॥ नर्प्_२,७।२८ ॥  
एवं विचार्य बहुधा विरिञ्चिर्ज्ञानचक्षुषा  ।  
धैर्यं कृत्वा व नारीं तामुवाच गजगामिनीम्  ॥ नर्प्_२,७।२९ ॥  
यथाहि मनसा सृष्टा मया त्वं वरवर्णिनी  ।  
तथा भूतासि चार्वङ्गि मानसोन्मादकारिणी  ॥ नर्प्_२,७।३० ॥  
तमुवाच तदा सा तु प्रणम्य चतुराननम्  ।  
पश्य मूच्छान्वतनाथ जगत्स्थावरजङ्गमम्  ॥ नर्प्_२,७।३१ ॥  
मोहितं मम रूपेण सयोगि यदकल्मषम्  ।  
स नास्ति त्रिषु लोकेषु यः पुमान्मम दर्शनात्  ॥ नर्प्_२,७।३२ ॥  
भवन्त मादितः कृत्वा न क्षोभं याति पद्मज  ।  
आत्मस्तुतिर्न कर्तव्या केनचिच्छुभमिच्छता  ॥ नर्प्_२,७।३३ ॥  
स्तवनान्नरकं याति विशुद्धो ऽपि च मानवः  ।  
तथापि स्तवनं ब्रह्मन् कर्तव्यं कार्यहेतुना  ॥ नर्प्_२,७।३४ ॥  
साहं सृष्टा त्वया ब्रह्मन् कस्यचित्क्षोभणाय वै  ।  
तमादिश जगन्नाथ क्षोभयिष्ये न संशयः  ॥ नर्प्_२,७।३५ ॥  
मां दृष्ट्वापि क्षितौ देव भूधरश्चापि मुह्यति  ।  
किं पुनश्चेतनोपेतः श्वासोच्छासी नरस्त्विति  ॥ नर्प्_२,७।३६ ॥  
तथा चोक्तं पुराणेषु नारीवीक्षणवर्णनम्  ।  
उन्मादकरणं नॄणां दुश्चरव्रतनाशनम्  ॥ नर्प्_२,७।३७ ॥  
सन्मार्गे तावदास्ते प्रभवति पुरुषस्तावदेवेन्द्रियाणां लज्जां तावद्विधत्ते विनयमपि समालम्बते तावदेव  ।  
भ्रूचापाक्षेपयुक्ताः श्रवणपथगता नीलपक्ष्माण एते यावल्लीलावतीनां न हृदि धृतिमुषो दृष्टिबाणाः पतन्ति  ॥ नर्प्_२,७।३८ ॥  
धिक्तस्य मूढमनसः कुकवेः कवित्वं यः स्त्रीमुखं च शशिनं च समीकरोति  ।  
भ्रूक्षेपविस्मितकटाक्षनिरीक्षनिरीक्षितानि कोपप्रसादहसितानि कुतः शशाङ्के  ॥ नर्प्_२,७।३९ ॥  
पीतं हि मद्यं मनुजेन नाथ करोति मोहं सुविचक्षणस्य  ।  
स्मृता च दृष्टा युवती नरेण विमोहयेदेव सुराधिका हि  ॥ नर्प्_२,७।४० ॥  
मोहनार्थं त्वया सृष्टा नराणां प्रपितामह  ।  
तमादिशजगन्नाथ त्रैलोक्यं मोहयाम्यहम्  ॥ नर्प्_२,७।४१ ॥  
ब्रह्मोवाच  
सत्यमुक्तं त्वया देवि नासाध्यं भुवनत्रये  ।  
नागनासोरु सुभगे मत्तमातङ्गगामिनि  ॥ नर्प्_२,७।४२ ॥  
या त्वं दूषयसे चेतो ममापि वरवर्णिनि  ।  
तन्मया सुगृहीतं तु कृतं ज्ञानाङ्कुशेन हि  ॥ नर्प्_२,७।४३ ॥  
सा त्वं कथं न लोकानां चेतांस्यपहरिष्यसि  ।  
सत्यमेतद्विशालाक्षि तव रूपं विमोहनम्  ॥ नर्प्_२,७।४४ ॥  
सामरं हि जगत्सर्वं निश्चेष्टमपि लक्षये  ।  
यन्निमित्तं मया सृष्टा तत्साधय वरानने  ॥ नर्प्_२,७।४५ ॥  
वैदिशे नगरे राजा नाम्ना रुक्माङ्गदः क्षितौ  ।  
यस्य सन्ध्यावली भार्या तव रूपोपमा शुभे  ॥ नर्प्_२,७।४६ ॥  
यस्यां धर्माङ्गदो जातो पितुरत्यधिकः सुतः  ।  
दशनागायु तबलः प्रतापेन रविर्यथा  ॥ नर्प्_२,७।४७ ॥  
यः क्षान्त्या धरया तुल्यो गाम्भीर्ये साङ्गरोपमः  ।  
तेजसा वह्निवद्द्वीप्तः क्रोधे वैवस्वतोपमः  ॥ नर्प्_२,७।४८ ॥  
त्यागे वैरौचनिर्यद्वद्गतौ हि पवनोपमः  ।  
सौम्यत्वे शशितुल्यस्तु रूपवान् मन्मथो यथा  ॥ नर्प्_२,७।४९ ॥  
जीवभार्गवयोस्तुल्यो यो नीतौ राजनन्दनः  ।  
पित्रा भुक्तं समस्तैकं जम्बूद्वीपं वरानने  ॥ नर्प्_२,७।५० ॥  
धर्माङ्गदेन द्वीपानि सञ्जितान्यपराण्यपि  ।  
पित्रोस्तु व्रीडया येन न ज्ञातं प्रमदासुखम्  ॥ नर्प्_२,७।५१ ॥  
स्वयं प्राप्ताः परित्यक्ता येन भार्याः सहस्रशः  ।  
यो न वाक्याद्विचलते सहैव हि पितुर्गृहे  ॥ नर्प्_२,७।५२ ॥  
यस्य वै त्रीणि सुभगे मातॄणां चारुहासिनि  ।  
शतानि कनकाभासे त्वविशेषेण पश्यति  ॥ नर्प्_२,७।५३ ॥  
चस्य धर्मप्रधानस्य पुत्ररत्नाञ्चितस्य च  ।  
समीपं गच्छ चार्वङ्गि मन्दरे पर्वतोत्तमे  ॥ नर्प्_२,७।५४ ॥  
तत्र वत्स्यति राजा वै तुरगेणातिवाहितः  ।  
तव गीतेन चार्वङ्गि मोहितो ऽश्वं विहाय चकत  ॥ नर्प्_२,७।५५ ॥  
अधिरुह्य गिरेः पृष्ठं स सङ्गं यास्यति त्वया  ।  
तत्र देवि त्वयावाच्यं मिलित्वा भूभुजा त्विह  ॥ नर्प्_२,७।५६ ॥  
अहं भार्या भविष्यामि तव राजन्न संशयः  ।  
यद्ब्रवीमि ह्यहं नाथ तत्कार्यं हि त्वया ध्रुवम्  ॥ नर्प्_२,७।५७ ॥  
मोहितस्तव रूपेण तथैव प्रतिपद्यते  ।  
यतस्तं शपथैर्धृत्वा दक्षिणेन करेण वै  ॥ नर्प्_२,७।५८ ॥  
वाच्यः कतिपयैः सुभ्रु दिनैरपगतैस्त्विति  ।  
सुरते तव चार्वङ्गि यदा मुग्धो हि लक्ष्यते  ॥ नर्प्_२,७।५९ ॥  
तदा प्रहस्य राज्ञो वै स्मारणीयं पुरा वचः  ।  
यस्त्वया शपथो राजन्कृतो मद्वाक्यपालने  ॥ नर्प्_२,७।६० ॥  
तत्पालयमहीपाल मन्ये ऽहं समयस्त्विति  ।  
एवमुक्ते त्वया मुग्धो राजा वै सत्यगौरवात्  ॥ नर्प्_२,७।६१ ॥  
पालयामि न सन्देहो ब्रूहि किं ते ददाम्यहम्  ।  
एवमुक्ते तु वचने त्वया वाच्यो वरानने  ॥ नर्प्_२,७।६२ ॥  
रुक्माङ्गदो महीपालो धर्माङ्गदपिता शुभे  ।  
नोपवासस्त्वया कार्यो जातु वै हरिवासरे  ॥ नर्प्_२,७।६३ ॥  
सुरतस्रं सकारी मे ह्युपवासो भवेत्प्रिय  ।  
सुमुग्धां यौवनोपेतां स्वभार्यां यो न सेवते  ॥ नर्प्_२,७।६४ ॥  
पर्वापेक्षी दुराचारः स याति नरकं ध्रुवम्  ।  
त्रिरात्रमपविद्धाहं त्वया भूप उपोषणात्  ॥ नर्प्_२,७।६५ ॥  
नाहं निमेषमप्येकं स्थातुं शक्ता त्वया विना  ।  
श्राद्धकाले तु सम्प्राप्ते उपाविष्टैर्द्विजैः किल  ॥ नर्प्_२,७।६६ ॥  
याचते सङ्गमं भार्या यदि भोग्या तदैव सा  ।  
एवं सम्बोध्यमानो ऽपि यदा राजा वचस्तव  ॥ नर्प्_२,७।६७ ॥  
न करिष्यति चार्वङ्गि तदा वाच्यं परं वचः  ।  
यदि न त्यजसे राजन्नुपवासं हरेर्दिने  ॥ नर्प्_२,७।६८ ॥  
स्वहस्तेन शिरश्च्छित्वा स्वपुत्रस्य वरासिना  ।  
धर्माङ्गदस्य राजेन्द्र ममोत्सङ्गेक्षिप स्वयम्  ॥ नर्प्_२,७।६९ ॥  
यद्येतन्मत्प्रियं त्वं हि न करोषि महीपते  ।  
धर्मक्षीणो भवान् गन्ता नरके नात्र संशयः  ॥ नर्प्_२,७।७० ॥  
श्रुत्वा त्वदीयं वचनं वराङ्गने न हिंस्यते प्राणसमं च पुत्रम्  ।  
सङ्गृह्य वाक्यं वसुधामराणां सम्भोक्ष्यते माधववासंरे ऽसौ  ॥ नर्प्_२,७।७१ ॥  
ततो जनो यास्यति पूर्ववच्च यमान्तिकं किङ्करपाशबद्धः  ।  
लिपिप्रमाणं नरकाधिवासी भविष्यते साधु कृतं त्वया हि  ॥ नर्प्_२,७।७२ ॥  
अथ यदि निहन्ति तनयं राजा सत्येन संयुतः श्रीमान्  ।  
निःशेषामरपूज्यं व्रजति पदं पद्मनाभस्य  ॥ नर्प्_२,७।७३ ॥  
  
इति श्रीबृहन्नारदीयपुराणोत्तरभागे मोहिनीं प्रति ब्रह्मवाक्यं नाम सप्तमो ऽध्यायः  
  
  
_____________________________________________________________  
  
  
सौतिरुवाच  
सास श्रुत्वा ब्रह्मणो वाक्यं नारी कमललोचना  ।  
उवाच नाम मेदेहि येन गच्छामि मन्दिरम्  ॥ नर्प्_२,८।१ ॥  
पित्रा नाम प्रकर्तव्यमपत्यानां जगत्पते  ।  
नाम पापहरं प्रोक्तं तत्कुरुष्व कुशध्वज  ॥ नर्प्_२,८।२ ॥  
ब्रह्मोवाच  
यस्मादिदं जगत्सर्वं त्वया सुन्दरि मोहितम्  ।  
मोहिनी नाम ते देवि सगुणं हि भविष्यति  ॥ नर्प्_२,८।३ ॥  
दशावस्थागतः सम्यग् दर्शनात्ते भविष्यति  ।  
यदि प्राप्नोति वै सुभ्रु त्वत्सम्पर्कं सुखावहम्  ॥ नर्प्_२,८।४ ॥  
एवमुक्ता वरारोहा प्रणम्य कमलासनम्  ।  
वीक्ष्यमाणामरैर्मार्गे प्रतस्थे मन्दराचलम्  ॥ नर्प्_२,८।५ ॥  
तृतीयेन मुहूर्तेन सम्प्राप्ता गिरिमस्तकम्  ।  
यस्य संवेष्टने नागो वासुकिर्नहि पूर्यते  ॥ नर्प्_२,८।६ ॥  
यो धृतो हरिणा पूर्वं मथितो देवदानवैः  ।  
षड्लक्षयोजनः सिन्धुर्यस्यासौ गह्वरो भवेत्  ॥ नर्प्_२,८।७ ॥  
कूर्मदेहेन सम्पृक्तो यो न भिन्नो गिरिर्महान्  ।  
पतता येन राजेन्द्र सिन्धोर्गुह्यं प्रदर्शितम्  ॥ नर्प्_२,८।८ ॥  
गतं ब्रह्माण्डमार्गेण पयो यस्माद्गिरेर्द्विजाः  ।  
कूर्मास्थिघर्षता येन पावको जनितो महान्  ॥ नर्प्_२,८।९ ॥  
यस्मिन्स वसते देवः सह भूतैर्दिगम्बरः  ।  
न देवैर्दानवैर्वापि दृष्टो यो हि द्विजोत्तमाः  ॥ नर्प्_२,८।१० ॥  
दशवर्षसहस्राख्ये काले महति गच्छति  ।  
केयूरघर्षणे येन कृतं देवस्य चक्रिणः  ॥ नर्प्_२,८।११ ॥  
रत्नानां मन्दिरं ह्येष बहुधातुसमन्वितः  ॥ नर्प्_२,८।१२ ॥  
क्रीडाविहारो ऽपि दिवौकसां यस्तपस्विना यस्तपसो ऽपि हेतुः  ।  
सुराङ्गनानां रतिवर्द्धनो यो रत्नौषधीनां प्रभवो गिरिर्महान्  ॥ नर्प्_२,८।१३ ॥  
दशैकसाहस्रमितश्च मूले तत्सङ्ख्यया विस्तरतां गतो ऽसौ  ।  
दैर्घ्येण तावन्ति हि योजनानि त्रैलोक्ययष्टीव समुच्छ्रितो ऽसौ  ॥ नर्प्_२,८।१४ ॥  
सकाञ्चनै रत्नमयैश्च शृङ्गैः प्रकाशयन्भूमितलं वियच्च  ।  
यस्मिन्गतः कश्य पनन्दनो वै विरश्मितामेति विनष्टतेजाः  ॥ नर्प्_२,८।१५ ॥  
काञ्चनाकारभूताङ्गं सप्राप्ता काञ्चनप्रभा  ।  
सूर्यतेजोनिहन्तारं मन्दरं तेजसा स्वयम्  ॥ नर्प्_२,८।१६ ॥  
कुर्वती नृपकामार्थमुपविष्टा शिलातले  ।  
नीलकान्तिमये दिव्ये सप्तयोजनविरतृते  ॥ नर्प्_२,८।१७ ॥  
तस्यां शिलायां राजेन्द्र लिगं तिष्ठति कौलिशम्  ।  
दशहस्त प्रमाणं हि विस्तरादूर्द्ध्वसङ्ख्यया  ॥ नर्प्_२,८।१८ ॥  
वृषलिङ्गेति विख्यातं प्रासादाभ्रसमं परम्  ।  
तस्मिन्बाला द्विजश्रेष्ठाश्चक्रे सङ्गीतमुत्तमम्  ॥ नर्प्_२,८।१९ ॥  
तन्त्रीता लसमायुक्तं क्लमहानिकरं परम्  ।  
समीपवर्तिनी तस्य भूत्वा लिङ्गस्य भामिनी  ॥ नर्प्_२,८।२० ॥  
मूर्च्छनातालसहितं गान्धारध्वनिसंयुतम्  ।  
तस्मिन्प्रवृत्ते राजेन्द्रगीते मन्मथवर्द्धने  ॥ नर्प्_२,८।२१ ॥  
बभूव स्थावराणां हि स्पृहा तस्मिन्मुनीश्वराः  ।  
न च दैवं न चादैवं गीतं तादृग्बभूव ह  ॥ नर्प्_२,८।२२ ॥  
मोहिनीमुखनिर्गीतं गीतं सत्वविमोहनम्  ॥ नर्प्_२,८।२३ ॥  
श्रुत्वैव गीतं हि दिगम्बरस्तु तेनैव रूपेण वराङ्गनायाः  ।  
कामातुरो भोक्तुमनाश्चचाल तां मोहिनीं पार्वतिदृष्टिलज्जः  ॥ नर्प्_२,८।२४ ॥  
  
इति श्रीबृहन्नारदीयपुराणोत्तरभागे मोहिनीचरिते मन्दखर्णनं नामाष्टमो ऽध्यायः  
  
_____________________________________________________________  
  
  
सौतिरुवाच  
रुक्माङ्गदस्तु राजेन्द्रो भुक्त्वा भोगांस्तुमानुषान्  ।  
सम्पूज्य बहुशो देवं पीताम्बरधरं हरम्  ॥ नर्प्_२,९।१ ॥  
दत्वा मूर्ध्नि पदं विप्राः शत्रीणां रणशालिनाम्  ।  
कृत्वा शून्यं यमपथं जित्वा वैवस्वतं यमम्  ॥ नर्प्_२,९।२ ॥  
वैकुण्ठस्य तु पन्थानं सम्पूर्णं मानवैः कृतम्  ।  
आहूय तनयं काले धर्माङ्गदमभाषत  ॥ नर्प्_२,९।३ ॥  
एतां वसुमतीं पुत्र वसुपूर्णां समन्ततः  ।  
परिपालय वीर्येण स्वधर्मे कृतनिश्चयः  ॥ नर्प्_२,९।४ ॥  
पुत्र समर्थे जाते यो राज्यं न प्रतिपादयेत्  ।  
तस्य धर्मस्तथा कीर्तिर्विनस्यति न संशयः  ॥ नर्प्_२,९।५ ॥  
समर्थेन च पुत्रेण यो न याति पिता सुखम्  ।  
अवश्य पातकी सो ऽपि विज्ञेयो भुवनत्रये  ॥ नर्प्_२,९।६ ॥  
पितुर्भारक्षमः पुत्रो भारं नोद्वहते तु यः  ।  
मातुरुच्चारवज्जातो द्विजिह्वो विषवर्जितः  ॥ नर्प्_२,९।७ ॥  
स पुत्रो यो ऽधिकख्यातः पितुर्भवति भूतले  ।  
प्रकाशयति सर्वत्र स्वकरैरिव भास्करः  ॥ नर्प्_२,९।८ ॥  
पुत्रापनयजैर्दुःखै रात्रौ जागर्तिं यत्पिता  ।  
स पुत्रो नरकं याति यावदाभूतसम्प्लवम्  ॥ नर्प्_२,९।९ ॥  
पितुर्वचनमादृत्य सर्वं यः कुरुते गृहे  ।  
स याति देव सायुज्यं स्तूयमानो दिवि स्थितैः  ॥ नर्प्_२,९।१० ॥  
सो ऽहं प्रजाकृते पुत्र आसक्तः कर्मभिः क्षितौ  ।  
न भुक्तं नैव सुप्तं तु स्वेच्छया पालने स्थितः  ॥ नर्प्_२,९।११ ॥  
असमर्थे त्वयि सुत न प्राप्तं हि मया सुखम्  ।  
विष्णुवासरभोक्तॄणां निग्रहे कृतबुद्धिना  ॥ नर्प्_२,९।१२ ॥  
केचिच्छैवे स्थिता मार्गे सौरे केचिद्व्यवस्थिताः  ।  
विरिञ्चिमार्गगाश्चान्ये पार्वत्याश्च स्थिताः परे  ॥ नर्प्_२,९।१३ ॥  
सायं च प्रातरासीना अग्निहोत्रे व्यवस्थिताः  ।  
बालो युवा वा वृद्धो वा गुर्विणी वा कुमारिका  ॥ नर्प्_२,९।१४ ॥  
सरोगो विकलो वापि न शक्नोति ह्युपोषितुम्  ।  
इत्येवं जल्पितं यैस्तु तान्निरस्य समन्ततः  ॥ नर्प्_२,९।१५ ॥  
वचोभिस्तु पुराणोक्तैर्वासरैर्बहुभिस्त्वहम्  ।  
सम्बोधयित्वा बहुशः प्रजानां सुखहेतवे  ॥ नर्प्_२,९।१६ ॥  
निगृह्य तान्हरिदिने निराहारान्करोमि च  ।  
शास्त्रदृष्ट्या तु विदुषो मूर्खान्दण्डनपूर्वकम्  ॥ नर्प्_२,९।१७ ॥  
शासयित्वा कृताः सर्वे निराहारा हरेर्दिने  ।  
तेन मे न सुखं किञ्चिदवलीढं धरातले  ॥ नर्प्_२,९।१८ ॥  
कच्चिन्न दुःखेन जनान्योजयेत्किल पुत्रक  ।  
स्वेभ्यो वापि परेभ्यो वा या रक्षेच्च प्रजा नृपः  ॥ नर्प्_२,९।१९ ॥  
तस्यामी ह्यक्षया लोकाः पुराणेषु प्रकीर्तिताः  ।  
सो ऽहं प्रजाकृते सौम्य संस्थितो नात्मनः क्वचित्  ॥ नर्प्_२,९।२० ॥  
सौख्यमिच्छाम्यहं भोक्तुं मृगयादिसमुद्भवम्  ।  
न पानद्यूतजं पुत्र कामये ऽहं कदाचन  ॥ नर्प्_२,९।२१ ॥  
एषु सक्तो ऽचिरात्पुत्र विनाशं याति पार्थिवः  ।  
त्वत्प्रसादादहं पुत्र मृगयाव्याजतो ऽधुना  ॥ नर्प्_२,९।२२ ॥  
गिरीन्वनानि सरितः सरांसि विविधानि च  ।  
भोक्तुकामः प्रियान्कामांस्त्वयि भारं निवेश्य च  ॥ नर्प्_२,९।२३ ॥  
एतत्सर्वं समाख्यातं यत्स्थितं हृदये मम  ।  
कृते तव महाकीर्तिरकृते नरकस्थितिः  ॥ नर्प्_२,९।२४ ॥  
धर्माङ्गद उवाच  
सर्वमेतत्करिष्यामि भुङ्क्ष्व भोगान्मनो ऽनुगान्  ।  
गुर्वीं राज्यधुरं तात त्वदीयामुद्धराम्यहम्  ॥ नर्प्_२,९।२५ ॥  
नहि मे ऽन्यः स्मृतो धर्मस्त्वद्वाक्यकरणं विना  ।  
पितुर्वाक्यमकुर्वाणः कुर्वन्धर्मानधो व्रजेत्  ॥ नर्प्_२,९।२६ ॥  
तस्मात्करिष्ये वचनं त्वदीयं प्राञ्जलिः स्थितः  ।  
एवमुक्ते तु वचने राजा हृष्टो बभूव ह  ॥ नर्प्_२,९।२७ ॥  
गन्तुकामो मृगान्भूयोलब्ध्वा ज्ञात्वा वनं ततः  ।  
धर्माङ्गदो ऽपि दृष्टात्मा प्रजा आहूय चाब्रवीत्  ॥ नर्प्_२,९।२८ ॥  
पित्रा नियुक्तो भवतां पालनाय हिताय च  ।  
पितुर्वाक्यं मया कार्यं सर्वथा धर्ममिच्छता  ॥ नर्प्_२,९।२९ ॥  
नान्यो हि धर्मः पुत्रस्य पितुर्वाक्यं विना प्रजाः  ।  
मयि दण्डधरे शास्ता न यमो भवति क्वचित्  ॥ नर्प्_२,९।३० ॥  
एवं ज्ञात्वा तु युष्माभिः स्मर्तव्यो गरुडध्वजः  ।  
ब्रह्मार्पणप्रयोगेण यजनीयो जनार्दनः  ॥ नर्प्_२,९।३१ ॥  
ममत्वं हि परित्यज्य स्वजातिविहितेन च  ।  
येन वो ह्यक्षया लोका भवेयुर्नात्र संशयः  ॥ नर्प्_२,९।३२ ॥  
पितृमार्गाधिको ह्येष भवतां दर्शितः प्रजाः  ।  
ब्रह्मार्पणक्रियायुक्ता भवन्तु ज्ञानकोविदाः  ॥ नर्प्_२,९।३३ ॥  
न भोक्तव्यं हरिदिने पैत्रो मार्गस्तु शाश्वतः  ।  
विशेषो हि मयाख्यातो भवतां ब्रह्मसंस्थितिः  ॥ नर्प्_२,९।३४ ॥  
प्रयोक्तव्या च तत्त्वज्ञैः पुनरावृत्ति दुर्लभा  ।  
यदुपोष्यं हरिदिनं तदवश्यमिति स्थितिः  ॥ नर्प्_२,९।३५ ॥  
अनुनीय प्रजाः सर्वाः समाश्वात्यत पुनः पुनः  ।  
न दिवा न च शर्वर्यां शेते धर्मां गदः सदा  ॥ नर्प्_२,९।३६ ॥  
सर्वत्र भ्रमते शौर्यात्कुर्वन्निष्कण्टकां क्षितिम्  ।  
पटहो रटते नित्यं मृगारिरिपुमस्तके  ॥ नर्प्_२,९।३७ ॥  
अभुक्त्वा द्वादशीं लोका ममत्वेन विवर्जिताः  ।  
त्रिविधेषु च कार्येषु देवेशश्चिन्त्यतां हरिः  ॥ नर्प्_२,९।३८ ॥  
हव्यकव्यवहो देवः स एव पुरुषोत्तमः  ।  
सूर्ये यो हि कृशाकाशे विसर्गे जगतां पतिः  ॥ नर्प्_२,९।३९ ॥  
स्मर्त्तव्यो मनुजैः सर्वैर्धर्मकामार्थकामुकैः  ।  
स्वजातिविहितो ऽप्येवं सन्मार्गे चैव माधवः  ॥ नर्प्_२,९।४० ॥  
स एव भोक्ता भोक्तव्यः स एव पुरुषोत्तमः  ।  
विनियोगस्तु तस्यैव सर्वकर्मसु युज्यते  ॥ नर्प्_२,९।४१ ॥  
एवं रटन्ति विप्रेन्द्राः पटहे मेघनिःस्वने  ।  
एवं धर्ममवाप्याथ पितां धर्माङ्गदस्य हि  ॥ नर्प्_२,९।४२ ॥  
ज्ञात्वा पुत्रं क्रियोपेतमात्मनो ह्यधिकं द्विजाः  ।  
उवाच भार्यां संहृष्टः स्थितां लक्ष्मीमिवापराम्  ॥ नर्प्_२,९।४३ ॥  
सन्ध्यावलि ह्यहं धन्यस्त्वं चापि वरवर्णिनी  ।  
उभयोर्जनितः पुत्रः शशाङ्कधवलः क्षितौ  ॥ नर्प्_२,९।४४ ॥  
कर्णाभ्यां श्रूयते मोक्षो न दृष्टः केनचित्क्वचित्  ।  
सो ऽस्माभिरधिकं प्राप्तो मोक्षः सत्पुत्रसम्भवः  ॥ नर्प्_२,९।४५ ॥  
पुत्रे विनयसम्पन्ने वृत्ताशौर्यसमन्विते  ।  
प्रतापिनि वरारोहे पितुर्मोक्षो गृहे ध्रुवम्  ॥ नर्प्_२,९।४६ ॥  
आनन्दं ब्रह्मणो रूपं शतानन्दः सुतेन यः  ।  
पिता भवति चार्वङ्गि सत्कर्मकरणैः शुभैः  ॥ नर्प्_२,९।४७ ॥  
नैतत्साम्यं भवेद्देवि लोके स्थावरजङ्गमे  ।  
सत्पुत्रः पितुरादाय भारमुद्वहते तु यः  ॥ नर्प्_२,९।४८ ॥  
सो ऽहं गमिष्यामि वनाय हृष्टो विहारशीलो मृगहिंसनाय  ।  
स्वेच्छाचरश्चाथ विशालनेत्रे विमुक्तपापो जनरक्षणाय  ॥ नर्प्_२,९।४९ ॥  
  
इति श्रीबृहन्नारदीयपुराणोत्तरेभागे रुक्माङ्गदधर्माङ्गदसंवादो नाम नवमो ऽध्यायः  
  
  
_____________________________________________________________  
  
  
वसिष्ठ उवाच  
ततः प्राह विशालाक्षी भर्तुर्वाक्यं निशम्य सा  ।  
सत्यमुक्तं त्वया राजन्पुत्रसौख्यात्परं सुखम्  ॥ नर्प्_२,१०।१ ॥  
न भवेदिह राजेन्द्र मुनीनां भाषितं यथा  ।  
तुल्यं भवति लोके ऽस्मिन् विष्ण्वाख्यस्य परस्य हि  ॥ नर्प्_२,१०।२ ॥  
पुत्रे भारस्त्वया न्यस्तः सप्तद्वीपसमुद्भवः  ।  
मार्गी हिंसां परित्यज्य यज्ञैरिष्ट्वा जनार्दनम्  ॥ नर्प्_२,१०।३ ॥  
भोगस्पृहां परित्यज्य सेवस्य सुरनिम्नगाम्  ।  
एतन्न्याय्यं भवति भो न न्याय्यो मृगनिग्रहः  ॥ नर्प्_२,१०।४ ॥  
हृदये नखपातो हि वृद्धाया भूपते यथा  ।  
तथा विषयसेवा हि पितॄणां पुत्रिणां विदुः  ॥ नर्प्_२,१०।५ ॥  
गृहे वापि हृषीकेशं पूजयस्व महीपते  ।  
निर्देषमृगयूथानां न युक्तं सूदनं तव  ॥ नर्प्_२,१०।६ ॥  
अहिंसा परमो धर्मः पुराणे परिकीर्तितः  ।  
हिंसया वर्तमानस्य व्यर्थो धर्म्मोभवेदिति  ।  
कुर्वन्नपि वृथा धर्मान्यो हिंसामनुवर्तते  ॥ नर्प्_२,१०।७ ॥  
परैरुपहतां भूप नोपभुञ्जन्ति साधवः  ।  
षड्विधं नृप ते प्रोक्तं विद्वद्भिर्जीवघातनम्  ॥ नर्प्_२,१०।८ ॥  
अनुमोदयिता पूर्वं द्वितीयो घातकः स्मृतः  ।  
विश्वासकस्तृतीयो ऽपि चतुर्थो भक्षकस्तथा  ।  
पञ्चमः पाचकः प्रोक्तः षष्ठो भूपात्र विग्रही  ।  
हिं सया संयुतं धर्ममधर्मं च विदुर्बुधाः  ॥ नर्प्_२,१०।९ ॥  
न पापं कुरुते भूप पुत्रे भारं निवेश्य वै  ।  
धर्मं समाश्रयमन्सम्यक्सञ्जातपलितः पिता  ॥ नर्प्_२,१०।१० ॥  
परित्यज्य इमं भावं मृगहिंसासमुद्भवम्  ।  
मृगशीला हि राजानो विनष्टाः शतशो न-प  ॥ नर्प्_२,१०।११ ॥  
तस्माद्दुष्टं हि तन्मन्ये यत्र मृगपातनम्  ।  
दया वरा मृगे रीज्ञां धर्मिणामपि दृश्यते  ॥ नर्प्_२,१०।१२ ॥  
निवारितो मया हि त्वं हितबुद्ध्या पुनः पुनः  ।  
एवं ब्रुवाणां तां भार्यां नृपो वचनमब्रवीत्  ॥ नर्प्_२,१०।१३ ॥  
नहिर्हिसे मृगान्देवि मृगव्याजेन कानने  ।  
पर्य्यटिष्ये धनुष्पाणिः कुर्वन्कण्टकशोधनम्  ॥ नर्प्_२,१०।१४ ॥  
जनमध्ये सुतो मे ऽस्तु कानने ऽहं वरानने  ।  
श्वापदेभ्यश्च दस्युभ्यः प्रजा रक्ष्या महीभृता  ॥ नर्प्_२,१०।१५ ॥  
आत्मनावाथ पुत्रेण गोपनीयाः प्रजा शुभे  ।  
प्रजा अरक्षन्नृपतिः सधर्म्मो ऽपि व्रजत्यधः  ॥ नर्प्_२,१०।१६ ॥  
सो ऽहं रक्षणमुद्दिश्यगमिष्यामि वनं प्रिये  ।  
विमुक्तभावो ऽहमिति मेरुशृङ्गे रविर्यथा  ॥ नर्प्_२,१०।१७ ॥  
एवमुद्दिश्य तां राजा आरुरोह हयोत्तमम्  ।  
दोषापतिसमप्रख्यं निर्देषं क्षितिभूषणम्  ॥ नर्प्_२,१०।१८ ॥  
देववाहसमं रूपे प्रभञ्जनसमं जवे  ।  
धरामादृत्य भूपालो दत्वा तं दक्षिणं करम्  ॥ नर्प्_२,१०।१९ ॥  
सहस्रकोटिदातारं कामिनीकुचपीडनम्  ।  
अशोकपल्लवाकारं वज्राङ्कुशविरोहणम्  ॥ नर्प्_२,१०।२० ॥  
सम्प्रतस्थे महीपालश्चालयानो महीतलम्  ।  
साधयानो ययौ देशान्काननं स नृपोत्तमः  ॥ नर्प्_२,१०।२१ ॥  
वाजिवेगेन निर्द्धूता वारणाः स्यन्दना हयाः  ।  
पदातयो निपेतुस्ते मूर्च्छिताः क्षितिमण्डले  ॥ नर्प्_२,१०।२२ ॥  
स राजा सहसा प्राप्तो मुनीनामाश्रमं परम्  ।  
योजनानां समुत्तीर्य शतमष्टोत्तरं नृप  ॥ नर्प्_२,१०।२३ ॥  
प्रविवेशाश्रमं रम्यं कदलीखण्डमण्डितम्  ।  
अशोकबकुलोपेतं पुन्नागसरलावृतम्  ॥ नर्प्_२,१०।२४ ॥  
मातुलिङ्गैः कपित्थैश्च खर्जूरैः पनसादिभिः  ।  
नारिकेलैस्तथा तालैः केतकैः सिन्दुवारकैः  ॥ नर्प्_२,१०।२५ ॥  
चन्दनैः सतमालैश्च सालैः पिप्पलचम्पकैः  ।  
क्रमुकैर्दाडिमैश्चैव धात्रीवृक्षैः सहस्रशः  ॥ नर्प्_२,१०।२६ ॥  
निम्बवृक्षैश्च बहुशस्तथाम्रैर्लोध्रपादपैः  ।  
परिपक्वफलैर्नम्रैः खगारूढैः समावृतम्  ॥ नर्प्_२,१०।२७ ॥  
ह्यद्येन वायुना युक्तं पुष्पगन्धावृतेन हि  ।  
पश्यमानो मुनिं राजा ददर्श हुतभुक्प्रभम्  ॥ नर्प्_२,१०।२८ ॥  
वामदेवं द्विजवरं बहुशिष्यसमावृतम्  ।  
अवरुह्य हयाद्दृष्ट्वा प्रणनाम च सादरम्  ॥ नर्प्_२,१०।२९ ॥  
तेनापि मुनिना राजा ह्यर्घाद्यैरभिपूजितः  ।  
उपविश्यासने कौशे प्राह संहृष्टया गिरा  ॥ नर्प्_२,१०।३० ॥  
अद्य मे पातकं क्षीणं सम्प्राप्तं कर्मणः फलम्  ।  
दृष्ट्वा तव पदाम्भोजं सम्यग्ध्यानपरस्य च  ॥ नर्प्_२,१०।३१ ॥  
तच्छ्रुत्वा वचनं तस्य रुक्माङ्गदमहीपतेः  ।  
सम्पृष्ट्वा कुशलं प्राह वामदेवो मुदान्वितः  ॥ नर्प्_२,१०।३२ ॥  
राजंस्त्वयातिपुण्येन विष्णुभक्तेन वीक्षितः  ।  
ममाश्रमो महाभाग पुण्यो जातो धरातले  ॥ नर्प्_२,१०।३३ ॥  
कस्ते ऽन्यस्तुल्यतामेति पार्थिवो धरणीतले  ।  
येन वैवस्वतो माग्रो भग्नो निर्जित्य वै यमम्  ॥ नर्प्_२,१०।३४ ॥  
प्रापितः सकलो लोको वैकुण्ठं पदमव्ययम्  ।  
उपोषयित्वा नृपतेद्वादशीं पापनाशिनीम्  ॥ नर्प्_२,१०।३५ ॥  
चतुर्भिः शोभनोपायैः प्रजाः सयम्य भूतले  ।  
स्वकर्मस्था विकर्मस्था नीता मधुभिदः पदम्  ॥ नर्प्_२,१०।३६ ॥  
सो ऽस्माकं द्रष्टुकामानां सम्प्राप्तो दर्शनं नृप  ।  
श्वपचो ऽपि महीपाल विष्णुभक्तो द्विजाधिकः  ॥ नर्प्_२,१०।३७ ॥  
विष्णुभक्तिविहीनस्तु द्विजो ऽपि श्वपचाधिकः  ।  
दुर्लभा भूप राजानो विष्णुभक्ता महीतले  ॥ नर्प्_२,१०।३८ ॥  
नावैष्णवो भवेद्राजा क्षितिलक्ष्मीप्रसाधकः  ।  
यो न राजा रहेर्भक्तो देवेष्वन्येषु भक्तिमान्  ॥ नर्प्_२,१०।३९ ॥  
यथा जारे पतिं त्यक्त्वा रता स्त्री स तथा नृपः  ।  
एवं व्यतिक्रमस्तस्य नृपतेर्भवति ध्रुवम्  ॥ नर्प्_२,१०।४० ॥  
धर्मस्यार्थस्य कामस्य प्रज्ञायाश्च गतेरपि  ।  
तत्त्वया न्यायविहितं कृतं विष्णोः प्रपूजनम्  ॥ नर्प्_२,१०।४१ ॥  
तेन धन्यो ऽसि नृपते वयं धन्यास्तवेक्षणात्  ।  
इत्येवं भाषमाणं तु वामदेवं नृपोत्तमः  ॥ नर्प्_२,१०।४२ ॥  
उवाचावनतो भूत्वा प्रकृत्या विनयान्वितः  ।  
क्षामये त्वा द्विजश्रेष्ठ नाहमेतादृशो विभो  ॥ नर्प्_२,१०।४३ ॥  
त्वत्पादपांसुना तुल्यो नाहं विप्र भवामि हि  ।  
न विप्रेभ्यो ऽधिका देवा भवन्तीह कदाचन  ॥ नर्प्_२,१०।४४ ॥  
परितुष्टैर्द्विजैर्भक्तिर्जन्तोर्भवति माधवे  ।  
द्वेष्यो भवति तै रुष्टैः सत्यमेतन्मयेरितम्  ॥ नर्प्_२,१०।४५ ॥  
तमाह वामदेवस्तु ब्रूहि किं ते ददाम्यहम्  ।  
नादेयं विद्यते राजन्गृहायातस्य ते ऽधुना  ॥ नर्प्_२,१०।४६ ॥  
अभीष्टं हि महीपाल यो ददाति महीतले  ।  
पटहं वासरे विष्णोः प्रजाभोजनवारणम्  ॥ नर्प्_२,१०।४७ ॥  
तमाह नृपतिर्विप्रं कृताञ्जलिपुटस्तदा  ।  
प्राप्तमेव मया सर्वं त्वदङ्घ्रियुगलेक्षणात्  ॥ नर्प्_२,१०।४८ ॥  
ममैकः संशयो ब्रह्मन् वर्तते बहुकालतः  ।  
तं पृच्छामि द्विजाग्र्यं त्वां सर्वसन्देहभञ्जनम्  ॥ नर्प्_२,१०।४९ ॥  
त्रैलोक्यसुन्दरी भार्या मम केन सुकर्मणा  ।  
या विलोकयते दृष्ट्या मां सदा मन्मथाधिकम्  ॥ नर्प्_२,१०।५० ॥  
यत्र यत्र पदं देवी ददाति वरवर्णिनी  ।  
तत्र तत्र निधानानि प्रकाशयति मेदिनी  ॥ नर्प्_२,१०।५१ ॥  
यस्याश्चाङ्गं जराहीनं वलीपलितवर्जितम्  ।  
सदा भाति मुनिश्रेष्ठ शारदेन्दुप्रभा यथा  ॥ नर्प्_२,१०।५२ ॥  
विनाग्निनापि सा विप्र साधयत्येव षड्रसम्  ।  
अन्नं पचति यत्स्वल्पं तस्मिन्भुञ्जन्ति कोटयः  ॥ नर्प्_२,१०।५३ ॥  
पितव्रता दानशीला सर्वभूतसुखावहा  ।  
नावज्ञा क्रियते ब्रह्मन् वाक्येनापि प्रसूप्तया  ॥ नर्प्_२,१०।५४ ॥  
यस्यां जातस्तु तनयो ममाज्ञायां स्थितः सदा  ।  
अहमेव धरापृष्ठे पुत्री द्विजवरोत्तम  ॥ नर्प्_२,१०।५५ ॥  
यस्य पुत्रः पितुर्भक्तो ह्यधिको गुणसञ्चयैः  ।  
एकद्वीपपतिश्चाहं विदितो धरणीतले  ॥ नर्प्_२,१०।५६ ॥  
पुत्रो ममाधिको जातः सप्तद्वीपप्रपालकः  ।  
मदर्थे येन विप्रेन्द्र समानीता नृपात्मजा  ॥ नर्प्_२,१०।५७ ॥  
विद्युल्लेखेति विख्याता रणे जित्वा महीभुजः  ।  
अथ तेनाधिपतिना रूपद्रविणशालिना  ॥ नर्प्_२,१०।५८ ॥  
षण्मासेन रणे जित्वा कृत्वा सर्वान्निरायुधान्  ।  
यो गत्वा प्रमदाराज्यं जित्वा ताः प्रमदा रणे  ॥ नर्प्_२,१०।५९ ॥  
आजहार शुभास्तासां मध्यादष्टौ वराङ्गनाः  ।  
प्रददौ मयि ताः सर्वाः प्रणम्य च पुनः पुनः  ॥ नर्प्_२,१०।६० ॥  
यानि वासांसि दिव्यानि यानि रत्नानि भूतले  ।  
तानि मे प्रददौ पुत्रो जनन्या तूपवर्णितः  ॥ नर्प्_२,१०।६१ ॥  
एकाह्ना पृथिवीं सर्वामतीत्य बहुयोजनाम्  ।  
पुनरायाति शर्वर्यां मत्पादाभ्यङ्गकारणात्  ॥ नर्प्_२,१०।६२ ॥  
निशीथेंऽगानि संवाह्य द्वारि तिष्ठति दंशितः  ।  
प्रबोधयन्प्रेष्यजनान्निद्रया सङ्कुलेन्द्रियान्  ॥ नर्प्_२,१०।६३ ॥  
तथायं मे मुनिश्रेष्ठ देहो रोगविवर्जितः  ।  
अप्रमेयं मम सुखं वशगा हि प्रिया गृहे  ॥ नर्प्_२,१०।६४ ॥  
वाजिनो वारणाश्चैव धनधान्यमनन्तकम्  ।  
वर्तते हि जनः सर्वो ममाज्ञापालकः क्षितौ  ॥ नर्प्_२,१०।६५ ॥  
केन कर्मप्रभावेण ममेदं साम्प्रतं सुखम्  ।  
इह जन्मकृतं वापि परजन्मकृतं तथा  ॥ नर्प्_२,१०।६६ ॥  
मम पुण्यं वद ब्रह्मन् विचार्य स्वमनीषया  ॥ नर्प्_२,१०।६७ ॥  
देहे न रोगो वशगाप्रिया च गृहे विभूतिर्नृहरौ च भक्तिः  ।  
विद्वत्सु पूजा द्विजदानशक्तिर्मन्ये ऽहमेतत्सुकृतप्रसूतम्  ॥ नर्प्_२,१०।६८ ॥  
  
इति श्रीबृहन्नारदीयपुराणोत्तरभागे रुक्माङ्गद वामदेवसंवादो नाम दशमो ऽध्यायः  
  
  
_____________________________________________________________  
  
  
वसिष्ठ उवाच  
तच्छ्रुत्वा नृपतेर्वाक्यं महाज्ञानी मुनीश्वरः  ।  
चिन्तयित्वा क्षणं ज्ञात्वा कारणं तमुचाव ह  ॥ नर्प्_२,११।१ ॥  
वामदेव उवाच  
पुरा त्वमवनीपाल शूद्रजातिसमुद्भवः  ।  
दारिर्द्येण पराभूतो दुष्टया भार्यया तथा  ॥ नर्प्_२,११।२ ॥  
परसेवनया चैव वेतनेन भुजिक्रिया  ।  
निवसन्दुःखसन्तप्तो बहुवर्षाणि पार्थिव  ॥ नर्प्_२,११।३ ॥  
कदाचिद्द्विजसंसर्गात्तीर्थयात्रां गतो भवान्  ।  
ततः सर्वाणि तीर्थानि परक्रम्य महीपते  ॥ नर्प्_२,११।४ ॥  
द्विजसेवापरो जातो मथुरां पुण्यरूपिणीम्  ।  
तत्र स्नातं त्वया विप्रसङ्गेन यमुनाजले  ॥ नर्प्_२,११।५ ॥  
विश्रान्तिसञ्ज्ञके तीर्थे सर्वतीर्थोत्तमोत्तमे  ।  
मन्दिरे च वराहस्य कथ्यमानां कथां नृप  ॥ नर्प्_२,११।६ ॥  
पुराणोक्तां च शुश्राव अशून्यशयनव्रतम्  ।  
चतुर्भिः पारणैर्यस्य निष्पत्तिस्तु विधीयते  ॥ नर्प्_२,११।७ ॥  
येन चीर्णेन देवेशो जीमूताभः प्रसीदति  ।  
लक्ष्मीभर्ता जगन्नाथो निःशेषाघौघनाशनः  ॥ नर्प्_२,११।८ ॥  
तत्कृतं भवता राजन्पुनरभ्येत्य मन्दिरम्  ।  
अशून्यशयनं पुण्यं गृहे वृद्धिकरं परम्  ॥ नर्प्_२,११।९ ॥  
अकृत्वेदं महाराज व्रतं पातकनाशनम्  ।  
गार्हस्थ्यमनुतिष्ठेत वन्ध्यावन्निष्फलो भवेत्  ।  
सुखमीदृग्विधं लोके दुर्लभं प्रतिभाति मे  ॥ नर्प्_२,११।१० ॥  
श्रावणस्य तु मासस्य द्वितीययां महीपते  ।  
ग्राह्यमेतद्व्रतं पुण्यं जन्ममृत्युजरापहम्  ॥ नर्प्_२,११।११ ॥  
लक्ष्मीयुक्तो जगन्नाथः पूजनीयो ऽत्र पार्थिव  ।  
फलैः पुष्पैस्तथा धूपैश्चारुरक्तानुलेपनैः  ।  
शय्यादानैर्वस्त्रदानैस्तथा ब्राह्मणभोजनैः  ॥ नर्प्_२,११।१२ ॥  
तत्त्वया सर्वमेतद्धिकृतं राजन्सुदुस्तरम्  ।  
तस्यैव कर्मणः पुष्टिरशून्यस्य महीपते  ।  
इमानेवाग्रतः पुण्यास्त्वयोक्तान्विस्तराच्छृणु  ॥ नर्प्_२,११।१३ ॥  
नाप्रसन्नें जगन्नाथे भवेयुरिति निश्चितम्  ।  
पूर्वजन्मनि देवेशस्त्वयाशून्येन पूजितः  ॥ नर्प्_२,११।१४ ॥  
इह जन्मनि राजेन्द्र द्वादश्यार्चयसे हरिम्  ।  
अवश्यं प्राप्यसे राजन् विष्णोः सायुज्यतां ध्रुवम्  ॥ नर्प्_२,११।१५ ॥  
एष प्रश्नो मया राजन्व्याख्यातस्ते सुमङ्गलः  ।  
सम्पदां प्रभवोपेतो ज्ञातेरुत्कर्षणार्थकः  ॥ नर्प्_२,११।१६ ॥  
किमन्यत्ते महीपाल ददामीह करोमि च  ।  
अवश्यं सर्वयोग्यो ऽसि भक्तो ऽसि त्वं जनार्दने  ॥ नर्प्_२,११।१७ ॥  
राजोवाच  
उत्सुको ऽहं द्विजश्रेष्ठ मन्दरं पर्वतं प्रति  ।  
तत्राश्चर्याण्यनेकानि द्रष्टुकामस्तवाज्ञया  ॥ नर्प्_२,११।१८ ॥  
लघुर्भूत्वा गुरुं त्यक्त्वा पुत्रोपरि द्विजोत्तम  ।  
राज्यशासनजं भारं दुर्वहं यच्च भूमिपैः  ॥ नर्प्_२,११।१९ ॥  
सो ऽहं स्वेच्छाचरो यातो मत्कृत्यं तनयश्चरेत्  ।  
तच्छत्वा वचनं राज्ञो वामदेवो ऽब्रवीदिदम्  ॥ नर्प्_२,११।२० ॥  
एतद्धि परमं कृत्यं पुत्रस्य नृपपुङ्गवं  ।  
यत्क्लेशात्पितरं प्रेम्णा विमोचयति सर्वदा  ॥ नर्प्_२,११।२१ ॥  
पितुर्वचनकारी च मनोवाक्कायशक्तितः  ।  
तस्य भागीरथीस्नानमहन्यहनि जायते  ॥ नर्प्_२,११।२२ ॥  
निरस्य पितृवाक्यं तु व्रजेत्स्नातुं सुरापगाम्  ।  
नो शुद्धिस्तस्य पुत्रस्य इतीत्थं वैदिकी श्रुतिः  ॥ नर्प्_२,११।२३ ॥  
स त्वं गच्छ यथाकामं कृतकृत्यो ऽसि भूपते  ।  
हरिप्रसादात्ते जातो वंशे पुत्रः स पुण्यकृत्  ॥ नर्प्_२,११।२४ ॥  
एवमुक्ते तु मुनिना समारुह्य तुरङ्गमम्  ।  
ययौ शीघ्रगतिः श्रीमान्सदागतिरिव स्वयम्  ॥ नर्प्_२,११।२५ ॥  
वीक्ष्यमाणो गिरीन्सर्वान्वनानि सरितस्तथा  ।  
सर्वाश्चर्याणि राजेन्द्रः सरांस्युपवनानि च  ॥ नर्प्_२,११।२६ ॥  
सो ऽचिरेणैव कालेन सम्प्राप्तो मन्दराचलम्  ।  
भ्रामयित्वा गिरिं श्वेतं गन्धमादनमेव च  ॥ नर्प्_२,११।२७ ॥  
अतीत्य च महामेरुं दृष्ट्वा चैवोत्तरान्कुरून्  ।  
शतसूर्यप्रतीकाशं सर्वतः काञ्चनावृतम्  ॥ नर्प्_२,११।२८ ॥  
सङ्घृष्टं हरिबाहुभ्यां स्रवन्तं काञ्चनं रसम्  ।  
तद्भूभागं नगाकीर्णं बहुधातुविभूषितम्  ॥ नर्प्_२,११।२९ ॥  
बहुनिर्झरसंयुक्तं बहुकन्दरभूषितम्  ।  
निम्नागायुतसम्पूर्णं धौतं गङ्गाजलैः शुभैः  ॥ नर्प्_२,११।३० ॥  
विश्वस्तैर्युवतीवृन्दैः कान्ताशर्मोपसेविभिः  ।  
घटप्रमाणैर्नृपते परिपक्वैः सुगन्धिभिः  ॥ नर्प्_२,११।३१ ॥  
फलैर्युवतिसम्भूतैः कुचैरिव विभूषितम्  ।  
द्विरेफध्वनिसंयुक्तं कोकिलस्वरनादितम्  ॥ नर्प्_२,११।३२ ॥  
अनेकसत्त्वविरुतैः समन्तान्नादितं गिरिम्  ।  
सम्पश्यमानो नृपतिर्विवेश स महागिरिम्  ॥ नर्प्_२,११।३३ ॥  
आरोढुकामस्तु कुतूहलात्तमन्वेषयन्केन पथा प्ररोहम्  ।  
स वीक्षते यावदसौ समन्तात्तावत्समस्तं द्रुमपक्षिसङ्घम्  ॥ नर्प्_२,११।३४ ॥  
विसर्पमाणं ध्वनिना गृहीतं विमोहिनीवक्त्रसमुद्भवेन  ।  
उपप्लवन्तं तरसा महीपस्तेनैव सार्द्धं स जगाम तूर्णम्  ॥ नर्प्_२,११।३५ ॥  
तस्यापि कर्णे ध्वनिराविवेश विमोहिनीवक्त्रसमुद्भवो यः  ।  
विमोहितो येन विमुच्य वाहं त्रिविक्रमेणेव विलङ्घ्यमानम्  ॥ नर्प्_२,११।३६ ॥  
मार्गं गिरेर्मोहिनिगीतमुग्धं क्षणेन राजा सहसा ददर्श  ।  
गिरौ स्थितां तप्तसुवर्णभासं कामस्य यष्टीमिव निर्मितां च  ॥ नर्प्_२,११।३७ ॥  
शक्रस्य लिङ्गं गगने प्रसक्तं सम्पूजयन्तीमिव लोकसूत्यै  ।  
क्षमास्वरूपामिव वै रसाया गिरेः सुताया इव रूपराशिम्  ॥ नर्प्_२,११।३८ ॥  
सिन्धोस्तु वेलामिव रूपयुक्तां तस्यास्तनुं वै रतिमन्दिराख्याम्  ।  
विकर्षमाणां सहसा त्रिनेत्रं लिङ्गाश्रयं देवविनोदनार्थम्  ॥ नर्प्_२,११।३९ ॥  
तत्पुण्यकर्त्तुर्मनसाभिलाषां व्यवस्थितो मोहिनिरूपदर्शी  ।  
विमोहितो ऽसौ निपपात राजा विमोहिनीकामशरेण विद्धः  ॥ नर्प्_२,११।४० ॥  
ज्वरेण तीव्रेण गृहीतदेहः समीपमस्याः स ससर्प शीघ्रम्  ।  
विसर्पिणं भूमिपतिं सुनेत्रा विलोकयामास कटाक्षदृष्ट्या  ॥ नर्प्_२,११।४१ ॥  
विमुच्य वीणां विरराम गीतात्पाप्तं च कार्यं सहसैव मेने  ।  
विधूनयन्ती मृगपक्षिसघान्सुवाससा गण्डभुजौ निवार्य  ॥ नर्प्_२,११।४२ ॥  
शिलीमुखान् श्वाससुगन्धमुग्धान् जगाम देवी नृपतेः समीपम्  ।  
त्यक्त्वा हरं पूज्यतमं सुलिङ्गं गगत्वा तु पार्श्वे तमुदारचेष्टा  ॥ नर्प्_२,११।४३ ॥  
विमोहिनी नीररजपत्रनेत्रा उवाच वाक्यं मधुरं मनोज्ञम्  ।  
रुक्माङ्गदं कामशराभितप्तमुत्तिष्ठ राजन्वशगा तवाहम्  ॥ नर्प्_२,११।४४ ॥  
किं मूर्च्छया देहमिमं क्षिणोषि यस्त्वं धराभारमिमं महान्तम्  ।  
तृणीकृतं भूप समुद्वहेथा यन्मामकं रूपमवेक्ष्य हारि  ॥ नर्प्_२,११।४५ ॥  
किं मुह्यसे दुर्बलगौरिवेह पङ्के निमग्ना भव त्वम्  ।  
धीरो ऽसि विडम्बयेथाः किमर्थमात्मानमुदारचेष्टम्  ॥ नर्प्_२,११।४६ ॥  
यद्यस्ति वाञ्छा तव भूपतीश ममानुकूले सुरते ऽतिहृद्ये  ।  
प्रदाय दानं च सुधर्ममुक्तं भुङ्क्ष्व स्वदासीमिव मां रतिज्ञाम्  ॥ नर्प्_२,११।४७ ॥  
  
इति श्रीबृहन्नारदीयपुराणोत्तरेभागे मोहिनीदर्शनं नाम एकादशो ऽध्यायः  
  
  
_____________________________________________________________  
  
  
वसिष्ट उवाच  
व्याहृते शोभने वाक्ये मोहिन्या नृपतिस्तदा  ।  
उन्मील्य नेत्रे राजेन्द्र शतपत्रनिभे तथा  ॥ नर्प्_२,१२।१ ॥  
सगद्गदमुवाचेदं मुग्धो मोहिनिदर्शनात्  ।  
मया बाले सुबहुशः पूर्णचन्द्रनिभाननाः  ॥ नर्प्_२,१२।२ ॥  
दृष्टास्तथानुभूताश्च नेदृग्दृष्टं वपुः क्वचित्  ।  
यादृशं त्वं धारयसे रूपं लोकविमोहनम्  ॥ नर्प्_२,१२।३ ॥  
सो ऽहं दर्शनमात्रेण त्वदीयेन वरानने  ।  
मनोभवशरैर्विद्धः पतितः सहसा क्षितौ  ।  
अजल्पितवचो देवि मोहितस्तव तेजसा  ॥ नर्प्_२,१२।४ ॥  
कुरु प्रसादं करभोरु मह्यं दास्यामि सर्वं तव चित्तसंस्थम्  ।  
नादेयमस्तीह जगत्त्रये ऽपि तवानुरागेण निबद्धचेतसः  ॥ नर्प्_२,१२।५ ॥  
इमां धरां भूधरभूषिताङ्गीं समुद्रवस्त्रां शशिसूर्यनेत्राम्  ।  
घनस्तनीं व्योमसुबद्धदेहां निष्काननां सुन्दरि वामशीलाम्  ॥ नर्प्_२,१२।६ ॥  
पातालगुह्यां बहुवृक्षरोम्णीं सप्ताधरां सुभ्रु तवास्मि दाता  ।  
सकोशबद्धां गजवाजिपूर्णां समन्त्रिहृद्यां नगरैः समेताम्  ॥ नर्प्_२,१२।७ ॥  
आत्मानमपि दास्यामि तवा चार्वङ्गि सङ्गमे  ।  
किं पुनर्द्धनरत्नादि प्रसीद मम मोहिनि  ॥ नर्प्_२,१२।८ ॥  
नृपस्य वचनं श्रुत्वा मोहिनी मधुराक्षरम्  ।  
समुवाच स्मितं कृत्वा तमुत्थाप्य नृपं तदा  ॥ नर्प्_२,१२।९ ॥  
न धरां भूधरोपेतां वरये वसुधाधिप  ।  
यद्विदिष्याम्यहं काल तत्कार्यमविशङ्कया  ॥ नर्प्_२,१२।१० ॥  
भजिष्यामि न सन्देहः कुरुष्व समयं मम  ।  
राजोवाच  
येन सन्तुष्यसे देवि समयं तं करोम्यहम्  ॥ नर्प्_२,१२।११ ॥  
दशावस्थां गतो देहो मम त्वत्सङ्गमं विना  ॥ नर्प्_२,१२।१२ ॥  
मोहिन्युवाच  
दीयतां दक्षिणो हस्तो बहुधर्मकरस्तव  ।  
येन मे प्रत्ययो राजन् वचने तावके भवेत्  ॥ नर्प्_२,१२।१३ ॥  
राजा त्वं धर्मशीलो ऽसि सत्यकीर्तिर्जगत्त्रये  ।  
न वक्तास्यनृतं काले मार्गायं लौकिकः कृतः  ॥ नर्प्_२,१२।१४ ॥  
एवं ब्रवाणां राजेन्द्रो मोहिनीं हृच्छयातुरः  ।  
अब्रवीन्नृपतिस्तां तु सुप्रसन्नमना नृप  ॥ नर्प्_२,१२।१५ ॥  
जन्मप्रभृति वामोरु नानृतं भाषितं मया  ।  
स्वैरेष्वपि विहारेषु कदापि वरवाणिन्नि  ॥ नर्प्_२,१२।१६ ॥  
अथवा व्याहृतैर्वाक्यैः किमेभिः प्रत्ययाक्षरैः  ।  
दतो ह्येष मया हस्तो दक्षिणः पुण्यलाञ्छनः  ॥ नर्प्_२,१२।१७ ॥  
यन्मया सुकृतं किञ्चित्कृतमाजन्म सुन्दरि  ।  
तत्सर्वं तव वामोरु यदि कुर्यान्न ते वचः  ॥ नर्प्_२,१२।१८ ॥  
अन्तरे ह्येष दत्तो मे धर्मो भार्या भवाङ्गने  ।  
तव रूपेण मे क्षोभः सहसा प्रत्युपस्थितः  ॥ नर्प्_२,१२।१९ ॥  
ऋतध्वजसुतश्चाहं नाम्ना रुक्मां गदो नृपः  ।  
इक्ष्वाकुवशसम्भूतः सुतो धर्माङ्गदो मम  ॥ नर्प्_२,१२।२० ॥  
मृगव्याजेन गहनं प्रविष्टश्चारुलोचने  ।  
ततो दृष्टो वने हृद्यो वामदेवाश्रमो मया  ॥ नर्प्_२,१२।२१ ॥  
मुनिना जल्पितं तत्र किञ्चित्तेन विसर्जितः  ।  
आरुह्य वाहनश्रेष्ठम्मन्दरं द्रष्टुमागतः  ॥ नर्प्_२,१२।२२ ॥  
भ्रममाणो गिरिवरं कुतूहलमनास्तदा  ।  
प्राप्तं मच्छ्रवणे गीतं तव वक्त्रविनिर्गतम्  ॥ नर्प्_२,१२।२३ ॥  
तेन गीतेन चाकृष्टस्त्वत्समीपमुपागतः  ।  
दृष्टेः पथमनुप्राप्ता मम त्वं चारुलोचने  ॥ नर्प्_२,१२।२४ ॥  
ततो ऽहं मूर्च्छितो देवि विसञ्ज्ञः पतितः क्षितौ  ।  
साम्प्रतं चेतनायुक्तस्तव वाक्यामृतेन हि  ॥ नर्प्_२,१२।२५ ॥  
पुनर्जातमिवात्मानं मन्ये ऽहं लोकमोहिनि  ।  
प्रत्युत्तरप्रदानेन प्रसादं कर्त्तुमर्हसि  ॥ नर्प्_२,१२।२६ ॥  
नृपेणैव समुद्दिष्टा मोहिन्याहोत्तरं वचः  ।  
अहं ब्रह्मभवा राजंस्त्वदर्थं समुपागता  ॥ नर्प्_२,१२।२७ ॥  
श्रुत्वा कीर्ति स्मरोपेता मन्दरं कनकाचलम्  ।  
परित्यज्य सुरान्सर्वान्विश्वम्भरपुरोगमान्  ॥ नर्प्_२,१२।२८ ॥  
समाहितमनास्त्वत्र तपस्यानिरता स्थिता  ।  
सम्पूजयन्ती देवेशं गीतदानेन शङ्करम्  ॥ नर्प्_२,१२।२९ ॥  
गीतदानमहं मन्ये सुराणामतिवल्लभम्  ।  
सर्वदानाधिकं भूप ह्यनन्तगतिदायकम्  ॥ नर्प्_२,१२।३० ॥  
येन तुष्टः पशुपतिः सद्यः प्रत्युपकारकः  ।  
ईप्सितो ऽयं मया प्राप्तो भवानवनिपालकः  ॥ नर्प्_२,१२।३१ ॥  
अभिप्रीतो ऽसि मे राजन्नभिप्रीता ह्यहं तव  ॥ नर्प्_२,१२।३२ ॥  
तमेवं मुक्त्वा द्विजराजवक्त्रा करं गृहीत्वा नृपतेस्तु वेगात्  ।  
उत्थापयामास धराशयानमिन्द्रस्य यष्टीमिव मोहिनी सा  ॥ नर्प्_२,१२।३३ ॥  
  
इति श्रीबृहन्नारदीयपुराणोत्तरभागे समयकरणं नाम द्वादशो ऽध्यायः  
  
  
_____________________________________________________________  
  
  
वसिष्ठ उवाच  
उत्थापयित्वा राजानं मोहिनी वाक्यमब्रवीत्  ।  
मा शङ्कां कुरु राजेन्द्र कुमारीं विद्ध्यकल्मषाम्  ॥ नर्प्_२,१३।१ ॥  
उद्वहस्व महीपाल गृह्योक्तविधिना हि माम्  ।  
अनूढा कन्यका राजन् यदि गर्भं बिभर्ति हि  ॥ नर्प्_२,१३।२ ॥  
प्रसूयति दिवाकीर्तिं सर्ववर्णविगर्हितम्  ।  
चाण्डालयोनयस्तिस्रः पुराणे कवयो विदुः  ॥ नर्प्_२,१३।३ ॥  
कुमारीसम्भवात्वेका सगोत्रापि द्वितीयका  ।  
ब्राह्मण्यां शूद्रजनिता तृतीया नृपपुङ्गव  ॥ नर्प्_२,१३।४ ॥  
एतस्मात्कारणाद्राजन् कुमारीं मां समुद्वह  ।  
ततस्तां चपलापाङ्गीं नृपो रुक्माङ्गदो गिरौ  ॥ नर्प्_२,१३।५ ॥  
उद्वाह्य विधिना युक्तस्तस्थौ राजा हसन्निव  ।  
राजोवाच  
न तथा त्रिदिवप्राप्तिः प्रीणयेन्मां वरानने  ॥ नर्प्_२,१३।६ ॥  
तवप्राप्तिर्यथा देवि मन्दरे ऽस्मिन्सुखाय वै  ।  
मन्ये पुरन्दराद्देवि ह्यात्मानमधिकं क्षितौ  ॥ नर्प्_२,१३।७ ॥  
त्रैलोक्यसुन्दरीं प्राप्य भार्यां त्वां चारुलोचने  ।  
तस्माद्यदनुकूलं ते तत्करोमि प्रशाधि माम्  ॥ नर्प्_२,१३।८ ॥  
इहैव रमसे बाले अथवा मन्दिरे मम  ।  
मलये मेरुशिखरे वने वा नन्दने वद  ॥ नर्प्_२,१३।९ ॥  
तच्छ्रुत्वा नृपतेर्वाक्यं मोहिनी मधुरं नृप  ।  
उवाचानुशयं राजन्वचनं प्रीतिवर्द्धनम्  ॥ नर्प्_२,१३।१० ॥  
सपत्नीनां कटाक्षाणां क्षतानि नगरे मम  ।  
भविष्यन्ति महीपाल कथं गच्छामि ते पुरम्  ॥ नर्प्_२,१३।११ ॥  
मास्म सीमन्तिनी काचिद्भवेद्धि क्षितिमण्डले  ।  
यस्याः सपत्नीप्रभवं दुःखमामरणं भवेत्  ॥ नर्प्_२,१३।१२ ॥  
साहं लब्धा महीपाल मनसा वशगा तव  ।  
ज्ञात्वा सपत्नीप्रभवं दुःखं भर्ता कृतो मया  ॥ नर्प्_२,१३।१३ ॥  
वत्स्यामि पर्वतश्रेष्ठे बह्वाश्चर्यसमन्विते  ।  
न त्वं वससि राजेन्द्र सन्ध्यावल्या विना क्वचित्  ॥ नर्प्_२,१३।१४ ॥  
तस्यास्त्वं विरहे दुःखी सपुत्राया भविष्यसि  ।  
दुःखेन भवतो राजन्भूरि दुःखं भवेन्मम  ॥ नर्प्_२,१३।१५ ॥  
यत्रैव भवतः सौख्यं तत्राहमपि संस्थिता  ।  
यत्र त्वं रंस्यसे राजंस्तत्र मे मन्दरो गिरिः  ॥ नर्प्_२,१३।१६ ॥  
भर्तृस्थाने हि वस्तव्यमृद्धिहीने ऽपि भार्यया  ।  
स मेरुः काञ्चनमयः सन्निधाने प्रचक्षते  ॥ नर्प्_२,१३।१७ ॥  
मनोरथो नाम मेरुर्यत्र त्वं रमसे विभो  ।  
भर्तृस्थानं परित्यज्य स्वपितुर्वापि वर्जितम्  ॥ नर्प्_२,१३।१८ ॥  
पितृस्थानाश्रयरता नारी तमसि मज्जति  ।  
सर्वधर्मविहीनापि नारी भवति सूकरी  ॥ नर्प्_२,१३।१९ ॥  
एवं जानाम्यहं दोषं कथं वत्स्यामि मन्दरे  ।  
ममिष्यामित्वया सार्द्धमीशस्त्वं सुखदुःखयोः  ॥ नर्प्_२,१३।२० ॥  
मोहिन्यास्तद्वचः श्रुत्वा राजा संहृष्टमानसः  ।  
परिष्वज्य वरारोहामिदं वचनमब्रवीत्  ॥ नर्प्_२,१३।२१ ॥  
भार्याणां मम सर्वासामुपरिष्टाद्भविष्यसि  ।  
मा शङ्कां कुरु वामोरु यतो दुःखं भविष्यति  ॥ नर्प्_२,१३।२२ ॥  
जीवितादधिका सुभ्रु भविष्यसि गृहे मम  ।  
एहि गच्छाव तन्वङ्गि सुखाय नगरं प्रति  ॥ नर्प्_२,१३।२३ ॥  
भुङ्क्ष्व भोगान्मया सार्द्धं तत्रस्था स्वेच्छया प्रिये  ॥ नर्प्_२,१३।२४ ॥  
सा त्वेवमुक्ता शशिगौरवक्त्रा रुक्माङ्गदेनात्मविनाशनाय  ।  
सम्प्रस्थिता नूपुरगोषयुक्ता विकर्षयन्ती गिरिजातशोभाम्  ॥ नर्प्_२,१३।२५ ॥  
  
इति श्रीबृहन्नारदीयपुराणोत्तरभागे मोहिनीसम्मोहनं नाम त्रयोदशो ऽध्यायः  
  
  
_____________________________________________________________  
  
  
वसिष्ठ उवाच  
सम्प्रस्थितावुभौ राजन्गिरिशीर्षाद्धरातलम्  ।  
पश्यमानौ बहून्भावान्गिरिजातान्मनोहरमनोहरान्  ॥ नर्प्_२,१४।१ ॥  
केचिद्विद्रुमसङ्काशाः केचिद्रजतसन्निभाः  ।  
केचिन्नीलसमप्रख्याः केचित्काञ्चनसत्विषः  ॥ नर्प्_२,१४।२ ॥  
केचित्स्फाटिकवर्णाभा हरितालनिभाः परे  ।  
अन्योन्यश्लेषतां प्राप्तौ सकलैः स्थावरैरिव  ॥ नर्प्_२,१४।३ ॥  
सप्राप्य वसुधां भूपो ह्यपश्यद्वाजिनां वरम्  ।  
खन्यमानं खुरेणोर्वी कुलिशाभेन वेगिना  ॥ नर्प्_२,१४।४ ॥  
तस्य दारयतः पृथ्वीं सुतीक्ष्णेन खुरेण हि  ।  
गृहगोधाभवत्तस्मिन् भूभागान्तर्गता किल  ॥ नर्प्_२,१४।५ ॥  
निर्गच्छमाना नृपते खुरेण विदलीकृता  ।  
विदीर्यमाणां नृपतिरपश्यत्स दयापरः  ॥ नर्प्_२,१४।६ ॥  
अभ्यधावत वेगेन हा हतेति प्रियां वदन्  ।  
ततः स वृक्षपत्रेण कोमलेन महीपतिः  ॥ नर्प्_२,१४।७ ॥  
उत्सार्य तां खुरादाशु प्राक्षिपत्तृणशाद्वले  ।  
ततस्तु मोहिनीं प्राह प्रेक्ष्य मूर्च्छागतां हि ताम्  ॥ नर्प्_२,१४।८ ॥  
शीघ्रमाहर चार्वङ्गिजलं जलजलोचने  ।  
येन मूर्च्छागतां सिञ्चे गृहगोधां विमर्द्दिताम्  ॥ नर्प्_२,१४।९ ॥  
सा भर्तुर्वचनाच्छीघ्रमानयच्छीतलं जलम्  ।  
तेनाभ्यषिं चन्नृपतिर्गृहगोधां विमूर्च्छिताम्  ॥ नर्प्_२,१४।१० ॥  
अवाप चेतनां राजन् शीतलाज्जलसेचनात्  ।  
अभिघातेषु सर्वेषु शस्तं वारिप्रसेचनम्  ॥ नर्प्_२,१४।११ ॥  
अथवा क्लिन्नवस्त्रेण सहसा बन्धनं हितम्  ।  
सम्प्राप्तचेतना भूप गोधा वचनमब्रवीत्  ॥ नर्प्_२,१४।१२ ॥  
राजानमग्रतो वीक्ष्य वेदनार्ता शनैः शनैः  ।  
रुक्माङ्गद महाबाहो निबोध मम चेष्टितम्  ॥ नर्प्_२,१४।१३ ॥  
शाकले नगरे रम्ये भार्याहं ह्यग्रजन्मनः  ।  
रूपयौवनसम्पन्ना तस्य नातिप्रिया विभो  ॥ नर्प्_२,१४।१४ ॥  
सदा विद्वेषसंयुक्तो मयि निष्ठुरजल्पकः  ।  
नान्यस्य कस्यचिद्द्वेष्टा स तु मे नृपते पतिः  ॥ नर्प्_२,१४।१५ ॥  
ततो ऽह क्रोधसंयुक्ता वशीकरणलम्भनात्  ।  
अपृच्छं प्रमदा राजन्यास्त्यक्ताः पतिभिः किल  ॥ नर्प्_२,१४।१६ ॥  
ताभिरुक्ता ह्यहं भूप वश्यो भर्ता भविष्यति  ।  
अस्माकं प्रत्ययो जातो भर्तृत्यागावमाननात्  ॥ नर्प्_२,१४।१७ ॥  
प्रव्रज्याभेषजैर्वश्या जाता हि पतयस्तु नः  ।  
त्वं पृच्छ तां वरारोहे दास्यते भेषजं शुभम्  ॥ नर्प्_२,१४।१८ ॥  
न विकल्पस्त्वया कार्यो भविता दासवत्पतिः  ।  
ततो ऽहं त्वरितं गत्वा तासां वाक्येन भूपते  ॥ नर्प्_२,१४।१९ ॥  
प्रासादः कथितस्तस्याः पृच्छन्त्या मम मानवैः  ।  
शतस्तम्भसमायुक्तः कान्तिमत्सुधया युतः  ॥ नर्प्_२,१४।२० ॥  
प्रविश्य तं सुतेजस्कामपश्यं ब्रह्यचारिणीम्  ।  
प्रावृतां दीर्घवस्त्रेण सन्ध्यारागसवर्णिनीम्  ॥ नर्प्_२,१४।२१ ॥  
दीर्घाभिः सा जटाभिस्तु संवृता दीप्तिसयुता  ।  
परिचारकैस्तु संयुक्ता वीज्यमाना शनैः शनैः  ॥ नर्प्_२,१४।२२ ॥  
अक्षसूत्रकरा सा तु जपन्ती भगमालिनी  ।  
सर्ववश्यकरं मन्त्रं क्षोभकं प्रत्ययावहम्  ॥ नर्प्_२,१४।२३ ॥  
ततो ऽहं प्रणता भूत्वा पद्भ्यां न्यस्याङ्गलीयकम्  ।  
मृदुकाञ्चनसम्भूतं अतिरिक्तप्रभान्वितम्  ॥ नर्प्_२,१४।२४ ॥  
ततो हृष्टाभवद्दृष्ट्वा पदस्थं चाङ्गुलीयकम्  ।  
अपृष्टया तया ज्ञातं मम भर्त्तुर्विमाननम्  ॥ नर्प्_२,१४।२५ ॥  
तयोक्ताहं ततो भूप तापस्या प्रणता स्थिता  ।  
चूर्णो रक्षान्वितो ह्येष सर्वभूतवशानुगः  ॥ नर्प्_२,१४।२६ ॥  
त्वया भर्तरि संयोज्यो रक्ष्यं ग्रीवाशयाङ्कुरम्  ।  
भविष्यति पतिर्वश्यो नान्यां यास्यति सुन्दरीम्  ॥ नर्प्_२,१४।२७ ॥  
चूर्णरक्षां गृहीत्वाहं प्राप्ताभर्तृगृहं पुनः  ।  
प्रदोषे पयसा युक्तश्चूर्णो भर्तरि योजितः  ॥ नर्प्_२,१४।२८ ॥  
ग्रीवायां हि कृता रक्षा न विचारो मया कृतः  ।  
यदा स पीतचूर्णस्तु भर्ता नृपवरोत्तमा  ॥ नर्प्_२,१४।२९ ॥  
तदहः क्षयरोगो ऽभूत्पतिः क्षीणो दिने दिने  ।  
गुह्ये तु क्रिमयो जाताः क्षतदुष्टव्रणोद्भवाः  ॥ नर्प्_२,१४।३० ॥  
दिनैः कतिपयैर्जातैर्दीपवद्रविदर्शनात्  ।  
हततेजास्तथा भर्त्ता मामुवाचाकुलेन्द्रियः  ॥ नर्प्_२,१४।३१ ॥  
क्रन्दमानो दिवा रात्रौ दासो ऽस्मि तव शोभने  ।  
त्राहि मां शरणं प्राप्तं न गच्छेयं परिस्त्रियम्  ॥ नर्प्_२,१४।३२ ॥  
तत्तस्य रुदितं श्रुत्वा भयभीता महीपते  ।  
तस्यां निवेदितं सर्वं कथं भर्ता भवेत्सुखी  ॥ नर्प्_२,१४।३३ ॥  
तयापि भेषजं दत्तं द्वितीयं दाहशान्तये  ।  
दत्ते तु भेषजे तस्मिन्सुस्थो ऽभूत्तत्क्षणात्पतिः  ॥ नर्प्_२,१४।३४ ॥  
पूर्वचूर्णोद्भवो दाहः शान्तस्तेनौषधेन ह  ।  
ततः प्रभृति मे भर्ता वश्यो ऽभूद्वचने स्थितः  ॥ नर्प्_२,१४।३५ ॥  
कालेन पञ्चतां प्राप्ता गता नरकयातनाम्  ।  
ताम्रभ्राष्ट्रे ह्यहं दग्धा युगानि दश पञ्च च  ॥ नर्प्_२,१४।३६ ॥  
सूक्ष्माणि तिलमात्राणि कृत्वा खण्डान्यनेकशः  ।  
किञ्चित्पातकशेषेण धरायामवतारिता  ॥ नर्प्_२,१४।३७ ॥  
गृहगोधामयं रूपं कृतं भास्करजेन मे  ।  
साहमत्र स्थिता भूप वर्षाणामयुतं पुरा  ॥ नर्प्_२,१४।३८ ॥  
यान्यापि युवतिर्भूप भर्तुर्वश्यं समाचरेत्  ।  
वृथाधर्मा दुराचारा दह्यते ताम्रभ्राष्ट्रके  ॥ नर्प्_२,१४।३९ ॥  
भर्ता नाथो गतिर्भर्ता दैवतं गुरुरेव च  ।  
तस्य वश्यं चरेद्या तु सा कथं सुखमाप्नुयात्  ॥ नर्प्_२,१४।४० ॥  
तिर्यग्योनिशतं याति क्रिमिकुष्ठसमन्विता  ।  
तस्माद्भूपाल कर्तव्यं स्त्रीभिर्भर्तृवचः सदा  ॥ नर्प्_२,१४।४१ ॥  
साहं यास्ये पुनर्योनिं कुत्सितां पातकान्विताम्  ।  
यदि नोद्धरसे राजन्नद्य मां शरणागताम्  ॥ नर्प्_२,१४।४२ ॥  
सुकृतस्य प्रदानेन विजयाजनितेन हि  ।  
या त्वया सङ्गमे पुण्ये कृता श्रवणद्वादशी  ॥ नर्प्_२,१४।४३ ॥  
सरय्वाश्चैव गङ्गायाः पापनाशविधायके  ।  
प्रेतनिर्यातनी पुण्या मानसेप्सितदायिनी  ॥ नर्प्_२,१४।४४ ॥  
यस्यां गृहे ऽपि भूपाल संस्मृतो मनुजैर्हरिः  ।  
सर्वतीर्थफलावाप्तिं कुरुते नात्र संशयः  ॥ नर्प्_२,१४।४५ ॥  
दत्तं जप्तं हुतं यच्च कृतं देवार्चनादिकम्  ।  
सर्वं तदक्षयं भूप यत्कृतं विजयादिने  ॥ नर्प्_२,१४।४६ ॥  
एवंविधं फलं यस्यास्तद्देहि सुकृतं मम  ।  
द्वादश्यामुपवासेन त्रयोदश्यां तु पारणे  ॥ नर्प्_२,१४।४७ ॥  
द्वादशाब्दोपवासस्य फलं प्राप्तोत्युपोषणे  ।  
दयां कृत्वा महीपाल धर्ममूर्तिर्भवान् क्षितौ  ॥ नर्प्_२,१४।४८ ॥  
वैवस्वतपथध्वंसी परित्राहि सुदुःखिताम्  ।  
गृहगोधावचः श्रुत्वा मोहिनी वाक्यमब्रवीत्  ॥ नर्प्_२,१४।४९ ॥  
स्वकृतं तु जनो ऽश्नाति सुखदुःखात्मकं बिभो  ।  
तस्मात्किमनया कार्यं पापया भर्तुदुष्टया  ॥ नर्प्_२,१४।५० ॥  
यया भर्ता वशं नीतो रक्षाचूर्णादिभिर्नृप  ।  
साधुभ्यो यत्कृतं राजन्यशःस्वर्गकरं भवेत्  ॥ नर्प्_२,१४।५१ ॥  
उभयोर्भ्रं शतामेति पापेभ्यो यत्कृतं भवेत्  ।  
शर्करामिश्रितं क्षीरं काद्रवेये नियोजितम्  ॥ नर्प्_२,१४।५२ ॥  
विषवृद्धिं करोत्येव तद्वत्पापकृतं भवेत्  ।  
परित्यजेमां त्वं पापां गच्छावो नगराय वै  ॥ नर्प्_२,१४।५३ ॥  
जन्मव्यापारसक्तानामात्मसौख्यं विनश्यति  ।  
रुक्माङ्गद उवाच  
ब्रह्मात्मजे कथं वाक्यमीदृशं व्याहृतदं त्वया  ।  
न साधूनामिदं वृत्तं भवतीति वरानने  ॥ नर्प्_२,१४।५४ ॥  
आत्मसौख्यकराः पापा भवन्ति परतापिनः  ।  
विप्रपन्ना वरारोहे परोपकरणाय वै  ॥ नर्प्_२,१४।५५ ॥  
शशी सूर्यो ऽथ पर्जन्यो मेदिनी हुतभुग्जलम्  ।  
चन्दनं पादपाः सन्तः परोपकरणाय वै  ॥ नर्प्_२,१४।५६ ॥  
श्रूयते किल राजासीद्धरिश्चन्द्रो वरानने  ।  
चाण्डालमन्दिरावासी भार्यातनयविक्रयी  ॥ नर्प्_२,१४।५७ ॥  
असत्यवचनाद्भीतो दुःखाद्दुःखतरं गतः  ।  
तस्य सत्येन सन्तुष्टादेवाः शक्रपुरोगमाः  ॥ नर्प्_२,१४।५८ ॥  
वरेण छन्दयाञ्चक्रुर्हरिश्चन्द्रं महीपतिम्  ।  
तेन सत्यवता चोक्ता देवा ब्रह्मपुरोगमाः  ।  
यदि तुष्टा हि विबुधा वरं मे दातुमर्हथ  ॥ नर्प्_२,१४।५९ ॥  
एषा हि नगरी सर्वा सद्रुमा ससरीसृपा  ।  
सबालवृद्धतरुणा सनारी सचतुष्पदा  ॥ नर्प्_२,१४।६० ॥  
प्रयातु कृतपापापिस्वर्गतिं नगरी मम  ।  
अयोध्यापातकं गृह्य गन्ताहं नरकं ध्रुवम्  ॥ नर्प्_२,१४।६१ ॥  
एकाकी नहि गच्छामि परित्यज्य जनं क्षितौ  ।  
स्वर्गं विबुधशार्दूलाः सत्यमेतन्मयेरितम्  ॥ नर्प्_२,१४।६२ ॥  
तस्य तां स्थिरतां ज्ञात्वा सह तेनैव सा पुरी  ।  
जगाम स्वर्गलोकं च इन्द्रादीनामनुज्ञया  ॥ नर्प्_२,१४।६३ ॥  
सो ऽपि स्वर्गे स्थितो राजा स्वपुरेण समन्वितः  ।  
कामगेन विमानेन पूज्यमानो ऽमरैरपि  ॥ नर्प्_२,१४।६४ ॥  
अस्थिदानं कृतं देवि कृपया हि दधीचिना  ।  
देवानामुपकारार्थं श्रुत्वा दैत्यैः पराजितान्  ॥ नर्प्_२,१४।६५ ॥  
कपोतार्थं स्वमांसानि शिबिना भूभुजा पुरा  ।  
प्रदत्तानि वरारोहे श्येनाय क्षुधिताय वै  ॥ नर्प्_२,१४।६६ ॥  
जीमूतवाहनो राजा पुरासीत्क्षितिमण्डले  ।  
तेनापि जीवितं दत्तं पन्नगाय वरानने  ॥ नर्प्_२,१४।६७ ॥  
तस्माद्दयालुना देवि भवितव्यं महीभुजा  ।  
शुचावमेध्ये ऽपि शुभे समं वर्षति वारिदः  ॥ नर्प्_२,१४।६८ ॥  
चाण्डालपतितौ चन्द्रो ह्लादयेच्च निजैः करैः  ।  
तस्मादिमां वरारोहे गृह गोधां सुदुःखिताम्  ॥ नर्प्_२,१४।६९ ॥  
उद्धरिष्ये निजैः पुण्यैर्दैहित्रैर्नाहुषो यथा  ।  
विमोहिनीं तिरस्कृत्य गृहगोधामुवाच ह  ॥ नर्प्_२,१४।७० ॥  
दत्तं दत्तं मया पुण्यं विजयासम्भवं तव  ।  
गच्छ विष्णुगतांल्लोकान्विधूताशेषकल्मषा  ॥ नर्प्_२,१४।७१ ॥  
तद्वाक्यात्सहसा भूप दिव्याभरणभूषिता  ।  
विमुच्य देहं तज्जीर्णं गृहगोधासमुद्भवम्  ॥ नर्प्_२,१४।७२ ॥  
जगामामन्त्र्य तं भूपं द्योतयन्ती दिशो दश  ।  
सीमन्तमिव कुर्वाणा वैष्णवं पदमुद्भुतम्  ॥ नर्प्_२,१४।७३ ॥  
यद्योगिगम्यं हुतभुक्प्रकाशं वरं वरेण्यं परमात्मभूतम्  ।  
तम्मादियं चैव शिखिप्रदीपा जगत्प्रकाशाय नृपप्रसूता  ॥ नर्प्_२,१४।७४ ॥  
  
इति श्रीबृहन्नारदीयपुराणोत्तरभागे गोधाविमुक्तिर्नाम चतुर्दशो ऽध्यायः  
  
  
_____________________________________________________________  
  
  
वसिष्ठ उवाच  
विमोच्य पातकाद्राजा गृहगोधां हसन्निव  ।  
उवाच मोहिनीं हृष्टः शीघ्रमारुह्यतां हयः  ॥ नर्प्_२,१५।१ ॥  
योजनायुतगामी च क्षणात्कृष्णहयो यथा  ।  
तदाकर्ण्य वचो राज्ञो मोहिनी मदलालसा  ॥ नर्प्_२,१५।२ ॥  
आरुरोह समं भर्त्रा तं हयं वातवेगिनम्  ।  
उवाच च वचो भूपं भर्तारं चारुहासिनी  ॥ नर्प्_२,१५।३ ॥  
प्रचोदयेममर्वाणं स्वपुराय महीपते  ।  
पुत्रवक्त्रं स्पृहा द्रष्टुं लम्पटा तव वर्तते  ॥ नर्प्_२,१५।४ ॥  
तवाधीना नृपश्रेष्ठ गम्यतां यत्र ते मनः  ।  
मोहिन्या वचनं श्रुत्वा तप्रस्थे नगरं प्रति  ॥ नर्प्_२,१५।५ ॥  
पश्यमानः सुसंहृष्टः पादपान्पर्वतान्नदीः  ।  
वनानि सुविचित्राणि मृगान्बहुविधानपि  ॥ नर्प्_२,१५।६ ॥  
ग्रामान्दुर्गांस्तथा देशान्नगराणि शुभानि च  ।  
सरांसि च विचित्राणि भूभागान्सुमनोहरान्  ॥ नर्प्_२,१५।७ ॥  
अचिरेणाश्रमं दृष्ट्वा वामदेवस्य भूपते  ।  
आकाशस्थो महीपालो नमस्कृत्य त्वरान्वितः  ॥ नर्प्_२,१५।८ ॥  
पुनरेव ययौ राजा वायुवेगेन वाजिना  ।  
पश्यमानो बहून्देशान्धनधान्यसमन्वितान्  ॥ नर्प्_२,१५।९ ॥  
आससाद पुरं राजा वैदिशं स्ववशं च तत्  ।  
तमायान्तं नृपं श्रुत्वा चारैर्द्धर्माङ्गदः सुतः  ॥ नर्प्_२,१५।१० ॥  
पितरं हर्षसंयुक्तो भूपालान्वाक्यमब्रवीत्  ।  
एषा प्कराशमायाति उदीची दिङ् नृपोत्तमाः  ॥ नर्प्_२,१५।११ ॥  
मत्पितुर्वाजिनाक्रान्ता तत्तेजः परिरञ्जिता  ।  
तस्माद्गच्छामहे सर्वे सम्मुखं ह्यवनीपतेः  ॥ नर्प्_२,१५।१२ ॥  
पितुरागतमात्रस्य सम्मुखं न सुतो व्रजेत्  ।  
स याति नरकं घोरं यावदिन्द्राश्चतुर्द्दशा  ॥ नर्प्_२,१५।१३ ॥  
सम्मुखं व्रजमानस्य पुत्रस्य पितरं प्रति  ।  
पदे पदे यज्ञफलं प्रोचुः पौराणिका द्विजाः  ॥ नर्प्_२,१५।१४ ॥  
उत्तिष्ठध्वं व्रजाम्येष भवद्भिः परिवारितः  ।  
अभिवादयितुं प्रेम्णा एष मे देवदेवता  ॥ नर्प्_२,१५।१५ ॥  
तथोत्युक्तैस्तुतैः सर्वैर्भूमिपालैर्नृपात्मजः  ।  
जगाम सम्मुखं पद्भ्यां क्रोशमात्रं पितुस्तदा  ॥ नर्प्_२,१५।१६ ॥  
ततो राजसहस्रेण मूर्तिमानिव मन्मथः  ।  
स गत्वा दूरमध्वानमाससादनृपं पथि  ॥ नर्प्_२,१५।१७ ॥  
सम्प्राप्य पितरं स्त्रेहाज्जगाम धरणीं तदा  ।  
शिरसा राजभिः सार्द्धं प्रणाममकरोत्तदा  ॥ नर्प्_२,१५।१८ ॥  
प्रेम्णा समागतं प्रक्ष्य तं पतन्तं नृपैः सह  ।  
अवरुह्य हयाद्राजा समुत्थाप्य सुतं विभो  ॥ नर्प्_२,१५।१९ ॥  
भुजाभ्यां साधु पीनाभ्यां पर्यष्वञ्जत भूपतिः  ।  
मूर्ध्नि चैवमुपाघ्राय उवाच तनयं तदा  ॥ नर्प्_२,१५।२० ॥  
कच्चित्पासि प्रजाः सर्वाः कच्चिद्दण्डयसे रिपून्  ।  
न्यायागतेन वित्तेन कोशं पुत्र बिभर्षि च  ॥ नर्प्_२,१५।२१ ॥  
कच्चिद्विप्रेष्वत्यधिका वृत्तिर्दत्ता नपायिनी  ।  
कच्चित्ते कान्तशीलत्वं कच्चिद्वक्ताः न निष्ठुरम्  ॥ नर्प्_२,१५।२२ ॥  
कच्चिद्गावो न दुह्यन्ते पुत्र चाण्डलवेश्मानं  ।  
कच्चिद्वचनकर्तारस्तनयाश्च पितुः सदा  ॥ नर्प्_२,१५।२३ ॥  
कच्चिद्वधूः श्वश्रूवाक्ये वर्तते भर्तरि क्वचित्  ।  
कच्चिद्विवादान्विप्रेस्तु समं नेक्षस आत्मज  ॥ नर्प्_२,१५।२४ ॥  
कच्चिद्गावो न रुध्यन्ते विषये विविधैस्तृणैः  ।  
तुलामानानि सर्वाणि ह्यन्नादीनां सदेक्षसे  ॥ नर्प्_२,१५।२५ ॥  
कुटुम्बिनं करैः पुत्र नात्यर्थमभिदूयसे  ।  
कच्चिन्न द्यूतपानादि वर्तते विषये तव  ॥ नर्प्_२,१५।२६ ॥  
कच्चिद्भिन्नरसैर्लोका भिन्नवाक्यैः पुरे तव  ।  
न दानैर्जीर्णवस्त्रैश्च नोपजीवन्ति मानवाः  ॥ नर्प्_२,१५।२७ ॥  
कच्चिदृष्ट्वा स्वयं पुत्र हस्त्यश्वं परिरक्षसि  ।  
कच्चिच्च मातरः सर्वा ह्यविशेषेण पश्यसि  ॥ नर्प्_२,१५।२८ ॥  
कच्चिन्न वासरे विष्णोर्नरा भुञ्जन्ति पुत्रक  ।  
शशिनि क्षीणतां प्राप्ते कच्चिच्छ्राद्धपरो नरः  ॥ नर्प्_२,१५।२९ ॥  
कच्चिच्चापररात्रेषु सदा निद्रां विमुञ्चसि  ।  
निद्रा मूलमधर्मस्य निद्रा पापविवर्द्धिनी  ॥ नर्प्_२,१५।३० ॥  
निद्रा दारिद्यजननी निद्रा श्रेयोविनाशिनी  ।  
नहि निद्रान्वितो राजा चिरं शास्ति वसुन्धराम्  ॥ नर्प्_२,१५।३१ ॥  
पुंश्चलीव सदा भर्तुर्लोकद्वयविनाशिनी  ।  
एवमुच्चरमाणं तं तनयो वाक्यमब्रवीत्  ॥ नर्प्_२,१५।३२ ॥  
धर्माङ्गदो महीपालं प्रणम्य च पुनः पुनः  ।  
सर्वमेतत्कृतं तात पुनः कर्तास्मि ते वचः  ॥ नर्प्_२,१५।३३ ॥  
पितुर्वचनकर्तारः पुत्रा धन्या जगत्त्रये  ।  
किं ततः पातकं राजन्यो न कुर्यात्पितुर्वचः  ॥ नर्प्_२,१५।३४ ॥  
पितृवाक्यमनादृत्य व्रजेत्स्नातुं त्रिमार्गगाम्  ।  
न तत्तीर्थफलं भुङ्क्ते यो न कुर्यात्पितुर्वचः  ॥ नर्प्_२,१५।३५ ॥  
त्वदधीनं शरीरं मे त्वदधीनं हि जीवितम्  ।  
त्वदधीनो हि मे धर्मस्त्वं च मे दैवतं परम्  ॥ नर्प्_२,१५।३६ ॥  
त्रैलोक्यस्यापि दानेन न शुद्ध्येत ऋणात्सुतः  ।  
किं पुनर्देहवित्ताभ्यां केशदानादिभिर्विभो  ॥ नर्प्_२,१५।३७ ॥  
एवं ब्रुवाणं तनयं बहुभूपालसंवृतम्  ।  
रुक्माङ्गदः परिष्वज्य पुनराह सुतं वचः  ।  
सत्यमेतत्त्वया पुत्र व्याहृतं धर्मवेदिना  ॥ नर्प्_२,१५।३८ ॥  
पितुरभ्यधिकं किञ्चिद्दैवतं न सुतस्य हि  ।  
देवाः पराङ्मुखास्तस्य पितरं यो ऽवमन्यते  ॥ नर्प्_२,१५।३९ ॥  
सो ऽहं मूर्ध्नात्वया पुत्र धृतस्तत्क्षितिरक्षणात्  ।  
जित्वा द्वीपवतीं पृथ्वीं बहुभूपालसंवृताम्  ॥ नर्प्_२,१५।४० ॥  
एतत्सौख्यं परं लोके एतत्स्वर्गपदं ध्रुवम्  ।  
पितुरभ्यधिकः पुत्रो यद्भवेत्क्षितिमण्डले  ॥ नर्प्_२,१५।४१ ॥  
सो ऽहं पुत्र कृतार्थस्तु कृतः सद्गुणवर्त्मना  ।  
त्वया साधयता भूपान्यथा हरिदिनं शुभम्  ॥ नर्प्_२,१५।४२ ॥  
तत्पितुर्वचनं श्रुत्वा पुत्रो धर्माङ्गदो ऽब्रवीत्  ।  
क्क गतस्तु भवांस्तात निवेश्य मयि सम्पदः  ॥ नर्प्_२,१५।४३ ॥  
कस्मिन्स्थाने त्वियं प्राप्ता सूर्यायुतसमप्रभा  ।  
मन्ये निर्वेदमापन्न इमां सृष्ट्वा प्रजापतिः  ॥ नर्प्_२,१५।४४ ॥  
नैतद्रूपा महीपालनारी त्रैलोक्यमध्यतः  ।  
मन्ये भूधरजातेयमथवा सागरोद्भवा  ॥ नर्प्_२,१५।४५ ॥  
माया वा मयदैत्यस्य प्रमदारूपसंस्थिता  ।  
अहो सुनुपुणो धाता येनेयं निर्मिता विभो  ।  
बालाग्रशतभागो हि व्यलीको नोपपद्यते  ॥ नर्प्_२,१५।४६ ॥  
इयं हि योग्या कनकावदाता गृहाय तुभ्यं जगतीपतीश  ।  
एवं विधा मे जननी यदि स्यात्को ऽन्यो ऽस्ति मत्तः सुकृती मनुष्यः  ॥ नर्प्_२,१५।४७ ॥  
  
इति श्रीबृहन्नारदीयपुराणोत्तरभागे मोहिनीचरिते पितापुत्रसंवादो नाम पञ्चदशो ऽध्यायः  
  
  
_____________________________________________________________  
  
  
वसिष्ठ उवाच  
धर्माङ्गवदचः श्रुत्वा हृष्टो रुक्माङ्गदो ऽब्रवीत्  ।  
सत्य ते जननी पुत्र सम्प्राप्ता मन्दरे मया  ॥ नर्प्_२,१६।१ ॥  
वेदाश्रयसुता बाला मदर्थं कृतनिश्चया  ।  
कुर्वन्ती दारुणं पुत्र तपो देवगिरौ पुरा  ॥ नर्प्_२,१६।२ ॥  
इतः पञ्चदशादह्नो हयगामी गतो ह्यहम्  ।  
मन्दरे पर्वतश्रेष्ठे बहुधातुसमन्विते  ॥ नर्प्_२,१६।३ ॥  
तस्य मूर्द्धनि बालेयं तोषयन्ती महेश्वरम्  ।  
स्थिता गानपरा दृष्टा मया तत्र सुदर्शना  ॥ नर्प्_२,१६।४ ॥  
ततो ऽहं मूर्च्छया युक्तः पतितो धरणीतले  ।  
अनङ्गबाणसंविद्धो व्याधविद्धो यथा मृगः  ॥ नर्प्_२,१६।५ ॥  
ततो ऽहमनया देव्या चालितश्चारुनेत्रया  ।  
वृतश्चैवापि भर्तृत्वे किञ्चित्प्रार्थनया सह  ॥ नर्प्_२,१६।६ ॥  
मया चापि प्रतिज्ञातं स्वदक्षिणकरान्वितम्  ।  
सेयं भार्या विशालाक्षी कृता भूधरमस्तके  ॥ नर्प्_२,१६।७ ॥  
अवरुह्य धरापृष्टे समारुह्य तुरङ्गमम्  ।  
दिनत्रयेण त्वरितः सम्प्राप्तस्तव सन्निधौ  ॥ नर्प्_२,१६।८ ॥  
पश्यमानो गिरीन्देशान्सरांसिसरितस्तथा  ।  
इयं हि जननी पुत्र तव प्रीतिविवर्द्धिनी  ॥ नर्प्_२,१६।९ ॥  
अभिवादय चार्वङ्गीं त्वं निजामिव मातरम्  ।  
तत्पितुर्वचनं श्रुत्वा हयसंस्थामरिन्दमः  ॥ नर्प्_२,१६।१० ॥  
शिरसा धरणीं गत्वा इदं वचनमब्रवीत्  ।  
प्रसीद देवि मातस्त्वं भृत्यो दासः सुतस्तव  ॥ नर्प्_२,१६।११ ॥  
नमस्करोमि जननीं बहुभूपालसंयुतः  ।  
तं पुत्रमवनीं प्राप्तं मोहिनी प्रेक्ष्य भूपते  ॥ नर्प्_२,१६।१२ ॥  
भर्तुर्दाक्षिण्ययोगाच्च अवतीर्य तुरङ्गमात्  ।  
अवागूहत बाहुभ्यामुत्थाप्य पतितं सुतम्  ॥ नर्प्_२,१६।१३ ॥  
परिष्वक्तस्तदा मात्रा पुनरेवाभ्यनन्दयत्  ।  
ततस्तां सुमनोज्ञैस्तु चारुवस्त्रैस्च भूषणैः  ॥ नर्प्_२,१६।१४ ॥  
भूषयित्वा समारोप्य पुनरेव हयोत्तमम्  ।  
स्वपृष्ठे चरणं कृत्वा तस्या राजीवलोचनः  ॥ नर्प्_२,१६।१५ ॥  
तेनैव विधिना भूप पितरं चान्वरोहयत्  ।  
भूपालैः संवृतो गच्छन्पभ्द्यां धर्माङ्गदः सुतः  ॥ नर्प्_२,१६।१६ ॥  
प्रहर्षपुलको ह्यासीज्जननीं प्रेक्ष्य मोहिनीम्  ।  
स्तूयमानः स्वयं चापि मेघगम्भीरया गिरा  ॥ नर्प्_२,१६।१७ ॥  
धन्यः स तनयो लोके मातरो यस्य भूरिशः  ।  
नवा नवतरा भार्याः पितुरिष्टा मनोहराः  ॥ नर्प्_२,१६।१८ ॥  
यस्यैका जननी लोके पिता तस्यैव दुःखभाक्  ।  
पितुर्दुःखेन किं सौख्यं पुत्रस्य हृदि वर्तते  ॥ नर्प्_२,१६।१९ ॥  
एकस्या वन्दने मातुः पृथिवीफलमश्नुते  ।  
मातॄणां वन्दने मह्यं गहत्पुण्यं भविष्यति  ॥ नर्प्_२,१६।२० ॥  
तस्मादभ्यधिकं पुण्यं भविष्यति दिने दिने  ।  
एकमुच्चरमाणो ऽसौ राजभिः परिवारितः  ॥ नर्प्_२,१६।२१ ॥  
प्रविष्टो नगरं रम्यं वैदिशं ऋद्धिसंयुतम्  ।  
हयस्थः प्रययौ राजा मोहिन्या सह तत्क्षणात्  ॥ नर्प्_२,१६।२२ ॥  
ततो गृहवरं प्राप्य पूज्यमानो जनैर्नृपः  ।  
अवरुह्य हयातस्मामोहिनीं वाक्यमब्रवीत्  ॥ नर्प्_२,१६।२३ ॥  
धर्माङ्गदस्य पुत्रस्य गृहे गच्छ मनोहरे  ।  
एष ते गुरुशुश्रूषां करिष्यति यथा गुणम्  ॥ नर्प्_२,१६।२४ ॥  
न सखी नैव दासी ते शुश्रूषामाचरेदिति  ।  
सा चैवमुक्ता पत्या तु प्रस्थिता सुतमन्दिरम्  ॥ नर्प्_२,१६।२५ ॥  
धर्माङ्गदेन सा दृष्टा गच्छन्ती मन्दिराय वै  ।  
आत्मनो भर्तृवाक्येन परित्यज्य महीपतीन्  ॥ नर्प्_२,१६।२६ ॥  
तिष्ठध्वं पितुरादेशादिमां शुश्रूषये ह्यहम्  ।  
स एवमुक्त्वा गत्वा तु बाहुभ्यां परिगृह्य वै  ।  
क्रमे पञ्चदशे प्राप्ते पर्यङ्के त्ववरोपयत्  ॥ नर्प्_२,१६।२७ ॥  
काञ्चने पट्टसूत्रेण रचिते कोमले दृढे  ।  
मृद्वास्तरणसंयुक्ते मणिरत्नविभूषिते  ॥ नर्प्_२,१६।२८ ॥  
रत्नदीपैश्च बहुशः खचिते सूर्यसप्रभे  ।  
ततः पादोदकं चक्रे मोहिन्या धर्मभूषणः  ॥ नर्प्_२,१६।२९ ॥  
सन्ध्यावल्या गुरुत्वेन ह्यपश्यत्तां नृपात्मजः  ।  
नैवमस्याभवद्दुष्टं मनस्तां मोहिनीं प्रति  ॥ नर्प्_२,१६।३० ॥  
सुकुमारो ऽपि तन्वङ्गीं पीनोरुजघनस्तनीम्  ।  
मेने वर्षायुतसमामात्मानं च त्रिवत्सरम्  ॥ नर्प्_२,१६।३१ ॥  
प्रक्षाल्य चरणौ तस्यास्तज्जलं शिरसि न्यधात्  ।  
उवाचावनतो भूत्वा सुकृती मातरस्म्यहम्  ॥ नर्प्_२,१६।३२ ॥  
इत्युक्त्वा नरनारीभिः स्वयं च श्रमनाशनम्  ।  
चकार सर्वभोगैस्तां युयोज च मुदान्वितः  ॥ नर्प्_२,१६।३३ ॥  
धीरोदमथने जाते कुण्डले चामृतस्रवं  ।  
ये लब्धे दानवाञ्चित्वा पाताले धर्ममूर्त्तिना  ॥ नर्प्_२,१६।३४ ॥  
मोहिन्या कर्णयोश्चक्रे स्वयमेव वृषाङ्गदः  ।  
अष्टोत्तरसहस्रैश्च धात्रीफलनिभैः शुभैः  ॥ नर्प्_२,१६।३५ ॥  
मौक्तिकै रचितैः शुभ्रैर्हारो देव्याः कृतो हृदि  ।  
निष्कं पलशतं स्वर्णं कुलिशायुतभूषितम्  ॥ नर्प्_२,१६।३६ ॥  
हार लघूत्तरं चक्रे मातुर्नृपसुतस्तदा  ।  
वलया वज्रखचिता द्विरष्टौ करयोर्द्वयोः  ॥ नर्प्_२,१६।३७ ॥  
एकैके निष्ककोटीभिर्मूल्यविद्भिर्नरैः कृताः  ।  
केयूरनूपुरौ तस्या अनर्घौ स नृपात्मजः  ॥ नर्प्_२,१६।३८ ॥  
प्रददौ पितुरिष्टाया भूषणार्थं रविप्रभौ  ।  
कटिसूत्रं तु शर्वाण्या यदासीत्पावकप्रभम्  ॥ नर्प्_२,१६।३९ ॥  
तद्भ्रष्टं भयभीतायाः सङ्ग्रामे तारकामये  ।  
कालनेमौ स्थिते राज्ये पतितं मूलपाचने  ॥ नर्प्_२,१६।४० ॥  
तद्गृहीतं तु दैत्येन मयेन लोकमायिना  ।  
तं हत्वा मलये दैत्यं दैत्यकोटिसमावृतम्  ॥ नर्प्_२,१६।४१ ॥  
संवत्सररणे घोरे पितुर्वचनकारणात्  ।  
अवाप कटिसूत्रं तु दैत्यराजप्रियास्थितम्  ॥ नर्प्_२,१६।४२ ॥  
तद्ददौ पितुरिष्टायाः सानन्दपुलको नृपः  ।  
हिरण्यकशिपोः पूर्वं या भार्या लोकसुन्दरी  ॥ नर्प्_२,१६।४३ ॥  
तस्याः सीमन्तकश्चासीत्सौदामिनिसमप्रभः  ।  
सा प्रविष्टा समं पत्या यदा पावकमङ्गला  ॥ नर्प्_२,१६।४४ ॥  
समुद्रे क्षिप्य सीमन्तं दुःखेन महतान्विता  ।  
सागरस्तत्तु सङ्गृह्य रत्नश्रेष्ठयुगं किल  ॥ नर्प्_२,१६।४५ ॥  
ददौ धर्माङ्गदायाथ तस्य वीर्येण तोषितः  ।  
जनन्याः प्रददौ हृष्टः सूर्यकोटिसमप्रभम्  ॥ नर्प्_२,१६।४६ ॥  
अग्निशौचे शुभे वस्त्रे कञ्चुके सुमनोहरे  ।  
सहस्रकोटिमूल्ये ते मोहिन्याः सन्न्यवेदयत्  ॥ नर्प्_२,१६।४७ ॥  
देवमाल्यं सुगन्धाढ्यं तथा देवविलेपनम्  ।  
सर्वदेवगुरोः पूर्वं सिद्धहस्तात्सुदुर्लभम्  ॥ नर्प्_२,१६।४८ ॥  
धर्माङ्गदेन वीरेण द्वीपानां विजये तथा  ।  
लब्धं तत् प्रददौ देव्या मोहिन्याः कामवर्द्धनम्  ॥ नर्प्_२,१६।४९ ॥  
सम्भूष्य परया भक्त्या पश्चात्षड्रसभोजनम्  ।  
आनीतं मातृहस्तेन भोजयामास भूमिप  ॥ नर्प्_२,१६।५० ॥  
पुरस्तादेव जननीं वाक्यैः सम्बोध्य भूरिशः  ।  
मया त्वया च कर्तव्यं राज्ञो वाक्यं न संशयः  ॥ नर्प्_२,१६।५१ ॥  
या इष्टा नृपतेर्देवि सास्माकं हि गरीयसी  ।  
इष्टा या भूपतेर्भर्तुस्तस्या या दुष्टमाचरेत्  ॥ नर्प्_२,१६।५२ ॥  
सा पत्नी नरकं याति यावदिन्द्राश्चतुर्दश  ।  
सापत्नभावं या कुर्याद्भर्तृस्नेहेष्टया सह  ॥ नर्प्_२,१६।५३ ॥  
तस्याः स्नेहवियोगार्थं तप्यते ताम्रभ्राष्टके  ।  
यथा सुखं भवेद्भर्तुस्तथा कार्यं हि भार्यया  ॥ नर्प्_२,१६।५४ ॥  
अनुकूलं हितं तस्या इष्टाया भर्तुराचरेत्  ।  
यथा भर्ता तथा तां हि पश्येत वरवर्णिनि  ॥ नर्प्_२,१६।५५ ॥  
हीनायाश्चापि शुश्रूषां कृत्वा याति त्रिविष्टपम्  ।  
पश्चात्स्थाने भवेत्सापि मनसा याभवत्प्रिये  ॥ नर्प्_२,१६।५६ ॥  
सर्वान्भोगानवाप्नोति भर्तुरिष्टं प्रगृह्य हि  ।  
इर्ष्याभावपरित्यागात्सर्वेश्वरपदं लभेत्  ॥ नर्प्_२,१६।५७ ॥  
सपत्नी या सपत्न्यास्तुःशुश्रूषां कुरुते सदा  ।  
भर्तुरिष्टां सन्निरीक्ष्य तस्या लोको ऽक्षयो भवेत्  ॥ नर्प्_२,१६।५८ ॥  
भर्तुरिष्टा पुरा वेश्या ह्यभवत्सा कुलेषु वै  ।  
शूद्रजातेः सुदुष्टस्य परित्यक्तक्रियस्य तु  ॥ नर्प्_२,१६।५९ ॥  
आचरद्वेश्यया सार्द्धं सा भार्या पतिरञ्जिनी  ।  
प्रक्षालनं द्वयोः पादौ द्वयोरुच्छिष्टभोजिनी  ॥ नर्प्_२,१६।६० ॥  
उभयोरप्यधः शेते उभयोर्वै हितं रता  ।  
वेश्यया वार्यमाणापि सदाचारपथे स्थिता  ॥ नर्प्_२,१६।६१ ॥  
एवं शुश्रीषयन्त्या हि भर्तारं वेश्यया सह  ।  
जगाम सुमहान्कालो वर्तन्त्या दुःखसागरे  ॥ नर्प्_२,१६।६२ ॥  
अपरस्मिन्दिने भर्ता माहिषं मूलकान्वितम्  ।  
अभक्षयत निष्पावं दुर्मेधास्तैलमिश्रितम्  ॥ नर्प्_२,१६।६३ ॥  
तदपथ्यभुजस्तस्य अवमन्य पतिव्रताम्  ।  
अभवद्दारुणो रोगो गुदे तस्य भगन्दरः  ॥ नर्प्_२,१६।६४ ॥  
सन्दह्यमानो ऽतितरां दिवा रात्रौ स भूरिशः  ।  
तस्य गेहे स्थितं वित्तं समादाय जगाम सा  ॥ नर्प्_२,१६।६५ ॥  
वेश्यान्यस्मैददौ प्रीत्या यूने कामपरायणा  ।  
ततः स दीनवदनो व्रीडया च समन्वितः  ॥ नर्प्_२,१६।६६ ॥  
उवाच प्ररुदन्भार्यां शूद्रो व्याकुलचेतनः  ।  
परिपालय मां देवि वेश्यासक्तं सुनिष्ठुरम्  ॥ नर्प्_२,१६।६७ ॥  
न मयोपकृतं किञ्चित्तव सुन्दरि पापिना  ।  
रमते वेश्यया सार्द्धं बहूनब्दान्सुमध्यमे  ॥ नर्प्_२,१६।६८ ॥  
यो भार्यां प्रणतां पापोनानुमन्येत गर्वितः  ।  
सो ऽशुभानि समाप्नोति जन्मानि दश पञ्च च  ॥ नर्प्_२,१६।६९ ॥  
दिवाकीर्तिगृहे तस्माद्योनिं प्राप्स्यामि गर्हिताम्  ।  
तवापमानतो देवि मनो न कलुषीकृतम्  ॥ नर्प्_२,१६।७० ॥  
इति भर्तृवचः श्रुत्वा भार्या भर्तारमब्रवीत्  ।  
पुराकृतानि पापानि दुःखानि प्रभवन्ति हि  ।  
तानि सक्षमते विद्वान् स विज्ञेयो नृणां वरः  ॥ नर्प्_२,१६।७१ ॥  
तन्मया पापया पापं कृतं वै पूर्वजन्मनि  ।  
तद्भजन्त्या न मे दुःखं न विषादः कथञ्चन  ॥ नर्प्_२,१६।७२ ॥  
एवमुक्त्वा समाश्वास्य भर्तारमनुशास्य च  ।  
अनीतं जनकाद्वित्तं बन्धुभ्यो वरवर्णिनी  ॥ नर्प्_२,१६।७३ ॥  
क्षीरोदनिलयावासं मन्यते स्म सती पतिम्  ।  
दिवा दिवा त्रिर्यत्नेन रात्रौ गुह्यविशोधनम्  ॥ नर्प्_२,१६।७४ ॥  
रजनीकरवृक्षोत्थं गृह्य निर्यासमञ्जसा  ।  
नखेन पातयेद्भर्तुः क्रिमीन्कुष्ठाच्छनैः शनैः  ॥ नर्प्_२,१६।७५ ॥  
मयूरपुच्छसंयुक्तं पवनं चाकरोत्तदा  ।  
न देवि रात्रौ स्वपिति न दिवा च वरानना  ॥ नर्प्_२,१६।७६ ॥  
भर्तृदुःखेन सन्तप्ता अपश्यज्ज्वलितं जगत्  ।  
यद्यस्ति वसुधा देवी पितरो देवतास्तथा  ॥ नर्प्_२,१६।७७ ॥  
कुर्वन्तु रोगहीनं मे भर्तारं गतकल्मषम्  ।  
चण्डिकायै प्रदास्यामि रक्तं मांससमुद्भवम्  ॥ नर्प्_२,१६।७८ ॥  
नृच्छागमहिषोपेतं भर्तुरारोग्यहेतवे  ।  
सादरं कारयिष्यामि उपवासान्दशैव तु  ॥ नर्प्_२,१६।७९ ॥  
शरीरं स्थापयिष्ये ऽहं सूक्ष्मकण्टकसंस्तरे  ।  
नोपभोक्ष्यामि मधुरं नोपभोक्ष्यामि वै घृतम्  ॥ नर्प्_२,१६।८० ॥  
बाह्याभ्यङ्गविहीनाहं संस्थास्ये दिनसञ्चयम्  ।  
जीवतां रोगहीनो हि भर्ता मे शरदां शतम्  ॥ नर्प्_२,१६।८१ ॥  
एवं प्रव्याहरन्ती सा वासरे वासरे गते  ।  
अथ कालेन चाल्पेन त्रिदोषो ऽस्य व्यजायत  ॥ नर्प्_२,१६।८२ ॥  
त्रिकटुं प्रददौ भर्तुर्यत्नेन महता तदा  ।  
शीतार्तः कम्पमानो ऽसौ पत्न्यङ्गुलिमखण्डयत्  ॥ नर्प्_२,१६।८३ ॥  
उभयोर्दतयोः श्लेषः सहसा समपद्यत  ।  
तत्खण्डमङ्गुलेर्वक्त्रे स्थितं नृपतिवल्लभे  ॥ नर्प्_२,१६।८४ ॥  
अथ विक्रीय वलयं क्रीत्वा काष्ठानि भूरिशः  ।  
चितां सार्पिर्युतां चक्रे मध्ये धृत्वा पतिं तदा  ॥ नर्प्_२,१६।८५ ॥  
अवरुह्य च बाहुभ्यां पादेनाकृष्य पावकम्  ।  
मुखे सुखं समाधाय हृदये हृदयं तथा  ॥ नर्प्_२,१६।८६ ॥  
जघने जघनं देवि आत्मनः सन्निवेश्य वै  ।  
दाहयामास कल्याणी भर्तुर्देहं रुजान्वितम्  ॥ नर्प्_२,१६।८७ ॥  
आत्मना सह चार्वङ्गी ज्वलिते जातवेदसि  ॥ नर्प्_२,१६।८८ ॥  
वुमुच्य देहं सहसा जगाम पतिं समादाय च देवलोकम्  ।  
विशोधयित्वा बहुपापसङ्घान्स्वकर्मणा दुष्करसाधनेन  ॥ नर्प्_२,१६।८९ ॥  
  
इति श्रीबृहन्नारदीयपुराणोत्तरभागे पतिव्रतोपाख्यानं नाम षोडशो ऽध्यायः  
  
  
  
_____________________________________________________________  
  
  
  
पुत्र उवाच  
तस्मादीर्ष्यां परित्यज्य मोहिनीमनुभोजय  ।  
न मातरीदृशो धर्मो लोकेषु त्रिषु लभ्यते  ॥ नर्प्_२,१७।१ ॥  
स्वहस्तेन प्रियां भर्तुर्भार्यां या तु प्रभोजयेत्  ।  
सपत्नीं तु सपत्नी हि किञ्चिदन्नं ददाति च  ॥ नर्प्_२,१७।२ ॥  
तदनन्तं भवेद्देवि मातरित्याह नाभिजः  ।  
कुरु वाक्यं मयोक्तं हि स्वामिनि त्वं प्रसीद मे  ॥ नर्प्_२,१७।३ ॥  
तातस्य सौख्यं कर्तव्यमावाभ्यां वरवर्णिनी  ।  
भवेत्पापक्षयः सम्यक् स्वर्गप्राप्तिस्तथाक्षया  ॥ नर्प्_२,१७।४ ॥  
पुत्रस्य वचनं श्रुत्वा देवी सन्ध्यावली तदा  ।  
अभिमन्त्र्य परिष्वज्य तनयं सा पुनः पुनः  ॥ नर्प्_२,१७।५ ॥  
मूर्ध्नि चैनमुपाघ्राय वचनं चेदमब्रवीत्  ।  
करिष्ये वचनं पुत्र त्वदीयं धर्मसंयुतम्  ॥ नर्प्_२,१७।६ ॥  
इर्ष्यां मानं परित्यज्य भोजयिष्यामि मोहिनीम्  ।  
शतपुत्रा ह्यहं पुत्र त्वयैकेन सुतेन हि  ॥ नर्प्_२,१७।७ ॥  
नियमैर्बहुभिर्जातो देहक्लेशकरैर्भवान्  ।  
व्रतराजेन चीर्णेन प्राप्तस्त्वमचिरात्सुतः  ॥ नर्प्_२,१७।८ ॥  
नहीदृशं व्रतं लोके फलदायि प्रदृश्यते  ।  
सद्यः प्रत्ययकारीदं महापातकनाशनम्  ॥ नर्प्_२,१७।९ ॥  
किं जातैर्बहुभिः पुत्रैः शोकसन्तापकारकैः  ।  
वरमेकः कुलालम्बी यत्र विश्रमते कुलम्  ॥ नर्प्_२,१७।१० ॥  
त्रैलोक्यादुपरिष्ठाहं त्वां प्राप्य जठरे स्थितम्  ।  
धन्यानि तानि शूलानि यैर्जातस्त्वं सुतो ऽनघ  ॥ नर्प्_२,१७।११ ॥  
सप्तद्वीपपतिः शूरः पितुर्वचनकारकः  ।  
आह्लादयति यस्तातं जननीं वापि पुत्रकः  ॥ नर्प्_२,१७।१२ ॥  
तं पुत्रं कवयः प्राहुर्वाख्यमपरं सुतम्  ।  
एवमुक्त्वा तु वचनं देवी सन्ध्यावली तदा  ॥ नर्प्_२,१७।१३ ॥  
वीक्षां चक्रे ऽथ भाण्डानि षड्रसस्य तु हेतवे  ।  
तस्या वीक्षणमात्रेण परिपूर्णानि भूपते  ॥ नर्प्_२,१७।१४ ॥  
षड्रसत्य सुखोष्णस्य मोहिनीभोजनेच्छया  ।  
अमृतस्वादुकल्पस्य जनस्य तु महीपते  ॥ नर्प्_२,१७।१५ ॥  
ततो दर्वीं समादाय काञ्चनीं रत्नसंयुताम्  ।  
परिवेषयदव्यग्रा मोडिन्याश्चारुहासिनी  ॥ नर्प्_२,१७।१६ ॥  
काञ्चने भाजने श्लेक्ष्णे मानभोजनवेष्टिते  ।  
शनैः शनैश्च बुभुजे इष्टमन्नं सुसंस्कृतम्  ॥ नर्प्_२,१७।१७ ॥  
उपविश्यासने देवी शातकौभमये शुभे  ।  
वीज्यमाना वरारोहा व्याजनेन सुगीतिना  ॥ नर्प्_२,१७।१८ ॥  
धर्माङ्गदगृही तेन शिखिपुच्छभवेन तु  ।  
सा भुक्ता ब्रह्मतनया तदन्नममृतोपमम्  ॥ नर्प्_२,१७।१९ ॥  
चतुर्गुणेन शीतेन कृत्वा शौचमथात्मनः  ।  
जगृहे पुत्रदत्तं तु ताम्बूलं तत्सुगन्धिमत्  ॥ नर्प्_२,१७।२० ॥  
वरचन्दनयुक्तेन हस्तेन वरवर्णिनी  ।  
ततः प्रहस्य शनकैः प्राह सन्ध्यावलीं नृप  ॥ नर्प्_२,१७।२१ ॥  
जननी किं तु देवि त्वं वृषाङ्गदनृपस्य तु  ।  
न मया हि परिज्ञाता श्रमस्वेदितया शुभे  ॥ नर्प्_२,१७।२२ ॥  
वदत्येवं ब्रह्मसुता यावत्सन्ध्यावलीं नप  ।  
तावत्प्रणम्य नृपतेः पुत्रो वचनमब्रवीत्  ॥ नर्प्_२,१७।२३ ॥  
उदरे ह्यनया देव्या घृतः संवत्सरत्रयम्  ।  
तव भर्तुः प्रसादेन वृद्धिं सम्प्राप्तवानहम्  ॥ नर्प्_२,१७।२४ ॥  
सन्त्यनेकानि मातॄणां शतानि मम सुन्दरि  ।  
अस्याः पीतं पयो भूरि कुचयोः स्नेहसम्प्लुतम्  ॥ नर्प्_२,१७।२५ ॥  
अनया सा रुजा तीव्रा विधृता प्रायशो जरा  ।  
इयं मां जनयित्वैव जाता शिथिलबन्धना  ॥ नर्प्_२,१७।२६ ॥  
तन्नास्ति त्रुषु लोकेषु यद्दत्वा चानृणो भवेत्  ।  
मातुः पुत्रस्य चार्वङ्गि सत्यमेतन्मयेरितम्  ॥ नर्प्_२,१७।२७ ॥  
सो ऽहं धन्यतरो लोके नास्ति मत्तो ऽधिकः पुमान्  ।  
उत्सङ्गे वर्तयिष्यामि मातृसङ्घस्य नित्यशः  ॥ नर्प्_२,१७।२८ ॥  
नोत्सङ्गे चेज्जनन्या हि तनयो विशति क्वचित्  ।  
मातृसौख्यं न जानाति कुमारी भर्तृजं यथा  ॥ नर्प्_२,१७।२९ ॥  
मातुरुत्सङ्गमारूढः पुत्रो दर्पान्वितो भवेत्  ।  
हारमुत्तमदेहस्थं हस्तेनाहर्तुमिच्छति  ॥ नर्प्_२,१७।३० ॥  
पाल्यमानो जनन्या हि पितृहीनो ऽपि दर्पितः  ।  
समीहते जगद्धर्तुं सवीर्यं मातृजं पयः  ॥ नर्प्_२,१७।३१ ॥  
एतज्जठरसंसर्गि भवत्युत्सङ्गशङ्कितः  ।  
अस्याश्चैवापराणां च विशेषो यदि मे न चेत्  ॥ नर्प्_२,१७।३२ ॥  
तेन सत्येन मे तातो जीवताच्छरदां शतम्  ।  
एवं ब्रुवाणे तनये मोहिनी विस्मयं गता  ॥ नर्प्_२,१७।३३ ॥  
कथमस्य प्रहर्तव्यं मया निर्घृणशीलया  ।  
विनीतस्य ह्यपापस्य औचित्यं पापिनो गृहे  ॥ नर्प्_२,१७।३४ ॥  
पितुः शुश्रूषणं यस्य न तस्य सदृशं क्षितौ  ।  
एवं गुणाधिकस्याहं कर्तुं कर्म जुगुप्सिताम्  ॥ नर्प्_२,१७।३५ ॥  
पुत्रस्य धर्मशीलस्य भूत्त्वा तु जननी क्षितौ  ।  
एवं विमृश्य बहुधा मोहिनी लोकसुन्दरी  ॥ नर्प्_२,१७।३६ ॥  
उवाच तनयं बाला शीघ्रमानय मे पतिम्  ।  
न शक्नोमि विना तेन मुहूर्तमपि वर्तितुम्  ॥ नर्प्_२,१७।३७ ॥  
ततः स त्वरितं गत्वा प्रणम्य पितरं नृप  ।  
कनिष्ठा जननी तात शीघ्रं त्वां द्रष्टुमिच्छति  ॥ नर्प्_२,१७।३८ ॥  
प्रसादः क्रियतां तस्याः पूज्यतां ब्रह्मणः सुता  ।  
पुत्रवाक्येन नृपतिरतत्क्षणाद्गन्तुमुद्यतः  ॥ नर्प्_२,१७।३९ ॥  
प्रहृष्टवदनो भूत्वा सन्ध्यावल्या निवेशनम्  ।  
सम्प्रविश्य गृहे राजा ददर्श शयनस्थिताम्  ॥ नर्प्_२,१७।४० ॥  
मोहिनीं मोहसंयुक्तां तप्तकाञ्चनसप्रभाम्  ।  
उपास्य मानां प्रियया सन्ध्यावल्या शनैः शनैः  ॥ नर्प्_२,१७।४१ ॥  
पुत्रवाक्यात्परित्यज्य क्रोधं सापत्न्यजं तथा  ।  
दृष्ट्वा रुक्माङ्गदं प्राप्तं शयने मोह्य सुन्दरी  ॥ नर्प्_२,१७।४२ ॥  
प्रहृष्टवदना प्राह राजानं भूरिदक्षिणम्  ।  
इहोपविश्यतां कान्त पर्यङ्के मृदुतूलके  ॥ नर्प्_२,१७।४३ ॥  
सर्वं निरीक्षितं भूप राज्यतन्त्रं त्वया चिरम्  ।  
अद्यापि नहि ते वाञ्छा राज्ये परिनिवर्तते  ॥ नर्प्_२,१७।४४ ॥  
मन्ये दुष्कृतिनं भूप त्वामत्र धरणीतले  ।  
यः समर्थं सुतं ज्ञात्वा स्वयं पश्येन्नृपश्रियम्  ॥ नर्प्_२,१७।४५ ॥  
तस्मात्त्वत्तो ऽधिको नास्ति दुःखी लोकेषु कश्चन  ।  
सुपुत्राणां पितॄणां हि सुखं याति क्षणं नृप  ॥ नर्प्_२,१७।४६ ॥  
दुःखेन पापभोक्तॄणां विषयासक्तचेतसाम्  ।  
सर्वाश्च प्रकृती राजंस्तवेष्टाः पूर्णपुण्यजाः  ॥ नर्प्_२,१७।४७ ॥  
धर्माङ्गदे पालयाने कथं त्वं वीक्षसे ऽधुना  ।  
परित्यज्य प्रियासौख्यं कीनाश इव दुर्बलः  ॥ नर्प्_२,१७।४८ ॥  
यदि पालयसे राज्यं मया किं ते प्रयोजनम्  ।  
निष्प्रयोजनमानीता क्षीरसागरमस्तकात्  ॥ नर्प्_२,१७।४९ ॥  
विड्भोज्या हि भविष्यामि पक्षिणामामिषं यथा  ।  
यो भार्यां यौवनोपेतां न सेवेदिह दुर्मतिः  ॥ नर्प्_२,१७।५० ॥  
कृत्याचरणसक्तस्तु कुतस्तस्य भवेत्प्रिया  ।  
असेविता व्रजेद्भार्या अदत्तं हि धनं व्रजेत्  ॥ नर्प्_२,१७।५१ ॥  
अरक्षितं व्रजेद्राज्यं अनभ्यस्तं श्रुतं व्रजेत्  ।  
नालसैः प्राप्यते विद्या न भार्या व्रतसंस्थितैः  ॥ नर्प्_२,१७।५२ ॥  
नानुष्ठानं विना लक्ष्मीर्नाभक्तैः प्राप्यते यशः  ।  
नोद्यमी सुखमाप्नोति नाभार्यः सन्ततिं लभेत्  ॥ नर्प्_२,१७।५३ ॥  
नाशुचिर्द्धर्ममाप्नोति न विप्रो ऽप्रियवाग्धनम्  ।  
अपृच्छन्नैव जानाति अगच्छन्न क्वचिद्व्रजेत्  ॥ नर्प्_२,१७।५४ ॥  
अशिश्यो न क्रियां वेत्ति न भयं वेत्ति जागरी  ।  
कस्माद्भूपाल मां त्यक्त्वा धर्माङ्गदगृहे शुभे  ॥ नर्प्_२,१७।५५ ॥  
वीक्ष्यसे राज्यपदवीं समर्थे तनये विभो  ॥ नर्प्_२,१७।५६ ॥  
एवं ब्रुबाणां तनयां विधेस्तु रतिप्रियां चारुविशालनेत्राम्  ।  
व्रीडान्वितः पुत्रसमीपवर्ती प्रोवाच वाक्यं नृपतिः प्रियान्ताम्  ॥ नर्प्_२,१७।५७ ॥  
  
इति श्रीबृहन्नारदीयपुराणोत्तरभागे मोहिनीचरिते मोहिनीवचनं नाम सप्तदशो ऽध्यायः  
  
  
_____________________________________________________________  
  
  
राजोवाच  
नाधिकारो मया मीरु कृतो नृपपरिग्रहे  ।  
श्रमातुरस्य निद्रा मे प्रवृत्ता मुखदायिनी  ॥ नर्प्_२,१८।१ ॥  
धर्माङ्गदं समाभाष्य मोहिनीं नय मन्दिरम्  ।  
पूजयस्व यथान्या ममेषा पत्नी प्रिया मम  ॥ नर्प्_२,१८।२ ॥  
निजं कमलपत्राक्ष सर्वरत्नविभूषितम्  ।  
निर्वातवातसंयुक्तं सर्वर्तुसुखदायकम्  ॥ नर्प्_२,१८।३ ॥  
एवमादिश्य तनयमहं निद्रामुपागतः  ।  
शयनं प्राप्य कष्टात्ते अभाग्यो हि धनं यथा  ॥ नर्प्_२,१८।४ ॥  
विबुद्धमात्रः सहसा त्वत्समीपमुपागतः  ।  
यद्व्रवीषि वचो देवि तत्करोमि न संशयः  ॥ नर्प्_२,१८।५ ॥  
मोहिन्युवाच  
परिसान्त्वय राजेन्द्र इमान्दारान्सुदुःखितान्  ।  
ममोद्वाहेन निर्विण्णान्निराशान्कामभोगयोः  ॥ नर्प्_२,१८।६ ॥  
ज्येष्ठानां रूपयुक्तानां कलत्राणां विशाम्पते  ।  
मूर्घ्नि कीलं कनिष्ठाख्यं यो हि राजन्निखानयेत्  ॥ नर्प्_२,१८।७ ॥  
न सद्गतिर्भवेत्तस्य न त सा विन्दते परम्  ।  
पतिव्रताश्रुदग्धायाः का शान्तिर्मे भविष्यति  ॥ नर्प्_२,१८।८ ॥  
जनितारं हि मे भस्म कुर्य्युर्देव्यः पतिव्रताः  ।  
किं पुनः प्राकृतं भूप त्वादृशीं तथा  ॥ नर्प्_२,१८।९ ॥  
सन्ध्यावलीसमा नारी त्रैलोक्ये नास्ति भूमिप  ।  
तव स्नेहनिबद्धाङ्गी सम्भोजयति षड्रसैः  ॥ नर्प्_२,१८।१० ॥  
प्रियाणि चाटुवाक्यानि वदती तव गौववात्  ।  
एवंविधा हि शतशो नार्यः सन्ति गृहे तव  ॥ नर्प्_२,१८।११ ॥  
यासां न पादरजसा तुल्याहं भूपते क्वचित्  ।  
मोहिनी वचनं श्रुत्वा व्रीडितो ह्यभवन्नृपः  ॥ नर्प्_२,१८।१२ ॥  
सपुत्रायाः समीपे तु ज्येष्ठाया नृपतिस्तदा  ।  
इङ्गितज्ञः सुतो ज्ञात्वा दशावस्थागतां नृपम्  ॥ नर्प्_२,१८।१३ ॥  
पितरं कामसन्तप्तं मोहिन्यर्थे विमोहितम्  ।  
मातृः सर्वाः समाहूय सन्ध्यावलिपुरोगमाः  ॥ नर्प्_२,१८।१४ ॥  
कृताञ्जलिपुटो भूत्वा एवमाह प्रिय वचः  ।  
विमोहिनी मे जननी नवोढा ब्राह्मणः सुता  ॥ नर्प्_२,१८।१५ ॥  
सा च प्रार्थयते देव्यो राजानं रहसिस्थितम्  ।  
आत्मना सह खेलार्थं तन्मोदध्वं सुहर्षिताः  ॥ नर्प्_२,१८।१६ ॥  
मातर ऊचुः  
को ऽनुमोदयते पुत्र सर्पभक्षणमात्मनः  ।  
को हि दीपयते वह्निं स्वदेहे देहिनां वर  ॥ नर्प्_२,१८।१७ ॥  
को भक्षयेद्विषं घोरं कश्छिन्द्यादात्मनः शिरः  ।  
कस्तरेत्सागरं बद्ध्वा ग्रीवायां दारुणां शिलाम्  ॥ नर्प्_२,१८।१८ ॥  
को गच्छेद्द्वीपिवदनं कः केशान्सुहरेर्हरेत्  ।  
को निषीदति धारायां खङ्गस्या काशभासिनः  ॥ नर्प्_२,१८।१९ ॥  
कानुमोदयते भर्त्रा सपत्न्याः क्रीडनं किल  ।  
सर्वस्यापि प्रदानेन नैतन्मनसि वर्तते  ॥ नर्प्_२,१८।२० ॥  
वरं हि छेदनं मूर्ध्नस्तत्क्षणात्तु वरासिना  ।  
का दृष्ट्या दयितं कान्तं निरीक्षेदन्ययाहृतम्  ॥ नर्प्_२,१८।२१ ॥  
का सा सीमन्तिनी लोके भवेदेतादृशी क्वचित्  ।  
आत्मप्राणसमं कान्तमन्यस्त्रीकुचपीडनम्  ॥ नर्प्_२,१८।२२ ॥  
संश्रुत्य सहते या तु किं पुनः स्वेन चक्षुषा  ।  
सर्वेषामेव दुःखानां दुःखमेतदनन्तकम्  ॥ नर्प्_२,१८।२३ ॥  
यद्भर्तान्याङ्गनासङ्क्तो दृश्यटते स्वेन चक्षुषा  ।  
वरं सर्वा मृताः पुत्र युगपन्मातरस्तव  ॥ नर्प्_२,१८।२४ ॥  
न तु मोहिनिसंयुक्तो दृश्यो ऽयं नृपतिः पतिः  ।  
धर्माङ्गद उवाच  
यदि मे न पितुः सौख्यं करिष्यथ शुभाननाः  ॥ नर्प्_२,१८।२५ ॥  
विषमालोड्य पास्यामि युष्मत्सौख्यं मृते मयि  ।  
कर्मणा मनसा वाचा या पितुर्दुःखमाचरेत्  ॥ नर्प्_२,१८।२६ ॥  
सा मे शत्रुर्वधार्हास्ति यदि सन्ध्यावली भवेत्  ।  
सर्वासां साधिका देवी मोहिनी जनकप्रिया  ॥ नर्प्_२,१८।२७ ॥  
क्रीडार्थमागता बाला मन्दराचलमन्दिरात्  ।  
तत्पुत्रवचनं श्रुत्वा वेपमाना हि मातरः  ॥ नर्प्_२,१८।२८ ॥  
ऊचुः सगद्गदां वाचं हितार्थं तनयस्य हि  ।  
अवश्यं तव वाक्यं हि कर्तव्यं न्यायसंयुतम्  ॥ नर्प्_२,१८।२९ ॥  
किं तु दानप्रदो भूत्वा मोहिनीं यातु ते पिता  ।  
यो भार्यामुद्वहेद्भर्ता द्वितीयामपरामपि  ॥ नर्प्_२,१८।३० ॥  
ज्येष्ठायै द्विगुणं तस्या दद्यच्चैवान्यथा ऋणी  ।  
अनुज्ञाप्य यदा भार्ता ज्येष्ठामन्यां समुद्वहेतक्  ॥ नर्प्_२,१८।३१ ॥  
तदा ज्येष्ठाभिलषितं देयमाहुः पुराविदः  ।  
ज्येष्ठया सहितः कुर्यादिष्टापूर्तं नरोत्तमः  ॥ नर्प्_२,१८।३२ ॥  
एष धर्मो ऽन्यथान्यायो जायते धर्मसङ्क्षयः  ।  
श्रुत्वा तु मातृवचनं प्रहष्टेनान्तरात्मनो  ॥ नर्प्_२,१८।३३ ॥  
एकैकस्यै ददौ साग्रां कोटिं कोटिं सुतस्तदा  ।  
सहस्रं नगराणां च ग्रामाणां प्रददौ तथा  ॥ नर्प्_२,१८।३४ ॥  
चतुरश्वतरीभिश्चपृथग्युक्ता नृपात्मजः  ।  
एकैकस्य ददावष्टौ रथान्काञ्चनमालिनः  ॥ नर्प्_२,१८।३५ ॥  
वाससामयुतं प्रादाद्येषां मूल्यं शताधिकम्  ।  
शुद्धस्य मेरुजातस्य अक्षयस्य नुपात्मजः  ॥ नर्प्_२,१८।३६ ॥  
काञ्चनस्य ददौ लक्षमेकैकं प्रतिमातरम्  ।  
दासानां च शतं साग्रं दासीनां च नृपात्मजः  ॥ नर्प्_२,१८।३७ ॥  
धेनूनां घटदोग्ध्रीणामेकैकस्यै तथायुतम्  ।  
युगन्धराणां भद्राणां शतानि दश वै पृथक्  ॥ नर्प्_२,१८।३८ ॥  
दशप्रकारं नृपते धान्यं च प्रददौ सुतः  ।  
वाटीनां तु सहस्राणां शतं प्रादाद्धसन्निव  ॥ नर्प्_२,१८।३९ ॥  
कुम्भायुतं सर्पिषस्तु तैलस्य च पृथग्ददौ  ।  
अजाविकमसङ्ख्यातमेकैकस्यै न्यवेदयत्  ॥ नर्प्_२,१८।४० ॥  
सहस्रेण सहस्रेण सुवर्णस्य व्यभूषयत्  ।  
आखण्डलास्त्रयुक्तरथ भूषणस्य सुभक्तिमान्  ॥ नर्प्_२,१८।४१ ॥  
धात्रीप्रमाणैर्हरिश्च मौक्तिकैर्दीप्तिसंयुतैः  ।  
प्रददौ संहतान्कृत्वा वलयान्पञ्च सप्त च  ॥ नर्प्_२,१८।४२ ॥  
पञ्चाशच्च शते द्वे तु भौक्तिकानि महीपते  ।  
सन्ध्यावल्यां स्थितानीह शीतांशुप्रतिमानि च  ॥ नर्प्_२,१८।४३ ॥  
एकैकस्यै ददौ पुत्रोस हारयुग्मं मनोहरम्  ।  
कुङ्कुमं चन्दनं भूरि कर्पूरं प्रस्थसङ्ख्यया  ॥ नर्प्_२,१८।४४ ॥  
कस्तूरिकां तथा ताभ्यो भूयसीं प्रददौ सुतः  ।  
मातॄणामविशेषेण पितुः सुखमभीप्सयन्  ॥ नर्प्_२,१८।४५ ॥  
भाजनानि विचित्राणि जलपात्राण्यनेकशः  ।  
घृतक्षीरस्य पात्राणि पेयस्य विविधस्य च  ॥ नर्प्_२,१८।४६ ॥  
चतुर्द्दशशतं प्रादात्सहस्रेण समन्वितम्  ।  
स्थालीनां काञ्चनीनां हि सकुम्भानां नृपात्मजः  ॥ नर्प्_२,१८।४७ ॥  
एकैकस्यै ददौ भूप शतानि त्रीणि पञ्च च  ।  
करेणूनां सवेगानां मांसविक्रान्तकन्धराम्  ॥ नर्प्_२,१८।४८ ॥  
विंशतिं विंशतिं प्रादादुष्ट्रीणां च शतं शतम्  ।  
शिबिकानां सवेषाणां पुंसां पीवरगामिनाम्  ॥ नर्प्_२,१८।४९ ॥  
प्रददौ दश सप्ताश्वान्मातॄणां सुखयायिनः  ।  
एवं दत्वा बहुधनं बह्वीभ्यो नृपनन्दनः  ॥ नर्प्_२,१८।५० ॥  
धन्यो धनपतिप्रख्यश्चक्रे तासां प्रदक्षिणाः  ।  
कृताञ्जलिपुटो भूत्वा इदं वचनमब्रवीत्  ॥ नर्प्_२,१८।५१ ॥  
ममोपरोधात्प्रणतस्य मूर्ध्नापतिं समुद्दिश्य यथा भवत्यः  ।  
ब्रुवन्तु सर्वाः पितरं ममाद्य स्वैरेण सम्भुङ्क्ष्व नरेशं मोहिनीम्  ॥ नर्प्_२,१८।५२ ॥  
न  चास्मदीया भवता किलेर्ष्या स्वल्पापि कार्या मनसि प्रतीता  ।  
विमोहिनीं ब्रह्मसुतां सुशीलां रमस्व सौख्येन रहः शतानि  ॥ नर्प्_२,१८।५३ ॥  
तत्पुत्रवाक्यं हि निशम्य सर्वाः संहृष्टलोम्न्यो नृपनाथमूचुः  ।  
स्वभूदुहित्रा सुचिरं रमस्व विदेहपुत्र्येव रघुप्रवीरः  ॥ नर्प्_२,१८।५४ ॥  
न शल्यभूता कुशकेतुपुत्री त्वत्सङ्गमाद्विद्वि न संशयो ऽत्र  ।  
पुत्रौजसा दुःखविमुक्तभावात्समीरितं वाक्यमिदं प्रतीहि  ॥ नर्प्_२,१८।५५ ॥  
  
इति श्रीबृहन्नारदीयपुराणोत्तरभागे मातृसन्मानं नाम अष्टादशो ऽध्यायः  
  
  
_____________________________________________________________  
  
  
वसिष्ठ उवाच  
सो ऽनुज्ञातो महीपालः प्रियाभिः प्रियकामुकः  ।  
प्रहर्षमतुलं लेभे धर्माङ्गदमुवाच ह  ॥ नर्प्_२,१९।१ ॥  
एतां द्वीपवतीं पृथ्वीं परिपालय पुत्रक  ।  
कृत्वा दुष्टवधं त्वादावप्रमत्तः सदोद्यतः  ॥ नर्प्_२,१९।२ ॥  
सदावसरसंयुक्तः सदाचारनिरीक्षकः  ।  
सदा चेतनसंयुक्तः सदा वाणिज्यवल्लभः  ॥ नर्प्_२,१९।३ ॥  
सदा भ्रमणशीलश्च सदा दानरतिर्भव  ।  
सदा कौटिल्यहीनश्च सदाचाररतः सदा  ॥ नर्प्_२,१९।४ ॥  
अपरं शृणु मे पुत्र यत्कर्त्तव्यं त्वयाधुना  ।  
अविश्वासस्तु सर्वत्र भूमिपानां प्रशस्यते  ॥ नर्प्_२,१९।५ ॥  
कोषस्य च परिज्ञानं जनानां जनवल्लभ  ।  
रसवद्द्रव्यमाकर्षेः पुष्पेभ्य इव षट्पदः  ॥ नर्प्_२,१९।६ ॥  
त्वया पुत्रेण सम्प्राप्तं पुनरेवेह यौवनम्  ॥ नर्प्_२,१९।७ ॥  
इमामपूर्वां वररूपमोहिनीं सम्प्राप्य भार्यां द्विजराजवक्त्राम्  ।  
सुखेन संयोज्य च ते ऽद्य भारं सप्तोदधिद्वीपभवं प्ररंस्ये  ॥ नर्प्_२,१९।८ ॥  
व्रीडाकरस्तात मनुष्यलोके समर्थपुत्रे सुरताभिकामी  ।  
भवेत्पिता चेद्ब्रलिभिश्च युक्तो जीर्णद्विजः श्वेतशिरोरुहश्च  ॥ नर्प्_२,१९।९ ॥  
जीर्णो ऽप्यजीर्णस्तव सौख्यवृद्धो वाञ्छे इमां लोकवरां वरार्हाम्  ।  
सन्त्यज्य देवान्मम हेतुमागतामनङ्गबाणाभिहतां सुनेत्राम्  ॥ नर्प्_२,१९।१० ॥  
कामं रमिष्ये द्रुतकां चनाभां ह्येकान्तशीलः परिपूर्णचेताः  ।  
भूत्वा तु गुप्तो वननिर्झरेषु रम्येषु दिव्येषु नदीतटेषु  ॥ नर्प्_२,१९।११ ॥  
इयं पुरन्ध्री मम जीविताधिका सुखेन धार्या त्रिदिवैकनारी  ।  
अस्यास्तु हेतोर्विबुधा विमूढा यथा रमायै धरणीशसङ्घाः  ॥ नर्प्_२,१९।१२ ॥  
तद्वाक्यमाकर्ण्य पितुः सुबुद्धिः प्रणम्य भक्त्या जननीसमेतम्  ।  
नृपोत्तमं तं नृपनन्दनो ऽसौ दिदेश भोगार्थमनेकवित्तम्  ॥ नर्प्_२,१९।१३ ॥  
आज्ञाविधेयांस्तु पितुर्नियोज्य दासांश्च दासीश्च हिरण्यकण्ठीः  ।  
मत्स्यध्वजार्त्तस्य सुखाय पुत्रस्ततो महीरक्षणमाचचार  ॥ नर्प्_२,१९।१४ ॥  
नृपैस्तुतो धर्मविभूषणो ऽसौ समावृतो द्वीपवतीं समग्राम्  ।  
तस्येत्थमुर्वीं चरतश्च भूप न पापबुद्धिं कुरुते जनैघः  ॥ नर्प्_२,१९।१५ ॥  
न चापि वृक्षः फलपुष्पहीनो न क्षेत्रमासीद्यवशालिहीनम्  ।  
स्रवन्ति गावो घटपूरदुग्धं घृताधिकं शर्करवत्सुमिष्टम्  ॥ नर्प्_२,१९।१६ ॥  
क्षीरं सुपेयं सकलार्तिनाशनं पापापहं पुष्टिविवर्धनं च  ।  
जनो न कश्चिद्विभवस्य गोप्ता भर्तुहिं भार्या न कटूक्तिवादिनी  ॥ नर्प्_२,१९।१७ ॥  
पुत्रो विनीतः पितृशासने रतो वधूः स्थिता हस्तपुटे च श्वश्रोः  ।  
द्विजोपदेशे हि जनो व्यवस्थितो वेदोक्तधर्माचरणाद्द्विजोत्तमाः  ॥ नर्प्_२,१९।१८ ॥  
न भुञ्जते माधववासरे जना न यान्ति शोषं भुविः निम्नगास्तु  ।  
सम्भुज्य माना नहि यान्ति सम्पदः सम्भोगयुक्तैरपि मानवैः क्षयम्  ॥ नर्प्_२,१९।१९ ॥  
विवृद्धिमायान्ति जलैरिवोर्द्ध्वं दूर्वातृणं शाद्वलतामुपैति  ।  
कृती च लोको ह्यभवत्समस्तो धर्माङ्गदे पालनसम्प्रवृत्ते  ॥ नर्प्_२,१९।२० ॥  
भुक्त्वा तु सौख्यानि च यान्ति मानवा हरेः पदं तद्दिनसेवनेन  ।  
द्वाराणि सध्वान्तनिशासु भूप गुप्तानि कुर्वन्ति न दस्यु भीताः  ॥ नर्प्_२,१९।२१ ॥  
न चापि गोपेषु ददन्ति वृत्तिं स्वेच्छाचरा मन्दिरमाव्रजन्ति  ।  
क्षीरं क्षरन्त्यो घटवत्सुभूरिशो वत्सप्रियाः शान्तिकराश्च गावः  ॥ नर्प्_२,१९।२२ ॥  
अकृष्टपच्या धरणी समस्ता प्ररूढसस्या किल लाङ्गलं विना  ।  
मातुः पयोभिः शिशवः सुपुष्टा भर्तुः प्रयोगैः प्रमदाः सुपुष्टाः  ॥ नर्प्_२,१९।२३ ॥  
नृपैः सुगुप्तास्तु जनाः सुपुष्टाः सत्याभियुक्तो हि वृषः सुपुष्टः  ।  
एवं विधे धर्मरतिप्रधाने जने प्रवृत्ते हरिभक्तियुक्ते  ।  
संरक्ष्यमाणे हि नृपात्मजेन जगाम कालः सुखहे तुभूतः  ॥ नर्प्_२,१९।२४ ॥  
निरामयो भूतिसमन्वितश्च सभूरिवर्षोत्सवकारकश्च  ।  
पृथ्वीपतिश्चातिविमोहितश्च विमोहिनीचेष्टितसौख्ययुक्तः  ॥ नर्प्_२,१९।२५ ॥  
दिनं न जानाति न चापि रात्रिं मासं च पक्षं च स वत्सरं च  ।  
अतीव मुग्धः सुरतेन तस्या विरञ्चिपुत्र्याः शुभचेष्टितायाः  ॥ नर्प्_२,१९।२६ ॥  
विमोहिनीसङ्गमने नृपस्य बभूव शक्तिस्त्वधिका मनोजे  ।  
यथा यथा सेवत एव भूपस्तथा तथा वृद्धिमियर्ति वीर्यम्  ।  
पक्षेषु शुक्लेष्विव शीतभानुर्न क्षीयते सन्ततसेवनेन  ॥ नर्प्_२,१९।२६ ॥  
वृन्दारकः पीतसुधारसो यथा संस्पृश्य संस्पृश्य पुनर्नवो ऽसौ  ।  
पिबंस्तु पानं सुमनोहरं हि शृण्वंस्तु गीतं सुपदप्रयुक्तम्  ॥ नर्प्_२,१९।२७ ॥  
पश्यंश्च रूपं स नितम्बिनीनां स्पृशन्स्पृशन्मोहिनिवक्त्रचन्द्रम्  ।  
विमर्द्दमानस्तु करेण तुङ्गौ सुखेन पीनौ पिशितोपरूढौ  ॥ नर्प्_२,१९।२९ ॥  
घनस्तनौ काञ्चनकुम्भतुल्यौ प्रच्छादितौ हारविभूषणेन  ।  
वलित्रयं नातिविवर्द्धमानं मनोहरं लोमशराजिशोभम्  ॥ नर्प्_२,१९।३० ॥  
स्तनस्य रूपं परितो विलोक्य दध्रे वराङ्ग्याः शुभलोचनायाः  ।  
नहीदृशं चारुतरं नितान्तं नितम्बिनीनां मनसो ऽभिरामम्  ॥ नर्प्_२,१९।३१ ॥  
यादृग्विधं मोहिनमोहनार्थं विनिर्मितं यद्विधिना स्वरूपम्  ।  
मृगेन्द्रशत्रोःकरसन्निकाशे जङ्घे विलोमे द्रुतकाञ्चनाभे  ॥ नर्प्_२,१९।३२ ॥  
शशाङ्ककान्तिर्द्दशनस्य पङ्क्तिर्निगूढगुल्फे जनमोहनार्थम्  ।  
आपादशीर्षं किल तत्स्वरूपं सम्पश्यतच्चारुविशालनेत्र्याः  ॥ नर्प्_२,१९।३३ ॥  
मेने सुराणामधिकं हि राजा कृतार्थमात्मानमतीव हर्षात्  ।  
अहो सुतन्वी विपुलेक्षणेयं याचिष्यते यच्च तदेव देयम्  ॥ नर्प्_२,१९।३४ ॥  
अस्यास्तु रम्ये सुरते शुभाया दास्यामि चान्ते निजवित्तजातम्  ।  
सुदुर्लभं देयमदेयमन्यैर्दास्यामि चास्या यदि वाप्यदेयम्  ॥ नर्प्_२,१९।३५ ॥  
यद्यप्यदेयं मम जीवितं हि याचिष्यते चेद्यदि हेमवर्णा  ।  
दास्यामि चेदं न विचारयिष्ये पुत्रं विना नास्ति नदेयमस्याः  ॥ नर्प्_२,१९।३६ ॥  
  
इति श्रीबृहन्नारदीयपुराणोत्तरभागे मोहिनीप्रणयवर्णनं नामैकोनविंशो ऽध्यायः  
  
  
_____________________________________________________________  
  
  
वसिष्ठ उवाच  
एवं सुरतमूढस्य राज्ञो रुक्माङ्गदस्य च  ।  
त्रीणि पञ्च च वर्षाणि व्यतीतानि सुखेन वै  ॥ नर्प्_२,२०।१ ॥  
सम्प्राप्ते नवमे वर्षे पुत्रो धर्माङ्गदो बली  ।  
जित्वा विद्याधरान्पञ्च मलये पर्वतोत्तमे  ॥ नर्प्_२,२०।२ ॥  
आजहार मणीन्पञ्च सर्वकामप्रदान् शुभान्  ।  
एकं काञ्चनदातारं कोटिकोटिगुणं शुभम्  ॥ नर्प्_२,२०।३ ॥  
द्वितीयं वस्त्रभूषादिलक्षकोटिप्रदं तथा  ।  
तृतीयममृतस्रावि पुनर्यौवनकारकम्  ॥ नर्प्_२,२०।४ ॥  
सभागृहप्रकर्तारं चतुर्थं चान्नसाधकम्  ।  
पञ्चमं व्योभगतिदं त्रैलोक्यपरिसर्पणम्  ॥ नर्प्_२,२०।५ ॥  
तान्मणीन्गृह्य मनसा विद्याधरसमन्वितः  ।  
स्त्रीभिर्विद्याधराणां च साश्रुनेत्राभिरावृतः  ॥ नर्प्_२,२०।६ ॥  
ववन्दे चरणौ मातुः पितू रुक्माङ्गदस्य च  ।  
मणीन्पञ्च समर्प्याथ पादयोः प्राह सन्नतः  ॥ नर्प्_२,२०।७ ॥  
इमे जिता मया तात पञ्च विद्याधरा रणे  ।  
मलये भूधरश्रेष्ठे वैष्णवास्त्रेण भूपते  ॥ नर्प्_२,२०।८ ॥  
इमे ते भृत्यतां प्राप्ताः सस्त्रीका नृपसत्तम  ।  
मणीन्प्रयच्छ मोहिन्यै भुजभूषणहेतवे  ॥ नर्प्_२,२०।९ ॥  
सर्वकामप्रदा ह्येते पुनर्यौवनकारिणः  ।  
जीर्णदन्ताः पुनर्बाला भवन्ति मणिधारणात्  ॥ नर्प्_२,२०।१० ॥  
वस्त्रहर्म्यसुवर्णानां स्वर्गतेरमृतस्य च  ।  
दातारो मासयुद्धेन साधितास्तव तेजसा  ॥ नर्प्_२,२०।११ ॥  
साधितानि मया कृच्छ्रात्सप्तद्वीपानि भूपते  ।  
करदानिसमस्तानि कृतानि तव तेजसा  ॥ नर्प्_२,२०।१२ ॥  
समुद्रे च प्रविष्टस्य गतः संवत्सरो मम  ।  
जिता भोगवती तात मया नागसमावृता  ॥ नर्प्_२,२०।१३ ॥  
आहृता नागकन्याश्च मया चायुतसङ्ख्यकाः  ।  
तत्रापि हाररत्नानि सुबहून्याहृतानि च  ॥ नर्प्_२,२०।१४ ॥  
पुनश्चाहं गतस्तात दानवानां पुरं महत्  ।  
तान्निर्जित्यं च कन्यानां सुरूपाणां सुवर्चसाम्  ॥ नर्प्_२,२०।१५ ॥  
आहृतानि मया त्रीणि सहस्राणि च पञ्च च  ।  
दशकोट्यस्तु रत्नानां दीपकर्म निशागमे  ॥ नर्प्_२,२०।१६ ॥  
कुर्वतां ते महीपाल आनीतास्तव मन्दिरे  ।  
ततो ऽहं वारुणं लोकं रसातलतलस्थितम्  ॥ नर्प्_२,२०।१७ ॥  
गतो वीर्यबलोत्सिक्तस्त्वदङ्घ्रियुगसेवकः  ।  
तत्रोक्तो वरुणो देवः स्थीयतां मत्पिन्तुर्वशे  ॥ नर्प्_२,२०।१८ ॥  
रुक्माङ्गदस्य नृपतेर्यदि जीवितुमिच्छसि  ।  
कुपितो मम वाक्येन वरुणो योद्धुमागतः  ॥ नर्प्_२,२०।१९ ॥  
तेन संवत्सरं युद्धं घोरं जातं रसातले  ।  
जितो नारायणास्त्रेण मया स जलनायकः  ॥ नर्प्_२,२०।२० ॥  
न हतः प्रमदावाक्यैस्तस्य जीवितरक्षणे  ।  
निर्जितेनायुतं दत्तं वाजिनां वातरंहसाम्  ॥ नर्प्_२,२०।२१ ॥  
एकतः श्यामकर्णानां शुभ्राणां चन्द्रवर्चसाम्  ।  
तृणतोयविहीना ये जीवन्ति बहुशः समाः  ॥ नर्प्_२,२०।२२ ॥  
एकां कन्यां सुरूपां मे पुरस्कृत्य स्वलङ्कृताम्  ।  
भार्यार्थे वरुणः प्रादात्साप्यानीता मया शुभा  ॥ नर्प्_२,२०।२३ ॥  
कुमारी तु समानीताः बहुवित्तसमन्विता  ।  
तन्निस्ति त्रिषु लोकेषु स्थानं तात सुदुर्गमम्  ॥ नर्प्_२,२०।२४ ॥  
यन्मया न जितं ह्यस्ति तवाङ्घ्रिपरिसेवनात्  ।  
तदुत्तिष्ठ परीक्षस्व त्वत्प्रसादार्जितां श्रियम्  ॥ नर्प्_२,२०।२५ ॥  
अहं च सम्पदः सर्वास्त्वदधीना विशाम्पते  ।  
यः पुत्रस्तात वदति मया लक्ष्मीः समर्जिता  ॥ नर्प्_२,२०।२६ ॥  
न देया भूमिदेवेभ्यः सो ऽपि वै नरकं व्रजेत्  ।  
आत्मसम्भावनं तात न कर्तव्यं सुतेन हि  ॥ नर्प्_२,२०।२७ ॥  
कुठारदात्रसदृशः पुत्रः सम्पत्समुच्चये  ।  
पितुः शौर्येण पुत्रस्य वर्द्धते धनसञ्चयः  ॥ नर्प्_२,२०।२८ ॥  
तैजसं दात्रमादाय लुनाति तृणसञ्चयान्  ।  
वायुना पूरितं वस्त्रं तारयेन्नौगतं जले  ॥ नर्प्_२,२०।२९ ॥  
यथा दारुमयी योषा चेष्टते कुहकेच्छया  ।  
तथाहि पितृवीर्येण पुत्रास्तेजोबलान्विताः  ॥ नर्प्_२,२०।३० ॥  
तस्मादियं माधवदेववल्लभा विलोकयस्वाद्य मयोपनीता  ।  
आत्मेच्छया यच्छतु रक्षताद्वा स्वसम्पदो मातृसमूहवर्याः  ॥ नर्प्_२,२०।३१ ॥  
  
इति श्रीबृहन्नारदीयपुराणोत्तरभागे धर्माङ्गददिग्विजयो नाम विंशो ऽध्यायः  
  
  
_____________________________________________________________  
  
  
  
मान्धातोवाच  
पुत्रस्य वचनं श्रुत्वा किं चकार महीपतिः  ।  
सा चापि मोहिनी ब्रह्मन्प्रिया राज्ञो विधेः सुता  ॥ नर्प्_२,२१।१ ॥  
आश्चर्यरूपं कथितमाख्यानं तु सुधोपमम्  ।  
विशेषतस्त्वया पुण्यं सर्वसन्देहभञ्जनम्  ॥ नर्प्_२,२१।२ ॥  
वसिष्ठ उवाच  
तत्पुत्रवचनं श्रुत्वा प्रहृष्टो नृपपुङ्गवः  ।  
उदतिष्ठत्प्रियायुक्तस्ताः श्रियश्चावलोकयत्  ॥ नर्प्_२,२१।३ ॥  
क्षणं हर्षान्वितो भूप राजा विष्णुपरायणः  ।  
नागकन्यास्तु ताः सर्वा वारुणीसहिता मुदा  ॥ नर्प्_२,२१।४ ॥  
प्रददौ तनये प्रेम्णा भार्यार्थं धर्मभूषणे  ।  
शेषं दानवनारीभिर्बहुरत्नसमन्वितम्  ॥ नर्प्_२,२१।५ ॥  
मोहिन्यै प्रददौ राजा कामबाणप्रपीडितः  ।  
संविभज्य पिता वित्तं धर्माङ्गदसमाहृतम्  ॥ नर्प्_२,२१।६ ॥  
पुरोहितमुवाचेदं काले चाहूय भूपतिः  ।  
सर्वासां मत्सुतो ब्रह्मन्पाणीन्गृह्णातु धर्मतः  ॥ नर्प्_२,२१।७ ॥  
कुमारीणां कुमारो ऽयं मद्वाक्ये संस्थितः सदा  ।  
वैवाह्यलग्ने नक्षत्रे मुहूर्ते सर्वकामदे  ॥ नर्प्_२,२१।८ ॥  
वाचयित्वा द्विजान्स्वस्ति गोस्वर्णाम्बरतोषितान्  ।  
विवाहं कुरु पुत्रस्य मम धर्माङ्गदस्य वै  ॥ नर्प्_२,२१।९ ॥  
यः पुत्रस्य पितोद्वाहं न करोतीह मन्दधीः  ।  
सस मज्जेन्नरके घोरे ह्यप्रतिष्ठे युगायुतम्  ॥ नर्प्_२,२१।१० ॥  
तस्माच्चोद्वाहयेत्पुत्रं पिता धर्मसमन्वितः  ।  
आत्मा संस्थापितस्तेन येन संस्थापितः सुतः  ॥ नर्प्_२,२१।११ ॥  
सर्वक्रतुफलं तस्य पुत्रोद्वाहे कृते भवेत्  ।  
पुत्रस्य गुणयुक्तस्य निर्गुणस्यापि भूसुर  ॥ नर्प्_२,२१।१२ ॥  
पित्रा कारयितव्यो हि विवाहो धर्ममिच्छता  ।  
यो न दारैश्च वित्तैश्च पुत्रान्संयोजयेत्पिता  ॥ नर्प्_२,२१।१३ ॥  
न पुमान्स तु विज्ञेय इहामुत्र विगर्हितः  ।  
तस्माद्वृत्तियुताः कार्याः पुत्रा दारैः समन्विताः  ॥ नर्प्_२,२१।१४ ॥  
यथा रमन्ते ते तुष्टाः सुखं पुत्राः सुमानिताः  ।  
तच्छ्रुत्वा वचनं राज्ञो द्विजस्तस्य पुरोहितः  ॥ नर्प्_२,२१।१५ ॥  
धर्माङ्गदविवाहार्थमुद्यतो हर्षसंयुतः  ।  
स युवानिच्छमानो ऽपि स्त्रीसौख्यं लज्जाया सुतः  ॥ नर्प्_२,२१।१६ ॥  
स्वीचकार पितुर्वाक्याद्दारसङ्ग्रहणं तदा  ।  
वरुणात्मजया सार्द्धं नागकन्या मनोहराः  ॥ नर्प्_२,२१।१७ ॥  
उपयेमे महाबाहू रूपेणाप्रतिमा भुवि  ।  
उद्वाहयित्वा सर्वास्ता विधिदृष्टेन कर्मणा  ॥ नर्प्_२,२१।१८ ॥  
वसुगोरत्नदानानि विप्रेभ्यः प्रददौ मुदा  ।  
कृतदारो ववन्दे ऽथ पादान्मातुः पितुर्मुदा  ॥ नर्प्_२,२१।१९ ॥  
ततः सन्ध्यावलीदेवीमाह धर्माङ्गदः सुतः  ।  
पितुर्वाक्येन मे देवि सञ्जातो दारसङ्ग्रहः  ॥ नर्प्_२,२१।२० ॥  
एतन्मे नास्ति मनसि यत्पित्रोद्वाहितो ह्यहम्  ।  
अव्ययं पितरं विज्ञं देवि शुश्रूषये ह्यहम्  ॥ नर्प्_२,२१।२१ ॥  
दिव्यैर्भोगैर्न मे किञ्चित्स्वर्गेणापि प्रयोजनम्  ।  
कार्या मे पितृशुश्रूषा तव चैव दिवानिशम्  ॥ नर्प्_२,२१।२२ ॥  
सन्ध्यावल्युवाच  
चिरं जीव सुखं पुत्र भुङ्क्ष्व भोगान्मनो ऽनुगान्  ।  
पितुः प्रसादाद्दीर्घोयुर्मनो नन्दय मे सुत  ॥ नर्प्_२,२१।२३ ॥  
त्वया सुपुत्रिणी पुत्र जाता गुणवता क्षितौ  ।  
सपत्नीनां च सर्वासां हृदये संस्थिता ह्यहम्  ॥ नर्प्_२,२१।२४ ॥  
एवमुक्त्वा परिष्वज्य मूर्द्धन्याघ्राय चासकृत्  ।  
व्यसर्जयत्ततः पुत्रं राज्यतन्त्रावलोकने  ॥ नर्प्_२,२१।२५ ॥  
विसर्जितस्तदा मात्रा मातॄरन्याः प्रणम्य च  ।  
राज्यतन्त्रं तदखिलं चक्रे पितृवचः स्थितः  ॥ नर्प्_२,२१।२६ ॥  
दुष्टनिग्रहणं चक्रे शिष्टानां परिपालनम्  ।  
अटनं सर्वदेशेषु वीक्षणं सर्वकर्मणाम्  ॥ नर्प्_२,२१।२७ ॥  
चक्रे सर्वत्र कार्याणां मासि मासि निरीक्षणम्  ।  
हस्त्यश्वपोषणं चक्रे चारचक्रेक्षणं तथा  ॥ नर्प्_२,२१।२८ ॥  
वादसंवीक्षणं चक्रे तुलामानं दिने देने  ।  
गृहे गृहे नराणां च चक्रे संरक्षणं नृपः  ॥ नर्प्_२,२१।२९ ॥  
स्तनन्धयी क्वचिद्बालः स्तनहीनो न रोदिति  ।  
श्वश्रूर्वध्वा न कुत्रापि प्ररोदित्यवमानिता  ॥ नर्प्_२,२१।३० ॥  
क्वचित्समर्थस्तनयः पितरं नहि याचते  ।  
न वर्णसङ्करो राज्ये केषाञ्चिदभवत्पुनः  ॥ नर्प्_२,२१।३१ ॥  
न गूढविभवो लोको धर्मे वदति दूषणम्  ।  
न कञ्चुकविहीना तु भवेन्नारी सभर्तृका  ॥ नर्प्_२,२१।३२ ॥  
गृहान्निष्क्रमणं स्त्रीणां मास्तु राज्ये मदीयके  ।  
मा सकेशा हि विधवा मास्त्वकेशा मभर्तृका  ॥ नर्प्_२,२१।३३ ॥  
मा व्रतीह सदाक्रोशी मारण्या नगराश्रयाः  ।  
सामान्यवृत्त्यदाता मे राज्ये ऽवसतु निर्घृणः  ॥ नर्प्_२,२१।३४ ॥  
गोपालो नगराकाङ्क्षी निर्गुणस्तूपदेशकः  ।  
ऋत्विग्वा शास्त्रहीनश्च मा मे राज्ये वसेदिह  ॥ नर्प्_२,२१।३५ ॥  
यो हि निष्पादयेन्नीलीं नीलीरङ्गातिसेचकः  ।  
निर्वास्यौ तावुभौ पापौ यो वै मद्यं करोति च  ॥ नर्प्_२,२१।३६ ॥  
वृथा मांसं हि यो ऽश्नाति पृष्ठमांसप्रियो हि यः  ।  
तस्य वासो न मे राज्ये स्वकलत्रं त्यजेच्च यः  ॥ नर्प्_२,२१।३७ ॥  
विष्णुं परित्यज्य वरं सुराणां सम्पूजयेद्यो ऽन्यतमं हि देवम्  ।  
गच्छेत्सगर्भां युवतीं प्रसूतां दण्ड्यश्च वध्यश्च स चास्मदीयैः  ॥ नर्प्_२,२१।३८ ॥  
  
इति श्रीबृहन्नारदीयपुराणोत्तरभागे शिक्षानिरूपणं नामैकविंशो ऽध्यायः  
  
  
_____________________________________________________________  
  
  
वसिष्ट उवाच  
एवं धर्माङ्गदो राज्यं चकार वसुधातले  ।  
पितुर्ननियोगाद्राजेन्द्र पालयन् हरिवासरम्  ॥ नर्प्_२,२२।१ ॥  
न बभूव जनः कश्चिद्यो न धर्मे व्यवस्थितः  ।  
नासुखी नाप्रजः कश्चिन्न वा फुष्ठी महीपते  ॥ नर्प्_२,२२।२ ॥  
हृष्टपुष्ट जने तस्मिन् क्ष्मा चैव निधिदायिनी  ।  
घटदोग्ध्रीषु नृपते तृप्तवत्सासु धेनुषु  ॥ नर्प्_२,२२।३ ॥  
पुटके कुटके क्षौद्रं द्रोणमात्रं द्रुमे द्रुमे  ।  
प्रहृष्टायां तु मेदिन्यां सर्वधान्यसमुद्भवः  ॥ नर्प्_२,२२।४ ॥  
कृतस्य स्पर्द्धिनि युगे त्रेतान्ते द्वापरे युगे  ।  
व्यतीते जलदापाये निर्मले चाम्बरे गृहे  ॥ नर्प्_२,२२।५ ॥  
सुगन्धिशालिपक्वाढ्ये कुम्भोद्भवविलोकिते  ।  
मध्यप्रवाहयुक्तासु निम्नगासु समन्ततः  ॥ नर्प्_२,२२।६ ॥  
तीरोत्थैः काशपुष्पैश्च शुक्लकेशैरिवाङ्गना  ।  
चन्द्रांशुधवले लोके नातितीव्रे दिवाकरे  ॥ नर्प्_२,२२।७ ॥  
तस्मिन्मनुष्यबहुलैर्जलस्नानविचित्रितैः  ।  
यत्रोत्सुकैः प्रयातैस्तु भूमिपालैः समन्ततः  ॥ नर्प्_२,२२।८ ॥  
प्रबोधसमये विष्णोराश्विनान्ते जगद्गुरोः  ।  
मोहिनी रमयामास तत्काले हृच्छयार्दिता  ॥ नर्प्_२,२२।९ ॥  
राजानं विविधैः सौख्यैः सर्वभावेन सुन्दरी  ।  
वनेषु गिरिशृङ्गेषु नदीनां सङ्गमेषु च  ॥ नर्प्_२,२२।१० ॥  
पद्मिनी कुसुमाढ्येषु सरःसु विविधेषु च  ।  
मलये मन्दरे विन्ध्ये महेन्द्रे विबुधालये  ॥ नर्प्_२,२२।११ ॥  
सह्ये प्रालेयसञ्ज्ञे च दिगम्बरगिरौ शुभे  ।  
अन्येषु चैव राजानं स्वर्गस्थानादिकेषु च  ॥ नर्प्_२,२२।१२ ॥  
रमेयायास राजेन्द्र दिव्यरूपा दिने दिने  ।  
राजापि मोहिनीं प्राप्य सर्वं कृत्यं परित्यजन्  ॥ नर्प्_२,२२।१३ ॥  
त्यक्तं न वासरं विष्णोर्जन्ममृत्युनिकृन्तनम्  ।  
व्रतं नोपेक्षते तत्तु अतिमुग्धो ऽपि पार्थिवः  ॥ नर्प्_२,२२।१४ ॥  
क्रीडां त्यजति भूपालो दशम्यादिदिनत्रये  ।  
एवं प्रकीडतस्तस्य पूर्णे संवत्सरे गते  ॥ नर्प्_२,२२।१५ ॥  
काले कालविदां श्रेष्ठः सम्प्राप्तः कार्तिकः शुभः  ।  
निद्राछेदकरो विष्णोः स मासः पुण्यदायकः  ॥ नर्प्_२,२२।१६ ॥  
यस्मिन्कृतं हि सुकृतं वैष्णवैर्मनुजैर्नृप  ।  
अक्षयं हि भवेत्सर्वं विष्णुलोकप्रदायकम्  ॥ नर्प्_२,२२।१७ ॥  
न कार्तिकसमो मासो न कूतेन समं युगम्  ।  
न धर्मस्तु दया तुल्यो न ज्योतिश्चक्षुषा समम्  ॥ नर्प्_२,२२।१८ ॥  
न वेदेन समं शास्त्रं न तीर्थं गङ्गया समम्  ।  
न भूम्या सदृशं दानं न सुखं भार्यया समम्  ॥ नर्प्_२,२२।१९ ॥  
न कृष्या तु समं वित्तं न लाभः सुरभीसमः  ।  
न तपो ऽनशनादन्यन्न दमेन समं शिवम्  ॥ नर्प्_२,२२।२० ॥  
तृप्तिर्न रसनातुल्या न समो ऽन्यो द्विजेन च  ।  
न धर्मेण समं मित्रं न सत्येन समं यशः  ॥ नर्प्_२,२२।२१ ॥  
नारोग्यसममैश्वर्यं न देवः केशवात्परः  ।  
न कार्तिकसमं लोके पावनं कवयो विदुः  ॥ नर्प्_२,२२।२२ ॥  
कार्तिकः प्रवरो मासो विष्णोश्चापि प्रियः सदा  ।  
अव्रतो हि क्षिपेद्यस्तु मासं दामोदरप्रियम्  ॥ नर्प्_२,२२।२३ ॥  
तिर्यग्योनिमवाप्नोति सर्वधर्मबहिष्कृतः  ॥ नर्प्_२,२२।२४ ॥  
मान्धातोवाच  
सम्प्राप्य कार्तिके मासे राजा रुक्माङ्गदो मुने  ।  
मोहिनीं मोहसंयुक्तां कथं स बुभुजे वद  ॥ नर्प्_२,२२।२५ ॥  
विष्णुभक्तः श्रुतिपरः प्रवरः स महीक्षिताम्  ।  
तस्मिन्पुण्यतमे मासे किं चकार नृपोत्तमः  ॥ नर्प्_२,२२।२६ ॥  
वसिष्ठ उवाच  
सम्प्राप्तं कार्तिकं दृष्ट्वा प्रबोधकरणं हरेः  ।  
अतिप्रमुग्धो राजेन्द्रो मोहिनीं वाक्यमब्रवीत्  ॥ नर्प्_२,२२।२७ ॥  
रतं देवि त्वया सार्द्धं मया संवत्सरान्बहून्  ।  
तवापमानभीतेन नोक्तं किञ्चिदपि क्वचित्  ॥ नर्प्_२,२२।२८ ॥  
साम्प्रतं वक्तुकामो ऽहं तन्निबोध शुभानने  ।  
त्वय्यासक्तस्य मे देवि बहवः कार्तिका गताः  ॥ नर्प्_२,२२।२९ ॥  
न व्रती कार्तिके जातो मुक्त्वैकं हरिवासरम्  ।  
सो ऽहं कार्तिकमिच्छामि व्रते न पर्य्युपासितुम्  ॥ नर्प्_२,२२।३० ॥  
अव्रतेन गतो येषां कार्तिको मर्त्यधर्मिणाम्  ।  
इष्टापूर्तौ वृथा तेषां धर्मो द्रुहिणसम्भवे  ॥ नर्प्_२,२२।३१ ॥  
मांसाशिनो ऽपि भूपाला अत्यर्थं मृगयारताः  ।  
ते भांसं कार्तिके त्यक्त्वा गता विष्ण्वालयं शुभे  ॥ नर्प्_२,२२।३२ ॥  
प्रवृत्तानां हि भक्ष्याणां कार्तिके नियमे कृते  ।  
अवश्यं विष्णुरूपत्वं प्राप्यते साधकेन हि  ॥ नर्प्_२,२२।३३ ॥  
तिष्ठन्तु बहुवित्तानि दानानि वरवर्णिनि  ।  
हृदयायासकर्तॄणि दीपदानाद्दिवं व्रजेत्  ॥ नर्प्_२,२२।३४ ॥  
तस्याप्यभावात्सुभगे परदीपप्रबोधनम्  ।  
कर्तव्यं भक्तिभावेन सर्वदानाधिकं च तत्  ॥ नर्प्_२,२२।३५ ॥  
एकतः सर्वदानानि दीपदानं हि चैकतः  ।  
कार्तिकेन समं प्रोक्तं दीपदानात्प्रबोधनम्  ॥ नर्प्_२,२२।३६ ॥  
कर्तव्यं भक्तिभावेन सर्वदानाधिकं स्मृतम्  ।  
कार्तिकीं च तिथिं कृत्वा विष्णोर्नाभिसरोरुहे  ॥ नर्प्_२,२२।३७ ॥  
आजन्मकृतपापात्तु मुच्यते नात्रसंशयः  ।  
व्रतोपवासनियमैः कार्तिको यस्य गच्छति  ॥ नर्प्_२,२२।३८ ॥  
देवो वैमानिको भूत्वा स याति परमां गतिम्  ।  
तस्मान्मोहिनि मोहं त्वं परित्यज्य ममोपरि  ॥ नर्प्_२,२२।३९ ॥  
आज्ञां विधेहि तत्कालं करिष्ये कार्त्तिकव्रतम्  ।  
तव वक्षोजपूजाया विरतो नीरजेक्षमे  ॥ नर्प्_२,२२।४० ॥  
अहं व्रतधरश्चैव भविष्ये हरिपूजने  ।  
मोहिन्युवाच  
विस्तरेण समाख्याहि माहात्म्यं कार्तिकस्य च  ॥ नर्प्_२,२२।४१ ॥  
सर्वपुण्याकरः प्रोक्तो मासो ऽयं राजसत्तमा  ।  
विशेषात्कुत्र कथितस्तदादिश महामते  ॥ नर्प्_२,२२।४२ ॥  
श्रुत्वा कार्त्तिकमाहात्म्यं करिष्ये ऽहं यथेप्सितम्  ॥ नर्प्_२,२२।४३ ॥  
रुक्माङ्गद उवाच  
माहात्म्यमभिधास्यामि मासस्यास्य वरानने  ।  
येन भक्तिर्भवित्री ते प्रकर्तुं हरिपूजनम्  ॥ नर्प्_२,२२।४४ ॥  
कार्त्तिके कृच्छ्रसेवी यः प्राजापत्यचरो ऽपि वा  ।  
एकान्तरोपवासी वा त्रिरात्रोपोषितो ऽपि वा  ॥ नर्प्_२,२२।४५ ॥  
यद्वा दशाहं पक्षं वा मासं वा वरवर्णिनि  ।  
क्षपयित्वा नरो याति स विष्णोः परमं पदम्  ॥ नर्प्_२,२२।४६ ॥  
एकभक्तेन नक्तेन तथैवायाचितेन च  ।  
अस्मिन् नरैर्धरा चैव प्राप्यते द्वीपमालिनी  ॥ नर्प्_२,२२।४७ ॥  
विशेषात्पुष्करे तीर्थे द्वारावत्यां च शौकरे  ।  
मासो ऽयं भक्तिदः प्रोक्तो व्रतदानार्चनादिभिः  ॥ नर्प्_२,२२।४८ ॥  
तस्निन्हरि दिनं पुण्यं तथा वै भीष्मपञ्चकम्  ।  
प्रबोधिनीं नरः कृत्वा जागरेण समन्विताम्  ॥ नर्प्_२,२२।४९ ॥  
न मातुर्जठरे तिष्ठेदपि पापान्वितो नरः  ।  
तस्मिन्दिने वरारोहे मण्डलं यस्तु पश्यति  ॥ नर्प्_२,२२।५० ॥  
विना साङ्ख्येन योगेन स याति परमं पदम्  ।  
कार्तिके मण्डलं दृष्ट्वा शौकरेः सूकरं शुभे  ॥ नर्प्_२,२२।५१ ॥  
दृष्ट्वा कोकवराहं वा न भूयस्तनयो भवेत्  ।  
त्रिविधस्यापि पापस्य दृष्ट्वा मुक्तिर्भवेन्नृणाम्  ॥ नर्प्_२,२२।५२ ॥  
मण्डलं चपलापाङ्गि श्रीधरं कुब्जके तथा  ।  
कार्तिके वर्जयेत्तैलं कार्त्तिके वर्जयेन्मधु  ॥ नर्प्_२,२२।५३ ॥  
कार्तिके वर्जयेन्मांसं कार्तिके वर्जयेत्स्त्रियः  ।  
निष्पावान्कार्तिके देवि त्यञ्जेद्विष्णुतत्परः  ॥ नर्प्_२,२२।५४ ॥  
संवत्सरकृतात्पापाद्ब्रहिर्भवति तत्क्षणात्  ।  
प्राप्नोति राजकीं योनिं सकृद्भक्षणसम्भवात्  ॥ नर्प्_२,२२।५५ ॥  
कार्तिके शौकरमांसं यस्तु भुञ्जीत दुर्मतिः  ।  
षष्टिवर्षसहस्राणि रौरवे परिपच्यते  ॥ नर्प्_२,२२।५६ ॥  
तन्मुक्तो जायते पापी विष्ठाशी ग्राम्यसूकरः  ।  
मात्स्यं मांसं न भुञ्जीत न कौर्मं नापि हारिणम्  ॥ नर्प्_२,२२।५७ ॥  
चाण्डालो जायते देवि कार्तिके मांसभक्षणात्  ।  
कार्तिकः सर्वपापघ्नः किञ्चिद्व्रतधरस्य हि  ॥ नर्प्_२,२२।५८ ॥  
कार्तिके तु कृतादीक्षा नृणां जन्मनिकृन्तनी  ।  
तस्मात्सर्वप्रयत्नेन दीक्षां कुर्वीत कार्तिके  ॥ नर्प्_२,२२।५९ ॥  
अदीक्षितस्य वामोरु कृतं सर्वं निरर्थकम्  ।  
पशुयोनिमवाप्नोति दीक्षया रहितो नरः  ॥ नर्प्_२,२२।६० ॥  
न गृहे कार्तिकं कुर्याद्विशेषेण तु कार्तिकीम्  ।  
तीर्थे हि कार्तिकीं कुर्वन्नरो याति हरेः पदम्  ॥ नर्प्_२,२२।६१ ॥  
कार्तिके शुक्लपक्षस्य कगृत्वा ह्येकादशीं नरः  ।  
प्रातर्दत्वा शुभान्कुम्भान्प्रयाति हरिमन्दिरम्  ॥ नर्प्_२,२२।६२ ॥  
संवत्सरव्रतानां हि समाप्तिः कार्तिकं स्मृता  ।  
विवाहा यत्र दृश्यन्ते विष्णोर्नाभिसरोरुहे  ॥ नर्प्_२,२२।६३ ॥  
दिनानि तत्र चत्वारि यथैकं वरावर्णिनि  ।  
विनोत्तरायणे कालं लग्नशुद्धिं विनापि च  ॥ नर्प्_२,२२।६४ ॥  
दृश्यन्ते यत्र सम्बन्धाः पुत्रपौत्रविवर्द्धनाः  ।  
तस्मान्मोहिनि कर्तास्मि कार्तिके व्रतसेवनम्  ॥ नर्प्_२,२२।६५ ॥  
अशेषपापनाशाय तव प्रीतिविवृद्धये  ।  
मोहिन्युवाच  
अहो माहात्म्यमतुलं कार्तिकस्य त्वयोरितम्  ॥ नर्प्_२,२२।६६ ॥  
चातुर्मास्यव्रतानां हि विधिमुद्यापनं वद  ।  
पूर्णता येन भवतगि व्रतानां पृथिवीपते  ॥ नर्प्_२,२२।६७ ॥  
अवैकल्यं भवेच्चैव व्रतं पुण्यफलस्य तु  ।  
राजोवाच  
नक्तव्रती षड्रसेन ब्राह्मणं भोजयेत्प्रिये  ॥ नर्प्_२,२२।६८ ॥  
अयाचिते त्वनङ्काहं सहिरण्यं प्रदापयेत्  ।  
अमांसाशीभवेद्यस्त्तु गां प्रदद्यात्सदक्षिणाम्  ॥ नर्प्_२,२२।६९ ॥  
धात्रीस्नाने नरो दद्याद्दधिपायसमेव च  ।  
फलानां नियमे सुभ्रु फलदानं समाचरेत्  ॥ नर्प्_२,२२।७० ॥  
तैलत्यागे घृतं दद्या द्धृतत्यागे पयस्तथा  ।  
धान्यानां नियमे शालींस्तत्तद्धान्यमथापि वा  ॥ नर्प्_२,२२।७१ ॥  
दद्याद्भूशयने शय्यां तूलिकागण्डकान्विताम्  ।  
पत्रभोजी नरोदद्याद्भाजनं घृतसंयुतम्  ॥ नर्प्_२,२२।७२ ॥  
मौने घण्टां तिलान्वापि सहिरण्यान्प्रदापयेत्  ।  
दम्पत्योर्भोजनं कार्यमुभयोः शयनान्वितम्  ॥ नर्प्_२,२२।७३ ॥  
सम्भोगं दक्षिणोपेतं व्रतस्य परिपूर्तये  ।  
प्रातः स्नाने हयं दद्यान्निःस्नेहे घृतसक्तुकान्  ॥ नर्प्_२,२२।७४ ॥  
नखराणां च केशानां धारणे दर्पणं ददेत्  ।  
उपानहौ प्रदद्यात्तु पादत्राणविवर्जने  ॥ नर्प्_२,२२।७५ ॥  
लवणस्य तु सन्त्यागे दातव्या सुरभिस्तथा  ।  
आमिषस्य परित्यागे सवत्सां कपिलां ददेत्  ॥ नर्प्_२,२२।७६ ॥  
नित्यं दीपप्रदो यस्तु व्रते ऽभीष्टे सुरालये  ।  
स काञ्चनं तथा ताम्रं सघृतं दीपकं प्रिये  ॥ नर्प्_२,२२।७७ ॥  
प्रदद्याद्वाससा छत्रं वैष्णवे व्रतपूर्तये  ।  
एकान्तरोपवासी तु क्षौमवस्त्रं प्रदापयेत्  ॥ नर्प्_२,२२।७८ ॥  
त्रिरात्रे काञ्चनोपेतां दद्याच्छय्यां स्वलङ्कृताम्  ।  
षड्ररात्राद्युपवासेषु शिबिकां छत्रसंयुताम्  ॥ नर्प्_२,२२।७९ ॥  
सवाहपुरुषं पीनमनङ्वाहमथार्पयेत्  ।  
अजाविकं त्वेकभक्ते फलाहारे सुवर्णकम्  ॥ नर्प्_२,२२।८० ॥  
शाकाहारे फलं दद्यात्सौवर्णं घृतसंयुतम्  ।  
रसानां चैव सर्वेषां त्यागे ऽनुक्तस्य वापि च  ॥ नर्प्_२,२२।८१ ॥  
दातव्यं राजतं पात्रं सौवर्ण वापि शक्तितः  ।  
यथोक्तस्याप्रदाने तु यथोक्ताकरणे ऽपि वा  ॥ नर्प्_२,२२।८२ ॥  
विप्रवाक्यं चरेत्सुभ्रु विष्णुस्मरणपूर्वकम्  ।  
वृथा विप्रवचो यस्तु मन्यते मनुजः शुभे  ॥ नर्प्_२,२२।८३ ॥  
दक्षिणां नैव दद्याद्वा स याति नरकेध्रुवम्  ।  
व्रतवैकल्यमासाद्य कुष्ठी चान्धः प्रजायते  ॥ नर्प्_२,२२।८४ ॥  
धरामराणां वचने व्यवस्थिता दिवौकसस्तीर्थगणा मखाश्च  ।  
को लङ्घयेत्सुभ्रु वचो हि तेषां श्रेयोभिकामो मनुजस्तु विद्वान्  ॥ नर्प्_२,२२।८५ ॥  
इदं मया धर्मरहस्ययुक्तं विरञ्चये श्रीपतिना यथोक्तम्  ।  
प्रकाशितं तुभ्यमनन्यवाच्यं फलप्रदं माधवतुष्टिहेतुम्  ॥ नर्प्_२,२२।८६ ॥  
  
इति श्रीबृहन्नारदीयपुराणोत्तरभागे कार्तिकमाहात्म्यं नाम द्वाविंशो ऽध्यायः  
  
  
_____________________________________________________________  
  
  
मोहिन्युवाच  
वाक्यमुक्तं त्वया साधु कार्तिके यदुपोषणम्  ।  
व्रतादिकरणं राज्ञां नोक्तं क्वापि निदर्शने  ॥ नर्प्_२,२३।१ ॥  
मुक्त्वैकं ब्राह्मणं लोके नोक्तं शूद्रविशोरपि  ।  
दानं हि पालनं युद्धं तृतीयं भूभुजां स्मृतम्  ॥ नर्प्_२,२३।२ ॥  
न व्रतं हि त्वया कार्यं यदि मामिच्छसि प्रियाम्  ।  
मुहूर्तमपि राजेन्द्र न शक्नोमि त्वया विना  ॥ नर्प्_२,२३।३ ॥  
स्थातुं कमलगर्भाभ किं पुनर्माससङ्ख्यया  ।  
यत्रोपवासकरणं मन्यसे वसाधाधिप  ॥ नर्प्_२,२३।४ ॥  
तत्र वै भोजनं देयं विप्राणां च महात्मनाम्  ।  
अथवा ज्येष्ठपत्नी या सा करोतु व्रतादिकम्  ।  
एवमुक्ते तु वचने मोहिन्या रुक्मभूषणः  ॥ नर्प्_२,२३।५ ॥  
आजुहाव प्रियां भार्यां नाम्ना सन्ध्यावलिंशुभाम्  ।  
आहूता तत्क्षणात्प्राप्ता राजानं भूरिदक्षिणम्  ॥ नर्प्_२,२३।६ ॥  
आशीनं शयने दिव्ये मोहिनीबाहुसंवृतम्  ।  
सङ्घृष्टं हि कुचाग्रेण स्वर्णकुम्भनिभेन हि  ॥ नर्प्_२,२३।७ ॥  
शयने वामनेत्रायाः सकामाया महीपते  ।  
कृतां जलिपुटा भूत्वा भर्तुर्नमितकन्धरा  ॥ नर्प्_२,२३।८ ॥  
सन्ध्यावली प्राह नृपं किमाहूता करोम्यहम्  ।  
तव वाक्ये स्थिता कान्त दुःसापत्न्यविवर्जिता  ॥ नर्प्_२,२३।९ ॥  
यथा यथा हि रमसे मोहिन्या सहह भूपते  ।  
तथा तथा मम प्रीतिर्वर्द्धते नात्र संशयः  ॥ नर्प्_२,२३।१० ॥  
भर्तुः सौख्येन या नारी दुःखयुक्ता प्रजायते  ।  
सा तु श्येनी भवेद्राजंस्त्रीणि वर्षाणि पञ्च च  ॥ नर्प्_२,२३।११ ॥  
आज्ञां मे देहि राजेन्द्र मा व्रीहां कामिकां कुरु  ॥ नर्प्_२,२३।१२ ॥  
रुक्माङ्गद उवाच  
जानामि तव शीलं तु कुलं जानामि भामिनि  ।  
तव वाक्येन हि चिरं मोहिनी रमिता मया  ॥ नर्प्_२,२३।१३ ॥  
रममाणस्य सुचिरं बहवः कार्तिका गताः  ।  
प्रिया सौख्येन मुग्धस्य न गतो हरिवासरः  ॥ नर्प्_२,२३।१४ ॥  
सो ऽहं तृप्तिमनुप्राप्तः कामभोगात्पुनः पुनः  ।  
ज्ञातो ऽयं कार्तिको मासः सर्वपापक्षयङ्करः  ॥ नर्प्_२,२३।१५ ॥  
कर्तुकामो व्रतं देवि कार्तिकाख्यं सुपुण्यदम्  ।  
इयं वारयते मां च व्रताद्ब्रह्मसुता शुभे  ॥ नर्प्_२,२३।१६ ॥  
अस्या न विप्रियं कार्यं सर्वथा वरवर्णिनि  ।  
मामकं व्रतमाधत्स्व कृच्छ्राख्यं कायशोषकम्  ॥ नर्प्_२,२३।१७ ॥  
सा चैवमुक्ता नवहेमवर्णा भर्त्रा तदा पीनपयोधरङ्गी  ।  
उवाच वाक्यं द्विजराजकक्त्राव्रतं चरिष्ये तव तुष्टिहेतोः  ॥ नर्प्_२,२३।१८ ॥  
येनैव कीर्तिस्तु यशो भवेच्च तथैव सौख्यं तव कीर्तियुक्तम्  ।  
करोमि सौम्यं नरदेवनाथ क्षिपामि देहं ज्वलनेत्वदर्थम्  ॥ नर्प्_२,२३।१९ ॥  
अकार्यमेतन्नहि भूमिपाल वाक्येन ते हन्मि सुतं स्वकीयम्  ।  
किन्त्वेवमेतद्व्रतकर्म भूयः करोमि सौम्यं नरदेवनाथ  ॥ नर्प्_२,२३।२० ॥  
इत्येवमुक्त्वा रविपुत्रशत्रुं प्रणम्य तं चारुविशालनेत्रा  ।  
व्रतं चकाराथ तदा हि देवी ह्यशेषपापौघविनाशनाय  ॥ नर्प्_२,२३।२१ ॥  
व्रते प्रवृत्ते वरकृच्छ्रसञ्ज्ञे प्रियाकृते हर्षमवाप राजा  ।  
उवाच वाक्यं कुशकेतुपुत्रीं कृतं वचः सुभ्रु समीहितं ते  ॥ नर्प्_२,२३।२२ ॥  
रमस्व कामं मय सन्निविष्टसम्पूर्णवाञ्छा करभोरु हृष्टा  ।  
विमुक्तकार्यस्तव सुभ्रु हेतोर्नान्यास्ति नारी मम सौख्यहेतुः  ॥ नर्प्_२,२३।२३ ॥  
सा त्वेवमुक्ता निजनायकेन प्रहर्षमभ्येत्य जगाद भूपम्  ।  
ज्ञात्वा भवन्तं बहुकामयुक्तं त्रिविष्टपान्नाथ समागताहम्  ॥ नर्प्_२,२३।२४ ॥  
त्यक्त्वामरान्दैत्यगणांश्च सर्वान्गन्धर्वयक्षोरगराक्षसांश्च  ।  
सन्दृश्यमानान्मम नाथ हेतोः स्नेहान्विताहं तव मन्दराद्रौ  ॥ नर्प्_२,२३।२५ ॥  
एतत्कामफलं लोके यद्द्वयोरेकचित्तता  ।  
अन्यचेतः कृतः कामः शवयोरिव सङ्गमः  ॥ नर्प्_२,२३।२६ ॥  
सफलं हि वपुर्मे ऽद्य सफलं रूपमेव हि  ।  
त्वया कामवता कान्त दुर्ल्लभं यज्जगत्त्रये  ॥ नर्प्_२,२३।२७ ॥  
प्रोन्नताभ्यां कुचाभ्यां हि कामिनो हृदयं यदि  ।  
संश्लिष्टं नहि शीर्येत मन्ये वज्रसमं दृढम्  ।  
तदेव चामृतं लोके यत्पुरन्ध्र्यधरासवम्  ॥ नर्प्_२,२३।२८ ॥  
कुचाभ्यां हृदि लीनाभ्यां मुखेन परिपीयते  ।  
एवमुक्त्वा परिष्वज्य राजानं रहसि स्थितम्  ॥ नर्प्_२,२३।२९ ॥  
रमयामास तन्वङ्गी वात्स्यायनविधानतः  ।  
तस्यैवं रममाणस्य मोहिन्या सहितस्य हि  ॥ नर्प्_२,२३।३० ॥  
रुक्माङ्गदस्य कर्णाभ्यां पटहध्वनिरागतः  ।  
मत्तेभकुम्भसंस्थस्तु धर्माङ्गदनिदेशतः  ॥ नर्प्_२,२३।३१ ॥  
प्रातर्हरिदिनं लोकास्तिष्ठध्वं त्वेकभोजनाः  ।  
अक्षारलवणाः सर्वे हविष्यान्ननिषेविणः  ॥ नर्प्_२,२३।३२ ॥  
अवनीतल्पशयनाः प्रियासङ्गविवर्जिताः  ।  
स्मरध्वं देवदेवेशं पुराणं पुरुषोत्तमम्  ॥ नर्प्_२,२३।३३ ॥  
सकृद्भोजनसंयुक्ता उपवासं करिष्यथ  ।  
अकृतश्राद्धनिचया अप्राप्ताः पिण्डमेव च  ॥ नर्प्_२,२३।३४ ॥  
गयामगतपुत्राश्च गच्छध्वं श्रीहरेः पदम्  ।  
एषा कार्तिकशुक्ला वै हरेर्निद्राव्यपोहिनी  ॥ नर्प्_२,२३।३५ ॥  
प्रातरेकादशी प्राप्ता मा कृथा भोजनं क्वचित्  ।  
ब्रह्महत्यादिपापानि कामकारकृतानि च  ॥ नर्प्_२,२३।३६ ॥  
तानि यास्यन्ति सर्वाणि उपोष्येमां प्रबोधिनीम्  ।  
प्रबोधयेद्धर्म्मपरान्न्यायाचार समन्वितान्  ॥ नर्प्_२,२३।३७ ॥  
हरेः प्रबोधमाधत्ते तेनैषा बोधिनी स्मृता  ।  
सकृच्चोपोषितां चेमां निद्राच्छेदकरीं हरेः  ॥ नर्प्_२,२३।३८ ॥  
तनयो न भवेन्मर्त्यो न गर्भे जायते पुनः  ।  
रुरुध्वं चक्रिणः पूजामात्मवित्तेन मानवाः  ॥ नर्प्_२,२३।३९ ॥  
वस्त्रैः पुष्पैर्धूपदीपैर्वरचन्दनकुङ्कुमैः  ।  
सुहृद्यैश्च फलैर्गन्धैर्यजध्वं श्रीहरेः पदम्  ॥ नर्प्_२,२३।४० ॥  
यो न कुर्याद्वचो मे ऽद्य धर्म्यं विष्णुगतिप्रदम्  ।  
स मे दण्ड्यश्च वाध्यश्च निर्वास्यो विषयाद्ध्रुवम्  ॥ नर्प्_२,२३।४१ ॥  
एवंविधे वाद्यमाने पटहे मेघनिःस्वने  ।  
हस्ता दमुञ्च ताम्बूलं सकर्पूरं नृपोत्तमः  ॥ नर्प्_२,२३।४२ ॥  
मोहिनीकुचयोर्लग्नं हृदयं स विकृष्य वै  ।  
उदत्तिष्ठन्महीपालः शय्यायां रतिवर्द्धनः  ॥ नर्प्_२,२३।४३ ॥  
मोहिनीं मोहकामार्त्तां सत्वियन् श्लक्ष्णया गिरा  ।  
देवि प्रातर्हरिदिनं भविष्यत्यधनाशनम्  ॥ नर्प्_२,२३।४४ ॥  
संयतो ऽहं भविष्यामि क्षम्यतां क्षम्यतामिति  ।  
तवाज्ञया मया कृच्छ्रं सन्ध्यावल्या तु कारितम्  ॥ नर्प्_२,२३।४५ ॥  
इयमेकादशी कार्या प्रबोधकरणी मया  ।  
अशेषपापबन्धस्य छेदनी गतिदायिनी  ॥ नर्प्_२,२३।४६ ॥  
त्रयाणामपि लोकानां महोत्सवविधायिनी  ।  
तस्माद्धविष्यं भोक्ष्ये ऽहं नियतो मत्तगामिनी  ॥ नर्प्_२,२३।४७ ॥  
मया सह विशालाक्षि त्वं चापि तमधोक्षजम्  ।  
आराधय हृषीकेशमुपवासपरायणा  ।  
येन यास्यसि निर्वाणं दाहप्रलयवर्जितम्  ॥ नर्प्_२,२३।४८ ॥  
मोहिन्युवाच  
साधूक्तं हि त्वया राजन्पूजनं चक्रपाणिनः  ।  
जन्ममृत्युजराछेदि करिष्ये ऽहं तवाज्ञया  ॥ नर्प्_२,२३।४९ ॥  
प्रतिज्ञा या त्वया पूर्वं कृता मन्दरमस्तके  ।  
करप्रदानसहिता भवता सुकृताङ्किता  ॥ नर्प्_२,२३।५० ॥  
तस्यास्तु समयः प्राप्तो दीयतां स हि मे त्वया  ।  
जन्मप्रभृति यत्पुण्यं त्वया यत्नेन सञ्चितम्  ॥ नर्प्_२,२३।५१ ॥  
तत्सर्वं नश्यति क्षिप्रं न ददासि वरं यदि  ।  
रुक्माङ्गद उवाच  
एहि चार्वङ्गि कर्त्तास्मि यत्ते मनसि वर्तते  ॥ नर्प्_२,२३।५२ ॥  
नादेयं विद्यते किञ्चित्तुभ्यं मे जीवितावधि  ।  
किं पुनर्ग्रामवित्तादि धरायुक्तं च भामिनि  ॥ नर्प्_२,२३।५३ ॥  
मोहिन्युवाच  
नाथ कान्त विभो राजन् जीवितेश रतिप्रिय  ।  
नोपोष्यं वामरं विष्णोर्भोक्तव्या यद्यहं प्रिया  ॥ नर्प्_२,२३।५४ ॥  
न च ते ऽहं प्रिया राजन् सुहूर्तमपि कामये  ।  
त्वत्संयोगं विना भूता भविष्यामि वरं विना  ॥ नर्प्_२,२३।५५ ॥  
तस्मान्मां यदि वाञ्छेथा भोक्तुं सत्यपरायण  ।  
तदा त्यजोपवासं हि भुज्यतां हरिवासरे  ॥ नर्प्_२,२३।५६ ॥  
एष एव वरो देयो यो मया प्रार्थितः पुरा  ।  
न चेद्दास्यसि राजेन्द्र भूत्वानृतवचाभवान्  ॥ नर्प्_२,२३।५७ ॥  
यास्यते नरके घोरे यावदाभूतसम्प्लवम्  ।  
राजोवाच  
मैवं त्वं वद कल्याणि नेदं त्वय्युपपद्यते  ॥ नर्प्_२,२३।५८ ॥  
विधेश्च तनया भूत्वा धर्मविघ्नं कोरोषि किम्  ।  
जन्मप्रभृत्यहं नैव भुक्तवान्हरिवासरे  ॥ नर्प्_२,२३।५९ ॥  
स चाद्याहं कथं भोक्ता सञ्जातपलितः शुभे  ।  
यौवनातीतमर्त्यस्य क्षीणेन्द्रियबलस्य च  ॥ नर्प्_२,२३।६० ॥  
स्वर्णदीसेवनं युक्तमथवा हरिपूजनम्  ।  
न कृतं यन्मया बाल्ये यौवने न कृतं च यत्  ॥ नर्प्_२,२३।६१ ॥  
तदहं क्षीणवीर्यो ऽद्य कथं कुर्यां जुगुप्सितम्  ।  
प्रसीद चपलापाङ्गि प्रसीद वरवर्णिनि  ॥ नर्प्_२,२३।६२ ॥  
मा कुरुष्व व्रते भङ्गं दाताहं राज्यसम्पदाम्  ।  
अथवा नेच्छसि त्वं तत्करोम्यन्यत्सुलोचने  ॥ नर्प्_२,२३।६३ ॥  
आरोपयित्वा शिबिकां विमानप्रतिमां शुभाम्  ।  
यत्रेच्छसि नयिष्यामि पादचारी कलत्रयुक्  ॥ नर्प्_२,२३।६४ ॥  
यदि तच्चापि नेच्छेस्त्वं विमानं हि कृतं मया  ।  
तर्हि स्वर्णमयौ स्तम्भौ कृत्वा विद्रुमभूषितौ  ॥ नर्प्_२,२३।६५ ॥  
मुक्ताफलमयीं दोलां करिष्ये त्वत्कृते प्रिये  ।  
तत्र त्वां दोलयिष्यामि बहून्मासानहर्निशम्  ॥ नर्प्_२,२३।६६ ॥  
व्रतभङ्गं वरारोहे मा कुरुष्व मम प्रिये  ।  
वरं श्वपचमांसं हि श्वमांसं वा वरानने  ॥ नर्प्_२,२३।६७ ॥  
आत्मनो वा नरैर्भुक्तं यैर्भुक्तं हरिवासरे  ।  
त्रैलोक्यघातिनः पापं मैथुने शशिनः क्षये  ॥ नर्प्_२,२३।६८ ॥  
नरस्य सञ्चरेत्पापं भूतायां क्षौरकर्मणि  ।  
भोजने वासरे विष्णोस्तैले षष्ट्यां व्यवस्थिते  ॥ नर्प्_२,२३।६९ ॥  
लवणे तु तृतीयायां सप्तम्यां पिशिते शुभे  ।  
आज्येषु पौर्णमास्यां वै सुरायां रविसङ्क्रमे  ॥ नर्प्_२,२३।७० ॥  
गोचारस्य प्रलोपे च कूटसाक्ष्यप्रदायके  ।  
निक्षेपहारके वापि कुमारीविघ्नकारके  ॥ नर्प्_२,२३।७१ ॥  
विश्वस्तघातके चापि मृतवत्साप्रदोग्धरि  ।  
ददामीति द्विजाग्र्याय प्रतिश्रुत्य न दातरि  ॥ नर्प्_२,२३।७२ ॥  
मणिकूटे तुलाकूटे कन्यानृतगवानृते  ।  
यत्पातकं तदन्ने हि संस्थितं हरिवासरे  ॥ नर्प्_२,२३।७३ ॥  
तद्विद्वांश्चारुनयने कथं भोक्ष्यामि तापकम्  ।  
मोहिन्युवाच  
एकभुक्तेन नक्तेन तथैवायाचितेन च  ॥ नर्प्_२,२३।७४ ॥  
उपवासेन राजेन्द्र द्वादशीं न हि लङ्घयेत्  ।  
गुर्विणीनां गृहस्थानां क्षीणानां रोगिणां तथा  ॥ नर्प्_२,२३।७५ ॥  
शिशूनां वलिगात्राणां न युक्तं समुपोषणम्  ।  
यज्ञभोगोद्यतानां च सङ्ग्रामक्षितिसेविनाम्  ॥ नर्प्_२,२३।७६ ॥  
पतिव्रतानां राजेन्द्र न युक्तं समुपोषणम्  ।  
एतन्मे गौतमः प्राह स्थिताया मन्दराचले  ॥ नर्प्_२,२३।७७ ॥  
नाव्रतेन दिनं विष्णोर्नेयं मनुजसत्तम  ।  
ते गृहस्था द्विजा ज्ञेया येषामग्निपरिग्रहः  ॥ नर्प्_२,२३।७८ ॥  
राजानस्ते तु विज्ञेया ये प्रजापालने स्थिताः  ।  
गुर्विणी ह्यष्टममासीया शिशवश्चाष्टवत्सराः  ॥ नर्प्_२,२३।७९ ॥  
अतिलङ्घनिनः क्षीणा वलिगात्रास्तु वार्द्धकाः  ।  
ये विवाहादिमाङ्गल्यकर्मव्यग्रा महोत्सवाः  ॥ नर्प्_२,२३।८० ॥  
निवृत्ताश्च प्रवृत्तेभ्यो यज्ञानां चोद्यता हि ते  ।  
त्रिविधेन पुराणेन भर्त्तुर्या स्त्री हिते रता  ॥ नर्प्_२,२३।८१ ॥  
पतिव्रता तु सा ज्ञेया योनिसंरक्षणा तथा  ।  
किमन्यैर्बहुभिर्भूप वाक्यालापकृतैर्मया  ॥ नर्प्_२,२३।८२ ॥  
भोजने तु कृते प्रीतिरेकादश्यां त्वया मम  ।  
न प्रीतिर्यदि मे छित्वा शिरः स्वं हि प्रयच्छसि  ॥ नर्प्_२,२३।८३ ॥  
न करिष्यसि चेद्राजन् भोजनं हरिवासरे  ।  
तदा ह्यसत्यवचसो देहं न स्पर्शयामि ते  ॥ नर्प्_२,२३।८४ ॥  
वर्णानामाश्रमाणां हि सत्यं राजेन्द्र पूज्यते  ।  
विशेषाद्भूमिपालानां त्वद्विधानां महीपते  ॥ नर्प्_२,२३।८५ ॥  
सत्येन सूर्यस्तपति शशी सत्येनराजते  ।  
सत्ये स्थिता क्षितिर्भूप सत्यं धारयते जगत्  ॥ नर्प्_२,२३।८६ ॥  
सत्येन वायुर्वहति सत्येन ज्वलते शिखी  ।  
सत्या धारमिदं सर्वं जगत्स्थावरजङ्गमम्  ॥ नर्प्_२,२३।८७ ॥  
न सत्याच्चालते सिन्धुर्न विन्ध्यो वर्द्धते नृप  ।  
न गर्भं युवती धत्ते वेलातीतं कदाचन  ॥ नर्प्_२,२३।८८ ॥  
सत्ये स्थिता हि तरवः फलपुष्पप्रदर्शिनः  ।  
दिव्यादिसाधनं नॄणां सत्याधारं महीपते  ॥ नर्प्_२,२३।८९ ॥  
अश्वमेधसहस्रेभ्यः सत्यमेव विशिष्यते  ।  
मदिरापानतुल्येन कर्मणा लिप्यसे ऽनृतात्  ॥ नर्प्_२,२३।९० ॥  
  
इति श्रीबृहन्नारदीयपुराणोत्तरभागे रुक्माङ्गदसंलापो नाम त्रयोविंशो ऽध्यायः  
  
  
_____________________________________________________________  
  
  
राजोवाच  
यत्त्वया व्याहृतं वाक्यं ममेदं गौतमेरितम्  ।  
मन्दरे पर्वतश्रेष्ठे हरिवासरभोजनम्  ॥ नर्प्_२,२४।१ ॥  
अमतेन पुराणानां व्याहृतं यद्द्विजन्मना  ।  
क्षुद्रशास्त्रोपदेशेन लोलुपेन वरानने  ॥ नर्प्_२,२४।२ ॥  
पुराणे निर्णयो ह्येष विद्वद्भिः समुदाहृतः  ।  
न शङ्खेन पिबेत्तोयं न हन्यात्कूर्मसूकरौ  ॥ नर्प्_२,२४।३ ॥  
एकादश्यां न भोक्तव्यं पक्षयोरुभयोरपि  ।  
अगम्यागमने देवि अभक्ष्यस्य च भक्षणे  ॥ नर्प्_२,२४।४ ॥  
अकार्यकरणे जन्तोर्गोसहस्रवधः स्मृतः  ।  
जानन्नपि कथं देवि भोक्ष्ये ऽहं हरिवासरे  ॥ नर्प्_२,२४।५ ॥  
पुरोडाशो ऽपि वामोरु सम्प्राप्ते हरिवासरे  ।  
अभक्ष्येण समः प्रोक्तः किं पुनश्चात्तनक्रिया  ॥ नर्प्_२,२४।६ ॥  
अनुकूलं नृणां प्रोक्तं क्षीणानां वरवर्णिनि  ।  
मूलं फलं पयस्तोयमुपभोज्यं मुनीश्वरैः  ॥ नर्प्_२,२४।७ ॥  
नत्वत्र भोजनं कैश्चिदेकादश्यां प्रदर्शितम्  ।  
ज्वरिणां लङ्घनं शस्तं धार्मिकाणामुपोषणम्  ॥ नर्प्_२,२४।८ ॥  
शुभं गतिप्रदं प्रोक्तं सम्प्राप्ते हरिवासरे  ।  
ज्वरमध्ये कृतं पथ्यं निधनाय प्रकल्पते  ॥ नर्प्_२,२४।९ ॥  
वैष्णवे तु दिने भुक्तं नरकायैव केवलम्  ।  
माग्रहं कुरु वामोरु व्रतभङ्गो भवेन्मम  ॥ नर्प्_२,२४।१० ॥  
यदन्यद्वोचते तुभ्यं तत्कर्तास्मि न संशयः  ।  
मोहिन्युवाच  
न चान्यद्रोचते राजन्विना वै भोजनं तव  ॥ नर्प्_२,२४।११ ॥  
जीवितस्यापि दानेन न मे किञ्चित्प्रयोदजनम्  ।  
न च वेदेषु दृष्टो ऽयमुपवासो हरेर्दिने  ॥ नर्प्_२,२४।१२ ॥  
अग्निमन्तो न विप्रा हि मन्यन्ते समुपोषणम्  ।  
वेदबाह्य कथं धर्मं भवांश्चरितुमिच्छति  ॥ नर्प्_२,२४।१३ ॥  
वचो निशम्य मोहिन्या राजा वेदविदां वरः  ।  
उवाच मानसे क्रुद्धः प्रहसन्निव भूपते  ॥ नर्प्_२,२४।१४ ॥  
शृणु मोहिनि मद्वाक्यं वेदो ऽयं बहुधा स्थितः  ।  
यज्ञकर्मक्रिया वेदः स्मृतिर्वेदो गृहाश्रमे  ॥ नर्प्_२,२४।१५ ॥  
स्मृतिर्वेदः क्रियावेदः पुराणेषु प्रतिष्ठितः  ।  
पुराणपुंरुषाज्जातं यथेदं जगदद्भुतम्  ॥ नर्प्_२,२४।१६ ॥  
तथेदं वाङ्मयं जातं पुराणेभ्यो न संशयः  ।  
वेदार्थादधिकं मन्ये पुराणार्थं वरानने  ॥ नर्प्_२,२४।१७ ॥  
वेदाः प्रतिष्ठिताः सर्वे पुराणेष्वेव सर्वदा  ।  
बिभेत्यल्पश्रुताद्वेदो मामयं प्रहरिष्यति  ॥ नर्प्_२,२४।१८ ॥  
न वेदे ग्रहसञ्चारो न शुद्धिः कालबोधिनी  ।  
तिथिवृद्धिक्षयो वापि पर्वग्रहविनिर्णयः  ॥ नर्प्_२,२४।१९ ॥  
इति हासपुराणैस्तु निश्चयो ऽयं कृतः पुरा  ।  
यन्न दृष्टं हि वेदेषु तत्सर्वं लक्ष्यते स्मृतौ  ॥ नर्प्_२,२४।२० ॥  
उभयोर्यन्न दृष्टं हि तत्पुराणैः प्रगीयते  ।  
प्रायश्चित्तं तु हत्यायामातुरस्यौषधं प्रिये  ॥ नर्प्_२,२४।२१ ॥  
न चापि पापशुद्धिः स्यादात्मनश्च परस्य वा  ।  
यद्वेदैर्गीयते सुभ्रु उपाङ्गैर्यत्प्रगीयते  ॥ नर्प्_२,२४।२२ ॥  
पुराणैः स्मृतिभिश्चैव वेद एव निगद्यते  ।  
रटन्तीह पुराणानि भूयो भूयो वरानने  ॥ नर्प्_२,२४।२३ ॥  
न भोक्तव्यं न भोक्तव्यं सम्प्राप्ते हरिवासरे  ।  
पुराणमन्यथा मत्वा तिर्यग्योनिमवाप्नुयात्  ॥ नर्प्_२,२४।२४ ॥  
संस्रातो ऽपि सुदान्तो ऽपि न गतिं प्राप्नुयादिति  ।  
पितरं को न वन्देत मातरं को न पूजयेत्  ॥ नर्प्_२,२४।२५ ॥  
को न गच्छेत्सरिच्छ्रेष्ठां को भुङ्क्ते हरिवासरे  ।  
को हि दूषयते वेदं ब्राह्मणं को निपातयेत्  ॥ नर्प्_२,२४।२६ ॥  
को गच्छेत्परदारान् हि को भुङ्क्ते हरिवासरे  ॥ नर्प्_२,२४।२७ ॥  
नहीदृशं पापमिहास्ति जन्तोर्विमूढचित्तस्य दिने हरेः प्रिये  ।  
यद्भोजनेनात्मनिपातकारिणा यमस्य रवातेषु चिरं सुलोचने  ॥ नर्प्_२,२४।२८ ॥  
मोहिन्युवाच  
शीघ्रमानय विप्रांस्त्वं घूर्णिके वेदपारगान्  ।  
येषां वाक्येन युक्तो ऽयं राजा कुर्याद्धि भोजनम्  ॥ नर्प्_२,२४।२९ ॥  
सा तद्वाक्यमुपाकर्ण्य ब्राह्मणान्वेदशालिनः  ।  
गौतमादीन्समाहूय मोहिनीपार्श्वमानयत  ॥ नर्प्_२,२४।३० ॥  
तान्विप्रानागतान्दृष्ट्वा वेदवेदाङ्गपारगान्  ।  
मोहिनी सहिता राज्ञा ववन्दे कार्यतत्परा  ॥ नर्प्_२,२४।३१ ॥  
उपविष्टास्तु ते सर्वे शातकैम्भमयेषु च  ।  
आसनेषु महीपाल ज्वलदग्निसमप्रभाः  ॥ नर्प्_२,२४।३२ ॥  
तेषां मध्ये वयोवृद्धो गौतमो वाक्यमब्रवीत्  ।  
वयं समागता देवि नानाशास्त्रविशारदाः  ॥ नर्प्_२,२४।३३ ॥  
सर्वसन्देहहर्तारो यदर्थं ते समाहुताः  ।  
तच्छत्वा वचनं तेषां मोहिनी ब्रह्मणः सुता  ॥ नर्प्_२,२४।३४ ॥  
सर्वासाध्यकृतं कर्तुं प्रवृत्तांस्तानुवाच ह  ।  
मोहिन्युवाच  
सन्देहस्तु जडौ ह्येष स्वल्पो वा स्वमतिर्यथा  ॥ नर्प्_२,२४।३५ ॥  
सो ऽयं वदति राजा वै नाहं भोक्ष्ये हरेर्दिने  ।  
अन्नाधारमिदं सर्वं जगत्स्थावरजङ्गमम्  ॥ नर्प्_२,२४।३६ ॥  
मृता ह्यपि तथान्नेन प्रीयन्ते पितरो दिवि  ।  
कर्कन्धुमात्रं प्रहुतं पुरोडाशं हि देवताः  ॥ नर्प्_२,२४।३७ ॥  
कामयन्ति द्विजश्रेष्ठास्ततो ऽन्नं ह्यमृतं परम्  ।  
पिपीलिकापि क्षुधिता मुखेनादाय तण्डुलम्  ॥ नर्प्_२,२४।३८ ॥  
बिलं व्रजति दुःखेन कस्यान्नं नहि रोचते  ।  
अयं खादति नान्नाद्यं सम्प्राप्ते हरिवासरे  ॥ नर्प्_२,२४।३९ ॥  
निजधर्मं परित्यज्य परधर्मे व्यवस्थितः  ।  
विधावानां यतीनां च युज्यते व्रतसेवनम्  ॥ नर्प्_२,२४।४० ॥  
परधर्मरतो यः स्यात्स्वधर्मविमुखो नरः  ।  
स्ॐऽधे तमसि मज्जेत यावदिन्द्राश्चतुर्द्दश  ॥ नर्प्_२,२४।४१ ॥  
उपवासादिकरणं भूभुजां नोदितं क्वचित्  ।  
प्रजासंरक्षणं त्यक्त्वा चतुर्वर्गफलप्रदम्  ॥ नर्प्_२,२४।४२ ॥  
नारीणां भर्तृशूश्रूषा पुत्राणां पितृसेवनम्  ।  
शूद्राणां द्विजसेवा च लोकरक्षा महीभृताम्  ॥ नर्प्_२,२४।४३ ॥  
स्वकं कर्म परित्यज्य यो ऽन्यत्र कुरुते श्रमम्  ।  
अज्ञानाद्वा प्रमादाच्च पतितः स न संशयः  ॥ नर्प्_२,२४।४४ ॥  
सो ऽयमद्य महीपालो यतिधर्म्मे व्यवस्थितः  ।  
सुबुद्ध्याचारशीलश्च वेदोक्तं त्यजति द्विजाः  ॥ नर्प्_२,२४।४५ ॥  
स्वेच्छाचारा तु या नारी यो ऽविनीतः सुतो द्विजाः  ।  
एकान्तशीलो नृपतिर्भृत्यः कर्मविवर्जितः  ॥ नर्प्_२,२४।४६ ॥  
सर्वे ते नरकं यान्ति ह्यप्रतिष्ठश्च यो द्विजाः  ।  
अयं हि नियमोपेतो हरिपूजनतत्परः  ॥ नर्प्_२,२४।४७ ॥  
आक्रन्दे वर्त्तमाने तु न यद्येष प्रधावति  ।  
व्यपोह्य हरिपूजां वै ब्रह्महत्यां तु विन्दति  ॥ नर्प्_२,२४।४८ ॥  
क्षीणदेहे हरिदिने कथं संयमयिष्यति  ।  
अन्नात्प्रभवति प्राणः प्राणाद्देहविचेष्टनम्  ॥ नर्प्_२,२४।४९ ॥  
चेष्टया रिपुनाशश्च तद्धीनः परिभूयते  ।  
एवं ज्ञात्वा मया राजा बोध्यमानो न बुद्ध्यति  ॥ नर्प्_२,२४।५० ॥  
एतदेव व्रतं राज्ञो यत्प्रजापालनं चरेत्  ।  
न व्रतं किञ्चिदस्त्यन्यन्नृपस्य द्विजसत्तमाः  ॥ नर्प्_२,२४।५१ ॥  
किं देव कार्येण नराधिपस्य कृत्वा हि मन्युं विषयस्थितानाम्  ।  
तद्देवकार्यं स च यज्ञहोमो यद्रक्तपातो न भवेत् स्वराष्ट्रे  ॥ नर्प्_२,२४।५२ ॥  
  
इति श्रीबृहन्नारदीयपुराणोत्तरभागे मोहिनीप्रश्नो नाम चतुर्विंशो ऽध्यायः  
  
  
_____________________________________________________________  
  
  
वसिष्ठ उवाच  
तद्वाक्यं ब्राह्मणाः श्रुत्वा मोहिन्या समुदीरितम्  ।  
तथ्यमित्येवमुक्त्वा तु राजानं वाक्यमब्रुवन्  ॥ नर्प्_२,२५।१ ॥  
ब्राह्मणा ऊचुः  
यस्त्वया नृपते पुण्यः कृतो ऽयं शपथः किल  ।  
एकादश्यां न भोक्तव्यं पक्षयोरुभयोरपि  ॥ नर्प्_२,२५।२ ॥  
न कृतः शास्त्रदृष्ट्या तु स्वबुद्ध्यैव प्रकल्पितः  ।  
साग्रीनां प्राशनं प्रोक्तमुभयोः सन्ध्ययोः किल  ॥ नर्प्_२,२५।३ ॥  
होमोच्छिष्टप्रभोक्तारस्त्रयो वर्णाः प्रकीर्तिताः  ।  
विशेषाद्भूमिपालानां कथं युक्तमुपोषणम्  ॥ नर्प्_२,२५।४ ॥  
सर्वदोद्यतशस्त्राणां दुष्टसंयमिनां विभो  ।  
शास्त्रतो ऽशास्त्रतो वापि यस्त्वया शपथः कृतः  ॥ नर्प्_२,२५।५ ॥  
परिपूर्णो भवत्यद्य वाक्येन हि द्विजन्मनाम्  ।  
व्रतभङ्गो न ते ऽस्तीह भुक्ष्वं विप्रसमन्वितः  ॥ नर्प्_२,२५।६ ॥  
परितापो न ते कार्यो विप्रवाक्यं महत्तरम्  ।  
यो ऽन्यथा मन्यते वाक्यं विप्राणां नृपसत्तम  ॥ नर्प्_२,२५।७ ॥  
स याति राक्षसीं योनिं जन्मानि दश पञ्च च  ।  
तच्छ्रुत्वा वचनं रोद्रं राजा कोपसमन्वितः  ॥ नर्प्_२,२५।८ ॥  
उवाच स्फुरमाणौष्टस्तान्विप्रान्श्लक्ष्णया गिरा  ।  
सर्वेषामेव भूतानां भवन्तो मार्गदर्शिनः  ॥ नर्प्_२,२५।९ ॥  
यतीनां विधवानां च श्लोको ऽयं पठ्यते द्विजाः  ।  
विमार्गगामिनां चैतन्मतं न सात्वतां क्वचित्  ॥ नर्प्_२,२५।१० ॥  
यद्भवद्भिः समुद्दिष्टं राज्ञां नोपोषणं स्मृतम्  ।  
तत्र वाक्यानि शृणुत वैष्णवा चारलक्षणे  ॥ नर्प्_२,२५।११ ॥  
न शङ्खेन पिबेत्तोयं न हन्यात्कूर्मसूकरौ  ।  
एका दश्यां न भोक्तव्यं पक्षयोरुभयोरपि  ॥ नर्प्_२,२५।१२ ॥  
न पातव्यं हि मद्य तु न हन्तव्यो द्विजः क्वचित्  ।  
क्रीडेन्नाक्षैस्तु धर्मज्ञो नाश्नीयाद्धरिवासरे  ॥ नर्प्_२,२५।१३ ॥  
अभक्ष्य भक्षणं पापं परदाराभिमर्शनम्  ।  
एकादश्यां भोजनं च पतनस्यैव कारणम्  ॥ नर्प्_२,२५।१४ ॥  
अकार्यकरणं कृत्वा किं जीवेच्छरदां शतम्  ।  
को हि सञ्चेष्टमानस्तु भुनक्ति हरिवासरे  ॥ नर्प्_२,२५।१५ ॥  
चतुष्पदेभ्यो ऽपि जनैर्नान्नं देयं हरेर्दिने  ।  
उत्तराशास्थितैर्विप्रैर्विष्णुधर्मपरायणैः  ॥ नर्प्_२,२५।१६ ॥  
सो ऽहं कथं करोम्यद्य अभक्ष्यस्य तु भक्षणम्  ।  
नोपक्षीणशरीरो ऽहं नामयावी द्विजोत्तमाः  ॥ नर्प्_२,२५।१७ ॥  
स कथं हि व्रतं त्यक्षे विमार्गस्थद्विजोक्तितः  ।  
धर्मभूषणसञ्ज्ञेन रक्ष्यमाणे धरातले  ॥ नर्प्_२,२५।१८ ॥  
न च रक्षाविहीनो ऽहं शत्रुः को ऽपिन मे ऽस्ति च  ।  
एवं ज्ञात्वा द्विजश्रेष्ठा वैष्णवव्रतशालिनः  ॥ नर्प्_२,२५।१९ ॥  
भवद्भिर्नोचितं वक्तुं प्रतिकूलं व्रतापहम्  ।  
असम्परीक्ष्य ये दद्युः प्रायश्चित्तं द्विजातयः  ॥ नर्प्_२,२५।२० ॥  
तेषामेव हि तत्पापं स्मृतिवैकल्यसम्भवम्  ।  
देवो वा दानवो वापि गन्धर्वो राक्षसो ऽपि वा  ॥ नर्प्_२,२५।२१ ॥  
सिद्धो वा ब्राह्मणो वापि पितास्माकं स्वयं वदेत्  ।  
हरिर्वापि हरो वापि मोहिनीजनको ऽपि वा  ॥ नर्प्_२,२५।२२ ॥  
दिनकृल्लोकपालो वा नो भोक्ष्ये हरिवासरे  ।  
यो हि रुक्माङ्गदो राजा विख्यातो भूतले द्विजाः  ॥ नर्प्_२,२५।२३ ॥  
सत्यप्रतिज्ञां विफलां न कदाचित्करोति हि  ।  
द्युपतेः क्षीयते तेजो हिमवान्परिवर्त्तते  ॥ नर्प्_२,२५।२४ ॥  
जलधिः शोषमायाति पावकश्चोष्णतां त्यजेत्  ।  
तथापि न त्यजे विप्रा व्रतमेकादशीदिने  ॥ नर्प्_२,२५।२५ ॥  
प्रसिद्धिरेषा भुवनत्रये ऽपि आरट्यते मे पटहेन विप्राः  ।  
ग्रामेषु देशेषु परेषु वापि ये भुञ्जते रुक्मविभूषणस्य  ॥ नर्प्_२,२५।२६ ॥  
दण्ड्याश्च वध्याश्च सपुत्रकास्ते न चापि वासो विषये हि तेषाम्  ।  
हरेर्दिने सर्वमखप्रधाने पापापहे धर्मविवर्द्धने च  ॥ नर्प्_२,२५।२७ ॥  
मोक्षप्रदे जन्मनिकृन्तनाख्ये तेजो निधौ सर्वजनप्ररूढे  ।  
एंवविधे प्रोद्गत एव शब्दे यद्यस्मि भोक्ता वृजिनस्य कर्त्ता  ॥ नर्प्_२,२५।२८ ॥  
अमेध्यलिप्तः पटहो भवेत्तदा सञ्छादितो नीलमयेन वाससा  ।  
उत्पाद्य कीर्तिं स्वयमेव जतुर्निकृन्तति प्राणभयाच्च पापात्  ॥ नर्प्_२,२५।२९ ॥  
यस्तस्य वासो निरये युगानां षष्टिर्भवेद्वा क्रिमिदंशसञ्ज्ञे  ।  
वृथा हि सूता मम सा जनित्री भवेन्निराशा द्विजपितृदेवाः  ॥ नर्प्_२,२५।३० ॥  
वैवस्वतो हर्षमुपाश्रयेच्च सलेखको मे व्रतभङ्ग एव  ।  
किं तेन जातेन दुरात्मना हि ददाति हर्षं रिपुसुन्दरीणाम्  ॥ नर्प्_२,२५।३१ ॥  
कुकर्मणा पापरतिः कुजातिः सर्वस्य नाशी त्वशुचिस्स मूढः  ।  
न मन्यते वेदपुराणशास्त्रानन्ते पुरीं याति दिनेशसूनोः  ॥ नर्प्_२,२५।३२ ॥  
कृत्वैव वान्तिं पुनरत्ति तां यस्तद्वत्प्रतिज्ञाव्रतभङ्गकारी  ।  
वेदा न शास्त्रं न च तत्पुराणं न चापि सन्तः स्मृतयो न च स्युः  ॥ नर्प्_२,२५।३३ ॥  
ये माधवस्य प्रियकृत्ययोग्ये वदन्ति शुद्धे ऽह्नि भुजिक्रियां तु  ।  
श्राद्धेन तेनापि न चास्ति तृप्तिः पितुश्च चीर्णेन हरेर्दिने तु  ॥ नर्प्_२,२५।३४ ॥  
व्रतेन यद्विष्णुपदप्रदेन साकं क्षयाहेन वदन्तु मूढाः  ॥ नर्प्_२,२५।३५ ॥  
एतच्छ्रुत्वा तु तद्वाक्यं मोहिनी ज्वलितान्तरा  ।  
कोपसंरक्तनयना भर्तारं पर्यभाषत्  ॥ नर्प्_२,२५।३६ ॥  
करोषि चेन्न मे वाक्यं धर्मबाह्यो भविष्यसि  ।  
धर्मबाह्यो हि पुरुषः पांशुना तुल्यतां व्रजेत्  ॥ नर्प्_२,२५।३७ ॥  
पांशुना पूर्यते गर्तः स गर्तखनको भवेत्  ।  
त्वया ममार्पितः पाणिर्वराय पृथिवीपते  ॥ नर्प्_२,२५।३८ ॥  
तामुल्लङ्घ्य प्रतिज्ञां स्वां पालयिष्यासि नो यदि  ।  
कृतकृत्या तदा यास्ये प्राप्तो धर्मो मया तव  ॥ नर्प्_२,२५।३९ ॥  
न चाहं ते प्रिया भार्या न च त्वं मे पतिर्नृप  ।  
उपधानं करिष्यामि स्वकं बाहुं न ते युधि  ॥ नर्प्_२,२५।४० ॥  
धिक् त्वां धर्मक्षयकरं स्ववचोलोपकारकम्  ।  
म्लेच्छेष्वपि न दृश्येत त्वादृशो धर्मलोपकः  ॥ नर्प्_२,२५।४१ ॥  
सत्याच्चलितमद्यत्वां परित्यक्ष्ये सुपापिनम्  ।  
एवमुक्त्वा वरारोहा ह्युदतिष्ठत्त्वरान्विता  ॥ नर्प्_२,२५।४२ ॥  
यथा सती हरं त्यक्त्वा दिव्याभरणभूषिता  ।  
प्रस्थिता सा तदा तन्वी भूसुरैश्च समन्विता  ॥ नर्प्_२,२५।४३ ॥  
वरं मद्यस्य संस्पर्शो नास्य सङ्गो नृपस्य वै  ।  
वरं नीलाम्बरस्पर्शो नास्य धर्मच्युतस्य हि  ॥ नर्प्_२,२५।४४ ॥  
एवं हि मोहिनी रुष्टा प्रलपन्ती तदा भृशम्  ।  
गौतमादिसमायुक्ता निर्जगाम गृहाद्ब्रहिः  ॥ नर्प्_२,२५।४५ ॥  
हा तात हा जगन्नाथ सृष्टिस्थित्त्यन्तकारक  ।  
इत्येव शब्दं क्रोशन्ती ब्रह्मणोमानसोद्भवा  ॥ नर्प्_२,२५।४६ ॥  
एतस्मिन्नेव काले तु वाजिराजं समास्थितः  ।  
अटित्वा सकलामुर्वीं सम्प्राप्तो धर्मभूषणः  ॥ नर्प्_२,२५।४७ ॥  
सम्मुखो ऽभूज्जनन्यास्तु त्वरायुक्तो विमत्सरः  ।  
कर्णाभ्यां तस्य शब्दो ऽसौ विश्रुतः पितृवत्सलः  ॥ नर्प्_२,२५।४८ ॥  
मोहिनीवक्त्रसम्भूतो विप्रवाक्योपबृंहितः  ।  
धर्माङ्गदो धर्ममूर्तिः रुक्मागदसुतस्तदा  ॥ नर्प्_२,२५।४९ ॥  
अवरुह्य हयात्तूर्णं ययौ तातपदान्तिके  ।  
पुनरुत्थाय विप्रेन्द्रान्ननाम विहिताञ्जलिः  ॥ नर्प्_२,२५।५० ॥  
ततः शीघ्रगतिं दृष्ट्वा मोहिनीं रुष्टमानसाम्  ।  
आलक्ष्य तरसा मातः प्राह राजन् कृताञ्जलिः  ॥ नर्प्_२,२५।५१ ॥  
केनावमानिता देवि कथं रुष्टा पितुः प्रिये  ।  
एतैर्द्विजेन्द्रैः सहिता क्व त्वं सम्प्रस्थिताधुना  ॥ नर्प्_२,२५।५२ ॥  
धर्माङ्गदवचः श्रुत्वा मोहिनी वाक्यमब्रवीत्  ।  
पिता तवानृती पुत्र करो येन वृथा कृतः  ॥ नर्प्_२,२५।५३ ॥  
यः कर्त्ता सुकृतं भूरि रक्ताशोकाकृतिः स्थितः  ।  
ध्वजाङ्कुशाङ्कितः श्रीमान्दक्षिणः कनकाङ्गदः  ॥ नर्प्_२,२५।५४ ॥  
रुक्माङ्गदेन ते पित्रा न चाहं वस्तुमुत्सहे  ॥ नर्प्_२,२५।५५ ॥  
धर्माङ्गद उवाच  
यद्ववीषि वचो देवि तत्कर्त्ताहं न संशयः  ।  
मा कोपं कुरु मातस्त्वं निवर्त्ततस्व पितुः प्रिये  ॥ नर्प्_२,२५।५६ ॥  
मोहिन्युवाच  
अनेन समयेनाहं त्वत्पित्रा मन्दराचले  ।  
कृता भार्या शिवः साक्ष्ये स्थितो यत्र सुराधिपः  ॥ नर्प्_२,२५।५७ ॥  
समयात्स च्युतः सम्यक्पिता ते रुक्मभूपणः  ।  
न प्रयच्छति मे देयं तस्य वृद्धिं विचिन्तये  ॥ नर्प्_२,२५।५८ ॥  
न याचे काञ्चनं धान्यं हस्त्यश्वं ग्रामवाससी  ।  
येन तस्य भवेद्धानिर्न याचे तन्नृपात्मज  ॥ नर्प्_२,२५।५९ ॥  
येनासौ प्रीणयेद्देहं स्वकीयं देहिनां वर  ।  
तन्मया प्रार्थितं पुत्र स मोहान्न प्रयच्छति  ॥ नर्प्_२,२५।६० ॥  
तस्यैव चोपकाराय शरीरस्य नृपात्मज  ।  
याचितः सुखहेतोस्तु मया नृपतिसत्तमः  ॥ नर्प्_२,२५।६१ ॥  
स्थितः सो ऽद्यानृते घोरे सुरापानसमे विभुः  ॥ नर्प्_२,२५।६२ ॥  
सत्यच्युतं निष्ठुरवाक्यभाषिणं विमुक्तधर्मं त्वनृतं शठं च  ।  
परित्यजेयं जनकं तवाधमं नैव स्थितिर्मे भविता हि तेन  ॥ नर्प्_२,२५।६३ ॥  
तच्छ्रुत्वा मोहिनीवाक्यं पुत्रो धर्माङ्गदो ऽब्रवीत्  ।  
मयि जीवति तातो मे न भवेदनृती क्वचित्  ॥ नर्प्_२,२५।६४ ॥  
निवर्तस्व वरारोहे करिष्ये ऽहं तवेप्सितम्  ।  
पित्रा मे नानृतं देवि पूर्वमुक्तं कदाचन  ॥ नर्प्_२,२५।६५ ॥  
स कथं मयि जाते तु वदिष्यति महीपतिः  ।  
यस्य सत्ये स्थिता लोकाः सदेवासुरमानुषाः  ॥ नर्प्_२,२५।६६ ॥  
वैवस्वतगृहं येन कृतं शून्यं हि पापिभिः  ।  
विजृम्भते यस्य कीर्तिर्व्याप्तं ब्रह्माण्डमण्डलम्  ॥ नर्प्_२,२५।६७ ॥  
स कथं जायते भूपो मिथ्यावचनसंस्थितः  ।  
अश्रुतं भूपतेर्वाक्यं परोक्षे श्रद्दधे कथम्  ॥ नर्प्_२,२५।६८ ॥  
ममोपरि दयां कृत्वा निवर्तस्व शुभानने  ।  
एतद्धर्माङ्गदेनोक्तं वाक्यमाकर्ण्य मोहिनी  ॥ नर्प्_२,२५।६९ ॥  
न्यवर्तत महीपालपुत्रस्कन्धावलम्बिनी  ।  
यत्र रुक्माङ्गदः शेते मृतकल्पो रविप्रभः  ॥ नर्प्_२,२५।७० ॥  
तस्मिन्निवेशयामास शयने काञ्चनान्विते  ।  
दीपरत्नैः सुप्रकाशे विद्रुमैश्चित्रिते वरे  ॥ नर्प्_२,२५।७१ ॥  
आखण्डलास्त्रमणिभिः कृतपादे सुकोमले  ।  
दीर्घविस्तारसंयुक्ते ह्यनौपम्ये मनोहरे  ॥ नर्प्_२,२५।७२ ॥  
ततः कृताञ्जलिः प्राहपितरं श्लक्ष्णया गिरा  ।  
तातैषा जननी मे ऽद्य त्वां वदत्यनृती त्विति  ॥ नर्प्_२,२५।७३ ॥  
कस्मात्त्वमनृती भूप भविष्यसि महीतले  ।  
सकोषरत्ननिचये गजाश्वरथसंयुते  ॥ नर्प्_२,२५।७४ ॥  
राज्ये प्रशास्यमाने तु सप्तोदधिसमन्विते  ।  
प्रदेहि सकलं ह्यस्यै यत्त्या श्रावितं विभो  ॥ नर्प्_२,२५।७५ ॥  
मयि चापधरे तात को व्यलीकं चरेत्तव  ।  
देहि शक्रपदं देव्यै जितं विद्धि पुरन्दरम्  ॥ नर्प्_२,२५।७६ ॥  
वैरिञ्च्यं दुर्ल्लभं यच्च योगिगम्यं निरञ्जनम्  ।  
तच्चाप्यहं प्रदास्यामि तपसा तोष्य पद्मजम्  ॥ नर्प्_२,२५।७७ ॥  
समीहते यज्जननी मदीया रसातले वापि धरातले वा  ।  
त्रिविष्टपे वापि परे पदे वा दास्यामि जित्वा नरदेवदानवान्  ॥ नर्प्_२,२५।७८ ॥  
अहं हि दासस्तव भूप यस्माद्विक्रीयतां मामथवा तृणाय  ।  
हस्ते हि पापस्य दिवाप्रकीर्तेर्वत्स्यामि तत्कर्मकरः सुभुक्तः  ॥ नर्प्_२,२५।७९ ॥  
यद्दुष्करं भूमिपते त्रिलोक्यां नादेयमस्तीह तदिष्टम्भावात्  ।  
तच्चापि राजेन्द्र ददस्व देव्यै मज्जीवितं मज्जननीभवं वा  ॥ नर्प्_२,२५।८० ॥  
तेनैव सद्यो नृपनाथ लोके सत्कीर्तियुक्तो भव सर्वदैव  ।  
विराजयित्वा स्वगुणैर्नृपौघान्करैरिवात्मप्रभवैः खशोभैः  ॥ नर्प्_२,२५।८१ ॥  
कीर्तिप्रभङ्गे वृजिनं भविष्यति प्रजावधे यन्मनुराह सत्यम्  ।  
सम्मार्जयित्वा विमलं यशः स्वं कथं सुखी स्यां नृपते ततः क्षमः  ॥ नर्प्_२,२५।८२ ॥  
  
इति श्रीबृहन्नारदीयपुराणोत्तरभागे मोहिनीचरिते पञ्चविंशो ऽध्यायः  
  
_____________________________________________________________  
  
  
राजोवाच  
कीर्तिर्नश्यतु मे पुत्र ह्यनृती वा भवाम्यहम्  ।  
गतो वा नरकं घोरं कथं भोक्ष्ये हरेर्दिने  ॥ नर्प्_२,२६।१ ॥  
ब्रह्मणो निलयं यातु देवीयं मोहिनी सुत  ।  
भूयो भूयो वदति मां दुर्मेधाश्च सुबालिशा  ॥ नर्प्_२,२६।२ ॥  
नापरं कामये राज्यं वसुधां वसु किञ्चन  ।  
मुक्त्वैवं वासरे विष्णोर्भोजनं पापनाशने  ॥ नर्प्_२,२६।३ ॥  
यद्यहं कुत्सितां योनिं व्रजेयं क्रिमिसञ्ज्ञिताम्  ।  
तथापि नैव कर्ताहं भोजनं हरिवासरे  ॥ नर्प्_२,२६।४ ॥  
एषा गुरुतरा भूत्वा लोकानां शिक्षयान्विता  ।  
दुन्दुभी कुर्वती नादं सा कथं वितथा भवेत्  ॥ नर्प्_२,२६।५ ॥  
अभक्ष्यभक्षणं कृत्वा अगम्यागमनं तथा  ।  
अपेयं चैव पीत्वा तु किं जीवेच्छरदः शतम्  ॥ नर्प्_२,२६।६ ॥  
असत्यं वापि कृत्वाहं त्यक्तराज्यनयः क्षितौ  ।  
धिक्कृतो ऽपि जनैः सर्वैर्न भोक्ष्ये हरिवासरे  ॥ नर्प्_२,२६।७ ॥  
वियोगे चपलापाङ्ग्या यदि चेन्मरणं मम  ।  
तच्चापि वरमेवात्र न भोक्ष्ये हरिवासरे  ॥ नर्प्_२,२६।८ ॥  
कथं हर्षमहं कर्ता मार्तण्डतनयस्य वै  ।  
व्रजद्भिर्मनुजैर्मार्गे निरयस्यातिदुःखितैः  ॥ नर्प्_२,२६।९ ॥  
यास्तु शून्याः कृतास्तात मया नरकपङ्क्तयः  ।  
जनैः पूर्णा भविष्यन्ति मयि भुक्ते तु ताः सुत  ॥ नर्प्_२,२६।१० ॥  
मास्म सीमन्तिनी पुत्र कुक्षौ सन्धारयेत्सुतम्  ।  
समर्थो यस्तु शत्रूणां हर्षं सञ्जनयेद्भुवि  ॥ नर्प्_२,२६।११ ॥  
भोजनं वासरे विष्णोरेतदेव हियाचते  ।  
तन्न दास्यामि मोहिन्या याचितो ऽपि सुरासुरैः  ॥ नर्प्_२,२६।१२ ॥  
पिबेद्विषं विशेद्वह्निं निपतेत्पर्वताग्रतः  ।  
आकाशभासा स्वशिरश्छिन्द्यादेव वरासिना  ॥ नर्प्_२,२६।१३ ॥  
न भोक्ष्यते हरिदिने राजा रुक्माङ्गदः क्षितौ  ।  
रुक्माङ्गदेति मन्नाम प्रसिद्धं भुवनत्रये  ॥ नर्प्_२,२६।१४ ॥  
एकादश्युपवासेन तन्मया सञ्चितं यशः  ।  
स कथं भोजनं कृत्वा नाशये स्वकृतं यशः  ॥ नर्प्_२,२६।१५ ॥  
म्रियते यदि वा गच्छति निपतति नश्येच्च खण्डशो वापि  ।  
विरमति तदपि न चेतो मामकमिति मोहिनीहेतोः  ॥ नर्प्_२,२६।१६ ॥  
परित्यजाम्येष निजं हि जीवितं लोकैः समेतः सहदारभृत्यैः  ।  
न त्वेव कुर्यां मधुसूदनस्य दिने सुपुण्ये ऽन्ननिषेवणं हि  ॥ नर्प्_२,२६।१७ ॥  
  
इति श्रीबृहन्नारदीयपुराणोत्तरभागे मोहिनीचरिते षड्वविंशो ऽध्यायः  
  
  
_____________________________________________________________  
  
अदस्तदा  ।  
आहूय जननीं शीघ्रं नाम्ना सन्ध्यावलीं शुभाम्  ॥ नर्प्_२,२७।१ ॥  
सूर्यायुत समप्रख्यां तेजसा रुचिरस्तनाम्  ।  
पालयन्तीं धरां सर्वां पादविन्यासविक्रमैः  ॥ नर्प्_२,२७।२ ॥  
पुत्रस्य वचनात्प्राप्ता तत्क्षणं नृपसन्निधौ  ।  
श्राविता मोहिनी वाक्यं पितुर्वाक्यं तथैव च  ॥ नर्प्_२,२७।३ ॥  
उभयोः संविदं कृत्वा परिसान्त्वय्य मोहिनीम्  ।  
भोजनाय स्थितामेनां नृपस्य हरिवासरे  ॥ नर्प्_२,२७।४ ॥  
यथा नो च्यवते सत्याद्यथा भुङ्क्ते न मे पिता  ।  
तथा विधीयतामेवं कुशलं चोभयोर्भवेत्  ॥ नर्प्_२,२७।५ ॥  
तत्पुत्रवचनं श्रुत्वा देवी सन्ध्यावली नृप  ।  
मोहिनीं श्लक्ष्णया वाचा प्राह ब्रह्मसुता तदा  ॥ नर्प्_२,२७।६ ॥  
माग्रहं कुरु वामोरु कथञ्चिदपि भूपतिः  ।  
नास्वादयति पापान्न सम्प्राप्ते हरिवासरे  ॥ नर्प्_२,२७।७ ॥  
अनुवर्तय राजान गुरुरेष सनातनः  ।  
सदा भवति या नारी भर्तुर्वचनकारिणी  ॥ नर्प्_२,२७।८ ॥  
तस्याः स्युरक्षयया लोकाः सावित्र्यास्तु यथामलाः  ।  
यद्यनेन पुरा देवि तव दत्तः करो गिरौ  ॥ नर्प्_२,२७।९ ॥  
कामार्तेन विमूढेन तन्न यो ऽग्यं विचिन्तितम्  ।  
यद्देयं तद्ददात्येष ह्यदेयं प्रार्थयस्व मा  ॥ नर्प्_२,२७।१० ॥  
विपत्तिरपि भद्रैव सन्मार्गे संस्थितस्य तु  ।  
न भुक्तं येन सुभगे शैशवे ऽपि हरेर्दिने  ॥ नर्प्_२,२७।११ ॥  
स कथं भोक्ष्यते पुण्ये माधवस्य दिने ऽधुना  ।  
कामं वरय वामोरुवरमन्यं सुदुर्लभम्  ॥ नर्प्_२,२७।१२ ॥  
तं ददात्येव भूपालो निवृत्ता भव भोजने  ।  
मन्यसे यदि मां देवि धर्माङ्गदविरोहिणीम्  ॥ नर्प्_२,२७।१३ ॥  
अस्मज्जीवितसंयुक्तं राज्यं वरय सुव्रते  ।  
सप्तद्वीपसमेतं हि ससरिद्वनपर्वतम्  ॥ नर्प्_२,२७।१४ ॥  
कनिष्ठाया वरिष्ठाहं करिष्ये पादवन्दनम्  ।  
भर्तुरर्थे विशालाक्षि प्रसीद तनुमध्यमे  ॥ नर्प्_२,२७।१५ ॥  
वाचा शपथदोषैस्तु सन्निरुध्य पतिं हि या  ।  
अकार्यं कारयेत्पापा सा नारी निरये वसेत्  ॥ नर्प्_२,२७।१६ ॥  
सा च्युता नरकाद्धोरात्सप्तजन्मानि पञ्च च  ।  
सूकरीं योनिमाप्नोति चाण्डालीं च ततः परम्  ॥ नर्प्_२,२७।१७ ॥  
एवं ज्ञात्वा मया देवि विक्रियां पापसम्भवाम्  ।  
निवारितासि वामोरु सखीभावेन सुन्दरि  ॥ नर्प्_२,२७।१८ ॥  
विपक्षस्यापि सद्बुद्धिर्दातव्या धर्ममिच्छता  ।  
किं पुनः सखिसंस्थायास्तव पद्मनिभानने  ॥ नर्प्_२,२७।१९ ॥  
सन्ध्या वलीवचः श्रुत्वा मोहिनी मोहकारिणी  ।  
उवाच कनकाभां तां भर्तुर्ज्येष्ठां प्रियां तदा  ॥ नर्प्_२,२७।२० ॥  
माननीयासि मे सुभ्रु करोमि वचनं तव  ।  
विद्वद्भिर्मुनिभिर्य्यत्तु गीयते नारदादिभिः  ॥ नर्प्_२,२७।२१ ॥  
यदि तन्नाचरेद्राजा भोजनं हरिवासरे  ।  
क्रियतामपरं देवि मरणादधिकं तव  ॥ नर्प्_२,२७।२२ ॥  
ममापि दुःखदंह्येतद्दैवाज्जल्पाम्यहं शुभे  ।  
कस्येष्टमात्महननं कस्येष्टं विषभक्षणम्  ॥ नर्प्_२,२७।२३ ॥  
पतनं वा गिरेर्मूर्ध्रः क्रीडा वापि बिलेशयैः  ।  
व्याघ्रसिंहाभिगमनं समुद्रतरणं तथा  ॥ नर्प्_२,२७।२४ ॥  
दरुक्तानृतवाक्यं वा परदाराभिमर्शनम्  ।  
अपथ्यभक्षणं लोके तथाभक्ष्यस्य भक्षणम्  ॥ नर्प्_२,२७।२५ ॥  
मृगाटनमथाक्षैर्वा क्रीडनं साहसं तथा  ।  
छेदनं तृणकाष्ठानां लोष्टानामवमर्द्दनम्  ॥ नर्प्_२,२७।२६ ॥  
हिंसनं सूक्ष्मदेवानां जलपावकखेलनम्  ।  
दैवाविष्टो वरारोहे नरः सर्वं करोति वै  ॥ नर्प्_२,२७।२७ ॥  
त्रिवर्गविच्युतं घोरं यशोदेहहरं क्षितौ  ।  
नरकार्हे नरो देवि करोत्यशुभकर्म तत्  ॥ नर्प्_२,२७।२८ ॥  
साहं पापा दुराचारा वक्तुकामा सुनिर्घृणम्  ।  
यादृशेन हि भावेन योनौ शुक्रं समुत्सृजेत्  ॥ नर्प्_२,२७।२९ ॥  
तादृशेन हि भावेन सन्तानं सम्भवेदिति  ।  
साहं विवादभावेन राज्ञो रुक्माङ्गदस्य हि  ॥ नर्प्_२,२७।३० ॥  
जाता जलजजातेन स्त्रीरूपा वरवर्णिनी  ।  
दुष्टभावा तथा जाता कर्त्री दुष्टं नृपस्य तु  ॥ नर्प्_२,२७।३१ ॥  
न लग्नं न ग्रहा देवि न होरा पुण्यदर्शिनी  ।  
तत्कालभावना ग्राह्या तद्भावो जायते सुतः  ॥ नर्प्_२,२७।३२ ॥  
तेन भावेन जातस्य दाक्षिण्यं नोपपद्यते  ।  
न च व्रीडा न च स्नेहो न धर्मो देवि विद्यते  ॥ नर्प्_२,२७।३३ ॥  
जानन्नपि यथायुक्तस्तं भावमनुवर्तते  ॥ नर्प्_२,२७।३४ ॥  
वक्ष्ये वचः प्राणहरं तवाधुना भर्तुः सलोकस्य वधूजनस्य  ।  
धर्मापहं वाच्यकरं ममापि कर्तुं न शक्यं मनसापि भीरु  ॥ नर्प्_२,२७।३५ ॥  
करोषि वाक्यं यदि मामकं हि भवेच्च कीर्तिर्महतीह लोके  ।  
भर्तुर्यशः स्यात्त्रिदिवे गतिस्ते पुत्रे प्रशंसा मम धिग्विवादः  ॥ नर्प्_२,२७।३६ ॥  
वसिष्ठ उवाच  
मोहिनीवचनं श्रुत्वा देवी सन्ध्यावली विभो  ।  
धैर्यमालम्ब्य तां तन्वीं ब्रूहि ब्रूहीत्यचोदयत्  ॥ नर्प्_२,२७।३७ ॥  
कीदृशं वदसे वाक्यं येन दुःखं भवेन्मम  ।  
भर्तुर्मे सत्यकरणे न दुःखं जायते क्वचित्  ।  
आत्मनो निधने वापि पुत्रस्य निधने ऽपि वा  ।  
भर्तुरर्थे प्रकुर्वन्त्या राज्यनाशे न मे व्यथा  ॥ नर्प्_२,२७।३८ ॥  
यस्या दुःखी भवेद्भर्ता भार्याया वरवार्णिनी  ।  
समृद्धायाः सपापायास्तस्याः प्रोक्ता ह्यधोगतिः  ॥ नर्प्_२,२७।३९ ॥  
सा याति नरकं पापा पूयाख्यं युगसप्ततिम्  ।  
ततश्छुछुन्दरी स्याच्च सप्त जन्मानि भारते  ॥ नर्प्_२,२७।४० ॥  
ततः काकी ततः श्याली गोधा गोत्वेन शुद्ध्यति  ।  
भर्तुरर्थे तु या वित्तें विद्यमानं न यच्छति  ॥ नर्प्_२,२७।४१ ॥  
जीवितं वा वरारोहे विष्ठायां सा भवेत्क्रिमिः  ।  
क्रिमियोनिविनिर्मुक्ता काष्ठीला जायते शुभे  ॥ नर्प्_२,२७।४२ ॥  
मम कौमारभावे तु मत्पितुः काष्ठपाटकः  ।  
अग्निप्रज्वालनाथ हि काष्ठं पाटयते चिरम्  ॥ नर्प्_२,२७।४३ ॥  
सखीभिः सहिता चाहं क्रीडासंसक्तमानसा  ।  
काष्ठं पाटयतस्तस्य समीपमगमं तदा  ॥ नर्प्_२,२७।४४ ॥  
तत्र दृष्टा मया सुभ्रु काष्ठीला दारुनिर्गता  ।  
नवनीतनिभं देहं बिभ्राणा चाञ्जनत्विषम्  ॥ नर्प्_२,२७।४५ ॥  
कनिष्ठिकाङ्गुलिसमा स्थौल्ये ह्यङ्गुलिमानिका  ।  
तां दृष्ट्वा पतितां भूमौ हन्तुं ध्वाङ्क्षः समागतः  ॥ नर्प्_२,२७।४६ ॥  
यावद्गृह्णाति वक्त्रेण काष्ठीलां क्षुधितः स तु  ।  
तावन्निवारितः सद्यो मया लोष्टेन तत्क्षणात्  ॥ नर्प्_२,२७।४७ ॥  
सा मुक्ता ताडितेनेत्थं वायसेन वरानने  ।  
सक्षता तुण्डसंस्पृष्टा न च शक्ता पलायितुम्  ॥ नर्प्_२,२७।४८ ॥  
ततः सा वेपमाना तु प्राणत्यागमुपागमत्  ।  
सिक्ता किञ्चिज्जलैनैव ततः स्वास्थ्यमुपागता  ॥ नर्प्_२,२७।४९ ॥  
तततः सा मानुषीवाचा मामाह वरवर्णिनी  ।  
सन्ध्यावलीति सम्बोध्य सखीमध्यसमास्थिताम्  ॥ नर्प्_२,२७।५० ॥  
सुमन्तुनाम्नो हि मुनेः सर्वज्ञस्य सुताभवम्  ।  
पूर्वजन्मनि पत्नी च कैण्डिन्यस्य शुभानने  ॥ नर्प्_२,२७।५१ ॥  
न्यवसं कान्यकुब्जे तु सुसमृद्धा सुदर्पिता  ।  
जनन्या बन्धुवर्गस्य पितुरिष्टतमा ह्यहम्  ॥ नर्प्_२,२७।५२ ॥  
पित्रा दत्ता ततश्चाहं कैण्डिन्याय महात्मने  ।  
कुलीनाय सरूपाय स्त्रीसङ्गरहिताय च  ॥ नर्प्_२,२७।५३ ॥  
शयनीयादिकं दत्तं यौतुकं जनकेन मे  ।  
श्वशुरेणापि मे दत्तं सुवर्णस्यायुतं पुरा  ॥ नर्प्_२,२७।५४ ॥  
पितृश्वशूरवित्ताभ्यां परिपूर्णाभवं तदा  ।  
गोमहिष्यादिसंयुक्ता धनधान्यसमन्विता  ॥ नर्प्_२,२७।५५ ॥  
इष्टा श्वशुरयोश्वाहं सौशीन्येन जनस्य च  ।  
कालेन पञ्चतां प्राप्तः श्वशुरो वेदतत्त्ववित्  ॥ नर्प्_२,२७।५६ ॥  
तं मृतं पतिमादाय श्वश्रूरग्निं विवेश सा  ।  
ततो भर्ताञ्जलिं दत्वा पित्रोः श्राद्धमथाकरोत्  ॥ नर्प्_२,२७।५७ ॥  
गते मासद्वये देवि भर्ता मे राजमन्दिरम्  ।  
गतः कौतुकभावेनहृच्छयेन प्रपीडितः  ॥ नर्प्_२,२७।५८ ॥  
तत्र वेश्याः सुरूपाढ्या यौवनेन समन्विताः  ।  
प्रविशत्यां नृपगृहे दृष्टास्तेन द्विजन्मना  ॥ नर्प्_२,२७।५९ ॥  
तासां मध्यात्तु द्वे गृह्यवित्तदानेन भूरिणा  ।  
स्वगृहे धारयामास क्रीडार्थं दुर्मतिः पतिः  ॥ नर्प्_२,२७।६० ॥  
ताभ्यां वित्तमशेषं तु क्षयं नीतं निषेवणात्  ।  
वर्षत्रये गते देवि निस्वो जातः पतिर्मम  ॥ नर्प्_२,२७।६१ ॥  
तता मां प्रार्थयामास देहि मे ऽङ्गविभूषणम्  ।  
तन्मया नहि दत्तं तु भर्त्रे व्यसनिने तदा  ॥ नर्प्_२,२७।६२ ॥  
सुभगे सर्वमादाय गताहं मन्दिरं पितुः  ।  
ततः पितृगृहे वित्तं भृत्यादिकमशेषतः  ॥ नर्प्_२,२७।६३ ॥  
विक्रीय दत्तं वैश्याभ्यां तच्चापि क्षयमागतम्  ।  
क्षेत्रधान्यादिकं यच्च सभाण्डं सपरिच्छदम्  ॥ नर्प्_२,२७।६४ ॥  
स्वल्पमूल्येन विक्रीयगतो नदनदीपतिम्  ।  
नावमारुह्य मे भर्ता विवेशान्तर्महोदधेः  ॥ नर्प्_२,२७।६५ ॥  
स गतो दूरमध्वानं पश्यमानो ऽद्भुतानि च  ।  
शुभे समुद्रजातानि जीवचेष्ठाङ्कितानि च  ॥ नर्प्_२,२७।६६ ॥  
प्रभञ्जनवशं प्राप्ता सा नौका शतयोजनम्  ।  
गता विशीर्णतां तत्र मृतास्ते नावमाश्रिताः  ॥ नर्प्_२,२७।६७ ॥  
मत्पतिर्दैवयोगेन दीर्घ काष्ठं समाश्रितः  ।  
वायुना नीयमानो ऽसौ प्राचीनेन स्वकर्मणा  ॥ नर्प्_२,२७।६८ ॥  
आससादाचलं देवि रत्नशृङ्गविभूषितम्  ।  
बहुनिर् झरणोपेतं बहुपक्षिसमन्वितम्  ॥ नर्प्_२,२७।६९ ॥  
बहुवृक्षैः समाकीर्णं नानापुष्पफलोपगैः  ।  
उल्लिखन्तं हि शिखरैः खमध्यं स्वात्मनस्त्रिभिः  ॥ नर्प्_२,२७।७० ॥  
तं दृष्ट्वा पर्वतं दिव्यं त्यक्त्वा नौकाष्ठमद्भुतम्  ।  
आरुरोह मुदायुक्तो वित्ताकाङ्क्षी सुलोचने  ॥ नर्प्_२,२७।७१ ॥  
विशश्राम मुहूर्तं तु क्षुत्पिपासासमन्वितः  ।  
तत उत्थाय भक्ष्यार्थं वृक्षांस्तत्र व्यलोकयत्  ॥ नर्प्_२,२७।७२ ॥  
सुपक्वास्तत्र मृद्वीका दृष्ट्वा भुक्त्वा मुदान्वितः  ।  
शान्तिं प्राप्तस्ततो ऽपश्यत्सालमेकं सुनिर्मलम्  ॥ नर्प्_२,२७।७३ ॥  
घनच्छायं मेघनिभं पञ्चाशत्पुरुषोच्छ्रयम्  ।  
तस्याधस्तात्स सुष्वाप स्वोत्तरीयं प्रसार्य च  ॥ नर्प्_२,२७।७४ ॥  
मोहिन्या निद्रया चैव सम्प्रघूर्णितलोचनः  ।  
तावत्सुप्तो ऽतिखिन्नो ऽसौ यावत्सूर्यो ऽस्ततां गतः  ॥ नर्प्_२,२७।७५ ॥  
सूर्ये ऽस्तं समनुप्राप्ते समायाते निशामुखे  ।  
अभ्यगाद्राक्षसो घोरो गर्जमानो यथा घनः  ॥ नर्प्_२,२७।७६ ॥  
अङ्केनादाय तन्वङ्गीं सीतामिव दशाननः  ।  
शुभां काशीपतेः पुत्रीं नाम्ना रत्नावलीं शुभाम्  ॥ नर्प्_२,२७।७७ ॥  
अधौतपादां सुश्रोणीं सौम्यदिक्छीर्षशायिनीम्  ।  
पतिकामा कुमारी सा नाविन्दत्सदृशं पतिम्  ॥ नर्प्_२,२७।७८ ॥  
सर्वयोषिद्वरा बाला रुदती निद्रयाकुला  ।  
पिता तस्याः प्रदाने तु चिन्ताविष्टो ह्यहर्न्निशम्  ॥ नर्प्_२,२७।७९ ॥  
दीपच्छायाश्रिते तन्वि शयने सा व्यवस्थिता  ।  
अटमानेन पापेन दृष्टा सा रूपशालिनी  ॥ नर्प्_२,२७।८० ॥  
दीपरत्नैः सुखचिते धारयन्ती च कङ्कणे  ।  
उभयोर्दश रत्नानि निष्के च दशपञ्च च  ॥ नर्प्_२,२७।८१ ॥  
सीमन्ते सप्त रत्नानि केयूरे ऽष्टौ च पञ्च च  ।  
एवं रत्नाचितां बालां शातकुम्भसमप्रभाम्  ॥ नर्प्_२,२७।८२ ॥  
जहार राजभवनात्तां तदा चारुहासिनीम्  ।  
वायुमार्गं समाश्रित्य क्षणात्प्राप्तः स्वमालयम्  ॥ नर्प्_२,२७।८३ ॥  
तं पर्वतं स यत्रास्ते पतिर्मेशालमाश्रितः  ।  
तत्र तस्य गुहां दृष्ट्वा सुवर्णसदृशप्रभाम्  ॥ नर्प्_२,२७।८४ ॥  
तद्भयस्यासहा तत्र प्रविवेशास्य पश्यतः  ।  
अनेकैर्मणिविन्यासैः संयुक्तां चित्रमन्दिराम्  ॥ नर्प्_२,२७।८५ ॥  
नानाद्रव्यसमाकीर्णां शयनासनसंयुताम्  ।  
भोजनैः पानपात्रैश्च भक्ष्यभोज्यैरनेकधा  ॥ नर्प्_२,२७।८६ ॥  
प्रविश्य तत्र शय्यायां मुमोचोत्पललोचनाम्  ।  
रुदतीमतिसन्त्रस्तां पीनश्रोणिपयोधराम्  ॥ नर्प्_२,२७।८७ ॥  
तस्यास्तु रुदितं श्रुत्वा तस्य भार्या हि राक्षसी  ।  
आजगाम त्वरायुक्ता यत्रासौ राक्षसः स्थितः  ॥ नर्प्_२,२७।८८ ॥  
तां दृष्ट्वा चारुसर्वाङ्गीं तप्तकाञ्चनसप्रभाम्  ।  
पप्रच्छ निजभर्तारं क्रुद्धा निर्भर्त्सती सती  ॥ नर्प्_२,२७।८९ ॥  
किमर्थमाहृता चेयं जीवन्त्यां मयि निर्घृणं  ।  
अन्यां समीहसे भार्यां नाहं भार्यां भवामि ते  ॥ नर्प्_२,२७।९० ॥  
एवं ब्रुवाणां तां भर्ता राक्षसीमसितेक्षणाम्  ।  
उवाच राक्षसो हर्षात्स्वां प्रियां चारुलोचनाम्  ॥ नर्प्_२,२७।९१ ॥  
त्वदर्थमाहृतं भक्ष्यं मया कोश्याः शुभानने  ।  
दैवोपपादितं द्वारि द्वितीयं मम तिष्ठति  ॥ नर्प्_२,२७।९२ ॥  
शालवृक्षाश्रितः शेते विप्रश्चैको वरानने  ।  
तमानय त्वरायुक्ता येनाहं भक्ष्यमाचरे  ॥ नर्प्_२,२७।९३ ॥  
राक्षसस्य वचः श्रुत्वा कुमारी साब्रवीदिदम्  ।  
मिथ्या राक्षसि भर्ता ते भाषते त्वद्भयादयम्  ॥ नर्प्_२,२७।९४ ॥  
ज्ञात्वा त्वां जरयोपेतां विरूपामतिजिह्यगाम्  ।  
सुप्तां पितृगृहे रात्रौ मां समासाद्य कामतः  ॥ नर्प्_२,२७।९५ ॥  
अनूढां रुदतीं भद्रे भार्यार्थं समुपानयत्  ।  
इतीरितमुपाकर्ण्य वचनं राजकन्यया  ॥ नर्प्_२,२७।९६ ॥  
क्रोधयुक्तातिमात्रं वै बभूव क्षिपती वचः  ।  
तस्याश्च रूपमालोक्य सत्यमेवावधारयत्  ॥ नर्प्_२,२७।९७ ॥  
चिन्तयामास चाप्येवं भार्यार्थे ह्याहृतेति च  ।  
अवश्यं मूर्घ्निं कीलं मे रोषयिष्यति राक्षसः  ॥ नर्प्_२,२७।९८ ॥  
मास्म सीमन्तिनी काचिद्भेवत्सा भुवनत्रये  ।  
या सापत्न्येन दुःखेन पीड्यमाना हि जीवति  ॥ नर्प्_२,२७।९९ ॥  
सर्वेषामेव दुःखानां महच्चेदं न संशयः  ।  
सामान्यद्रव्यभोगादि निष्ठा चैवापरा भवेत्  ॥ नर्प्_२,२७।१०० ॥  
एवं सा बहु सञ्चिन्त्य भर्तारं वाक्यमब्रवीत्  ।  
मदीया मम भक्ष्यार्थं त्वयानीता सुलोचना  ॥ नर्प्_२,२७।१०१ ॥  
तं विप्रमानयिष्यामि भक्ष्यार्थं तव सुव्रत  ।  
ततः स राक्षसः प्राह गच्छगच्छेति सत्वरम्  ॥ नर्प्_२,२७।१०२ ॥  
सृक्किणी स्रवते ऽत्यर्थं तस्य भक्षणकाम्यया  ।  
ततः सा राक्षसी घोरा श्रुत्वा पतिसमीरितम्  ॥ नर्प्_२,२७।१०३ ॥  
निर्जगाम दुरन्ताशा ददर्श द्विजसत्तमम्  ।  
रूपयौवनसंयुक्तं विद्यारत्नविभूषितम्  ॥ नर्प्_२,२७।१०४ ॥  
तं दृष्ट्वा मायया भूत्वा सुन्दरी षोडशाब्दिका  ।  
हृच्छयेन समाविष्टा तदन्तिकमुपागमत्  ॥ नर्प्_२,२७।१०५ ॥  
अब्रवीत्सा पृथुश्रोणी तं विप्रं प्रीतिसंयुता  ।  
कस्त्वं कस्मादिहायतः किमर्थमिह तिष्ठसि  ॥ नर्प्_२,२७।१०६ ॥  
पृच्छामि पतिकामाहं राक्षसी हृच्छयातुरा  ।  
स्वभर्त्राहं परित्यक्ता त्वां पतिं कर्तुमागता  ॥ नर्प्_२,२७।१०७ ॥  
तच्छ्रुत्वा वचनं तस्या भर्ता मे भयसंयुतः  ।  
उवाच वचनं प्राज्ञो धैर्यमालम्ब्य तां शुभे  ॥ नर्प्_२,२७।१०८ ॥  
रक्षोमानुषसंयोगः कथं राक्षसि सम्भवेत्  ।  
मानुषास्तु स्मृता भक्ष्या राक्षसानां न संशयः  ॥ नर्प्_२,२७।१०९ ॥  
तच्छ्रुत्वा वचनं सा तु पुनस्तं प्राह सादरम्  ।  
असम्भाव्यं च जगति सम्भवेद्दैवयोगतः  ॥ नर्प्_२,२७।११० ॥  
पुराणे श्रूयते ह्येतद्भविष्यं भारते स्थितम्  ।  
हिडम्बा राक्षसी विप्र भीमभार्या भविष्यति  ॥ नर्प्_२,२७।१११ ॥  
मानुषोत्पादितः पुत्रो भविष्यति घटोत्कचः  ।  
अवध्यः सर्वशस्त्राणां शक्त्या मृत्युमवाप्स्यति  ॥ नर्प्_२,२७।११२ ॥  
तस्माद्विषादं मा विप्रकुरु त्वं दैवयोगतः  ।  
भार्या तवाहं सञ्जाता दव हि बलवत्तरम्  ॥ नर्प्_२,२७।११३ ॥  
मर्त्यलोकं गते शक्त्रे वैरोचनिनिरीक्षणे  ।  
तदन्तरं समासाद्य भर्ता मे घोरराक्षसः  ॥ नर्प्_२,२७।११४ ॥  
तद्गृहाच्छक्तिमहरद्दीप्तामग्रिशिखामिव  ।  
सेयं समाश्रिता चात्र शालवृक्षे तु वासवी  ॥ नर्प्_२,२७।११५ ॥  
अहत्वैकं द्विजश्रेष्ठ नगच्छति पुरन्दरम्  ।  
यद्वधाय प्रक्षिपेत्तां सो ऽमरो ऽपि विनश्यति  ॥ नर्प्_२,२७।११६ ॥  
साहमारुह्य शालाग्रं शक्तिमानीय भास्वराम्  ।  
त्वत्करे सम्प्रदास्यामि भर्तुर्निधनकाम्यया  ॥ नर्प्_२,२७।११७ ॥  
यदि त्वमनया शक्त्या न हिंससि निशाचरम्  ।  
खादयिष्यति दुर्मेधास्त्वां च मां च न सशयः  ॥ नर्प्_२,२७।११८ ॥  
तव शत्रुर्महानेष ममापि च परन्तप  ।  
येनाहृता कुमारीह भार्यार्थं मन्दबुद्धिना  ॥ नर्प्_२,२७।११९ ॥  
सपत्नभावो जनितो मम भर्त्रा दुरात्मना  ।  
व्यापादिते ऽस्मिन्नुभयोः क्रीडनं सम्भविष्यति  ॥ नर्प्_२,२७।१२० ॥  
यद्यन्यथा वदेर्वाक्यं त्वामहं रतिवर्द्धन  ।  
तदात्मकगृतपुण्यस्य न भवेयं हि भागिनी  ॥ नर्प्_२,२७।१२१ ॥  
या गतिर्ब्रह्महत्यायां कुत्सिता प्राप्यते नरैः  ।  
तां गतिं हि प्रपद्ये ऽहं यद्येतदनृतं भवेत्  ॥ नर्प्_२,२७।१२२ ॥  
मद्यं हि पिबतो ब्रह्मन् ब्राह्मणस्य दुरात्मनः  ।  
या गतिर्विहिता घोरा तां गतिं प्राप्नुयाम्यहम्  ॥ नर्प्_२,२७।१२३ ॥  
गुरुदारप्रसक्तस्य जतोः पापनिषेविणः  ।  
या गतिस्तां द्विजश्रेष्ठ मिथ्या प्रोच्य समाप्नुयाम्  ॥ नर्प्_२,२७।१२४ ॥  
स्वर्णन्यासापहरणे मेदिनीहरणे च या  ।  
आत्मनो हनने या हि विहिता मुनिभिर्द्विज  ॥ नर्प्_२,२७।१२५ ॥  
गतिस्तामनुगच्छामि यद्येतदनृतं वदे  ।  
पञ्चम्यां च तथाष्टम्यां यत्पापं मांसभक्षणे  ॥ नर्प्_२,२७।१२६ ॥  
स्त्रीसङ्गमे तरुच्छेदे यत्पापं शशिनः क्षये  ।  
यदुच्छिष्टे घृतं भोक्तुर्मैथुनेन दिवा च यत्  ॥ नर्प्_२,२७।१२७ ॥  
वैश्वदेवमकर्तुश्च गृहिणो हि द्विजस्य यत्  ।  
भिक्षामदातुर्भिक्षुभ्यो विधवाया द्विभोजनात्  ॥ नर्प्_२,२७।१२८ ॥  
तैलं भोक्तुश्च सङ्क्रान्तौ गोभिस्तीर्थं च गच्छतः  ।  
तथा मृदमनुद्धृत्य स्नातुः परजलाशये  ॥ नर्प्_२,२७।१२९ ॥  
निषिद्धवृक्षजनितं दन्तकाष्ठं च खादतः  ।  
गामसेवयतो बद्ध्वा पाखण्डपथगामिनः  ॥ नर्प्_२,२७।१३० ॥  
पितृदेवार्चनं कर्तुः काष्ठग्रावस्थितस्य यत्  ।  
गोहीनां महिषीं धर्तुर्भिन्नकांस्ये च भुञ्जतः  ॥ नर्प्_२,२७।१३१ ॥  
अधौतभिन्नपारक्यवस्त्रसंवीतकर्मिणः  ।  
नग्रस्त्रीप्रेक्षणं कर्तुरभक्ष्यस्य च भोजिनः  ॥ नर्प्_२,२७।१३२ ॥  
कथायां श्रीहरेर्विघ्नं कर्तुर्यत्पातकं द्विज  ।  
तेन पापेन लिप्ये ऽहं यदि वच्मि तवानृतम्  ॥ नर्प्_२,२७।१३३ ॥  
उक्तान्येतानि पापानि यान्यनुक्तान्यपि द्विज  ।  
सर्वेषां भागिनी चाहं यद्येतदनृतं वदे  ॥ नर्प्_२,२७।१३४ ॥  
एवं सम्बोधितो देवि भर्ता मे पापया तया  ।  
तथेति निश्चयं चक्रे भवितव्येन मोहितः  ॥ नर्प्_२,२७।१३५ ॥  
निर्द्रव्यो व्ययसनासक्तो मद्वाक्यकलुषीकृतः  ।  
उवाच राक्षसीं वाक्यं सर्वंसिद्धिप्रदायकम्  ॥ नर्प्_२,२७।१३६ ॥  
शीघ्रमानय तां शक्तिं करोमि वचनं तव  ।  
सर्वमेतत्प्रदेयं हि त्वया मे राक्षसे हते  ॥ नर्प्_२,२७।१३७ ॥  
द्रव्याशया प्रविष्टो ऽहं सागरं तिमिसङ्कुलम्  ।  
तच्छ्रुत्वा राक्षसी शक्तिं समानीय नगस्थिताम्  ॥ नर्प्_२,२७।१३८ ॥  
ददौ मद्भर्तृसिद्ध्यर्थं विमुञ्चन्तीं महार्चिषम्  ।  
एतस्मिन्नेव काले तु राक्षसः काममोहितः  ॥ नर्प्_२,२७।१३९ ॥  
गमनायोद्यतः कन्यां सा भीता वाक्यमब्रवीत्  ।  
कुमारीसेवने रक्षो महापापं विधीयते  ॥ नर्प्_२,२७।१४० ॥  
छलेनाहं हृता काश्याः सुप्ता पितृगृहात्वया  ।  
तव दोषो न चेहास्ति भवितव्यं ममेदृशम्  ॥ नर्प्_२,२७।१४१ ॥  
गुहामध्यगतायास्तुको मे त्राता भविष्यति  ।  
विधियोगाद्भवेद्भर्ता विधियोगाद्भवेत्प्रिया  ॥ नर्प्_२,२७।१४२ ॥  
भवेद्विधिवशाद्विद्या गृहं सौख्यं धनं कुलम्  ।  
विधिना प्रेर्यमाणस्तु जनः सर्वत्र गच्छति  ॥ नर्प्_२,२७।१४३ ॥  
अवश्यं भविता भर्ता त्वमेव रजनीचर  ।  
विधैना विहिते मार्गे किं करिष्यति पण्डितः  ॥ नर्प्_२,२७।१४४ ॥  
तस्मादानयत विप्रं शालवृक्षाश्रित त्विह  ।  
घृतं जलं कुशानग्निं विवाहं विधिना कुरु  ॥ नर्प्_२,२७।१४५ ॥  
विनापि दर्भतोयाग्नीन्न्यथोक्तविधिमतरा  ।  
ब्राह्मणस्यैव वाक्येन विवाहः सफलो भवेत्  ॥ नर्प्_२,२७।१४६ ॥  
न हतो यदि विप्रस्तु भार्यया तव राक्षस  ।  
वृत्ते होमस्य कार्ये तु तं भवान् भक्षयिष्यति  ॥ नर्प्_२,२७।१४७ ॥  
एवमुक्ते तु वचने तया वै राजकन्यया  ।  
विश्वस्तमानसो दर्पान्निर्जगाम स राक्षसः  ॥ नर्प्_२,२७।१४८ ॥  
सत्वरं हृच्छयाविष्टस्तमानेतुं बहिः स्थितः  ॥ नर्प्_२,२७।१४९ ॥  
तस्य निर्गच्छतो देवि क्षुतमासीत्स्वयं किल  ।  
सव्यं चाप्यस्फुरन्नेत्रं स्ववस्त्रं स्खलितं तथा  ॥ नर्प्_२,२७।१५० ॥  
अनाहृत्य तु तत्सर्वं निर्गतो ऽसौ दरीमुखात्  ।  
बिभ्राणां मानुषं रूपं स्वामपश्यन्नितम्बिनीम्  ॥ नर्प्_२,२७।१५१ ॥  
घटयन्तीं तु सम्बन्धं भार्याभर्तृसमुद्भवम्  ।  
परित्यजामि त्वां पापं राक्षसं क्रूरकर्मिणम्  ॥ नर्प्_२,२७।१५२ ॥  
मानुषीप्रमदासक्तं मच्छरीरस्य दूषकम्  ।  
तच्छ्रुत्वा दारुणं वाक्यं भार्यया समुदीरितम्  ।  
ईर्ष्याकोपसमायुक्तस्त्वभ्यधावन्निशाचरः  ॥ नर्प्_२,२७।१५३ ॥  
उत्क्षिप्य बाहू प्रविदार्य वक्त्रं सम्प्रस्थितो भक्षयितुं स चोभौ  ।  
कालेन वेगात्पवनो यथैव समुच्चरन्वाक्यमनर्थयुक्तम्  ॥ नर्प्_२,२७।१५४ ॥  
  
इति श्रीबृहन्नारदीयपुराणोत्तरभागे मोहिनीचरिते काष्ठीलोपाख्यानं नाम सप्तविंशो ऽध्यायः  
  
  
_____________________________________________________________  
  
  
काष्ठीलोवाच  
राक्षसं धावमानं तु कालान्तकयमोपमम्  ।  
दृष्ट्वा सा राक्षसी प्राह भर्तारं मम शङ्किता  ॥ नर्प्_२,२८।१ ॥  
प्रक्षिपस्वानलप्रख्यां शक्तिं हेमविभूषिताम्  ।  
ममायं पञ्चतां यातु दिगम्बररिपुप्रिय  ॥ नर्प्_२,२८।२ ॥  
तस्या वाक्यान्मम पतिः पौरुषे तु व्यवस्थितः  ।  
मुमोच विपुलां शक्तिं रक्षोवक्षस्थल प्रति  ॥ नर्प्_२,२८।३ ॥  
ज्वलन्ती ज्वलनप्रख्या द्योतयन्ती दिशो दश  ।  
दिव्यांशुतीक्ष्ण वक्त्राता किङ्किणीशतनादिता  ॥ नर्प्_२,२८।४ ॥  
रक्तचन्दनलिप्ताङ्गी रक्तवस्त्रोपशोभिता  ।  
हृदि तस्य निपत्यासौ शक्तिर्विप्रकरच्युता  ॥ नर्प्_२,२८।५ ॥  
कृत्वा भस्मावशेषं तु राक्षसं गगनं ययौ  ।  
पातयित्वा स्वभर्तारं विप्रहस्तेन राक्षसी  ॥ नर्प्_२,२८।६ ॥  
कृतकृत्यमिवात्मानं मेने हृष्टतनूरुहा  ।  
अथोवाच द्विजं हृष्टा राक्षसी शुभलोचनम्  ॥ नर्प्_२,२८।७ ॥  
एहि कान्त गुहां रम्यां प्रविश त्वं यदृच्छया  ।  
भुङ्क्ष्व भोगान्मया सार्द्धं ये दिव्या ये च मानुषाः  ॥ नर्प्_२,२८।८ ॥  
तथेति प्राणनाथो मे प्राहहृष्टवपुस्तदा  ।  
ततः सादाय मे कान्तं स्वां प्रविष्टा गुहां मुदा  ॥ नर्प्_२,२८।९ ॥  
असंवीक्ष्यैव तद्भस्म भर्तृदेहसमुद्भवम्  ।  
कुचाभ्यामुन्नताभ्यां सा मद्भर्तारमपीडयत्  ॥ नर्प्_२,२८।१० ॥  
दर्शयामास तां तन्वीं कुमारीं शयने स्थिताम्  ।  
इयं तेनासितापाङ्गी बिम्बोष्ठी काञ्चनप्रभा  ॥ नर्प्_२,२८।११ ॥  
भार्यार्थे समुपानीता वाराणस्या द्विजोत्तम  ।  
यस्याः सीमां न लङ्घन्ति पातकानि ह्यशेषतः  ॥ नर्प्_२,२८।१२ ॥  
शक्तिक्षेत्रं च तां प्राहुः पुण्यं पापक्षयङ्करम्  ।  
या गृहं त्रिपुरारेश्च पञ्चगव्यूतिसंस्थिता  ॥ नर्प्_२,२८।१३ ॥  
यस्यां मृताः पुनर्मर्त्या गर्भवासं विशन्ति न  ।  
स त्वमस्या गृहं पित्र्यं पुनर्नय सुलोचनाम्  ॥ नर्प्_२,२८।१४ ॥  
इमानि तव रत्नानि शयनान्यासनानि च  ।  
मया सह समस्तानि विक्रीणीहि निजेच्छया  ॥ नर्प्_२,२८।१५ ॥  
त्वदर्थे राक्षसो घोरो मया ब्रह्मन्निषूदितः  ।  
मुग्धया तव रूपेण प्रेषितो यमसादनम्  ॥ नर्प्_२,२८।१६ ॥  
तस्मान्ममोपिरि विभो कृत्वा विश्वासमात्मना  ।  
भजस्व मां विशालाक्ष भक्तां वै कामरूपिणीम्  ॥ नर्प्_२,२८।१७ ॥  
एतच्छ्रुत्वा तु वचनं भर्ता मे चारुलोचने  ।  
राक्षस्याः कामतप्तायाः कुमार्याः सन्निधौ शुभे  ॥ नर्प्_२,२८।१८ ॥  
उवाच राक्षसीं तां तु सशङ्को मधुरं वचः  ।  
सुभगे नीतिशास्त्रेषु विश्वस्तव्या न योषितः  ॥ नर्प्_२,२८।१९ ॥  
कौमारं या पतिं हन्ति सा कथं मां न हिंसति  ।  
मत्तो रूपाधिकं मत्वा परं पुरुषलम्पटा  ॥ नर्प्_२,२८।२० ॥  
सो ऽहं विश्वासभावेन विश्वस्तस्ते वरानने  ॥ नर्प्_२,२८।२१ ॥  
अद्य वाथ परेद्युर्वा पक्षे मासे ऽथ वत्सरे  ।  
व्यापादय यथेच्छं वा त्वां प्रपन्नो ऽस्मि भामिनि  ॥ नर्प्_२,२८।२२ ॥  
एवमेव त्वया कार्यं नाद्य चोपकृतं तव  ।  
आत्मा ते सर्वथा देयः प्रतीकारस्य हेतवे  ॥ नर्प्_२,२८।२३ ॥  
मदर्थे निहतो भर्ता त्वया निःशङ्कया यतः  ।  
ततो ऽहं नोत्तरं वच्मि परं किञ्चित्सुलोचने  ॥ नर्प्_२,२८।२४ ॥  
तच्छ्रुत्वा वचनं तस्य मद्भर्तुः साब्रवीदिदम्  ।  
विश्वस्तहिंसनं ब्रह्मन् ब्रह्महत्या समं भवेत्  ॥ नर्प्_२,२८।२५ ॥  
यद्येवं राक्षसीं क्रूरां मन्यसे पतिघातिनीम्  ।  
पतिं तथापि गर्हेयं विश्वस्तं घातये कथम्  ॥ नर्प्_२,२८।२६ ॥  
सूक्ष्मा हि धर्मस्य गतिर्न ज्ञायेत कथञ्चन  ।  
केनापि कुत्रचिद्देवदैत्यराक्षसकादिना  ।  
केचिन्मनुष्याः पटवो धर्मसूक्ष्मत्वचिन्तने  ॥ नर्प्_२,२८।२७ ॥  
ये ऽनित्येन शरीरेण नैष्कर्म्यं साधयन्त्युत  ।  
श्रूयते च पुराणेषु किञ्चिदत्र निगद्यते  ॥ नर्प्_२,२८।२८ ॥  
धर्मस्यैवानुकूल्येन विष्णुना प्रभविष्णुना  ।  
दशावतारग्रहणे दुःखं प्राप्तमनेकधा  ॥ नर्प्_२,२८।२९ ॥  
क्व सीतार्थं श्रीनिवासो रामो लक्ष्मणसंयुतः  ।  
विलापं कुरुते नागपाशबन्धादिकर्मसु  ॥ नर्प्_२,२८।३० ॥  
क्व देवदेवो वसुदेवसूनुर्विज्ञानरूपो निखलप्रपञ्ची  ।  
हा कष्टमित्यस्रदृगादिचेष्टः पार्थोग्रसनादिकभृत्यकृत्यः  ॥ नर्प्_२,२८।३१ ॥  
ईशस्य कृत्यं द्विज दुर्विभाव्यं धर्मानुकूल्येन समास्थितस्य  ।  
व्यासः स्वयं वेदविभागकर्त्ता पाराशरिस्तत्त्वदृगिज्यमूर्तिः  ।  
कन्यात्वविध्वसकवीर्यजन्मा कानीनसञ्ज्ञो ऽनुजदारगामी  ॥ नर्प्_२,२८।३२ ॥  
परिवेत्ता च दिधिषूः शन्तनुः स्वःसरित्पत्तिः  ।  
दिधिषू तनयः साक्षाद्वसुः स्त्रीवादमृत्युभाक्  ॥ नर्प्_२,२८।३३ ॥  
ये गोलकसुताः कुण्डाः पाण्डवाः समयोनिगाः  ।  
तेषां सङ्कीर्तनं पुण्यं पवित्रं पापनाशनम्  ॥ नर्प्_२,२८।३४ ॥  
यं ध्यायन्ति स्मरन्त्यद्धा योगमूर्तिः सनातनः  ॥ नर्प्_२,२८।३५ ॥  
विष्णुर्वेश्यासमासक्तः प्रह्लादाद्युपदेशकृत्  ।  
श्रीनृसिंहो ऽसुरध्वंसी देवदेवाधिदैवतम्  ॥ नर्प्_२,२८।३६ ॥  
संसारवासनाध्वंसी देवदेवाधिदैवतम्  ।  
संसारवासनाध्वंसी स्वर्णाक्षभवनस्थितिः  ॥ नर्प्_२,२८।३७ ॥  
जामदग्न्यः स्वयं सिद्धस्तपसा दग्धकिल्बिषः  ।  
ईश्वरः क्षत्रसंहारभ्रूणहत्यादिकर्मकृत्  ॥ नर्प्_२,२८।३८ ॥  
स्वयमेवर्षभो योगी लोकशिक्षापरो द्विजः  ।  
लोकग्लानिकरो जातः कुर्वन्धर्मानुरोधतः  ॥ नर्प्_२,२८।३९ ॥  
नारदो नारदो भूयो भूयो भूयो ऽपि नारदः  ।  
नारायणपरो नारो नरो नरहितो ऽमरः  ॥ नर्प्_२,२८।४० ॥  
गौतमो गौतमो विप्र गोपचेष्टापरायणः  ।  
वेदबाह्यार्थसंयुक्तशास्त्री वेदोपकार कृत्  ॥ नर्प्_२,२८।४१ ॥  
वसुष्ठश्चोर्वशीजातो ऽगस्त्यो ऽपि स्वयमीश्वरौ  ।  
येन लोकोपकारार्थं वासिष्ठं शास्त्रमुत्तमम्  ॥ नर्प्_२,२८।४२ ॥  
कृतं यस्मिन्पुराणानि वेदाः साम्यत्वमागताः  ।  
यः स्वयं रामचन्द्रस्य गुरुः सर्वेश्वरस्य च  ॥ नर्प्_२,२८।४३ ॥  
स कथं गाधिजाशप्तस्तिर्यग्योनिमुपागमत्  ।  
यो दमित्वा विभुर्विन्ध्यं वातापिं सागरं स्थितः  ॥ नर्प्_२,२८।४४ ॥  
स कथं मृतकादाता दुष्करं समुपासते  ।  
यो विधिः कर्मसाक्ष्यादिवन्द्यो मान्यः पितामहः  ॥ नर्प्_२,२८।४५ ॥  
मोहिनीमोहितो देहमुत्ससर्ज कथं स च  ।  
यः शिवः शिवदः साक्षात्प्रकृतीशः परात्परः  ॥ नर्प्_२,२८।४६ ॥  
स कथं देवपत्नीगः श्मशानाशुभचेष्टितः  ।  
तस्माद्द्विज सदाचारो निषेव्यो विधिना विधिः  ॥ नर्प्_२,२८।४७ ॥  
तमहम्भावनायुक्तो नो हेयाद्यो विदां वरः  ।  
स शान्तिमाप्नुयादग्र्यां धम्यामुभयसंस्थिताम्  ॥ नर्प्_२,२८।४८ ॥  
आपवर्ग्यः स्मृतो धर्मो धनं धर्मैकसाधनम्  ।  
तन्मया साधितो धर्मः सर्वोत्तमधनात्मना  ॥ नर्प्_२,२८।४९ ॥  
शृणु विप्रात्र धर्मस्य गतिं सूक्ष्मां वदाम्यहम्  ।  
यदा समागतो भर्ता मम कन्यां समाहरन्  ॥ नर्प्_२,२८।५० ॥  
त्वां पश्यन् निजकर्मस्थं को ऽपि दोषो न तस्य वै  ।  
मया पृष्टः कथं नाम कन्येयं समुपाहृता  ॥ नर्प्_२,२८।५१ ॥  
तदा तेन मृषा वाक्यमुक्तं मद्भक्षणार्थकम्  ।  
तन्निशम्याह मां बद्धा स्वयं चास्थानि दर्शनात्  ॥ नर्प्_२,२८।५२ ॥  
ये वदन्ति च दाम्पत्ये भार्या मोक्षविरोधिनी  ।  
न ते तत्त्वदृशो ज्ञेया न सा भार्या विरोधिनी  ॥ नर्प्_२,२८।५३ ॥  
भार्या समुद्धरेत्पापात्पतन्तं निरये पतिम्  ।  
सा भार्यान्या कर्मवल्लीरूपा संसारदायीनी  ॥ नर्प्_२,२८।५४ ॥  
पापं किमत्र तन्मत्तः सम्यक्छृणु स्वयं वर  ।  
अलीकं नैव वक्तव्यं प्राणैः कण्ठगतैरपि  ॥ नर्प्_२,२८।५५ ॥  
सत्यमेवाचरेत्सत्ये साक्षाद्धर्मे व्यवस्थितः  ।  
सत्ये समास्थितो ब्रह्मा सत्ये सन्तः समास्थिताः  ॥ नर्प्_२,२८।५६ ॥  
सत्ये समास्थितं विश्वं सर्वदा सचराचरम्  ।  
सत्यं ब्रूयादिति वचो वेदान्तेषु प्रगीयते  ॥ नर्प्_२,२८।५७ ॥  
सत्यं ब्रह्मस्वरूपं हि तत्सत्यमभिधीमहि  ।  
सत्यं तु सर्वदा विप्र मङ्गलं मङ्गलप्रदम्  ॥ नर्प्_२,२८।५८ ॥  
असत्यमात्मक्षयदं सद्यः प्रत्ययकारकम्  ।  
स्त्रीषु सत्यं न वक्तव्यं तत्रापि शृणु कारणम्  ॥ नर्प्_२,२८।५९ ॥  
निधिं स्त्रियै न कथयेदित्यादौ दोषवारणम्  ।  
उक्तं तद्धर्मजनकं धर्मसूक्ष्मत्वदर्शकम्  ॥ नर्प्_२,२८।६० ॥  
कुशा द्विजा जलं वह्निर्वेदा भूकालदिक्सुराः  ।  
साक्ष्ये यत्र विवाहेषु दाम्पत्यं तदुदीरितम्  ॥ नर्प्_२,२८।६१ ॥  
समङ्गीकरणं कर्म विवाहे तु विधीयते  ।  
स्त्रीपुंसोर्द्विजसंस्कारे निर्दिष्टं गुरुशिष्ययोः  ॥ नर्प्_२,२८।६२ ॥  
तस्मात्परस्परं ज्ञेयो गुरुशिष्यौ वधूवरौ  ।  
नानयोरणुमात्रो ऽपि भेदो बोध्यो विजानता  ॥ नर्प्_२,२८।६३ ॥  
तत्तत्कर्मानुरूपत्वात्प्राधान्यस्त्रीनियोज्ययोः  ।  
क्वचिद्व्यत्ययदोषश्चेद्दैवमेवात्र कारणम्  ॥ नर्प्_२,२८।६४ ॥  
दैवाधीनं जगत्सर्वं सदेवासुरमानुषम्  ।  
दैवं तत्पूर्वजन्मानि सञ्चिताः कर्मवासनाः  ॥ नर्प्_२,२८।६५ ॥  
प्राप्तं निषेवन्नन्योन्यं वर्तते कामकारकम्  ।  
शुभं वाप्यशुभं विप्र तं तु शान्तं विदुर्बुधाः  ॥ नर्प्_२,२८।६६ ॥  
शान्तः सत्यसमाचारो जन्तुर्लोकप्रतारकः  ।  
एवमादि विदित्वा तु नायं भर्ता निपातितः  ॥ नर्प्_२,२८।६७ ॥  
कन्यात्वध्वंसकात्पापात्पूतो मदुपकारतः  ।  
गतिं प्रयातः कृतिनां त्वद्धस्तविनिपातितः  ॥ नर्प्_२,२८।६८ ॥  
मया तूपकृतं पत्ये जानन्त्या धर्मसूक्ष्यताम्  ।  
त्वत्प्राणरक्षणे धर्मो ममाभूद्द्विजसत्तम  ॥ नर्प्_२,२८।६९ ॥  
तेन धर्मेण किं प्राप्तमिति सम्यङ्निबोध मे  ।  
राक्षसीं योनिमापन्ना राक्षसस्य प्रिया ह्यहम्  ॥ नर्प्_२,२८।७० ॥  
कामरूपा ब्राह्मणी तु सञ्जाता धर्मकारणात्  ।  
धर्मकामदुघा धेनुः सन्तोषो नन्दनं वनम्  ॥ नर्प्_२,२८।७१ ॥  
विद्या मोक्षकरी प्रोक्ता तृष्णा वैतरणी नदी  ।  
वैतरण्यां पतन्भर्ता मयोद्धृत इहाभवत्  ॥ नर्प्_२,२८।७२ ॥  
अस्याश्चोपकृतं विप्र वर्णोत्तमनिवेशनात्  ।  
इयं त्वसङ्गिनी भार्या भविष्यति पितुर्गृहे  ॥ नर्प्_२,२८।७३ ॥  
अहं तवास्याश्च सदा रक्षिका धर्मबोधिनी  ।  
मत्सङ्गमात्पूर्वमेव या भार्या विप्र ते ऽभवत्  ॥ नर्प्_२,२८।७४ ॥  
इयं त्वत्सङ्गिनी भार्या भविष्यति वरानना  ।  
सापि तिर्यग्गतिं प्राप्य मुच्यते मदनुग्रहात्  ॥ नर्प्_२,२८।७५ ॥  
अहं पुरा भवे ऽभूवं रमणी लोकसुन्दरी  ।  
कन्दलीति च विख्याता तनयौर्वमुनेर्द्विज  ॥ नर्प्_२,२८।७६ ॥  
तपः प्रभावात्सञ्जाता यमला मिथुनन्धरा  ।  
पुरुषो मे सहभवो दमितो धर्मकारणात्  ॥ नर्प्_२,२८।७७ ॥  
तेनैवौर्वेण शिष्टाहं दत्ता दुर्वाससे भवम्  ।  
तं पतिं प्राप्य विप्रेन्द्र प्राक्कर्मवशागा ह्यहम्  ॥ नर्प्_२,२८।७८ ॥  
कलहाभिरता पत्या शप्ता भस्मत्वमागता  ।  
किञ्चित्पापावशेषेण राक्षसीं योनिमागता  ॥ नर्प्_२,२८।७९ ॥  
तत्र योनौ मया लब्धो भर्तायं राक्षसाधिपः  ।  
गोभिलो नाम तेजस्वी स त्वया विनिपातितः  ॥ नर्प्_२,२८।८० ॥  
शोपो ऽस्य पूर्ववयसिबभूव द्विजसत्तम  ।  
कस्याश्चिद्राजकन्यायाः स्त्रियाऽरब्धा मृतिस्तव  ॥ नर्प्_२,२८।८१ ॥  
अहं तु राक्षसीभावरहिता पूर्वकर्मणः  ।  
शुभस्य बलमापन्ना जाता तव सहायिनी  ॥ नर्प्_२,२८।८२ ॥  
दुःखिताहं कृता भर्त्रा कुमार्याहरणात्पुरा  ।  
भार्याथ पापिना ब्रह्मंस्तेन व्यापादितो मया  ॥ नर्प्_२,२८।८३ ॥  
विश्वस्तो हि यतस्त्वं वै मम सर्वेण चेतसा  ।  
ततस्त्वां गोपयिष्यामि सर्वभावेन कामुक  ॥ नर्प्_२,२८।८४ ॥  
एष ते शपथः सत्यः पञ्चभूतोपसाक्षिकः  ।  
कृत्स्नस्य पुरुषस्येह सन्निधौ व्याहृतो मया  ॥ नर्प्_२,२८।८५ ॥  
न करोषि द्विजश्रेष्ठ संविदं ह्यन्यथा क्वचित्  ।  
मद्वाक्ये भवता स्थेयं सर्वकृत्येषु मानद  ॥ नर्प्_२,२८।८६ ॥  
एतच्छ्रुत्वा तु वचनं राक्षस्या परिभाषितम्  ।  
प्रतिपेदे वचः सर्वं यत्कृतं हि तया तदा  ॥ नर्प्_२,२८।८७ ॥  
ततः सा राक्षसी सर्वं सम्प्रगृह्य गुहाधनम्  ।  
करेणुरूपिणी भूत्वा पृष्ठे कृत्वा पतिं मम  ॥ नर्प्_२,२८।८८ ॥  
तया सह विशालाक्ष्या रत्नावल्या मुदान्विता  ।  
ययावाकाशमार्गेण काशीमभि मुलोचने  ॥ नर्प्_२,२८।८९ ॥  
  
इति श्रीबृहन्नारदीयपुराणोत्तरभागे मोहिनीचरिते काष्ठीलोपाख्यानं नामाष्टाविंशो ऽध्यायः  
  
  
_____________________________________________________________  
  
  
काष्ठीलोवाच  
एवं सा राक्षसी सुभ्रु हस्तिनीरूपधारिणी  ।  
त्रिभिर्मुहूर्तैः सम्प्राप्ता काशीं विश्वेशमन्दिरम्  ॥ नर्प्_२,२९।१ ॥  
उवाच तां पुरीं प्राप्य भर्तारमसितेक्षणा  ।  
इयं पापतरोः कान्त कुठारा परिकीर्तिता  ॥ नर्प्_२,२९।२ ॥  
षडूर्मिकाञ्चनस्यैषा कान्त प्रोक्ता दुरोदरी  ।  
कर्मबीजोपशमनी सर्वेषां गतिदायिका  ॥ नर्प्_२,२९।३ ॥  
आद्यं हि वैष्णवं स्थानं पुराणाः सम्प्रचक्षते  ।  
नावैष्णवे स्थले मुक्तिः सर्वस्य तु कदाचन  ॥ नर्प्_२,२९।४ ॥  
माधवस्य पुरी चेयं पूर्वमासीद्द्विजोत्तम  ।  
मुक्तिदा सर्वजन्तूनां सर्वपापप्रणाशिनी  ॥ नर्प्_२,२९।५ ॥  
एकदा शङ्करो देवो द्रष्टुं प्रागात्पितामहम्  ।  
सर्वलोकैककर्तारं भ्राजमानं स्वतेजसा  ॥ नर्प्_२,२९।६ ॥  
गत्वा तत्र महादेवो ब्रह्माणं जगतां गुरुम्  ।  
नमस्कृत्य स्थितो ह्यग्रे वेदपाठं निशामयन्  ॥ नर्प्_२,२९।७ ॥  
चतुर्भिरद्भुतैवक्त्रैश्चतुरो निगमान्मुदा  ।  
उद्गिरन्तं जगन्नाथं दृष्ट्वा प्रीतो ऽभवत्तदा  ॥ नर्प्_२,२९।८ ॥  
अथ तत्पञ्चमं वक्त्रं ब्रह्मणो भूतनायकः  ।  
प्रगल्भं तमुपालक्ष्य क्षणाज्जातः समत्सरः  ॥ नर्प्_२,२९।९ ॥  
स क्रोधजन्मा विप्रेन्द्र तस्य प्रागल्भ्यमक्षमन्  ।  
चकर्त तन्नखाग्रेण खस्थं वक्त्रं त्रिलोचनः  ॥ नर्प्_२,२९।१० ॥  
तच्छिन्नं ब्रह्मणः शीर्षं संलग्नं करपल्लवे  ।  
वामे निर्धूतमानिशं न निवृत्तं द्विजोत्तम  ॥ नर्प्_२,२९।११ ॥  
ब्रह्मा तु दुःखितो भूत्वा तस्थौ स्थाणुं व्यलोकयन्  ।  
रुद्रो ऽपि लज्जितो भूत्वा निर्ज्जगाम त्वरान्वितः  ॥ नर्प्_२,२९।१२ ॥  
बहुधा यतमानो ऽपि तच्छिरः क्षेप्तुमातुरः  ।  
न शशाक परित्यक्तुं तदद्भुतमभून्महत्  ॥ नर्प्_२,२९।१३ ॥  
चिन्तया व्याकुलो भूत्वा सस्मार गरुडध्वजम्  ।  
तेन संस्मृतमात्रस्तु शीघ्रमाविरभूच्च सः  ॥ नर्प्_२,२९।१४ ॥  
तं दृष्ट्वा देवदेवेशं विष्णुं सर्वगतं द्विज  ।  
ननाम शिरसा नम्रो निष्प्रभो वृषभध्वजः  ॥ नर्प्_२,२९।१५ ॥  
तं तथातुरमालक्ष्य भीतं ब्रह्मद्रुहं हरिः  ।  
समाश्वास्या ब्रवीद्वाक्यं तत्तोषपरिकारकम्  ॥ नर्प्_२,२९।१६ ॥  
शम्भो त्वया कृतं पापं यच्चिन्नं ब्रह्मणः शिरः  ।  
तत्फलं भुङ्क्ष्व सर्ंवज्ञ कियत्कालं कृतं स्वयम्  ॥ नर्प्_२,२९।१७ ॥  
अवश्यमेव भोक्तव्यं कृतं कर्म शुभाशुभम्  ।  
नाभुक्तं क्षीयते कर्म ह्यपि जन्मशतैः प्रिय  ॥ नर्प्_२,२९।१८ ॥  
किं करोमि क्व गच्छामि त्वां दृष्ट्वा दुःखितं हरम्  ।  
प्राणा विकलतां यान्ति मम त्वद्दुःखदर्शनात्  ॥ नर्प्_२,२९।१९ ॥  
यानि कानि च पापानि महान्ति महतां गते  ।  
न तानि ब्रह्महत्यायाः समानीति मतिर्मम  ॥ नर्प्_२,२९।२० ॥  
यस्त्वं सर्वस्य लोकस्य गुरुर्धर्मोपदेशकः  ।  
ब्रह्महत्याभिभूतस्तु क्षणं स्थातुं न च क्षमः  ॥ नर्प्_२,२९।२१ ॥  
एषा घोरतरा हत्या मीनगन्ध्या जरातुरा  ।  
लेलिहाना सुरेशान ग्रहीतुं त्वानुधावति  ॥ नर्प्_२,२९।२२ ॥  
तस्मान्नैकत्र भवता स्थेयं द्वादशबत्सरम्  ।  
अटनीयं हितार्थाय पापनाशाभिकाम्यया  ॥ नर्प्_२,२९।२३ ॥  
अटित्वा द्वादशाब्दानि तीर्थेषु सकलेषु च  ।  
प्रक्षालयन्करं वामं भिक्षां गृह्णन्कपालके  ॥ नर्प्_२,२९।२४ ॥  
शुद्धिं यास्यसि देवेश पापादस्मात्सुदारुणात्  ।  
इत्युक्तो विष्णुना विप्र स्थाणुः सर्वगतो ऽभवत्  ॥ नर्प्_२,२९।२५ ॥  
कपालमोचनार्थं हि पाणिं प्रक्षालयन् जले  ।  
वर्षत्रयं भ्रमित्वा तु प्राप्तो बदरिकाश्रमम्  ॥ नर्प्_२,२९।२६ ॥  
भिक्षार्थं देवदेवस्य धर्मपुत्रस्य मानद  ।  
द्वारस्थो देहि भिक्षां मे विष्णो इत्यवदन्मुहुः  ॥ नर्प्_२,२९।२७ ॥  
ततो नारायणो देवो दृष्ट्वा द्वारि स्थितं हरम्  ।  
गृहाण भिक्षामित्युक्त्वा प्रददौ दक्षिणं करम्  ॥ नर्प्_२,२९।२८ ॥  
ततो हरो हरिं दृष्ट्वा भिक्षां दातुं समुद्यतम्  ।  
प्राहरद्दक्षिणं पाणिं त्रिशूलेन द्विजोत्तम  ॥ नर्प्_२,२९।२९ ॥  
तत्त्रिशूलक्षताद्धारास्तिस्रो लोकभयङ्कराः  ।  
प्रस्थद्वादशहस्ताश्च निर्गताश्चित्रवर्णिकाः  ॥ नर्प्_२,२९।३० ॥  
एका क्षतजधारा तु कपाले न्यपतत्तदा  ।  
द्वितीया तन्मुखे प्राप्ता पयस्याथ तृतीयका  ॥ नर्प्_२,२९।३१ ॥  
जलधारा शिवं प्राप्ता हरस्य हेतुरग्रतः  ।  
ता धारास्त्रीणि वर्षाणि संसेव्य विधिवद्धरः  ॥ नर्प्_२,२९।३२ ॥  
किञ्चित्प्रीतो ययौ क्षेत्रं कुरोः पुण्यकरं द्विज  ।  
तत्र गत्वा हरः स्थाणुर्भूतस्तत्र पपात च  ॥ नर्प्_२,२९।३३ ॥  
ब्रह्मह्रदे त्रिवर्षाणि मग्रो ब्रह्मह्रदाम्बुनि  ।  
वर्षत्रये गते तत्र क्षतार्द्धाङ्गो विनिःसृतः  ॥ नर्प्_२,२९।३४ ॥  
चिरं तुष्टाव देवेशं विष्णुं सर्वगुहाशयम्  ।  
ततस्तुष्टो जगन्नाथो वरं तस्मै ददौ तु सः  ॥ नर्प्_२,२९।३५ ॥  
गच्छ काशीमितो भ्रान्त्वा तीर्थानि बहुशो हर  ।  
ततो हरिं नमस्कृत्य परीत्य बहुधा तथा  ॥ नर्प्_२,२९।३६ ॥  
क्रमात्तीर्थाटनं कुर्वन्नविमुक्तपुरीं गतः  ।  
अविमुक्तस्य सीमायां प्राविशद्वीक्ष्तय धूर्जटिः  ॥ नर्प्_२,२९।३७ ॥  
नापश्यत्तामनुप्राप्तां ब्रह्महत्यां बहिः स्थिताम्  ।  
ततो ऽसौ वैष्णवं ज्ञात्वा क्षेत्रं दुरितनाशनम्  ।  
तुष्टाव प्रयतो भूत्वा माधवं वन्द्यमीश्वरम्  ॥ नर्प्_२,२९।३८ ॥  
जय जय जगदीश नाथ विष्णो जगदानन्दनिधान वेदवेद्य  ।  
मधुमथन नृसिंह पीतवासो गरुडाधिष्ठित माधवादिदेव  ॥ नर्प्_२,२९।३९ ॥  
व्रजरमण रमेश राधिकेश त्रिदशेशाखिलकामपूर कृष्ण  ।  
सुरवरकरुणार्णवार्तिनाशिन्नलिनाक्षाधिपते विभो परेश  ॥ नर्प्_२,२९।४० ॥  
यदुकु लतिलकाब्धिवास शौरे कुधरोद्धारविधानदक्ष धन्विन्  ।  
कलिकलुषहराङ्घ्रिपद्मयुग्म गृणदात्मप्रद कूर्म कश्यपोत्थ  ॥ नर्प्_२,२९।४१ ॥  
कुकुपतिवनपावकाखिलेज्यास्रपकालासितवस्त्र बुद्ध कल्किन्  ।  
भवभयहर भक्तवश्य गोप प्रणत्तोद्धारक पुण्यकीर्तिनाम्  ॥ नर्प्_२,२९।४२ ॥  
धरणिभरहरासुरारिपूज्य प्रकृतीशेश जगन्निवास राम  ।  
गुणगणविलसच्चराचरेश त्रिगुणातीत सनातनाग्रपूज्य  ।  
निजजनपरिरक्षितान्तकारे कमलाङ्घ्रे कमनीय पद्मनाभ  ।  
कमलकर कुशेशया धिवास प्रियकामोन्मथन त्र्यधीशवन्द्य  ॥ नर्प्_२,२९।४३ ॥  
अघहर रघुनाथ यादवेश प्रियभूदेव परात्परामरेज्य  ।  
हलधर दुरितापह प्रणम्य त्रिगुणव्याप्त जगत्त्रिकालदक्ष  ॥ नर्प्_२,२९।४४ ॥  
दनुजकुलविनाशनैककर्मन्ननघारूढफणीश कंसकाल  ।  
रविशशिनयन प्रगल्भचेष्ट प्रधुतध्वान्त नवाम्बुदाभ मेश  ॥ नर्प्_२,२९।४५ ॥  
मख मखधर मातृबद्धदामन्नवनीतप्रिय बल्लवीगणेश  ।  
अघबकवृषकेशिपूतनान्त त्रिशिरोवालिदशास्यभेदकारिन्  ॥ नर्प्_२,२९।४६ ॥  
नरकमुरविनाश बाणदोः कृत्त्रिपुरारीज्य सुदाममित्र सेव्य  ।  
भवतरणिवहित्रपादपद्म प्रकटैश्वर्य पुराण पूर्णबाहो  ॥ नर्प्_२,२९।४७ ॥  
बहुजनिसुकृताप्य मङ्गलार्ह श्रुतिवेद्य श्रुतिधाम शान्तशुद्ध  ।  
तव वरद वरेण्यमङ्घ्रियुग्मं शरणं प्राप्तमघार्दितं प्रपाहि  ॥ नर्प्_२,२९।४८ ॥  
नहि मम गतिदं पुराणपुंसो ऽन्यदिति प्रार्थनया प्रसीदऽमेद्य  ॥ नर्प्_२,२९।४९ ॥  
इति स्तुतो जगन्नाथो भक्त्या देवेन शम्भुना  ।  
आविर्बभूव सहसा माधवो भक्तवत्सलः  ॥ नर्प्_२,२९।५० ॥  
तं दृष्ट्वा दण्डवद्भूमौ निपपात हरो हरिम्  ।  
पुनरुत्थाय विप्रेन्द्र ननाम विधृताञ्जलिः  ॥ नर्प्_२,२९।५१ ॥  
तमुवाच हृषीकेशः प्रणतं भूतनायकम्  ।  
वरं वृणु प्रदास्ये ऽहं सन्तुष्टः स्तोत्रतस्तव  ॥ नर्प्_२,२९।५२ ॥  
तच्छ्रुत्वा भगवद्वाक्यं भूतेशो ब्रह्यहत्यया  ।  
पीडितात्मा जगादेदं भुक्तिमुक्तिप्रदं हरिम्  ॥ नर्प्_२,२९।५३ ॥  
इच्छामि वसितुं क्षेत्रे तव चक्रगदाधर  ।  
त्वत्क्षेत्रसीमाबाह्यस्था ब्रह्महत्या यदीक्ष्यते  ॥ नर्प्_२,२९।५४ ॥  
क्षेत्रदानेन कारुण्यं कुरु मे गरुडध्वज  ।  
मम निर्गमने ब्रह्महत्या मां पुनरेष्यति  ॥ नर्प्_२,२९।५५ ॥  
त्वत्क्षेत्रे संस्थितो ऽहं तु पूजां प्राप्स्ये जगत्त्रये  ।  
इत्युक्त्वा ह्यभवत्तूष्णीं देवदेवं वृषध्वजः  ॥ नर्प्_२,२९।५६ ॥  
तथेति प्रतिपेदे च क्षीरसागरजाप्रियः  ।  
ततः प्रभृति विप्रेन्द्र शैवं क्षेत्रं निगद्यते  ॥ नर्प्_२,२९।५७ ॥  
क्षेत्रं तु केशवस्येदं पुराणं कवयो विदुः  ।  
कृपया सम्परीतस्य माधवस्य द्विजोत्तम  ॥ नर्प्_२,२९।५८ ॥  
नेत्राभ्यां निर्गतं वारि तेन बिन्दुसरो ऽभवत्  ।  
माधवस्याज्ञया तत्र सस्नौ देवो वृषध्वजः  ॥ नर्प्_२,२९।५९ ॥  
स्नातमात्रे हरे तत्तु कपालं पाणितो ऽपतत्  ।  
कपालमोचनं नाम तत्तीर्थं ख्यातिमागतम्  ॥ नर्प्_२,२९।६० ॥  
बिन्दुमाधवनामासौ दत्वा स्वं धाम शूलिने  ।  
भक्तिभावेन शम्भुस्तु निबद्धस्तत्र संस्थितः  ॥ नर्प्_२,२९।६१ ॥  
यं तु ब्रह्मादयो देवाः स्वःस्थाः पश्यति सर्वदा  ।  
सूर्यायुतसमप्रख्य दिगम्बरनिषेवितम्  ॥ नर्प्_२,२९।६२ ॥  
विघ्नानि शूलिना कान्त कृतान्यस्य निषेवणे  ।  
यैर्विघ्नैरभिभूतास्तु स्तुत्वा विष्णुं शिवार्चकाः  ॥ नर्प्_२,२९।६३ ॥  
सर्वे लोकाः स्थिता ह्यत्र शिवः काशीति चिन्तकाः  ।  
शिवस्य चिन्तनाद्विप्र शैवाः सर्वे निराकुलाः  ॥ नर्प्_२,२९।६४ ॥  
प्रयान्ति शिवलोकं वैजरामृत्युविवर्जितम्  ।  
बहुपुण्ययुताः सन्तो निवसन्त्तयत्र नीरुजः  ॥ नर्प्_२,२९।६५ ॥  
यज्ञशिष्टाशिनः काशीकान्त ऋद्धिसमन्विताः  ।  
नात्र स्नानं प्रशंसन्ति न जपं न सुरार्चनम्  ॥ नर्प्_२,२९।६६ ॥  
नापि दानं द्विजश्रेष्ठ मुक्त्वैकं देहपातनम्  ।  
मृत्युं प्रात्युं नरः कामं कृतकृत्यो भवेद्ध्रुवन्  ॥ नर्प्_२,२९।६७ ॥  
सेयमासादिता विप्रर पुरी प्रासादसङ्कुला  ।  
भोगिनीमपि मोक्षाय किं पुनर्व्रतधारिणाम्  ॥ नर्प्_२,२९।६८ ॥  
निक्षिप्यतामियं बाला काशीशस्येह मन्दिरे  ।  
वियोजिता तु या पूर्वं तेन दुष्टेन रक्षसा  ॥ नर्प्_२,२९।६९ ॥  
आत्मनः सुरतार्थाय कुमारी नियमान्विता  ।  
एष प्रभावो ऽपि हितः क्षेत्रस्यास्य द्विजोत्म  ॥ नर्प्_२,२९।७० ॥  
विनश्यन्तीह कर्माणि शुभान्यप्यशुभानि च  ।  
भूतव्यभविष्याणि ज्ञानाज्ञानकृतानि च  ॥ नर्प्_२,२९।७१ ॥  
एषा पुरी कर्मविनाशनाय कृष्णेन पूर्वं हि विनिर्मिताभूत्  ।  
यस्यां मृता दुःखमनन्तमुग्रं भुञ्जन्ति मर्त्या यमयातनां नो  ॥ नर्प्_२,२९।७२ ॥  
  
इति श्रीबृहन्नारदीयपुराणोत्तरभागे मोहिनीचरिते काष्ठीलोपाख्याने राक्षसीचरिते काशीवर्णनं नाम एकोनत्रिंशो ऽध्यायः  
  
  
_____________________________________________________________  
  
  
काष्ठीलोवाच  
भार्यायास्तद्वचः श्रुत्वा राक्षस्या धर्मसम्मितम्  ।  
पृष्ठात्करोणुरूपिण्याः सकन्यो ऽवातरद्द्विजः  ॥ नर्प्_२,३०।१ ॥  
अवतीर्णे द्विजे साभूत्सुरूपा प्रमदा पुनः  ।  
क्षपाचरी क्षपानाथवक्त्रा पीनोन्नतस्तनी  ॥ नर्प्_२,३०।२ ॥  
सा कुमारी ततः प्राप्य नगरं स्वपितुः शुभम्  ।  
बाह्यरक्षास्थित प्राप्तं पुरपालमुवाच ह  ॥ नर्प्_२,३०।३ ॥  
गच्छ त्वं नृपतेः पार्श्वं पितुर्मम पुराधिप  ।  
ब्रूहि मां समनुप्राप्तां रत्नशालां पुरा हृताम्  ॥ नर्प्_२,३०।४ ॥  
रत्नावलिं रत्नभूतां सुद्युम्नस्य महीक्षितुः  ।  
तल्पस्था रक्षसा रात्रौ स्वपुरस्था हृता द्विज  ॥ नर्प्_२,३०।५ ॥  
पुनः सा समनुप्राप्ता जीवमानाक्षता पितः  ।  
समाश्वसिहि शोकं त्वं मा कृथा मत्कृते क्वचित्  ॥ नर्प्_२,३०।६ ॥  
अविप्लुतास्मि राजेन्द्र गाङ्गा आप इवामलाः  ।  
तव कीर्तिकरी तद्वन्मातुः सौशील्यसूचिका  ॥ नर्प्_२,३०।७ ॥  
तत्कुमारीवचः श्रुत्वा पुरापालस्त्वरान्वितः  ।  
अबाहुरिति विख्यातः प्राप्तः सुद्युम्रसन्निधौ  ॥ नर्प्_२,३०।८ ॥  
कृतप्रणामः सम्पृष्टः प्राह राजानमादरात्  ।  
राजन्नुपागता नष्टा दिहिता तव मानद  ॥ नर्प्_२,३०।९ ॥  
रत्नावलीति विख्याता सस्त्रीकद्विदजसंयुता  ।  
पुरबाह्ये स्थिता दृष्टा मया ज्ञाता न चाभवत्  ॥ नर्प्_२,३०।१० ॥  
तयाहं प्रेरितः प्रागां त्वां विज्ञापयितुं प्रभो  ।  
अविप्लुताहं वदति मां जानातु समागताम्  ॥ नर्प्_२,३०।११ ॥  
पितरं मम सत्कृत्यै नात्र कार्या विचारणा  ।  
तदद्भुतं वचः श्रुत्वा पुरपालस्य तत्क्षणात्  ॥ नर्प्_२,३०।१२ ॥  
सामात्यः सकलत्रस्तु सद्विजो निर्ययौ नृपः  ।  
स तु गत्वा पुराद्ब्राह्ये गङ्गातीरे व्यवस्थिताम्  ॥ नर्प्_२,३०।१३ ॥  
अपश्यद्भास्कराकारां सस्त्रीकद्विजसंयुताम्  ।  
सहजे नैव वेषेण भूषितां भूषणप्रियाम्  ॥ नर्प्_२,३०।१४ ॥  
अम्लानकुसुमप्रख्यां तत्पकाञ्चनसुप्रभाम्  ।  
दूराद्दृष्ट्वान्तिकं गत्वा पर्यष्वजत भूपतिः  ॥ नर्प्_२,३०।१५ ॥  
पितरं सापि संहृष्टा समाश्लिष्य ननाम ह  ।  
ततश्च मात्रा सङ्गम्य हृष्टया हर्षितान्तरा  ॥ नर्प्_२,३०।१६ ॥  
प्राह वाक्यं विशालाक्षी सम्बोध्य पितरं नृपम्  ।  
सुप्ताहं रत्नशालायां सखीभिः परिवारिता  ॥ नर्प्_२,३०।१७ ॥  
उदकूकृत्वा शिरस्ताताधौताङ्घ्रिर्मञ्चकोपरि  ।  
चिन्तयत्नी भर्तृयोगं निशीथे रक्षसा हृता  ॥ नर्प्_२,३०।१८ ॥  
स मां गृहीत्वा स्वपुरं प्रागादर्णवगे गिरौ  ।  
नानारत्नमये तत्र गुहायां स्थापिता ह्यहम्  ॥ नर्प्_२,३०।१९ ॥  
स तत्रोद्वहनोपायचिन्तयान्तर्व्यवस्थितः  ।  
तस्य भार्या त्वियं सुभ्रूर्या तिष्ठति सुमध्यमा  ॥ नर्प्_२,३०।२० ॥  
बिभ्रती मानुषं रूपं राक्षसी राक्षसप्रिया  ।  
अनया बुद्धियोगेन शक्त्या शक्रस्य भूपते  ॥ नर्प्_२,३०।२१ ॥  
घातितो विप्रहस्तेन क्रूरकर्मा पतिः स्वकः  ।  
पुरैव मम तं शैलं प्राप्तो देवेन भूसुरः  ॥ नर्प्_२,३०।२२ ॥  
इयं तु राक्षसी दृष्ट्वा पतिं स्वं धर्मदूषकम्  ।  
विप्रेण संविदं कृत्वा दाम्पत्ये निजकर्मणा  ॥ नर्प्_२,३०।२३ ॥  
रूपेणाप्यस्य सम्मुग्धा घातयामास राक्षसम्  ।  
एवं कृत्वा पतिं विप्रं हस्तिनीरूपधारिणी  ॥ नर्प्_२,३०।२४ ॥  
गृहीत्वा वास्तुकं वित्तं पृष्ठमारोप्य मामपि  ।  
समायातात्र भूपाल मामत्तुं तव मन्दिरम्  ॥ नर्प्_२,३०।२५ ॥  
अनया रक्षिता राजन् राक्षस्याराक्षसात्ततः  ।  
तस्मादिमां पूजयस्व सत्कृत्याग्रजसंयुताम्  ॥ नर्प्_२,३०।२६ ॥  
अस्या एवामुमत्या मां देह्यस्मै ब्राह्मणाय हि  ।  
अनेनैकासनगता जाता भर्ता स मे भवत्  ॥ नर्प्_२,३०।२७ ॥  
येनैकासनगा नारी भवेद्भर्ता स एव हि  ।  
नान्य इत्थं पुराणेषु श्रूयते ह्यागमेष्वपि  ॥ नर्प्_२,३०।२८ ॥  
अस्याः पृष्ठे निविष्टाहं प्रीत्या सह द्विजन्मना  ।  
धर्मत स्तेन मद्भर्ता भवेदेषा मतिर्मम  ॥ नर्प्_२,३०।२९ ॥  
तस्मादिमां सान्त्वयित्वा शास्त्रागमविधानतः  ।  
देहि विप्राय मां तात पितमन्यं वृणे न च  ॥ नर्प्_२,३०।३० ॥  
तच्छ्रुत्वा दुहितुर्वाक्यं सुद्युम्नो भूपतिस्तदा  ।  
सान्त्वयामास तन्वङ्गीं राक्षसीं प्रश्रयानतः  ॥ नर्प्_२,३०।३१ ॥  
सुतैषा धर्मभीता मे त्वामेव शरणं गता  ।  
यदर्थं निहतः कान्तस्त्वया पूर्वतरः सति  ॥ नर्प्_२,३०।३२ ॥  
त्वदधीना ततो भद्रे जातेयं मत्सुता किल  ।  
इममिच्छति भर्तारं यो ऽयं भर्ता कृतस्त्वया  ॥ नर्प्_२,३०।३३ ॥  
मया प्रणामदानाभ्यां याचिता त्वं निशाचरि  ।  
अनुमोदय साहाय्ये सुतां मम सुलोचने  ॥ नर्प्_२,३०।३४ ॥  
त्वद्वाक्याद्भवतु प्रेष्या मत्सुता ब्राह्मणस्य तु  ।  
सापत्नभावं त्यक्त्वा तु सुतां मे परिपालय  ॥ नर्प्_२,३०।३५ ॥  
सुताया मम भार्याया मद्बलस्य जनस्य च  ।  
पुरस्य विषयस्यापि स्वामिनी त्वं न संशयः  ॥ नर्प्_२,३०।३६ ॥  
तव वाक्ये स्थिता ह्येषा सदैवापि भविष्यति  ।  
एतच्छ्रुत्त्वा तु वचनं सुद्युम्नस्य निशाचरी  ॥ नर्प्_२,३०।३७ ॥  
अन्वमोदत शुद्धेन चेतसा सहचारिणी  ।  
उवाच च धरापालं प्रदानाय कृतोद्यमम्  ॥ नर्प्_२,३०।३८ ॥  
यदर्थं प्रणतस्त्वं मां सद्भावेन नृपोत्तम  ।  
तस्माद्द्वितीया भार्येयं भवत्वस्य द्विजन्मनः  ॥ नर्प्_२,३०।३९ ॥  
अहं च भवता पूज्या कृत्वार्चां देवमन्दिरे  ।  
सर्वैश्च नागरैः सार्द्धं फाल्गुने धवले दले  ॥ नर्प्_२,३०।४० ॥  
सप्ताहमुत्सवः कार्यो ह्यष्टम्या आचतुर्दशीम्  ।  
नटनर्तकयुक्तेन गीतवाद्येन भूरिणा  ॥ नर्प्_२,३०।४१ ॥  
मैरेयमांसरक्तादिबलिभिश्चापि पूजया  ।  
एवं प्रकुर्वते तुभ्यं सदा क्षेमकरी ह्यहम्  ॥ नर्प्_२,३०।४२ ॥  
भवेयं नृपशार्दूल स्वं वचः प्रतिपालय  ।  
तच्छ्रुत्वा वचनं तस्याः सुद्युम्नो नृपतिस्तदा  ॥ नर्प्_२,३०।४३ ॥  
अङ्गीचकार तत्सर्वं यदुक्तं प्रीतया तया  ।  
प्रतिपन्ने तु वचसि राज्ञा तुष्टा तु राक्षसी  ॥ नर्प्_२,३०।३४ ॥  
उवाच ब्राह्मणं प्रेम्णा कुरु भार्यामिमामपि  ।  
राजकन्यां द्विजश्रेष्ठ गृह्योक्तविधिना शुभाम्  ॥ नर्प्_२,३०।४५ ॥  
ईर्ष्यां त्यक्त्वा विशालाक्ष्या भवाम्येषा सहोदरी  ।  
राक्षस्या वचनेनेह परिणीय नृपात्मजाम्  ॥ नर्प्_२,३०।४६ ॥  
बहुवित्तयुतां विप्रो महोदयपुरं ययौ  ।  
आरुह्य करिणीरूपां राक्षसीं क्षणमात्रतः  ॥ नर्प्_२,३०।४७ ॥  
ततो मया श्रुतं देवि भर्ता ते समुपागतः  ।  
धनरत्नसमायुक्तो भार्याद्वयसमन्वितः  ॥ नर्प्_२,३०।४८ ॥  
ततो ऽहं बन्धुवर्गेण पितृभ्यां च सखीगणैः  ।  
बहुशो भर्त्सिता रूक्षैर्वचनैर्मर्मभेदिभिः  ॥ नर्प्_२,३०।४९ ॥  
कथं यास्यसि भर्तारं धनलुब्धे श्रिया वृतम्  ।  
यस्त्वया निर्द्धनः पूर्वं परित्यक्तः सुदीनवत्  ॥ नर्प्_२,३०।५० ॥  
चञ्चलानीह वित्तानि पित्र्याणि किल योषिताम्  ।  
कान्तार्जितानि सुभगे स्थिराणीति निगद्यते  ॥ नर्प्_२,३०।५१ ॥  
परुषैर्वचनैर्यस्तु क्षिप्तस्तद्भाषणं कथम्  ।  
भविष्यति प्रवेशो ऽपि दुष्करस्तस्य वेश्मनि  ॥ नर्प्_२,३०।५२ ॥  
गताया अपि ते तत्र शयनं पतिना सह  ।  
भविष्यति दुराचारे सुखदं न कदाचन  ॥ नर्प्_२,३०।५३ ॥  
लोकापवादाद्यदि चेद्ग्रहीष्यति पतिस्तव  ।  
त्वां स्नेहहीनचित्तस्तु न कदाचिन्मिलिष्यति  ॥ नर्प्_२,३०।५४ ॥  
नेदृशं दुःखदं किञ्चिद्यादृशं दूरचित्तयोः  ।  
दम्पकत्योर्मिलनं लोके वैकल्यकरणं महत्  ॥ नर्प्_२,३०।५५ ॥  
एवं बहुविधा वाचः शृण्वाना बन्धुभाषिताः  ।  
अधोमुख्यस्रुपूर्णाक्षी बभूवाहं सुदुःखिता  ॥ नर्प्_२,३०।५६ ॥  
चेतसार्चितयं चाहं पूर्वलोभेन मुह्यती  ।  
न दत्तं कङ्कणं पाणेर्न दत्तं कटिसूत्रकम्  ॥ नर्प्_२,३०।५७ ॥  
न चापि नूपुरे दत्ते येन तुष्टिं व्रजेत्पतिः  ।  
धनजीवितयोः स्वामी भर्ता लोकेषु गीयते  ॥ नर्प्_२,३०।५८ ॥  
तन्मयापहृतं वित्तं भवित्री का गतिर्मम  ।  
कथं यास्यामि तद्वेश्म कथं सम्भाषये पुनः  ॥ नर्प्_२,३०।५९ ॥  
यो मया दुष्टया त्यक्तः स प्रत्येति कथं हि माम्  ।  
एवं विचिंये यादद्धृदयेन विदूयता  ॥ नर्प्_२,३०।६० ॥  
वेष्टिता बन्धुवर्गेण तावद्दोला समागता  ।  
छत्रेण शशिवर्णेन शोभमाना सुकोमला  ॥ नर्प्_२,३०।६१ ॥  
आस्तृता राङ्कवैः पीनैः पुरुषोर्विधृतांसकैः  ।  
ते समागत्य पुरुषाः प्रोचुर्मामसकृच्छभे  ॥ नर्प्_२,३०।६२ ॥  
आकारितासि पत्या ते व्रज शीघ्रं मुदान्विता  ।  
धनरत्नयुतो भर्ता सद्धिभार्यः समागतः  ॥ नर्प्_२,३०।६३ ॥  
प्रविष्टमात्रेण गृहे त्वामानेतुं वरानने  ।  
प्रेषिताः सत्वरं पत्या संस्थितां पितृवेश्मनि  ॥ नर्प्_२,३०।६४ ॥  
ततो ऽहं व्रीडिता देवि भर्तुस्तद्वीक्ष्य चेष्टितम्  ।  
नैवोत्तरमदां तेभ्यः किञ्चिन्मौनं समास्थिता  ॥ नर्प्_२,३०।६५ ॥  
ततो ऽहं बन्धुवर्गेण भूयोभूयः प्रबोधिता  ।  
आहूता स्वामिना गच्छ सम्मानेन तदन्तिकम्  ॥ नर्प्_२,३०।६६ ॥  
स्वामिनाकारिता पत्नी या न याति तदन्तिकम्  ।  
सा तु ध्वाङ्क्षी भवेत्पुत्रि जन्मानि दश पञ्च च  ॥ नर्प्_२,३०।६७ ॥  
एवमुक्त्वा समाश्वास्य मां गृहीत्वा त्वरान्विताः  ।  
दोलामारोप्य गच्छेति प्रोचुः स्निग्धा मुहुर्मुर्हुः  ॥ नर्प्_२,३०।६८ ॥  
ततस्ते पुरुषा दोलां निधायांसेषु सत्वरम्  ।  
जग्मुर्महोदयपुरं यत्र तिष्ठति मे पतिः  ॥ नर्प्_२,३०।६९ ॥  
दृष्टं मया गृहं तस्य सर्वतः काञ्चनावृतम्  ।  
आसनीयैश्च भोज्यैश्च धनैर्वस्त्रैर्युतं ततः  ॥ नर्प्_२,३०।७० ॥  
अथ सा राक्षसी देवी सा चापि नृपनन्दिनी  ।  
प्रीत्या च भक्त्या कुरुतां प्रणतिं मम सुन्दरि  ॥ नर्प्_२,३०।७१ ॥  
ततस्ताभ्याममहं प्रेम्णा यथार्हमभिपूजिता  ।  
भर्तृवाक्येन सम्प्रीता स्नात्वाभुजं तथाहृता  ॥ नर्प्_२,३०।७२ ॥  
ततो ऽस्तसमयात्पश्चाद्भर्ता चाहूय सत्वरम्  ।  
परिष्वज्य चिरं दोर्भ्यां पर्यङ्के सन्न्यवेशयत्  ॥ नर्प्_२,३०।७३ ॥  
ततो निशाचरीं राजपुत्रीं चाहूय सो ऽब्रवीत्  ।  
भक्त्या युवाभ्यां कर्तव्यमस्याश्चरणसेवनम्  ॥ नर्प्_२,३०।७४ ॥  
इयं प्राक्कालिकी भार्या ज्येष्ठा च युवयोर्द्भुवम्  ।  
पत्युर्वाक्यात्ततस्ताभ्यां गृहीतौ चरणौ मम  ॥ नर्प्_२,३०।७५ ॥  
सापत्नभावजामीर्ष्यां परित्यज्य सुलोचने  ।  
ततः प्रेष्यान्समाहूय भर्ता मे वाक्यमब्रवीत्  ॥ नर्प्_२,३०।७६ ॥  
यत्किञ्चिद्रक्षसः पार्श्वान्मया प्राप्तं पुरा वसु  ।  
सुतामुद्वहतो राज्ञो यच्च लब्धं मयाखिलम्  ॥ नर्प्_२,३०।७७ ॥  
तत्सर्वं भक्तिभावेन समानयत मा चिरम्  ।  
इयं हि स्वामिनी प्राप्ता तस्य वित्तस्य किङ्कराः  ॥ नर्प्_२,३०।७८ ॥  
तद्वाक्यात्सहसा प्रेष्यैः समानीतं धनं शुभे  ।  
भर्ता समर्पयामास प्रीत्या युक्तो ऽखिलं तदा  ॥ नर्प्_२,३०।७९ ॥  
सत्कृत्य भूषणैर्वस्त्रैख्यलीकेन चेतसा  ।  
उभयोस्तत्र पश्यन्त्यो राक्षसीराजकन्ययोः  ॥ नर्प्_२,३०।८० ॥  
पर्यङ्कस्थां परिष्वज्य मां चुञ्चुबाधरे शुभे  ।  
तद्दृष्ट्वा चाद्भुतं भर्तुर्देहवित्तसमर्पणम्  ॥ नर्प्_२,३०।८१ ॥  
उल्लासकरण वाक्यं करेण कुचपीडनम्  ।  
छिन्ना गौरिव खङ्गेन गताः प्राणा ममाभवन्  ॥ नर्प्_२,३०।८२ ॥  
ततो ऽहं यमनिर्द्दिष्टां प्राप्ता नरकयातनाम्  ।  
तामतीत्य सुदुःखार्ता काष्ठीला चाभवं शुभे  ॥ नर्प्_२,३०।८३ ॥  
यास्यामि पुनरेवाहं तिर्यग्योनिं सहस्रशः  ।  
या भर्तुर्नापयेद्वित्तं जीवितं च शुभानने  ॥ नर्प्_२,३०।८४ ॥  
सापीदृशीमवस्था वै यास्यत्येव न संशयः  ।  
एवं ज्ञात्वानिशं रक्षेत्पत्युर्वित्तं च जीवितम्  ॥ नर्प्_२,३०।८५ ॥  
पतिर्माता पिता वित्तं जीवितं च गुरुर्गतिः  ॥ नर्प्_२,३०।८६ ॥  
प्रयाति नारी बहुभिः सुपुण्यैः सहैव भर्त्रा स्वशरीरदाहात्  ।  
विष्णोः पदं वित्तशरीरलुब्धा प्रयाति यामीं च कुयोनिपीडाम्  ॥ नर्प्_२,३०।८७ ॥  
  
इति श्रीबृहन्नारदीयपुराणोत्तरभागे मोहिनीचरिते काष्ठीलाचरितं नाम त्रिंशत्तमो ऽध्यायः  
  
  
_____________________________________________________________  
  
  
वसिष्ठ उवाच  
तच्छ्रुत्वा वचनं तस्याः काष्ठीलायाः शुचिस्मिते  ।  
सन्ध्यावली नाम भृशं तामुवाच ह सादरम्  ॥ नर्प्_२,३१।१ ॥  
त्वद्वाक्याद्विस्मयो जातः काष्ठीले साम्प्रतं मम  ।  
कथं दृष्टा मया त्वं च यास्यन्ती कुत्सितां गतिम्  ॥ नर्प्_२,३१।२ ॥  
कर्मणा केन ते मुक्तिर्भवेत्कुत्सितयोनितः  ।  
तन्मे वद विशालाङ्गे त्वां दृष्ट्वा दुःखिता ह्यहम्  ॥ नर्प्_२,३१।३ ॥  
मांसपिण्डोपमं श्लक्ष्णं नवनीतोपमं शुभे  ।  
शरीरं तव संवीक्ष्य तया मे जायते हृदि  ॥ नर्प्_२,३१।४ ॥  
काष्ठीलोवाच  
पृथिवीं दास्यसे सुभ्रु सकलामपि मत्कृते  ।  
तथापि नैव मुच्येयं सद्यः कुत्सितयोनितः  ॥ नर्प्_२,३१।५ ॥  
येन पुण्येन सुभगे मुच्येयं कर्मबन्धनात्  ।  
तन्निर्दिशामि सुमहद्गतिदं त्वं निशामय  ॥ नर्प्_२,३१।६ ॥  
यश्चायं माघमासस्तु सर्वमासोत्तमः स्मृतः  ।  
यस्मिन् क्रोशन्ति पापानि ब्रह्महत्यादिकानि च  ॥ नर्प्_२,३१।७ ॥  
दुर्लभो माघमासो वै दुर्ल्लभं जन्म मानुषम्  ।  
दुर्ल्लभं चोषसि स्नानं दुर्लभं कृष्णसेवनम्  ॥ नर्प्_२,३१।८ ॥  
दुर्लभो वासरो विष्णोर्विधिना समुपोषितः  ।  
देवैस्तेजः परिक्षिप्तं माघमासे स्वकं जले  ॥ नर्प्_२,३१।९ ॥  
तस्माज्जलं माघमासे पावनं हि विशेषतः  ।  
नेदृशी सङ्गरे शूरैर्गतिः प्राप्येत सौख्यदा  ॥ नर्प्_२,३१।१० ॥  
यादृशी प्लवने प्रातः प्राप्यते नियमस्थितैः  ।  
सरित्तडागवापीषु स्नाने सत्तममीरितम्  ॥ नर्प्_२,३१।११ ॥  
कूपभाण्डजलैर्मध्यं जघन्यं वह्नितापितैः  ।  
न सौख्यैर्लभ्यते पुण्यं दुःखैरेवाप्यते तु तत्  ॥ नर्प्_२,३१।१२ ॥  
धर्म्मसेवार्थकं स्नानं नाङ्गनैर्मल्यहेतुकम्  ।  
होमार्थं सेवनं वह्नेर्न च शीतादिहानये  ॥ नर्प्_२,३१।१३ ॥  
यावन्नोदयते सूर्यस्तावत्स्नानं विधीयते  ।  
आच्छादिते घनैर्व्योम्नि ह्युद्गमिष्यन्तमर्थयेत्  ॥ नर्प्_२,३१।१४ ॥  
अभावे सरिदादीनां नवकुम्भस्थितं जलम्  ।  
वायुना ताडितं रात्रौ स्नाने गङ्गासमं विदुः  ॥ नर्प्_२,३१।१५ ॥  
माघस्नायी वरारोहे दुर्गतिं नैव पश्यति  ।  
तन्नास्ति पातकं यत्तु माघस्नानं न शोधयेत्  ॥ नर्प्_२,३१।१६ ॥  
अग्निप्रवेशादधिकं माघोषस्येव मज्जनम्  ।  
जीवता भुज्यते दुःखं मृतेन बहुलं सुखम्  ॥ नर्प्_२,३१।१७ ॥  
एतस्मात्कारणाद्भद्रे माघस्नानं विशिष्यते  ।  
अहन्यहनि दातव्यास्तिलाः शर्करयान्विताः  ॥ नर्प्_२,३१।१८ ॥  
मेघपुंष्पोपपन्नेन सहान्नेन सुमध्यमे  ।  
यावकैश्चैव होतव्या गव्यसर्पिः समन्वितैः  ॥ नर्प्_२,३१।१९ ॥  
माध्यां स्नानसमाप्तै तु दद्याद्विप्राय षड्रसम्  ।  
सूर्यो मे प्रीयतां देवो विष्णुमूर्तिर्निरञ्जनः  ॥ नर्प्_२,३१।२० ॥  
वासांसि द्विजयुग्माय स सप्तान्नानि चार्पयेत्  ।  
त्रिंशच्च मोदका देयास्तिलान्नाः शर्करामयाः  ॥ नर्प्_२,३१।२१ ॥  
भागास्त्रयस्तिलानां तु चतुर्थः शर्करांशकः  ।  
ताम्बूलादीनि भोग्यानि भक्त्यादकद्याद्विधानवित्  ॥ नर्प्_२,३१।२२ ॥  
स्रोतोमुखः सरिति चान्यत्र भास्करसम्मुखः  ।  
स्नायादावाह्य तीर्थानि गङ्गादीन्य कर्मण्डलात्  ॥ नर्प्_२,३१।२३ ॥  
यदनेकजनुर्जन्यं यज्ज्ञानाज्ञानतः कृतम्  ।  
त्वत्तेजसा हतं चास्तु तत्तु पापं सहस्रधा  ॥ नर्प्_२,३१।२४ ॥  
दिवाकर जगन्नाथ प्रभाकर नमो ऽस्तु ते  ।  
परिपूर्णं कुरुष्वेदं माघस्नानं ममाच्युत  ॥ नर्प्_२,३१।२५ ॥  
तीर्थस्नायी वरारोहे माघस्नायी फलाल्पकः  ।  
तीर्थस्नानादियात्स्वर्गं माघस्नानात्परं पदम्  ॥ नर्प्_२,३१।२६ ॥  
माघस्य धवले पक्षे भवेदेकादशी तु या  ।  
रविवारेण संयुक्ता महापातकनाशिनी  ॥ नर्प्_२,३१।२७ ॥  
विनापि ऋक्षसंयोगं सा शुक्लैकादशी नृणाम्  ।  
विनिर्दहति पापानि कुनृपो विषयं यथा  ॥ नर्प्_२,३१।२८ ॥  
कुपुत्रस्तु कुलं यद्वत्कुभार्या च पतिं यथा  ।  
अधर्मस्तु यथा धर्मं कुमन्त्री नृपतिं यथा  ॥ नर्प्_२,३१।२९ ॥  
अज्ञानं च यथा ज्ञानं कुशौचं शुचितां यथा  ।  
यथा हन्त्यनृतं सत्यं वादस्संवादमेव च  ॥ नर्प्_२,३१।३० ॥  
उष्णं हिममनर्थोर्ऽथं पापं कीर्तिं स्मयस्तपः  ।  
यथा रसा महारोगाञ्छ्राद्धं सङ्केत एव च  ॥ नर्प्_२,३१।३१ ॥  
तथा दुरितसङ्घं तु द्वादशी हन्ति साधिता  ।  
ब्रह्महत्या सुरापानं स्तेयं गुर्वङ्गनागमः  ॥ नर्प्_२,३१।३२ ॥  
महान्ति पातकान्येतान्याशु हन्ति हरेर्दिनम्  ।  
समवेतानि चैतानि न शामयति पुष्करम्  ॥ नर्प्_२,३१।३३ ॥  
न चापि नैमिषारण्यं न क्षेत्रं कुरुसञ्ज्ञितम्  ।  
प्रभासो न गया देवि न रेवा न सरस्वती  ॥ नर्प्_२,३१।३४ ॥  
न गगा यमुना चैव प्रयागो न च देवका  ।  
न सरांसि नदाश्चान्ये होमदानतपांसि च  ॥ नर्प्_२,३१।३५ ॥  
न चान्यत्सुकृतं सुभ्रु पुराणे पठ्यते स्फुटम्  ।  
पापसङ्घविनाशाय मुक्त्वैकं हरिवासरम्  ॥ नर्प्_२,३१।३६ ॥  
उपोषणात्सकृद्देवि विनश्यन्त्यघराशयः  ।  
एकतः पृथिवीदानमेकतो हरिवासरम्  ॥ नर्प्_२,३१।३७ ॥  
न समं ब्रह्मणा प्रोक्तमधिकं हरिवासरम्  ।  
तस्मिन्वराहवपुषं कृत्वा देवं तु हाटकम्  ॥ नर्प्_२,३१।३८ ॥  
घटोपरि नवे पात्रे धृत्वा ताम्रमये शुभे  ।  
सर्वबीजान्विते चैव सितवस्त्रावगुण्ठिते  ॥ नर्प्_२,३१।३९ ॥  
सहिरण्ये सुदीपाढ्ये कृतपुष्पावतंसके  ।  
विधिना पूजयित्वा चकुर्याज्जागरणं व्रती  ॥ नर्प्_२,३१।४० ॥  
प्रातर्विप्राय दद्याच्च वैष्णवाय कुटुम्बिने  ।  
तत्कुम्भक्रोडसंयुक्तं सनैवेद्यपरिच्छदम्  ॥ नर्प्_२,३१।४१ ॥  
पश्चाच्च पारणं कुर्याद्द्विजान्भोज्य सुहृद्वृतः  ।  
एवं कृते वरारोहे न भूयो जायते क्वचित्  ॥ नर्प्_२,३१।४२ ॥  
बहुजन्मार्ज्जितं पापं ज्ञानाज्ञानकृतं च यत्  ।  
तत्सर्वं नाशमायाति तमः सूर्योदये यथा  ॥ नर्प्_२,३१।४३ ॥  
यथाशास्त्रं मया तुभ्यं वर्णिता द्वादशी शुभे  ।  
या सा कृता त्वया पूर्वमासीद्देव्यन्यजन्मनि  ॥ नर्प्_२,३१।४४ ॥  
यस्यास्तवातुला पुष्टिर्वर्तते वर्तयिष्यति  ।  
भर्त्तुस्तव च पुत्रस्य सर्वदा सुखदायिनी  ॥ नर्प्_२,३१।४५ ॥  
तस्यास्त्वया तुरीयांशो देयश्चेन्मह्यमादरात्  ।  
तदा प्रीता गमिष्यामि तद्विष्णोः परमं पदम्  ॥ नर्प्_२,३१।४६ ॥  
वित्ताह्रुतिजं पापं यद्भूतं मम सुन्दरि  ।  
तस्य पावनहेतुं च तुरीयांशं प्रयच्छ मे  ॥ नर्प्_२,३१।४७ ॥  
जीवितेनापि वित्तेन भर्तारं वञ्चयेत्तु या  ।  
कृमियोनिशतं गत्वा पुल्कसी जायते तु सा  ॥ नर्प्_२,३१।४८ ॥  
सुरतं याचमानाय पत्ये वित्तं च मानिनि  ।  
या न यच्छति दुर्बुद्धिः काष्ठीला जायते ध्रुवम्  ॥ नर्प्_२,३१।४९ ॥  
तत्पातकविशुद्ध्यर्थं देहि मे द्वादशीभवम्  ।  
तुरीयांशमितं पुण्यं यद्यस्ति मयि ते घृणा  ॥ नर्प्_२,३१।५० ॥  
एतच्छ्रुत्वा वचस्तस्याः काष्ठीलायाः सुलोचने  ।  
पुण्यं दत्तवती तस्यै पाणौ वारि प्रगृह्य च  ॥ नर्प्_२,३१।५१ ॥  
यत्कृतं हि मया पूर्वमेकादश्या मुपोषणम्  ।  
तत्तुरीयांशपुण्येन काष्ठीलेयं विमुच्यताम्  ॥ नर्प्_२,३१।५२ ॥  
पूर्वजन्मकृतात्पापात्सत्यं सत्यं मयोदितम्  ।  
एवमुक्ते तु वचने मया विद्युत्समप्रभा  ॥ नर्प्_२,३१।५३ ॥  
दृष्टा दिव्यविमानस्था गच्छन्ती वैष्णवं पदम्  ।  
पतिर्हि दैवतं लोके वञ्चनीयो न भार्यया  ॥ नर्प्_२,३१।५४ ॥  
देहेन चापि वित्तेन यदीच्छेच्छोभनां गतिम्  ।  
सा त्वं ब्रूहि प्रदास्यामि भर्तुरर्थे तवेप्सितम्  ॥ नर्प्_२,३१।५५ ॥  
वित्तं देहं तथा पुत्रं यच्चान्यद्वा वरानने  ।  
किमन्यद्दैवतं लोके स्त्रीणामेकं पतिं विना  ॥ नर्प्_२,३१।५६ ॥  
तस्यार्थे वा त्यजेद्वित्तं जीवितं वा सुलोचने  ।  
कल्पकोटिशतं साग्रं विष्णुलोके महीयते  ॥ नर्प्_२,३१।५७ ॥  
अग्न्यादिसाक्ष्ये वृतमीक्ष्य निष्ठुरा युक्तं सुधोरैर्व्यसनैर्द्विजात्मजा  ।  
पतिं ददौ नैव च याचिता धनं तेनैव पापेन बभूव कीटा  ॥ नर्प्_२,३१।५८ ॥  
एतन्मया दुष्टमनङ्गयष्टि कौमारभावे पितृवेश्मवासे  ।  
ज्ञात्वा हितं तथ्यमिदं स्वभर्तुर्ददामि सर्वं च गृहाण सुभ्रु  ॥ नर्प्_२,३१।५९ ॥  
  
इति श्रीबृहन्नारदीयपुराणोत्तरभागे मोहिनीचरिते काष्ठीलोपाख्याने माघमाहात्म्यं नामैकत्रिंशो ऽध्यायः  
  
  
_____________________________________________________________  
  
  
वसिष्ठ उवाच  
सन्ध्यावलीवचः श्रुत्वा मोहिनी दुहिता विधेः  ।  
उवाच तत्परा स्वीये कार्ये मोहकरण्डिका  ॥ नर्प्_२,३२।१ ॥  
यद्येवं त्वं विजानासि धर्माधर्मगतिं शुभे  ।  
भर्तुरर्थे प्रदात्री च धनजीवितयोरपि  ॥ नर्प्_२,३२।२ ॥  
तदाहं याचये वित्तं जीवितादधिकं शुभे  ।  
देहि पुत्रशिरोः मह्यं यदिष्टं हृदयाधिकम्  ॥ नर्प्_२,३२।३ ॥  
यदि नो भोजनं कुर्यात्सम्प्राप्ते हरिवासरे  ।  
तदा स्वहस्ते सङ्गृह्य खड्गं राजा पतिस्तव  ॥ नर्प्_२,३२।४ ॥  
धर्माङ्गदशिरश्चारु चन्द्रबिम्बोपमं शुभम्  ।  
अजातश्मश्रुकं चैव कुण्डलाभ्यां विभूषितम्  ॥ नर्प्_२,३२।५ ॥  
छित्वा शीघ्रं पातयतु ममोत्सङ्गे सुलोचने  ।  
एतद्वा कुरुतद्भद्रे यदान्नं न भुनक्ति च  ॥ नर्प्_२,३२।६ ॥  
दिने माधवदेवस्य पापसङ्घविनाशने  ।  
तच्छ्रुत्वा वचनं तस्या मोहिन्याः कटुकाक्षरम्  ॥ नर्प्_२,३२।७ ॥  
प्रचकम्पे क्षणं देवी शीतार्ता कदली यथा  ।  
सन्ध्यावली ततो धैर्यमास्थाय वरवार्णिनी  ॥ नर्प्_२,३२।८ ॥  
उवाच मोहिनीं वाक्यं सुमुखी प्रहसन्त्यपि  ।  
श्रूयन्ते हि पुराणेषु गाथाः सुभ्रु समीरिताः  ॥ नर्प्_२,३२।९ ॥  
द्वादशी प्रति सम्बद्धाः स्वर्गमोक्षप्रदायिकाः  ।  
धनं त्यजेत्त्यजेद्दाराञ्जीवितं च गृहं त्यजेत्  ॥ नर्प्_२,३२।१० ॥  
त्यजेद्देशं तथा भूपं स्वर्गं मित्रं गुरुं त्यजेत्  ।  
त्यजेत्तीर्थं त्यजेद्धर्मं त्यजेदत्यन्तसुप्रियम्  ॥ नर्प्_२,३२।११ ॥  
त्यजेद्योगं त्यजेद्दानं ज्ञानं पुण्यक्रिया त्यजेत्  ।  
तपस्त्यजेत्त्यजेद्विद्यां सिद्धिं मोक्षं त्यजेच्छुभे  ॥ नर्प्_२,३२।१२ ॥  
न त्यजेद्द्वादगशीं पुण्यां पक्षयोरुभयोरपि  ।  
इह सम्बन्धिनः सर्वे पुत्रभ्रातृसुहृत्प्रियाः  ॥ नर्प्_२,३२।१३ ॥  
ऐहिकामुष्मिके देवि साधनी द्वादशी स्मृता  ।  
द्वादश्यास्तु प्रभावेण सर्वं क्षेमं भविष्यति  ॥ नर्प्_२,३२।१४ ॥  
दापये तव तुष्ट्यर्थं धर्माङ्गदशिरः शुभे  ।  
विश्वासं कुरु मे वाक्ये सुखिनी भव शोभने  ॥ नर्प्_२,३२।१५ ॥  
इहार्थं श्रूयते भद्रे इतिहासः पुरातनः  ।  
कथयिष्यामि ते भद्रे सावधाना श्रुणुष्व मे  ॥ नर्प्_२,३२।१६ ॥  
आसीद्विरोचनः पूर्वं दैत्यो धर्मपरायणः  ।  
तस्य भार्या विशालाक्षी द्विजपूजनतत्परा  ॥ नर्प्_२,३२।१७ ॥  
नित्यमेकमृषिं प्रातः पूजयित्वा यथाविधि  ।  
पादोदकं तस्य सुभ्रु भक्त्या पिबति हृष्टधीः  ॥ नर्प्_२,३२।१८ ॥  
प्राह्लादिशङ्किता देवा आसन्पूर्वं मृते सति  ।  
हिरण्यकशिपौ राज्यं शासति ह्युग्रतेजसि  ॥ नर्प्_२,३२।१९ ॥  
प्राह्लादौ ह्लादसंयुक्ते चेरुर्व्यग्रा महीतले  ।  
एकदा शक्रमुख्यास्ते देवाः समन्त्र्य वाक्पतिम्  ॥ नर्प्_२,३२।२० ॥  
प्रोचुः किं कार्यमधुनास्माभिः शत्रु प्रतापितैः  ।  
तच्छ्रुत्वा वचनं तेषां देवानां गुरुरब्रवीत्  ॥ नर्प्_२,३२।२१ ॥  
विष्णुर्विज्ञापनीयो ऽद्य दुःखं प्राप्तैः सुरव्रजैः  ।  
तच्छ्रुत्वा भाषितं तस्य गुरोरमिततेजसः  ॥ नर्प्_२,३२।२२ ॥  
विरोचनप्राणहत्यै जग्मुर्वैकुण्ठमन्तिके  ।  
तत्र गत्वा सुरश्रेष्ठं वैकुण्ठं तुष्टुवुः स्तवैः  ॥ नर्प्_२,३२।२३ ॥  
देवा ऊचुः  
नमो देवाधिदेवाय विष्णवे ऽमिततेजसे  ।  
भक्तविघ्नविनाशाय वैकुण्ठाय नमो नमः  ॥ नर्प्_२,३२।२४ ॥  
हरये ऽद्भुतसिंहाय वामनाय महात्मने  ।  
क्रोडरूपाय मत्स्याय प्रलयाब्धिनिवासिने  ॥ नर्प्_२,३२।२५ ॥  
कूर्माय मन्दरधृते भार्गवायाब्धिशायिने  ।  
रामायाखिलनाथाय विश्वेशाय च साक्षिणे  ॥ नर्प्_२,३२।२६ ॥  
दत्तात्रेयाय शुद्धाय कपिलायार्तिहारिणे  ।  
यज्ञाय धृतधर्माय सनकादिस्वरूपिणे  ॥ नर्प्_२,३२।२७ ॥  
ध्रुवस्य वरदात्रे च पृथवे भूरिकर्मणे  ।  
ऋषभाय विशुद्धाय हयशीर्षभृतात्मने  ॥ नर्प्_२,३२।२८ ॥  
हंसायागमरूपायामृतकुम्भविधारिणे  ।  
कृष्णांय वासुदेवाय सङ्कर्षणवपुर्धृते  ॥ नर्प्_२,३२।२९ ॥  
प्रद्युम्नायानिरुद्धाय ब्रह्मणे शङ्कराय च  ।  
कुमाराय गणेशाय नन्दिने भृङ्गिणे नमः  ॥ नर्प्_२,३२।३० ॥  
गन्धमादनवासाय नरनारायणाय च  ।  
जगन्नाथाय नाथाय नमो रामेश्वराय च  ॥ नर्प्_२,३२।३१ ॥  
द्वारकावासिने चैव तुलसी वनवासिने  ।  
नमः कमलनाभाय नमस्ते पङ्कजाङ्घ्रये  ॥ नर्प्_२,३२।३२ ॥  
नमः कमलहस्ताय कमलाक्षाय ते नमः  ।  
कमलाप्रतिपालाय केशवाय नमो नमः  ॥ नर्प्_२,३२।३३ ॥  
नमो भास्कररूपाय शशिरूपधराय च  ।  
लोकपालस्वरूपाय प्रजापतिवपुर्धृते  ॥ नर्प्_२,३२।३४ ॥  
भूतग्रामस्वरूपाय जीवरूपाय तेजसे  ।  
जयाय जयिने नेत्रे नियमाय क्रियात्मने  ॥ नर्प्_२,३२।३५ ॥  
निर्गुणाय निरीहाय नीतिज्ञायाक्रियात्मने  ।  
बुद्धाय कल्किरूपाय क्षेत्रज्ञायाक्षराय च  ॥ नर्प्_२,३२।३६ ॥  
गोविन्दाय जगद्भर्त्रे ऽनन्तायाद्याय शार्ङ्गिणे  ।  
शङ्खिने गदिने चैव नमश्चक्रधराय च  ॥ नर्प्_२,३२।३७ ॥  
खड्गिने शूलिने चैव सर्वशस्त्रास्त्रघातिने  ।  
शरण्याय वरेण्याय पराय परमात्मने  ॥ नर्प्_२,३२।३८ ॥  
हृषीकेशाय विश्वाय विश्वरूपाय ते नमः  ।  
कालनाभाय कालाय शशिसूर्य्यदृशे नमः  ।  
पूर्णाय परिसेव्याय परात्परतराय च  ॥ नर्प्_२,३२।३९ ॥  
जगत्कर्त्रे जगद्भर्त्रे जगद्धात्रेंऽतकाय च  ।  
मोहिने क्षोभिने कामरूपिणे ऽजाय सूरिणे  ॥ नर्प्_२,३२।४० ॥  
भगवंस्तव सम्प्राप्ताः शरणं दैत्यतापिताः  ।  
तद्विधत्स्वाखिलाधार यथा हि सुखिनो वयम्  ॥ नर्प्_२,३२।४१ ॥  
पुत्रमित्रकलत्रादिसंयुता विहरामहे  ।  
तच्छ्रुत्वा स्तवनं तेषां वैकुण्ठः प्रीतमानसः  ॥ नर्प्_२,३२।४२ ॥  
प्रददौ दर्शनं तेषां दैत्यसं सन्तापितात्मनाम्  ।  
ते दृष्ट्वा देवदेवेशं वैकुण्ठं स्निग्धमानसम्  ॥ नर्प्_२,३२।४३ ॥  
विरोचनवधायाशु प्रार्थयामासुरादरात्  ।  
तच्छ्रुत्वा शक्रमुख्यानां कार्यं कार्यविदां वरः  ॥ नर्प्_२,३२।४४ ॥  
समाश्वास्य सुरान्प्रीत्या विससर्ज मुदान्वितान्  ।  
गतेषु देववर्गेषु सर्वोपायविदांवरः  ॥ नर्प्_२,३२।४५ ॥  
वृद्धब्राह्मणरूपेण विरोचनगृहं ययौ  ।  
द्विजपूजनकाले तु सम्प्राप्तः कार्यसाधकः  ॥ नर्प्_२,३२।४६ ॥  
तं तु दृष्ट्वा विशालाक्षी ब्राह्मणं हृष्टमानसा  ।  
अपूर्वं भक्तिभावेन ददौ सत्कृत्य चासनम्  ॥ नर्प्_२,३२।४७ ॥  
सो ऽनङ्गीकृत्य तद्दत्तमासनं प्राह तां शुभे  ।  
नाहं समाददे देवि त्वद्दत्तं परमासनम्  ॥ नर्प्_२,३२।४८ ॥  
शृणु मे कार्यमतुलं यदर्थमहमागतः  ।  
यन्मे मनोगतं कार्यं तद्विज्ञाय च मानिनि  ॥ नर्प्_२,३२।४९ ॥  
य्ॐऽगीकरोति तत्पूजां ग्रहीष्यामि वरानने  ।  
तच्छ्रुत्वा वृद्धविप्रस्य वाक्यं वाक्यविशारदा  ॥ नर्प्_२,३२।५० ॥  
मायया मोहिता विष्णोः स्त्रीत्वाच्चाहातिहर्षिता  ।  
विशालाक्ष्युवाच  
यत्ते मनोगतं विप्र तद्दास्यामि गृहाणमे  ॥ नर्प्_२,३२।५१ ॥  
आसनं पादसलिलं देहि मे वाञ्छितार्थदम्  ।  
इत्युक्तः स द्विजः प्राह न प्रत्येमि स्त्रिया वचः  ॥ नर्प्_२,३२।५२ ॥  
तव भर्ता यदि वदेत्तदा मे प्रत्ययो भवेत्  ।  
तदाकर्ण्य द्विजेनोक्तं विरोचनगृहेश्वरी  ॥ नर्प्_२,३२।५३ ॥  
पतिमाकारयामास तत्रैव द्विजसन्निधौ  ।  
स प्राप्तो दूतवाक्येन प्राह्लादिर्हृष्टमानसः  ॥ नर्प्_२,३२।५४ ॥  
अन्तःपुरं यत्र भार्या विशालाक्षी समास्थिता  ।  
तमागतं समालोक्य पतिं धर्मपरायणा  ॥ नर्प्_२,३२।५५ ॥  
उत्थाय नत्वा विप्राग्र्यमासनं पुनरर्पयत्  ।  
यदा तु जगृहे नैव दत्तमासनमादरात्  ॥ नर्प्_२,३२।५६ ॥  
राजानं कथयामास दैत्यानां पतिमात्मनः  ।  
तद्दृत्तान्तमुपाज्ञाय दैत्यराट् स विरोचनः  ॥ नर्प्_२,३२।५७ ॥  
भार्यास्नेहेन मुग्धात्मा तत्तदाङ्गीचकार ह  ।  
अङ्गीकृते तु दैत्येन तद्विज्ञाय च मानसम्  ॥ नर्प्_२,३२।५८ ॥  
उवाच ब्राह्मणो हृष्टः स्वमायुर्मम कल्पय  ।  
ततस्तु दम्पती तत्र मुग्धौ स्वकृतया शुचा  ॥ नर्प्_२,३२।५९ ॥  
मुहूर्तं ध्यानमास्थाय करौ बद्धोचतुर्द्विजम्  ।  
गृहाण जीवितं विप्र देहि पादोदकं मम  ॥ नर्प्_२,३२।६० ॥  
त्वयोक्तं वचनं सत्यं कुर्वः प्रीतिमवाप्नुहि  ।  
ततस्तु विप्रः प्रोतात्मा तदङ्गीकृत्य चासनम्  ॥ नर्प्_२,३२।६१ ॥  
पादोदकं ददौ तस्यै भक्त्या प्रीतो जनार्दनः  ।  
प्रक्षाल्य पादौ विप्रस्य विशालाक्षी मुदान्विता  ॥ नर्प्_२,३२।६२ ॥  
पत्या सह दधौ मूर्ध्नि अपः पादावनेजनीः  ।  
ततस्तु सहसा सुभ्रु दम्पती दिव्यरूपिणौ  ॥ नर्प्_२,३२।६३ ॥  
विमानवरमारुह्य जग्मतुर्वैष्णवं पदम्  ।  
ततः प्रसन्नो भगवान् देवशल्यं विमोच्य सः  ॥ नर्प्_२,३२।६४ ॥  
ययौ वैकुण्ठभवनं सर्वैर्देवगणैः स्तुतः  ।  
एवं मयापि दातव्यं तव देवि प्रतिश्रुतम्  ॥ नर्प्_२,३२।६५ ॥  
न सत्याच्चालये देवि पतिं रुक्माङ्गदाभिधम्  ।  
सत्तयमेव मनुष्याणां गतिदं परिकीर्तितम्  ॥ नर्प्_२,३२।६६ ॥  
सत्याच्च्चुतं मनुष्यं हि श्वपाकादधमं विदुः  ॥ नर्प्_२,३२।६७ ॥  
इत्येवमुक्त्वा कनकावदाता सा मोहिनीं पङ्कजजन्मजाताम्  ।  
जग्राह भर्तुश्चरणौ सुताम्नौ रक्ताङ्गुली पाणियुगेन सुभ्रूः  ॥ नर्प्_२,३२।६८ ॥  
  
इति श्रीबृहन्नारदीयपुराणोत्तरभागे मोहिनीचरिते सन्ध्यावलीकथनं नाम द्वात्रिंशत्तमो ऽध्यायः  
  
  
_____________________________________________________________  
  
  
वसिष्ठ उवाच  
सन्ध्यावली ततः पादौ भर्तुः सङ्गृह्य भूपते  ।  
उवाच वचनं देवी धर्मां गदविनाशनम्  ॥ नर्प्_२,३३।१ ॥  
बहुधाप्यनुशिष्टेयं मया भूप यथा त्वया  ।  
मोहिन्या मोहरूपाया नान्यत्संरोचते ऽधुना  ॥ नर्प्_२,३३।२ ॥  
भोजनं वासरे विष्णोर्वधं वा तनयस्य वै  ।  
धर्मत्यागाद्वरं नाथ पुत्रस्य विनिपातनम्  ॥ नर्प्_२,३३।३ ॥  
यादृशी हि जनन्यास्तु पीडा भवति भूपते  ।  
पुत्रस्योत्पादने तीव्रातादृशी न भवेत्पितुः  ॥ नर्प्_२,३३।४ ॥  
गर्भसन्धारणे राजन् खेदः स्नेहो ऽधिको यथा  ।  
मातुर्भवति भूपाल तथा नहि भवेत्पितुः  ॥ नर्प्_२,३३।५ ॥  
बीजनिर्वाषकः प्रोक्तः पिता राजेन्द्र भूतले  ।  
जननी धारिणी क्लिष्टा वर्द्धने पालने ऽधिका  ॥ नर्प्_२,३३।६ ॥  
पितुः शतगुणः स्नेहो मातुः पुत्रे प्रवर्तते  ।  
स्नेहाधिक्यं तु सम्प्रेक्ष्य मातरं महतीं विदुः  ॥ नर्प्_२,३३।७ ॥  
साहं जाता गतस्नेहा परलोकजिगीषया  ।  
पुत्रस्य नृपशार्दूल सत्यवाक्यस्य पालनात्  ॥ नर्प्_२,३३।८ ॥  
व्यापादय सुतं भूप स्नेहं त्यक्त्वा सुदूरतः  ।  
मा सत्यलङ्घनं कार्षीः शापितो ऽसि मयात्मना  ॥ नर्प्_२,३३।९ ॥  
निकषेषु ह्यषीकेशो भविष्यति फलप्रदः  ।  
यस्मिंश्चीर्णे रुजा देहे नाल्पापि नृप जायते  ॥ नर्प्_२,३३।१० ॥  
अधर्मान्मानवो ऽवश्यं स्वर्गभ्रष्टो न संशयः  ।  
प्राणानादाय पुत्रं वा सर्वस्वं वा महीपते  ॥ नर्प्_२,३३।११ ॥  
यश्चानुवर्तते दैवं स पुमान् गीयते महान्  ।  
ता आपदो ऽपि भूपाल धन्या याः सत्यकारिकाः  ॥ नर्प्_२,३३।१२ ॥  
सत्तयसंरक्षणार्थत्वान्नृणां स्युर्मोक्षदायिकाः  ।  
कीर्तिसंस्तरणार्थाय कर्त्तव्यं मनुजैः सदा  ॥ नर्प्_२,३३।१३ ॥  
कर्म भूपाल शास्त्रोक्तं स्नेहद्वेषविवर्जितम्  ।  
तदलं परितापेन सत्यं पालय भूपते  ॥ नर्प्_२,३३।१४ ॥  
सत्यस्य पालनाद्राजन्विष्णुदेहेन युज्यते  ।  
देवैरुत्पादिता ह्येषा निकषा ते विमोहिनी  ॥ नर्प्_२,३३।१५ ॥  
मन्ये भूपाल सा पत्न्या कृता तां त्वं न बुध्यसे  ।  
पुत्रव्य पादनाद्देवा भविष्यन्ति ह्यवाङ्मुखाः  ॥ नर्प्_२,३३।१६ ॥  
तेषां दत्वा पदं मूर्ध्नि यास्यसे परमं पदम्  ।  
विष्णोरुद्वहतां भक्तिं देवताः परिपन्थिनः  ॥ नर्प्_२,३३।१७ ॥  
भविष्यत्यन्धता लोके तदेव प्रकटीकृतम्  ।  
विरुद्धा विबुधा भूप सेश्वरास्तव चेष्टितैः  ॥ नर्प्_२,३३।१८ ॥  
मोक्षमार्गप्रभेत्तारस्तव निश्चया लोपकाः  ।  
स त्वं भूप दृढो भूत्वा घातयस्व सुतं प्रियम्  ॥ नर्प्_२,३३।१९ ॥  
मोहिन्याः कुरु वाक्यं तु आत्मनः सत्यपालनात्  ॥ नर्प्_२,३३।२० ॥  
लुप्ते ऽपि वाक्ये भविता नृपेश पापं समं ब्रह्मवधेन घोरम्  ।  
तन्तासि लोके शमनस्य भूप यशःप्रणो भविता धरायाम्  ॥ नर्प्_२,३३।२१ ॥  
वसिष्ठ उवाच  
भार्याया वचनं श्रुत्वा राजा रुक्माङ्गदस्तदा  ।  
सन्ध्यावलीमुवाचेदं मोहिन्याः सन्निधौ नृप  ॥ नर्प्_२,३३।२२ ॥  
पुत्रहत्या महाहत्या ब्रह्महत्याधिका प्रिये  ।  
घातयित्वा सुतं लोके का गतिर्म्मे भविष्यति  ॥ नर्प्_२,३३।२३ ॥  
क्व गतो मन्दरं शैलं क्व प्राप्ता मोहिनी मया  ।  
धर्माङ्गदविनाशाय देवि कालप्रिया त्वियम्  ॥ नर्प्_२,३३।२४ ॥  
धर्मज्ञं विनयोपेतं प्रजारञ्जनकारकम्  ।  
अप्रजं च सुतं हत्वा का गतिर्मे भविष्याति  ॥ नर्प्_२,३३।२५ ॥  
कुपुत्रस्यापि हननाद्देवि दुःखं भवेत्पितुः  ॥ नर्प्_२,३३।२६ ॥  
किं पुनर्द्धर्मशीलस्य गुरुसेवाविधायिनः  ।  
जम्बूद्वीपमिदं भुक्तं मया तु वरवर्णिनि  ॥ नर्प्_२,३३।२७ ॥  
द्वीपानि सप्त भुक्तानि तनयेन तवाधुना  ।  
विष्णोरंशो वरारोहे पितुरप्यधिको भवेत्  ॥ नर्प्_२,३३।२८ ॥  
पुराणेषु वरारोहे कविभिः परिकीर्तितः  ।  
यो ऽयमत्यधिकः पुत्रो धर्माङ्गद इति क्षितौ  ॥ नर्प्_२,३३।२९ ॥  
मम वंशस्य चार्वङ्गि किं पुनर्मम मानदः  ।  
अहो दुःखमनुप्राप्तं पुत्रादप्यधिकं मया  ॥ नर्प्_२,३३।३० ॥  
पुनरेव वरारोहे ब्रूहि त्वं वचनैः शुभैः  ।  
मोहिनीं मोहसम्प्राप्तां मम दुःखप्रदायिनीम्  ॥ नर्प्_२,३३।३१ ॥  
एवमुक्त्वा तु नृपतिः प्रियां सन्ध्यावलीं तदा  ।  
समीपमागत्य नृपो मोहिनीक्षिदमब्रवीत्  ॥ नर्प्_२,३३।३२ ॥  
न भोक्ष्ये वासरे विष्णोर्न हिंस्ये तनयं शुभे  ।  
आत्मानं दारयिष्यामि देवीं सन्ध्यावलीं तथा  ॥ नर्प्_२,३३।३३ ॥  
अन्यद्वा दारुणं कर्म करोमि तव शासनात्  ।  
दुष्टाग्रहमिमं सुभ्रु परित्यज सुतं प्रति  ॥ नर्प्_२,३३।३४ ॥  
किं फलं भविता तुभ्यं हत्वा धर्माङ्गदं सुतम्  ।  
भोजयित्वा दिने विष्णोः को लाभो भविता वद  ॥ नर्प्_२,३३।३५ ॥  
दासो ऽस्मि तव भृत्यो ऽस्मि वशगो ऽस्मि वरानने  ।  
अन्यं याचस्व सुभगे वरं त्वां शरणं गतः  ॥ नर्प्_२,३३।३६ ॥  
रक्ताशोकसमानाभ्यां तव चार्वङ्गिसर्वशः  ।  
अन्यत्प्रयोजनं किञ्चित्कर्त्तास्मि वशगस्तव  ॥ नर्प्_२,३३।३७ ॥  
प्रसादं कुरु मे देवि पुत्रभिक्षां प्रयच्छ मे  ।  
दुर्लभो गुणवान्पुत्रो दुर्लभो हरिवासरः  ॥ नर्प्_२,३३।३८ ॥  
दुर्लभः जाह्नवीतोयं दुर्लभा जननी क्षितौ  ।  
दुर्लभं हि कुले जन्म दुर्लभा वंशजा प्रिया  ॥ नर्प्_२,३३।३९ ॥  
दुर्लभं काञ्चनं दानं दुर्लभं हरिपूजनम्  ।  
दुर्लभा वैष्णवी दीक्षा दुर्लभः स्मृतिसङ्ग्रहः  ॥ नर्प्_२,३३।४० ॥  
दुर्लभः शौकरे वासो दुर्लभं हरिचिन्तनम्  ।  
दुर्लभो जागरो विष्णोर्दुर्लभा ह्यात्मसत्क्रिया  ॥ नर्प्_२,३३।४१ ॥  
दुर्लभा पुत्रसम्प्राप्तिर्दुर्लभं पौष्करं जलम्  ।  
दुर्लभः शिष्टसंसर्गो दुर्लभा भक्तिरुच्यते  ॥ नर्प्_२,३३।४२ ॥  
दुर्लभं कपिलादानं दुर्लभं नीलमोक्षणम्  ।  
कृतं श्राद्धं त्रयोदश्यां दुर्लभं वरवर्णिनि  ॥ नर्प्_२,३३।४३ ॥  
दुर्लभा वसुधा चीर्णं व्रतं पातकनाशनम्  ।  
धेनुस्तिलमयी सुभ्रु दुर्लभा विप्रगामिनी  ॥ नर्प्_२,३३।४४ ॥  
धात्रीस्नानं वरारोहे दुर्लभो हरिवासरः  ।  
दुर्लभं पर्वकाले तु स्नानं शीतलवारिणा  ॥ नर्प्_२,३३।४५ ॥  
माघमासे विशेषेण प्रत्यूषसमये शुभे  ।  
यथाशास्त्रोदितं कर्म तद्देवि भुवि दुर्लभम्  ॥ नर्प्_२,३३।४६ ॥  
दुर्लभं कुशलं पथ्यं दुर्लभं चौषधं तथा  ।  
व्याधेर्विघातकरणं दुर्लभं शास्त्रमार्गतः  ॥ नर्प्_२,३३।४७ ॥  
दुर्लभं स्मरणं विष्णोर्मरणे वरवर्णिनि  ।  
एवं वचो वरारोहे कुरु मे धर्मरक्षकम्  ॥ नर्प्_२,३३।४८ ॥  
किं वधेनेवै चार्वङ्गि प्रसादं कर्तुमर्हसि  ।  
सेविता विषयाः सम्यक्कृतं राज्यमकण्टकम्  ॥ नर्प्_२,३३।४९ ॥  
मया मूर्घ्नि पदं दत्तं देवगोविप्ररक्षिणाम्  ।  
अदृष्टविषयं पुत्रं नाहं हिंस्ये कदाचन  ॥ नर्प्_२,३३।५० ॥  
स्वहस्तेनेह चार्वङ्गि किं नु पापमतः परम्  ।  
मोहिन्युवाच  
धर्माङ्गदो न मे शत्रुर्नाहं हन्मि सुतं तव  ॥ नर्प्_२,३३।५१ ॥  
पूर्वमेव मया प्रोक्तं भुङ्क्ष्वत्वं हरिवासरे  ।  
वसुधां स्वेच्छया राजंस्त्वं शाधि बहुवत्सरम्  ॥ नर्प्_२,३३।५२ ॥  
नाहं व्यापादये पुत्रमर्थसिद्धिस्तु भोजने  ।  
मम भूमिपते कार्यं न पुत्रनिधने तव  ॥ नर्प्_२,३३।५३ ॥  
यदि पुत्रः प्रियो राजन्भुज्यतां हरिवासरे  ।  
किं विलापैर्महीपाल एतैर्द्धर्मबहिष्कृतैः  ॥ नर्प्_२,३३।५४ ॥  
सत्यं संरक्ष यत्नेन कुरुष्व वचनं मम  ।  
एवं ब्रुवाणां तां राजन्मोहिनीं तनुमध्यमाम्  ॥ नर्प्_२,३३।५५ ॥  
धर्माङ्गदः प्रत्युवाच दृष्ट्वा नत्वाग्रतः स्थितः  ।  
एतदेव गृहाण त्वं मा शङ्कां कुरु भामिनि  ॥ नर्प्_२,३३।५६ ॥  
गृहीत्वा निर्मलं खङ्गं विन्यस्य नृपतेः पुरः  ।  
आत्मानं च प्रत्युवाच सत्यधर्मव्यवस्थितः  ॥ नर्प्_२,३३।५७ ॥  
न विलम्बः पितः कार्यस्त्वया मम निपातने  ।  
मन्मातुर्वचनं सत्यं कुरु भूप प्रतिश्रुतम्  ॥ नर्प्_२,३३।५८ ॥  
आत्मा रक्ष्यो धनैर्दारैरथवापि निजात्मजैः  ।  
अपत्यं धर्मकामार्थं श्रेयस्कामस्य भूपतेः  ॥ नर्प्_२,३३।५९ ॥  
त्वदर्थे मरणं मह्यमक्षय्य गतिदायकम्  ।  
तवापि निर्मना लोकाः स्ववाक्यपरिपालनात्  ॥ नर्प्_२,३३।६० ॥  
परित्यज्य परं दुःखं पुत्रव्यापादनोद्भवम्  ।  
देहत्यागे ममारम्भो नरदेहे भविष्यति  ॥ नर्प्_२,३३।६१ ॥  
सर्वामयविनिर्मुक्ते शतक्रतुसमे विभो  ।  
पितुरर्थे हता ये तु मातुरर्थे हतास्तथा  ॥ नर्प्_२,३३।६२ ॥  
गवार्थे ब्राह्यणार्थे वा प्रमदार्थे महीपते  ।  
भूम्यर्थे पार्थिवार्थे वा देवतार्थे तथैव च  ॥ नर्प्_२,३३।६३ ॥  
बालार्थे विकलार्थे च यान्ति लोकान्सुभास्वरान्  ।  
तदलं परितापेन जहि मां त्वं वरासिना  ॥ नर्प्_२,३३।६४ ॥  
सत्यं पालय राजेन्द्र मा भुङ्क्ष्व हरिवासरे  ।  
धर्मार्थे तनयं हन्याद्भार्यां वापि महीपते  ॥ नर्प्_२,३३।६५ ॥  
श्रूयते वेदवाक्येषु पुत्रं हन्यान्मखस्थितः  ।  
अश्वमेघे मखवरे न दोषो जायते नृप  ॥ नर्प्_२,३३।६६ ॥  
यद्ब्रवीति महीपाल मोहिनी जननी मम  ।  
तत्त्वया ह्यविचारेण कर्त्तव्यं वचनं ध्रुवम्  ॥ नर्प्_२,३३।६७ ॥  
प्रसीद राजेन्द्र कुरुष्व वाक्यं मयेरितं चात्मवधाय सत्यम्  ।  
विमोचयेथा नृपते सुघोराद्वाक्यानृतान्मोहिनिहस्तयोगात्  ॥ नर्प्_२,३३।६८ ॥  
वधेन ते भूमिपते सुतस्य यशः प्रकाशं गमयिष्यते च  ।  
यशः प्काशाद्भविता हि कीर्तिस्तथाक्षया तात न संशयो ऽत्र  ॥ नर्प्_२,३३।६९ ॥  
  
इति श्रीबृहन्नारदीयपुराणोत्तरभागे मोहिनीचरिते धर्माङ्गदोक्तिर्नाम त्रयस्त्रिंशो ऽध्यायः  
  
  
_____________________________________________________________  
  
  
वसिष्ठ उवाच  
तत्पुत्रवचनं श्रुत्वा राजा रुक्माङ्गदस्तदा  ।  
सन्ध्यावलीमुखं प्रेक्ष्य प्रहृष्टकमलोपमम्  ॥ नर्प्_२,३४।१ ॥  
मोहिनीवचनं शृण्वन्भुङ्क्ष्व मा हन देहजम्  ।  
मा भुङ्क्ष्व तनयं हिंस चेत्याग्रहसमन्वितम्  ॥ नर्प्_२,३४।२ ॥  
एतस्मिन्नेव काले तु भगवान्कमलेक्षणः  ।  
अन्तर्द्धानगतस्तस्थौ व्योम्नि धैर्यावलोककः  ॥ नर्प्_२,३४।३ ॥  
त्रयाणां नृपशार्दूल मेघश्यामो निरञ्जनः  ।  
धर्माङ्गदस्य वीरस्य तस्य रुक्माङ्गदस्य तु  ॥ नर्प्_२,३४।४ ॥  
सन्ध्यावल्या समेतस्य वीशसंस्थो जनार्दनः  ।  
वचने भुङ्क्ष्व भुङ्क्ष्वेति मोहिन्या व्याहृते तदा  ॥ नर्प्_२,३४।५ ॥  
जग्राह विमलं खङ्गं हन्तुं धर्माङ्गदं सुतम्  ।  
सुप्रहर्षेण मनसा प्रणम्य गरुडध्वजम्  ।  
तं दृष्ट्वा खङ्गहस्तं तु पितरं धर्म्मम्भूषणः  ॥ नर्प्_२,३४।६ ॥  
प्रणम्य मातापितरौ देवं चक्रधरं तथा  ।  
वदनं प्रेक्ष्य चादीनं जनन्या नृपपुङ्गवः  ॥ नर्प्_२,३४।७ ॥  
वृषाङ्गदेन तु तदा स्वग्रीवोर्वीतले कृता  ।  
कम्बुग्रीवां समानां तु सुवर्णा सुकोमलाम्  ॥ नर्प्_२,३४।८ ॥  
बहुरेखमथ स्थूलां खङ्गमार्गे ज्यदर्शयत्  ।  
पितृभक्त्या युतेनैव मातृभक्त्याधिकेन वै  ॥ नर्प्_२,३४।९ ॥  
ग्रीवाप्रदाने तनयस्य भूप हर्षाकुले चारुसुधांशुवक्त्रे  ।  
गृहीतखङ्गे जगदीशनाथे चचाल पृथ्वीं सनगा समग्रा  ॥ नर्प्_२,३४।१० ॥  
सिन्धुः प्रवृद्धश्च बभूव सद्यो निमज्ज नार्थं भुवनत्रयस्य  ।  
निपेतुरुल्काः शतशो धरायां निर्घातयुक्ताः सतडित्खमध्यात्  ॥ नर्प्_२,३४।११ ॥  
विवर्णरूपा च बभूव मोहिनी न देवकार्यं हि कृतं मयेति  ।  
निरर्थकं जन्म ममाधुनाभूत्कृतं तु दैवेन दजगद्विधायिना  ॥ नर्प्_२,३४।१२ ॥  
विमोहनं रूपमिदं विडम्बनं यद्भूमिपालेन न भुक्तमन्नम्  ।  
हरेर्दिने पापभयापहे तु तृणैः समाहं भविता त्रिविष्टपे  ॥ नर्प्_२,३४।१३ ॥  
सत्वाधिको यास्यति मोक्षमार्गं गन्तास्मि पाप नरकं सुदारुणम्  ॥ नर्प्_२,३४।१४ ॥  
समुद्यते तदा खङ्गे नृपेण नृपपुङ्गव  ।  
मोहिनी मोहसंयुक्ता पपात धरणीतले  ॥ नर्प्_२,३४।१५ ॥  
राजापि तेन खङ्गेन भ्राजमानः समुद्यतः  ।  
ग्रीवायाश्छेदनार्थाय वृषाङ्गदसुतस्य तु  ॥ नर्प्_२,३४।१६ ॥  
सकुण्डलं चारु शशिप्रकाशं भ्राजिष्णु वक्त्रं तनयस्य भूपः  ।  
प्रचिच्छिदे यावदतीव हर्षाद्धैर्यान्वितो रुक्मविभूषणो ऽसौ  ॥ नर्प्_२,३४।१७ ॥  
तावद्गृहीतः स्वकरेण भूपः क्षीराब्धिकन्यापतिना महीपः  ।  
तुष्टो ऽस्मि तुष्टो ऽस्मि न संशयो ऽत्र गच्छस्व लोकं मम लोकनाथ  ॥ नर्प्_२,३४।१८ ॥  
प्रियान्वितश्चात्मजसंयुतश्च कीर्तिं समाधाय महीतले तु  ।  
त्रैलोक्यपूज्यां विमलां च शुक्लां कृत्वा पदं मूर्ध्नि यमस्य भूप  ॥ नर्प्_२,३४।१९ ॥  
प्रयाहि वासं मम देहसञ्ज्ञं स चक्रिणो भूमिपतिः करेण  ।  
संस्पृष्टमात्रो विरजा बभूव प्रियासमेतस्तनयेन युक्तः  ॥ नर्प्_२,३४।२० ॥  
उपेत्य वेगेन जगाम देहं देवस्य दिव्यं स नृपो महात्मा  ।  
विहाय लक्ष्मीमवनीप्रसूतां विहाय दासीःसुधनं स कोशम्  ॥ नर्प्_२,३४।२१ ॥  
विहाय नागांस्तुरगान्रथांश्च स्वदारवर्गं स्वजनादिकांश्च  ।  
जगाम देहं मधुसूदनस्य तत्ॐऽबरात्पुष्पचयः पपात  ॥ नर्प्_२,३४।२२ ॥  
संहृष्टसिद्धैः सुरलोकपालैः सन्ताडिता दुन्दुभयो विनेदुः  ।  
राजन् जगुर्गीतमतीव रम्यं देवाङ्गनाः सन्ननृतुर्मुदान्विताः  ॥ नर्प्_२,३४।२३ ॥  
गन्धर्वकन्या नृपकर्मतुष्टास्तदद्भुतं प्रेक्ष्य दिनेशसूनुः  ।  
हरेस्तनौ भूमिपतिं प्रविष्टं सदारपुत्रं स्वलिपिं प्रमार्ज्य  ॥ नर्प्_२,३४।२४ ॥  
लोकांश्च सर्वान्नृपदिष्टमार्गे कृत्वा कृतज्ञान्हरिलोकमार्गान्  ।  
भीतः पुनः प्राप्य पितामहान्तिकं प्रोवाच देवं चतुराननं रुदन्  ॥ नर्प्_२,३४।२५ ॥  
नाहं नियोगी भविता हि देव आज्ञाविहीनः सुरलोकनाथ  ।  
विधेहि चान्यत्प्रकरोमि तात निदेशनं मास्तु मदीय दण्डम्  ॥ नर्प्_२,३४।२६ ॥  
  
इति श्रीबृहन्नारदीयपुराणोत्तरभागे मोहिनीचरिते सुतवधोद्यतस्य रुक्माङ्गदस्य भगवद्दर्शनं नाम चतुस्त्रिंशत्तमो ऽध्यायः  
  
  
_____________________________________________________________  
  
  
यम उवाच  
विबुधेश जगन्नाथ चराचरगुरो प्रभो  ।  
मोहिनी निष्फला जाता वन्ध्या स्त्री जनने यथा  ॥ नर्प्_२,३५।१ ॥  
रुक्माङ्गदप्रणीतेन मार्गेण कुशलाञ्छन  ।  
लोकः प्रयाति वैकुण्ण्ठं न मां कश्चित्प्रपद्यते  ॥ नर्प्_२,३५।२ ॥  
गते ऽपि भूमिनाथेशे देहं देवस्य चक्रिणः  ।  
तथापि सर्वभूतानां न बुद्धिः परिवर्तते  ॥ नर्प्_२,३५।३ ॥  
उपोष्य वासरं विष्णोराकुमारात्तु मानवाः  ।  
प्रयान्ति परमं लोकं लुप्तपापाः पितामह  ॥ नर्प्_२,३५।४ ॥  
पुत्री ते व्रीडिता देवी मोहिनी मोहमागता  ।  
नायाति तव सामीप्यं न भुङ्क्ते लोकगर्हिता  ॥ नर्प्_२,३५।५ ॥  
निर्व्यापारस्त्वहं जातः किं करोमि प्रशाधि माम्  ।  
रविपुत्रवचः श्रुत्वा प्रोवाच कमलासनः  ॥ नर्प्_२,३५।६ ॥  
गच्छामः सहिताः सर्वे मोहिनीं प्रतिबोधितुम्  ।  
मोहिन्यां प्रतिबुद्धायां करिष्यामो दिवाकरे  ॥ नर्प्_२,३५।७ ॥  
तव कार्यं न सन्देहः सम्भ्रमस्त्यज्यतामयम्  ।  
ततो देव गणाः सर्वे शतक्रतुपुरोगमाः  ॥ नर्प्_२,३५।८ ॥  
ब्रह्मणा सहिताः पृथ्वीं विमानैः सूर्यसप्रभैः  ।  
समायाता महीपाल नारीं तां प्रतिबोधितुम्  ॥ नर्प्_२,३५।९ ॥  
ते विमानैः समन्तात्तु परिवार्य शुभाननाम्  ।  
तेजोहीनां निरानन्दां शुष्कतोयां नदीमिव  ॥ नर्प्_२,३५।१० ॥  
शशिहीनां निशां भूप ऋत्विग्घीनां क्रियामिव  ।  
पराजितो यथा मर्त्यः प्रल्मानकुसुमं यथा  ॥ नर्प्_२,३५।११ ॥  
निवृत्तोत्सववेदीव विद्रुमं धवलं यथा  ।  
गतशालिस्तु केदारो निष्प्र यथा  ॥ नर्प्_२,३५।१२ ॥  
मण्ड वा गतोद्वा यथा सरः  ।  
मन्थानं नवनीते वा उद्धृते धरणीपते  ॥ नर्प्_२,३५।१३ ॥  
असंस्कृता यथा वाणी मर्दिता च यथा चमूम्  ।  
हत नाथां तु युवतीं धान्यहीनां प्रजां यथा  ॥ नर्प्_२,३५।१४ ॥  
मन्त्रहीनविधिं युद्धं धर्मं च दयया विना  ।  
पृथ्वीं भूपालहीना वा मन्त्रही यथा नृप  ॥ नर्प्_२,३५।१५ ॥  
धनधान्यविहीनं वा गृहं नृपवरोत्तम  ।  
जलहीनं यथा कुम्भं पङ्कस्थं गोपतिं यथा  ॥ नर्प्_२,३५।१६ ॥  
गृहस्थं भार्यया हीनं राष्ट्रभ्रष्टं च भूपतिम्  ।  
भग्नक्रियं यथा वैद्यं भग्नशाखं यथा द्रुमम्  ॥ नर्प्_२,३५।१७ ॥  
तेजोहीनं यथागारं निर्जलं वा घनं यथा  ।  
विधूम इव सप्तार्चिर्विरश्मिरिव भास्करः  ॥ नर्प्_२,३५।१८ ॥  
मतिभ्रष्टो यथा मर्त्यः पर्वसङ्गी यथा नरः  ।  
अतृप्तः कान्तया कान्तः पन्नगश्च विषोज्झितः  ॥ नर्प्_२,३५।१९ ॥  
लूनपक्षो यथा पक्षी वृत्तिहीनो यथा द्विजः  ।  
शिरोभ्रष्टा यथा माला पर्वतो धातुवर्जितः  ॥ नर्प्_२,३५।२० ॥  
प्रभ्रष्टलिपि शास्त्रं वा ऋग्यजुर्विस्वरं यथा  ।  
स्वरहीनं यथा साम पद्महीनं यथा सरः  ॥ नर्प्_२,३५।२१ ॥  
यथा मार्गं तृणै रुद्धं पद्मं पत्रविवर्जितम्  ।  
ज्ञानं ममत्वसंयुक्तं पुमांसं प्रकृतिं विना  ॥ नर्प्_२,३५।२२ ॥  
साङ्ख्यानि तत्त्वहीनानि धर्मं दम्भान्वितं यथा  ।  
तेजोहीनां तथापश्यन् मोहिनीं ते दिवौकसः  ॥ नर्प्_२,३५।२३ ॥  
ध्यायमानां निरुत्साहां दृश्यमानां जनैः प्रभो  ।  
आक्रोशवचनैः क्रूरैः पुत्रहत्यासमन्विताम्  ॥ नर्प्_२,३५।२४ ॥  
दुःशीलां धर्मसन्त्यक्तां तद्वाक्यपरिमोषिताम्  ।  
स्ववाक्यपालनां चण्डामुचुर्देवाः समागताः  ॥ नर्प्_२,३५।२५ ॥  
मां शोकं कुरु वामोरु पौरुषं हि त्वया कृतम्  ।  
नहि माधवभक्तानां विद्यते मानखण्डनम्  ॥ नर्प्_२,३५।२६ ॥  
सा त्वं हरिणशावाक्षि देवकार्यार्थमागता  ।  
तन्न सिद्धं वरारोहे स प्रयातो ऽधुनाभवम्  ॥ नर्प्_२,३५।२७ ॥  
विघ्नविध्वंसिनीं पूर्वं कृता रुक्माङ्गदेन हि  ।  
एकादशी महापुण्या मोहिनी माधवे सिते  ॥ नर्प्_२,३५।२८ ॥  
संवत्सरं विशालाक्षि कृच्छ्रपादप्रपूजिता  ।  
तस्यैवाध्युष्टिरतुला यत्सत्याचच्चलितो न हि  ॥ नर्प्_२,३५।२९ ॥  
विघ्नराज्ञी तु वै नारी लोकेषु परिगीयते  ।  
कर्मणा मनसा वाचा पुत्रव्यापादने मतिम्  ॥ नर्प्_२,३५।३० ॥  
कृत्वा चोद्धृत्य खङ्गं च त्यक्त्वा स्नेहं सुदूरुरतः  ।  
तादृशं निकषं प्रोक्ष्य भगवान्मधुसूदनः  ॥ नर्प्_२,३५।३१ ॥  
हनिष्यति प्रियं पुत्रं न भुङ्क्ते हरिवासरे  ।  
पुत्रस्य च प्रियायाश्च भावं प्रेक्ष्य नृपस्य च  ॥ नर्प्_२,३५।३२ ॥  
विष्णुना परेतुष्टेन नीताः स्वभवने त्रयः  ।  
सदेहाः क्षीणकर्माणो ह्य् अङ्गारो ऽग्निरिवाहितः  ॥ नर्प्_२,३५।३३ ॥  
फलं कर्मणि चारब्धे यदि देवी न सिद्ध्यति  ।  
सर्वयत्नेन सुभगे दोषः को ऽत्र तवाधुना  ॥ नर्प्_२,३५।३४ ॥  
एतस्माद् वरदाः सर्वे सम्प्राप्ता विबुधाः शुभे  ।  
सिद्धौ वाप्यथ वासिद्धौ कर्मकृत्स्याद्दृथा न हि  ॥ नर्प्_२,३५।३५ ॥  
भर्तव्यो भृत्यवर्गश्च भूभुजा धर्ममिच्छता  ।  
सद्भावे घटमानस्य यदि कर्म न सिद्ध्यति  ॥ नर्प्_२,३५।३६ ॥  
देयं वेतनमात्रं तु न च तुष्टिफलं भवेत्  ।  
यो न तस्मै प्रयच्छेत जीवनं जीवनाय वै  ॥ नर्प्_२,३५।३७ ॥  
गोवधं समवाप्नोति स नरो नात्र संशयः  ।  
तस्माद् देयं वरारोहे अभीष्टं वरसुन्दरि  ॥ नर्प्_२,३५।३८ ॥  
सद्भावेन कृते सम्यग्विघ्नं कार्यं दिवौकसाम्  ।  
किं न कुर्वन्ति विबुधास् त्वया सह वरानने  ॥ नर्प्_२,३५।३९ ॥  
द्वादश्यास् तेजसा भग्ना याम् आहुर् विघ्रनाशिनीम्  ।  
विबुधैर् एवम् उक्ता तु मोहिनी लोकमोहिनी  ॥ नर्प्_२,३५।४० ॥  
उवाच सा निरानन्दा पतिहीनातिदुःखिता  ।  
धिगिदं जीवितं मह्यं येन कार्यं न साधितम्  ॥ नर्प्_२,३५।४१ ॥  
न कृतो जनसम्बाधो यममार्गो ऽमराधिपाः  ।  
न तु लुप्तं हरिदिनं न भुक्तं हरिवासरे  ॥ नर्प्_२,३५।४२ ॥  
भूभुजा तेन वीरेण कृतः पुत्रवधो मुदा  ।  
गतो मूर्ध्नि पदं दत्वा मम रुक्माङ्गदो हरिम्  ॥ नर्प्_२,३५।४३ ॥  
अप्रमेयगुणं विष्णुं निर्मलं निर्मलाश्रयम्  ।  
हंसं शुचिपदं व्योम प्रणवं बीजमव्ययम्  ॥ नर्प्_२,३५।४४ ॥  
निराकारं निराभासं निष्प्रपञ्चं निरञ्जनम्  ।  
शून्यं वियत्स्वरूपं च ध्येयध्यानविवर्जितम्  ॥ नर्प्_२,३५।४५ ॥  
अस्ति नास्तीति यं प्राहुर्न दूरे नापि चान्तिके  ।  
परं धाम मनोग्राह्यं पुरुषाख्यं जगन्मयम्  ॥ नर्प्_२,३५।४६ ॥  
हृत्पङ्कजसमासीनं तेजोरूपं सनातनम्  ।  
तस्मिंल् लयम् अनुप्राप्ते किं नु मे जीविते फलम्  ॥ नर्प्_२,३५।४७ ॥  
असाधिते तु यः कार्ये नरो गृह्णाति वेतनम्  ।  
स्वामिनं तु परित्यज्य प्रयाति नरकं ध्रुवम्  ॥ नर्प्_२,३५।४८ ॥  
न साधयन्ति ये कार्यं स्वामिनां तु दिवौकसः  ।  
भृत्या वेतनभोक्तारो जायन्ते भूतले हयाः  ॥ नर्प्_२,३५।४९ ॥  
असाधिनीयं कार्यस्य भर्तृपुत्रविनाशिनी  ।  
कथं वरं तु गृह्णामि भवतां नाकवासिनाम्  ॥ नर्प्_२,३५।५० ॥  
देवा ऊचुः  
ब्रूहि मोहिनि दास्यामि यत्ते हृदि समीहितम्  ।  
अनृणास्तु भविष्यामः कृत्वा चोपकृतिं तव  ॥ नर्प्_२,३५।५१ ॥  
परिश्रमः कृतो देवि त्वया राजप्रयोजने  ।  
तस्य त्वं फलभाग्देवि तादृशार्थे कृतस्य तु  ॥ नर्प्_२,३५।५२ ॥  
एवमुच्चरमाणानां देवतानां महीपते  ।  
नृपतेराजगामाथ पुरोधाः पावकप्रभः  ॥ नर्प्_२,३५।५३ ॥  
उषितो जलमध्ये तु प्राणायामरतो मुनिः  ।  
द्वादशाब्दे ततः पूर्णे निर्गतो जलमध्यतः  ॥ नर्प्_२,३५।५४ ॥  
निर्गतेन श्रुतं तेन मोहिनीचेष्टितं नृप  ।  
सक्रोधो मुनिशार्दूलो देववृन्दमुपागतः  ॥ नर्प्_२,३५।५५ ॥  
उवाच विबुधान्सर्वान्मोहिनीवरदायिनः  ।  
धिगिमां धिग्देवसङ्घं कर्म धिक्पापसञ्ज्ञितम्  ॥ नर्प्_२,३५।५६ ॥  
भवतां भावनाशाय पुरुषार्थे प्ररोहकम्  ।  
भवन्तो यच्च दातारो मोहिन्या वाञ्छितं वरम्  ॥ नर्प्_२,३५।५७ ॥  
हत्यायुता भर्तृसुतोपघातिनी विहिनवृत्तिश्च मराशिरूपा  ।  
नास्मा हि लोके भवतीह शुद्धिः समिद्धवह्नौ पतने ऽपि देवाः  ॥ नर्प्_२,३५।५८ ॥  
"हत्यायुतं भर्तृवधो निरर्थकमेतत्समं विप्रवरैः पुराकृतम्  ।  
न चापि चास्या भवतीह शुद्धिः समिद्भवह्नौ पतने ऽपि देवाः" ॥ नर्प्_२,३५।५९ ॥  
विमोयित्वा वचनैः सुधामयैरुक्माङ्गदं धर्मंविभूषणं च  ।  
प्रियायुतं मोक्षपदं निहत्य चकार भूमिं नृपवर्जितां च  ॥ नर्प्_२,३५।५९ ॥  
न चापि वासो नरकेषु देवा अस्याः स्थितिः क्क त्रिदिवे ऽल्पबुद्धेः  ।  
न चापि राज्ञो निकटे च देवा नाप्येतु विष्णोः पदमव्ययं यत्  ॥ नर्प्_२,३५।६० ॥  
न लोकवादेन विदूषिताया लोकेषु कुत्रापि भवेच्च वासः  ।  
धिरजीवनं कर्ग्मविगर्हिताया देवाः सदा पापसमारतायाः  ॥ नर्प्_२,३५।६१ ॥  
पतिं हत्वा सुतं हत्वा सपत्नीं जननीसमाम्  ।  
हत्वा धरां समस्तां वा कां गतिं यास्यते सुराः  ॥ नर्प्_२,३५।६२ ॥  
इयं पापतरा देवा धर्मविध्वंसिनी हरेः  ।  
सर्वदाप्यनया प्रोक्तं भुज्यतां हरिवासरे  ॥ नर्प्_२,३५।६३ ॥  
प्राणसंवर्द्धनार्थाय तेषामेवाप्यधोगतिः  ।  
भुज्यतां वासरे विष्णोर्हन्यतां गौर्द्विजान्विता  ॥ नर्प्_२,३५।६४ ॥  
अपेयं पीयता मुक्त्वा कथं वासं लभेद्दिवि  ।  
एतदज्ञानिनां प्रोक्तं ज्ञाननां तु न निर्णयः  ॥ नर्प्_२,३५।६५ ॥  
अज्ञानाव्द्याहृते वाक्ये भुज्यतां हरिवासरे  ।  
तस्यापि शुद्धिर्गदिता प्राणायामशतेन हि  ॥ नर्प्_२,३५।६६ ॥  
अथवाप्युपवासेन एकादश्या दिवौकसः  ।  
ऋक्षेण संयुतायास्तु ज्येष्ठकुण्डाप्लवेन वा  ॥ नर्प्_२,३५।६७ ॥  
शौकरस्पर्शना द्वापि नरो देवार्चनेन वा  ।  
व्याहृते कथितं विप्रैः सेयमद्य सुनिष्ठुरा  ॥ नर्प्_२,३५।६८ ॥  
भोजने पापनिरता दिने विष्णोर्दुरासदे  ।  
भर्तुर्वाक्यं व्यपोह्यैव घातयित्वा सुतं प्रियम्  ॥ नर्प्_२,३५।६९ ॥  
वाक्यज्ञं वाक्यनिरतं मातॄणां तु हिते रतम्  ।  
विष्णुधर्मप्रलोप्त्रीयं बहुपापसमन्विता  ॥ नर्प्_२,३५।७० ॥  
नैषा स्पृश्यास्ति देवेशाः कथमस्या वरप्रदाः  ।  
भवन्तो न्याययुक्तेषु धर्मयुक्तेषु तत्पराः  ॥ नर्प्_२,३५।७१ ॥  
पालनं पापयुक्तस्य न कुर्वन्ति दिवौकसः  ।  
धर्माधाराः स्मृता देवा धर्मो वेदेसमास्थितः  ॥ नर्प्_२,३५।७२ ॥  
वेदैः शुश्रूषणं भर्तुः स्त्रीणां धर्मः प्रकीर्तितः  ।  
यद्ब्रवीति पतिः किञ्चित्तत्कार्यमाविशङ्कया  ॥ नर्प्_२,३५।७३ ॥  
शुक्लं शुक्लमिति ब्रूयात्कृष्णं कृष्णेति चामराः  ।  
शुश्रूषा सा हि विज्ञेया न शुश्रूषा हि सेवनम्  ॥ नर्प्_२,३५।७४ ॥  
भर्तुराज्ञा हता देवा आत्माज्ञास्थापनेच्छया  ।  
तस्मात्पापा न सन्देहो मोहिनी सर्वयोषिताम्  ।  
सत्यस्य साधनार्थाय शपथैर्यन्त्रितो नृपः  ॥ नर्प्_२,३५।७५ ॥  
उवाच विविधं वाक्यं सा नैच्छत्पुत्रघातिनी  ।  
तेन मोक्षं गतो राजा पापमस्यां विसृज्य च  ॥ नर्प्_२,३५।७६ ॥  
सेयं पापशरीरा हि हत्यायुतसमन्विता  ॥ नर्प्_२,३५।७७ ॥  
दातारं सर्वदानानां ब्रह्मण्यं हरिदैवतम्  ।  
प्रजारञ्जनशीलं च हरिवासरसेविनम्  ॥ नर्प्_२,३५।७८ ॥  
परदारेषु निःस्नेहं विषये विगतस्पृहम्  ।  
परार्थत्यक्तकामं च सदा मखनिषेविणम्  ॥ नर्प्_२,३५।७९ ॥  
सदैव दुष्टदमने वर्तमानं धरातले  ।  
व्यसनैः सप्तभिर्घोरैरनाक्रान्तं महीपतिम्  ॥ नर्प्_२,३५।८० ॥  
सन्निरस्य दुराचारा वरयोग्या कथं भवेत्  ।  
यो ऽस्याः पक्षेतु वर्तेत देवो वा दानवो ऽपि वा  ॥ नर्प्_२,३५।८१ ॥  
तं चापि भस्मसात्कुर्यां क्षणेन सुरसत्तमाः  ।  
मोहिन्या रक्षणे यस्तु प्रयत्नं कुरुते सुराः  ॥ नर्प्_२,३५।८२ ॥  
तस्य तज्जायते पापं यन्मोहिन्यां व्यवस्थितम्  ॥ नर्प्_२,३५।८३ ॥  
स एवमुक्त्वा नृपते द्विजेन्द्रः सङ्गृह्य पाणौ सलिलं च तीव्रम्  ।  
क्रोधेन संवीक्ष्य विधिप्रसूतां चिक्षेप तन्मूर्घ्न्यनलप्रकाशम्  ॥ नर्प्_२,३५।८४ ॥  
निक्षिप्तमात्रे सलिले महीप सद्यः प्रजज्वाल च तच्छरीरम्  ।  
सम्पश्यतां नाकनिवासिनां तु तृण्या यथा वह्निशिखावलीढा  ॥ नर्प्_२,३५।८५ ॥  
कोपं विभो संहर संहरेति यावद्गिरः खे मरुतां बभूवुः  ।  
तावत्स वह्निर्द्विजवाक्यमृष्टो भस्मावशेषां प्रमदां चकार  ॥ नर्प्_२,३५।८६ ॥  
  
इति श्रीबृहन्नारदीयपुराणोत्तरभागे मोहिनी चरिते शापप्राप्तिर्नाम पञ्चत्रिंशो ऽध्यायः  
  
  
_____________________________________________________________  
  
  
वसिष्ठ उवाच  
मोहिनी मोहमुत्सृज्य गता विबुधमन्दिरम्  ।  
भर्त्सिता देवदूतेन स्थितिस्ते ऽत्र न पापिनी  ॥ नर्प्_२,३६।१ ॥  
पापशीले सुदुर्मेधे भर्तृनिन्दापरायणे  ।  
हरिवासरलोपिन्यां वासस्ते न त्रिविष्टपे  ॥ नर्प्_२,३६।२ ॥  
धर्मतो विमुखानां च नरके वास इष्यते  ।  
एवमुक्त्वा तु तां वायुः क्रूरं वचनपद्भुतम्  ॥ नर्प्_२,३६।३ ॥  
ताडयित्वा च दण्डेन प्रेरयामास यातनाम्  ।  
एवं सन्ताडिता राजन् देवदूतेन मोहिनी  ॥ नर्प्_२,३६।४ ॥  
ब्रह्मदण्डपराभूता सम्प्राप्ता नरकं नृप  ।  
तत्र धर्माज्ञया सा तु दूतैः सन्ताडिता चिरम्  ॥ नर्प्_२,३६।५ ॥  
सर्वेषु क्रमशो गत्वा नरकेषु निपातिता  ।  
पापे धर्माङ्गदः पुत्रो घातितः पतिपाणिना  ॥ नर्प्_२,३६।६ ॥  
त्वया यतस्ततो भुङ्क्ष्व कृतकर्मफलं त्विह  ।  
प्रजाहितं स्थिरप्रज्ञं महेन्द्रवरुणोपमम्  ॥ नर्प्_२,३६।७ ॥  
सप्तद्वीपाधिपं पुत्रं हत्वेदृक्फलभोगिनी  ।  
प्राकृतस्यापि पुत्रस्य हिंसायां ब्रह्महा भवेत्  ॥ नर्प्_२,३६।८ ॥  
किं पुनर्द्धर्मयुक्तस्य पापे धर्माङ्गदस्य च  ।  
एवं निर्भत्सिता दूतैर्यमस्य नृपसत्तम  ॥ नर्प्_२,३६।९ ॥  
बुभुजे यातनाः सर्वाः क्रमशः शमनोदिताः  ।  
ब्रह्मदण्डहतायास्तु देहस्पर्शेन यातनाः  ॥ नर्प्_२,३६।१० ॥  
ज्वलिताङ्गा बभूवुस्ता धारणाय न तु क्षमाः  ।  
ततस्ते नरका राजन् धर्मराजमुपागताः  ॥ नर्प्_२,३६।११ ॥  
प्रोचुः प्राञ्जलयो भीतास्तदङ्गस्पर्शपीडिताः  ।  
देवदेव जगन्नाथ धर्मराज दयां कुरु  ॥ नर्प्_२,३६।१२ ॥  
इमां निःसारयाशु त्वं यातनाभ्यः सुखाय नः  ।  
यस्याः स्पर्शनतो नाथ भस्मभूताः क्षणादहो  ॥ नर्प्_२,३६।१३ ॥  
भविष्यामस्ततस्त्वेनां नरकेभ्यो विवासय  ।  
तच्छ्रुत्वा वचनं तेषां धर्मराजो ऽतिविस्मितः  ॥ नर्प्_२,३६।१४ ॥  
दूतान्स्वान्प्रत्युवाचेयं निःसार्या मम मन्दिरात्  ।  
यो ब्रह्मदण्डनिर्दग्धः पुमान् स्त्री वा च तस्करः  ॥ नर्प्_२,३६।१५ ॥  
तस्य पापस्य संस्पर्शं नेच्छति यातना मम  ।  
तस्मादिमां महापापां भर्तुर्वचनलोपिनीम्  ॥ नर्प्_२,३६।१६ ॥  
पुत्रघ्नीं धर्महन्त्रीं च ब्रह्मदण्डहतामपि  ।  
निःसारयत मे बापि देहो ज्वलति दर्शन्नात्  ॥ नर्प्_२,३६।१७ ॥  
इत्युक्तास्ते तदा दूता धर्मराजेन भूपते  ।  
प्रहरन्तो ऽस्त्रशस्त्रैश्च बहिश्चक्रुर्यमक्षयात्  ॥ नर्प्_२,३६।१८ ॥  
ततः सा दुःखिता राजन् मोहिनी मोहसंयुता  ।  
पातालं प्रययौ तत्र पातालस्थैर्निवारिता  ॥ नर्प्_२,३६।१९ ॥  
ततस्तु व्रीडितात्यर्थः मोहिनी ब्रह्मणः सुता  ।  
जनकस्यान्तिकं गत्वा दुःखं स्वं सन्न्यवेदयत्  ॥ नर्प्_२,३६।२० ॥  
तात तन्नास्ति मे स्थानं त्रैलोक्ये सचरा चरे  ।  
यत्र यत्र तु गच्छामि तत्र तत्र क्षिपन्ति माम्  ॥ नर्प्_२,३६।२१ ॥  
अहं निर्वासिता लोकैर्घातयित्वायुधैर्दृढम्  ।  
भवदाज्ञां समादाय गता रुक्मविभूषणम्  ॥ नर्प्_२,३६।२२ ॥  
मया व्यवसितं चेदं सर्वलोकविगर्हितम्  ।  
क्लेशयित्वा तु भर्तारं पुत्रं हत्वा वरासिना  ॥ नर्प्_२,३६।२३ ॥  
सन्ध्यावलीं क्षोभयित्वा पितः प्राप्ता दशा मिमाम्  ।  
न गतिर्विद्यते देव पापाया मम साम्प्रतम्  ॥ नर्प्_२,३६।२४ ॥  
विशेषाद्द्विजशापेन जाताहं दुःखभागिनी  ।  
विप्रवाक्यहताना च दग्धानां चित्रभानुना  ॥ नर्प्_२,३६।२५ ॥  
दिवाकीर्तिहतानां च भक्षितानां मृगादिभिः  ।  
शतह्रदाविपन्नानां मुक्तिदा स्वर्णदी पितः  ॥ नर्प्_२,३६।२६ ॥  
यदि त्वं त्रिदशैः सार्द्धं विप्रं तं शापदायिनम्  ।  
प्रसादयसि मत्प्रीत्या तर्हि मे विहिता गतिः  ॥ नर्प्_२,३६।२७ ॥  
तां तथावादिनीं राजन् ब्रह्मा लोकपितामहः  ।  
शिवेन्द्रधर्मसूर्याग्निदेवेशैर्मुनिभिर्युतः  ॥ नर्प्_२,३६।२८ ॥  
मोहिनीमग्रतः कृत्वा जगाम द्विजसन्निधौ  ।  
तत्र गत्वा महीपाल ब्रह्मा देवादिभिर्वृतः  ॥ नर्प्_२,३६।२९ ॥  
महता गौरवेणापि नमश्चक्रे स्वयं विधिः  ।  
भूप रुद्रादिदेवैस्तु पूज्यो मान्यः पितामहः  ॥ नर्प्_२,३६।३० ॥  
मोहिनीप्रीतये मुग्धः स्वयं चक्रे नमस्क्रियाम्  ।  
कार्ये महति सम्प्राप्ते ह्यसाध्ये भुवनत्रये  ॥ नर्प्_२,३६।३१ ॥  
न दूषितं भवेद्भूप यविष्ठस्याभिवादनम्  ।  
स द्विजो वेदवेदाङ्गपरगस्तपसि स्थितः  ॥ नर्प्_२,३६।३२ ॥  
सम्प्रेक्ष्य लोककर्तारं देवैः सह समागतम्  ।  
समुत्थाय नमश्चक्रे ब्रह्माणं तान्मुनीन्सुरान्  ॥ नर्प्_२,३६।३३ ॥  
वासयामास भक्त्या च स्तुतिं चक्रे ऽब्जजन्मनः  ।  
ततः प्रसन्नो भगवान् लोककर्त्ता जगद्गुरुः  ॥ नर्प्_२,३६।३४ ॥  
ते द्विजं प्रार्थयामासुर्मोहिन्यर्थे नृपार्चितम्  ।  
तात विप्र सदाचार परलोकोपकारक  ॥ नर्प्_२,३६।३५ ॥  
कृपां कुरु कृपासिन्धो मोहिनीगतिदो भव  ।  
मया सम्प्रेषिता ब्रह्मन् रुक्माङ्गदविमोहने  ॥ नर्प्_२,३६।३६ ॥  
सुता मे यमलोकं तु शून्यं दृष्ट्वा च मानद  ।  
वैकुण्ठं सङ्कुलं प्रेक्ष्य लोकैः सर्वैर्नि राकुलैः  ॥ नर्प्_२,३६।३७ ॥  
मनसोत्पादिता देवी देवानां हितकारिणी  ।  
निशामय धरादेव यद्ब्रवीमि तवाग्रतः  ॥ नर्प्_२,३६।३८ ॥  
गतिं धर्मस्यातिसूक्ष्मां लोककल्याणकारिणीम्  ।  
अनया निकषाश्याङ्ग्या परीक्ष्य स्वर्णभूषणः  ॥ नर्प्_२,३६।३९ ॥  
सदारः ससुतो ब्रह्मन्प्रापितो हरिमन्दिरम्  ।  
राज्ञाप्रहतया भक्त्या हरिवासरपालनात्  ॥ नर्प्_२,३६।४० ॥  
कृतं शून्यं यमस्थानं लिपिमार्जनकर्मणा  ।  
देवापकारो विप्रर्षे न क्षमो बाहुजन्मना  ॥ नर्प्_२,३६।४१ ॥  
भूसुराणां विशेषेणं यातास्ते तत्सहायकाः  ॥ नर्प्_२,३६।४२ ॥  
न प्राप्यते साङ्घ्यविदा तु यच्च नाष्टाङ्गयोगेन तु भक्तिगम्यम्  ।  
तत्प्रापितं भूसुर भूपभर्तुर्निजस्य पुत्रस्य तथा सपत्न्याः  ॥ नर्प्_२,३६।४३ ॥  
यत्पुण्यशीलस्य नृपस्य भूपशिरोमणेराचरितं प्रतीपम्  ।  
तत्पापवेगेन बभूव विद्रुता भस्मावशेषा तव शापदग्धा  ॥ नर्प्_२,३६।४४ ॥  
देवार्थमेषा भववर्द्धनार्थं नृपोपकाराय च सम्प्रवृत्ता  ।  
न स्वार्थकामा लभते ऽवमानं कथं द्विजातो ऽपकृतिं क्षमस्व  ॥ नर्प्_२,३६।४५ ॥  
दयां कुरुष्व प्रशमं भजस्व पिष्टस्य पेषो नहि नीतियुक्तः  ।  
शापप्रदानेननिपातितेयं कुरु प्रसादं गतिदो भवत्वम्  ।  
यस्मिन्कृते ब्राह्मण मोहिनीयं बुद्धिं त्यजेत्क्रूरतरां त्वयीज्ये  ॥ नर्प्_२,३६।४६ ॥  
स एवमुक्तः कमलासनेन विमृश्य बुद्ध्या विससर्ज कोपम्  ।  
उवाच देवं त्रिदशाधिनाथं विमोहिनीदेहकृतं द्विजेन्द्रः  ॥ नर्प्_२,३६।४७ ॥  
बहुपापयुता देव मोहिनी तनया तव  ।  
न लोकेषु स्थितिस्तस्मात्प्राणिभिः सङ्कुलेषु च  ॥ नर्प्_२,३६।४८ ॥  
मया विमृश्य सुचिरं मोद्दिन्यर्थं विचिन्तितम्  ।  
तद्दास्यमि तव प्रीत्या त्वं हि पूज्यतरो मम  ॥ नर्प्_२,३६।४९ ॥  
यथा तव वचः सत्यं मम चापि सुरेश्वर  ।  
देवकार्यं च भविता मोहिनीकृतत्यमेव च  ॥ नर्प्_२,३६।५० ॥  
यन्नाक्रान्तं हि भूतौघैस्तत्स्थाने मोहिनीस्थितिः  ।  
जङ्गमाजङ्गमैर्भूमिर्व्याप्ता द्वीपवती सदा  ॥ नर्प्_२,३६।५१ ॥  
तलानि चापि दैत्याद्यैराकाशः पक्षिपूर्वकैः  ।  
नाकः सुकृतिभिर्जीवैर्नरकाः पापकर्मभिः  ॥ नर्प्_२,३६।५२ ॥  
झषाद्यैः सागरा व्याप्ता नैष्वस्पृष्यास्थितिस्ततः  ।  
ततो ब्रह्मा सुरैः सर्वैः सम्मन्त्र्य नृपसत्तम  ॥ नर्प्_२,३६।५३ ॥  
उवाच मोहिनीं देवीं नास्ति स्थानं तव क्वचित्  ।  
तच्छ्रुत्वा मोहिनी वाक्यं पितुराज्ञाविधायिनी  ॥ नर्प्_२,३६।५४ ॥  
उवाच प्रणता सर्वान् हरिवासरनाशिनी  ।  
पुरोधसा समेतानो देवानां लोकसाक्षिणाम्  ॥ नर्प्_२,३६।५५ ॥  
भवतां त्रिदशश्रेष्ठा एष बद्धो मयाञ्जलिः  ।  
प्रणिपातशतेनापि प्रसन्नेन हृदा सुराः  ॥ नर्प्_२,३६।५६ ॥  
दातव्यं याचितं मंह्यं सर्वेषां प्रीतिकारकम्  ।  
एकादश्याः प्रभावेण सर्वेषां पापिनां गतिः  ॥ नर्प्_२,३६।५७ ॥  
साध्यते तां सुरश्रेष्ठा वर्धितुं मे प्रयोजनम्  ।  
पतिः सपत्नी पुत्रश्च मया वैकुण्ठगाः कृताः  ॥ नर्प्_२,३६।५८ ॥  
भूर्लोके विधवाद्याहं वर्तामि भवतां कृते  ।  
यथा हरिदिनं दुष्टं जायते मम मानदाः  ॥ नर्प्_२,३६।५९ ॥  
एतत्प्रयाचे ददत स्वार्थार्थं तद्धि नान्यथा  ॥ नर्प्_२,३६।६० ॥  
  
इति श्रीबृहन्नारदीयपुराणोत्तरभागे मोहिनीचरिते षट्त्रिंशत्तमो ऽध्यायः  
  
  
_____________________________________________________________  
  
  
मोहिन्युवाच  
एकादशीसमं देवाः पावनं नापरं भवेत्  ।  
यया पूता महापापा गच्छन्ति हरिमन्दिरम्  ॥ नर्प्_२,३७।१ ॥  
तत्समीपे मम स्थानं युक्तं भाति विचार्यताम्  ।  
देवा ऊचुः  
वेधो निशीथे देवानामुपकाराय मोहिनी  ॥ नर्प्_२,३७।२ ॥  
सूर्योदये सुराणां च हरिणा परिकल्पितः  ।  
पारणं च त्रयोदश्यामुपवासविनाशनम्  ॥ नर्प्_२,३७।३ ॥  
महाद्वादशिका ह्यष्टौ याः स्मृता वैष्णवागमे  ।  
तास्तु ह्येकादशीभिन्ना उपोष्यन्ते च वैष्णवैः  ॥ नर्प्_२,३७।४ ॥  
एकादशीव्रतं भिन्नं वैष्णवानां महात्मनाम्  ।  
नित्यं पक्षद्वये प्रोक्तं विधिना त्रिदिनात्मके  ॥ नर्प्_२,३७।५ ॥  
सायं प्रातस्त्यजेद्भुक्तिं क्रमात्पूर्वापराह्णयोः  ।  
एकादशी यदा भिन्ना उपोष्या हि परे ऽहनि  ।  
द्वादश्यां हि व्रतं कार्यं निरम्बु समुपोषणम्  ॥ नर्प्_२,३७।६ ॥  
लङ्घने त्वसमर्थानां जलं शाकं फलं पयः  ।  
नैवेद्यं वा हरेः प्रोक्तं स्वाहारात्पादसम्मितम्  ॥ नर्प्_२,३७।७ ॥  
स्वाती सूर्योदये विद्धो त्यजन्त्यकादशीं सति  ।  
निष्कामा मध्यरात्रे च विद्धां मुञ्चन्ति याम्यया  ॥ नर्प्_२,३७।८ ॥  
सर्वेष्वपि तु लोकेषु विदिता दशमी तिथिः  ।  
यमस्य तस्याः प्रान्ति तु स्थितिः कार्या त्वयानघे  ॥ नर्प्_२,३७।९ ॥  
एतेन देवकार्यं च सिद्धं भवति शोभने  ।  
सूर्येन्दुचारा तिथ्यास्तु दशम्याः प्रान्तगामिनी  ॥ नर्प्_२,३७।१० ॥  
भुवि तीर्थानि चैव त्वं स्वाघनाशाय सञ्चर  ।  
अरुणोदयमारभ्य यावत्सूर्योदयो भवेत्  ॥ नर्प्_२,३७।११ ॥  
तदन्तस्त्वं व्रते प्राप्ता लभस्वैकादशीफलम्  ।  
यः कश्चित्कुरुते विद्धं त्वया ह्येकादशीव्रतम्  ॥ नर्प्_२,३७।१२ ॥  
स तीपकारकस्तुभ्यं भविष्यति सुरप्रिये  ।  
मुहूर्तद्वयमात्रं तु ज्ञेयं चात्रारुणोदयम्  ॥ नर्प्_२,३७।१३ ॥  
मूहूर्ताः पञ्चदश च स्मृता रात्रेर्दिनस्य च  ।  
ज्ञेयास्ते ह्रस्वदीर्घत्वे त्रैराशिक विधानतः  ॥ नर्प्_२,३७।१४ ॥  
त्रयोदशान्मुहूर्तान्त्तु रात्रैरूर्द्ध्वा समागता  ।  
सब्ध्वोपवासिनां पुण्यं स्वस्था भव शुचिस्मिते  ॥ नर्प्_२,३७।१५ ॥  
यमसंस्थापनार्थाय वैकुण्ठध्वंसनाय च  ।  
पाखण्डानां विवृद्ध्यर्थं पापसञ्चनाय च  ॥ नर्प्_२,३७।१६ ॥  
दत्तं ते मोहिनि स्थानं प्रत्यूषसमयाङ्कितम्  ॥ नर्प्_२,३७।१७ ॥  
विद्धं त्वयैकादशिकाव्रतं ये कुर्वन्ति कर्तार इह प्रयत्नात्  ।  
तेषां भवेद्यत्सुकृतं शुभे फलं भुङ्क्ष्व प्रसन्ना भव भूसुरे त्वम्  ॥ नर्प्_२,३७।१८ ॥  
एवं प्रदिष्टा कमलासनाद्यैः सा मोहिनी हृष्टतरा बभूव  ।  
मेने कृतार्थं निजजीवितं च स्वपापतीर्थाभिनिषेवणेन  ॥ नर्प्_२,३७।१९ ॥  
संसाधितं कार्यमिदं सुराणां भस्मावशेषं हि गते ऽपि देहे  ।  
चैतन्यमात्रे पवनात्मके ऽस्मिन् सम्मार्जितो भूपकृतस्तु पन्थाः  ॥ नर्प्_२,३७।२० ॥  
नीतं मया चात्मकृतं हि वाक्यं प्रहृष्टया वै यदुदाहृतं हि  ।  
एवं विमृश्य क्षिप्तिपालदे वान्प्रणम्य हृष्टा च पुरोधसं स्वम्  ॥ नर्प्_२,३७।२१ ॥  
प्रान्ते स्थिता सूर्यविहीनसञ्ज्ञे काले दशम्या जनमोहनाय  ।  
कृच्छ्रान्तरूपा च दिनं च भुङ्क्ते प्रकृष्टरूपा नरकाय नॄणाम्  ॥ नर्प्_२,३७।२२ ॥  
प्रान्तस्थितां तां रविजो निरीक्ष्य प्रहृष्टवक्त्रो वचनं जगाद  ।  
त्वया प्रतिष्ठा मम चारुनेत्रे कृतात्र लोके पुनरेव सम्यक्  ।  
विभोदितो रुक्मविभूषणस्य मत्तेभसंस्थः पटहः सुघैषः  ॥ नर्प्_२,३७।२३ ॥  
दृष्टे कार्ये जनः सर्वः प्रत्ययं कुरुते त्विति  ॥ नर्प्_२,३७।२४ ॥  
सूर्योदय स्पृषा ह्येषा दशमी गर्हिता सदा  ।  
अस्पृष्टमुदयं नॄणां मोहनाय भविष्यति  ॥ नर्प्_२,३७।२५ ॥  
विहाय तां यत्प्रिययोगभुक्तिं पादस्थिता सापि ह्यदृष्यरूपा  ।  
सत्यं हि ते नाम विशालनेत्रे यन्मोहिनीत्येव जनो ब्रवीति  ॥ नर्प्_२,३७।२६ ॥  
विमोहयित्वा हि जनं समस्तं पटे मदीये लिखितं करोषि  ।  
इत्येव मुक्त्वा तनयो विवस्वतः प्रणम्य तां ब्रह्मसुतां प्रहृष्टः  ॥ नर्प्_२,३७।२७ ॥  
जगाम देवैः सह नाकलोकं करे गृहीत्वा लिपिलेखितारम्  ।  
गतेषु देवेषु विमोहिनी सा ब्रह्माणमासाद्य सुरासुरेशम्  ॥ नर्प्_२,३७।२८ ॥  
विज्ञापयामास पितः पुरोधा ममायमत्युग्रतरश्च कोपात्  ।  
दग्धं शरीरं मम लोकनाथ पुनः प्रपत्स्ये ऽथ तथा कुरुष्व  ॥ नर्प्_२,३७।२९ ॥  
विमोहितं चैव जगन्मयेदं प्रान्ते समास्थाय यमस्य तिथ्याः  ।  
जितो हि राज्ञा शमनः पुराद्य कृतो जयी तात तव प्रभावात्  ॥ नर्प्_२,३७।३० ॥  
तव कृत्यमिदं तात यत्पुनर्देहधारिणी  ।  
भूयामहं जगन्नाथ ब्रह्मणं सान्त्ययस्व भोः  ॥ नर्प्_२,३७।३१ ॥  
तच्छ्रुत्वा मोहिनीवाक्यं ब्रह्मा लोकविधानकृत्  ।  
ब्राह्मणं सान्त्वयामास पुनरेव सुताकृते  ॥ नर्प्_२,३७।३२ ॥  
वसो तात निबोधेदं यद्ब्रवीमि हितावहम्  ।  
तव चास्या महाभाग सर्वलोकहिताय च  ॥ नर्प्_२,३७।३३ ॥  
त्वयेयं मोहिनी कोपात्कृता भस्मावशेषिता  ।  
पुनः शरीरं याचेत तदाज्ञां देहि मानद  ॥ नर्प्_२,३७।३४ ॥  
मत्पुत्री तव याज्येयं दुर्गतिं तात गच्छति  ।  
त्वया मया च सपाल्या कृतकार्या तपस्विनी  ॥ नर्प्_२,३७।३५ ॥  
यदि त्वं शुद्धभावेन मां ज्ञापयसि मानद  ।  
तातो ऽहमस्या भूयो ऽपि देहमुत्पादयाम्यहम्  ॥ नर्प्_२,३७।३६ ॥  
किन्तु विष्णुदिनस्यैषा वैरिणी पापकारिणी  ।  
यथा शुद्ध्येति विप्रेन्द्र तथैवाशु विधीयताम्  ॥ नर्प्_२,३७।३७ ॥  
तच्छ्रुत्वा वचनं तस्य ब्रह्मणः स पुरोहितः  ।  
याज्याया देहयोगार्थमादिदेश मुदान्वितः  ॥ नर्प्_२,३७।३८ ॥  
विप्रवाक्यं समाकर्ण्य ब्रह्मा लोकपितमहः  ।  
कमण्डलुजलेनौक्षन्मोहिन्या देहभस्म तत्  ॥ नर्प्_२,३७।३९ ॥  
समुक्षिते ब्रह्मणा लोककर्त्रा सा मोहिनी देहयुता बभूव  ।  
प्रणम्य तातं च वसोः पुरोधसो जग्राह पादौ विनयेन नत्वा  ॥ नर्प्_२,३७।४० ॥  
ततो वसुर्याजक एव राज्ञो मुदान्वितो याज्यनितम्बिनीं ताम्  ।  
विमोहिनीं स्वामिसुतोञ्ज्झितां च जगाद वाक्यं विदुतामवीराम्  ॥ नर्प्_२,३७।४१ ॥  
वसुरुवाच  
क्रोधस्त्यक्तो मया देवि ब्रह्मणो वचनादथ  ।  
गतिं ते कारयिष्यामि तीर्थस्नानादिकर्मणा  ॥ नर्प्_२,३७।४२ ॥  
इत्युक्त्वा मोहिनीं विप्रो ब्रह्माणां जगतां पतिम्  ।  
विससर्ज नमस्कृत्य मोहिनीपितरं मुदा  ॥ नर्प्_२,३७।४३ ॥  
मोहिन्या वसुना चैव प्रीत्या ब्रह्मा विसर्जितः  ।  
जगाम लोकं तमसः परमव्यक्तवर्त्मना  ॥ नर्प्_२,३७।४४ ॥  
स वसुर्ब्राह्मणश्रेष्ठो रुक्माङ्गदपुरोहितः  ।  
मोहिनीं समनुग्राह्यां मत्वा हृदि विचारयन्  ॥ नर्प्_२,३७।४५ ॥  
मुहूर्त्तं ध्यानमापन्नो बुबुधे कारणं गतेः  ॥ नर्प्_२,३७।४६ ॥  
  
इति श्रीबृहन्नारदीयपुराणोत्तरभागे मोहिनीचरिते सप्तत्रिंशो ऽध्यायः  
  
  
_____________________________________________________________  
  
  
वसिष्टं उवाच  
स वसुर्नृपशार्दूल मोहिनीं याज्यकामिनीम्  ।  
उवाच श्लक्ष्णया वाचा सर्वलोकहिते रतः  ॥ नर्प्_२,३८।१ ॥  
वसुरुवाच  
शृणु मोहिनी वक्ष्यामि तीर्थानां लक्षणं पृथक्  ।  
येन विज्ञातमात्रेण पापिनां गतिरुत्तमा  ॥ नर्प्_२,३८।२ ॥  
सर्वेषामपि तीर्थानां श्रेष्ठा गम्मा धरातले  ।  
न तस्या सदृशं किञ्चिद्विद्यते पापनाशनम्  ॥ नर्प्_२,३८।३ ॥  
तच्छ्रुत्वा वचनं तस्य वसोः स्वस्य पुरोधसः  ।  
प्रणता मोहिनी प्राह गङ्गास्नानकृतादरा  ॥ नर्प्_२,३८।४ ॥  
मोहिन्युवाच  
भगवन्वाडवश्रेष्ठ गङ्गामाहात्म्यमुत्तमम्  ।  
सर्वेषां च पुराणानां सम्मतं वद साम्प्रतम्  ॥ नर्प्_२,३८।५ ॥  
श्रुत्वा माहात्म्यमतुलं गङ्गायाः पापनाशनम्  ।  
पश्चात्पापविनाशिन्यां स्नातुं यास्ये त्वया सह  ॥ नर्प्_२,३८।६ ॥  
तच्छ्रुत्वा मोहिनीवाक्यं वसुः सर्वपुराणवित्  ।  
माहात्म्यं कथयामास गङ्गायाः पापनाशनम्  ॥ नर्प्_२,३८।७ ॥  
वसुरुवाच  
ते देशास्ते जनपदास्ते शैला स्ते ऽपि चाश्रमाः  ।  
येषां भागीरथी पुण्या समीपे वर्तते सदा  ॥ नर्प्_२,३८।८ ॥  
तपसा ब्रह्मचर्येण यज्ञैस्त्यागेन वा पुनः  ।  
तां गतिं न लभेज्जन्तुर्गङ्गां संसेव्य यां लभेत्  ॥ नर्प्_२,३८।९ ॥  
पूर्वे वयसि पापानि कृत्वा कर्माणि ये नराः  ।  
शेषे गङ्गां निषेवन्ते ते ऽपि यान्ति परां गतिम्  ॥ नर्प्_२,३८।४० ॥  
तिष्ठेद्युगसहस्रं तु पादेनैकेन यः पुमान्  ।  
मासमेकं तु गङ्गायां स्नातस्तुल्यफलावुभौ  ॥ नर्प्_२,३८।११ ॥  
तिष्ठेतार्वाक्छिरा यस्तु युगानामयुतं पुमान्  ।  
तिष्ठेद्यथेष्टं यश्चापि गङ्गायां स विशिष्यते  ॥ नर्प्_२,३८।१२ ॥  
भूतानामिह सर्वेषां दुःखोपहतचेतसाम्  ।  
गतिमन्वेषमाणानां न गङ्गासदृशी गतिः  ॥ नर्प्_२,३८।१३ ॥  
प्रकृष्टैः पातकैर् घोरैः पापिनः पुरुषाधमान्  ।  
प्रसह्य तारयेद्गुङ्गा गच्छतो निरये ऽशुचौ  ॥ नर्प्_२,३८।१४ ॥  
ते समानास्तु मुनिभिर्नूनं देवैः सवासवैः  ।  
ये ऽभिगच्छन्ति सततं गङ्गामभिमतां सुरैः  ॥ नर्प्_२,३८।१५ ॥  
अन्धाञ्जडान्द्रव्यहीनांश्च गङ्गा सम्पावयेद्बृहती विश्वरूपा  ।  
देवैः सेन्द्रैर्मुनिभिर्मानवैश्च निषेविता सर्वकालं समृद्ध्ये  ॥ नर्प्_२,३८।१६ ॥  
पक्षादौ कृष्णपक्षे तु भूमौ सन्निहिता भवेत्  ।  
यावत्पुण्या ह्यमावास्या दिनानि दश मोहिनि  ॥ नर्प्_२,३८।१७ ॥  
शुक्लप्रतिपदादेश्च दिनानि दश सङ्ख्यया  ।  
पाताले सन्निधानं तु कुरुते स्वयमेव हि  ॥ नर्प्_२,३८।१८ ॥  
आरभ्य शुक्लैकादश्या दिनानि दश यानि तु  ।  
पञ्चम्यं तानि सा स्वर्गे भवेत्सन्निहिता सदा  ॥ नर्प्_२,३८।१९ ॥  
कृते तु सर्वतीर्थानि त्रेतायां पुष्करं परम्  ।  
द्वापरे तु कुरुक्षेत्रं कलौ गङ्गा विशिष्यते  ॥ नर्प्_२,३८।२० ॥  
कलौ तु सर्वतीर्थानि स्वं स्वं वीर्यं स्वभावतः  ।  
गङ्गायां प्रतिमुञ्चन्ति सा तु देवी न कुत्रचित्  ॥ नर्प्_२,३८।२१ ॥  
गङ्गाम्भः कणदिग्धस्य वायोः संस्पर्शनादपि  ।  
पापशीला अपि नराः परां गतिमवाप्नुयुः  ॥ नर्प्_२,३८।२२ ॥  
यो ऽसौ सर्वगतो विष्णुश्चित्स्वरूपी जनार्दनः  ।  
स एव द्रवरूपेण गङ्गाम्भो नात्र संशयः  ॥ नर्प्_२,३८।२३ ॥  
ब्रह्महा गुरुडा गोघ्नः स्तेयी च गुरुतल्पगः  ।  
गङ्गाम्भसा च पूयन्ते नात्र कार्या विचारणा  ॥ नर्प्_२,३८।२४ ॥  
क्षेत्रस्थमृद्धृतं वापि शीतमुष्णमथापि वा  ।  
गाङ्गेयं तु हरेत्तोयं पापमामरणान्तिकम्  ॥ नर्प्_२,३८।२५ ॥  
वर्ज्यं पर्युषितं तोयं वर्ज्यं पुर्युषितं दलम्  ।  
न वर्ज्यं जाह्नवीतोयं न वर्ज्यं तुलसीदलम्  ॥ नर्प्_२,३८।२६ ॥  
मेरोः सुवर्णस्य च सर्वरत्नैः सङ्ख्योपलानामुदकस्य वापि  ।  
गङ्गाजलानां न तु शक्तिरस्ति वक्तुं गुणाख्यापरिमाणमत्र  ॥ नर्प्_२,३८।२७ ॥  
तीर्थयात्राविधिं कृत्स्नमकुर्वाणो ऽपि यो नरः  ।  
गङ्गातोयस्य माहात्म्यात्सो ऽप्यत्र फलभाग्भवेत्  ॥ नर्प्_२,३८।२८ ॥  
चिन्तामणिगुणाच्चापि गङ्गायास्तोयबिन्दवः  ।  
विशिष्टा यत्प्रयच्छन्ति भक्तेभ्यो वाञ्छितं फलम्  ॥ नर्प्_२,३८।२९ ॥  
गण्डूषमात्रतो भक्त्या सकूद्गङ्गाम्भसा नरः  ।  
कामधेनु स्तनोद्भूतान्भुङ्क्ते दिव्यरसान्दिवि  ॥ नर्प्_२,३८।३० ॥  
शालग्रामशिलायां यस्तु गङ्गाजलं क्षिपेत्  ।  
अपहत्य तमस्तीव्रं भाति सूर्यो यथोदये  ॥ नर्प्_२,३८।३१ ॥  
मनोवाक्कायजैर्ग्रस्तः पापैर्बहुविधैरपि  ।  
वीक्ष्य गङ्गां भवेत्पूतः पुरुषो नात्र संशयः  ॥ नर्प्_२,३८।३२ ॥  
गङ्गातोयाभिषिक्तां तु भिक्षामश्नाति यः सदा  ।  
सर्पवत्कञ्चुकं मुक्त्वा पापहीनो भवेत्स वै  ॥ नर्प्_२,३८।३३ ॥  
हिमवद्विन्ध्यसदृशा राशयः पापकर्मणाम्  ।  
गङ्गाम्भसा विनश्यन्ति विष्णुभक्त्या यथापदः  ॥ नर्प्_२,३८।३४ ॥  
प्रवेशमात्रे गङ्गायां स्नानार्थं भक्तितो नृणाम्  ।  
ब्रह्महत्यादिपापानि हाहेत्युक्त्वा प्रयान्त्यलम्  ॥ नर्प्_२,३८।३५ ॥  
गङ्गातीरे वसेन्नित्यं गङ्गातोयं पिबेत्सदा  ।  
यः पुमान्स विमुच्येत पातकैः पूर्वसञ्चितैः  ॥ नर्प्_२,३८।३६ ॥  
यो वै गङ्गां समाश्रित्य नित्यं तिष्ठति निर्भयः  ।  
स एव देवैर्मर्त्यैश्च पूजनीयो महर्षिभिः  ॥ नर्प्_२,३८।३७ ॥  
किमष्टाङ्गेन योगेन किं तपोभिः किमध्वरैः  ।  
वास एव हि गङ्गायां सर्वतो ऽपि विशिष्यते  ॥ नर्प्_२,३८।३८ ॥  
किं यज्ञैर्बहुभिर्जाप्यैः किं तपोभिर्धनार्पणैः  ।  
स्वर्गमोक्षप्रदा गङ्गा सुखसेव्या यतः स्थिता  ॥ नर्प्_२,३८।३९ ॥  
यज्ञैर्यमैश्च नियमैर्दानैः सन्न्यासतो ऽपि वा  ।  
न तत्फलमवाप्रोति गङ्गां सेव्य यदाप्नुयात्  ॥ नर्प्_२,३८।४० ॥  
प्रभासे गोसहस्त्रेण राहुग्रस्ते दिवाकरे  ।  
यत्फलं लभते मर्त्यो गङ्गायां तद्दिनेन वै  ॥ नर्प्_२,३८।४१ ॥  
अन्योपायांश्च यस्त्यक्त्वा मीक्षकामः सुनिश्चितः  ।  
गङ्गातीरे सुखं तिष्ठेत्स वै मोक्षस्य भाजनम्  ॥ नर्प्_२,३८।४२ ॥  
वाराणस्यां विशेषण गङ्गा सद्यस्तु मोक्षदा  ।  
प्रतिमासं चतुर्दश्यामष्टम्यां चैव सर्वदा  ॥ नर्प्_२,३८।४३ ॥  
गङ्गातीरे निवासश्च यावज्जीवं च सिद्धिदः  ।  
कृच्छ्राणि सर्वदा कृत्वा यत्फलं सुखमश्नुते  ॥ नर्प्_२,३८।४४ ॥  
सदा चान्द्रायणं चैव तल्लभेज्जाह्नवीतटे  ।  
गङ्गासेवापरस्येह दिवसार्द्धेन यत्फलम्  ॥ नर्प्_२,३८।४५ ॥  
न तच्छक्यं ब्रह्मसुते प्राप्तुं क्रतुशतैरपि  ।  
सर्वयज्ञतपोदानयोगस्वाध्यायकर्मभिः  ॥ नर्प्_२,३८।४६ ॥  
यत्फलं तल्लभेद्भक्त्या गङ्गातीरनिवासतः  ।  
यत्पुण्यं सत्यवचनैर्नैष्ठिकब्रह्मचारिणाम्  ॥ नर्प्_२,३८।४७ ॥  
यदग्निहोत्रिणां पुण्यं तत्तु गङ्गानिवासतः  ।  
समातृपितृदाराणां कुलकोटिमनन्तकम्  ॥ नर्प्_२,३८।४८ ॥  
गङ्गाभक्तिस्तारयते संसारार्णवतो ध्रुवम्  ।  
सन्तोषः परमैश्वर्यं तत्त्वज्ञानं सुखात्मनाम्  ॥ नर्प्_२,३८।४९ ॥  
विनयाचारसम्पत्तिर्गङ्गाभक्तस्य जायते  ।  
कृतकृत्यो भवेन्मर्त्यो गङ्गां प्राप्यैव केवलम्  ॥ नर्प्_२,३८।५० ॥  
तद्भक्तस्तत्परश्च स्यान्मृतो वापि न संशयः  ।  
भक्त्या तज्जलसंस्पर्शी तज्जलं पिबते च यः  ॥ नर्प्_२,३८।५१ ॥  
अनायासेन हि नरो मोक्षो पायं स विन्दति  ।  
दीक्षितः सर्वयज्ञेषु सोमपानं दिने दिने  ॥ नर्प्_२,३८।५२ ॥  
सर्वाणि यंषां गङ्गायास्तोयैः कृत्यानि सर्वदा  ।  
देहं त्यक्त्वा नरास्ते तु मोदन्ते शिवसन्निधौ  ॥ नर्प्_२,३८।५३ ॥  
देवाः सोमार्कसंस्थानि यथा शक्रादयो मुखैः  ।  
अमृतान्युपभुञ्जन्ति तथा गङ्गाजलं नराः  ॥ नर्प्_२,३८।५४ ॥  
कन्यादानैश्च विधिवद्भूमिदानैश्च भक्तितः  ।  
अन्नदानैश्च गोदानैः स्वर्णदानादिभिस्तथा  ॥ नर्प्_२,३८।५५ ॥  
रथाश्वगजदानैश्च यत्पुण्यं परिकीर्तितम्  ।  
ततः शतगुणं पुण्यं गङ्गाम्भश्चुलुकाशनात्  ॥ नर्प्_२,३८।५६ ॥  
चान्द्रायणसहस्राणां यत्फलं परिकीर्तितम्  ।  
ततो ऽधिकफलं गङ्गातोयपानादवाप्यते  ॥ नर्प्_२,३८।५७ ॥  
गण्डूषमात्रपाने तु अश्वमेधफलं लभेत्  ।  
स्वच्छन्दं यः पिबेदम्भस्तस्य मुक्तिः करे स्थिता  ॥ नर्प्_२,३८।५८ ॥  
त्रिभिः सारस्वतं तोयं सप्तभिस्त्वथ यामुनम्  ।  
नार्मदं दशभिर्मासैर्गाङ्गं वर्षेण जीर्यति  ॥ नर्प्_२,३८।५९ ॥  
शास्त्रेणाकृततोयानां मृतानां क्वापि देहनाम्  ।  
तदुत्तरफलावाप्तिर्गङ्गायामस्थियोगतः  ॥ नर्प्_२,३८।६० ॥  
चान्द्रायणसहस्रं तु यश्चरेत्कायशोधनम्  ।  
यः पिबेत्तु यथेष्ठं हि गङ्गाम्भः स विशिष्यते  ॥ नर्प्_२,३८।६१ ॥  
गङ्गां पश्यति यः स्तौति स्नाति भक्त्या पिबेज्जलम्  ।  
स स्वर्गं ज्ञानममलं योगं मोक्षं च विन्दति  ॥ नर्प्_२,३८।६२ ॥  
यस्तु सूर्य्यांशुनिष्टप्तं गाङ्गेयं पिबते जलम्  ।  
गोमूत्रयावकाहाराद्गाङ्गपानं विशिष्यते  ॥ नर्प्_२,३८।६३ ॥  
  
इति श्रीबृहन्नारदीयपुराणोत्तरभागे मोहिनीवसुसंवादे गङ्गामाहात्म्यवर्णनं नामाष्टत्रिंशत्तमो ऽध्यायः  
  
  
_____________________________________________________________  
  
  
वसुरुवाच  
शृणु मोहिनि वक्ष्यामि गङ्गाया दर्शने फलम्  ।  
यदुक्तं हि पुराणेषु मुनिभिस्तत्त्वदर्शिभिः  ॥ नर्प्_२,३९।१ ॥  
भवन्ति निर्विषाः सर्पा यथा तार्क्ष्यस्य दश नात्  ।  
गङ्गासन्दर्शनात्तद्वत्सर्वपापैः प्रमुच्यते  ॥ नर्प्_२,३९।२ ॥  
सप्तावरान् सप्तपरान् पितृंस्तेभ्यश्च ये परे  ।  
पुमांस्तारयते गङ्गां वीक्ष्य स्पृष्ट्वावगाह्य च  ॥ नर्प्_२,३९।३ ॥  
दर्शनात्स्पर्शनात्पानात्तथा गङ्गेति कीर्तनात्  ।  
पुमान्पुनाति पुरुषाञ्छतशो ऽथ सहस्रशः  ॥ नर्प्_२,३९।४ ॥  
ज्ञानमैश्वर्यमतुलं प्रतिष्ठायुर्यशस्तथा  ।  
शुभानामाश्रमाणां च गङ्गादर्शनजं फलम्  ॥ नर्प्_२,३९।५ ॥  
सर्वेन्द्रियाणां चाञ्चल्यं व्यसनानि च पातकम्  ।  
निर्घृणत्वं च नश्यन्ति गङ्गादर्शन मात्रतः  ॥ नर्प्_२,३९।६ ॥  
परहिंसा च कौटिल्यं परदोषाद्यवेक्षणम्  ।  
दाम्भिकत्वं नृणां गङ्गादर्शनादेव नश्यति  ॥ नर्प्_२,३९।७ ॥  
मुहुर्मुहुस्तथा पश्येत्स्पृशेद्वापि मुहुर्मुहुः  ।  
भक्त्या यदिच्छति नरः शाश्वतं पदमव्ययम्  ॥ नर्प्_२,३९।८ ॥  
वापीकूपतडागादिप्रपासत्रादिभिस्तथा  ।  
अन्यत्र यद्भवेत्पुण्यं तद्गङ्गादर्शनाद्भवेत्  ॥ नर्प्_२,३९।९ ॥  
यत्फलं जायते पुंसां दर्शने परमात्मनः  ।  
तद्भवेदेव गङ्गाया दर्शनाद्भक्तिभावतः  ॥ नर्प्_२,३९।१० ॥  
नैमिषे च कुरुक्षेत्रे नर्मदायां च पुष्करे  ।  
स्नानात्संस्पर्शना सेव्य यत्फलं लभते नरः  ॥ नर्प्_२,३९।११ ॥  
तद्गङ्गादर्शनादेव कलौ प्राहुर्महर्षयः  ।  
अथ ते स्मरणस्यापि गङ्गाया भूपभामिनि  ॥ नर्प्_२,३९।१२ ॥  
प्रवक्ष्यामि फलं यत्तु पुराणेषु प्रकीर्तितम्  ।  
अशुभैः कर्मभिर्युक्तान्मज्जमानान्भवार्णवे  ॥ नर्प्_२,३९।१३ ॥  
पततो नरके गङ्गा स्मृता दूरात्समुद्धरेत्  ।  
योजनानां सहस्रेषु गङ्गां स्मरति यो नरः  ॥ नर्प्_२,३९।१४ ॥  
अपि दुष्कृतकर्मा हि लभते परमां गतिम्  ।  
स्मरणादेव गङ्गायाः पापसङ्घातपञ्जरम्  ॥ नर्प्_२,३९।१५ ॥  
भेदं सहस्रधा याति गिरिर्वज्रहतो यथा  ।  
गच्छंस्तिष्ठन्स्वपन्ध्यायञ्जाग्रद्भुञ्जन् हसन् रुदन्  ॥ नर्प्_२,३९।१६ ॥  
यः स्मरेत्सततं गङ्गां स च मुच्येत बन्धनात्  ।  
सहस्रयोजनस्थाश्च गङ्गां भक्त्या स्मरन्ति ये  ॥ नर्प्_२,३९।१७ ॥  
गङ्गागङ्गेति चाक्रुश्य मुच्यन्ते ते ऽपि पातकात्  ।  
ये च स्मरन्ति वै गङ्गां गङ्गाभक्तिपराश्च ये  ॥ नर्प्_२,३९।१८ ॥  
ते ऽप्यशेषैर्महापापैर्मुच्यन्ते नात्र संशयः  ।  
भवनानि विचित्राणि विचित्राभरणाः स्त्रियः  ॥ नर्प्_२,३९।१९ ॥  
आरोग्यं वित्त्रसम्पत्तिर्गङ्गास्मरणञ्ज फलम्  ।  
मनसा संस्मरेद्यस्तु गङ्गां दूरस्थितो नरः  ॥ नर्प्_२,३९।२० ॥  
चान्द्रायणसहस्रस्य स फलं लभते ध्रुवम्  ।  
गङ्गा गङ्गा जपन्नाम योजनानां शते स्थितः  ॥ नर्प्_२,३९।२१ ॥  
मुच्यते सर्वपापेभ्यो विष्णुलोकं च गच्छति  ।  
कीर्तनान्मुच्यते पापाद्दर्शनान्मङ्गलं लभेत्  ॥ नर्प्_२,३९।२२ ॥  
अवगाह्य तथा पीत्वा पुनात्यासप्तमं कुलम्  ।  
सप्तावपरान्परान्सप्त सप्ताथ परतः परान्  ॥ नर्प्_२,३९।२३ ॥  
गङ्गा तारयते पुंसां प्रसङ्गेनापि कीर्तिता  ।  
अश्रद्धयापि गङ्गाया यत्तु नामानुकीर्तनम्  ॥ नर्प्_२,३९।२४ ॥  
करोति पुण्यवाहिन्याः सो ऽपि स्वर्गस्य भाजनम्  ।  
सर्वावस्थां गतो वापि सर्वधर्मविवर्जितः  ॥ नर्प्_२,३९।२५ ॥  
गङ्गायाः कीर्तनेनैव शुभां गतिमवाप्नुयात्  ।  
ब्रह्महा गुरुहागोघ्नः स्पृष्टो वा सर्वपातकैः  ॥ नर्प्_२,३९।२६ ॥  
गङ्गातोयं नरः स्पृष्ट्वा मुच्यते सर्वपातकैः  ।  
कदा द्रक्ष्यामि तां गङ्गां कदा स्नानं लभे ह्यहम्  ॥ नर्प्_२,३९।२७ ॥  
इति पुंसाभिलषिता कुलानां तारयेच्छतम्  ।  
अथ स्नानफलं देवि गङ्गायाः प्रवदामि ते  ॥ नर्प्_२,३९।२८ ॥  
यच्छ्रुत्वा सर्वपापेभ्यो मुच्यते नात्र संशयः  ।  
स्नातस्य गङ्गासलिले सद्यः पापं प्रणश्यति  ॥ नर्प्_२,३९।२९ ॥  
अपूर्वपुण्यप्राप्तिश्च सद्यो मोहिनि जायते  ।  
स्नातानां शुचिभिस्तोयैर्गाङ्गेयैः प्रयतात्मनाम्  ॥ नर्प्_२,३९।३० ॥  
व्युष्टिर्भवति या पुंसां न सा क्रतुशतैरपि  ।  
अपहत्य तमस्तीव्रं यथा भात्युदये रविः  ॥ नर्प्_२,३९।३१ ॥  
तथापहत्य पाप्मानं भाति गङ्गाजलोक्षितः  ।  
एकेनैवापि विधिना स्नानेन नृपसुन्दरि  ॥ नर्प्_२,३९।३२ ॥  
अश्वमेधफलं मर्त्यो गङ्गायां लभते ध्रुवम्  ।  
अनेकजन्मसम्भूतं पुंसः पापं प्रणश्यति  ॥ नर्प्_२,३९।३३ ॥  
स्नानमात्रेण गङ्गायाः सद्यः स्यात्पुण्यभाजनम्  ।  
अन्यस्थानकृतं पापं गङ्गातीरे विनश्यति  ॥ नर्प्_२,३९।३४ ॥  
गङ्गातीरे कृतं पापं गङ्गास्नानेन नश्यति  ।  
रात्रौ दिवा च सन्ध्यायां गङ्गायां तु प्रयत्नतः  ॥ नर्प्_२,३९।३५ ॥  
स्नात्वाश्वमेधजं पुण्यं गृहे ऽप्युद्धृतततज्जलैः  ।  
सर्वतीर्थेषु यत्पुण्यं सर्वेष्टायतनेषु च  ॥ नर्प्_२,३९।३६ ॥  
तत्फलं लभते मर्त्यो गङ्गास्नानान्न संशयः  ।  
महापातकसंयुक्तो युक्तो वा सर्वपातकैः  ॥ नर्प्_२,३९।३७ ॥  
गङ्गास्नानेन विधिवन्मुच्यते सर्वपातकैः  ।  
गङ्गा स्नानात्परं स्नानं न भूतं न भविष्यति  ॥ नर्प्_२,३९।३८ ॥  
विशेषतः कलियुगे पापं हरति जाह्नवी  ।  
निहत्य कामजान्दोषान्कायवाक्चित्तसम्भवान्  ॥ नर्प्_२,३९।३९ ॥  
गङ्गास्नानेन भक्त्या तु मोदते दिवि देववत्  ।  
वर्षं स्नाति च गङ्गायां यो नरो भक्तिसंयुतः  ॥ नर्प्_२,३९।४० ॥  
तस्य स्याद्वैष्णवे लोके स्थितिः कल्पं न संशयः  ।  
आमृत्युं स्नाति गङ्गायां यो नरो नित्यमेव च  ॥ नर्प्_२,३९।४१ ॥  
समस्तपापनिमुक्तः समस्तकुलसंयुतः  ।  
समस्तभोगसंयुक्तो विष्णुलोके महीयते  ॥ नर्प्_२,३९।४२ ॥  
परार्द्धद्वितयं यावन्नात्र कार्या विचारणा  ।  
गङ्गायां स्नाति यो मर्त्यो नैरन्तर्येण नित्यदा  ॥ नर्प्_२,३९।४३ ॥  
जीवन्मुक्तः स चात्रैव मृतो विष्णुपदं व्रजेत्  ।  
प्रातःस्नानाद्दशगुणं पुण्यं मध्यन्दिने स्मृतम्  ॥ नर्प्_२,३९।४४ ॥  
सायङ्काले शतगुणमनन्तं शिवसन्निधौ  ।  
कपिलाकोटिदानाद्धि गङ्गास्नानं विशिष्यते  ॥ नर्प्_२,३९।४५ ॥  
कुरुक्षेत्रसमा गङ्गा यत्र तत्रावगाहिता  ।  
हरिद्वारे प्रयागे च सिन्धुसङ्गे फलाधिका  ॥ नर्प्_२,३९।४६ ॥  
ये मदीयांशुसन्तप्ते जले ते स्नान्ति जाह्नवि  ।  
ते भित्वा मण्डलं यान्ति मोक्षं चेति रवेर्वचः  ॥ नर्प्_२,३९।४७ ॥  
यो गृहे स्वे स्थितो ऽपि त्वां स्नाने सङ्कीर्तयिष्यति  ।  
सो ऽपि यास्यति नाकं वै इत्याह वरुणश्च ताम्  ॥ नर्प्_२,३९।४८ ॥  
  
इति श्रीबृहन्नारदीयपुराणोत्तरभागे मोहिनीचरिते गङ्गास्नानमाहात्म्यं नामैकोनचत्वारिंशो ऽध्यायः  
  
  
_____________________________________________________________  
  
  
वसुरुवाच  
अथ कालविशेषे तु गङ्गास्नानस्य ते फलम्  ।  
कीर्तयिष्यामि वामोरु सावधाना निशामय  ॥ नर्प्_२,४०।१ ॥  
नैरन्तर्येण गङ्गाया माघे स्नाति च यो नरः  ।  
सशक्रलोके सुचिरं कालं तिष्ठेत्सगोत्रजः  ॥ नर्प्_२,४०।२ ॥  
ततो ब्रह्मपुरं याति कल्पकोटिशतायुतैः  ।  
नैरन्तर्येण विधिवद्गङ्गायां स्नाति यो नरः  ॥ नर्प्_२,४०।३ ॥  
षण्मास मेककालाशी सकृदेवोत्तरायणे  ।  
सो ऽपि विष्णुपदं याति कुलानां शतमुद्धरन्  ॥ नर्प्_२,४०।४ ॥  
सङ्क्रान्तिषु तु सर्वासु स्नात्वा गङ्गाजले नरः  ।  
विमानेनार्कवर्णेन स व्रजेद्विष्णुमन्दिरम्  ॥ नर्प्_२,४०।५ ॥  
विषुवे ऽयनसङ्क्रान्तौ विशेषात्फलमीरितम्  ।  
तपःसमं कार्तिके ऽपि गङ्गास्नाने फलं विदुः  ॥ नर्प्_२,४०।६ ॥  
मेषप्रवेशार्ककाले कार्तिक्यां वापि मोहिनि  ।  
माघस्नानाधिकं प्राहुः कमलासनपूर्वकाः  ॥ नर्प्_२,४०।७ ॥  
संवत्सरस्नानजन्यं फलमक्षयके तिथौ  ।  
कार्तिके वापि वैशाखे इति प्राह पिता तव  ॥ नर्प्_२,४०।८ ॥  
मन्वादौ च युगादौ यत्प्रोक्तं गङ्गाजले फलम्  ।  
स्नानैन याज्यवनिते त्रिमास्यापि च तत्फलम्  ॥ नर्प्_२,४०।९ ॥  
द्वादश्यां श्रवणर्क्षे च अष्टभ्यां पुष्ययोगतः  ।  
आर्द्रायां च चतुर्दश्यां गङ्गास्नानं सुदुर्लभम्  ॥ नर्प्_२,४०।१० ॥  
पूर्णिमा माधवे पुण्या तथा कार्तिकमाघयोः  ।  
अमावस्यास्तथैतेषां गङ्गास्नाने सुदुर्लभाः  ॥ नर्प्_२,४०।११ ॥  
कृष्णाष्टम्यां सहस्रं तु शतं स्यात्सर्वपर्वसु  ।  
अमायां च तथाष्टम्यां माघासितदले सति  ॥ नर्प्_२,४०।१२ ॥  
अर्धोदयं तदा पर्वकिञ्चिन्न्यूनं महोदयः  ।  
महोदये शतगुणं लक्षमर्द्धोदये स्मृतम्  ॥ नर्प्_२,४०।१३ ॥  
स्नानं गङ्गाजले देवि ग्रहणाच्चन्द्रसूर्ययोः  ।  
मासत्रयस्नानफलं फाल्गुनाषाढ मासयोः  ॥ नर्प्_२,४०।१४ ॥  
जन्मर्क्षे तु कृते स्नाने गङ्गायां भक्तिभावतः  ।  
जन्मप्रभृति पापं वै सञ्चितं हि विनश्यति  ॥ नर्प्_२,४०।१५ ॥  
चतुर्दश्यां माघकृष्णे व्यतीपातश्च दुर्लभः  ।  
कृष्णाष्टम्यां विशेषेण वैधृतिर्जाह्नवीजले  ॥ नर्प्_२,४०।१६ ॥  
माघं सकलमेवापि नरो यो विधिपूर्वकम्  ।  
अरुणोदयके स्नायी स तु जातिस्मरो भवेत्  ॥ नर्प्_२,४०।१७ ॥  
सर्वशास्त्रार्थविज्ज्ञानी नीरोगश्च भवेद्भ्रुवम्  ।  
सङ्क्रान्त्यां पक्षयोरन्ते ग्रहणे चन्द्रसूर्ययोः  ॥ नर्प्_२,४०।१८ ॥  
गङ्गास्नातो नरः कामाद्ब्रह्मणः सदनं लभेत्  ।  
इन्दोर्लक्षगुणं प्रोक्तं रवेर्दशगुणं ततः  ॥ नर्प्_२,४०।१९ ॥  
गङ्गातीरे तु सम्प्राप्ता इन्दोः कोटी रवेर्दश  ।  
वारुणेन समायुक्ता मधौ कृष्णा त्रयोदशी  ।  
गङ्गायां यदि लभ्येत सूर्यग्रहशतैः समा  ॥ नर्प्_२,४०।२० ॥  
ज्येष्ठे मासि क्षितिसुतदिने शुक्लपक्षे दशम्यां हस्ते शैलादवतरदसौ जाह्नवी मर्त्यलोकम्  ।  
पापान्यस्यां हरति हि तिथौ सा दशैषाद्यगङ्गा पुण्यं दद्यादपि शतगुणं वाजिमेधक्रतोश्च  ॥ नर्प्_२,४०।२१ ॥  
महापातकसङ्घानि यानि पापानि सन्ति मे  ।  
गोविन्दद्वादशीं प्राप्य तानि मे हन जाह्नवि  ॥ नर्प्_२,४०।२२ ॥  
मघासञ्ज्ञेन ऋक्षेण चन्द्रः सम्पूर्णमण्डलः  ।  
गुरुणा याति संयोगं तन्महत्वं तिथेः स्मृतम्  ॥ नर्प्_२,४०।२३ ॥  
गङ्गायां यदि लभ्येत सूर्यग्रहशतैः समा  ।  
अथ देशविशेषेण स्नानस्य फलमुच्यते  ॥ नर्प्_२,४०।२४ ॥  
कुरुक्षेत्राद्दशगुणा यत्र तत्रावगाहिता  ।  
कुरुक्षेत्राच्छतगुणा यत्र विन्ध्येन संयुता  ॥ नर्प्_२,४०।२५ ॥  
विन्ध्याच्छतगुणा प्रोक्ता काशीपुर्यां तु जाह्नवी  ।  
सर्वत्र दुर्लभा गङ्गा त्रिषु स्थानेषु चाधिका  ॥ नर्प्_२,४०।२६ ॥  
गङ्गाद्वारे प्रयागे च गङ्गासागरसङ्गमे  ।  
एषु स्नाता दिवं यान्ति ये मृतास्ते ऽपुनर्भवाः  ॥ नर्प्_२,४०।२७ ॥  
गङ्गाद्वारे कुशावर्ते स्नाने पुण्यफलं शृणु  ।  
सप्तानां राजसूयानां फलं स्यादश्वमेधयोः  ॥ नर्प्_२,४०।२८ ॥  
उषित्वा तत्र मासार्द्धं षण्णां विश्वजितां फलम्  ।  
दशायुतानां तु गवां दानपुण्यं विदुर्बुधाः  ॥ नर्प्_२,४०।२९ ॥  
सरोत्तमे ऽथ गोविन्दं रुद्रं कनखले स्थितम्  ।  
स्नात्वा वाप्येषु गङ्गायां पुण्यमक्षयमाप्नुयात्  ॥ नर्प्_२,४०।३० ॥  
तीर्थं च सौकरं नाम महापुण्यं शुभे शृणु  ।  
यस्मिन्नाविरभूत्पूर्वं वाराहाकृतिरच्युतः  ॥ नर्प्_२,४०।३१ ॥  
शतस्याग्निचितां पुण्यं ज्योतिष्टोमद्वयस्य च  ।  
अग्निष्टोमसहस्रस्य फलमाप्नोति मानवः  ॥ नर्प्_२,४०।३२ ॥  
तत्रैव ब्रह्मणस्तीर्थे ज्योतिष्टोमायुतस्य च  ।  
अश्वमेधत्रयस्यापि स्नातः पुण्यं लभेन्नरः  ॥ नर्प्_२,४०।३३ ॥  
कुब्जाख्यं तीर्थमनघं यत्र च व्याधयो ऽखिलाः  ।  
नश्यन्ति सर्वजन्मोत्थं पातकं चापि मोहिनि  ॥ नर्प्_२,४०।३४ ॥  
अत्रान्यत्कापिलं तीर्थं यत्र स्नातो नरः शुभे  ।  
कपिलाष्टायुतस्यापि दानतुल्यफलं लभेत्  ॥ नर्प्_२,४०।३५ ॥  
गङ्गाद्वारे कुशावर्ते बिल्वके नीलपर्वते  ।  
तीर्थे कनखले स्नात्वा धूतपापो व्रजेद्दिवम्  ॥ नर्प्_२,४०।३६ ॥  
पवित्रार्थं ततस्तीर्थं सर्वतीर्थोत्तमोत्तमम्  ।  
द्वयोर्विश्वजितोस्तत्र स्नानात्पुण्यं लभेन्नरः  ॥ नर्प्_२,४०।३७ ॥  
वेणीराज्यं ततस्तीर्थं सरयूर्यत्र गङ्गया  ।  
सुपुण्यया महापुण्या स्वसा स्वस्रेव सङ्गता  ॥ नर्प्_२,४०।३८ ॥  
हरेर्दक्षिणपादाब्जक्षालनादमरापगा  ।  
वामपादोद्भवा वापि सरयूर्मानसप्रसूः  ॥ नर्प्_२,४०।३९ ॥  
तीर्थे तत्रार्चयन् रुद्रं विष्णुं विष्णुत्वमाप्नुयात्  ।  
पञ्चाश्वमेधफलदं स्नानं तत्र प्रकीर्तितम्  ॥ नर्प्_२,४०।४० ॥  
ततस्तु गाण्डवं तीर्थं गण्डकी यत्र सङ्गता  ।  
गोसहस्रस्य दानं च तत्र स्नानं समं द्वयम्  ॥ नर्प्_२,४०।४१ ॥  
रामतीर्थं ततः पुण्यं वैकुण्ठं यत्र सन्निधौ  ।  
सोमतीर्थं ततः पुण्यं यत्रासौ नकुलो मुनिः  ॥ नर्प्_२,४०।४२ ॥  
समभ्यर्च्य शिवं ध्यायन्गणतां तु समाययौ  ।  
चम्पकाख्यं पुण्यतीर्थं यद्गङ्गोत्तरवाहिनी  ॥ नर्प्_२,४०।४३ ॥  
मणिकर्णिकया तुल्यं महापातकनाशनम्  ।  
कलशाख्यं ततस्तीर्थं कलशादुत्थितो मुनिः  ॥ नर्प्_२,४०।४४ ॥  
अगस्त्यः पूजयन्यत्र रुद्रं मुनिवरो ऽभवत्  ।  
सोमद्वीपं महापुण्यं तीर्थं वाराणसीसमम्  ॥ नर्प्_२,४०।४५ ॥  
सोमो यत्रार्चयन्नीशं रुद्रेण शिरसा धृतः  ।  
विश्वामित्रस्य भगिनी गङ्गया यत्र सङ्गता  ॥ नर्प्_२,४०।४६ ॥  
तत्राप्लुतो नरो भूयाद्वासवस्य प्रियो ऽतिथिः  ।  
जह्नुह्रदे महातीर्थे स्नातो मर्त्यो हि मोहिनि  ॥ नर्प्_२,४०।४७ ॥  
एकविंशतिकुल्यानां तारको भवति ध्रुवम्  ।  
तस्माददितितीर्थं च यत्रावापादितिर्हरिम्  ॥ नर्प्_२,४०।४८ ॥  
कश्यपात्तत्र सुभगे स्नानमाहुर्महोदयम्  ।  
शिलोच्चयं महातीर्थं यत्र तप्त्वा तपः प्रजाः  ॥ नर्प्_२,४०।४९ ॥  
तृणादिभिः सह स्वर्गं यान्ति तीर्थगणाश्रयात्  ।  
इन्द्राणीनामतीर्थं स्याद्यत्रेन्द्राणी तु वासवम्  ॥ नर्प्_२,४०।५० ॥  
तपस्तप्त्वा पतिं लेभे सेव्यमेतत्प्रयागवत्  ।  
पुण्यदं स्नातकं तीर्थं विश्वामित्रस्तपश्चरन्  ॥ नर्प्_२,४०।५१ ॥  
यत्र ब्रह्मर्षितां लेभे क्षत्त्रियस्तीर्था सेवया  ।  
प्रद्युम्नतीर्थं तपसा ख्यातं यत्र स्मरो हरेः  ॥ नर्प्_२,४०।५२ ॥  
प्रद्युम्ननामा पुत्रो ऽभूत्परं तत्र महोदयम्  ।  
ततो दक्षप्रयागं तु गङ्गातो यमुनागत  ॥ नर्प्_२,४०।५३ ॥  
स्नात्वा तत्राक्षयं पुण्यं प्रयाग इव लभ्यते  ॥ नर्प्_२,४०।५४ ॥  
  
इति श्रीबृहन्नारदीयपुराणोत्तरभागे मोहिनीवसुसंवादे गङ्गामाहात्म्ये स्थलविशेषस्नानफलकथनं नाम चत्वारिंशत्तमो ऽध्यायः  
  
  
_____________________________________________________________  
  
वसुरुवाच  
अथावगाहनादीनां कर्मणां फलमुच्यते  ।  
सावधाना शृणुष्व त्वं ब्रह्मपुत्रि नृपप्रिये  ॥ नर्प्_२,४१।१ ॥  
यैः पुण्यवाहिनी गङ्गा सकृद्भक्त्यावगाहिता  ।  
तेषां कुलानां लक्षं तु भवात्तारयते शिवा  ॥ नर्प्_२,४१।२ ॥  
सामान्यस्थानतो देवि तत्र सन्ध्या ह्युपासिता  ।  
पुण्यं लक्षगुणं कर्तुं समर्था द्विजपावनी  ॥ नर्प्_२,४१।३ ॥  
दत्ताः पितृभ्यो यत्रापस्तनयैः श्रद्धयान्वितैः  ।  
अक्षयां तु प्रकुर्वन्ति तृप्तिं मोहिनि दुर्लभाम्  ॥ नर्प्_२,४१।४ ॥  
यावन्तश्च तिला मर्त्यार्गृहीताः पितृकर्मणि  ।  
तावद्वर्षसहस्राणि पितरः स्वर्गवासिनः  ॥ नर्प्_२,४१।५ ॥  
पितृलोकेषु ये केचित्सर्वेषां पितरः स्थिताः  ।  
तर्प्यमाणाः परां तृप्तिं यान्ति गङ्गाजलैः शुभैः  ॥ नर्प्_२,४१।६ ॥  
य इच्छेत्सफलं जन्म सन्ततिं वा शुभानने  ।  
स पितॄंस्तर्पयेद्गङ्गामभिगम्य सुरांस्तथा  ॥ नर्प्_२,४१।७ ॥  
ये मता दुर्गता मर्त्यास्तर्पितास्तत्कुलोद्भवैः  ।  
कुशैस्तिलैर्गाङ्गजलैस्ते प्रयान्ति हरेः पदम्  ॥ नर्प्_२,४१।८ ॥  
स्वर्गसस्थाश्च ये केचित्पितरः पुण्यशीलिनः  ।  
ते तर्पिता गाङ्गजलैर्मोक्षे यान्ति विधेर्वचः  ॥ नर्प्_२,४१।९ ॥  
मासं तर्पणमात्रेण पिण्डसम्पातनेन च  ।  
गङ्गायां पितरः सर्वे सुप्रीताः सूर्यवर्चसः  ॥ नर्प्_२,४१।१० ॥  
अप्सरो गणणसंयुक्तान्हेमरत्नविभूषितान्  ।  
मुक्ताजालपरिच्छन्नान्वेणुवीणानिनादितान्  ॥ नर्प्_२,४१।११ ॥  
भेरीशङ्खमृदङ्गादिनिर्घोषान्स्रग्विभूषितान्  ।  
गन्धर्वदेहरुचिरान्दिव्यभोगसमन्वितान्  ॥ नर्प्_२,४१।१२ ॥  ॥  
आरुह्य तु विमानाग्र्यान्ब्रह्यलोकं प्रयान्ति हि  ।  
गङ्गायां तु नरः स्नात्वा यो नित्यं लिङ्गमर्चयेत्  ॥ नर्प्_२,४१।१३ ॥  
एकेन जन्मना मोक्षं परमान्पोति स ध्रुवम्  ।  
अग्निहोत्राणि वेदाश्च यज्ञाश्च बहुदक्षिणाः  ॥ नर्प्_२,४१।१४ ॥  
गङ्गायां लिङ्गपूजायाः कोट्यंशेनापि नो समाः  ।  
पितॄनुदिश्य वा देवान्गङ्गाम्भिभिः प्रसिञ्चयेत्  ॥ नर्प्_२,४१।१५ ॥  
तृप्ताः स्युस्तस्य पितरो नरकस्थाश्च तत्क्षणात्  ।  
मृत्कुम्भात्ताम्रकुम्भैस्तु स्नानं दशगुणं स्मृतम्  ॥ नर्प्_२,४१।१६ ॥  
रौप्यैः शतगुणं पुण्यं हेमैः कोटिगुणं स्मृतम्  ।  
एवमर्घे च नैवेद्ये बलिपूजादिषु क्रमात्  ॥ नर्प्_२,४१।१७ ॥  
पात्रां तरविशेषेण फलं चैवोत्तरोत्तरम्  ।  
विभवे सति यो मोहान्न कुर्याद्विधिविस्तरम्  ॥ नर्प्_२,४१।१८ ॥  
न स तत्कर्मफलभाग्देवद्रोही प्रकीर्त्यते  ।  
देवानां दर्शनं पुण्यं दर्शनात्स्पर्शनं वरम्  ॥ नर्प्_२,४१।१९ ॥  
स्पर्शनादर्चनं श्रेष्ठं घृतस्नानमतः परम्  ।  
प्राहुर्गङ्गाजलैः स्नानं घृतस्नानसमं बुधाः  ॥ नर्प्_२,४१।२० ॥  
अर्घ्यं द्रव्यविशेषेण गङ्गातोयेन यः सकृत्  ।  
मागधप्रस्थमात्रेण ताम्रपात्रस्थितेन च  ॥ नर्प्_२,४१।२१ ॥  
देवताभ्यः प्रदद्यात्तु स्वकीयपितृभिः सह  ।  
पुत्रपौत्रैश्च संयुक्तः स च वै स्वर्गमाप्नुयात्  ।  
आपः क्षीरं कुशाग्राणि घृतं दधि तथा मधु  ॥ नर्प्_२,४१।२२ ॥  
रक्तानि करवीराणि तथा वै रक्तचन्दनम्  ।  
अष्टाङ्गैरेष युक्तोर्ऽघो भानवे परिकीर्तितः  ॥ नर्प्_२,४१।२३ ॥  
विष्णोः शिवस्य सूर्य्यस्य दुर्गाया ब्रह्मणस्तथा  ।  
गङ्गातीरे प्रतिष्ठां तु यः करोति नरोत्तमः  ॥ नर्प्_२,४१।२४ ॥  
तथैवायतनान्येषां कारयत्यपि शक्तितः  ।  
अन्यतीर्थेषु करणात्कोटिगुणं भवेत्  ॥ नर्प्_२,४१।२५ ॥  
गङ्गातीरसमुद्भूतमृदा लिगानि शक्तितः  ।  
सलक्षणानि कृत्वा तु प्रतिष्ठाप्य दिने दिने  ॥ नर्प्_२,४१।२६ ॥  
मन्त्रेश्च पत्रपुष्पाद्यैः पूजयित्वा च शक्तितः  ।  
गङ्गायां निक्षिपेन्नित्यं तस्य पुपयमनन्तकम्  ॥ नर्प्_२,४१।२७ ॥  
सर्वानन्दप्रदायिन्यां गङ्गायां यो नरोत्तमः  ।  
अष्टाक्षरं जपेद्भक्त्य मुक्तिस्तस्य करे स्थिता  ॥ नर्प्_२,४१।२८ ॥  
नमो नारायणायेति प्रणवाद्यं नियम्य च  ।  
षण्मासं जपतः सर्वा ह्युपतिष्ठन्ति सिद्धयः  ॥ नर्प्_२,४१।२९ ॥  
नमः शिवायेति मन्त्रं सतारं विधिना तु यः  ।  
चतुर्विशतिलक्षं वै जपेत्साक्षात्सशङ्करः  ॥ नर्प्_२,४१।३० ॥  
पञ्चाक्षरी सिद्धविद्या शिव एव न संशयः  ।  
अपवित्रः पवित्रो वा जपन्निष्पातको भवेत्  ॥ नर्प्_२,४१।३१ ॥  
पूजितायां तु गङ्गायां पूजिताः सर्व देवताः  ।  
तस्मात्सर्वप्रयत्नेन पूजयेदमरापगाम्  ॥ नर्प्_२,४१।३२ ॥  
चतुर्भुजां त्रिनेत्रां च सर्वावयवशोभिताम्  ।  
रत्नकुम्भसिताम्भोजवराभयकरं शुभाम्  ॥ नर्प्_२,४१।३३ ॥  
श्वेतवस्त्रपरीधानां मुक्तामणिविभूषिताम्  ।  
सुप्रसन्नां सुवदनां करुणार्द्रहृदम्बुजाम्  ॥ नर्प्_२,४१।३४ ॥  
सुधाप्लावितभूपृष्ठां त्रैलोक्यनमितां सदा  ।  
ध्यात्वा जलमयीं गङ्गां पूजयन्पुण्यभाग्भवेत्  ॥ नर्प्_२,४१।३५ ॥  
मासार्द्धमपि यस्त्वेवं नैरन्तर्येण पूजयेत्  ।  
स एव देवसदृशो बहुकाले फलाधिकः  ॥ नर्प्_२,४१।३६ ॥  
वैशाखशुक्लसप्तम्यां जह्नुना जाह्नवी पुरा  ।  
क्रोधात्पीता पुनस्त्यक्ता कर्णरङ्घ्रात्तु दक्षिणात्  ॥ नर्प्_२,४१।३७ ॥  
तां तत्र पूजयेद्देवीं गङ्गां गगनमेखलाम्  ।  
अक्षयायां तु वैशाखे कार्तिके ऽपि शुभानने  ॥ नर्प्_२,४१।३८ ॥  
रात्रौ जागरणं कृत्वा यवान्नैश्च तिलैस्तथा  ।  
विष्णुं गङ्गां च शम्भुं च पूजयेद्भक्ति भावतः  ॥ नर्प्_२,४१।३९ ॥  
तथा सुगन्धैः कुसुमैः कुङ्कुमागरुमन्दनैः  ।  
तुलसीबिल्वपत्राद्यैर्मातुलुङ्गफलादिभिः  ॥ नर्प्_२,४१।४० ॥  
धूपैर्दीपैश्च नैवेद्यैर्यथा विभवविस्तरैः  ।  
कल्पकोटिसहस्राणि कल्पकोटिशतानि च  ॥ नर्प्_२,४१।४१ ॥  
दिव्यं विमानमास्थाय विष्णुलोके महीयते  ।  
ततो महीतलं प्राप्य राजा भवति धार्मिकः  ॥ नर्प्_२,४१।४२ ॥  
भुक्त्वा विविधसौख्यानि रूपशीलगुणान्वितः  ।  
देहान्ते ज्ञानवान्भूत्वा शिवसायुज्यमाप्नुयात्  ॥ नर्प्_२,४१।४३ ॥  
यज्ञो दानं तपो जप्यं श्राद्धं च सुरपूजनम्  ।  
गङ्गायां तु कृतं सर्वं कोटिकोटिगुणं भवेत्  ॥ नर्प्_२,४१।४४ ॥  
यस्त्वक्षयतृतीयायां गङ्गातीरे ददाति वै  ।  
घृतधेनुं विधानेन तस्य पुण्यफलं शृणु  ॥ नर्प्_२,४१।४५ ॥  
कल्पकोटिसहस्राणि कल्पकोटिशतानि च  ।  
सहस्रादित्यसङ्काशः सर्वकामसमन्वितः  ॥ नर्प्_२,४१।४६ ॥  
हेमरत्न मये चित्रे विमाने हंसभूषिते  ।  
स्वकीयपितृभिः सार्द्धं ब्रह्मलोके महीयते  ॥ नर्प्_२,४१।४७ ॥  
ततस्तु जायते विप्रो गङ्गातीरे धनान्वितः  ।  
अन्ते तु ब्रह्मविद्भूत्वा मोक्षमाप्नोत्यसंशयः  ॥ नर्प्_२,४१।४८ ॥  
तथैव गोप्रदानं च विधिना कुरुते तु यः  ।  
गोलोमसङ्ख्यवर्षाणि स्वर्गलोके महीयते  ॥ नर्प्_२,४१।४९ ॥  
जायते च कुले पश्चाद्धनधान्यसमाकुले  ।  
रत्नकाञ्चनभूपूर्णे शीलविद्यायशोन्विते  ॥ नर्प्_२,४१।५० ॥  
स भुक्त्वा विपुलान्भोगान्पुत्रपौत्रसमन्वितः  ।  
मोक्षभागी भवेन्नृनं नात्रकार्या विचारणा  ॥ नर्प्_२,४१।५१ ॥  
कपिला यदि दत्ता स्याद्विधिना वेदपारगे  ।  
नरकस्थान्पितॄन्सर्वान्स्वर्गं नयति वै तदा  ॥ नर्प्_२,४१।५२ ॥  
भूमिं निवर्तनमितां गङ्गातीरे ददाति यः  ।  
भूमिरेणुप्रमाणाब्दं ब्रह्मविष्णुशिवातिगः  ॥ नर्प्_२,४१।५३ ॥  
जायते च पुनर्भूमौ सप्तद्वीपपतिर्भवेत्  ।  
भेरीशङ्खादिनिर्घोषैर्गीतवादित्रनिःस्वनैः  ॥ नर्प्_२,४१।५४ ॥  
स्तुतिभिर्मागघानां च सुप्तो ऽसौ प्रतिबुध्यते  ।  
सर्वसौख्यान्यवाप्येह सर्वधर्मपरायणः  ॥ नर्प्_२,४१।५५ ॥  
नरकस्थान्पितॄन्सर्वान्प्रापयित्वा दिवं तथा  ।  
स्वर्गस्थितान्मोक्षयित्वा स्वयं ज्ञानी च मोहिनि  ॥ नर्प्_२,४१।५६ ॥  
अन्ते ज्ञानासिना छित्वा अविद्यां पञ्चपर्विकाम्  ।  
परं वैराग्यमापन्नः परं ब्रह्माधि गच्छति  ॥ नर्प्_२,४१।५७ ॥  
सप्तहस्तेन दण्डेन त्रिंशद्दण्डा निवर्तनम्  ।  
त्रिभागहीनं गोचर्म मानमाह विधिः स्वयम्  ॥ नर्प्_२,४१।५८ ॥  
ग्रामं गङ्गातटे यो वै ब्राह्मणेभ्यः प्रयच्छति  ।  
ब्रह्मविष्णुशिवप्रीत्ये दुर्गाया भास्करस्य च  ॥ नर्प्_२,४१।५९ ॥  
सर्वदानेषु यत्पुण्यं सर्वयज्ञेषु यत्फलम्  ।  
तपोव्रतेषु पुण्येषु यत्फलं परिकीर्तितम्  ॥ नर्प्_२,४१।६० ॥  
सहस्रगुणितं तत्तु विज्ञेयं ग्रामदायिनः  ।  
सूर्यकोटिप्रतीकाशे विमाने वैष्णवे पुरे  ॥ नर्प्_२,४१।६१ ॥  
क्रीडते शाङ्करे वापि स्तुतो देवादिभिर्मुदा  ।  
भूमिरेण्वब्दसङ्ख्याकं कालं स्थित्वा च तत्र सः  ॥ नर्प्_२,४१।६२ ॥  
अणिमादिगुणैर्युक्ते योगिनां जायते कुले  ।  
अक्षयायां तु यो देवि स्वर्णं षोडशमासिकम्  ॥ नर्प्_२,४१।६३ ॥  
ददाति द्विजमुख्याय सो ऽपि लोकेषु पूज्यते  ।  
अन्नदानाद्विष्णुलोकं शैवं वै तिलदानतः  ॥ नर्प्_२,४१।६४ ॥  
ब्राह्मं रत्नप्रदानेन गोहिरण्येन वासवम्  ।  
गान्धर्वं स्वर्णवासोभिः कीर्तिं कन्याप्रदानतः  ॥ नर्प्_२,४१।६५ ॥  
विद्यया मुक्तिदं ज्ञानं प्राप्य यायान्निरञ्जनम्  ।  
गम्मातीरे नरो यस्तु नानावृक्षैः समन्वितम्  ॥ नर्प्_२,४१।६६ ॥  
आरामं कारयेद्भक्त्या गृहं चोपवनान्वितम्  ।  
कदलीनारिकेरैश्च कपित्थाशोकचम्पकैः  ॥ नर्प्_२,४१।६७ ॥  
पनसैर्बिल्ववृक्षैश्च कदम्बाश्वत्थपाटलैः  ।  
आम्रैस्तालैर्नागरङ्गैर्वृक्षैरन्यैश्च संयुतम्  ॥ नर्प्_२,४१।६८ ॥  
जातीविजयसंयुक्तं तथा पाटलराजितम्  ।  
निचितं कारयित्वैवमावासं पुष्पशोभितम्  ॥ नर्प्_२,४१।६९ ॥  
शिवाय विष्णवे वापि दुर्गायै भास्कराय च  ।  
प्रयच्छति तथा भक्त्या सर्वार्थं परिकल्प्य च  ॥ नर्प्_२,४१।७० ॥  
तस्य पुण्यफलं वक्ष्ये सङ्क्षेपान्नतु विस्तरात्  ।  
यावन्ति तेषां वृक्षाणां पुष्पमूलफलानि च  ॥ नर्प्_२,४१।७१ ॥  
बीजानि च विचित्राणि तेषां मूलानि वै तथा  ।  
तावत्कल्पसहस्राणि तेषां लोकेषु संस्थितिः  ॥ नर्प्_२,४१।७२ ॥  
  
इति श्रीबृहन्नारदीयपुराणोत्तरभागे मोहिनीवसुसंवादे गङ्गामाहात्म्ये दानादिविधिवर्णनं नामैकचत्वारिंशत्तमो ऽध्यायः  
  
  
_____________________________________________________________  
  
मोहिन्युवाच  
धन्याहं कृतकृत्याहं सफलं जीवितं मम  ।  
यच्छ्रुतं त्वन्मुखाम्भोजाद्गामाहात्म्यमुत्तमम्  ॥ नर्प्_२,४२।१ ॥  
अहो गङ्गासमं तीर्थं नास्ति किञ्चिद्धरा तले  ।  
यस्याः सन्दर्शनादीनामीदृशं पुण्यमीरितम्  ॥ नर्प्_२,४२।२ ॥  
गुडधेन्वादिधेनूनां विधानं च यथाक्रमम्  ।  
तथा कथयविप्रेन्द्र भक्ताहं तव सर्वदा  ॥ नर्प्_२,४२।३ ॥  
वसिष्ठ उवाच  
तच्छ्रुत्वा मोहिनीवाक्यं वसुस्तस्याः पुरोहितः  ।  
वेदागमानां तत्त्वज्ञः स्मयमान उवाच ह  ॥ नर्प्_२,४२।४ ॥  
वसुरुवाच  
शृणु मोहिनि वक्ष्यामि यत्पृष्टं हि त्वया मम  ।  
गुडधेनुविधानं च यथा शास्त्रे प्रकीर्तितम्  ॥ नर्प्_२,४२।५ ॥  
कृष्णाजिनं चतुर्ग्रीवं विन्यसेद्भुवि  ।  
गोमयेनोपलिप्तायां कुशानास्तीर्य यत्नतः  ॥ नर्प्_२,४२।६ ॥  
प्रङ्मुखीं कल्पयेद्धेनुमुदक्पादां सवत्सकाम्  ।  
उत्तमा गुडधेनुस्तु चतुर्भारैः प्रकीर्तिता  ॥ नर्प्_२,४२।७ ॥  
वत्सं भारेण कुर्वीत भाराभ्यां मध्यमा स्मृता  ।  
अर्द्धभारेण वत्सः स्यात्कनिष्ठा भारकेण तु  ॥ नर्प्_२,४२।८ ॥  
चतुर्थांशेन वत्सः स्याद् गृहवित्तानुसारतः  ।  
प्रभुः प्रथमकल्पस्य यो ऽनुकल्पेन वर्तयेत्  ॥ नर्प्_२,४२।९ ॥  
न साम्परायिकं तस्य दुर्मतेर्जायते फलम्  ।  
धेनुवत्सौ घृतस्यैतौ सितश्लक्ष्णाम्बरावृतौ  ॥ नर्प्_२,४२।१० ॥  
शुक्तिकर्णाविक्षुपादौ शुद्धमुक्तालेक्षणौ  ।  
सितसूत्रशिरालौ च सितकम्बलकम्बलौ  ॥ नर्प्_२,४२।११ ॥  
ताम्रगण्डूकपृष्ठौ तौ सितचामरलोमकौ  ।  
विद्रुमक्रमगो पेतौ नवनीतस्तनान्वितौ  ॥ नर्प्_२,४२।१२ ॥  
कांस्यदोहाविन्द्रनीलमणिकल्पिततारकौ  ।  
सुवर्णशृङ्गाभरणौ शुद्धरौप्यखुरावुभौ  ॥ नर्प्_२,४२।१३ ॥  
नानाफलं समायुक्तौ घ्राणगन्धकरण्डकौ  ।  
इत्येवं रचयित्वा तु धूपदीपैरथार्चयेत्  ॥ नर्प्_२,४२।१४ ॥  
या लक्ष्मीः सर्वभूतानां या च देवेष्ववस्थिता  ।  
धेनुरूपेण सा देवी मम शान्तिं प्रयच्छतु  ॥ नर्प्_२,४२।१५ ॥  
देहस्था या च रुद्राणां शङ्करस्य सदा प्रिया  ।  
धेनुरूपेण सा देवी मम पापं व्यपोहतु  ॥ नर्प्_२,४२।१६ ॥  
विष्णोर्वक्षसि या लक्ष्मीः स्वाहारूपा विभावसोः  ।  
चन्द्रार्कशक्रशक्तिर्या धेनुरूपास्तु सा श्रिये  ॥ नर्प्_२,४२।१७ ॥  
चतुर्मुखस्य या लक्ष्मीर्लक्ष्मीर्या धनदस्य च  ।  
लक्ष्मीर्या लोकपालानां सा धेनुर्वरदास्तु मे  ॥ नर्प्_२,४२।१८ ॥  
स्वधा या पितृमुख्यानां स्वाहा यज्ञमुजा च या  ।  
सर्वपापहरा धेनुः सा मे शान्तिं प्रयच्छतु  ॥ नर्प्_२,४२।१९ ॥  
एवमाम्मत्र्य तां धेनुं ब्राह्मणाय निवेदयेत्  ।  
विधानमेतद्धेनूनां सर्वासामिह पठ्यते  ॥ नर्प्_२,४२।२० ॥  
यास्तु पापर्विनाशिन्यः कीर्तिता दशधेनवः  ।  
तासां स्वरूपं वक्ष्यामि शास्त्रोकं शृणु मोहिनि  ॥ नर्प्_२,४२।२१ ॥  
प्रथमा गुडधेनुः स्याद् घृतधेनुरथापरा  ।  
तिलधेनुस्तृतीया च चतुर्थी जलसञ्ज्ञिता  ॥ नर्प्_२,४२।२२ ॥  
पञ्चमी क्षीरधेनुश्च षष्ठी मधुमयी स्मृता  ।  
सप्तमी शर्कराधेनुर्दधिधेनुस्तथाष्टमी  ॥ नर्प्_२,४२।२३ ॥  
रत्नधेनुश्च नवमी दशमी तु स्वरूपतः  ।  
कुम्भाः स्युर्द्रवधेनूनां चेतरासां तु राशयः  ॥ नर्प्_२,४२।२४ ॥  
सुर्वणधेनुमप्यत्र केचिदिच्छन्ति सूरयः  ।  
नवनीतेन तैलेन तथा के ऽपि महर्षयः  ॥ नर्प्_२,४२।२५ ॥  
एतदेव विधानं स्यादेत एव ह्युपस्कराः  ।  
मन्त्रावाहनसंयुक्ताः सदा पर्वणि पर्वणि  ॥ नर्प्_२,४२।२६ ॥  
यथाश्रद्धं प्रदातव्या भुक्तिमुक्तिफलप्रदाः  ।  
अनेकयज्ञफलदाः सर्वपापहराः शुभाः  ॥ नर्प्_२,४२।२७ ॥  
अयने विषुवे पुण्ये व्यतीपाते ऽथवा पुनः  ।  
युगादौ चैव मन्वादौ चोपरागादिपर्वसु  ॥ नर्प्_२,४२।२८ ॥  
गुडधेन्वादयो देया भक्तिश्रद्धासमन्वितैः  ।  
तीर्थेषु स्वगृहे वापि गङ्गातीरे विशेषतः  ॥ नर्प्_२,४२।२९ ॥  
एवं दत्वा विधानेन धेनुं द्विजवराय च  ।  
प्रदक्षिणीकृत्य विप्रं दक्षिणाभिः प्रतोष्य च  ॥ नर्प्_२,४२।३० ॥  
ऋत्विजः प्रीतिसंयुक्तो नमस्कृत्य विसर्जयेत्  ।  
ततः सम्पूजयेद्गङ्गां विधिना सुसमाहितः  ॥ नर्प्_२,४२।३१ ॥  
अष्टमूर्तिधरां देवीं दिव्यरूपां निरीक्ष्य च  ।  
शालितन्दुलप्रस्थेन द्विप्रस्थपयसा तथा  ॥ नर्प्_२,४२।३२ ॥  
पायसं कारयित्वा च दत्वा मधु घृतं तथा  ।  
प्रत्येकं पलमात्रं च भक्तिभावेन संयुतः  ॥ नर्प्_२,४२।३३ ॥  
तत्पायसमपूपांश्च मोदका मण्डलानि च  ।  
तथा गुञ्जार्द्धमात्रं च सुवर्णं रूप्यमेव च  ॥ नर्प्_२,४२।३४ ॥  
चन्दनागरुकर्पूरकुङ्कुमानि च गुग्गुलम्  ।  
बिल्वपत्राणि दूर्वाश्च रोचना सितचन्दनम्  ॥ नर्प्_२,४२।३५ ॥  
नीलोत्पलानि चान्यानि पुष्पाणि सुरभीणि च  ।  
यथाशक्ति महाभक्त्या गङ्गायां चैव निक्षिपेत्  ॥ नर्प्_२,४२।३६ ॥  
मन्त्रेणानेन सुभगे पुराणोक्तेन चापि हि  ।  
ओङ्गङ्गायै नारायण्यै शिवायै च नमोनमः  ॥ नर्प्_२,४२।३७ ॥  
एतदेव विधानं तु मासि मासि च मोहिनि  ।  
पौर्णमास्यामपायां वा कार्यं प्रातः समाहितैः  ॥ नर्प्_२,४२।३८ ॥  
वर्षं यस्तु नरो भक्त्या यथा शक्त्यर्चयन्मुदा  ।  
हविष्याशी मिताहारो ब्रह्मचर्यसमन्वितः  ॥ नर्प्_२,४२।३९ ॥  
दिने वापि तथा रात्रा नियमेन च मोहिनि  ।  
संवत्सरान्ते तस्येषा गङ्गा दिव्यवपुर्द्धरा  ॥ नर्प्_२,४२।४० ॥  
दिव्यमाल्याम्बरा चैव दिव्यरत्नविभूषिता  ।  
प्रत्यक्षरूपा पुरतस्तिष्टत्येव वरप्रदा  ॥ नर्प्_२,४२।४१ ॥  
एवं प्रत्यक्षरूपां तां गङ्गां दिव्यवपुर्द्धराम्  ।  
दृष्ट्वा स्व चक्षुषा मर्त्यः कृतकृत्यो भवेच्छुभे  ॥ नर्प्_२,४२।४२ ॥  
यान्यान्कामयते मर्त्यः कामांस्तांस्तानवाप्नुयात्  ।  
निष्कामस्तु लभेन्मोक्षं विप्रस्तेनैव जन्मना  ॥ नर्प्_२,४२।४३ ॥  
एतद्धिधानं च मयोदितं ते पृष्टं हि सर्वं गुडधेनुपूर्वम्  ।  
गङ्गार्चनं मुक्तिकरं व्रतं त्त सांवत्सरं श्रीपतितुष्टिदं हि  ॥ नर्प्_२,४२।४४ ॥  
  
इति श्रीबृहन्नारदीयपुराणोत्तरभागे मोहिनीवसुसंवादे गङ्गामाहात्म्ये गुडधेनुविधिकथनं नाम द्विचत्वारिंशत्तमो ऽध्यायः  
  
  
_____________________________________________________________  
  
  
वसिष्ठ उवाच  
वसोर्वचनमाकर्ण्य गङ्गामाहात्म्यसूचकम्  ।  
पुनः पप्रच्छ राजेन्द्रं तं विप्रं स्वपुरोहितम्  ॥ नर्प्_२,४३।१ ॥  
मोहिन्युवाच  
श्रुतं विप्र मया सर्वं गोदानादि शुभावहम्  ।  
अधुना श्रोतुमिच्छामि गङ्गाव्रतमनुत्तमम्  ॥ नर्प्_२,४३।२ ॥  
गङ्गादीनां पूजनं च स्थापनं तत्र वा द्विज  ।  
किं फलं वद सर्वज्ञ त्वामहं शरणं गता  ॥ नर्प्_२,४३।३ ॥  
अधुना गतिदाता त्वं वर्जितायाश्च बन्धुभिः  ।  
पत्या विरहिता चाहं पुत्रहीना विदांवर  ॥ नर्प्_२,४३।४ ॥  
त्वामेव शरणं प्राप्ता पितुर्वचनगौरवात्  ।  
तद्भवान्प्रणताया मे गङ्गामाहात्म्यंसंयुतम्  ।  
देवताराधनं ब्रूहि यच्छ्रुत्वा मुच्यते ह्यघात्  ॥ नर्प्_२,४३।५ ॥  
वसिष्ठ उवाच  
तच्छ्रुत्वा मोहिनीवाक्यं वसुर्विप्रः प्रतापवान्  ।  
सभाज्य मोहिनीं भूप प्राह वेदविदां वरः  ॥ नर्प्_२,४३।६ ॥  
वसुरुवाच  
साधु पृष्टं त्वया देवि लोकानां हितकाम्यया  ॥ नर्प्_२,४३।७ ॥  
गङ्गामाहात्म्यमखिलं महापापप्रणाशनम्  ।  
वृषध्वजेन कथितं शिवेन दयया पुरा  ॥ नर्प्_२,४३।८ ॥  
प्रीत्या देव्याभि पृष्टेन गङ्गातीरनिवासिना  ।  
देवैस्तु भुक्तं पूर्वाह्णे मध्याह्ने ऋषिभिस्तथा  ॥ नर्प्_२,४३।९ ॥  
अपराह्णे च पितृभिः शर्वर्ंयां गुह्यकादिभैः  ।  
सर्वा वेला अतिक्रम्य नक्तभोजनमुत्तमम्  ॥ नर्प्_२,४३।१० ॥  
उपवासाद्वारं भैक्ष्यं भैक्ष्याद्वरमयाचितम्  ।  
अयाचिताद्वारं नक्तं तस्मान्नक्तं समाचरेत्  ॥ नर्प्_२,४३।११ ॥  
हविष्यभोजनं स्नानं सत्यमाहारलाघवम्  ।  
अग्निकार्य्यमधःशय्यां नक्ताशी षट् समाचरेत्  ॥ नर्प्_२,४३।१२ ॥  
गङ्गातीरे माघमासे यः कुर्यान्नक्तभोजनम्  ।  
शिवायतनपार्श्वे तु कृशरं घृतसंयुतम्  ॥ नर्प्_२,४३।१३ ॥  
नैवेद्यं च निवेद्यैव कृशरान्नं शिवस्य तु  ।  
काष्ठमौनेन भुञ्जानो जिह्वालौल्यं विवर्जयेत्  ॥ नर्प्_२,४३।१४ ॥  
पलाशपत्रे भुञ्जानः शिवं स्मृत्वा जितेन्द्रियः  ।  
धर्मराजस्य देव्याश्च पृथक्पिण्डं प्रकल्पयेत्  ॥ नर्प्_२,४३।१५ ॥  
सोपवासश्चतुर्द्दश्यां भवेदुभयपक्षयोः  ।  
पौर्णमास्यां तु गन्धैश्च गङ्गायाः सलिलैस्तथा  ॥ नर्प्_२,४३।१६ ॥  
शिवं संस्नाप्य पयसा मध्वाज्यदधिभिः पृथक्  ।  
तथैव हेमपुष्पं च लिङ्गमूर्ध्नि विनिक्षिपेत्  ॥ नर्प्_२,४३।१७ ॥  
ततो दद्यात्तु शक्त्यैवापूपञ्च घृतपाचितम्  ।  
तिलाढकं प्रगृह्याथ शिवलिङ्गोपरि क्षिपेत्  ॥ नर्प्_२,४३।१८ ॥  
नीलोत्पलैश्च सर्वेशं पूजयेत्पङ्कजैरपि  ।  
तदलाभे तु सौवर्णैः पङ्कजैः पूजयेद्धरम्  ॥ नर्प्_२,४३।१९ ॥  
पायसं चात्र मध्वक्तं घृतयुक्तं च गुग्गुलम्  ।  
घृतदीपं तथा चैव चन्दनाद्यैर्विलेपनम्  ॥ नर्प्_२,४३।२० ॥  
दद्याद्भक्त्या महेशाय तथा पत्रफलानि च  ।  
कृष्णगोमिथुनं चैव सरूपं च निवेदयेत्  ॥ नर्प्_२,४३।२१ ॥  
भोजयेद्ब्राह्मणानष्टौ मासान्ते तु सदक्षिणान्  ।  
वर्जयेन्मधु मांसं च तं मासं ब्रह्मचर्यवान्  ॥ नर्प्_२,४३।२२ ॥  
एवं कृत्वा यथोद्दिष्टमेकवारमिदं व्रतम्  ।  
यमैश्च नियमैर्युक्तः श्रद्धाभक्तिपरायणः  ॥ नर्प्_२,४३।२३ ॥  
इह भोगानवाप्नोति प्रेत्य चानुत्तमां गतिम्  ।  
इन्द्रनीलप्रतीकाशैर्विमानैः शिखिसंयुक्तैः  ॥ नर्प्_२,४३।२४ ॥  
दिव्यरत्नमयैश्चैव दिव्यभोगसमन्वितैः  ।  
गत्वा शिवपुरं रम्यं सर्वस्वकुलसंयुतः  ॥ नर्प्_२,४३।२५ ॥  
सुहृद्भिर्विविधैश्चैव विविधानप्यभीप्सितान्  ।  
भुक्त्वा भोगानशेषांश्च यावदाभूतसम्प्लवम्  ॥ नर्प्_२,४३।२६ ॥  
ततो भवति धर्मात्मा जम्बूद्वीपपतिस्तथा  ।  
तत्र भुङ्क्ते समस्तांश्च भोगान्विगतकल्मषः  ॥ नर्प्_२,४३।२७ ॥  
सुरूपः सुभगश्चैव तथा विहितशासनः  ।  
सर्वरोगविनिर्मुक्तः सो ऽप्येतत्फलभाग्भवेत्  ॥ नर्प्_२,४३।२८ ॥  
वैशाखे शुक्लपक्षे वा चतुर्दश्यां समाहितः  ।  
शाल्यन्नं क्षीरसंयुक्तं यः कुर्यान्नक्तभोजनम्  ॥ नर्प्_२,४३।२९ ॥  
शिवं सम्पूज्य पुष्पाद्यैर्भोज्यं तु सन्निवेद्य च  ।  
काष्ठमौनेन भुञ्जानो वटकाष्टेन वै तथा  ॥ नर्प्_२,४३।३० ॥  
मौनेन प्रयतो भूत्वा कुर्याद्वै दन्तधावनम्  ।  
शिवलिङ्गसमीपे तु गङ्गातीरे निशि स्वपेत्  ॥ नर्प्_२,४३।३१ ॥  
पौर्णमास्यां प्रभाते तु गङ्गायां विधिना तथा  ।  
स्नात्वोपवासं सङ्कल्प्य कुर्य्याज्जागरणं निशि  ॥ नर्प्_२,४३।३२ ॥  
लिङ्गं घृतेन संस्नाप्य पुष्पगन्धादिभिस्तथा  ।  
नैवेद्यधूपदीपैश्च सम्पूज्य वृषभं शुभम्  ॥ नर्प्_२,४३।३३ ॥  
सुश्वेतपुष्पवस्त्राद्यैर्हारिद्रैश्चन्दनैस्तथा  ।  
अलङ्कृत्य विधानेन शिवाय विनिवेदयेत्  ॥ नर्प्_२,४३।३४ ॥  
ब्राह्मणांश्च यथाशक्ति पायसेन तु भोजयेत्  ।  
एवं सकृच्च यो भक्त्या करोति श्रद्धयान्वितः  ॥ नर्प्_२,४३।३५ ॥  
लभते दैवपादोनयुगानां द्विसहस्रकम्  ।  
तपः कृत्वा तु नियमाद्यत्पुण्यं तदसंशयम्  ॥ नर्प्_२,४३।३६ ॥  
हंसकुन्दप्रभायुक्तैर्विमानैश्चन्द्रसन्निभैः  ।  
सुश्वेतवृषयुक्तैश्च मुक्ताजालविभूषितैः  ॥ नर्प्_२,४३।३७ ॥  
स्वकीयपितृभिः सार्द्धं प्रयातीश्वरमन्दिरम्  ।  
नीलोत्पलसुङ्गन्धाभिः सुरूपाभिः समन्ततः  ॥ नर्प्_२,४३।३८ ॥  
कान्ताभिर्दिव्यरूपाभिर्भुक्त्वा भोगाननेकशः  ।  
अनन्तकालमैश्वर्ययुक्तो भूत्वा ततो भुवि  ॥ नर्प्_२,४३।३९ ॥  
जायते स महीपालः कीर्त्यैश्वर्यसमन्वितः  ।  
एकच्छत्रेण स महीं पालयत्याज्ञया सह  ॥ नर्प्_२,४३।४० ॥  
अन्ते वैराग्यसम्पन्नो गङ्गां स लभते पुनः  ।  
स तया श्रद्धया युक्तो गङ्गायां मरणं लभेत्  ॥ नर्प्_२,४३।४१ ॥  
तथा तत्र स्मृतिं लब्ध्वा मोक्षमाप्नोति स ध्रुवम्  ।  
ज्येष्ठे मासि सिते पक्षे दशम्यां हस्तसंयुते  ॥ नर्प्_२,४३।४२ ॥  
गङ्गातीरे तु पुरुषो नारी वा भक्तिभावतः  ।  
निशायां जागरं कृत्वा गङ्गां दशविधैस्ततः  ॥ नर्प्_२,४३।४३ ॥  
पुष्पैर्गन्धैश्च नैवेद्यैः फलैश्च दशसङ्ख्याया  ।  
तथैव दीपैस्ताम्बूलैः पूजयेच्छ्रद्धयान्वितः  ॥ नर्प्_२,४३।४४ ॥  
स्नात्वा भक्त्या तु जाह्नव्यां दशकृत्वो विधानतः  ।  
दशप्रसृति कृष्णंश्च तिलान्सर्पिश्च वै जले  ॥ नर्प्_२,४३।४५ ॥  
सक्तुपिण्डान्गुडपिण्डान्दद्याच्च दशसङ्ख्यया  ।  
ततो गङ्गातटे रम्ये हेम्ना रूप्येण वा तथा  ॥ नर्प्_२,४३।४६ ॥  
गङ्गायाः प्रतिमां कृत्वा वक्ष्यमाणस्वरूपिणीम्  ।  
पद्मस्वस्तिकचिह्नस्य संस्थितस्य तथोपरि  ॥ नर्प्_२,४३।४७ ॥  
वस्त्रस्रग्दामकण्ठस्य पूर्णकुम्भस्य चोपरि  ।  
संस्थाप्य पूजयेद्देवीं तदलाभे मृदादि वा  ॥ नर्प्_२,४३।४८ ॥  
अथ तत्राप्यशक्तश्चेल्लिखेत्पिष्टेन वै भुवि  ।  
चतुर्भुजां सुनेत्रां च चन्द्रायुतसमप्रभाम्  ॥ नर्प्_२,४३।४९ ॥  
चामरैर्वीज्यमानां च श्वेतच्छत्रोपशिभिताम्  ।  
सुप्रसन्नां च वरदां करुणार्द्रनिजान्तराम्  ॥ नर्प्_२,४३।५० ॥  
सुधाप्लावितभूपृष्ठां देवादिभिरभिष्टुताम्  ।  
दिव्यरत्नपरीतां च दिंव्यमाल्यानुलेपनाम्  ॥ नर्प्_२,४३।५१ ॥  
ध्यात्वा जले यथाप्रोक्तां तत्रार्चायां तु पूजयेत्  ।  
वक्ष्यमाणेन मन्त्रेण कुर्यात्पूजां विशेषतः  ॥ नर्प्_२,४३।५२ ॥  
पञ्चामृतेन च स्नानमर्चायां तु विशिष्यते  ।  
प्रतिमाग्रे स्थण्डिले तु गोमयेनोपलेपयेत्  ॥ नर्प्_२,४३।५३ ॥  
नारायणं महेशं च ब्रह्माणं भास्करं तथा  ।  
भगीरथं च नृपतिं हिमवन्तं नगेश्वरम्  ॥ नर्प्_२,४३।५४ ॥  
गन्धपुष्पादिभिश्चैव यथाशक्ति प्रपूजयेत्  ।  
दशप्रस्थां स्तिलान्दद्याद्दश विप्रेभ्य एव च  ॥ नर्प्_२,४३।५५ ॥  
दशप्रस्थान्यवान्दद्याद्दश गव्यैर्यथाहितान्  ।  
मत्स्यकच्छपमण्डूकमरादिजलेचरान्  ॥ नर्प्_२,४३।५६ ॥  
कारितान्वै यथाशक्ति स्वर्णेन रजतेन वा  ।  
तदलाभे पिष्टमयानभ्यर्च्य कुसुमादिभिः  ।  
गङ्गायां प्रक्षिपेत्पूर्व्वं मन्त्रेणैव तु मन्त्रवित्  ॥ नर्प्_२,४३।५७ ॥  
रथयात्रादिने तस्मिन्विभवे सति कारयेत्  ।  
रथारूढप्रतिकृतिं गङ्गायास्तूत्तरामुखाम्  ॥ नर्प्_२,४३।५८ ॥  
भ्रमन्त्या दर्शनं लोके दुर्लभं पापकर्मणाम्  ।  
दुर्गाया रथयात्रास्ति तथैवात्रापि कारयेत्  ॥ नर्प्_२,४३।५९ ॥  
एवं कृत्वा विधानेन वित्तशाठ्यविवर्जितः  ।  
दशपापैर्वक्ष्यमाणैः सद्य एव विमुच्यते  ॥ नर्प्_२,४३।६० ॥  
अदत्तानामुपादानं हिंसा चैवाविधानतः  ।  
परदारोपसेवा च कायिकं त्रिबिधं स्मृतम्  ॥ नर्प्_२,४३।६१ ॥  
पांरुष्यमनृतं वापि पैशुन्यं चापि सर्वशः  ।  
असम्बद्धप्रलापश्च वाचिकं स्याच्चतुर्विधम्  ॥ नर्प्_२,४३।६२ ॥  
परद्रव्येष्वभिध्यानं मनसानिष्टचिन्तनम्  ।  
वितथाभिनिवेशश्च मानसं त्रिविधं स्मृतम्  ॥ नर्प्_२,४३।६३ ॥  
एतैर्दशविधैः पापैः कोटिजन्मसमुद्भवैः  ।  
मुच्यते नात्र सन्देहो ब्रह्मणो वचनं यथा  ॥ नर्प्_२,४३।६४ ॥  
दश त्रिंशच्च तान्पूर्वान्पितॄनेव तथापरान्  ।  
उद्धरत्येव संसारान्मन्त्रेणानेन पूजिता  ॥ नर्प्_२,४३।६५ ॥  
ॐ नमो दशहरायै नारायण्यै गङ्गायै नमः  ।  
इति मन्त्रेण यो मर्त्यो दिने तस्मिन्दिवानिशम्  ॥ नर्प्_२,४३।६६ ॥  
जपेत्पचसहस्राणि दशधर्मफलं लभेत्  ।  
उद्दरेद्दश पूर्वाणि पराणि च भवार्णवात्  ॥ नर्प्_२,४३।६७ ॥  
वक्ष्यमाणमिदं स्तोत्रं विधिना प्रतिगृह्य च  ।  
गङ्गाग्रे तद्दिने जप्यं विष्णुपूजां प्रवर्तयेत्  ॥ नर्प्_२,४३।६८ ॥  
ॐ नमः शिवायै गङ्गायै शिवदायै नमो ऽस्तु ते  ।  
नमो ऽस्तु विष्णुरूपिण्यै गङ्गायै ते नमो नमः  ॥ नर्प्_२,४३।६९ ॥  
सर्वदेवस्वरूपिण्यै नमो भेषजमूर्तये  ।  
सर्वस्य सर्वव्याधीनां भिषक्श्रेष्ठे नमो ऽस्तु ते  ॥ नर्प्_२,४३।७० ॥  
स्थाणुजङ्गमसम्भूतविषहन्त्रि नमो ऽस्तु ते  ।  
संसारविषनाशिन्यै जीवनायै नमोनमः  ॥ नर्प्_२,४३।७१ ॥  
तापत्रितयहन्त्र्यै च प्राणेश्वर्यै नमोनमः  ।  
शान्त्यै सन्तापहारिण्यै नमस्ते सर्वमूर्तये  ॥ नर्प्_२,४३।७२ ॥  
सर्वसंशुद्धिकारिण्यै नमः पापविमुक्तये  ।  
भुक्तिमुक्तिप्रदायिन्यै भोगवत्यै नमोनमः  ॥ नर्प्_२,४३।७३ ॥  
मन्दाकिन्यै नमस्ते ऽस्तु स्वर्गदायै नमोनमः  ।  
नमस्त्रैलोक्यमूर्तायै त्रिदशायै नमोनमः  ॥ नर्प्_२,४३।७४ ॥  
नमस्ते शुक्लसंस्थायै क्षेमवत्यै नमोनमः  ।  
त्रिदशासनसंस्थायै तेजोवत्यै नमो ऽस्तु ते  ॥ नर्प्_२,४३।७५ ॥  
मन्दायै लिङ्गधारिण्यै नारायण्यै नमोनमः  ।  
नमस्ते विश्वमित्रायै रेवत्यै ते नमोनमः  ॥ नर्प्_२,४३।७६ ॥  
बृहत्यै ते नमो नित्यं लोकधात्र्यै नमोनमः  ।  
नमस्ते विश्वमुख्यायै नन्दिन्यै ते नमोनमः  ॥ नर्प्_२,४३।७७ ॥  
पृथ्व्यै शिवामृतायै च विरजायै नमोनमः  ।  
परावरगताद्यैयै तारायै ते नमोनमः  ॥ नर्प्_२,४३।७८ ॥  
नमस्ते स्वर्गसंस्थायै अभिन्नायै नमोनमः  ।  
शान्तायै ते प्रतिष्ठायै वरदायै नमोनमः  ॥ नर्प्_२,४३।७९ ॥  
उग्रायै नुखजल्पायै सञ्जीविन्यै नमोनमः  ।  
ब्रह्मगायै ब्रह्मदायै दुरितघ्न्यै नमोनमः  ॥ नर्प्_२,४३।८० ॥  
प्रणतार्तिप्रभञ्जिन्यै जगन्मात्रे नमोनमः  ।  
विलुषायै दुर्गहन्त्र्यै दक्षायै ते नमोनमः  ॥ नर्प्_२,४३।८१ ॥  
सर्वापत्प्रतिपक्षायै मङ्गलायै नमोनमः  ।  
परापरे परे तुभ्य नमो मोक्षप्रदे सदा  ।  
गङ्गा ममाग्रतो भूयाद्गङ्गा मे पार्श्वयोस्तथा  ॥ नर्प्_२,४३।८२ ॥  
गङ्गा मे सर्वतो भूयात्त्वयि गङ्गे ऽस्तु मे स्थितिः  ।  
आदौ त्वमन्ते मध्ये च सर्वा त्वं गाङ्गते शिवे  ॥ नर्प्_२,४३।८३ ॥  
त्वमेव मूलप्रकृतिस्त्वं हि नारायणः प्रभुः  ।  
गङ्गे त्वं परमात्मा च शिवस्तुभ्यं नमोनमः  ॥ नर्प्_२,४३।८४ ॥  
इतीदं पठति स्तोत्रं नित्यं भक्तिपरस्तु यः  ।  
शृणोति श्रद्धया वापि कायवाचिकसम्भवैः  ॥ नर्प्_२,४३।८५ ॥  
दशधा संस्थितैर्देषैः सर्वैरेव प्रमुच्यते  ।  
रोगी प्रमुच्यते रोगान्मुच्येतापन्न आपदः  ॥ नर्प्_२,४३।८६ ॥  
द्विषभ्द्यो बन्धनाच्चापि भयेभ्यश्च विमुच्यते  ।  
सर्वान्कामानवाप्नोति प्रेत्य ब्रह्मणि लीयते  ॥ नर्प्_२,४३।८७ ॥  
इदं स्तोत्रं गृहे यस्य लिखितं परिपूज्यते  ।  
नाग्निचौरभयं तत्र पापेभ्यो ऽपि भयं नहि  ॥ नर्प्_२,४३।८८ ॥  
तस्यां दशम्यामेतच्च स्तोत्रं गङ्गाजले स्थितः  ।  
जपंस्तु दशकृत्वश्च दरिद्रो वापि चाक्षमः  ॥ नर्प्_२,४३।८९ ॥  
सो ऽपि तत्फलमाप्नोति गङ्गां सम्पूज्य भक्तितः  ।  
पूर्वोक्तेन विधानेन फलं यत्परिकीर्तितम्  ॥ नर्प्_२,४३।९० ॥  
यथा गौरी तथा गङ्गा तस्माद्गौर्यास्तु पूजने  ।  
विधिर्यो विहितः सम्यक्सो ऽपि गङ्गाप्रपूजने  ॥ नर्प्_२,४३।९१ ॥  
यथा शिवस्तथा विष्णुर्यथा विष्णुस्तथा ह्युमा  ।  
उमा यथा तथा गङ्गा चात्र भेदो न विद्यते  ॥ नर्प्_२,४३।९२ ॥  
विष्णुरुद्रान्तरं यश्च गगागौर्यन्तरं तथा  ।  
लक्ष्मीगौर्यतरं यश्च प्रब्रूते मूढधीस्तु सः  ॥ नर्प्_२,४३।९३ ॥  
शुक्लपक्षे दिवा भूमौ गङ्गायामुत्तरायणे  ।  
धन्या देहं विमुञ्चन्ति हृदयस्थे जनार्दने  ॥ नर्प्_२,४३।९४ ॥  
ये मुञ्चन्ति नरा-प्राणान् गङ्गायां विधिनं दिनि  ।  
ते विष्णुलोकं गच्छन्ति स्तूयमाना दिविस्थितैः  ॥ नर्प्_२,४३।९५ ॥  
अर्द्धोदकेन जाह्नव्यां म्नियते ऽनशनेन यः  ।  
स याति न पुनर्जन्म ब्रह्मसायुज्यमेति च  ॥ नर्प्_२,४३।९६ ॥  
या गतिर्योगयुक्तस्य सात्विकस्य मनीषिणः  ।  
सा गेतिस्त्यजतः प्राणान् गङ्गायां तु शरीरिणः  ॥ नर्प्_२,४३।९७ ॥  
अनशनं गृहीत्वा यो गङ्गातीरे मृतो नरः  ।  
सत्यमेव परं लोकमाप्नोति पितृभिः सह  ॥ नर्प्_२,४३।९८ ॥  
गङ्गायां मरणात्प्राणान्योः प्राज्ञस्त्यक्तुमिच्छति  ।  
गतानि बहुजन्मानि यत्र यत्र मृतानि च  ॥ नर्प्_२,४३।९९ ॥  
महांश्चापि गतः कालो यत्र तत्रापि गच्छतः  ।  
अत्रदूरे समीपे च सदृशं योजनद्वयम्  ॥ नर्प्_२,४३।१०० ॥  
गङ्गायां मरणेनेह नात्र कार्या विचारणा  ।  
ज्ञानतो ऽज्ञानतो वापि कामतो ऽपि वा  ॥ नर्प्_२,४३।१०१ ॥  
गङ्गायां तु मृतो मर्त्यः स्वर्गं मोक्षं च विन्दति  ।  
प्राणेषूत्सृज्यमानेषु यो गङ्गां संस्मरेन्नरः  ॥ नर्प्_२,४३।१०२ ॥  
स्पृशेद्वा पापशीलो ऽपि स वै याति परां गतिम्  ॥ नर्प्_२,४३।१०३ ॥  
गङ्गां गत्वा यैः शरीरं विसृष्टं प्राप्ता धीरास्ते तु देवैः समत्वम्  ।  
तस्मात्सुर्वान्प्रोह्य मुक्तिप्रदान्वै सेवेद्गङ्गामा शरीरस्य पातम्  ॥ नर्प्_२,४३।१०४ ॥  
अन्तरिक्षे क्षितौ तोये पापीयानपि यो मृतः  ।  
ब्रह्मविष्णुशिवैः पूज्यं पदमक्षय्यमश्नुते  ॥ नर्प्_२,४३।१०५ ॥  
यो धर्मिश्टश्च सप्राणः प्रयतः शिष्टसम्मतः  ।  
चिन्तयेन्मनसा गङ्गां स गतिं परमां लभेत्  ॥ नर्प्_२,४३।१०६ ॥  
यत्र तत्र मृतो वापि मरणे समुपस्थिते  ।  
भक्त्या गङ्गां स्मरन्याति शैवं वा वैष्णवं पुरम्  ॥ नर्प्_२,४३।१०७ ॥  
शम्भोर्जटाकलापात्तु विनिष्क्रान्तातिकर्कशात्  ।  
प्लावयित्वा दिवं निन्ये या पापान्यगरात्मजान्  ॥ नर्प्_२,४३।१०८ ॥  
यावन्त्यस्थीनि गङ्गायां तिष्ठन्ति पुरुषस्य वै  ।  
तावद्वर्षसहस्राणि स्वर्गलोके महीयते  ॥ नर्प्_२,४३।१०९ ॥  
गगातोये तु यस्यास्थि नीत्वा प्रक्षिप्यते नरैः  ।  
तत्कालमादितः कृत्वा स्वर्गलोके भवेत्स्थितिः  ॥ नर्प्_२,४३।११० ॥  
गङ्गातोये तु यस्यास्थि प्राप्यते शुभकर्मणः  ।  
न तस्य पुनरावृत्तिर्ब्रह्मलोकात्कथञ्चन  ॥ नर्प्_२,४३।१११ ॥  
दशाहाभ्यन्तरे यस्य गङ्गातोये ऽस्थि सङ्गतम्  ।  
गङ्गायां मरणे यादृक्तादृक्फलमवाप्नुयात्  ॥ नर्प्_२,४३।११२ ॥  
स्नात्वा ततः पञ्चगव्येन सिक्त्वा हिरण्यमध्वाज्यतिलैर्नियोज्य  ।  
तदस्थिपिण्डं पुटके निधाय पश्यन् दिशं प्रेतगणोपगूढाम्  ॥ नर्प्_२,४३।११३ ॥  
नमो ऽस्तु धर्माय वदन्प्रविश्य जलं स मे प्रीत इति क्षिपेच्च  ।  
स्नात्वा ततस्तीर्थवटाक्षयं च दृष्ट्वा प्रदद्यादथ दक्षिणां तु  ॥ नर्प्_२,४३।११४ ॥  
एवं कृत्वा प्रेतपुरे स्थितस्य स्वर्गे गतिः स्यात्त महेन्द्रतुल्या  ॥ नर्प्_२,४३।११५ ॥  
प्रवाहमवधिं कृत्वा यावद्धस्तचतुष्टयम्  ।  
तत्र नारायणः स्वामी नान्यः स्वामी कदाचन  ॥ नर्प्_२,४३।११६ ॥  
न तत्र प्रतिगृह्णीयात्प्राणैः कण्ठगतैरपि  ।  
भाद्रशुक्लचतुर्दश्यां यावदाक्रमते जलम्  ॥ नर्प्_२,४३।११७ ॥  
तावद्गभं विजानीयात्तद्दूरं तीरमुच्यते  ।  
सार्द्धहस्तशतं यावद्गर्भस्तीरं ततः परम्  ॥ नर्प्_२,४३।११८ ॥  
इति केषां मतं देवि श्रुतिस्मृतिषु सम्मतम्  ।  
तीराद्गव्यूतिमात्रं तु परितः क्षेत्रमुच्यते  ॥ नर्प्_२,४३।११९ ॥  
तीरं त्यक्त्वा वसेत्क्षेत्रे तीरे वासो न चेष्यते  ।  
एकयोजनविस्तीर्णा क्षेत्रसीमा तटद्वयात्  ॥ नर्प्_२,४३।१२० ॥  
गङ्गासीमां न लघन्ति पापान्यप्यखिलान्यपि  ।  
तां तु दृष्ट्वा पलायन्ते यथा सिंहं वनौकसः  ॥ नर्प्_२,४३।१२१ ॥  
यत्र गङ्गा महाभागे रामशम्भुतपोवनम्  ।  
सिद्धक्षेत्रं तु तज्ज्ञेयं समन्तात्तु त्रियोजनम्  ॥ नर्प्_२,४३।१२२ ॥  
तीर्थे न प्रतिगृह्णीयात्पुण्येष्वायतनेषु च  ।  
निमित्तेषु च सर्वेषु तन्निवृत्तो भवेन्नरः  ॥ नर्प्_२,४३।१२३ ॥  
तीर्थे यः प्रतिगृह्णाति पुण्येष्वायतनेषु च  ।  
निष्फलं तस्य तत्तीर्थं यावत्तद्धनमुच्यते  ॥ नर्प्_२,४३।१२४ ॥  
गङ्गाविक्रयाणाद्देवि विष्णोर्विक्रयणं भवेत्  ।  
जनार्दने तु विक्रीते विक्रीतं भुवनत्रयम्  ॥ नर्प्_२,४३।१२५ ॥  
गङ्गा तीरसमुद्भूतां म-दं मूर्घ्ना बिभर्ति यः  ।  
बिभर्ति रूपं सोर्ऽकस्य तमोनाशाय केवलम्  ॥ नर्प्_२,४३।१२६ ॥  
गङ्गापुलिनजां धूलिमास्तीर्याथ निजान् पितॄन्  ।  
प्रीणयन्यो नरः पिण्डान्दद्यात्तान् स्वर्नयेदपि  ॥ नर्प्_२,४३।१२७ ॥  
इदं ते ऽभिहितं भद्रे गङ्गामाहात्म्यमुत्तमम्  ।  
पठन् शृण्वन्नरो ह्येति तद्विष्णोः परमं पदम्  ॥ नर्प्_२,४३।१२८ ॥  
नित्यं जप्यमिदं भक्त्या प्रयतैः श्रद्धयान्वितैः  ।  
वैष्णवीं गतिमिच्छद्भिः शैवीं वा विधिनन्दिनि  ॥ नर्प्_२,४३।१२९ ॥  
  
इति श्रीबृहन्नारदीयपुराणोत्तरभागे मोहिनीवसुसंवादे गङ्गामाहात्म्ये पूजादिकथं नाम त्रिचत्वारिंशत्तमो ऽध्यायः  
  
  
  
  
