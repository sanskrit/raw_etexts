---
title: Brahmanda-Purana, Part 3

---
## Intro
  
  
  
  
Brahmanda-Purana, Part 3  
  
  
  
  
Brahmanda-Purana  
Part 3 (44 Adhyayas)  
  
  
Based on the edition Bombay : Venkatesvara Steam Press (or a reprint thereof)  
  
  
Input by members of the SANSKNET-project  
(www.sansknet.org)  
  
  
  
  
This GRETIL version has been converted from a custom Devanagari encoding.  
Consequently, many word boundaries are not marked by spaces.  
The Nagari e-text follows the layout and graphic appearance of the printed   
edition very closely. It even adds blanks when a line break cuts through   
a word or compound.  
These and other irregularities cannot be standardized at present.  
  
The text is in need of further proof reading!  
Mistakes may stem from the Devanagari version, or they may have occured during  
conversion. In case of doubt, they may be checked against the online Devanagari  
files avaible from the SANSKNET server.   
Please report possible conversion errors.  
This will help improve the routine for future tasks.  
  
  
  


## पाठः
  
  
  
  
  
  
  
अथोत्तरभागप्रारमभः  
  
श्रुत्वा पादं तृतीयं तु क्रान्तं सूतेन धीमता  ।  
ततश्चतुर्थं पप्रच्छुः पादं वै ऋषिसत्तमाः  ॥ ब्न्द्प्_३,१।१ ॥   
पादः क्रान्तस्तृतीयो ऽयमनुषङ्गेण नस्त्वया  ।  
चतुर्थं विस्तरात्पादं संहारं पारिकीर्त्तय  ॥ ब्न्द्प्_३,१।२ ॥   
मन्वन्तराणि सर्वाणि पूर्वाण्येवापरैः सह  ।  
सप्तर्षीणामथैतेषां साम्प्रतस्यान्तरे मनोः  ॥ ब्न्द्प्_३,१।३ ॥   
विस्तरावयवं चैव निसर्गस्य महात्मनः  ।  
विस्तरेणानुपूर्व्या च सर्वमेव ब्रवीहि नः  ॥ ब्न्द्प्_३,१।४ ॥   
सूत उवाच  
भवतां कथयिष्यामि सर्वमेतद्यथातथम्  ।  
पादं त्विमं ससंहारं चतुर्थं मुनिसत्तमाः  ॥ ब्न्द्प्_३,१।५ ॥   
मनोर्वैवस्वतस्येमं साम्प्रतस्य महात्मन्नः  ।  
विस्तरेणानुपूर्व्या च निसर्गं शृणुत द्विजाः  ॥ ब्न्द्प्_३,१।६ ॥   
मन्वन्तराणां सङ्क्षेपं भविष्यैः सह सप्तभिः  ।  
प्रलयं चैव लोकानां ब्रुवतो मे निबोधत  ॥ ब्न्द्प्_३,१।७ ॥   
एतान्युक्तानि वै सम्यक्सप्तसप्तसु वै प्रजाः  ।  
मन्वन्तराणि सङ्क्षेपाच्छृणुता नागतानि मे  ॥ ब्न्द्प्_३,१।८ ॥   
सावर्णस्य प्रवक्ष्यामि मनोर्वैवस्वतस्य ह  ।  
भविष्यस्य भविष्यं तु समासात्तन्निबोधत  ॥ ब्न्द्प्_३,१।९ ॥   
अनागताश्च सप्तैव स्मृतास्त्विह महर्षयः  ।  
कौशिको गालवश्चैव जामदग्न्यश्च भार्गवः  ॥ ब्न्द्प्_३,१।१० ॥   
द्वैपायनो वशिष्टश्च कृपः शारद्वतस्तथा  ।  
आत्रेयो दीप्तिमांश्चैव ऋषयशृङ्गस्तु काश्यपः  ॥ ब्न्द्प्_३,१।११ ॥   
भरद्वाजस्तथा द्रौणिरश्वत्थामा महायशाः  ।  
एते सप्त महात्मानो भविष्याः परमर्षयः  ।  
सुतपाश्चामिताभाश्च सुखाश्चैव गणास्त्रयः  ॥ ब्न्द्प्_३,१।१२ ॥   
तेषां गणस्तु देवानामेकैको विंशकः स्मृतः  ।  
नामतस्तु प्रवक्ष्यामि निबोधध्वं समाहिताः  ॥ ब्न्द्प्_३,१।१३ ॥   
ऋतुस्तपश्च शुक्रश्च कृतिर्नेमिः प्रभाकरः  ।  
प्रभासो मासकृद्धर्मस्तेजोरश्मिः क्रतुर्विराट्  ॥ ब्न्द्प्_३,१।१४ ॥   
अर्चिष्मान् द्योतनो भानुर्यशः कीर्त्तिर्बुधो धृतिः  ॥ ब्न्द्प्_३,१।१५ ॥   
विंशतिः सुतपा ह्येते नामभिः परिकीर्त्तिताः  ।  
प्रभुर्विभुर्विभासश्च जेता हन्ता रिहा ऋतुः  ॥ ब्न्द्प्_३,१।१६ ॥   
सुमतिः प्रमतिर्दीप्तिः समाख्यातो महो महान्  ।  
देही मुनिरिनः पोष्टा समः सत्यश्च विश्रुतः  ॥ ब्न्द्प्_३,१।१७ ॥   
इत्येतेह्यमिताभास्तु विंशतिः परिकीर्त्तिताः  ।  
दामो दानी ऋतः सोमो वित्तं वैद्यो यमो निधिः  ॥ ब्न्द्प्_३,१।१८ ॥   
होमो हव्यं हुतं दानं देयं दाता तपः शमः  ।  
ध्रुवं स्थानं विधानं च नियमश्चेति विंशतिः  ॥ ब्न्द्प्_३,१।१९ ॥   
सुखा ह्येते समाख्याताः सावर्ण्ये प्रथर्मेतरे  ।  
मारीचस्यैव ते पुत्राः कश्यपस्य महात्मनः  ॥ ब्न्द्प्_३,१।२० ॥   
साम्प्रतस्य भविष्यन्ति षष्टिर्देवास्तदन्तरे  ।  
सावर्णस्य मनोः पुत्रा भविष्यन्ति नवैव तु  ॥ ब्न्द्प्_३,१।२१ ॥   
विरजाश्चार्वरीवांश्च निर्मोकाद्यास्तथा परे  ।  
नव चान्येषु वक्ष्यामि सावर्णेष्वन्तरेषु वै  ॥ ब्न्द्प्_३,१।२२ ॥   
सावर्णमनवश्चान्ये भविष्या ब्रह्मणः सुताः  ।  
मेरुसावर्णितस्ते वै चत्वारो दिव्यदृष्टयः  ॥ ब्न्द्प्_३,१।२३ ॥   
दक्षस्य ते हि वौहित्राः क्रियाया दुहितुः सुताः  ।  
महता तपसा युक्ता मेरुपृष्ठे महौ जसः  ॥ ब्न्द्प्_३,१।२४ ॥   
ब्रह्मादिभिस्तेजनिता दक्षेणैव च धीमता  ।  
महर्लोकं गता वृत्ता भविष्या मेरुमाश्रिताः  ॥ ब्न्द्प्_३,१।२५ ॥   
महानुभावास्ते पूर्वं जज्ञिरे चाक्षुषेन्तरे  ।  
जज्ञिरे मनवस्ते हि भविष्यानागतान्तरे  ॥ ब्न्द्प्_३,१।२६ ॥   
प्राचेतसस्य दक्षस्य दौहित्रा मनवस्तु ये  ।  
सावर्णा नामतः पञ्च चत्वारः परमर्षिजाः  ॥ ब्न्द्प्_३,१।२७ ॥   
सञ्ज्ञापुत्रस्तु सावर्णिरेको वैवस्वतस्तथा  ।  
ज्येष्ठः सञ्ज्ञासुतो नाम मुर्वैवस्वतः प्रभुः  ॥ ब्न्द्प्_३,१।२८ ॥   
वैवस्वतेंऽतरे प्राप्ते समुत्पत्तिस्तयोः शुभा  ।  
चतुर्दशैते मनवः कीर्तिता कीर्तिवर्द्धनाः  ॥ ब्न्द्प्_३,१।२९ ॥   
वेदे स्मृतौ पुराणे च सर्वे ते प्रभविष्णवः  ।  
प्रजानां पतयः सर्वे भूतानां पतयः स्थिताः  ॥ ब्न्द्प्_३,१।३० ॥   
तैरियं पृथिवी सर्वा सप्तद्वीपा सपत्तना  ।  
पूर्णं युगसहस्रं वै परिपाल्या नरेश्वरैः  ॥ ब्न्द्प्_३,१।३१ ॥   
प्रजाभिस्तपसा चैव विस्तरस्तेषु वक्ष्यते  ।  
चतुर्द्दशैते विज्ञेयाः सर्गाः स्वायम्भुवादयः  ॥ ब्न्द्प्_३,१।३२ ॥   
मन्वन्तराधिकारेषु वर्त्तन्ते ऽत्र सकृत्सकृत्  ।  
विनिवृत्ताधिकारास्ते महार्लोकं समाश्रिताः  ॥ ब्न्द्प्_३,१।३३ ॥   
समतीतास्तु ये तेषामष्टौ षट् च तथापरे  ।  
पूर्वेषु साम्प्रतश्चायं शास्ति वैवस्वतः प्रभुः  ॥ ब्न्द्प्_३,१।३४ ॥   
ये शिष्टास्तान्प्रवक्ष्यामि सह देवर्षिदानवैः  ।  
सह प्रजा निसर्गेण सर्वांस्ते ऽनागतान्द्विजः  ॥ ब्न्द्प्_३,१।३५ ॥   
वैवस्वत निसर्गेण तेषां ज्ञेयस्तु विस्तरः  ।  
अनूना नातिरिक्तास्ते यस्मात्मर्वे विवस्वतः  ॥ ब्न्द्प्_३,१।३६ ॥   
पुनरुक्तबहुत्वात्तु न वक्ष्ये तेषु विस्तरम्  ।  
मन्वन्तरेषु भाव्येषु भूतेष्वपि तथैव च  ॥ ब्न्द्प्_३,१।३७ ॥   
कुलेकुले निसर्गास्तु तस्माज्ज्ञेया विभागशः  ।  
तेषामेव हि सिद्ध्यर्थं विस्तरेण क्रमेण च  ॥ ब्न्द्प्_३,१।३८ ॥   
दक्षस्य कन्या धर्मिष्ठा सुव्रता नाम विश्रुता  ।  
सर्वकन्यावरिष्ठा तु ज्येष्ठा या वीरिणीसुता  ॥ ब्न्द्प्_३,१।३९ ॥   
गृहीत्वा तां पिता कन्यां जगाम ब्रह्मणो ऽतिके  ।  
वैराजस्थमुपासीनं धर्मेण च भवेन च  ॥ ब्न्द्प्_३,१।४० ॥   
भवधर्मसमीपस्थं दक्षं ब्रह्माभ्यभाषत  ।  
दक्ष कन्या तवेयं वै जनयिष्यति सुव्रता  ॥ ब्न्द्प्_३,१।४१ ॥   
चतुरो वै मनून्पुत्रांश्चातुर्वर्ण्यकराञ्छुभान्  ।  
ब्रह्मणो वचनं श्रुत्वा दक्षो धर्मो भवस्तदा  ॥ ब्न्द्प्_३,१।४२ ॥   
तां कन्यां मनसा जग्मुस्त्रयस्ते ब्रह्मणा सह  ।  
सत्याभिध्यायिनां तेषां सद्यः कन्या व्यजायत  ॥ ब्न्द्प्_३,१।४३ ॥   
सदृशानूपतस्तेषां चतुरो वै कुमारकान्  ।  
संसिद्धाः कार्यकरणे सम्भूतास्ते श्रियान्विताः  ॥ ब्न्द्प्_३,१।४४ ॥   
उपभोगासमर्थैश्च सद्योजातैः शरीरकैः  ।  
ते दृष्ट्वा तान्स्वयम्भूतान्ब्रह्मव्याहारिणस्तदा  ॥ ब्न्द्प्_३,१।४५ ॥   
सरम्ब्धा वै व्यकर्षन्त मम पुत्रो ममेत्युत  ।  
अभिध्यायात्मनोत्पन्नानूचुर्वै ते परस्परम्  ॥ ब्न्द्प्_३,१।४६ ॥   
यो यस्य वपुषा तुल्यो भजतां सततं सुतम्  ।  
यस्य यः सदृशश्चापि रूपे वीर्ये च मानतः  ॥ ब्न्द्प्_३,१।४७ ॥   
तं गृह्णातु स भद्रं वो वर्णतो यस्य यः समः  ।  
ध्रुवं रूपं पितुः पुत्रः सो ऽनुरुध्यति सर्वदा  ॥ ब्न्द्प्_३,१।४८ ॥   
तस्मादात्मसमः पुत्रः पितुर्मातुश्च वीर्यतः  ।  
एवं ते समयं कृत्वा सर्वेषां जगृहः सुतान्  ॥ ब्न्द्प्_३,१।४९ ॥   
चाक्षुषस्यान्तरे ऽतीते प्राप्ते वैवस्वतस्य ह  ।  
रुचेः प्रजापतेः पुत्रो रौच्यो नामाभवत्सुतः  ॥ ब्न्द्प्_३,१।५० ॥   
भूत्यामुत्पादितो यस्तु भौत्यो नाम कवेः सुतः  ।  
वैवस्वतेंऽतरे जातौ द्वौ मनू तु विवस्वतः  ॥ ब्न्द्प्_३,१।५१ ॥   
वैवस्वतो मनुर्यश्च सावर्णो यश्च वै श्रुतः  ।  
ज्ञेयः सञ्ज्ञासुतो विद्वान्मनुर्वैवस्वतः प्रभुः  ॥ ब्न्द्प्_३,१।५२ ॥   
सवर्णायाः सुतश्चान्यः स्मृतो वैवस्वतो मनुः  ।  
सावर्णम नवो ये च चत्वारस्तु महर्षिजाः  ॥ ब्न्द्प्_३,१।५३ ॥   
तपसा सम्भृतात्मानः स्वेषु मन्वन्तरेषु वै  ।  
भविष्येषु भविष्यन्ति सर्वकार्यार्थसाधकाः  ॥ ब्न्द्प्_३,१।५४ ॥   
प्रथमे मेरुसावर्णेदक्षपुत्रस्य वै मनोः  ।  
परामरीचिगर्भाश्च सुधर्माणश्च ते त्रयः  ।  
सम्भूताश्च महात्मानः सर्वे वैवस्वतेन्तरे  ॥ ब्न्द्प्_३,१।५५ ॥   
दक्षपुत्रस्य पुत्रास्ते रोहितस्य प्रजापतेः  ।  
भविष्यन्ति भविष्यास्तु एकैको द्वादशो गणः  ॥ ब्न्द्प्_३,१।५६ ॥   
ऐश्वरश्च ग्रहो राहुर्वाकुर्वंशस्तथैव च  ।  
पारा द्वादश विज्ञेया उत्तरांस्तु निबोधत  ॥ ब्न्द्प्_३,१।५७ ॥   
वाजिपो वाजिजिच्चैव प्रभूतिश्च ककुद्यथ  ।  
दधिक्रावा विपक्वश्च प्रणीतो विजयो मधुः  ॥ ब्न्द्प्_३,१।५८ ॥   
उतथ्योत्तमकौ द्वौ तु द्वादशैते मरीचयः  ।  
सुधर्माणस्तु वक्ष्यामि नामतस्तान्निबोधत  ॥ ब्न्द्प्_३,१।५९ ॥   
वर्णस्तथाथगर्विश्च भुरण्यो व्रजनो ऽमितः  ।  
अमितो द्रवकेतुश्च जम्भो ऽथाजस्तु शक्रकः  ॥ ब्न्द्प्_३,१।६० ॥   
सुनेमिर्द्युतयश्चैव सुधर्माणः प्रकीर्तिताः  ।  
तेषामिन्द्रस्तदा भाव्यो ह्यद्भुतो नाम नामतः  ॥ ब्न्द्प्_३,१।६१ ॥   
स्कन्दो ऽसौ पार्वतीयो वै कार्तिकेयस्तु पावकिः  ।  
मेधातिथिश्च पौलस्त्यो वसुः काश्यप एवं च  ॥ ब्न्द्प्_३,१।६२ ॥   
ज्योतिष्मान्भार्गवाश्चैव द्युतिमानङ्गिरास्तथा  ।  
वसिनश्चैव वासिष्ठ आत्रेयो हव्यवाहनः  ॥ ब्न्द्प्_३,१।६३ ॥   
सुतपाः पौलहश्चैव सप्तैते रोहितेतरे  ।  
धृतिकेतुर्दीप्तिकेतुः शापहस्तनिरामयाः  ॥ ब्न्द्प्_३,१।६४ ॥   
पृथुश्रवास्तथानीको भूरिद्युम्नो बृहद्यशः  ।  
प्रथमस्य तु सावर्णेर्नव पुत्राः प्रकीर्तिताः  ॥ ब्न्द्प्_३,१।६५ ॥   
दशमे त्वथ पर्याये धर्मपुत्रस्य वै मनोः  ।  
द्वीतीयस्य तु सावर्णेर्भाव्यस्यैवान्तरे मनोः  ॥ ब्न्द्प्_३,१।६६ ॥   
सुधामानो विरुद्धाश्च द्वावेव तु गणौ स्मृतौ  ।  
दीप्तिमन्तश्च ते सर्वे शतसङ्ख्याश्च ते समाः  ॥ ब्न्द्प्_३,१।६७ ॥   
प्राणानां यच्छतं प्रोक्तं ऋषिभिः पुरषेति वै  ।  
देवास्ते वै भविष्यन्ति धर्मपुत्रस्य वै मनोः  ॥ ब्न्द्प्_३,१।६८ ॥   
तेषामिन्द्रस्तथा विद्वान्भविष्यः शान्तिरुच्यते  ।  
हविष्मान्पौलहः श्रीमान्सुकीर्तिश्चाथ भार्गवः  ॥ ब्न्द्प्_३,१।६९ ॥   
आपोमूर्तिस्तथात्रेयो वसिष्ठश्चापवः स्मृतः  ।  
पौलस्त्यो ऽप्रतिमश्चापि नाभागश्चैव काश्यपः  ॥ ब्न्द्प्_३,१।७० ॥   
अभिमन्युश्चाङ्गिरसः सप्तैते परमर्षयः  ।  
सुक्षेत्रश्चोत्तमौजाश्च भूरिसेनश्च वीर्यवान्  ॥ ब्न्द्प्_३,१।७१ ॥   
शतानीको निरामित्रो वृषसेनो जयद्रथः  ।  
भूरिद्युम्नः सुवर्चाश्च दशैतेमानवाः स्मृताः  ॥ ब्न्द्प्_३,१।७२ ॥   
एकादशे तु पर्याये सावर्णे वै तृतीयके  ।  
निर्वाणरतयो देवाः कामगा वै मनोजवाः  ॥ ब्न्द्प्_३,१।७३ ॥   
गणास्त्वेते त्रयः ख्याता देवातानां महात्मनाम्  ।  
एकैकस्त्रिंशतस्तेषां गणस्तु त्रिदिवौकसाम्  ॥ ब्न्द्प्_३,१।७४ ॥   
मासस्याहानि त्रिंशत्तु यानि वै कवयो विदुः  ।  
निर्वाणरतयो देवा रात्रयस्तु विहङ्गमाः  ॥ ब्न्द्प्_३,१।७५ ॥   
गणस्तृतीयो यः प्रोक्ते देवतानां भविष्यति  ।  
मनोजवा मूरूर्त्तास्तु इति देवाः प्रकीर्तिताः  ॥ ब्न्द्प्_३,१।७६ ॥   
एते हि ब्रह्मणः पुत्रा भविष्या मानवाः स्मृताः  ।  
तेषामिद्रो वृषा नाम भविष्यः सुरराट् ततः  ॥ ब्न्द्प्_३,१।७७ ॥   
तेषां सप्तऋषींश्चापि कीर्त्यमानान्निवौधत  ।  
हविष्मान्काश्यपश्चापि वपुष्मांश्चैव भार्गवः  ॥ ब्न्द्प्_३,१।७८ ॥   
आरुणिश्च तथात्रेयो वसिष्ठो नग एव च  ।  
पुष्टिराङ्गिरसो ज्ञेयः पौलस्त्यो निश्चरस्तथा  ॥ ब्न्द्प्_३,१।७९ ॥   
पौलहो ह्यतितेजश्च देवा ह्येकादशेन्तरे  ।  
सर्ववेगः सुधर्मा च देवानीकः पुरोवहः  ॥ ब्न्द्प्_३,१।८० ॥   
क्षेमधर्मा ग्रहेषुश्च आदर्शः पैण्ड्रको मरुः  ।  
सावर्णस्य तु ते पुत्राः प्राजापत्यस्य वै नव  ॥ ब्न्द्प्_३,१।८१ ॥   
द्वादशे त्वथ पर्याये रुद्रपुत्रस्य वै मनोः  ।  
चतुर्थो रुद्रसावर्णो देवांस्तस्यान्तरे शृणु  ॥ ब्न्द्प्_३,१।८२ ॥   
पञ्चैव तुगणाः प्रोक्ता देवतानामनागताः  ।  
हरिता रोहिताश्चैव देवाः सुमनसस्तथा  ॥ ब्न्द्प्_३,१।८३ ॥   
सुकर्माणः सुतरश्च विद्वांश्चैव सहस्रदः  ।  
पर्वतो ऽनु चरश्चैव अपाशुश्च मनोजवः  ॥ ब्न्द्प्_३,१।८४ ॥   
ऊर्जा स्वाहा स्वधा तारा दशेते हरिताः स्मृताः  ।  
तपो ज्ञानी मृतिश्चैव वर्चा बन्धुश्च यः स्मृतः  ॥ ब्न्द्प्_३,१।८५ ॥   
रजश्चैव तु राजश्च स्वर्णपादस्तथैव च  ।  
पुष्टिर्विधिश्च वै देवा दशैते रोहिताः स्मृताः  ॥ ब्न्द्प्_३,१।८६ ॥   
तुष्ताद्यास्तु ये देवास्त्रय स्त्रिंशत्प्रकीर्तिताः  ।  
ते वै सुमनसो वेद्यान्निबोधत सुकर्मणः  ॥ ब्न्द्प्_३,१।८७ ॥   
सुपर्वा वृषभः पृष्टा कपिद्युम्नविपश्चितः  ।  
विक्रमश्च क्रमश्चैव विभृतः कान्त एव च  ॥ ब्न्द्प्_३,१।८८ ॥   
एते देवाः सुकर्माणः सुतरांश्च निबोधत  ।  
वर्षो दिव्यस्तथाञ्जिष्ठो वर्चस्वी द्युतिमान्कविः  ॥ ब्न्द्प्_३,१।८९ ॥   
शुभो हविः कृतप्राप्तिर्व्यापृतो दशमस्तथा  ।  
सुतारा नामतस्त्वेते देवा वै सम्प्रकीर्तिताः  ॥ ब्न्द्प्_३,१।९० ॥   
तेषामिन्द्रस्तु विज्ञेयो ऋतधामा महायशाः  ।  
द्युतिर्वसिष्ठपुत्रस्तु आत्रेयः सुतपास्तथा  ॥ ब्न्द्प्_३,१।९१ ॥   
तपोमूर्तिस्त्वाङ्गिरसस्तपस्वी काश्यपस्तथा  ।  
तपोधनश्च पौलस्त्यः पौलहश्च तपोरतिः  ॥ ब्न्द्प्_३,१।९२ ॥   
भार्गवः सप्तमस्तेषां विज्ञेयस्तु तपोधृतिः  ।  
एते सप्तर्षयः सिद्धा अन्त्ये सावर्णिकेंऽतरे  ॥ ब्न्द्प्_३,१।९३ ॥   
देववानुपदेवश्च देवश्रेष्ठो विदूरथः  ।  
मित्रवान् मित्रसेनो ऽथ चित्रसेनो ह्यमित्रहा  ॥ ब्न्द्प्_३,१।९४ ॥   
मित्रबाहुः सुवर्चाश्च द्वादशस्य मनोः सुताः  ।  
त्रयोदशेतु पर्याये भाव्ये रौच्येन्तरे पुनः  ॥ ब्न्द्प्_३,१।९५ ॥   
त्रय एव गणाः प्रोक्ता देवानां तु स्वयम्भुवा  ।  
ब्रह्मणो मानसाः पुत्रास्ते हि सर्वे महात्मनः  ॥ ब्न्द्प्_३,१।९६ ॥   
सुत्रामाणः सुधर्माणः सुकर्माणश्च ते त्रयः  ।  
त्रिदशानां गणाः प्रोक्ता भविष्याः सोमपायिनाम्  ॥ ब्न्द्प्_३,१।९७ ॥   
त्रयस्त्रिशद्देवता याः पृथगिज्यास्तु याज्ञिकैः  ।  
आज्येन पृषदाज्येन ग्रहश्रेष्टेन चैव ह  ॥ ब्न्द्प्_३,१।९८ ॥   
ये वै देवास्त्रयस्त्रिंशत्पृथक्त्वेन निबोधत  ।  
सुत्रामाणः प्रयाज्यास्तु आज्याशा ये तु साम्प्रतम्  ॥ ब्न्द्प्_३,१।९९ ॥   
सुकर्माणो ऽनुयाज्याख्याः पृषदाज्याशिनस्तु ये  ।  
उपयाज्याः सुधर्माण इति देवाः प्रकीर्त्तिताः  ॥ ब्न्द्प्_३,१।१०० ॥   
दिवस्पतिर्महासत्वस्तेषामिन्द्रो भविष्यति  ।  
पुलहात्मजपुत्रास्ते विज्ञेयास्तु रुचेः सुताः  ॥ ब्न्द्प्_३,१।१०१ ॥   
अङ्गिराश्चैव धृतिमान् पौलस्त्यो ऽप्यव्ययस्तु सः  ।  
पौलहस्तत्त्वदर्शी छ भार्गवश्च निरुप्सुकः  ॥ ब्न्द्प्_३,१।१०२ ॥   
निष्प्रकम्प्यस्तथात्रेयो निर्मोहः काश्यपस्तथा  ।  
सुतपाश्चैव वासिष्ठः सप्तैते तु त्रयोदश  ॥ ब्न्द्प्_३,१।१०३ ॥   
चित्रसेनो विचित्रश्च नयो धर्मो धृतो भवः  ।  
अनेकः क्षत्रविद्धश्च सुरसो निर्भयो दश  ॥ ब्न्द्प्_३,१।१०४ ॥   
रौच्यस्यैते मनोः पुत्रा ह्यन्तरे तु त्रयोदशे  ।  
चतुर्दशे तु पर्याये भौत्यस्याप्यन्तरे मनोः  ॥ ब्न्द्प्_३,१।१०५ ॥   
देवतानां गणाः पञ्च प्रोक्ता ये तु भविष्यति  ।  
चाक्षुषाश्च पवित्राश्च कनिष्ठा भ्राजितास्तथा  ॥ ब्न्द्प्_३,१।१०६ ॥   
वाचावृद्धाश्च इत्येते पञ्च देवगणाः स्मृताः  ।  
निषादाद्याः स्वराः सप्त सप्त तान्विद्धि चाक्षुषान्  ॥ ब्न्द्प्_३,१।१०७ ॥   
बृहदाद्यानि सामानि कनिष्ठान्सप्त तान्विदुः  ।  
सप्त लोकाः पवित्रास्ते भ्राजिताः सप्तसिन्धवः  ॥ ब्न्द्प्_३,१।१०८ ॥   
वाचावृद्धानृषीन्विद्धि मनोः स्वायभुवस्य ये  ।  
सर्वे मन्वन्तरेद्राश्च विज्ञेयास्तुल्यलक्षणाः  ॥ ब्न्द्प्_३,१।१०९ ॥   
तेजसा तपसा वुद्ध्या बलश्रुतपराक्रमैः  ।  
त्रैलोक्ये यानि सत्त्वानि गतिमन्ति ध्रुवाणि च  ॥ ब्न्द्प्_३,१।११० ॥   
सर्वशः सर्वैर्गुणैस्तानि इन्द्रास्ते ऽभिभवन्ति वै  ।  
भूतापवादिनो हृष्टा मध्यस्था भूतवादिनः  ॥ ब्न्द्प्_३,१।१११ ॥   
भूताभवादिनः शक्तास्त्रयो वेदाः प्रवादिनाम्  ।  
अग्नीध्रः काश्यपश्चैव पौलस्त्यो मागधश्च यः  ॥ ब्न्द्प्_३,१।११२ ॥   
भार्गवो ह्यग्निवाहुश्च शुचिराङ्गिरसस्तथा  ।  
शुक्रश्चैव तु वासिष्ठः पौलहो मुक्त एव च  ॥ ब्न्द्प्_३,१।११३ ॥   
आत्रेयः श्वाजितः प्रोक्तो मनुपुत्रानतः शृणु  ।  
उरुर्गुरुश्च गम्भीरो बुद्धः शुद्धः शुचिः कृती  ॥ ब्न्द्प्_३,१।११४ ॥   
ऊर्जस्वी सुबलश्चैव भौत्यस्यैते मनोः सुताः  ।  
सावर्णा मनवो ह्येते चत्वारो ब्रह्मणः सुताः  ॥ ब्न्द्प्_३,१।११५ ॥   
एको वैवस्वतश्चैव सावर्णो मनुरुच्यते  ।  
रौच्यो भौत्यश्च यौ तौ तु मतौ पौलहभार्गवौ  ।  
भौत्यस्यैवाधिपत्ये तु तूर्णं कल्पस्तु पूर्यते  ॥ ब्न्द्प्_३,१।११६ ॥   
सूत उवाच  
निःशेषेषु तु सर्वेषु तदा मन्वन्तरेष्विह  ॥ ब्न्द्प्_३,१।११७ ॥   
अन्ते ऽनेकयुगे तस्मिन्क्षीणे संहार उच्यते  ।  
सप्तैते भार्गवा देवा अन्ते मन्वन्तरे तदा  ॥ ब्न्द्प्_३,१।११८ ॥   
भुक्त्वा त्रैलोक्यम ध्यस्था युगाख्या ह्येकसप्ततीः  ।  
पितृभिर्मनुभिः सार्द्धं क्षीणे मन्वन्तरे तदा  ॥ ब्न्द्प्_३,१।११९ ॥   
अनाधारमिदं सर्वं त्रैलोक्यं वै भविष्यति  ।  
ततः स्थाना नि शुभ्राणि स्थानिनां तानि वै तदा  ॥ ब्न्द्प्_३,१।१२० ॥   
प्रभ्रशयन्ते विमुक्तानि तारा ऋक्षग्रहैस्तथा  ।  
ततस्तेषु व्यतीतेषु त्रैलोक्यस्येश्वरेष्विह  ॥ ब्न्द्प्_३,१।१२१ ॥   
सम्प्रप्तेषु महर्लोकं यस्मिंस्ते कल्पवासिनः  ।  
अजिताद्या गणा यत्र आयुष्मन्तश्चतुर्दश  ॥ ब्न्द्प्_३,१।१२२ ॥   
मन्वन्तरेषु सर्वेषु देवास्ते वै चतुर्द्दश  ।  
सशरीराश्च श्रूयन्ते जनलोके सहानुगाः  ॥ ब्न्द्प्_३,१।१२३ ॥   
एवं देवेष्वतीतेषु महर्लोकाज्जनं प्रति  ।  
भूतादिष्ववशिष्टेषु स्थावरां तेषु तेषु वै  ॥ ब्न्द्प्_३,१।१२४ ॥   
शून्येषु लोकस्थानेषु महान्तेषु भुवादिषु  ।  
देवेषु च गतेष्वूर्द्ध्वं सायुज्यं कल्पवासिनाम्  ॥ ब्न्द्प्_३,१।१२५ ॥   
संहृत्य तास्ततो ब्रह्मा देवर्षिपितृदानवान्  ।  
संस्थापयति वै सर्गमहर्दृष्ट्वा युगक्षये  ॥ ब्न्द्प्_३,१।१२६ ॥   
चतुर्युगसहस्रान्तमहर्यद्ब्रह्मणो विदुः  ।  
रात्रिं युगसहस्रान्तां ते ऽहोरात्रविदो जनाः  ॥ ब्न्द्प्_३,१।१२७ ॥   
नैमित्तिकः प्राकृतिको यश्चैवात्यन्तिकोर्ऽथतः  ।  
त्रिविधिः सर्वभूतानामित्येष प्रतिसञ्चरः  ॥ ब्न्द्प्_३,१।१२८ ॥   
ब्राह्मो नैमित्तिकस्तस्य कल्पदाहः प्रसंयमः  ।  
प्रतिसर्गे तु भूतानां प्राकृतः करणक्षयः  ॥ ब्न्द्प्_३,१।१२९ ॥   
ज्ञानाच्चात्यन्तिकः प्रोक्तः कारणानामसम्भवः  ।  
ततः संहृत्य तान्ब्रह्मा देवांस्त्रैलोक्यवासिनः  ॥ ब्न्द्प्_३,१।१३० ॥   
प्रहरति प्रकुरुते सर्गस्य प्रलयं पुनः  ।  
सुषुप्सुर्भगवान्ब्रह्मा प्रजाः संहरते तदा  ॥ ब्न्द्प्_३,१।१३१ ॥   
ततो युगसहस्रान्ते सम्प्राप्ते च युगक्षये  ।  
तत्रात्मस्थाः प्रजाः कर्तुं प्रपेदे स प्रजापतिः  ॥ ब्न्द्प्_३,१।१३२ ॥   
तदा भवत्यनावृष्टिः सन्तता शतवार्षिकी  ।  
तया यान्यल्पसाराणि सत्त्वानि वृथिवीतले  ॥ ब्न्द्प्_३,१।१३३ ॥   
तान्येवात्र प्रलीयन्ते भूमित्वमुपयान्ति च  ।  
सप्तरश्मिरथो भूत्वा उदत्तिष्ठद्विभावसुः  ॥ ब्न्द्प्_३,१।१३४ ॥   
असह्यरश्मिर्भगवान्पिबत्यम्भो गनस्तिभिः  ।  
हरीतारश्मयस्तस्यदीप्यमानास्तु सप्ततिः  ॥ ब्न्द्प्_३,१।१३५ ॥   
भूय एव विवर्त्तन्ते व्याप्नुवन्त्ॐबरं शनैः  ।  
भौमं काष्ठेन्धनं तेजो भृशमद्भिस्तु दीप्यते  ॥ ब्न्द्प्_३,१।१३६ ॥   
तस्मादुदकभृत्सूर्यस्तपतीति हि कथ्यते  ।  
नावृष्ट्या तपते सूर्य्यो नावृष्ट्या परिषिच्यते  ॥ ब्न्द्प्_३,१।१३७ ॥   
नावृष्ट्या परिविश्येत वारिणा दीप्यते रविः  ।  
तस्मादपः पिबन्यो वै दीप्यते रविरम्बरे  ॥ ब्न्द्प्_३,१।१३८ ॥   
तस्य ते रश्मयः सप्त पिबन्त्यम्भो महार्णवात्  ।  
तेनाहारेण सन्दीप्ताः सूर्याः सप्त भवन्त्युत  ॥ ब्न्द्प्_३,१।१३९ ॥   
ततस्ते रश्मयः सप्त सूर्यभूताश्चतुर्द्दिशम्  ।  
चतुर्लोकमिमं सर्वं दहन्ति शिखिनस्तदा  ॥ ब्न्द्प्_३,१।१४० ॥   
प्राप्नुवन्ति च ताभिस्तु ह्यूर्द्ध्वं चाधश्च रश्मिभिः  ।  
दीप्यन्ते भास्कराः सप्त युगान्ताग्निप्रतापिनः  ॥ ब्न्द्प्_३,१।१४१ ॥   
ते वारिणा प्रदीप्ताश्च बहुसाहस्ररश्मयः  ।  
स्वं समावृत्य तिष्ठन्ति निर्दहन्तो वसुन्धराम्  ॥ ब्न्द्प्_३,१।१४२ ॥   
ततस्तेषां प्रतापेन दह्यमाना वसुन्धरा  ।  
साद्रिनद्यर्णवा पृथ्वी निस्नेहा समपद्यत  ॥ ब्न्द्प्_३,१।१४३ ॥   
दीप्ताभिः सन्तताभिश्च चित्राभिश्च समन्ततः  ।  
अधश्चोर्ध्वं च तिर्यक् च संरूद्धा सूर्यरश्मिभिः  ॥ ब्न्द्प्_३,१।१४४ ॥   
सूर्याग्नीनां प्रवृद्धानां संसृष्टानां परस्परम्  ।  
एकत्वमुपयातानामेकज्वाला भवत्युत  ॥ ब्न्द्प्_३,१।१४५ ॥   
सर्वलोकप्रणाशश्च सो ऽग्निर्भूत्वानुमण्डली  ।  
चतुर्लोकमिदं सर्वं निर्दहत्याशु तेजसा  ॥ ब्न्द्प्_३,१।१४६ ॥   
ततः प्रलीने सर्वस्मिञ्जङ्गमे स्थावरे तथा  ।  
निर्वृक्षा निस्तृणा भूमिः कूर्मपृष्ठसमा भवेत्  ॥ ब्न्द्प्_३,१।१४७ ॥   
अम्बरीषमिवाभाति सर्वमप्यखिलं जगत्  ।  
सर्वमेव तदर्चिर्भिः पूर्णं जाज्वल्यते घनः  ॥ ब्न्द्प्_३,१।१४८ ॥   
भूतले यानि सत्त्वानि महोदधिगतानि च  ।  
ततस्तानि प्रलीयन्ते भूमित्वमुपयान्ति च  ॥ ब्न्द्प्_३,१।१४९ ॥   
द्वीपाश्च पर्वताश्चैव वर्षाण्यथ महोदधिः  ।  
सर्वं तद्भस्मसाच्चक्रे सर्वात्मा पावकस्तु सः  ॥ ब्न्द्प्_३,१।१५० ॥   
समुद्रेभ्यो नदीभ्यश्च पातालेभ्यश्च सर्वशः  ।  
पिबत्यपः समिद्धो ऽग्निः पृथिवीमाश्रितो ज्वलन्  ॥ ब्न्द्प्_३,१।१५१ ॥   
ततः संवर्द्धितः शैलानति क्रम्य ग्रहांस्तथा  ।  
लोकान्संहरते दीप्तो घोरः संवर्त्तको ऽनलः  ॥ ब्न्द्प्_३,१।१५२ ॥   
ततः स पृथिवीं भित्त्वा रसातलमशोष्यत्  ।  
निर्दह्यान्ते तु पातालं वायुलोकमथादहत्  ॥ ब्न्द्प्_३,१।१५३ ॥   
अधस्तात्पृथिवीं दग्ध्वा तूर्द्ध्वं स दहतो दिवम्  ।  
योजनानां सहस्राणि प्रयुतान्यर्बुदानि च  ॥ ब्न्द्प्_३,१।१५४ ॥   
उदतिष्ठञ्शिखास्तस्य बह्व्यः संवर्त्तकस्य तु  ।  
गन्धर्वांश्च पिशाचांश्च समहोरगराक्षसान्  ॥ ब्न्द्प्_३,१।१५५ ॥   
तदा दहति सन्दीप्तो गोलकं चैव सर्वशः  ।  
भूर्लोकं च भुवर्ल्लोकं स्वर्लोकं च महस्तथा  ॥ ब्न्द्प्_३,१।१५६ ॥   
घोरो दहति कालाग्निरेवं लोकचतुष्टयम्  ।  
व्याप्तेषु तेषु लोकेषु तिर्यगूर्द्ध्वमथाग्निना  ॥ ब्न्द्प्_३,१।१५७ ॥   
तत्तेजः समनुप्राप्य कृत्स्नं जगदिदं शनैः  ।  
अयोगुडनिभं सर्वं तदा ह्येवं प्रकाशते  ॥ ब्न्द्प्_३,१।१५८ ॥   
ततो गजकुलाकारास्तडिद्भिः समलङ्कृताः  ।  
उत्तिष्ठन्ति तदा घोरा व्योम्नि संवर्तका घनाः  ॥ ब्न्द्प्_३,१।१५९ ॥   
केचिन्नीलोत्पलश्यामाः केचित्कुमुदसन्निभाः  ।  
केचिद्वैडूर्यसङ्काशा इन्द्रनीलनिभाः परे  ॥ ब्न्द्प्_३,१।१६० ॥   
शङ्खकुन्दनिभाश्चान्ये जात्यञ्जननिभास्तथा  ।  
धूम्रवर्णा घनाः केचित्केचित्पीताःपयोधराः  ॥ ब्न्द्प्_३,१।१६१ ॥   
केचिद्रासभवर्णाभा लाक्षारसनिभास्तथा  ।  
मनशिलाभास्त्वपरे कपोताभास्तथाम्बुदाः  ॥ ब्न्द्प्_३,१।१६२ ॥   
इन्द्रगोपनिभाः केचिद्धरितालनिभास्तथा  ।  
चाषपत्रनिभाः केचिदुत्तिष्ठन्ति घना दिवि  ॥ ब्न्द्प्_३,१।१६३ ॥   
केचित्पुरवराकाराः केचिद्गजकुलोपमाः  ।  
केचित्पर्वतसङ्काशाः केचित्स्थलनिभा घनाः  ॥ ब्न्द्प्_३,१।१६४ ॥   
क्रीडागारनिभाः केचित्केचिन्मीनकुलोपमाः  ।  
बहुरूपा घोररूपा घोरस्वरनिनादिनः  ॥ ब्न्द्प्_३,१।१६५ ॥   
तदा जलधराः सर्वे पूरयन्ति नभस्तलम्  ।  
ततस्ते जलदा घोरराविणो भास्करात्मकाः  ॥ ब्न्द्प्_३,१।१६६ ॥   
सप्तधा संवृतात्मानस्तमग्निं शमयन्त्युत  ।  
ततस्ते जलदा वर्षं मुञ्चन्ति च महौघवत्  ॥ ब्न्द्प्_३,१।१६७ ॥   
सुघोरमशिवं सर्वं नाशयन्ति च पावकम्  ।  
प्रवृष्टैश्च तथात्यर्थं वारिणा पूर्यते जगत्  ॥ ब्न्द्प्_३,१।१६८ ॥   
अद्भिस्तेजोभिभूतं च तदाग्निः प्रविशत्यपः  ।  
नष्टे चाग्नौ वर्षगते पयोदाः पावकोद्भवाः  ॥ ब्न्द्प्_३,१।१६९ ॥   
प्लावयन्तो जगत्सर्वं बृहज्जलपरिस्रवैः  ।  
धाराभिः पूरयन्तीमं चोद्यमानाः स्वयम्भुवा  ॥ ब्न्द्प्_३,१।१७० ॥   
अन्ये तु सलिलौघैस्तु वेलामभिभवन्त्यपि  ।  
साद्रिद्वीपान्तरं पीतं जलमन्नेषु तिष्ठति  ॥ ब्न्द्प्_३,१।१७१ ॥   
पुनः पतति भूमौ तत्पयोधस्तान्नभस्तले  ।  
संवेष्टयति घोरात्मा दिवि वायुः समततः  ॥ ब्न्द्प्_३,१।१७२ ॥   
तस्मिन्नेकार्मवे घोरे नष्टे स्थावारजङ्गमे  ।  
पूर्मे युगसहस्रे वै निःशेषः कल्प उच्यते  ॥ ब्न्द्प्_३,१।१७३ ॥   
अथाम्भसऽऽवृते लोके प्राहुरेकार्मवं बुधाः  ।  
अथ भूमिर्जलं खं च वायुश्चैकार्मवे तदा  ॥ ब्न्द्प्_३,१।१७४ ॥   
नष्टे ऽनले ऽन्धभूते तु प्राज्ञायत न किञ्चन  ।  
पार्थिवास्त्वथ सामुद्रा आपो दैव्याश्च सर्वशः  ॥ ब्न्द्प्_३,१।१७५ ॥   
असरन्त्यो व्रजन्त्यैक्यं सलिलाख्यां भजन्त्युत  ।  
आगतागतिके चैव तदा तत्सलिलं स्मृतम्  ॥ ब्न्द्प्_३,१।१७६ ॥   
प्रच्छाद्यति महीमेतामर्णवाख्यं तु तज्जलम्  ।  
आभाति यस्मात्तद्भाभिर्भाशब्दो व्याप्तिदीप्तिषु  ॥ ब्न्द्प्_३,१।१७७ ॥   
भस्म सर्वमनुप्राप्य तस्मादम्भो निरुच्यते  ।  
नानात्वे चैव शीघ्रे च धातुर्वै अर उच्यते  ॥ ब्न्द्प्_३,१।१७८ ॥   
एकार्मवे तदा ह्यो वै न शीघ्रस्तेन ता नराः  ।  
तस्मिन्युगसहस्रान्ते दिवसे ब्रह्मणो गते  ॥ ब्न्द्प्_३,१।१७९ ॥   
तावन्तं कालमेवं तु भवत्येकार्मवं जगत्  ।  
तदा तु सर्वे व्यापारा निवर्त्तन्ते प्रजापतेः  ॥ ब्न्द्प्_३,१।१८० ॥   
एकमेकार्णवे तस्मिन्नष्टे स्थावरजङ्गमे  ।  
तदा स भवति ब्रह्मा सहस्राक्षः सहस्रपात्  ॥ ब्न्द्प्_३,१।१८१ ॥   
सहस्रशीर्षा सुमनाः सहस्रपात्सहस्रचक्षुर्वदनः सहस्रवाक्  ।  
सहस्रबाहुः प्रथमः प्रजापतिस्त्रयी मयो यः पुरुषो निरुच्यते  ॥ ब्न्द्प्_३,१।१८२ ॥   
आदित्यवर्मा भुवनस्य गोप्ता अपूर्व एकः प्रथमस्तुराषाट्  ।  
हिरण्यगर्भः पुरुषो महान्वै सम्पठ्यते वै रजसः परस्तात्  ॥ ब्न्द्प्_३,१।१८३ ॥   
चतुर्युगसहस्रान्ते सर्वतः सलिलाप्लुते  ।  
सुषुप्सुरप्रकाशेप्सुः स रात्रिं कुरुते प्रभुः  ॥ ब्न्द्प्_३,१।१८४ ॥   
चतुर्विधा यदा शेते प्रजाः सर्वा लयं गताः  ।  
पश्यन्ति तं महात्मानं कालं सप्त महर्षयः  ॥ ब्न्द्प्_३,१।१८५ ॥   
जनलोकं विवर्त्तास्ते तपसा लब्धचक्षुषः  ॥ ब्न्द्प्_३,१।१८५ ॥   
भृग्वादयो महात्मानः पूर्वे व्याख्यातलक्षणाः  ॥ ब्न्द्प्_३,१।१८६ ॥   
सत्यादीन्सप्तलोकान्वै ते हि पश्यन्ति चक्षुषा  ।  
ब्रह्माणं ते तु पश्यन्ति सदा ब्राह्मीषु रात्रिषु  ॥ ब्न्द्प्_३,१।१८७ ॥   
सप्तर्षयः प्रपश्यन्ति स्वप्नं कालं स्वरात्रिषु  ।  
कल्पानां परमेष्टि त्वात्तस्मादाद्यः स पठ्यते  ॥ ब्न्द्प्_३,१।१८८ ॥   
स स्रष्टा सर्वभूतानां कल्पादिषु पुनः पुनः  ।  
एवमेशायित्वा तु ह्यात्मन्येव प्रजापतिः  ॥ ब्न्द्प्_३,१।१८९ ॥   
अथात्मनि महातेजाः सर्वमादाय सर्वकृत्  ।  
ततः स वसते रात्रिं तमस्येकार्णवे जले  ॥ ब्न्द्प्_३,१।१९० ॥   
ततो रात्रिक्षये प्राप्ते प्रति बुद्धः प्रजापतिः  ।  
मनः सिसृक्षया युक्तः सर्गाय निदधे पुनः  ॥ ब्न्द्प्_३,१।१९१ ॥   
एवं स लोके निर्वृत्त उपशान्ते प्रजापतौ  ।  
ब्राह्मे नैमित्तिके तस्मिन्कल्पिते वै प्रसंयमे  ॥ ब्न्द्प्_३,१।१९२ ॥   
देहैर्वियोगः सत्त्वानां तस्मिन्वै कृत्स्नशः स्मृतः  ।  
ततो धग्धेषु भूतेषु सर्वेष्वादित्यरशिमभिः  ॥ ब्न्द्प्_३,१।१९३ ॥   
देवर्षिमनुवर्येषु तस्मिन्नम्बुप्लवे तदा  ।  
गन्धर्वादीनि सत्त्वानि पिशायान्तानि सर्वशः  ॥ ब्न्द्प्_३,१।१९४ ॥   
कल्पादावप्रतप्तानि जनमेवाश्रयन्ति वै  ।  
तिर्यग्योनीनि नरके यानि यानि गतान्यपि  ॥ ब्न्द्प्_३,१।१९५ ॥   
तदा तान्यापि दग्धानि धूतपापानि सर्वशः  ।  
जले तान्युपपद्यन्ते यावत्सम्प्लवते जगत्  ॥ ब्न्द्प्_३,१।१९६ ॥   
व्युष्टायां च रचन्यां तु ब्रह्मणो ऽव्यक्तयोनितः  ।  
जायन्ते हि पुनस्तानि सर्वभूतानि कृतस्नशः  ॥ ब्न्द्प्_३,१।१९७ ॥   
ऋषयो मनवो देवाः प्रजाः सर्वाश्चतुर्विधाः  ।  
तेषामपि च सिद्धानां निधनोत्पत्तिरुच्यते  ॥ ब्न्द्प्_३,१।१९८ ॥   
यथासूर्यस्य लोके ऽस्मिन्नुदयास्तमने स्मृते  ।  
तथा जन्मनिरोधश्च भूतानामिह दृश्यते  ॥ ब्न्द्प्_३,१।१९९ ॥   
आभूतसम्प्लवात्तस्माद्भवः संसार उच्यते  ।  
यथा सर्वाणि भूतानां जायन्ते वर्षणेष्विह  ॥ ब्न्द्प्_३,१।२०० ॥   
स्थावरादीनि नियमात्कल्पे कल्पे तथा प्रजाः  ।  
यथार्त्तावृतुलिङ्गानि नानारूपाणि पर्यये  ॥ ब्न्द्प्_३,१।२०१ ॥   
दृश्यन्ते तानि तान्येव तथा ब्रह्मद्युरात्रिषु  ।  
प्रत्याहारे विसर्गे च गतिमन्ति ध्रुवाणि च  ॥ ब्न्द्प्_३,१।२०२ ॥   
निष्क्रमन्ते विशन्ते च प्रजाः काले प्रजापतिम्  ।  
ब्रह्माणं सर्वभूतानि महायोगं महेश्वरम्  ॥ ब्न्द्प्_३,१।२०३ ॥   
स स्रष्टा सर्वभूतानां कल्पादिषु पुनः पुनः  ।  
व्यक्तो ऽव्यक्तो महादेवस्तस्य सर्वमिदं जगत्  ॥ ब्न्द्प्_३,१।२०४ ॥   
येनैव सृष्टाः प्रथमं प्रयाता आपो हि मार्गेण महीतले ऽस्मिन्  ।  
पूर्वं प्रयातेन यथात्वथापस्तेनैव तेनैव तु स्वर्व्रजन्ति  ॥ ब्न्द्प्_३,१।२०५ ॥   
यथा शूभेन त्वशुभेन चैव तत्रैव तत्रैव विवर्त्तमानाः  ।  
मर्त्यास्तु देहान्तरभावितत्वाद्रवेर्वशादूर्ध्वमधश्चरन्ति  ॥ ब्न्द्प्_३,१।२०६ ॥   
ये चापि देवा मनवः प्रजेशा अन्ये ऽपि ये स्वर्गगताश्च सिद्धाः  ।  
तद्भाविताः ख्यातिवशाश्च धर्म्याः पुनर्विसर्गेण भवन्ति सत्त्वाः  ॥ ब्न्द्प्_३,१।२०७ ॥   
अत ऊर्ध्वं प्रवक्ष्यामि कालमाभूतसम्प्लवम्  ।  
मन्वन्तराणि यानि स्युर्व्याख्यातानि मया द्विजाः  ॥ ब्न्द्प्_३,१।२०८ ॥   
सह प्रजानिसर्गेण सह देवैश्चतुर्द्दश  ।  
सा युगाख्या सहस्रं तु सर्वाण्येवान्तराणि वै  ॥ ब्न्द्प्_३,१।२०९ ॥   
अस्याः सहस्रे द्व पूर्ण विशेषः कल्प उच्यते  ।  
एतद्ब्राह्ममहर्ज्ञेयं तस्य सख्यां निबोधत  ॥ ब्न्द्प्_३,१।२१० ॥   
निमेषतुल्यमात्रा हि कृता लब्दक्षणेन तु  ।  
मानुषाक्षिनिमेषास्तु काष्ठा पञ्चदश स्मृताः  ॥ ब्न्द्प्_३,१।२११ ॥   
नव क्षणस्तु पञ्जैव विंशत्काष्ठा तु ते त्रयः  ।  
प्रस्था सप्तो दकाश्चैव साधिकाक्तु लवः स्मृतः  ॥ ब्न्द्प्_३,१।२१२ ॥   
लवास्त्रिंशत्कला ज्ञेया मुहूर्त्तस्त्रिंशतः कलाः  ।  
मुहूर्त्तास्तु पुनस्त्रिंशदहोरात्रमिति स्थितिः  ॥ ब्न्द्प्_३,१।२१३ ॥   
अहोरात्रं कलानां तु अधिकानि शतानि षट्  ।  
ताश्चैव सङ्ख्याया ज्ञेयाश्चन्द्रादित्यगतिर्यथा  ॥ ब्न्द्प्_३,१।२१४ ॥   
निमेषा दशपञ्चैवं काष्ठा स्तास्त्रिंशतः कला  ।  
त्रिंशत्कला मुहूर्त्तं तु दशभागं कला स्मृतम्  ॥ ब्न्द्प्_३,१।२१५ ॥   
चत्वारिंशत्कलाः पञ्च मुहूर्त्त इति सञ्ज्ञितः  ।  
मुहूर्त्ताश्च लवाश्चापि प्रमाणज्ञैः प्रकल्पिताः  ॥ ब्न्द्प्_३,१।२१६ ॥   
तथानेनाम्भसश्चापिं पलान्यथ त्रयोदश  ।  
मागधेनैव मानेन जलप्रस्थो विधीयते  ॥ ब्न्द्प्_३,१।२१७ ॥   
एते वाराप्लुतप्रस्थाश्चत्वारो नालिकोच्चयः  ।  
हेममाषैः कृतच्छिद्रश्चतुर्भिश्चतुरङ्गुलैः  ॥ ब्न्द्प्_३,१।२१८ ॥   
समाहनि च रात्रौ च मुहूर्त्ता वै द्विनालिकाः  ।  
रवेर्गतिविशेषेण सर्वेष्वेतेषु नित्यशः  ॥ ब्न्द्प्_३,१।२१९ ॥   
अधिकं षट्शतं यच्च कलानां प्रविधीयते  ।  
तदहर्मानुषं ज्ञेयं नाक्षत्रं तु दशाधिकम्  ॥ ब्न्द्प्_३,१।२२० ॥   
सावनेन तु मानेन अब्दो ऽयं मानुषः स्मृतः  ।  
एतद्दिव्यमहोरात्रमिति शास्त्रविनिश्चयः  ॥ ब्न्द्प्_३,१।२२१ ॥   
अह्लानेन तु या सङ्ख्या मासर्त्वयनवार्षिकी  ।  
तदा बद्धमिदं ज्ञानं सञ्ज्ञया ह्युपलक्षितम्  ॥ ब्न्द्प्_३,१।२२२ ॥   
कलानां तु परिमाणं कला इत्यभिधीयते  ।  
यदहो ब्रह्मणः प्रोक्तं दिव्या कोटी तु सा स्मृता  ॥ ब्न्द्प्_३,१।२२३ ॥   
शतानां च सहस्राणि दशद्विगुणितानि च  ।  
नवतिं च सहस्राणि तथैवान्यानि यानि तु  ॥ ब्न्द्प्_३,१।२२४ ॥   
एतच्छ्रुत्वा तु ऋषयो विस्मयं परमाद्भुतम्  ।  
सङ्ख्यासम्भजनं ज्ञानमपृच्छन्सुतरां तदा  ॥ ब्न्द्प्_३,१।२२५ ॥   
ऋषय ऊचुः  
सम्प्रकालन मानं तु मानुषेणैव सम्मतम्  ।  
मानेन श्रोतुमिच्छामः सङ्क्षेपार्थपादाक्षरम्  ॥ ब्न्द्प्_३,१।२२६ ॥   
तेषां श्रुत्वा स देवस्तु वायुर्लोकहिते रतः  ।  
सङ्क्षेपाद्दिव्यचक्षुष्ट्वा त्प्रोवाच वचनं प्रभुः  ॥ ब्न्द्प्_३,१।२२७ ॥   
एते रात्र्यहनी पूर्वं कीर्तिते त्विह लौकिके  ।  
तासां सङ्ख्याथ वर्षाग्रं ब्राह्मे वक्ष्याम्यहःक्षये  ॥ ब्न्द्प्_३,१।२२८ ॥   
कोडीशतानि चत्वारि वर्षाणि मानुषाणि तु  ।  
द्वात्रिंशच्च तथा कोट्यः सङ्ख्याताः सङ्ख्यया द्विजैः  ॥ ब्न्द्प्_३,१।२२९ ॥   
तथा शतसहस्राणि एकोननवतिः पुनः  ।  
अशीतिश्च सहस्राणि एष कालः प्लवस्य तु  ॥ ब्न्द्प्_३,१।२३० ॥   
मानुषाख्येन सङ्ख्यातः कालो ह्याभूतसं प्लवः  ।  
सप्तसूर्यप्रदग्धेषु तदा लोकेषु तेषु वै  ।  
महाभूतषु लीयन्त प्रजाः सर्वाश्चतुर्विधाः  ॥ ब्न्द्प्_३,१।२३१ ॥   
सलिलेनाप्लुते लोके नष्टे स्थावरजङ्गमे  ॥ ब्न्द्प्_३,१।२३२ ॥   
विनिवृत्ते च संहारे उपशान्ते प्रजापतौ  ।  
निरालोके प्रदग्धे तु नैशेन तमसा वृते  ॥ ब्न्द्प्_३,१।२३३ ॥   
ईश्वराधिष्ठिते त्वस्मिं स्तदा ह्येकार्मवे किल  ।  
तावदेकार्मवे ज्ञेयं यावदासीदहः प्रभोः  ॥ ब्न्द्प्_३,१।२३४ ॥   
रात्रिस्तु सलिलावस्था निवृत्तौ वाप्यहः स्मृतम्  ।  
अहोरात्रस्तथैवास्य क्रमेण परिवर्तते  ॥ ब्न्द्प्_३,१।२३५ ॥   
आभूतसम्प्लवो ह्येष अहोरात्रः स्मृतः प्रभोः  ।  
त्रैलोक्ये यानि सत्त्वानि गतिमन्तिध्रुवाणि च  ॥ ब्न्द्प्_३,१।२३६ ॥   
आभूतेभ्यः प्रलीयन्ते तस्मादाभूतसम्प्लवः  ।  
अतीता वर्तमानाश्च तथैवानागताः प्रजाः  ॥ ब्न्द्प्_३,१।२३७ ॥   
दिव्यसङ्ख्या प्रसङ्ख्याता अपरार्धगुणीकृताः  ।  
परार्द्धं द्विगुणं चापि परमायुः प्रकीर्त्ततम्  ॥ ब्न्द्प्_३,१।२३८ ॥   
एतावान्स्थितिकालस्तु ह्यजस्येह प्रजापतेः  ।  
स्थित्यन्तं प्रतिसर्गश्च ब्रह्मणः परमेष्ठिनः  ॥ ब्न्द्प्_३,१।२३९ ॥   
यथा वायुप्रवेगेन दीपार्चिरुपशम्यति  ।  
तथैव प्रतिसर्गेण ब्रह्मा समुपशाम्यति  ॥ ब्न्द्प्_३,१।२४० ॥   
तथा स्वप्रतिसंसृष्टे महदादौ महेश्वरे  ।  
महत्प्रलीयते व्यक्ते गुणसाम्यं ततो भवेत्  ॥ ब्न्द्प्_३,१।२४१ ॥   
इत्येष वः समाख्यातो मया ह्याभूतसम्प्लवः  ।  
ब्रह्मनैमित्तिको ह्येष सम्प्रक्षालनसंयमः  ।  
समासेन समाख्यातो भूयः किं वर्मयामि वः  ॥ ब्न्द्प्_३,१।२४२ ॥   
य इदं धारयेन्नित्यं शृणुयाद्वाप्यभीक्ष्णशः  ।  
कीर्त्तयेद्वर्णयेद्वापि महतीं सिद्धिमाप्नुयात्  ॥ ब्न्द्प्_३,१।२४३ ॥   
इति श्रीब्रह्माण्डे महापुराणे वायुप्रोक्ते उत्तरभागे चतुर्थ उपसंहारपादे आभूतसम्प्लवाख्यवर्णनं नाम प्रथमो ऽध्यायः  
  
  
_____________________________________________________________  
  
   
वायुरुवाच  
असाधारणवृत्तैस्तु हुतशेषादिभिर्जनैः  ।  
धर्मा वैशेषिकाश्चैव आचीर्णाः सूक्ष्मदर्शिभिः  ॥ ब्न्द्प्_३,२।१ ॥   
ते देवैः सह तिष्ठन्ति महर्लोकनिवासिनः  ।  
चतुर्दशैते मनवः कीर्तिताः कीर्तिवर्द्धनाः  ॥ ब्न्द्प्_३,२।२ ॥   
अतीता वर्त्तमानाश्च तथैवानागताश्च ये  ।  
देवाश्च ऋषयश्चैव मनवः पितरस्तथा  ॥ ब्न्द्प्_३,२।३ ॥   
सर्वे ह्युक्ता मयातीत महर्लोकं समाश्रिताः  ।  
ब्राह्मणैः क्षत्रियैर्वैश्यैर्धार्मिकैः सहितैः सरैः  ॥ ब्न्द्प्_३,२।४ ॥   
तैस्तथाकारिभिर्युक्तैः श्रद्धावद्भिरदर्पितैः  ।  
वर्णाश्रमाणान्धर्मेषु श्रौतस्मार्त्तेषु संस्थितैः  ।  
विनिवृत्ताधिकारास्ते यावन्मन्वन्तरक्षयः  ॥ ब्न्द्प्_३,२।५ ॥   
ऋषय ऊचुः  
महर्ल्लोकेति यत्प्रोक्तं मातरिश्वंस्त्वया विभोः  ॥ ब्न्द्प्_३,२।६ ॥   
प्रतिलोके तु कर्त्तव्यं तत्रकिं समधिष्ठितम्  ।  
प्रोवाच मधुरं वाक्यं यथा तत्त्वेन तत्त्ववित्  ॥ ब्न्द्प्_३,२।७ ॥   
वायुरुवाच  
चतर्दशैव स्थानानि निर्मितानि महर्षिभिः  ।  
लोकाख्यानि तु यानि स्युर्येषां तिष्ठन्ति मानवाः  ॥ ब्न्द्प्_३,२।८ ॥   
सप्त तेषु कृतान्याहुरकृतानि तु सप्त वै  ।  
भूरादयस्तु सत्यान्ताः सप्त लोकाः कृतास्त्विह  ॥ ब्न्द्प्_३,२।९ ॥   
अकृतानि तु सप्तैव प्राकृतानि तु यानि वै  ।  
स्थानानि स्थानिभिः सार्द्धं कृतानि तु निबन्धनम्  ॥ ब्न्द्प्_३,२।१० ॥   
पृथिवी चान्तरीक्षं च दिव्यं यच्च महः स्मृतम्  ।  
स्थानान्येतानि चत्वारि स्मृतान्यावर्णकानि च  ॥ ब्न्द्प्_३,२।११ ॥   
क्षयातिशययुक्तानि तथायुक्तानि चक्षते  ।  
यानि नैमित्तिकानि स्युस्तिष्ठन्त्याभूतसम्प्लवात्  ॥ ब्न्द्प्_३,२।१२ ॥   
जनस्तपश्च सत्यं च स्थानान्येतानि त्रीणि तु  ।  
एकान्तिकानि तानि स्युस्तिष्ठन्तीहाप्रसंयमात्  ॥ ब्न्द्प्_३,२।१३ ॥   
व्यक्तानि तु प्रवक्ष्यामि स्थानान्येतानि सप्त वै  ।  
भूर्लोकः प्रथमस्तेषां द्वितीयस्तु भुवः स्मृतः  ॥ ब्न्द्प्_३,२।१४ ॥   
स्वस्तृतीयस्तु विज्ञेयश्चतुर्थो वै महः स्मृतः  ।  
जनस्तु पञ्चमो लोकस्तपः षष्ठो विभाव्यते  ॥ ब्न्द्प्_३,२।१५ ॥   
सत्यस्तु सप्तमो लोको निरालोकस्ततः परम्  ।  
भूरिति व्याहृतेः पूर्व भूर्लोकश्च ततो ऽभवत्  ॥ ब्न्द्प्_३,२।१६ ॥   
द्वीतीयो भुव इत्युक्त अन्तरिक्षं ततो ऽभवत्  ।  
तृतीयं स्वरितीत्युक्तो दिवं प्रादुर्बभूव ह  ॥ ब्न्द्प्_३,२।१७ ॥   
व्याहारैस्त्रिभिरेतैस्तु ब्रह्मा लोकमकल्पयत्  ।  
ततो भूः पार्थिवो लोको ह्यन्तरिक्षं भूवः स्मृतम्  ॥ ब्न्द्प्_३,२।१८ ॥   
स्वर्लोकं वै दिवं ह्येष पुराणे निश्चयो गतः  ।  
भूतस्याधिपतिश्चाग्निस्ततो भूतपतिः स्मृतः  ॥ ब्न्द्प्_३,२।१९ ॥   
वायुर्भुवश्चाधिपतिस्तेन वायुर्भुवस्पतिः  ।  
दिवस्य सूर्यो ऽधिपतिस्तेन सूर्यो दिवस्पतिः  ॥ ब्न्द्प्_३,२।२० ॥   
महेति व्यात्दृतेनैव महर्लोकस्ततो ऽभवत्  ।  
विनिवृत्ताधिकारणां देवानां तत्र वै क्षयः  ॥ ब्न्द्प्_३,२।२१ ॥   
जनस्तु पञ्चमो लोकस्तस्माज्जायन्ति वै जनाः  ।  
तासां स्वायम्भुवाद्यानां प्रजानां जननाज्जनः  ॥ ब्न्द्प्_३,२।२२ ॥   
ये ते स्वायम्भुवाद्या हि पुरस्तात्परिकीर्त्तिताः  ।  
कल्प एते यदा लोके प्रतिष्ठन्ति तदा तपः  ॥ ब्न्द्प्_३,२।२३ ॥   
ऋभुः सनत्कुमाराद्या यत्रासन्नूर्द्ध्वरेतसः  ।  
तपसा भावितात्मानस्तत्र सन्तीति वा तपः  ॥ ब्न्द्प्_३,२।२४ ॥   
सत्येति ब्रह्मणः शब्दः सत्तामात्रस्तु स स्मृतः  ।  
ब्रह्मलोकस्ततः सत्यः सप्तमः स तु भास्वरः  ॥ ब्न्द्प्_३,२।२५ ॥   
गन्धर्वाप्सरसो यक्षा गुह्यकास्तु सराक्षसाः  ।  
सर्वभूतपिशाचाश्च नागाश्च सह मानुषैः  ॥ ब्न्द्प्_३,२।२६ ॥   
स्वर्लोकवासिनः सर्वे देवा भुवि निवासिनः  ।  
मरुतो मातरिश्वानो रुद्रा देवास्तथाश्विनौ  ॥ ब्न्द्प्_३,२।२७ ॥   
अनिकेतान्तरिक्षास्ते भुवर्लोका दिवौकसः  ।  
आदित्या ऋभवो विश्वे साध्याश्च पितरस्तथा  ॥ ब्न्द्प्_३,२।२८ ॥   
ऋषयोङ्गिर सश्चैव भुवर्लोकं समाश्रिताः  ।  
एते वैमानिका देवास्ताराग्रहनिवासिनः  ॥ ब्न्द्प्_३,२।२९ ॥   
आरम्भन्ते तु तन्मात्रैः शुद्धास्तेषां परस्परम्  ।  
शुक्राद्याश्चक्षुषान्ताश्च ये व्यतीता भुवं श्रिताः  ॥ ब्न्द्प्_३,२।३० ॥   
महर्लोकश्चतुर्थस्तु तस्मिंस्ते कल्पवासिनः  ।  
इत्येते क्रमशः प्रोक्ता ब्रह्मव्याहारसम्भवाः  ॥ ब्न्द्प्_३,२।३१ ॥   
भूर्लोकप्रथमा लोका महरन्ताश्च ते स्मृताः  ।  
तान्सर्वान्सप्तसूर्यास्ते अर्चिभिर्निर्दहन्ति वै  ॥ ब्न्द्प्_३,२।३२ ॥   
मारीचिः कश्यपो दक्षस्तथा स्वायम्भुवोङ्गिराः  ।  
भृगुः पुलस्त्यः पुलहः क्रतुरित्येवमादयः  ॥ ब्न्द्प्_३,२।३३ ॥   
प्रजानां पतयः सर्वे वर्त्तन्न्ने तत्र तैः सह  ।  
निःसत्त्वा निर्ममाश्चैव तत्र ते ह्यूर्द्वरेतसः  ॥ ब्न्द्प्_३,२।३४ ॥   
ऋभुः सनत्कुमाराद्या वैराजास्ते तपोधनाः  ।  
मन्वन्तराणां सर्वेषां सावर्णानां ततः स्मृताः  ॥ ब्न्द्प्_३,२।३५ ॥   
चतुर्दशानां सर्वेषां पुनरावृत्तिहेतवः  ।  
योगं तपश्च सत्त्वं च समाधाय तदात्मनि  ॥ ब्न्द्प्_३,२।३६ ॥   
षष्ठे काले निवर्त्तते तदा प्राहुर्विपर्ययात्  ।  
सत्यस्तु सप्तमो लोको ह्यपुनर्मार्गगामिनाम्  ॥ ब्न्द्प्_३,२।३७ ॥   
ब्रह्मलोकः समाख्यातो ह्यप्रतीघातलक्षणः  ।  
पर्यासपरिमाणेन भूर्लोकः समभिस्मृतः  ॥ ब्न्द्प्_३,२।३८ ॥   
भूम्यन्तरं यदादित्यादन्तरिक्षं भुवः स्मृतम्  ।  
सूर्यध्रुवान्तरं यच्च स्वर्गलोको दिवः स्मृतः  ॥ ब्न्द्प्_३,२।३९ ॥   
ध्रुवाज्जनान्तरं यच्च महर्लोकः स उच्यते  ।  
व्याख्याताः सप्तलोकास्तु तेषां वक्ष्यामि सिद्धयः  ॥ ब्न्द्प्_३,२।४० ॥   
भूर्लोकवासिनः सर्वे उन्नादास्तु रसात्मकाः  ।  
भुवि स्वर्गे च ये सर्वे सोमपा आज्यपाश्च ते  ॥ ब्न्द्प्_३,२।४१ ॥   
चतुर्थे ये ऽपि वर्त्तन्ते महर्लोकं समाश्रिताः  ।  
विज्ञेया मानसी तेषां सिद्धिर्वै पञ्चलक्षणा  ॥ ब्न्द्प्_३,२।४२ ॥   
सद्यश्चोत्पद्यते तेषां मनसा सर्वमीप्सितम्  ।  
एते देवा यजन्ते वै यज्ञैः सर्वैः परस्परम्  ॥ ब्न्द्प्_३,२।४३ ॥   
अतीता वर्त्तमानाश्च तथा ये चाप्यनागताः  ।  
प्रथमानन्तरोद्दिष्टा अन्तराः साम्प्रतैः पुनः  ॥ ब्न्द्प्_३,२।४४ ॥   
निवर्त्तते हि सम्बन्धो ऽतीते देवगणे तपः  ।  
विनिवृत्ताधिकाराणां सिद्धस्तेषां तु मानसी  ॥ ब्न्द्प्_३,२।४५ ॥   
तषां तु मानसी ज्ञेया शुद्धा सिद्धिः परस्परात्  ।  
उक्ता लोकास्तु चत्वारो जनस्यानुविधिस्तथा  ।  
समासेन मया विप्रा भूयस्तं वर्त्तयामि वः  ॥ ब्न्द्प्_३,२।४६ ॥   
वायुरुवाच  
मरीचिः कश्यपो दक्षो वसिष्ठश्चाङ्गिरा भृगुः  ॥ ब्न्द्प्_३,२।४७ ॥   
पुलस्त्यः पुलहस्छैव क्रतुरित्येवामादयः  ।  
पूर्वं ते सम्प्रसूयन्ते ब्रह्मणो मानसा इह  ॥ ब्न्द्प्_३,२।४८ ॥   
ततः प्रजाः प्रतिष्ठाप्य जनमेवाश्रयन्ति ते  ।  
कल्पदाहेषु तु सदा तथा कालेषु तेषु वै  ॥ ब्न्द्प्_३,२।४९ ॥   
भूरादिषु महान्तेषु भृशं व्याप्ते यथाग्निना  ।  
शिखाः संवर्त्तकाग्नेर्याः प्राप्नुवन्ति सवासनाः  ॥ ब्न्द्प्_३,२।५० ॥   
यामादयो गणाः सर्वे महर्लोकनिवासिनः  ।  
महर्लोकेषु दीप्तेषु जनमेवाश्रयन्ति ते  ॥ ब्न्द्प्_३,२।५१ ॥   
सर्वे सूक्ष्मशरीरास्ते तत्रस्थाश्च भवन्ति ते  ।  
तेषां ते तुल्यसामर्थ्या स्तुल्यमूर्त्तिधरास्तथा  ॥ ब्न्द्प्_३,२।५२ ॥   
जनलोके विवर्त्तन्ते संवर्त्तः प्लवते जगत्  ।  
व्युष्टायां तु रजन्यां वै ब्रह्मणो ऽव्यक्तयोनितः  ॥ ब्न्द्प्_३,२।५३ ॥   
अहरादौ प्रसूयन्ते पूर्ववत्क्रमशस्त्विह  ।  
स्वायम्भुवादयः सर्वे मरीच्यन्तास्तु साधकाः  ॥ ब्न्द्प्_३,२।५४ ॥   
देवास्ते वै पुनस्तेषां जायन्ते निधनेष्विह  ।  
यामादयः क्रमेणैव कनिष्ठाद्याः प्रजापतेः  ॥ ब्न्द्प्_३,२।५५ ॥   
पूर्वं पूर्वे प्रसूयन्ते पश्चिमे पश्चिमास्तथा  ।  
देवान्वये देवता हि सप्त सम्भूत यः स्मृताः  ॥ ब्न्द्प्_३,२।५६ ॥   
व्यतीताः कल्पजास्तेषां तिस्रः शिष्टास्तथापरे  ।  
आवर्त्तमाना देवास्ते क्रमेणैतेन सर्वशः  ॥ ब्न्द्प्_३,२।५७ ॥   
गत्वा जव जवीभावं दशकृत्वाः पुनः पुनः  ।  
ततस्ते वै गणाः सर्वे दृष्ट्वा भावेष्वनित्यताम्  ॥ ब्न्द्प्_३,२।५८ ॥   
भाविनोर्ऽथस्य च बलात्पुण्यख्यातिबलेन च  ।  
निवृत्तवृत्त्यः सर्वे ऽत्रस्थाः सुमनसस्तथा  ॥ ब्न्द्प्_३,२।५९ ॥   
वैराजमुपपद्यन्ते लोकानुत्सृज्य तं गताः  ।  
ततो ऽनेनैव कालेन नित्ययुक्तास्तपस्विनः  ॥ ब्न्द्प्_३,२।६० ॥   
कथनाच्चैव धर्मस्य तेषां ते जज्ञिरे ऽन्वये  ।  
इहोत्पन्नास्ततस्ते वै स्थानान्यापूरयन्त्युत  ॥ ब्न्द्प्_३,२।६१ ॥   
देवत्वे च ऋषित्वे च मनुष्यत्वे च सर्वशः  ।  
एवं देवगणाः सर्वे दशकृत्वो निवर्त्यवै  ॥ ब्न्द्प्_३,२।६२ ॥   
वैराजेषूपपन्नास्ते दश तिष्ठन्त्युपप्लवान्  ।  
पूर्णोपूर्णो ततः कल्पेस्थित्वा वैराजके पुनः  ॥ ब्न्द्प्_३,२।६३ ॥   
ब्रह्मलोके विवर्त्तन्ते पूर्वपूर्वक्रमेण तु  ।  
एतस्मिन्ब्रह्मलोके तु कल्पे वैराजके गते  ॥ ब्न्द्प्_३,२।६४ ॥   
वैराजः पुनरव्यक्ते कल्पस्थानमकल्पयत्  ।  
एवं पूर्वानुपूर्व्येण ब्रह्मलोकगतेन वै  ॥ ब्न्द्प्_३,२।६५ ॥   
वैराजेषूपपद्यन्ते दशकृत्वो विवर्त्यत  ।  
एवं देवयुगानीह व्यतीतानि सहस्रशः  ॥ ब्न्द्प्_३,२।६६ ॥   
निधनं ब्रह्मलोके तु गतानामृषिभिः सह  ।  
न शक्यमानुपूर्व्येण तेषां वक्तुं प्रविस्तरम्  ॥ ब्न्द्प्_३,२।६७ ॥   
अनादित्वाच्च कालस्य ह्यसङ्ख्यानाच्च सर्वशः  ।  
एवमेव न सन्देहो यथावत्कथितं मया  ॥ ब्न्द्प्_३,२।६८ ॥   
तदुपश्रुत्य वाक्यार्थमृषयः संशयान्विताः  ।  
सूतमाहुः पुराणज्ञं व्यासशिष्यं महामतिम्  ॥ ब्न्द्प्_३,२।६९ ॥   
ऋषय ऊचुः  
वैराजास्ते यदाहारा यत्सत्त्वाश्च यदाश्रयाः  ।  
तिष्ठन्ति चैव यत्कालं तन्नो ब्रूहि यथातथम्  ॥ ब्न्द्प्_३,२।७० ॥   
तदुक्तमृषिभिर्वाक्यं श्रुत्वा लोकार्थतत्त्ववित्  ।  
सूतः पौराणिको वाक्यं विनयेनेदम ब्रवीत्  ॥ ब्न्द्प्_३,२।७१ ॥   
ततः प्राप्य तु सर्वेशं शुद्धबुद्धिं तमाश्रयत्  ।  
आभूतसम्प्लवास्तत्र दश तिष्ठन्ति ते ऽज्वराः  ॥ ब्न्द्प्_३,२।७२ ॥   
सर्वे सूक्ष्मशरीरास्ते विद्वांसो घनमूर्तयः  ।  
स्थितलोकस्थितत्वाच्च तेषां भूतं न विद्यते  ॥ ब्न्द्प्_३,२।७३ ॥   
ऊचुः सनत्कुमाराद्याः सिद्धास्ते योगधर्मिणः  ।  
एवमेव महाभागाः प्रणवं सम्प्रविश्य ह  ॥ ब्न्द्प्_३,२।७४ ॥   
ब्रह्मलोके प्रवर्त्तामस्तन्नः श्रेयो भविष्यते  ।  
एवमुक्त्वा तदा सर्वे ब्रह्माण्डाध्यवसायि नः  ॥ ब्न्द्प्_३,२।७५ ॥   
याजयित्वा तदात्मानो वर्त्तन्ते योगधर्मिणः  ।  
तत्रैव सम्प्रलीयन्ते शान्ता दीपर्चिषो यथा  ॥ ब्न्द्प्_३,२।७६ ॥   
ब्रह्मकायमवर्त्तन्त पुन रावृत्तिदुर्लभम्  ।  
लोकं तं समनुप्राप्य सर्वे ते भावनामयम्  ॥ ब्न्द्प्_३,२।७७ ॥   
आनन्दं ब्रह्मणः प्राप्य अमृतत्वाय ते गताः  ।  
वैराजेभ्यस्तथैवोर्द्ध्व मन्तरे षड्गुणे ततः  ॥ ब्न्द्प्_३,२।७८ ॥   
ब्रह्मलोकः समाख्यातो यत्र ब्रह्मा पुरोहितः  ।  
ते सर्वे प्रणवात्मानो बुद्धिशुद्धतया स्थिताः  ॥ ब्न्द्प्_३,२।७९ ॥   
आनन्दं ब्रह्मणः प्राप्य ह्यमृतत्वं भजन्त्युत  ।  
द्वन्द्वैस्ते नाभिभूयन्ते भावत्रयविवर्जिताः  ॥ ब्न्द्प्_३,२।८० ॥   
आधिपत्यं विना तुल्या ब्रह्मणस्ते महौजसः  ।  
प्रभावविजयैश्वर्यस्थितिवैराग्यदर्शनः  ॥ ब्न्द्प्_३,२।८१ ॥   
ते ब्रह्मलौकिकाः सर्वे गतिं प्राप्यानिवर्त्तिनीम्  ।  
ब्रह्मणा सहदेवैश्च सम्प्राप्ते प्रतिसञ्चरे  ॥ ब्न्द्प्_३,२।८२ ॥   
तपस्ॐऽते क्रियात्मानो बुद्धावस्था मनीषिणः  ।  
अव्यक्ते सम्प्रलीयन्ते सर्वे ते क्षणदर्शिनः  ॥ ब्न्द्प्_३,२।८३ ॥   
इत्येतदमृतं शुक्रं नित्यमक्षयव्ययम्  ।  
देवर्षयो ब्रह्मसत्रं सनातनमुपासते  ॥ ब्न्द्प्_३,२।८४ ॥   
अपुनर्मारकादीनां तेषां चैवोद्ध्वरेतसाम्  ।  
कर्माभ्यासकृतां श्रद्धां वेदान्तेषूपलक्ष्यते  ॥ ब्न्द्प्_३,२।८५ ॥   
तत्र ते ऽभ्यासिनो युक्ताः परां काष्ठामुपासते  ।  
हित्वा शरीरं पाप्मानममृतत्वाय ते गाताः  ॥ ब्न्द्प्_३,२।८६ ॥   
वीतरागा जितक्रोधा निर्मोहाः सत्यवादिनः  ।  
शान्ताः प्रणिहितात्मानो दयावन्तो जितेन्द्रियाः  ॥ ब्न्द्प्_३,२।८७ ॥   
निःसङ्गाः शुचयश्चैव ब्रह्मसायुज्यगाः स्मृताः  ।  
अकामयुक्तैर्ये वीरास्तपोभिर्दग्धकिल्बिषाः  ॥ ब्न्द्प्_३,२।८८ ॥   
तेषाम्मभ्रंशिनो लोका अप्रमेयसुखाः स्मृताः  ।  
एतद्ब्रह्मपदं दिव्यं परमे व्योम्नि भास्वरम्  ।  
यत्र गत्वा न शोचन्ति ह्यमरा ब्रह्मणा सह  ॥ ब्न्द्प्_३,२।८९ ॥   
ऋषय ऊचुः  
कस्मादेषु परार्द्धंश्च कश्चैव पर उच्यते  ।  
एतद्वेदितुमिच्छामस्तन्नो निगद सत्तम  ॥ ब्न्द्प्_३,२।९० ॥   
सूत उवाच  
शृणुध्वं मे परार्द्धस्य परिसङ्ख्यां परस्यच  ॥ ब्न्द्प्_३,२।९१ ॥   
एकं दशशतं चैव सहस्रं चैव सङ्ख्याया  ।  
विज्ञेयमासहस्रं तु सहस्राणि दशायुतम्  ॥ ब्न्द्प्_३,२।९२ ॥   
एकं शतसहस्रं तु नियुतं प्रोच्यते बुधैः  ।  
तथा शतसहस्राणां दशप्रयुतमुच्यते  ॥ ब्न्द्प्_३,२।९३ ॥   
तथा दशसहस्राणामयुतं कोटिरुच्यते  ।  
अर्बुदं दशकोट्यस्तु ह्यब्जं कोटिशतं विदुः  ॥ ब्न्द्प्_३,२।९४ ॥   
सहस्रमापि कोटीनां खर्वमाहुर्मनीषिणः  ।  
दशकोटिसहस्राणि निखर्वमिति तं विदुः  ॥ ब्न्द्प्_३,२।९५ ॥   
शतं कोटि सहस्राणां शङ्कुरित्यभिधीयते  ।  
सहस्रं तु सहस्राणां कोटीनां पद्ममुच्यते  ॥ ब्न्द्प्_३,२।९६ ॥   
सहस्राणि सहस्राणां कोटीनां दशधा पुनः  ।  
गुणितानि समुद्रं वै प्राहुः सङ्ख्याविदो जनाः  ॥ ब्न्द्प्_३,२।९७ ॥   
कोटीसहस्रनियुतमन्त्यमित्यभिधीयते  ।  
कोटीसहस्रप्रयुतं मध्यमित्यभिसञ्ज्ञितम्  ॥ ब्न्द्प्_३,२।९८ ॥   
कोटिकोटिसहस्रं तु परार्द्ध इति कीर्त्यते  ।  
परार्द्धं द्विगुणं चापि परमाहुर्मनीषिणः  ॥ ब्न्द्प्_३,२।९९ ॥   
शतमाहुः परिवृढं सहस्रं परिपद्मकम्  ।  
विज्ञेयमयुतं तस्मान्नियुतं प्रयुतं ततः  ॥ ब्न्द्प्_३,२।१०० ॥   
अर्बुदं न्यर्बुदं चैव खर्बुदं च ततः स्मृतम्  ।  
खर्वं चैव निखर्वं च शङ्कुः पद्मन्तथैव च  ॥ ब्न्द्प्_३,२।१०१ ॥   
समुद्रमन्त्यं मध्यं च परार्द्धं च परं ततः  ।  
एवमष्टादशैतानि स्थानानि गणनाविधौ  ॥ ब्न्द्प्_३,२।१०२ ॥   
शतादीनि विजानीयात्सञ्ज्ञितानि महर्षिभिः  ।  
कल्पसङ्ख्याप्रवृत्तस्य परार्द्धो ब्रह्ममः स्मृतः  ॥ ब्न्द्प्_३,२।१०३ ॥   
तावच्छेषो ऽपि कालो ऽस्य तस्यान्ते प्रतितिष्ठते  ।  
पर एव परार्द्धश्च सङ्ख्यातः सङ्ख्याया मया  ॥ ब्न्द्प्_३,२।१०४ ॥   
यस्मादस्य परं विर्यं परमायुः परं तपः  ।  
परा शक्तिः परो धर्मः पराविद्या परा धृतिः  ॥ ब्न्द्प्_३,२।१०५ ॥   
परं ब्रह्म परं ज्ञानं परमैश्वर्यमेव च  ।  
तस्मात्परतरं भूतं ब्रह्मणो यन्न विद्यते  ॥ ब्न्द्प्_३,२।१०६ ॥   
परे स्थितो ह्येष परः सर्वार्थेवु ततः परम्  ।  
सङ्ख्यातस्तु परो ब्रह्मा तस्यार्द्धस्य परार्द्धता  ॥ ब्न्द्प्_३,२।१०७ ॥   
सङ्ख्येयं चाप्यसङ्ख्येयं सततं चापि तान्त्रिकम्  ।  
सङ्ख्येयं सङ्ख्यया दृष्टमपरार्द्धाद्विभाष्यते  ॥ ब्न्द्प्_३,२।१०८ ॥   
राशौ दृष्टे न सङ्ख्यास्ति तदसङ्ख्यास्तु लक्ष्णम्  ।  
आनन्त्यं सिकता द्येषु हृष्टं चान्यं त्वलक्षणम्  ॥ ब्न्द्प्_३,२।१०९ ॥   
ईश्वरैस्तत्प्रसङ्ख्यानं शुद्धत्वाद्दिव्यदृष्टिभिः  ।  
एवं ज्ञानप्रतिष्ठत्वात्सर्वं ब्रह्मानुपश्यति  ॥ ब्न्द्प्_३,२।११० ॥   
एतच्छ्रुत्वा तु ते सर्वे नैमिषेयास्तपस्विनः  ।  
बाष्पपर्याकुलाक्षास्तु प्रहर्षाद्गद्गदस्वराः  ॥ ब्न्द्प्_३,२।१११ ॥   
पप्रच्छुर्मातारिश्वानं सर्वे ते ब्रह्मवादिनः  ।  
ब्रह्मलोकस्तु भगवन्यावन्मात्रान्तरे प्रभो  ॥ ब्न्द्प्_३,२।११२ ॥   
योजनाग्रेण सङ्ख्यातः साधनं योजनस्य तु  ।  
क्रोशस्य च परीमाणं श्रोतुमीच्छाम तत्त्वतः  ॥ ब्न्द्प्_३,२।११३ ॥   
तेषां तद्वचनं श्रुत्वा मातरिश्वा विनीतवत्  ।  
उवाच मधुरं वाक्यं यथादृष्टं यथाक्रमम्  ॥ ब्न्द्प्_३,२।११४ ॥   
वायुरुवाच  
एतद्वो ऽहं प्रवक्ष्यामि श्रुणुध्वं मे विवक्षितम्  ।  
अव्यक्ताद्व्यक्तभागो वै महान्स्थूलो विभाष्यते  ॥ ब्न्द्प्_३,२।११५ ॥   
दशैव महतो भागा भूतादिः स्थूल उच्यते  ।  
दशभागाधिकं चापि भूतादिपरिमाणकम्  ॥ ब्न्द्प्_३,२।११६ ॥   
परमाणुः सुसूक्ष्मस्तु भावग्राह्यो न चक्षुषा  ।  
यदभेद्यतमं लोके विज्ञेयं परमाणुवत्  ॥ ब्न्द्प्_३,२।११७ ॥   
जालान्तरगते भानैं यत्सूक्ष्मं दृश्यते रजः  ।  
प्रथमं तत्प्रमाणानां परमाणुं प्रचक्षते  ॥ ब्न्द्प्_३,२।११८ ॥   
अष्टानां परमाणूनां समावायो यदा भवेत्  ।  
त्रसरेणुः समाख्यातस्तत्पद्मरज उच्यते  ॥ ब्न्द्प्_३,२।११९ ॥   
त्रसरेणवो ऽथ ये ऽप्यष्टौ रथरेणुस्तु सस्मृतः  ।  
ते ऽप्यष्टौ समवायस्था बालाग्रं तत्स्मृतं बुधैः  ॥ ब्न्द्प्_३,२।१२० ॥   
बालाग्राण्यष्टलिक्षा स्याद्यूकालिक्षाष्टकं भवेत्  ।  
यूकाष्टकं यवप्राहुरङ्गुलं तु यवाष्टकम्  ॥ ब्न्द्प्_३,२।१२१ ॥   
द्वादशाङ्गुलपर्वाणि वितस्तिस्थानमुच्यते  ।  
रत्निश्चागुलिपर्वाणि विज्ञेयो ह्येकविंशतिः  ॥ ब्न्द्प्_३,२।१२२ ॥   
चत्वारो विंशतिश्चैव हस्तः स्यादङ्गुलानि तु  ।  
किष्कुर्द्विरत्निर्विज्ञेयो द्विचत्वारिंशदङ्गुलः  ॥ ब्न्द्प्_३,२।१२३ ॥   
षण्णवत्यङ्गुलं चैव धनुराहुर्मनीषिणः  ।  
एतद्गव्यूतिसङ्ख्यायामादानं धनुषः स्मृतम्  ॥ ब्न्द्प्_३,२।१२४ ॥   
धनुर्दण्डयुगं नाली तुल्यान्यस्तैस्तथाङ्गुलैः  ।  
धनुषां त्रिशतं नल्वमाहुः सङ्ख्याविदो जनाः  ॥ ब्न्द्प्_३,२।१२५ ॥   
धनुः सहस्रे द्वे चापि गव्यूतिरुपदिश्यते  ।  
अष्टौ धनुः सहस्राणि योजनं तु विधीयते  ॥ ब्न्द्प्_३,२।१२६ ॥   
एतेन धनुषा चैव योजनं तु समाप्यते  ।  
एतत्सहस्रं विज्ञेयं शक्रकोशान्तरं तथा  ॥ ब्न्द्प्_३,२।१२७ ॥   
योजनानां च सङ्ख्यातं सङ्ख्याज्ञानविशारदैः  ।  
एतेन योजनाग्रेण शृणुध्वं ब्रह्मण्ॐऽतरे  ॥ ब्न्द्प्_३,२।१२८ ॥   
महीतलात्सहस्राणां रातादूर्ध्वं दिवाकरः  ।  
दिवाकरात्सहस्रे तु शते चौर्द्ध्वं निशाकरः  ॥ ब्न्द्प्_३,२।१२९ ॥   
पूर्णं शतसहस्रं तु योजनानां निशाकरात्  ।  
नक्षत्रमण्डलं कृत्स्नमुपरिष्टात्प्रकाशत  ॥ ब्न्द्प्_३,२।१३० ॥   
शतं सहस्रं सङ्ख्यातमेतद्द्विगुणितं पुनः  ।  
ग्रहान्तरमथैकैकमूर्द्ध्वं नक्षत्रमण्डरात्  ॥ ब्न्द्प्_३,२।१३१ ॥   
ताराग्रहाणां सर्वेषामध्यस्ताच्चरते बुधः  ।  
तस्योर्द्ध्वं चरते शुक्रस्तस्मादूर्द्ध्वं च लोहितः  ॥ ब्न्द्प्_३,२।१३२ ॥   
ततो बृहस्पतिश्चोर्द्ध्वं तस्मादूर्द्ध्वं शनैश्चरः  ।  
उर्द्ध्वं शतसहस्रं तु योजनानां शनैश्चरात्  ॥ ब्न्द्प्_३,२।१३३ ॥   
सप्तर्षिमण्डलं कृत्स्नमुपरिष्टात्प्रकाशते  ।  
ऋषिभ्यस्तु सहस्राणां शतादूर्द्ध्वं विभाष्यते  ॥ ब्न्द्प्_३,२।१३४ ॥   
यो ऽसौ तारामये दिव्ये विमाने ह्रस्वरूपके  ।  
उत्तानपादपुत्रो ऽसौ मेढीभूतो ध्रुवो दिवि  ॥ ब्न्द्प्_३,२।१३५ ॥   
त्रैलोक्यस्यैष उत्सेधो व्याख्यातो योजनैर्मया  ।  
मन्वन्तरेषु देवानामिज्या यत्रैव लौकिकी  ॥ ब्न्द्प्_३,२।१३६ ॥   
वर्णाश्रमेभ्य इष्टा तु लोके ऽस्मिन्सम्प्रवर्त्तते  ।  
सर्वासां देवयोनीनां स्थितिहेतुः स वै स्मृतः  ॥ ब्न्द्प्_३,२।१३७ ॥   
त्रैलोक्यमेतद्व्याख्यातमत ऊर्द्ध्वं निबोधत  ।  
ध्रुवादूर्द्ध्वं महर्लोको यस्मिंस्ते कल्पवासिनः  ॥ ब्न्द्प्_३,२।१३८ ॥   
एकायोजनकोटीशा इत्येवं निश्चयोगतः  ।  
द्वीकोट्यां तु महर्लोकाज्जनलोको व्यवस्थितः  ॥ ब्न्द्प्_३,२।१३९ ॥   
यत्र ते ब्रह्मणः पुत्रा दक्षाद्याः साधकाः स्मृताः  ॥ ब्न्द्प्_३,२।१४० ॥   
वै राजा यत्र ते देवा भूतदाहविवर्जिताः  ।  
षड्गुणं तु तपोलोकात्सत्यलोकान्तरं स्मृतम्  ॥ ब्न्द्प्_३,२।१४१ ॥   
अपुनर्मारको नाम ब्रह्मलोकः स उच्यते  ।  
यस्मिन्न च्यवते भूयो ब्रह्मणं य उपासते  ॥ ब्न्द्प्_३,२।१४२ ॥   
एककोटिर्योजनानां पञ्चाशन्नियुतानि तु  ।  
ऊर्द्ध्वभागस्तत्ॐऽडस्य ब्रह्मलोकात्परः स्मृतः  ॥ ब्न्द्प्_३,२।१४३ ॥   
चतुर्दशैव कोट्यस्तु नियुतानि च पञ्च षट्  ।  
स चौर्द्ध्व सम्प्रचारो ऽस्य गत्यन्तश्चपरः स्मृतः  ॥ ब्न्द्प्_३,२।१४४ ॥   
ध्रुवाग्रमेतद्व्याख्यातं योजनग्राद्यथाश्रुतम्  ।  
अधोगतीनां वक्ष्यामि भूतानां स्थानकल्पनाम्  ॥ ब्न्द्प्_३,२।१४५ ॥   
गच्छन्ति घोरकर्माणः प्राणिनो यत्र कर्मभिः  ।  
नरको रौरवो घोरः शूकरस्ताल एवं च  ॥ ब्न्द्प्_३,२।१४६ ॥   
तप्तकुम्भो महाज्वालः शबलो ऽथ विमोहनः  ।  
कृमी च कृमिभक्षश्च लालाभक्षो विशंसनः  ॥ ब्न्द्प्_३,२।१४७ ॥   
अधःशिराः पूयवहो रुधिरान्धुस्तथैवच  ।  
विष्टाकीर्णश्च नरको मूत्रकीर्ण स्तथैव च  ॥ ब्न्द्प्_३,२।१४८ ॥   
तथा वैतरणी कृष्णमसिपत्रवनं तथा  ।  
अग्निज्वालो महाघोरः सन्दंशो ऽथाश्वभोजनः  ॥ ब्न्द्प्_३,२।१४९ ॥   
तमश्चकृष्णसूत्रश्च लोहश्चाप्यभिजस्तथा  ।  
अप्रतिष्ठो ऽथ वीचिश्च नरका ह्येवमादयः  ॥ ब्न्द्प्_३,२।१५० ॥   
तामसा नरकाः सर्वे यमस्य विषये स्थिताः  ।  
येषु दुष्कृतकर्माणः पतन्तीह वृथक्पृथक्  ॥ ब्न्द्प्_३,२।१५१ ॥   
भूमेरधस्तात्ते सर्वे रौरवाद्यः प्रकीर्त्तिताः  ।  
रौरवे कूटसाक्षे तुमिथ्या यश्चाभिशसति  ॥ ब्न्द्प्_३,२।१५२ ॥   
क्रूरग्रह पक्षवादी ह्यसक्तः पतते नरः  ।  
राधो गोध्रो भ्रूणहा च ह्यग्निदाता पुरस्य च  ॥ ब्न्द्प्_३,२।१५३ ॥   
शूकरे ब्रह्महा मज्जेत्सुरापः स्वर्णतस्करः  ।  
ताले पतेत्क्षत्रियहा हत्वा वैश्यं च मज्जति  ॥ ब्न्द्प्_३,२।१५४ ॥   
ब्रह्महत्या च यः कुर्याद्यश्च स्याद्गुरुतल्पगः  ।  
सप्तकुम्भेष्वसौ गामी तथा राजभटश्च यः  ॥ ब्न्द्प्_३,२।१५५ ॥   
सन्ताप्यते वाश्वणिक्तथाच धनरक्षिता  ।  
साध्वीविक्रयकर्त्ता च यस्तु भक्तं परित्यजेत्  ॥ ब्न्द्प्_३,२।१५६ ॥   
महाज्वाले दुहितरं स्नुषां गच्छति यस्तु वै  ।  
वेदं विक्रीणतेये च वेदं वै दूषयन्ति ये  ॥ ब्न्द्प्_३,२।१५७ ॥   
गुरुंश्चैवावमन्यन्ते वाक्शरैस्ताडयन्ति च  ।  
अगम्यगामी च नरो नरकं शबलं व्रजेत्  ॥ ब्न्द्प्_३,२।१५८ ॥   
विमोहे पतते घोरे मर्यादां योभिनत्ति वै  ।  
दुरिष्टं कुरुते यस्तु कीडलोहं प्रपद्यते  ॥ ब्न्द्प्_३,२।१५९ ॥   
देवब्राह्मणविद्वेष्टा गुरूणां वाप्यपूजकः  ।  
रत्नं दूषयते यस्तु कृमिभक्षे प्रपद्यते  ॥ ब्न्द्प्_३,२।१६० ॥   
पर्यश्नाति य एको ऽन्नं ब्राह्मणान्सुहृदो विना  ।  
लालाभक्षे स तिष्ठेत्तु दुर्गन्धे नरके गतः  ॥ ब्न्द्प्_३,२।१६१ ॥   
काण्डकर्त्ता कुलालश्च निष्कहर्ता चिकित्सकः  ।  
आरामे ऽप्यग्निदाता यः पतते स विशंसनि  ॥ ब्न्द्प्_३,२।१६२ ॥   
असत्प्रतिग्रही यश्च तथैवायाज्ययाजकः  ।  
नक्षत्रैर्जीवते यश्च नरो गच्छत्यधोमुखम्  ॥ ब्न्द्प्_३,२।१६३ ॥   
क्षीरं सुरां च लवणं लाक्षां गन्धं रसं तिलान् एवमादीनि विक्रीणन्घोरे पूयवहे पतेत्  ॥ ब्न्द्प्_३,२।१६४ ॥   
यः कुक्कुटान्निबद्नाति मार्जारान्सूकरांस्तथा  ।  
पक्षिणश्च मृगाञ्छागान्सो ऽप्येनं नरकं व्रजेत्  ॥ ब्न्द्प्_३,२।१६५ ॥   
अजाविको माहिषिकस्तथा चक्रध्वजी च यः  ।  
रङ्गोपजीवको विप्रः शाकनिर्ग्रामयाजकः  ॥ ब्न्द्प्_३,२।१६६ ॥   
अगारदाही गरदः कुण्डाशी सोमविक्रयी  ।  
सुरापो मासभक्षश्च तथा च पशुघातकः  ॥ ब्न्द्प्_३,२।१६७ ॥   
विशस्ता महिषादीनां मृगहन्ता तथैव च  ।  
पर्वकारश्च मूची च यश्च स्यान्मित्रघातकः  ॥ ब्न्द्प्_३,२।१६८ ॥   
रुधिरान्धौ पतन्त्येते ह्येवमाहुर्मनीषिणः  ।  
उपविष्टं भोक्तुमथ पङ्क्त्यां वै वञ्चयन्ति ये  ॥ ब्न्द्प्_३,२।१६९ ॥   
पतन्ति नरके घोरे विड्भुजे नात्र संशयः  ।  
मृषावादी नरो यश्च तथा प्राक्रोशको ऽशुभः  ॥ ब्न्द्प्_३,२।१७० ॥   
पतते नरके घोरे मूत्राकीर्णे स पापकृत  ।  
मधुग्राहाभिहन्तारो यान्ति वैतग्णीं नराः  ॥ ब्न्द्प्_३,२।१७१ ॥   
उन्मत्ताश्चित्तभग्नाश्चशौचाचारविवर्जिताः  ।  
क्रोधना दुःखदा ये च कुहकाः कृष्णगामिनः  ॥ ब्न्द्प्_३,२।१७२ ॥   
असिपत्र वनच्छदकृतो ह्योरभ्रिकाश्च ये  ।  
कर्त्तनषु विकृत्यन्त मृगव्याधः सुदारुणैः  ॥ ब्न्द्प्_३,२।१७३ ॥   
आश्रम प्रत्यवसिता ह्यग्निज्वाले पतन्ति वै  ।  
भक्ष्यन्ते श्यामशबलैरयस्तुडश्व वायसैः  ॥ ब्न्द्प्_३,२।१७४ ॥   
इष्टापूर्तव्रतालोपात्सन्दंशे नरके पतेत्  ।  
स्कन्दन्ते ये दिवास्वप्ने व्रतिनो ब्रह्मचारिणः  ॥ ब्न्द्प्_३,२।१७५ ॥   
पुत्रैरध्यापिता ये च पुत्रैराक्षापिताश्च ये  ।  
ते सर्व नरकं यान्ति नियतं तु श्वभोजनम्  ॥ ब्न्द्प्_३,२।१७६ ॥   
वर्णाश्रमविरुद्धा ये क्रोधहर्षसमन्विताः  ।  
कर्माणि ये तु कुर्वन्ति सर्वे निरयवासिनः  ॥ ब्न्द्प्_३,२।१७७ ॥   
उपरिष्टात्स्थितो घोर उष्णात्मा रौरवो महान्  ।  
सुदारुणस्तु शीतात्मा तस्याधस्तात्तपः स्मृतः  ॥ ब्न्द्प्_३,२।१७८ ॥   
एवमादिक्रमेणैव वर्ण्यमानान्निबोधत  ।  
भूमेरधस्तात्सप्तैव नरकाः परिकीर्त्तिताः  ॥ ब्न्द्प्_३,२।१७९ ॥   
अधर्मसूतयस्ते स्युरन्धतामिस्रकादयः  ।  
रौरवः प्रथमस्तेषां महारौरव एव च  ॥ ब्न्द्प्_३,२।१८० ॥   
अस्याधः पुनरप्यन्यः शीतस्तप इति स्मृतः  ।  
तृतीयः कालसूत्रः स्यान्महाहिर्विविधः स्मृतः  ॥ ब्न्द्प्_३,२।१८१ ॥   
अप्रतिष्ठश्चतुर्थः स्याद वीचिः पञ्चमः स्मृतः  ।  
लोहः षष्ठः स्मृतस्तेषामविधेयस्तु सप्तमः  ॥ ब्न्द्प्_३,२।१८२ ॥   
घोरात्वाद्रौरवः प्रोक्तः सोष्णको दहनः स्मृतः  ।  
सुदारुणस्तु शीतात्मा त्स्याधस्तात्तपो ऽधमः  ॥ ब्न्द्प्_३,२।१८३ ॥   
सवां निकृन्तनः प्रोक्तो कालसूत्रो ऽतिदारुणः  ।  
अप्रतिष्ठे स्थितिर्नास्ति भ्रमस्तस्मिन्सदा स्मृतः  ॥ ब्न्द्प्_३,२।१८४ ॥   
अवीचिर्दारुणः प्रोक्तो यन्त्रसम्पीडनाच्च सः  ।  
तस्मात्सुदारुणो लोहः कर्मणां श्रयणाच्च सः  ॥ ब्न्द्प्_३,२।१८५ ॥   
तथाभूतशरीत्वादविधेयस्तु स स्मृतः  ।  
पीडाबन्धवधासङ्गादप्रतीकारलक्षणः  ॥ ब्न्द्प्_३,२।१८६ ॥   
ऊर्द्ध्वाधः सङ्गतास्ते तु निरालोकाश्च ते स्मृताः  ।  
दुःखोत्कर्षस्तु सर्वेषु ह्यधर्मस्य निमित्ततः  ॥ ब्न्द्प्_३,२।१८७ ॥   
ऊर्द्ध्वलोकैः समावेतौ निरालोकौ च तावुभौ  ।  
कूटागारप्र माणैश्च शरीरैस्तत्र नारकाः  ॥ ब्न्द्प्_३,२।१८७ ॥   
उपभोगसमर्थैस्तु सद्यो जायन्ति कर्मभिः  ।  
दुःखप्रकर्षश्चोग्रस्तु तेषु सर्वेषु वै स्मृतः  ॥ ब्न्द्प्_३,२।१८८ ॥   
उपभोगसमर्थैस्तु सद्यो जायन्ति कर्मभिः  ।  
दुःखप्रकर्षश्चोग्रस्तु तेषु सर्वेषु वै स्मृतः  ॥ ब्न्द्प्_३,२।१८९ ॥   
यातनाश्चाप्यसङ्ख्येया नारकाणां तथा स्मृताः  ।  
तत्रानुभूयते दुःखं क्षीणे कर्मणि वै पुनः  ॥ ब्न्द्प्_३,२।१९० ॥   
तिर्यग्योनौ प्रसूयन्ते कर्मशेषेण तेंऽततः  ।  
देवांश्च तारकाश्चैव ह्यूर्द्ध्वं चाधश्च संस्थिताः  ॥ ब्न्द्प्_३,२।१९१ ॥   
धर्माधर्मनिमित्तेन सद्यो जायन्ति मूर्त्तयः  ।  
उपभोगार्थमुत्पत्तिरौपपत्तिककर्मतः  ॥ ब्न्द्प्_३,२।१९२ ॥   
पश्यन्ति नारकान्देवा ह्यधोवक्त्रा ह्यघोगतान्  ।  
नारकांश्च तथा देवान्सर्वान्पश्यं त्यधेमुखान्  ॥ ब्न्द्प्_३,२।१९३ ॥   
अनयोस्तुल्यता यस्माद्धारमाश्च स्वभावतः  ।  
तस्मादूर्द्ध्वमधोभावो लोकालोके न विद्यते  ॥ ब्न्द्प्_३,२।१९४ ॥   
एषा स्वाभाविकी सञ्ज्ञा लोकालोके प्रवर्त्तते  ।  
अथाब्रुवन्पुनर्वायुम्ब्राह्मणाः सत्रिणस्तदा  ॥ ब्न्द्प्_३,२।१९५ ॥   
ऋषय ऊचुः  
सर्वेषामेव भूतानां लोकालोकनिवासिनाम्  ।  
संसारे संसरन्तीह यावन्तः प्राणिनश्च ते  ॥ ब्न्द्प्_३,२।१९६ ॥   
सङ्ख्याया परिसङ्ख्याय तान्नः प्रब्रूहि कृत्स्नशः  ।  
ऋषीणां तद्वचः श्रुत्वा मरुतो वाक्यमब्रवीत्  ॥ ब्न्द्प्_३,२।१९७ ॥   
वायुरुवाच  
न शक्यं दिव्यया दृष्ट्या ज्ञातुं ज्ञानेन वा पुनः  ।  
चक्षुषा वै प्रसङ्ख्यातुमतो ह्यन्ते न च द्विजाः  ॥ ब्न्द्प्_३,२।१९८ ॥   
अनाध्यानादमेयत्वान्नैव प्रश्नो विधीयते  ।  
ब्रह्मणा सञ्ज्ञितं यत्तु सङ्ख्यया तन्निबोधत  ॥ ब्न्द्प्_३,२।१९९ ॥   
यः सहस्रतमो भागः स्थावराणां भवेदिह  ।  
पार्थिवाः कृमयस्तावत्संसेकाद्येषु सम्भवः  ॥ ब्न्द्प्_३,२।२०० ॥   
संसेकजानां भागेन सहस्रेणैव सम्मिताः  ।  
औदका जन्तवः सर्वे निश्चयात्तन्निधार्यताम्  ॥ ब्न्द्प्_३,२।२०१ ॥   
सहस्रेणैव भागेन सत्त्वानां सलिलौकसाम्  ।  
विहङ्गमास्तु विज्ञेया लौकिकास्ते च सर्वशः  ॥ ब्न्द्प्_३,२।२०२ ॥   
यः सहस्रतमो भागस्तेषां वै पक्षिमां भवेत्  ।  
पशवस्तत्समा ज्ञेया लौकिकास्तु चतुष्पदाः  ॥ ब्न्द्प्_३,२।२०३ ॥   
चतुष्पदानां सर्वेषां सहस्रेणैव सम्मिताः  ।  
द्विपदास्तत्सहस्रेण सम्मिता धार्मिकाः पुनः  ॥ ब्न्द्प्_३,२।२०४ ॥   
सहस्रेणैव भागेन धार्मिकेभ्यो दिवं गताः  ।  
यः सहस्रतमो भागो धार्मिकाणां भवेद्दिवि  ॥ ब्न्द्प्_३,२।२०५ ॥   
सम्मितास्तेन भागेन मोक्षिणस्तावदेव हि  ।  
स्वर्गोपपादकैस्तुल्या यातनास्थानवासिनः  ॥ ब्न्द्प्_३,२।२०६ ॥   
पतिताधर्मविद्वेषाद्दुरात्मानो म्रियन्ति ये  ।  
रौरवे तमसि ह्येते शीतोष्णं प्राप्नुवन्ति ते  ॥ ब्न्द्प्_३,२।२०७ ॥   
वेदनाः कटुकाः स्तब्धा यातनास्थानमागताः  ।  
उष्णस्तु रौरवो ज्ञेयस्तेजोघोररसात्मकः  ॥ ब्न्द्प्_३,२।२०८ ॥   
तत्ॐऽधनामकश्चापि शीतान्मा सततं तपः  ।  
एवं सुदुर्लभाः सन्तः स्वर्गे वा धार्मिका नराः  ॥ ब्न्द्प्_३,२।२०९ ॥   
एषा सञ्ज्ञीकृता सङ्ख्या चेश्वरेण स्वयम्भुवा  ।  
गणाना दिनिवृत्तैषा सङ्ख्या ब्राह्मी त्वमानुषी  ॥ ब्न्द्प्_३,२।२१० ॥   
ऋषय ऊचुः  
महाञ्जनस्तपः सत्यो भूतो भव्यो भवस्तथा  ।  
उक्ता ह्येते त्वया लाका लाकानामन्तरण च  ॥ ब्न्द्प्_३,२।२११ ॥   
लोकान्तरं च यादृक् च तन्नो ब्रूहि यथा तथा  ।  
तेषां तद्वचन श्रुत्वा ऋषीणामूर्द्ध्वरेतसाम्  ।  
स वायुर्दृष्टतत्त्वार्थ इदं तत्त्वमुवाच ह  ॥ ब्न्द्प्_३,२।२१२ ॥   
वायुरुवाच  
व्यक्तं तर्केण पश्यन्ति योगात्प्रत्यक्षदर्शिनः  ॥ ब्न्द्प्_३,२।२१३ ॥   
प्रत्याहारेण ध्यानेन तपसा क्षयमात्मनः  ।  
ऋभुः सनत्कुमाराद्याः सम्बुद्धाः शुद्धबुद्धयः  ॥ ब्न्द्प्_३,२।२१४ ॥   
व्यपेतकोशा विरजाः सन्तो ब्रह्मैव सत्तमाः  ।  
अक्षयाः प्रीतिसंयुक्ता ब्राह्मे तिष्ठन्ति योगिनः  ॥ ब्न्द्प्_३,२।२१५ ॥   
ऋषीणां बालशिल्यानां तैर्यथाकृतमीश्वरैः  ।  
यथात्रैव सया दृष्टं सान्निध्यं तत्र कुर्वता  ॥ ब्न्द्प्_३,२।२१६ ॥   
अग्राह्यमकृतार्थानामालयं चेश्वरस्य यत्  ।  
ईश्वरः परमाणुत्वाद्भावग्राह्यो मनीषिणाम्  ॥ ब्न्द्प्_३,२।२१७ ॥   
ज्ञानं वैराग्यमैश्वर्यं तपः सत्यं क्षमा धृतिः  ।  
द्रष्टृत्वमात्मसम्बन्धमधिष्टातृत्वमेव च  ॥ ब्न्द्प्_३,२।२१८ ॥   
अव्ययानि दशैतानि तस्मिस्तिंष्ठन्ति शङ्करे  ।  
विभुत्वात्खलु योगाढ्यो ब्रह्मणो ऽनुग्रहे रतः  ॥ ब्न्द्प्_३,२।२१९ ॥   
स लोकविग्रहो भूत्वा साहाय्यमुपतिष्ठते  ।  
अक्षरं ध्रुवमव्यग्रमष्टमं त्वौपसर्गिकम्  ॥ ब्न्द्प्_३,२।२२० ॥   
तस्येश्वरस्य चिन्मात्रं स्थानं मायामयं परम्  ।  
मायया कृतमाचष्टे मायी देवो महेश्वरः  ॥ ब्न्द्प्_३,२।२२१ ॥   
देवानामुपसंहारस्तत्प्रमाणं हि कीर्त्यते  ।  
विस्तरेणानुपूर्व्या च ब्रुवतो मे निबोधत  ॥ ब्न्द्प्_३,२।२२२ ॥   
त्रयोदशैव कोट्यस्तु नियुतानि दशेषवः  ।  
भूलोकाद्ब्रह्मलोको वै योजनैः सम्प्रकीर्त्यते  ॥ ब्न्द्प्_३,२।२२३ ॥   
एका योजनकोटी तु पञ्चाशन्नियुतानि च  ।  
ऊर्द्ध्व भागवतो ऽडं तु ब्रह्मलोकात्परं स्मृतम्  ॥ ब्न्द्प्_३,२।२२४ ॥   
एषोर्द्ध्वगः प्रचारस्तु गत्यन्तश्च ततः स्मृतः  ।  
नित्या ह्यपरिसङ्क्षाताः परस्परगुणाश्रयात्  ॥ ब्न्द्प्_३,२।२२५ ॥   
सूक्ष्माः प्रसवधर्मिण्यस्ततः प्रकृतयः स्मृताः  ।  
येभ्यो ऽधिकर्त्ता सञ्जज्ञे क्षेत्रज्ञो ब्रह्मसञ्ज्ञितः  ॥ ब्न्द्प्_३,२।२२६ ॥   
तासु प्रकृतिमत्सूक्ष्ममधिष्ठातृत्वमव्ययम्  ।  
अनुत्पाद्यं परं धाम परमाणु परेशयम्  ॥ ब्न्द्प्_३,२।२२७ ॥   
अक्षयश्चाप्यनूह्यश्च त्वमूर्त्तिर्मूर्त्तिमानसौ  ।  
प्रादुर्भावस्तिरोभावः स्थितिश्चैवाप्यनुग्रहः  ॥ ब्न्द्प्_३,२।२२८ ॥   
विधिरन्यैरनौपम्यः परमाणुमहेश्वरः  ।  
सतेजा एष तमसो यः पुरस्तात्प्रकाशकः  ॥ ब्न्द्प्_३,२।२२९ ॥   
यदण्डमासीत्सौवर्मं प्रथमं त्वौपसर्गिकम्  ।  
बृहत्तु सर्वतो वृत्तमीश्वरात्तद्व्यजायते  ॥ ब्न्द्प्_३,२।२३० ॥   
ईश्वराद्बीजनिर्भेदः क्षेत्रज्ञो बीजमिष्यते  ।  
योनिं प्रकृति माचष्टे सा च नारायणात्मिका  ॥ ब्न्द्प्_३,२।२३१ ॥   
विभुर्लोकस्य सृष्ट्यर्थं लोकसंस्थानमेव च  ।  
सन्निसर्गः सतत्त्वाच्च लोकधातुर्महात्मनः  ॥ ब्न्द्प्_३,२।२३२ ॥   
पुरस्ताद्ब्रह्मलोकस्य ह्यण्डादर्वाक् च ब्रह्मणः  ।  
त्योर्मध्ये पुरं दिव्यं मन मयमनामयम्  ॥ ब्न्द्प्_३,२।२३३ ॥   
तद्विग्रहवतः स्थानमीश्वरस्यामितौजसः  ।  
शिवं नाम पुरं तत्र शरणं जन्मभीरुणाम्  ॥ ब्न्द्प्_३,२।२३४ ॥   
सहस्राणां शतं पूर्वं योजनानां द्विजोत्तमाः  ।  
अभ्यन्तरं तु विस्तीर्णं महीमण्डलसंस्थितम्  ॥ ब्न्द्प्_३,२।२३५ ॥   
मध्याह्नार्कप्रकाशेन परतेजो ऽभिमर्दिना  ।  
शात कैम्भेन महता प्राकारेणार्कवर्चसा  ॥ ब्न्द्प्_३,२।२३६ ॥   
द्वारैश्चतुर्भिः सौवर्णैर्मुक्तादामविभूषितैः  ।  
तपनीयनिभैः शुभ्रैर्गाढं सुकृतवेष्टनम्  ॥ ब्न्द्प्_३,२।२३७ ॥   
तच्चाकाशे पुरं रम्यं दिव्यं घण्टादिनादितम्  ।  
रम्ये पुरवरश्रेष्ठे तस्मिन्वैहायभूमिषु  ॥ ब्न्द्प्_३,२।२३८ ॥   
नानारत्नविचित्रेषु पताकाबहुलेषु च  ।  
सर्वकामसमृद्धेषु वनोपवनशोभिषु  ॥ ब्न्द्प्_३,२।२३९ ॥   
राजतेषु गृहान्तेषु शातकैम्भमयेषु च  ।  
सन्ध्याभ्रसन्निकाशेषु कैलासप्रतिमेषु च  ॥ ब्न्द्प्_३,२।२४० ॥   
हृष्टैः शब्दादिभिर्भोगैर्ये भविष्यानुसारिणः  ।  
प्रासादवरपृष्ठेषु तेषु मोदन्ति सुव्रताः  ॥ ब्न्द्प्_३,२।२४१ ॥   
ब्रह्मघोषैरविरताः कथाश्च विविधाः शुभाः  ।  
गीतवादित्रघोषाश्च संस्रवाश्च समन्ततः  ॥ ब्न्द्प्_३,२।२४२ ॥   
संहताश्चैवमतुला जनाश्रयकृतस्तथा  ।  
एवमादीनि वर्तन्ते तेषां प्रासादमूर्द्धनि  ॥ ब्न्द्प्_३,२।२४३ ॥   
सहस्रपादः प्रासादस्तपनीयमयः शुभः  ।  
अनौपम्यैर्वरै रत्नैः सर्वतः संविभूषितः  ॥ ब्न्द्प्_३,२।२४४ ॥   
स्फाटिकैश्चन्द्रसङ्काशैर्वैडूर्यमणिसप्रभैः  ।  
बालसुर्यमयैश्चापि सौवर्णैश्चाग्निसप्रभैः  ॥ ब्न्द्प्_३,२।२४५ ॥   
चुक्रुशुर्मुनयः श्रुत्वा नैमिषेयास्तपस्विनः  ।  
आपन्नसंशयाश्चेमं वाक्यमूचुः समीरणम्  ॥ ब्न्द्प्_३,२।२४६ ॥   
ऋषय ऊचुः  
के तु तत्र महात्मानो ये भवस्यानुसारिणः  ।  
अनुग्राह्यतमाः सम्यक्प्रमोदन्ते पुरोत्तमे  ॥ ब्न्द्प्_३,२।२४७ ॥   
ऋषीणां वचनं श्रुत्वा वायुर्वाक्यमुदैरयत्  ।  
वायुरुवाच  
श्रूयतां देवदेवस्य भक्तिर्यैरनुकल्पिता  ॥ ब्न्द्प्_३,२।२४८ ॥   
ह्रीमन्तस्फूर्जिता दान्ताः शौर्ययुक्ता ह्यलोलुपाः  ।  
कर्मणा मनसा वाचा विशुद्धेनान्तरात्मना  ॥ ब्न्द्प्_३,२।२४९ ॥   
अनन्यमनसो भूत्वा प्रपन्ना ये महेश्वरम्  ।  
तैर्लब्धं रुद्रसालोक्यं शाश्वतं पदमव्ययम्  ॥ ब्न्द्प्_३,२।२५० ॥   
भवस्य रूपसादृश्यं गताश्चैव ह्यनुत्तमम्  ।  
वैश्वानारमुखाः सर्वे विश्वरूपाः कपर्दिनः  ॥ ब्न्द्प्_३,२।२५१ ॥   
नीलकण्ठाः शितग्रीवास्तीक्ष्णदंष्टास्त्रिलोचनाः  ।  
अर्द्धचन्द्रकृतोष्णीषा जटामुकुट धारिणः  ॥ ब्न्द्प्_३,२।२५२ ॥   
सर्वे दशभुजा वीराः पद्मान्तरसुगन्धिनः  ।  
तरुणादित्यसङ्काशाः सर्वे ते पीतवाससः  ॥ ब्न्द्प्_३,२।२५३ ॥   
पिनाकपाणयः सर्वेश्वेत गोवृषवाहनाः  ।  
श्रियान्विताः कुण्डलिनो मुक्ताहारविभूषिताः  ॥ ब्न्द्प्_३,२।२५४ ॥   
तेजसाभ्यधिकैर्दहैः सर्वज्ञाः सर्वदर्शिनः  ।  
विभज्य बहुधात्मानं जरामृत्युविवर्जिताः  ॥ ब्न्द्प्_३,२।२५५ ॥   
क्रीडन्ते विविधैर्भावैर्भोगान्प्राप्य सुदुर्लभान्  ।  
स्वच्छन्दगतयः सिद्धाः सिद्धैश्चन्यैर्विबोधिताः  ॥ ब्न्द्प्_३,२।२५६ ॥   
एकादशानां रुद्राणां कोट्यो नैका महात्मनाम्  ।  
एभिः सह महात्मा वै देवदेवो महेश्वरः  ॥ ब्न्द्प्_३,२।२५७ ॥   
भक्तानुकम्पी भगवान्मोदते पार्वतीप्रियः  ।  
नाहं तेषां तु रुद्राणां भवस्य च महात्मनः  ॥ ब्न्द्प्_३,२।२५८ ॥   
नानात्वमनुपश्यामि सत्यमेतद्ब्रवीमि वः  ।  
मातारिश्वाब्रवीत्पुण्यमित्येतामीश्वराच्छ्रुताम्  ॥ ब्न्द्प्_३,२।२५९ ॥   
अथ ते ऋषयः सर्वे दिवाकरसमप्रभाः  ।  
श्रुत्वेमां परमां पुण्यां कथां त्रैयम्बकीन्ततः  ॥ ब्न्द्प्_३,२।२६० ॥   
भृशं चानुग्रहं प्राप्य हर्षं चैवाप्यनुत्तमम्  ।  
सम्भाजयित्वा चाप्येनं वायुमूचुर्महाबलम्  ॥ ब्न्द्प्_३,२।२६१ ॥   
ऋषय ऊचुः  
समीरण महाभाग त्वस्माकं च त्वया विभो  ।  
ईश्वरस्योत्तमं पुण्यमष्टमं त्वौपसार्गिकम्  ॥ ब्न्द्प्_३,२।२६२ ॥   
तस्य स्थानं प्रमाणं च चथावत्परिकीर्तितम्  ।  
योगधर्मसमृद्धं वै परमं परमात्मनः  ॥ ब्न्द्प्_३,२।२६३ ॥   
महादेवस्य माहात्म्यं दुर्विज्ञेयं सुरैरपि  ।  
स्वेन माहात्म्ययोगेन सहस्रस्यामितौजसः  ॥ ब्न्द्प्_३,२।२६४ ॥   
यस्य भक्तंषु सम्मोहो ह्यनुकम्पार्थमेव च  ।  
ब्राह्मी लक्ष्म्या स्वयं जुष्टा या साप्रतिमशालिनी  ॥ ब्न्द्प्_३,२।२६५ ॥   
व्याप्यज्योत्स्नेव चन्द्रस्य विन्यस्ता विश्वरूपिणः  ।  
विभूतिर्भ्राजते ऽत्यर्थं देवदेवस्य वेश्मनि  ॥ ब्न्द्प्_३,२।२६६ ॥   
महादेवस्य तुल्यानां रुद्राणां तु महात्मनाम्  ।  
तत्सर्वं निखिलेनेदं वक्त्रादमृतनिस्रवः  ॥ ब्न्द्प्_३,२।२६७ ॥   
आपीतं खलु शर्वस्य भक्त्यास्माभिस्तु सुव्रत  ।  
नास्ति किञ्चिदविज्ञेय मन्यच्चैवानुगामिनः  ।  
प्रश्नं देववरप्राण यथावद्वक्तुमर्हसि  ॥ ब्न्द्प्_३,२।२६८ ॥   
सूत उवाच  
स खलूवाच भगवान्किं भूयो वर्त्तयाम्यहम्  ।  
यन्मया चैव वक्तव्यं तद्वदिष्यामि सुव्रताः  ॥ ब्न्द्प्_३,२।२६९ ॥   
ऋषय ऊचुः  
आदित्याः परिपार्श्वे ये सिंहा वै क्रोधविक्रमाः  ।  
वैश्वानरा भूतगण व्याघ्रास्चैवानुगामिनः  ॥ ब्न्द्प्_३,२।२७० ॥   
आभुतसम्प्लवे घोरे सर्वप्राणिभृतां क्षये  ।  
किमावस्था भवन्त्येते तन्नो ब्रूहि यथार्थवत्  ॥ ब्न्द्प्_३,२।२७१ ॥   
विज्ञायेश्वरसद्भावमव्यक्तं प्रभवं तथा  ।  
वायुरुवाच  
यत्र पूर्वं गतास्ते तु कुमारा ब्रह्मणः सुताः  ॥ ब्न्द्प्_३,२।२७२ ॥   
सनन्दनश्च सनकस्तृतीयश्च सनातनः  ।  
वोढुश्च कपिलस्तेषामासुरिश्च महायशाः  ॥ ब्न्द्प्_३,२।२७३ ॥   
मुनिः पञ्जशिखश्चैव ये चान्ये ऽप्येवमादयः  ।  
ततः काले व्यतिक्रान्ते कल्पानां पर्यये गते  ॥ ब्न्द्प्_३,२।२७४ ॥   
महाभूतविनाशान्ते प्रलये प्रत्युपस्थिते  ।  
अनेकरुद्रकोट्यस्तु या प्रसन्ना महेश्वरीम्  ॥ ब्न्द्प्_३,२।२७५ ॥   
शब्दादीन्विषयान्भोगान्सन्त्यज्याष्टविधाश्रयात्  ।  
प्रविश्य सर्वभूतानि ज्ञानयुक्तेन तेजसा  ॥ ब्न्द्प्_३,२।२७६ ॥   
विहाय पदमव्यग्रं भूतानाम नुकम्पया  ।  
तत्र यान्ति महात्मानः परमाणुं महेश्वरम्  ॥ ब्न्द्प्_३,२।२७७ ॥   
तरन्ति सुमहावर्त्तां जन्ममृत्यूदकां नदीम्  ।  
ततः पश्यन्त्यपर्वाणं परं ब्रह्माणामेव च  ॥ ब्न्द्प्_३,२।२७८ ॥   
देव्या वै सहिताः सप्त या देव्यः परिकीर्त्तिताः  ।  
यत्तत्सहस्रं सिंहानामादित्यानां तथैव च  ॥ ब्न्द्प्_३,२।२७९ ॥   
वैश्वानरा भूतगणा व्याघ्राश्चैवानुगामिनः  ।  
आवेश्यात्मनि तान्सर्वान् सङ्ख्यायोग्यभवांस्तथा  ॥ ब्न्द्प्_३,२।२८० ॥   
लोकान्सप्त इमान्भूयो महाभूतानि पञ्च च  ।  
विष्णुना सह संयुक्तः करोति विकरोति च  ॥ ब्न्द्प्_३,२।२८१ ॥   
स रुद्रो यः साममयस्तथैव च यजुर्मयः  ।  
स एष ओतः प्रोतश्च बहिरन्तश्च निश्चयात्  ॥ ब्न्द्प्_३,२।२८२ ॥   
एको हि भगवान्नाथः प्रभवश्चान्तकृद्द्विजाः  ।  
ततस्ते ऋषयः सर्वे दिवाकरसमप्रभाः  ॥ ब्न्द्प्_३,२।२८३ ॥   
सुसत्यं श्रवसः सम्यगारोप्याग्निं तथात्मनि  ।  
कर्मणा मनसा वाचा विशुद्धेनान्तरात्मना  ॥ ब्न्द्प्_३,२।२८४ ॥   
अनन्यमनसो भूत्वा प्रपद्यन्ते महेश्वरम्  ।  
व्रतोपवासनिरताः सर्वभूतदयापराः  ॥ ब्न्द्प्_३,२।२८५ ॥   
योगं त्वनुयमं दिव्यं प्राप्तन्तैश्छिन्नसंशयैः  ।  
प्रपद्य परया भक्त्याज्ञानयुक्तेन तेजसा  ॥ ब्न्द्प्_३,२।२८६ ॥   
तैर्लब्धं रुद्रसालोक्यं शाश्वतं पदमव्ययम्  ।  
यः पठेत्तपसा युक्तो वायुप्रोक्तामिमां श्रुतिम्  ॥ ब्न्द्प्_३,२।२८७ ॥   
ब्राह्मणः क्षत्रियो वापिवैश्यो वा स्वक्रियापरः  ।  
लभते रुद्रलोकं वै कारणं लोककारणम्  ॥ ब्न्द्प्_३,२।२८८ ॥   
विनिवृत्ते तदा सर्गे प्रकृत्या वस्थितेन वै  ।  
तदात्यन्तपरोक्षत्वाददृष्टत्वाच्च कस्यचित्  ॥ ब्न्द्प्_३,२।२८९ ॥   
अनाख्यानादबोध्यत्वादज्ञानाज्ज्ञानिनामपि  ।  
आगतागतिकत्वाच्च ग्रहणं तन्न विद्यते  ॥ ब्न्द्प्_३,२।२९० ॥   
भावग्राह्यानुमानाच्च चिन्तयित्वेदमुच्यते  ।  
स्थिते तु कारणे तस्मिन्नित्ये सदसदात्मके  ॥ ब्न्द्प्_३,२।२९१ ॥   
अनिर्देश्ये प्रवृत्तिर्वै स्वात्मिकाकारणेन तु  ।  
एवं सप्तद्विरभ्यस्ताः क्रमात्प्रकृतयस्तु वै  ॥ ब्न्द्प्_३,२।२९२ ॥   
प्रत्याहारे तदा सर्गे प्रविशन्ति परस्परम्  ।  
येनेदमावृतं सर्वमण्डमप्सु प्रलीयते  ॥ ब्न्द्प्_३,२।२९३ ॥   
सप्तद्वीपसमुद्रान्तं सप्तलोकं सपर्वतम्  ।  
उदकावरणं यच्च ज्योतिष्यालीयते तु यत्  ॥ ब्न्द्प्_३,२।२९४ ॥   
यत्तेजसं चावरणं मारुतो ग्रसते नु यत्  ।  
यद्वायव्यं चावरणमाकाशग्रसते तु तत्  ॥ ब्न्द्प्_३,२।२९५ ॥   
आकाशावरणं यच्च भूतादिर्ग्रसते तु तत्  ।  
भूतादिं ग्रसते चापि महान्वै बुद्धिलक्षमः  ॥ ब्न्द्प्_३,२।२९६ ॥   
महान्तं ग्रसते ऽव्यक्तं गुणसाम्यं ततः परम्  ।  
एतौ संहारविस्तारौ ब्रह्मा व्यक्तौ ततः पुनः  ॥ ब्न्द्प्_३,२।२९७ ॥   
सृजते ग्रसते चैव विकारात्सर्गसंयमे  ।  
संसिद्धकार्यकरणाः संसिद्धा ज्ञानिनस्तु ये  ॥ ब्न्द्प्_३,२।२९८ ॥   
गत्वा जवं जवीभावे स्थाने स्वेषु प्रसंयमात्  ।  
प्रत्याहारे ऽधियुज्यन्ते क्षेत्रज्ञाः करणैः पुनः  ॥ ब्न्द्प्_३,२।२९९ ॥   
अव्यक्तं क्षेत्रमित्याहुर्ब्रह्मा क्षेत्रज्ञ उच्यते  ।  
साधर्म्यवैधर्म्यकृतः संयोगो नादिमास्तयोः  ॥ ब्न्द्प्_३,२।३०० ॥   
एवं सर्गेषु विज्ञेयः क्षेत्रज्ञेष्विह ब्राह्मणाः  ।  
ब्रह्मविच्चैव विज्ञेयः क्षेत्रज्ञानात्पृथक्  ॥ ब्न्द्प्_३,२।३०१ ॥   
विषयाविषयत्वं च क्षेत्रक्षेत्रज्ञयोः स्मृतम्  ।  
ब्रह्मा त्वविषयो ज्ञेयो विषयः क्षेत्रमुच्यते  ॥ ब्न्द्प्_३,२।३०२ ॥   
क्षेत्रज्ञाधिष्ठितं क्षेत्रं क्षेत्रज्ञार्थं प्रचक्षते  ।  
बहुत्वाच्च शरीराणां शरीरी बहुधा स्मृतः  ॥ ब्न्द्प्_३,२।३०३ ॥   
अव्यूहाशङ्कराच्चैव ज्योतिर्यच्च व्यवस्थितम्  ।  
यस्मात्प्रतिशरीरं हि सुखदुःखो पलब्धिता  ॥ ब्न्द्प्_३,२।३०४ ॥   
तस्मात्पुरुषनानात्वं विज्ञेयं तु विजानता  ।  
यदा प्रवर्त्तते चैषां भेदानां चैव संयमः  ॥ ब्न्द्प्_३,२।३०५ ॥   
स्वभावकारिताः सर्वे कालेन महता तदा  ।  
निवर्त्तन्ते तदा तस्मिन्स्थितरागाः स्वयम्भुवः  ॥ ब्न्द्प्_३,२।३०६ ॥   
सह सायुज्यकैः सर्वैर्ब्रह्मलोकनिवासिभिः  ।  
विनिवृत्तेस्तदा तेषां स्थितेरात्मनिवासिनाम्  ॥ ब्न्द्प्_३,२।३०७ ॥   
तत्कालवासिनां तेषां तत्र वै दोषदर्शिनाम्  ।  
उत्पद्यते ऽथ वैराग्यमात्मवाद प्रणाशनम्  ॥ ब्न्द्प्_३,२।३०८ ॥   
भोज्यभोक्तृत्वनानात्वैस्तेषां तद्भावदर्शिनाम्  ।  
पृथग्ज्ञानेन क्षेत्रज्ञास्ततस्ते ब्रह्मलौकिकाः  ॥ ब्न्द्प्_३,२।३०९ ॥   
प्रकृतौ कारणातीताः सर्वे नानाप्रदर्शिनः  ।  
स्वात्मन्येवावतिष्ठन्ते प्रशान्तादर्शनात्मकाः  ॥ ब्न्द्प्_३,२।३१० ॥   
शुद्धा निरञ्जनाः सर्वे चेतनाचेतनास्तथा  ।  
तत्रैव परिनिर्वाणाः स्मृतानागामिनस्तु ते  ॥ ब्न्द्प्_३,२।३११ ॥   
निर्गुणत्वाग्निरात्मानः प्रकृत्यन्ते व्यतिक्रमात्  ।  
इत्येवं प्राकृतः प्रोक्तः प्रतिसर्गः स्वयम्भुवा  ॥ ब्न्द्प्_३,२।३१२ ॥   
वर्णाश्रमाचारयुतः प्रतिसर्गं शृणोति यः  ।  
स व्रजेच्छिवसालोक्यं भक्तिमान्विगतज्वरः  ॥ ब्न्द्प्_३,२।३१३ ॥   
अमद्यपश्च य शूद्रो भवभक्तो जितेद्रियः  ।  
आभूतसम्प्लवस्थायी अप्रतीघातलक्षणः  ॥ ब्न्द्प्_३,२।३१४ ॥   
गाणपत्यं स लभते स्थानं वा सार्वकालिकम्  ।  
मद्यपो मद्यपैः सार्द्धं भूतसङ्घैश्च मोदते  ॥ ब्न्द्प्_३,२।३१५ ॥   
सेव्यमानो महीपृष्ठे मर्त्यानां वरदो भवः  ।  
इति होवाच भगवान्वायुर्वाक्यमिदवरम्  ॥ ब्न्द्प्_३,२।३१६ ॥   
इति श्रीब्रह्माण्डे महापुराणे वायुप्रोक्ते उत्तरभागे चतुर्थ उपसंहारपादे शिवपुरवर्णनं नाम द्वितीयो ऽध्यायः  
  
  
_____________________________________________________________  
  
  
सूत उवाच  
प्रत्याहारं प्रवक्ष्यामि परस्यान्ते स्वयम्भुवः  ।  
ब्रह्मणः स्थितिकाले तु क्षीणे तस्मिंस्तदा प्रभोः  ॥ ब्न्द्प्_३,३।१ ॥   
यथेदं कुरुते व्यक्तं सुसूक्ष्मं विश्वमीश्वरः  ।  
अव्यक्तं ग्रसते व्यक्तं प्रत्याहारे च कृत्स्नशः  ॥ ब्न्द्प्_३,३।२ ॥   
पुरान्तद्व्यणुकाद्यानां सम्पूर्णे कल्पसङ्क्षये  ।  
उपस्थिते महाघोरे ह्यप्रत्यक्षे तु कस्यचित्  ॥ ब्न्द्प्_३,३।३ ॥   
अन्ते द्रुमस्य सम्प्राप्ते पश्चिमास्य मनोस्तदा  ।  
अन्ते कलियुगे तस्मिन्क्षीणे संहार उच्यते  ॥ ब्न्द्प्_३,३।४ ॥   
सम्प्रक्षाले तदा वृ-त्ते प्रत्याहारे ह्युपस्थिते  ।  
प्रत्याहारे तदा तस्मिन्भूततन्मात्रसङ्क्षये  ॥ ब्न्द्प्_३,३।५ ॥   
महदादिविकारस्य विशेषान्तस्य सङ्क्षये  ।  
स्वभावकारिते तस्मिन्प्रवृत्ते प्रतिसञ्चरे  ॥ ब्न्द्प्_३,३।६ ॥   
आपो ग्रसन्ति वै पूर्वं भूमेर्गन्धात्मकं गुमम्  ।  
आत्तगन्धा ततो भूमिः प्रलयत्वाय कल्पते  ॥ ब्न्द्प्_३,३।७ ॥   
प्रणष्टे गन्धतन्मात्रे तोयावस्था धरा भवेत्  ।  
आपस्तदा प्रविष्टास्तु वेगवत्यो महास्वनाः  ॥ ब्न्द्प्_३,३।८ ॥   
सर्वमापूरयित्वेदं तिष्ठन्ति विचरन्ति च  ।  
अपामपि गणो यस्तु ज्योतिःष्वालीयते रसः  ॥ ब्न्द्प्_३,३।९ ॥   
नश्यन्त्यापस्तदा तत्र रसतन्मात्रसङ्क्षयात्  ।  
तीव्रतेजोहृतरसाज्योतिष्ट्वं प्राप्नुवन्त्युत  ॥ ब्न्द्प्_३,३।१० ॥   
ग्रस्ते च सलिले तेजः सर्वतोमुखमीक्षते  ।  
अथाग्निः सर्वतो व्याप्त आदत्ते तज्जलं तदा  ॥ ब्न्द्प्_३,३।११ ॥   
सर्वमापूर्यते ऽर्चिर्भिस्तदा जगदिदं शनैः  ।  
अर्चिर्भिः सन्तते तस्मिंस्तर्यगूर्ध्वमधस्ततः  ॥ ब्न्द्प्_३,३।१२ ॥   
ज्योतिषो ऽपि गुणं रूपं वायुरत्ति प्रकाशकम्  ।  
प्रलीयते तदा तस्मिन्दीपार्चिरिव मारुते  ॥ ब्न्द्प्_३,३।१३ ॥   
प्रनष्टे रूपतन्मात्रे हृतरूपो विभावसुः  ।  
उपशाम्यति तेजो हिवायुराधूयते महान्  ॥ ब्न्द्प्_३,३।१४ ॥   
निरालोके तदा लोके वायुभूते च तेजसि  ।  
ततस्तु मूलमासाद्य वायुः सम्बन्धमात्मनः  ॥ ब्न्द्प्_३,३।१५ ॥   
ऊर्ध्वञ्चाधश्च तिर्यक्च दोधवीति दिशो दश  ।  
वायोरपि गुणं स्पर्शमाकाशं ग्रसते च तत्  ॥ ब्न्द्प्_३,३।१६ ॥   
प्रशाम्यति तदा वायुः खन्तु तिष्ठत्यनावृतम्  ।  
अरूपमरसस्पर्शमगन्धं न च मूर्तिमत्  ॥ ब्न्द्प्_३,३।१७ ॥   
सर्वमापूरयच्छब्दैः सुमहत्तत्प्रकाशते  ।  
तस्मिंल्लीने तदा शिष्टमाकाशं शब्दलक्षणम्  ॥ ब्न्द्प्_३,३।१८ ॥   
शब्दमात्रं तदाकाशं सर्वमावृत्य तिष्ठति  ।  
तत्र शब्दं गुमं तस्य भूतदिर्ग्रसते पुनः  ॥ ब्न्द्प्_३,३।१९ ॥   
भूतेन्द्रियेषु युगपद्भूतादौ संस्थितेषु वै  ।  
अभिमानात्मको ह्येष भूतादिस्तामसः स्मृतः  ॥ ब्न्द्प्_३,३।२० ॥   
भूतादिर्ग्रसते चापि महान्वै बुद्धिलक्षणः  ।  
महानात्मा तु विज्ञेयः सङ्कल्पो व्यवसायकः  ॥ ब्न्द्प्_३,३।२१ ॥   
बुद्धिर्मनश्च लिङ्गं च महानक्षर एव च  ।  
पर्यायवाचकैः शब्दैस्तमाहुस्तत्त्व चिन्तकाः  ॥ ब्न्द्प्_३,३।२२ ॥   
सम्प्रलीनेषु भूतेषु गुणसाम्ये ततो महान्  ।  
लीयन्ते गुणसाम्यं तु स्वात्मन्येवावतिष्ठते  ॥ ब्न्द्प्_३,३।२३ ॥   
लीयन्ते सर्वभूतानां कारणानि प्रसङ्गमे  ।  
इत्येष संयमश्चैव तत्त्वानां कारणैः सह  ॥ ब्न्द्प्_३,३।२४ ॥   
तत्त्वप्रसंयमो ह्येष स्मृतो ह्यावर्तको द्विजाः  ।  
धर्माधर्मौं तपो ज्ञानं शुभं सत्यानृते तथा  ॥ ब्न्द्प्_३,३।२५ ॥   
ऊर्ध्वभावो ह्यधोभावः सुखदुःखे प्रियाप्रिये  ।  
सर्वमेतत्प्रपञ्चस्थं गुणमात्रात्मकं स्मृतम्  ॥ ब्न्द्प्_३,३।२६ ॥   
निरिन्द्रियाणां च तदा ज्ञानिनां यच्छुभाशुभम्  ।  
प्रकृत्यां चैव तत्सर्वं पुण्यं पापं प्रतिष्ठति  ॥ ब्न्द्प्_३,३।२७ ॥   
यात्यवस्था तु साचैव देहिनां तु निरुच्यते  ।  
जन्तूनां पापपुण्यं तु प्रकृतौ यत्प्रतिष्ठितम्  ॥ ब्न्द्प्_३,३।२८ ॥   
अवस्थास्थानि तान्येव पुण्यपापानि जन्तवः  ।  
योजयन्ते पुनर्देहान्परत्वेन तथैव च  ॥ ब्न्द्प्_३,३।२९ ॥   
धर्माधर्मौं तु जन्तूनां गुणमात्रात्मकावुभौ  ।  
कारणैः स्वैः प्रचीयेते कायत्वेनेह जन्तुभिः  ॥ ब्न्द्प्_३,३।३० ॥   
सचेतनाः प्रलीयन्ते क्षेत्रज्ञाधिष्ठिता गुणाः  ।  
सर्गे च प्रतिसर्गे च संसारे चैव जन्तवः  ॥ ब्न्द्प्_३,३।३१ ॥   
संयुज्यन्ते वियुज्यन्ते कारणैः सञ्चरन्ति च  ।  
राजसी तामसी चैव सात्त्विकी चैव वृत्तयः  ॥ ब्न्द्प्_३,३।३२ ॥   
गुणमात्राः प्रवर्तन्ते पुरुषाधिष्ठता स्त्रिधा  ।  
उर्द्ध्वदेशात्मकं सत्त्वमधोभागात्मकं तमः  ॥ ब्न्द्प्_३,३।३३ ॥   
तयोः प्रवर्त्तकं मध्ये इहैवावर्त्तकं रजः  ।  
इत्येवं परिवर्तन्तेत्रयश्चेतोगुणात्मकाः  ॥ ब्न्द्प्_३,३।३४ ॥   
लोकेषु सर्वभूतानां तन्न कार्यं विजानता  ।  
अविद्याप्रत्ययारम्भा आरभ्यन्ते हि मानवैः  ॥ ब्न्द्प्_३,३।३५ ॥   
एतास्तु गतयस्तिस्रः शुभात्पापात्मिकाः स्मृताः  ।  
तमसो ऽभिभवाज्जन्तुर्याथातथ्यं न विन्दति  ॥ ब्न्द्प्_३,३।३६ ॥   
अतत्त्वदर्शनात्सो ऽथ विविधं वध्यते ततः  ।  
प्राकृतेन च बन्धेन तथ्यावैकारिकेण च  ॥ ब्न्द्प्_३,३।३७ ॥   
दक्षिणाभिस्ततीयेन बद्धो ऽत्यन्तं विवर्त्तते  ।  
इत्येते वै त्रयः प्रोक्ता बन्धा ह्यज्ञानहेतुकाः  ॥ ब्न्द्प्_३,३।३८ ॥   
अनित्ये नित्यसञ्ज्ञा च दुःखे च सुखदर्शनम्  ।  
अस्वे स्वमिति च ज्ञानमशुचौ शुचिनिश्चयः  ॥ ब्न्द्प्_३,३।३९ ॥   
येषामेते मनोदोषा ज्ञानदोषा विपर्ययात्  ।  
रागद्वेषनिवृत्तिश्च तज्ज्ञानं समुदाहृतम्  ॥ ब्न्द्प्_३,३।४० ॥   
अज्ञानं तमसो मूरं कर्मद्वयफलं रजः  ।  
कर्म जस्तु पुनर्देहो महादुःखं प्रवर्त्तते  ॥ ब्न्द्प्_३,३।४१ ॥   
श्रोत्रजा नेत्रजा चैव त्वग्जिह्वाघ्राणजा तथा  ।  
पुनर्भवकरी दुःखात्कर्मणा जायते तृषा  ॥ ब्न्द्प्_३,३।४२ ॥   
सतृष्णो ऽभिहितो बालः स्वकृतैः कर्मणः फलैः  ।  
तैलवीडकवज्जीवस्तत्रैव परिवर्त्तते  ॥ ब्न्द्प्_३,३।४३ ॥   
तस्मान्मूलमनर्थानामज्ञान मुपदिश्यते  ।  
तं शत्रुमवधार्यैकं ज्ञाने यत्नं समाचरेत्  ॥ ब्न्द्प्_३,३।४४ ॥   
ज्ञानाद्धि त्यजते सर्वं त्यागाद्बुद्धिर्विरज्यते  ।  
वैराग्याच्छुध्यते चापि शुद्धः सत्त्वेन मुच्यते  ॥ ब्न्द्प्_३,३।४५ ॥   
अत ऊर्द्ध्वं प्रवक्ष्यामि रागं भूतापहारिणम्  ।  
अभिष्वङ्गाय योगः स्याद्विषयेष्ववशात्मनः  ॥ ब्न्द्प्_३,३।४६ ॥   
अनिष्टमिष्टमप्रीतिप्रीतितापविषादनम्  ।  
दुःखलाभे न तापश्च सुखानुस्मरणं तथा  ॥ ब्न्द्प्_३,३।४७ ॥   
इत्येष वैषयो रागः सम्भूत्याः कारणं स्मृतः  ।  
ब्रह्मादौ स्थावरान्ते वै संसारेह्यादिभौतिके  ॥ ब्न्द्प्_३,३।४८ ॥   
अज्ञानपूर्वकं तस्मादज्ञानं तु विवर्जयेत्  ।  
यस्य चार्षे न प्रमाणं शिष्टाचारं तथैव च  ॥ ब्न्द्प्_३,३।४९ ॥   
वर्णाश्रमविरुद्धो यः शिष्टशास्त्रविरोधकः  ।  
एष मार्गो हि निरये तिर्य्यग्योनौ च कारणम्  ॥ ब्न्द्प्_३,३।५० ॥   
तिर्य्यग्यो निगतं चैव कारणं तत्त्ररुच्यते  ।  
त्रिविधो यातनास्थाने तिर्य्यग्योनौ च षड्विधे  ॥ ब्न्द्प्_३,३।५१ ॥   
कारणे विषये चैव प्रतिघातस्तु सर्वशः  ।  
अनैश्वर्यं तु तत्सर्वं प्रतिघातात्मकं स्मृतम्  ॥ ब्न्द्प्_३,३।५२ ॥   
इत्येषा तामसी वृत्तिर्भूतादीनां चतुर्विधा  ।  
सत्त्वस्थमात्रकं चित्तं यथासत्त्वं प्रदर्शनात्  ॥ ब्न्द्प्_३,३।५३ ॥   
तत्त्वानां च यथातत्त्वं दृष्ट्वा वै तत्त्वदर्शनात्  ।  
सत्त्वक्षेत्रज्ञनानात्वमेतन्नानार्थदर्शनम्  ॥ ब्न्द्प्_३,३।५४ ॥   
नानात्वदर्शनं ज्ञानं ज्ञानाद्वै योग उच्यते  ।  
तेन बद्धस्य वै बन्धो मोक्षो मुक्तस्य तेन च  ॥ ब्न्द्प्_३,३।५५ ॥   
संसारे विनिवृत्ते तु मुक्तो लिङ्गेन मुच्यते  ।  
निःसम्बन्धो ह्यचैतन्यः स्वात्मन्येवावतिष्ठते  ॥ ब्न्द्प्_३,३।५६ ॥   
स्वात्मन्यवस्थितश्चापि विरूपाख्येन लिख्यते  ।  
इत्येतल्लक्षणं प्रोक्तं समासाज्ज्ञान मोक्षयोः  ॥ ब्न्द्प्_३,३।५७ ॥   
स चापि त्रिविधः प्रोक्तो मोक्षो वै तत्त्वदर्शिभिः  ।  
पूर्वं वियोगो ज्ञानेन द्वितीये रागसङ्क्षयात्  ॥ ब्न्द्प्_३,३।५८ ॥   
तृष्णाक्ष यात्तृतीयस्तु व्याख्यातं मोक्षकारणम्  ।  
लिङ्गाभावात्तु कैवल्यं कैवल्यात्तु निरञ्जनम्  ॥ ब्न्द्प्_३,३।५९ ॥   
निरञ्जनत्वाच्छुद्धस्तु नितान्यो नैव विद्यते  ।  
अत ऊर्द्ध्वं प्रवक्ष्यामि वैराग्यं दोषदर्शनात्  ॥ ब्न्द्प्_३,३।६० ॥   
दिव्ये च मानुषे चैव विषये पञ्चलक्षणे  ।  
अप्रद्वेषो ऽनभिष्वङ्गः कर्त्तव्यो दोषदर्शनात्  ॥ ब्न्द्प्_३,३।६१ ॥   
तपप्रीतिविषादानां कार्यं तु परिवर्जनम्  ।  
एवं वैराग्यमास्थाय शरीरी निर्ममो भवेत्  ॥ ब्न्द्प्_३,३।६२ ॥   
अनित्यमशिवं दुःखमिति वुद्ध्यानुचिन्त्य च  ।  
विशुद्धं कार्यकरणं सत्त्वस्यातिनिषैवया  ॥ ब्न्द्प्_३,३।६३ ॥   
परिपक्वकषायो हि कृत्स्नान्दोषान्प्रपश्यति  ।  
ततः प्रयाणकाले हि दोषैर्नैमित्तिकैस्तथा  ॥ ब्न्द्प्_३,३।६४ ॥   
ऊष्मा प्रकुपितः काये तीव्रवायुसमीरितः  ।  
स शरीरमुपाश्रित्य कृत्स्नान्दोषान्रुणद्धि वै  ॥ ब्न्द्प्_३,३।६५ ॥   
प्राणक्थानानि भिन्दन्हि छिन्दन्मर्माण्यतीत्य च  ।  
शैत्यात्प्रकुपितो वायुरूर्द्ध्वं तूत्क्रमते ततः  ॥ ब्न्द्प्_३,३।६६ ॥   
स चायं सर्वभूतानां प्राणस्थानेष्ववस्थितः  ।  
समासात्संवृते ज्ञाने सञ्चृत्तेषु च कर्मसु  ॥ ब्न्द्प्_३,३।६७ ॥   
स जीवो नाभ्यधिष्ठानः कर्मभिः स्वैः पुराकृतैः  ।  
अष्टाङ्गप्रणवृत्तिं वै स विच्यावयते पुनः  ॥ ब्न्द्प्_३,३।६८ ॥   
शरीरं प्रजहन्स्ॐऽते निरुच्छ्वासस्ततो भवेत्  ।  
एवं प्राणैः परित्यक्तो मृत इत्यभिधीयते  ॥ ब्न्द्प्_३,३।६९ ॥   
यथेह लोके स्वप्ने तं नीयमानमितस्ततः  ।  
रञ्जनं तद्विधेयस्य ते तान्यो न च विद्यते  ॥ ब्न्द्प्_३,३।७० ॥   
नृष्णाक्षयस्तृतीयस्तु व्याख्यातं मोक्षलक्षणम्  ।  
शब्दाद्ये विषये दोषदृष्टिर्वै पञ्चलक्षणे  ॥ ब्न्द्प्_३,३।७१ ॥   
अप्रद्वेषो ऽनभिष्वङ्गः प्रीतितापविवर्जनम्  ।  
वैराग्यकारणं ह्येते प्रकृतीनां लयस्य च  ॥ ब्न्द्प्_३,३।७२ ॥   
अष्टौ प्रकृतयो ज्ञेयाः पूर्वोक्ता वै यथाक्रमम्  ।  
अव्यक्ताद्यास्तु विज्ञेया भूतान्ताः प्रकृतेर्भवाः  ॥ ब्न्द्प्_३,३।७३ ॥   
वर्णाश्रमाचारयुक्तः शिष्टः शास्त्राविरोधनः  ।  
वर्णाश्रमाणां धर्मो ऽयं देवस्थानेषु कारणम्  ॥ ब्न्द्प्_३,३।७४ ॥   
ब्रह्मादीनि पिशाचान्तान्यष्टौ स्थानानि देवता  ।  
ऐश्वर्यमाणिमाद्यं हि कारणं ह्यष्टलक्षणम्  ॥ ब्न्द्प्_३,३।७५ ॥   
निमित्तमप्रतीघाते दृष्टे शब्दादिलक्षणे  ।  
अष्टावेतानि रूपाणि प्राकृतानि यथाक्रमम्  ॥ ब्न्द्प्_३,३।७६ ॥   
क्षेत्रज्ञेष्वनुसज्जन्ते गुणमात्रत्मकानि तु  ।  
प्रावृट्काले पृथग्मेघं पश्यन्तीव सचक्षुषः  ॥ ब्न्द्प्_३,३।७७ ॥   
पश्यन्त्येवं विधाः सिद्धा जीवं दिव्येन चक्षुषा  ।  
खादतश्चान्नपानानि योनीः प्रविशतस्तथा  ॥ ब्न्द्प्_३,३।७८ ॥   
तिर्यगूर्ध्वमधस्ताच्च धावतो ऽपि यथाक्रमम्  ।  
जीवः प्राणस्तथा लिङ्गं करणं च चतुष्टयम्  ॥ ब्न्द्प्_३,३।७९ ॥   
पर्यायवाचकैः शब्दैरेकार्थैः सो ऽभिलष्यते  ।  
व्यक्ताव्यक्तप्रमाणो ऽयं स वै भुङ्क्ते तु कृत्स्नशः  ॥ ब्न्द्प्_३,३।८० ॥   
अव्यक्तानुग्रहान्तं च क्षेत्रज्ञाधिष्ठितं च यत्  ।  
एवं ज्ञात्वा शुचिर्भूत्वा ज्ञानाद्वै विप्रमुच्यते  ॥ ब्न्द्प्_३,३।८१ ॥   
नष्टं चैव यथा तत्त्वं तत्त्वानां तत्त्वदर्शने  ।  
यथेष्टं परिनिर्याति भिन्ने देहे सुनिर्वृते  ॥ ब्न्द्प्_३,३।८२ ॥   
भिद्यते करणं चापि ह्यव्यक्तज्ञानिनस्ततः  ।  
मुक्तो गुणशरीरेण प्रणाद्येन तु सर्वशः  ॥ ब्न्द्प्_३,३।८३ ॥   
नान्यच्छरीरमादत्ते दग्धे वीजे यथाङ्कुरः  ।  
ज्ञानी च सर्वसंसाराविज्ञशारीरमानसः  ॥ ब्न्द्प्_३,३।८४ ॥   
ज्ञानाच्चतुर्द्दशाबुद्धः प्रकृतिस्थो निवर्तते  ।  
प्रकृतिं सत्यमित्याहुर्विकारो ऽनृतमुच्यते  ॥ ब्न्द्प्_३,३।८५ ॥   
असद्भावो ऽनृतं ज्ञेयं सद्भावः सत्य मुच्यते  ।  
अनामरूपं क्षेत्रज्ञनामरूपं प्रचक्षते  ॥ ब्न्द्प्_३,३।८६ ॥   
यस्मात्क्षेत्रं विजानाति तत्मात्क्षेत्रज्ञ उच्यते  ।  
क्षेत्रं प्रत्ययते यस्मात्क्षेत्रज्ञः शुभ उच्यते  ॥ ब्न्द्प्_३,३।८७ ॥   
क्षेत्रज्ञः स्मर्यते तस्मात्क्षेत्रं तज्ज्ञैर्विभाष्यते  ।  
क्षेत्रं त्वत्प्रत्ययं दृष्टं क्षेत्रज्ञः प्रत्ययः सदा  ॥ ब्न्द्प्_३,३।८८ ॥   
क्षपणात्कारणाच्चैव क्षतत्राणात्तथैव च  ।  
भोज्यत्वविषयत्वाच्च क्षेत्रं क्षेत्रविदो विदुः  ॥ ब्न्द्प्_३,३।८९ ॥   
महदाद्यं विशेषान्तं सर्वैरूप्यं विलक्षणम्  ।  
विकारलक्षणं तद्वै सो ऽक्षरः क्षरमेति च  ॥ ब्न्द्प्_३,३।९० ॥   
तमेवानुविकारं तु यस्माद्वै क्षरते पुनः  ।  
तस्माच्च कारणाच्चैव ज्ञरमित्यभिधीयते  ॥ ब्न्द्प्_३,३।९१ ॥   
संसारे नरकेभ्यश्च त्रायते पुरुषं च यत्  ।  
दुःखत्राणात्पुनश्चापि क्षेत्रमित्यभिधीयते  ॥ ब्न्द्प्_३,३।९२ ॥   
सुखदुःखमहम्भावाद्भोज्यमित्यभिधीयते  ।  
अचेतनत्वाद्विषयस्तद्विधर्मा विभुः स्मृतः  ॥ ब्न्द्प्_३,३।९३ ॥   
न क्षीयते न क्षरति विकारप्रसृतं तु तत्  ।  
अक्षरं तेन वाप्युक्तम क्षीणत्वात्तथैव च  ॥ ब्न्द्प्_३,३।९४ ॥   
यस्मात्पूर्यनुशेते च तस्मात्पुरुष उच्यते  ।  
पुरप्रत्ययिको यस्मात्पुरुषेत्यभिधीयते  ॥ ब्न्द्प्_३,३।९५ ॥   
पुरुषं कथयस्वाथ कथितो ऽज्ञैर्विभाष्यते  ।  
शुद्धो निरञ्जनाभासो ज्ञाता ज्ञानविवर्जितः  ॥ ब्न्द्प्_३,३।९६ ॥   
अस्तिनास्तीति सो ऽन्यो वा बद्धो मुक्तो गतःस्थितः  ।  
नैर्हेतुकात्त्वनिर्देश्यादहस्तस्मिन्न विद्यते  ॥ ब्न्द्प्_३,३।९७ ॥   
शुद्धत्वान्न तु दृश्यो वै द्रष्टृत्वात्समदर्शनः  ।  
आत्मप्रत्ययकारित्वादन्यूनं वाप्यहेतुकम्  ॥ ब्न्द्प्_३,३।९८ ॥   
भावग्राह्यमनुमानाच्चिन्तयन्न प्रमुह्यते  ।  
यदा पश्यति ज्ञातारं शान्तार्थं दर्शनात्मकम्  ॥ ब्न्द्प्_३,३।९९ ॥   
दृश्यादृश्येषु निर्देश्यं तदा तद्दुर्द्धरं वरम्  ।  
विज्ञाता न च दृश्येत वृथक्त्वेनेह सर्वशः  ॥ ब्न्द्प्_३,३।१०० ॥   
स्वेनात्मना तथात्मानं कारणात्मा नियच्छति  ।  
प्रकृतौ कारणे तत्र स्वात्मन्येवोपतिष्ठति  ॥ ब्न्द्प्_३,३।१०१ ॥   
अस्तिनास्तीति सो ऽन्यो वा इहामुत्रेति वा पुनः  ।  
एकत्वं वा पृथक्वं वा क्षेत्रज्ञः पुरुषो ऽपि वा  ॥ ब्न्द्प्_३,३।१०२ ॥   
आत्मा वा स निरात्मा वा चेतनो ऽचेतनो ऽपि वा  ।  
कर्त्ता वा सो ऽप्यकर्त्ता वा भोक्ता वा भोज्यमेव च  ॥ ब्न्द्प्_३,३।१०३ ॥   
यद्गत्वा न निवर्त्तन्ते क्षेत्रज्ञं तु निरञ्जनम्  ।  
अवाच्यं तदनाख्यानादग्राह्यं वादहेतुभिः  ॥ ब्न्द्प्_३,३।१०४ ॥   
अप्रतर्क्यमचिन्त्यत्वादवा येत्वाच्च सर्वशः  ।  
नालप्य वचसा तत्त्वमप्राप्य मनसा सह  ॥ ब्न्द्प्_३,३।१०५ ॥   
क्षेत्रज्ञे निर्गुणे शुद्धे शान्ते क्षीणे निरञ्जने  ।  
व्यपेतसुखदुःखे च निरुद्धे शान्तिमागते  ॥ ब्न्द्प्_३,३।१०६ ॥   
निरात्मके पुनस्तस्मिन्वाच्यावाच्यं न विद्यते  ।  
एतौ संहारविस्तारौ व्यक्ताव्यक्तौ ततः पुनः  ॥ ब्न्द्प्_३,३।१०७ ॥   
सृज्यते ग्रसते चैव व्यक्तौ पर्यवतिष्ठते  ।  
क्षेत्रज्ञाधिष्ठितं सर्वं पुनः सर्गे प्रवर्त्तते  ॥ ब्न्द्प्_३,३।१०८ ॥   
अधिष्ठानं प्रपद्येत तस्यान्ते बुद्धिपूर्वकम्  ।  
साधर्म्यवैधर्म्यकृतः संयोगो विदितस्तयोः  ।  
अनादिमांश्च संयोगो महापुरुषजः स्मृतः  ॥ ब्न्द्प्_३,३।१०९ ॥   
यावच्च सर्गप्रति सर्गकालस्तावज्जगत्तिष्ठति सन्निरुध्य  ।  
पूर्वं हि तस्यैव च बुद्धिपूर्वं प्रवर्त्तते तत्पुरुषार्थम्मेव  ॥ ब्न्द्प्_३,३।११० ॥   
एषा निसर्गप्रतिसर्गपूर्वा प्राधानिकी चेश्वरकारिता वा  ।  
अनाद्यनन्ता ह्यभिमानपूर्वकं वित्रासयन्ती जगदभ्युपैति  ॥ ब्न्द्प्_३,३।१११ ॥   
इत्येष प्राकृतः सर्गस्तृतीयो हेतुलक्षणः  ।  
उक्तो ह्यस्मिंस्तदात्यन्तं कालं ज्ञात्वा प्रमुच्यते  ॥ ब्न्द्प्_३,३।११२ ॥   
इत्येष प्रतिसर्गो वस्त्रिविदः कीर्त्तितो मया  ।  
विस्तरेणानुपूर्व्याच भूयः किं वर्त्तयाम्यहम्  ॥ ब्न्द्प्_३,३।११३ ॥   
इति श्री ब्रह्माण्डे महापुराणे वायुप्रोक्ते उत्तरभागे चतुर्थ उपसंहारपादे प्रतिसर्गो नाम तृतीयो ऽध्यायः  
  
  
_____________________________________________________________  
  
  
ऋषय ऊचुः  
श्रुतं सुमहदाख्यानं भवता परिकीर्त्तितम्  ।  
प्रजानां मनुभिः सार्द्धं देवानामृषिभिः सह  ॥ ब्न्द्प्_३,४।१ ॥   
पितृगन्धर्वभूतानां पिशाचोरगरक्षसाम्  ।  
दैत्यानां दानवानां च यक्षाणामेव पक्षिणाम्  ॥ ब्न्द्प्_३,४।२ ॥   
अत्यद्भुतानि कर्माणि विविधा धर्मनिश्चयाः  ।  
विचित्राश्च कथायोगा जन्म चाग्र्यमनुत्तमम्  ॥ ब्न्द्प्_३,४।३ ॥   
तत्कथ्यमानमस्माकं भवता श्लक्ष्णया गिरा  ।  
मनः कर्णसुखं सौते प्रीणात्यमृतसन्निभम्  ॥ ब्न्द्प्_३,४।४ ॥   
एवमाराध्य ते सूतं सत्कृत्य च महर्षयः  ।  
पप्रच्छुः सत्त्रिणः सर्वे पुनः सर्गप्रवर्त्तनम्  ॥ ब्न्द्प्_३,४।५ ॥   
कथं सुत महाप्राज्ञ पुनः सर्गः प्रपत्स्यते  ।  
बन्धेषु सम्प्रलीनेषु गुणसाम्ये तमोमये  ॥ ब्न्द्प्_३,४।६ ॥   
विकारेष्वविसृष्टेषु ह्यव्यक्ते चात्मनि स्थिते  ।  
अप्रवृत्ते ब्रह्मणा तु सहसा योज्यगैस्तदा  ॥ ब्न्द्प्_३,४।७ ॥   
कथं प्रपत्स्यते सर्गस्तन्नः प्रब्रूहि पृच्छताम्  ।  
एवमुक्तस्ततः सूतस्तदासौ लोमहर्षणः  ॥ ब्न्द्प्_३,४।८ ॥   
व्याख्यातुमुपचक्राम पुनः सर्गप्रवर्त्तनम्  ।  
अत्र वो वर्त्तयिष्यामि यथा सर्गः प्रपत्स्यते  ॥ ब्न्द्प्_३,४।९ ॥   
पूर्ववत्स तु विज्ञेयः समासात्तन्निबोधत  ।  
दृष्टेनैवानुमेयं च तर्कं वक्ष्यामि युक्तितः  ॥ ब्न्द्प्_३,४।१० ॥   
यस्माद्वाचो निवर्त्तन्ते त्वप्राप्य मनसा सह  ।  
अव्यक्त वत्परोक्षत्वाद्गहनं तद्दुरासदम्  ॥ ब्न्द्प्_३,४।११ ॥   
विकारैः प्रतिसंसृष्टो गुणः साम्येन वर्त्तते  ।  
प्रधानं पुरुषाणां च साधर्म्येणैव तिष्ठति  ॥ ब्न्द्प्_३,४।१२ ॥   
धर्माधर्मौं प्रलीयेते ह्यव्यक्ते प्राणिनां सदा  ।  
सत्त्वमात्रात्मको धर्मो गुणे सत्त्वे प्रतिष्ठितः  ॥ ब्न्द्प्_३,४।१३ ॥   
तमोमात्रात्मको धर्मो गुणे तमसि तिष्ठति  ।  
अविभागेन तावेतौ गुणसाम्ये स्थितावुभौ  ॥ ब्न्द्प्_३,४।१४ ॥   
सर्वं कार्यं बुद्धिपूर्वं प्रधानस्य प्रपत्स्यते  ।  
बुद्धिपूर्वं क्षेत्रज्ञ अधिष्ठास्यति तान्गुणान्  ॥ ब्न्द्प्_३,४।१५ ॥   
एवं तानभिमानेन प्रपत्स्यति पुनस्तदा  ।  
यदा प्रवर्त्तितव्यं तु क्षेत्रक्षेत्रज्ञयोर् द्वयोः  ॥ ब्न्द्प्_३,४।१६ ॥   
भोज्यभोक्तृत्वसम्बन्धाः प्रपत्स्यन्ते च तावुभौ  ।  
तस्मादक्षरमव्यक्तं साम्ये स्थित्वा गुणात्मकम्  ॥ ब्न्द्प्_३,४।१७ ॥   
क्षेत्रज्ञाधिष्ठितं तत्र वैपम्यं भजते तु तत्  ।  
ततः प्रपत्स्यते व्यक्तं क्षेत्रक्षेत्रज्ञयोर्द्वयोः  ॥ ब्न्द्प्_३,४।१८ ॥   
क्षेत्रज्ञाधिष्ठितं सत्त्वं विकारं जनयिष्यति  ।  
महदाद्यं विशेषान्तं चतुर्विंशगुणात्मकम्  ॥ ब्न्द्प्_३,४।१९ ॥   
क्षेत्रज्ञस्य प्रधानस्य पुरुषस्य प्रवर्त्स्यतः  ।  
आदिदेवः प्रधानस्यानुग्रहाय प्रजक्षते  ॥ ब्न्द्प्_३,४।२० ॥   
अनाद्यौ वरमुत्पादौ उभौ सूक्ष्मौ तु तौ स्मृतौ  ।  
अनादिसंयोगयुतौ सर्वं क्षेत्रज्ञमेव च  ॥ ब्न्द्प्_३,४।२१ ॥   
अबुद्धिपूर्वकं युक्तमाशक्तौ तु वरौ तदा  ।  
अप्रत्ययममोघं च स्थितावुदकमत्स्यवत्  ॥ ब्न्द्प्_३,४।२२ ॥   
प्रवृत्तपूर्वौं तौ पूर्वं पुनः सर्वं प्रपत्स्यते  ।  
अज्ञा गुणैः प्रवर्त्तन्ते रजःसत्त्वतमो ऽभिधैः  ॥ ब्न्द्प्_३,४।२३ ॥   
प्रवृत्तिकाले रजसाभिपन्नो महत्त्वभूतादिविशेषतां च  ।  
विशेषतां चेन्द्रियतां च याति गुणावसानौषधिभिर्मनुष्यः  ॥ ब्न्द्प्_३,४।२४ ॥   
सत्याभिध्यायिनस्तस्य ध्यायिनः सन्निमित्तकम्  ।  
रजः सत्त्वतमोव्यक्ता विधर्माणः परस्परम्  ॥ ब्न्द्प्_३,४।२५ ॥   
आद्यन्तं वै प्रवत्स्यन्ते क्षेत्रमज्ञाम्वु सर्वशः  ।  
संसिद्धकार्यकरणा उत्पद्यन्ते ऽभिमानिनः  ॥ ब्न्द्प्_३,४।२६ ॥   
सर्वे सत्त्वाः प्रपद्यन्ते ह्यव्यक्तात्पूर्वमेव च  ।  
प्राक्सृतौ ये त्वसुवहाः साधकाश्चाप्यसाधकाः  ॥ ब्न्द्प्_३,४।२७ ॥   
असंशान्तास्तु ते सर्वे स्थानप्रकरणैः सह  ।  
कार्याणि प्रतिपत्स्यन्ते उत्पत्स्यन्ते पुनः पुनः  ॥ ब्न्द्प्_३,४।२८ ॥   
गुणमात्रात्मकावेव धर्माधर्मौं परस्परम्  ।  
आरप्सन्ते हि चान्योन्यं वरेणानुग्रहेण वा  ॥ ब्न्द्प्_३,४।२९ ॥   
शर्वस्तुल्यप्रसृष्ट्यर्थ सर्गादौ याति विक्रियाम्  ।  
गुणास्तं प्रतिधीयन्ते तस्मात्तत्तस्य रोचते  ॥ ब्न्द्प्_३,४।३० ॥   
गुणास्ते यानि कर्माणि प्राक्सृष्ट्यां प्रतिपेदिरे  ।  
तान्येव प्रतिपद्यन्ते सृज्यमानाः पुनः पुनः  ॥ ब्न्द्प्_३,४।३१ ॥   
हिंस्राहिंस्रे मृदुकूरे धर्माधर्मावृतानृते  ।  
तद्भाविताः प्रपद्यन्ते तस्मात्तत्तस्य रोचते  ॥ ब्न्द्प्_३,४।३२ ॥   
महाभूतेषु नानात्वमिन्द्रियार्थेषु मूर्त्तिषु  ।  
विप्रयोगश्च भूतानां गुणेभ्यः सम्प्रवर्त्तते  ॥ ब्न्द्प्_३,४।३३ ॥   
इत्येष वो मया ख्यातः पुनः सर्गः समासतः  ।  
समासादेव वक्ष्यामि ब्रह्मणो ऽथ समुद्भवम्  ॥ ब्न्द्प्_३,४।३४ ॥   
अव्यक्तात्कारणात्तस्मान्नित्यात्सदसदात्मकात्  ।  
प्रधानपुरुषाभ्यां तु जायते च महेश्वरः  ॥ ब्न्द्प्_३,४।३५ ॥   
स पुनः सम्भावयिता जायते ब्रह्मसञ्ज्ञितः  ।  
सृजते स पुनर्लोकानभिमान गुणात्मकान्  ॥ ब्न्द्प्_३,४।३६ ॥   
अहङ्कारस्तु महतस्तस्माद्भूतानि चात्मनः  ।  
युगपत्सम्प्रवर्त्तन्ते भूतान्येवेन्द्रियाणि च  ॥ ब्न्द्प्_३,४।३७ ॥   
भूतभेदाश्च भूतेभ्य इति सर्गः प्रवर्त्तते  ।  
विस्तरावयवस्तेषां यथाप्रज्ञं यथाश्रुतम्  ।  
कीर्त्त्यतो वो यथापूर्वं तथैवाप्युपधार्यताम्  ॥ ब्न्द्प्_३,४।३८ ॥   
एतच्छ्रुत्वा नैमिषेया स्तदानीं लोकोत्पत्तिं सुस्थितिं चाप्ययं च  ।  
तस्मिन्सत्रे ऽवभृथं प्राप्य शुद्धाः पुण्यं लोकमृषयः प्राप्नुवन्ति  ॥ ब्न्द्प्_३,४।३९ ॥   
यथा यूयं विधिना देवातादीनिष्ट्वा चैवावभृथं प्राप्य शुद्धाः  ।  
त्यक्त्वा देहानायुष्ॐऽते कृतार्थाः पुण्यं लोकं प्राप्य मोदध्वमेवम्  ॥ ब्न्द्प्_३,४।४० ॥   
एते ते नैमिषेया वै दृष्ट्वा स्पृष्ट्वा च वै तदा  ।  
जग्मुश्चावभृथस्नाताः स्वर्गं सर्वे तु सत्रिणः  ॥ ब्न्द्प्_३,४।४१ ॥   
विप्रास्तथा यूयमपि इष्टा बहुविधैर्मखैः  ।  
आयुष्ॐऽते ततः स्वर्गं गन्तारः स्थ द्विजोत्तमाः  ॥ ब्न्द्प्_३,४।४२ ॥   
प्रक्रिया प्रथमः पादः कथायास्तु परिग्रहः  ।  
अनुषङ्ग उपोद्धात उपसंहार एव च  ॥ ब्न्द्प्_३,४।४३ ॥   
एवमेव चतुःपादं पुराणं लोकसम्मतम्  ।  
उवाच भागवान्सक्षाद्वायुलोकहिते रतः  ॥ ब्न्द्प्_३,४।४४ ॥   
नैमिषे सत्रमा साद्य मुनिभ्यो मुनिसत्तम  ।  
तत्प्रसादं च संसिद्धं भूतोत्पत्तिलयान्वितम्  ॥ ब्न्द्प्_३,४।४५ ॥   
प्राधानिकीमिमां सृष्टिं तथैवेश्वरकारिताम्  ।  
सम्यग्विदित्वा मेधावी न मोहमधिगच्छति  ॥ ब्न्द्प्_३,४।४६ ॥   
इदं यो ब्राह्मणो विद्वानितिहासं पुरातनम्  ।  
शृणुयाच्छ्रावयेद्वापि तथाध्यापयते ऽपि च  ॥ ब्न्द्प्_३,४।४७ ॥   
स्थानेषु स महेन्द्रस्य मोदते शाश्वतीः समाः  ।  
ब्रह्मसायुज्यगो भूत्वा ब्रह्मणा सह मोदते  ॥ ब्न्द्प्_३,४।४८ ॥   
तेषां कीर्तिमतां कीर्तिं प्रजेशानां महात्मनाम्  ।  
प्रथयन्पृथिवीशानां ब्रह्मभूयाय गच्छति  ॥ ब्न्द्प्_३,४।४९ ॥   
धन्यं यशस्यमायुष्यं पुण्यं वेदैश्च सम्मितम्  ।  
कृष्णद्वैपायनेनोक्तं पुराण ब्रह्मवादिना  ॥ ब्न्द्प्_३,४।५० ॥   
मन्वन्तरेश्वराणां च यः कीर्तिं प्रथयेदिमाम्  ।  
देवतानामृषीणां च भूरिद्रविमतेजसाम्  ॥ ब्न्द्प्_३,४।५१ ॥   
स सर्वैर्मुच्यते पापैः पुण्यं च महदाप्नुयात्  ।  
यश्चेदं श्रावयेद्विद्वान्सदा पर्वणि पर्वणि  ॥ ब्न्द्प्_३,४।५२ ॥   
धूतपाप्मा जितस्वर्गो ब्रह्मभूयाय कल्पते  ।  
यश्चेदं श्रावयेच्छ्राद्धे ब्राह्मणान् पादमन्ततः  ॥ ब्न्द्प्_३,४।५३ ॥   
अक्षेयं सर्वकामीयं पितॄंस्तच्छोपतिष्ठते  ।  
यस्मात्पुरा ह्यणन्तीदं पुराणं तेन चोच्यते  ॥ ब्न्द्प्_३,४।५४ ॥   
निरुक्तमस्य यो वेद सर्वपापैः प्रमुच्यते  ।  
तथैव त्रिषु वर्णेषु ये मनुष्या अधीयते  ॥ ब्न्द्प्_३,४।५५ ॥   
इतिहासमिमं श्रुत्वा धर्माय विदधे मतिम्  ।  
यावन्त्यस्य शरीरेषु रोमकूपानि सर्वशः  ॥ ब्न्द्प्_३,४।५६ ॥   
तावत्कोटिसहस्राणि वर्षाणि दिवि मोदते  ।  
ब्रह्मसायुज्यगो भूत्वा दैवतैः सह मोदते  ॥ ब्न्द्प्_३,४।५७ ॥   
सर्वपापहरं पुण्यं पवित्रं च यशस्वि च  ।  
ब्रह्मा ददौ शास्त्रमिदं पुराणं मातरिश्वने  ॥ ब्न्द्प्_३,४।५८ ॥   
तस्माच्चोशनसा प्राप्तं तस्माच्चापि बृहस्पतिः  ।  
बृहस्पतिस्तु प्रोवाच सवित्रे तदनन्तरम्  ॥ ब्न्द्प्_३,४।५९ ॥   
सविता मृत्यवे प्राह मृत्युश्चेन्द्राय वै पुनः  ।  
इन्द्रश्चापि वसिष्ठाय सो ऽपि सारस्वताय च  ॥ ब्न्द्प्_३,४।६० ॥   
सारस्वतस्त्रिधाम्ने ऽथ त्रिधामा च शरद्वते  ।  
शरद्वांस्तु त्रिविष्टाय स्ॐऽतरिक्षाय दत्तवान्  ॥ ब्न्द्प्_३,४।६१ ॥   
चर्षिणे चान्तरिक्षो वै सो ऽपि त्रय्यारुणाय च  ।  
त्रय्यारुणाद्धनञ्जयः स वै प्रादात्कृतञ्जये  ॥ ब्न्द्प्_३,४।६२ ॥   
कृतञ्जयात्तृणञ्जयो भरद्वाजाय सो ऽप्यथ  ।  
गौतमाय भरद्वाजः सो ऽपि निर्य्यन्तरे पुनः  ॥ ब्न्द्प्_३,४।६३ ॥   
निर्य्यन्तरस्तु प्रोवाच तथा वाजश्रवाय वै  ।  
स ददौ सोमशुष्माय स चादात्तृणबिन्दवे  ॥ ब्न्द्प्_३,४।६४ ॥   
तृणबिन्दुस्तु दक्षाय दक्षः प्रोवाच शक्तये  ।  
शक्तेः पराशरश्चापि गर्भस्थः श्रुतवानिदम्  ॥ ब्न्द्प्_३,४।६५ ॥   
पराशराज्जातुकर्ण्यस्तस्माद्द्वैपायनः प्रभुः  ।  
द्वैपायना त्पुनश्चापि मया प्राप्तं द्विजोत्तम  ॥ ब्न्द्प्_३,४।६६ ॥   
मया चैतत्पुनः प्रोक्तं पुत्रायामितबुद्धये  ।  
इत्येव वाक्यं ब्रह्मादिगुरुणां समुदात्दृतम्  ॥ ब्न्द्प्_३,४।६७ ॥   
नमस्कार्याश्च गुरवः प्रयत्नेन मनीषिभिः  ।  
धन्यं यशस्यमायुष्यं पुण्यं सर्वार्थसाधकम्  ॥ ब्न्द्प्_३,४।६८ ॥   
पापघ्नं नियमेनेदं श्रोतव्यं ब्राह्मणैः सदा  ।  
नाशुचौ नापि पापाय नाप्यसंवत्सरोषिते  ॥ ब्न्द्प्_३,४।६९ ॥   
नाश्रद्दधाने ऽविदुषे नापुत्राय कथञ्चन  ।  
नाहिताय प्रदातव्यं पवित्रमिदमुत्तमम्  ॥ ब्न्द्प्_३,४।७० ॥   
अव्यक्तं वै यस्य योनिं वदन्ति व्यक्तं देहं कालमेतं गतिं च  ।  
वह्निर्वक्त्रं चन्द्रसूर्यौं च नेत्रेदिशः श्रोत्रे घ्राणमाहुश्च वायुम्  ॥ ब्न्द्प्_३,४।७१ ॥   
वाचो वेदा अन्तरिक्षं शरीरं क्षितिः पादास्तारका रोमकूपाः  ।  
सर्वाणि द्यौर्मस्तकानि त्वथो वै विद्याश्चैवोपनिषद्यस्य पुच्छम्  ॥ ब्न्द्प्_३,४।७२ ॥   
तं देवदेवं जननं जनानां यज्ञात्मकं सत्यलोकप्रतिष्ठम्  ।  
वरं वराणां वरदं महेश्वरं ब्रह्माणमादिं प्रयतो नमस्ये  ॥ ब्न्द्प्_३,४।७३ ॥   
इति श्रीब्रह्माण्डे महापुराणे वायुप्रोक्ते द्वादशसाहर्स्यां संहितायां उत्तरभागे चतुर्थं उपसंहारपादे ब्रह्माण्डावर्त्तं नाम चतुर्थो ऽध्यायः  
  
  
_____________________________________________________________  
  
  
श्रीगणेशाय नमः  ।  
अथ श्रीललितोपाख्यानं प्रारभ्यते  ।  
चतुर्भुजे चन्द्रकलावतंसे कुचोन्नते कुङ्कुमरागशोणे  ।  
पुण्ड्रेक्षुपाशाङ्कुशपुष्पबाणहस्ते नमस्ते जगदेकमातः  ॥ ब्न्द्प्_३,५।१ ॥   
अस्तु नः श्रेयसे नित्यं वस्तु वामाङ्गसुन्दरम्  ।  
यतस्तृतीयो विदुषां तृतीयस्तु परं महः  ॥ ब्न्द्प्_३,५।२ ॥   
अगस्त्यो नाम देवर्षिर्वेदवेदाङ्गपारगः  ।  
सर्वसिद्धान्तसारज्ञो ब्रह्मानन्दरसात्मकः  ॥ ब्न्द्प्_३,५।३ ॥   
चचाराद्भुतहेतूनि तीर्थान्यायतनानि च  ।  
शैलारण्यापगामुख्यान्सर्वाञ्जनपदानपि  ॥ ब्न्द्प्_३,५।४ ॥   
तेषु तेष्वखिलाञ्जन्तूनज्ञानतिमिरावृतान्  ।  
शिश्नोदरपरान्दृष्ट्वा चिन्तयामास तान्प्रति  ॥ ब्न्द्प्_३,५।५ ॥   
तस्य चिन्तयमानस्य चरतो वसुधामिमाम्  ।  
प्राप्तमासीन्महापुण्यं काञ्चीनगरमुत्तमम्  ॥ ब्न्द्प्_३,५।६ ॥   
तत्र वारणशैलेनद्रमेकाम्रनिलयं शिवम्  ।  
कामाक्षीं करिदोषध्नीमपूजयदथात्मवान्  ॥ ब्न्द्प्_३,५।७ ॥   
लोकहेतोर्दयार्द्रस्य धीमतश्चिन्तनो मुहुः  ।  
चिरकालेन तपसा तोषितो ऽभूज्जनार्दनः  ॥ ब्न्द्प्_३,५।८ ॥   
हयग्रीवां तनुं कृत्वा साक्षाच्चिन्मात्रविग्रहाम्  ।  
शङ्खचक्राक्षवलयपुस्तकोज्ज्वलबाहुकाम्  ॥ ब्न्द्प्_३,५।९ ॥   
पूरयित्रीं जगत्कृत्स्नं प्रभया देहजातया  ।  
प्रादुर्बभूव पुरतो मुनेरमिततेजसा  ॥ ब्न्द्प्_३,५।१० ॥   
तं दृष्ट्वानन्दभरितः प्रणम्य च मुहुर्मुहुः  ।  
विनयावनतो भूत्वा सन्तुष्टाव जगत्पतिम्  ॥ ब्न्द्प्_३,५।११ ॥   
अथोवाच जगन्नाथस्तुष्टो ऽस्मि तपसा तव  ।  
वरं वरय भद्रं ते भविता भूसुरोत्तमः  ॥ ब्न्द्प्_३,५।१२ ॥   
इति पृष्टो भगवता प्रोवाच मुनिसत्तमः  ।  
यदि तुष्टो ऽसि भगवन्निमे पामरजन्तवः  ॥ ब्न्द्प्_३,५।१३ ॥   
केनोपायेन मुक्ताः स्युरेतन्मे वक्तुमर्हसि  ।  
इति पृष्टो द्विजेनाथ देवदेवो जनार्दनः  ॥ ब्न्द्प्_३,५।१४ ॥   
एष एव पुरा प्रश्नः शिवेन चरितो मम  ।  
अयमेव कृतः प्रश्नो ब्रह्मणा तु ततः परम्  ॥ ब्न्द्प्_३,५।१५ ॥   
कृतो दुर्वाससा पश्चाद्भवता तु ततः परम्  ॥ ब्न्द्प्_३,५।१६ ॥   
भवद्भिः सर्वभूतानां गुरुभूतैर्महात्मभिः  ।  
ममोपदेशो लोकेषु प्रथितो ऽस्तु वरो मम  ॥ ब्न्द्प्_३,५।१७ ॥   
अहमादिर्हि भूतानामादिकर्ता स्वयं प्रभुः  ।  
सृष्टिस्थितिलयानां तु सर्वेषामपि कारकः  ॥ ब्न्द्प्_३,५।१८ ॥   
त्रिमूर्तिस्त्रिगुणातीतो गुणहीनो गुणाश्रयः  ॥ ब्न्द्प्_३,५।१९ ॥   
इच्छाविहारो भूतात्मा प्रधानपुरुषात्मकः  ।  
एवं भूतस्य मे ब्रह्मंस्त्रिजगद्रूपधारिणः  ॥ ब्न्द्प्_३,५।२० ॥   
द्विधाकृतमभूद्रूपं प्रधान पुरुषात्मकम्  ।  
मम प्रधानं यद्रूपं सर्वलोकगुणात्मकम्  ॥ ब्न्द्प्_३,५।२१ ॥   
अपरं यद्गुणातीतं परात्परतरं महत्  ।  
एवमेव तयोर्ज्ञात्वा मुच्यते ते उभे किमु  ॥ ब्न्द्प्_३,५।२२ ॥   
तपोभिश्चिरकालोत्थैर्यमैश्च नियमैरपि  ।  
त्यागैर्दुष्कर्मनाशान्ते मुक्तिराश्वेव लभ्यते  ॥ ब्न्द्प्_३,५।२३ ॥   
यद्रूपं यद्गुणयुतं तद्गुण्यैक्येन लभ्यते  ।  
अन्यत्सर्वजगद्रूपं कर्मभोगपराक्रमम्  ॥ ब्न्द्प्_३,५।२४ ॥   
कर्मभिर्लभ्यते तच्च तत्त्यागेनापि लभ्यते  ।  
दुस्तरस्तु तयोस्त्यागः सकलैरपि तापस  ॥ ब्न्द्प्_३,५।२५ ॥   
अनपायं च सुगमं सदसत्कर्मगोचरम्  ॥ ब्न्द्प्_३,५।२६ ॥   
आत्मस्थेन गुणेनैव सता चाप्यसतापिवा  ।  
आत्मैक्येनैव यज्ज्ञानं सर्वसिद्धिग्रदायकम्  ॥ ब्न्द्प्_३,५।२७ ॥   
वर्णत्रयविहीनानां पापिष्ठानां नृणामपि  ।  
यद्रूपध्यानमात्रेण दुष्कृतं सुकृतायते  ॥ ब्न्द्प्_३,५।२८ ॥   
येर्ऽचयन्ति परां शक्तिं विधिनाविधिनापि वा  ।  
न ते संसारिणो नूनं मुक्ता एव न संशयः  ॥ ब्न्द्प्_३,५।२९ ॥   
शिवो वा यां समाराध्य ध्यानयोगबलेन च  ।  
ईश्वरः सर्वसिद्धानामर्द्धनारीश्वरो ऽभवत्  ॥ ब्न्द्प्_३,५।३० ॥   
अन्ये ऽब्जप्रमुखा देवाः सिद्धास्तद्ध्यानवैभवात्  ।  
तस्मादशेषलोकानां त्रिपुराराधनं विना  ॥ ब्न्द्प्_३,५।३१ ॥   
न स्तो भोगापवर्गौं तु यौगपद्येन कुत्रचित्  ।  
तन्मनास्तद्गतप्राणस्तद्याजी तद्गतेहकः  ॥ ब्न्द्प्_३,५।३२ ॥   
तादात्म्येनैव कर्माणि कुर्वन्मुक्तिमवाप्स्यसि  ।  
एतद्रहस्यमाख्यातं सर्वेषां हितकाम्यया  ॥ ब्न्द्प्_३,५।३३ ॥   
सन्तुष्टेनैव तपसा भवतो मुनिसत्तम  ।  
देवाश्च मुनयः सिद्धा मानुषाश्च तथापरे  ।  
त्वन्मुखाम्भोजतो ऽवाप्यसिद्धिं यान्तु परात्पराम्  ॥ ब्न्द्प्_३,५।३४ ॥   
इति तस्य वचः श्रुत्वा हयग्रीवस्य शार्ङ्गिणः  ।  
प्रणिपत्य पुनर्वाक्यमुवाच मधुसूदनम्  ॥ ब्न्द्प्_३,५।३५ ॥   
भगवन्कीदृशं रूपं भवता यत्पुरोदितम्  ।  
किंविहारं किम्प्रभावमेतन्मे वक्तुमर्हसि  ॥ ब्न्द्प्_३,५।३६ ॥   
हयग्रीव उवाच  
एष्ॐऽशभूतो देवर्षे हयग्रीवो ममापरः  ।  
श्रोतुमिच्छसियद्यत्त्वं तत्सर्वं वक्तुमर्हति  ॥ ब्न्द्प्_३,५।३७ ॥   
इत्यादिश्य जगन्नाथो हयग्रीवं तपोधनम्  ।  
पुरतः कुम्भजातस्य मुनेरन्तरधाद्धरिः  ॥ ब्न्द्प्_३,५।३८ ॥   
ततस्तु विस्मयाविष्टो हृष्टरोमा तपोधनः  ।  
हयग्रीवेण मुनिना स्वाश्रमं प्रत्यपद्यत  ॥ ब्न्द्प्_३,५।३९ ॥   
इति श्रीब्रह्माण्डे महापुराणे उत्तरभागे हयग्रीवागस्त्यसंवादे ललितोपाख्याने अगस्त्ययात्राजनार्दनाविर्भावो नाम पञ्चमो ऽध्यायः  
  
  
_____________________________________________________________  
  
  
अथोपवेश्य चैवैनमासने परमाद्भुते  ।  
हयाननमुपागत्यागस्त्यो वाक्यं समब्रवीत्  ॥ ब्न्द्प्_३,६।१ ॥   
भगवन्सर्वधर्मज्ञ सर्वसिद्धान्तवित्तम्  ।  
लोकाभ्युदयहेतुर्हि दर्शनं हि भवादृशाम्  ॥ ब्न्द्प्_३,६।२ ॥   
आविर्भावं महादेव्यास्तस्या रूपान्तराणि च  ।  
विहारश्चैव मुख्या ये तान्नो विस्तरतो वद  ॥ ब्न्द्प्_३,६।३ ॥   
हयग्रीव उवाच  
अनादिरखिलाधारा सदसत्कर्मरूपिणी  ।  
ध्यानैकदृश्या ध्यानाङ्गी विद्याङ्गी हृदयास्पदा  ॥ ब्न्द्प्_३,६।४ ॥   
आत्मैक्याद्व्यक्तिमायाति चिरानुष्ठानगौरवात्  ॥ ब्न्द्प्_३,६।५ ॥   
आदौ प्रादुरभूच्छक्तिर्ब्रह्मणो ध्यानयोगतः  ।  
प्रकृतिर्नाम सा ख्याता देवानामिष्टसिद्धिदा  ॥ ब्न्द्प्_३,६।६ ॥   
द्वितीयमुदभूद्रूपं प्रवृत्ते ऽमृतमन्थने  ।  
शर्वसम्मोहजनकमवाङ्मनसगोजरम्  ॥ ब्न्द्प्_३,६।७ ॥   
यद्दर्शनादभूदीशः सर्वज्ञो ऽपि विमोहितः  ।  
विसृज्य पार्वतीं शीघ्रन्तया रुद्धो ऽतनोद्रतम्  ॥ ब्न्द्प्_३,६।८ ॥   
तस्यां वै जनयामास शास्तारमसुरार्दनम्  ॥ ब्न्द्प्_३,६।९ ॥   
अगस्त्य उवाच  
कथं वै सर्वभूतेशो वशी मन्मथ शासनः  ।  
अहो विमोहितो देव्या जनयामास चात्मजम्  ॥ ब्न्द्प्_३,६।१० ॥   
हयग्रीव उवाच  
पुरामरपुराधीशो विजयश्रीसमृद्धिमान्  ।  
त्रैलोक्यं पालयामास सदेवासुरमानुषम्  ॥ ब्न्द्प्_३,६।११ ॥   
कैलासशिखराकारं गजेन्द्रमधिरुह्य सः  ।  
चचाराखिललोकेषु पूज्यमानो ऽखिलैरपि  ।  
तं प्रमत्तं विदित्वाथ भवानीपतिख्ययः  ॥ ब्न्द्प्_३,६।१२ ॥   
दुर्वाससमथाहूय प्रजिघाय तदन्तिकम्  ।  
खण्डाजिनधरो दण्डीधूरिधूसरविग्रहः  ।  
उन्मत्तरूपधारी च ययौ विद्याधराध्वना  ॥ ब्न्द्प्_३,६।१३ ॥   
एतस्मिन्नन्तरे काले काचिद्विद्याधराङ्गना  ।  
यदृच्छयागता तस्य पुरश्चारुतराकृतिः  ॥ ब्न्द्प्_३,६।१४ ॥   
चिरकालेन तपसा तोषयित्वा पराम्बिकाम्  ।  
तत्समर्पितमाल्यं च लब्ध्वा सन्तुष्टमानसा  ॥ ब्न्द्प्_३,६।१५ ॥   
तां दृष्ट्वा मृगुशावाक्षीमुवाच मुनिपुङ्गवः  ।  
कुत्र वा गम्यते भीरु कुतो लब्धमिदं त्वया  ॥ ब्न्द्प्_३,६।१६ ॥   
प्रणम्य सा महात्मानमुवाच विनयान्विता  ।  
चिरेण तपसा ब्रह्मन्देव्या दत्तं प्रसन्नया  ॥ ब्न्द्प्_३,६।१७ ॥   
तछ्रुत्वा वचनं तस्याः सो ऽपृच्छन्माल्यमुत्तमम्  ।  
पृष्टमात्रेण सा तुष्टा ददौ तस्मै महात्मने  ॥ ब्न्द्प्_३,६।१८ ॥   
कराभ्यां तत्समादाय कृतार्थो ऽस्मीति सत्वरम्  ।  
दधौ स्वशिरसा भक्त्या तामुवाचातिर्षितः  ॥ ब्न्द्प्_३,६।१९ ॥   
ब्रह्मादीनामलभ्यं यत्तल्लब्धं भाग्यतो मया  ।  
भक्तिरस्तु पदाम्भोजे देव्यास्तव समुज्ज्वला  ॥ ब्न्द्प्_३,६।२० ॥   
भविष्यच्छोभनाकारे गच्छ सौम्ये यथासुखम्  ।  
सा तं प्रणम्य शिरसा ययौ तुष्टा यथागतम्  ॥ ब्न्द्प्_३,६।२१ ॥   
प्रेषयित्वा स तां भूयो ययौ विद्याधराध्वना  ।  
विद्याधरवधूहस्तात्प्रतिजग्राह वल्लकीम्  ॥ ब्न्द्प्_३,६।२२ ॥   
दिव्यस्रगनुलेपांश्च दिव्यान्याभरणानि च  ।  
क्वचिद्गृह्णन्क्वचिद्गा यन्क्वचिद्धसन्  ॥ ब्न्द्प्_३,६।२३ ॥   
स्वेच्छाविहारी स मुनिर्ययौ यत्र पुरन्दरः  ।  
स्वकरस्थां ततो मालां शक्राय प्रददौ मुनिः  ॥ ब्न्द्प्_३,६।२४ ॥   
तां गृहीत्वा गजस्कन्धे स्थापयामास देवराट्  ।  
गजस्तु तां गृहीत्वाथ प्रेषयामास भूतले  ॥ ब्न्द्प्_३,६।२५ ॥   
तां दृष्ट्वा प्रेषितां मालां तदा क्रोधेन तापसः  ।  
उवाच न धृता माला शिरसा तु मयार्पिता  ॥ ब्न्द्प्_३,६।२६ ॥   
त्रैलोक्यैश्वर्यमत्तेन भवता ह्यवमानिता  ।  
महादेव्या धृता या तु ब्रह्माद्यैः पूज्यतेहि सा  ॥ ब्न्द्प्_३,६।२७ ॥   
त्वया यच्छासितो लोकः सदेवासुरमानुषः  ।  
अशोभनो ह्यतेजस्को मम शापाद्भविष्यति  ॥ ब्न्द्प्_३,६।२८ ॥   
इति शप्त्वा विनीतेन तेन सम्पूजितो ऽपि सः  ।  
तूष्णीमेव ययौ ब्रह्मन्भाविकार्यमनुस्मरन्  ॥ ब्न्द्प्_३,६।२९ ॥   
विजयश्रीस्ततस्तस्य दैत्यं तु बलिमन्वगात्  ।  
नित्यश्रीर्नित्यपुरुषं वासुदेवमथान्वगात्  ॥ ब्न्द्प्_३,६।३० ॥   
इन्द्रो ऽपि स्वपुरं गत्वा सर्वदेवसमन्वितः  ।  
विषण्णचेता निःश्रीकश्चिन्तयामास देवराट्  ॥ ब्न्द्प्_३,६।३१ ॥   
अथामरपुरे दृष्ट्वा निमित्तान्यशुभानि च  ।  
बृहस्पतिं समाहूय वाक्यमेतदुवाच ह  ॥ ब्न्द्प्_३,६।३२ ॥   
भगवन्सर्वधर्मज्ञ त्रिकालज्ञानकोविद  ।  
दृश्यते ऽदृष्टपूर्वाणि निमित्तान्यशुभानि च  ॥ ब्न्द्प्_३,६।३३ ॥   
किम्फलानि च तानि स्युरुपायो वाथ कीदृशः  ।  
इति तद्वचनं श्रुत्वा देवेन्द्रस्य बृहस्पतिः  ।  
प्रत्युवाच ततो वाक्यं धर्मार्थसहितं शुभम्  ॥ ब्न्द्प्_३,६।३४ ॥   
कृतस्य कर्मणो राजन्कल्पकोटिशतैरपि  ।  
प्रायश्चित्तोपभोगाभ्यां विना नाशो न जायते  ॥ ब्न्द्प्_३,६।३५ ॥   
इन्द्र उवाच  
कर्म वा कीदृशं ब्रह्मन्प्रायश्चित्तं च कीदृशम्  ।  
तत्सर्वं श्रोतुमिच्छामि तन्मे विस्तरतो वद  ॥ ब्न्द्प्_३,६।३६ ॥   
बृहस्पतिरुवाच  
हननस्तेयहिंसाश्च पानमन्याङ्गनारतिः  ।  
कर्म पञ्चविधं प्राहुर्दुष्कृतं धरणीपतेः  ॥ ब्न्द्प्_३,६।३७ ॥   
ब्रह्मक्षत्रियविट्शूद्रगोतुरङ्गखरोष्ट्रकाः  ।  
चतुष्पदो ऽण्डजाब्जाश्च तिर्यचो ऽनस्थिकास्तथा  ॥ ब्न्द्प्_३,६।३८ ॥   
अयुतं च सहस्रं च शतं दश तथा दश  ।  
दशपञ्चत्रिरेकार्धमानुपूर्व्यादिदं भवेत्  ॥ ब्न्द्प्_३,६।३९ ॥   
ब्रह्मक्षत्रविशां स्त्रीणामुक्तार्थे पापमादिशेत्  ।  
पितृमातृगुरुस्वामि पुत्राणां चैव निष्कृतिः  ॥ ब्न्द्प्_३,६।४० ॥   
गुर्वाज्ञया कृतं पापं तदाज्ञालङ्घनेर्ऽथकम्  ।  
दशब्राह्मणभृत्यर्थमेकं हन्याद्द्विजं नृपः  ॥ ब्न्द्प्_३,६।४१ ॥   
शतब्राह्मणभृत्यर्थं ब्राह्मणो ब्राह्मणं तु वा  ।  
पञ्चब्रह्मविदामर्थे त्रैश्यमेकं तु दण्डयेत्  ॥ ब्न्द्प्_३,६।४२ ॥   
वैश्यं दशविशामर्थे विशां वा दण्डयेत्तथा  ।  
तथा शतविशामर्थे द्विजमेकं तु दण्डयेत्  ॥ ब्न्द्प्_३,६।४३ ॥   
शूद्राणां तु सहस्राणां दण्डयेद्ब्राह्मणं तु वा  ।  
तच्छतार्थं तु वा वैश्यं तद्दशार्द्धं तु शूद्रकम्  ॥ ब्न्द्प्_३,६।४४ ॥   
बन्धूनां चैव मित्राणामिष्टार्थे तु त्रिपादकम्  ।  
अर्थं कलत्रपुत्रार्थे स्वात्मार्थे न तु किञ्चन  ॥ ब्न्द्प्_३,६।४५ ॥   
आत्मानं हन्तुमारब्धं ब्राह्मणं क्षत्रियं विशम्  ।  
गां वा तुरगमन्यं वा हत्वा दोषैर्न लिप्यते  ॥ ब्न्द्प्_३,६।४६ ॥   
आत्मदारात्मजभ्रातृबन्धूनां च द्विजोत्तम  ।  
क्रमाद्दशगुणो दोषो रक्षणे च तथा फलम्  ॥ ब्न्द्प्_३,६।४७ ॥   
भूपद्विजश्रोत्रियवेदविद्व्रतीवेदान्तविद्वेदविदां विनाशे  ।  
एकद्विपञ्चाशदथायुतं च स्यान्निष्कृतिश्चेति वदन्ति सन्तः  ॥ ब्न्द्प्_३,६।४८ ॥   
तेषां च रक्षणविधौ हि कृते च दाने पूर्वोदितोत्तरगुणं प्रवदन्ति पुण्यम्  ।  
तेषां च दर्शनविधौ नमने चकार्ये शूश्रूषणे ऽपि चरतां सदृशांश्च तेषाम्  ॥ ब्न्द्प्_३,६।४९ ॥   
सिंहव्याघ्रमृगादीनि लोकहिंसाकराणि तु  ।  
नृपो हन्याच्च सततं देवार्थे ब्राह्मणार्थके  ॥ ब्न्द्प्_३,६।५० ॥   
आपत्स्वात्मार्थके चापि हत्वा मेध्यानि भक्षयेत्  ॥ ब्न्द्प्_३,६।५१ ॥   
नात्मार्थे पाचयेदन्न नात्मार्थे पाचयेत्पशून्  ।  
देवार्थे ब्राह्मणार्थे वा पचमानो न लिप्यते  ॥ ब्न्द्प्_३,६।५२ ॥   
पुरा भगवती माया जगदुज्जीवनोन्मुखी  ।  
ससर्ज सर्वदेवांश्च तथैवासुरमानुषान्  ॥ ब्न्द्प्_३,६।५३ ॥   
तेषां संरक्षणार्थाय पशूनपि चतुर्दश  ।  
यज्ञाश्च तद्विधानानि कृत्वा चैनानुवाच ह  ॥ ब्न्द्प्_३,६।५४ ॥   
यजध्वं पशुभिर्देवान्विधिनानेन मानवाः  ।  
इष्टानि ये प्रदास्यन्ति पुष्टास्ते यज्ञभाविताः  ॥ ब्न्द्प्_३,६।५५ ॥   
एवं प्रवर्तितं चक्रं नानुवर्तयतीह यः  ।  
दरिद्रो नारकश्चैव भवेज्जन्मनि जन्मनि  ॥ ब्न्द्प्_३,६।५६ ॥   
देवतार्थे च पित्रर्थे तथैवाभ्यागते गुरौ  ।  
महदागमने चैव हन्यान्मेध्यान्पशून्द्विजः  ॥ ब्न्द्प्_३,६।५७ ॥   
आपत्सु ब्राह्मणो मांसं मेध्यमश्नन्न दोषभाक्  ।  
विहितानि तु कार्याणि प्रतिषिद्धानि वर्जयेत्  ॥ ब्न्द्प्_३,६।५८ ॥   
पुराभूद्युवनाश्वस्य देवतानां महाक्रतुः  ।  
ममायमिति देवानां कलहः समजायत  ॥ ब्न्द्प्_३,६।५९ ॥   
तदा विभज्य देवानां मानुषांश्च पशूनपि  ।  
विभज्यैकैकशः प्रदाद्ब्रह्मा लोकपितामहः  ॥ ब्न्द्प्_३,६।६० ॥   
ततस्तु परमा शक्तिर्भूतसन्धसहायिनी  ।  
कुपिताभूत्ततो ब्रह्मा तामुवाच नयान्वितः  ॥ ब्न्द्प्_३,६।६१ ॥   
प्रादुर्भूता समुद्वीक्ष्य भूतानन्दभयान्वितः  ।  
प्राञ्जलिः प्रणतस्तुत्वा प्रसीदेति पुनः पुनः  ॥ ब्न्द्प्_३,६।६२ ॥   
प्रादुर्भूता यतो ऽसि त्वं कृतर्थो ऽस्मि पुरो मम  ।  
त्वयैतदखिलं कर्म निर्मितं सुशुभाशुभम्  ॥ ब्न्द्प्_३,६।६३ ॥   
श्रुतयः स्मृतयश्चैव त्वयैव प्रतिपादिताः  ।  
त्वयैव कल्पिता यागा मन्मुखात्तु महाक्रतौ  ॥ ब्न्द्प्_३,६।६४ ॥   
ये विभक्तास्तु पशवो देवानां परमेश्वरि  ।  
ते सर्वे तावकाः सन्तुभूतानामपि तृप्तये  ॥ ब्न्द्प्_३,६।६५ ॥   
इत्युक्त्वान्तर्दधे तेषां पुर एव पितामहः  ।  
तदुक्तेनैव विधिना चकार च महाक्रतून्  ॥ ब्न्द्प्_३,६।६६ ॥   
इयाज च परां शक्तिं हत्वा मेध्यान्पशूनपि  ।  
तत्तद्विभागो वेदेषु प्रोक्तत्वादिह नोदितः  ॥ ब्न्द्प्_३,६।६७ ॥   
स्त्रियः शुद्रास्तथा मांसमादद्युर्ब्राह्मणं विना  ।  
आपत्सु ब्राह्मणो वापि भक्षयेद्गुर्वनुज्ञया  ॥ ब्न्द्प्_३,६।६८ ॥   
शिवोद्भवमिद पिण्डमत्यथ शिवतां गतम्  ।  
उद्बुध्यस्व पशो त्वं हि नाशिवः सञ्छिवो ह्यसि  ॥ ब्न्द्प्_३,६।६९ ॥   
ईशः सर्वजगत्कर्ता प्रभवः प्रलयस्तथा  ।  
यतो विश्वाधिको रुद्रस्तेन रुद्रो ऽसि वै पशो  ॥ ब्न्द्प्_३,६।७० ॥   
अनेन तुरगं गा वा गजोष्ट्रमहिषादिकम्  ।  
आत्मार्थं वा परार्थं वा हत्वा दोषैर्न लिप्यते  ॥ ब्न्द्प्_३,६।७१ ॥   
गृहानिष्टकरान्वापि नागाखुबलिवृश्चिकान्  ।  
एतद्गृहाश्रमस्थानां क्रियाफलमभीप्सताम्  ।  
मनःसङ्कल्पसिद्धानां महतां शिववर्चसाम्  ॥ ब्न्द्प्_३,६।७२ ॥   
पशुयज्ञेन चान्येषामिष्टा पूर्तिकरं भवेत्  ।  
जपहोमार्चनाद्यैस्तु तेषामिष्टं च सिध्यति  ॥ ब्न्द्प्_३,६।७३ ॥   
इति श्रीब्रह्माण्डे महापुराणे उत्तरभागे हयग्रीवागस्त्यसंवादे ललितोपाख्याने हिंसाद्यस्वरूपकथनं नाम षष्ठो ऽध्यायः  
  
  
_____________________________________________________________  
  
  
इन्द्र उवाच  
भगवन्सर्वमाख्यातं हिंसाद्यस्य तु लक्षणम्  ।  
स्तेयस्य लक्षणं किं वा तन्मे विस्तरतो वद  ॥ ब्न्द्प्_३,७।१ ॥   
बृहस्पतिरुवाच  
पापानामधिकं पापं हननं जीवजातिनाम्  ।  
एतस्मादधिकं पापं विश्वस्ते शरणं गते  ॥ ब्न्द्प्_३,७।२ ॥   
विश्वस्य हत्वा पापिष्ठं शूद्रं वाप्यन्त्यजातिजम्  ।  
ब्रह्महत्याधिकं पापं तस्मान्नास्त्यस्य निष्कृतिः  ॥ ब्न्द्प्_३,७।३ ॥   
ब्रह्मज्ञस्य दरिद्रस्य कृच्छ्रार्जितधनस्य च  ।  
बहुपुत्रकलत्रस्य तेन जीवितुमिच्छतः  ।  
तद्द्रव्यस्तेयदोषस्य प्रायश्चित्तं न विद्यते  ॥ ब्न्द्प्_३,७।४ ॥   
विश्वस्तद्रव्यहरणं तस्याप्यधिकमुच्यते  ।  
विश्वस्ते वाप्यविश्वस्ते न दरिद्रधनं हरेत्  ॥ ब्न्द्प्_३,७।५ ॥   
ततो देवद्विजातीनां हेमरत्नापहारकम्  ।  
यो हन्यादविचारेण सो ऽश्वमेधफलं लभेत्  ॥ ब्न्द्प्_३,७।६ ॥   
गुरुदेवद्विजसुहृत्पुत्रस्वात्मसुखेषु च  ।  
स्तेयादधःक्रमेणैव दशोत्तरगुणं त्वघम्  ॥ ब्न्द्प्_३,७।७ ॥   
अन्त्यजात्पादजाद्वैश्यात्क्षत्रियाद्ब्राह्मणादपि  ।  
दशोत्तरगुणैः पापैर्लिप्यते धनहारकः  ॥ ब्न्द्प्_३,७।८ ॥   
अत्रैवोदाहरन्तीममितिहासं पुरातनम्  ।  
रहस्यातिरहस्यं च सर्वपापप्रणाशनम्  ॥ ब्न्द्प्_३,७।९ ॥   
पुरा काञ्चीपुरे जातो वज्राख्यो नाम चोरकः  ।  
तस्मिन्पुरवरे रम्ये सर्वैश्वर्यसमन्विताः  ।  
सर्वे नीरोगिणो दान्ताः सुखिनो दययाञ्चिताः  ॥ ब्न्द्प्_३,७।१० ॥   
सर्वैश्वर्यसमृद्धे ऽस्मिन्नगरे स तु तस्करः  ।  
स्तोकास्तोकक्रमेणैव बहुद्रव्यमपाहरत्  ॥ ब्न्द्प्_३,७।११ ॥   
तदरण्ये ऽवटं कृत्वा स्थापयामास लोभतः  ।  
तद्गोपनं निशार्धायां तस्मिन्दूरं गते सति  ॥ ब्न्द्प्_३,७।१२ ॥   
किरातः कश्चिदागत्य तं दृष्ट्वा तु दशांशतः  ।  
जहाराविदितस्तेन काष्ठभारं वहन्ययौ  ॥ ब्न्द्प्_३,७।१३ ॥   
सो ऽपि तच्छिलयाच्छाद्य मृद्भिरापूर्ययत्नतः  ।  
पुनश्च तत्पुरं प्रायाद्वज्रो ऽपि धनतृष्मया  ॥ ब्न्द्प्_३,७।१४ ॥   
एवं बहुधनं त्दृत्वा निश्चिक्षेप महीतले  ।  
किरातो ऽपि गृहं प्राप्य बभाषे मुदितः प्रियाम्  ॥ ब्न्द्प्_३,७।१५ ॥   
मया काष्ठं समाहर्तुं गच्छता पथि निर्जने  ।  
लब्धं धनमिदं भीरु समाधत्स्व धनार्थिनि  ॥ ब्न्द्प्_३,७।१६ ॥   
तच्छ्रुत्वा तत्समादाय निधायाभ्यन्तरे ततः  ।  
चिन्तयन्ती ततो वाक्यमिदं स्वपतिमब्रवीत्  ॥ ब्न्द्प्_३,७।१७ ॥   
नित्यं सञ्चरते विप्रो मामकानां गृहेषु यः  ।  
मां विलोक्यैवमचिराद्बहुभाग्यवती भवेत्  ॥ ब्न्द्प्_३,७।१८ ॥   
चातुर्वर्ण्यासु नरीषु स्थेयं चेद्राजवल्लभा  ।  
किं तु भिल्ले किराते च शैलूषे चान्त्यजातिजे  ।  
लक्ष्मीर्न तिष्ठति चिरं शापाद्वल्मीकजन्मनः  ॥ ब्न्द्प्_३,७।१९ ॥   
तथापि बहुभाग्यानां पुण्यानामपि पात्रिणे  ।  
दृष्टपूर्वं तु तद्वाक्यं न कदाचिद्वृथा भवेत्  ॥ ब्न्द्प्_३,७।२० ॥   
अथ वात्मप्रयासेन कृच्छ्राद्यल्लभ्यते धनम्  ।  
तदेव तिष्ठति चिरादन्यद्गच्छति कालतः  ॥ ब्न्द्प्_३,७।२१ ॥   
स्वयमागतवित्तं तु धर्मार्थैर्विनियोजयेत्  ।  
कुरुष्वैतेन तस्मात्त्वं वापीकूपादिकाञ्छुभान्  ॥ ब्न्द्प्_३,७।२२ ॥   
इति तद्वचनं श्रुत्वा भाविभाग्यप्रबोधितम्  ।  
बहूदकसमं देशं तत्र तत्र व्यलोकयत्  ॥ ब्न्द्प्_३,७।२३ ॥   
निर्ममे ऽथ महेन्द्रस्य दिग्भागे विमलोदकम्  ।  
सुबहुद्रव्यसं साध्यं तटाकं चाक्षयोदकम्  ॥ ब्न्द्प्_३,७।२४ ॥   
दत्तेषु कर्मकारिभ्यो निखिलेषु धनेषु च  ।  
असम्बूर्णं तु तत्कर्म दृष्ट्वा चिन्ताकुलो ऽभवत्  ॥ ब्न्द्प्_३,७।२५ ॥   
तं चोर वज्रनामानमज्ञातो ऽनुचराम्यहम्  ।  
तेनैव बहुधा क्षिप्तं धनं भूरि महीतले  ॥ ब्न्द्प्_३,७।२६ ॥   
स्तोकंस्तोकं हरिष्यामि तत्रतत्र धनं बहु  ।  
इति निश्चित्य मनसा तेनाज्ञातस्तमन्वगात्  ॥ ब्न्द्प्_३,७।२७ ॥   
तथैवात्दृत्य तद्द्रव्यं तेन सेतुमपूरयत्  ।  
मध्ये जलावृतस्तेन प्रासादश्चापि शार्ङ्गिणः  ॥ ब्न्द्प्_३,७।२८ ॥   
तत्तटाकमभूद्दिव्यमशोषितजलं महत्  ।  
सेतुमध्ये चकारासौ शङ्करायतनं महत्  ॥ ब्न्द्प्_३,७।२९ ॥   
काननं च क्षयं नीतं बहुसत्त्वसमाकुलम्  ।  
तेनाग्र्याणि महार्हाणि क्षेत्राण्यपि चकार सः  ॥ ब्न्द्प्_३,७।३० ॥   
देवताभ्यो द्विजेभ्यश्च पदत्तानि विभज्य वै  ।  
ब्राह्मणांश्च समामन्त्र्य देवव्रातमुखान्बहून्  ॥ ब्न्द्प्_३,७।३१ ॥   
सन्तोष्य हेमवस्त्राद्यैरिदं वचनमब्रवीत्  ।  
क्व चाहं वीरदत्ताख्यः किरातः काष्ठविक्रयी  ॥ ब्न्द्प्_३,७।३२ ॥   
क्व वा महासेतुबन्धः क्व देवालयकल्पना  ।  
क्व वा क्षेत्राणि कॢप्तानि ब्राह्मणायतनानि च  ॥ ब्न्द्प्_३,७।३३ ॥   
कृपयैव कृतं सर्वं भवतां भूसुरोत्तमाः  ।  
प्रतिगृह्य तथैवैतद्देवव्रातमुखा द्विजाः  ॥ ब्न्द्प्_३,७।३४ ॥   
द्विजवर्मेति नामास्मै तस्यै शीलवतीति च  ।  
चक्रुः सन्तुष्टमनसो महात्मानो महौजसः  ॥ ब्न्द्प्_३,७।३५ ॥   
तेषां संरक्षणार्थाय बन्धुमिः सहितो वशी  ।  
तत्रैव वसतिं चक्रे मुदितो भार्यया सह  ॥ ब्न्द्प्_३,७।३६ ॥   
पुरोहिताभिधानेन देवरातपुरन्त्विति  ।  
नाम चक्रे पुरस्यास्य तोष यन्नखिलान्द्विजान्  ॥ ब्न्द्प्_३,७।३७ ॥   
ततः कालवशं प्राप्तो द्विजवर्मा मृतस्तदा  ।  
यमस्य ब्रह्मणो विष्णोर्दूता रुद्रस्य चागताः  ॥ ब्न्द्प्_३,७।३८ ॥   
अन्यो ऽन्यमभवत्तेषां युद्धं देवासुरोपमम्  ।  
अत्रान्तरे समागत्य नारदो मुनिरब्रवीत्  ॥ ब्न्द्प्_३,७।३९ ॥   
मा कुर्वन्तु मिथो युद्धं शृण्वन्तु वचनं मम  ।  
अयं किरातश्चैर्येण सेतुबन्धं पुराकरोत्  ॥ ब्न्द्प्_३,७।४० ॥   
वायुभूतस्चरेदेको यावद्द्रव्यवतो मृतिः  ।  
स बहुभ्यो हरेद्द्रव्यं तेषां यावत्तथा मृतिः  ॥ ब्न्द्प्_३,७।४१ ॥   
गतेष्वखिलदूतेषु श्रुत्वा नारदभाषितम्  ।  
चचार द्वादशाब्दं तु वायुभूत्ॐऽतरिक्षगः  ॥ ब्न्द्प्_३,७।४२ ॥   
भार्यां तस्याह स मुनिस्तव दोषो न किञ्चन  ।  
त्वया कृतेन पुण्येन ब्रह्मलोकमितो व्रज  ॥ ब्न्द्प्_३,७।४३ ॥   
वायुभूतं पतिं दृष्ट्वा नेच्छति ब्रह्ममन्दिरम्  ।  
निर्वेदं परमापन्ना मुनिमेवमभाषत  ॥ ब्न्द्प्_३,७।४४ ॥   
विना पतिमहं तेन न गच्छेयं पितामहम्  ।  
हहैवास्ते पतिर्यावत्स्वदेहं लभते तथा  ॥ ब्न्द्प्_३,७।४५ ॥   
ततस्तु या गतिस्तस्य तामेवानुचराम्यहम्  ।  
परिहारो ऽथवा किं तु मया कार्यस्तु तेन वा  ॥ ब्न्द्प्_३,७।४६ ॥   
इति तस्या वचः श्रुत्वा प्रीतः प्राह तपोधनः  ।  
भोगात्मकं शरीरं तु कर्म कार्यकरं तव  ॥ ब्न्द्प्_३,७।४७ ॥   
मम प्रभावाद्भविता परिहारं वदामि ते  ।  
निराहारो महातीर्थेस्नात्वा नित्यं हि साम्बिकम्  ॥ ब्न्द्प्_३,७।४८ ॥   
पूजयित्वा शिवं भक्त्या कन्दमूलफलाशनः  ।  
ध्यात्वा हृदि महेशानं शतरुद्रमनुं जपेत्  ॥ ब्न्द्प्_३,७।४९ ॥   
ब्रह्महा मुच्यते पापैरष्टोत्तरसहस्रतः  ।  
पापैरन्यैश्च सकलैर्मुच्यते नात्र संशयः  ॥ ब्न्द्प्_३,७।५० ॥   
इत्यादिश्य ददौ तस्यै रुद्राध्यायं तपोधनः  ।  
अनुगृह्येति तां नारीं तत्रैवान्तर्द्धिमागमत्  ॥ ब्न्द्प्_३,७।५१ ॥   
भर्तुः प्रियार्थे सङ्कल्प्य जजाप परमं जपम्  ।  
विमुक्तस्तेयदोषेण स्वशरीरमवाप सः  ॥ ब्न्द्प्_३,७।५२ ॥   
ततो वज्राभिधश्चौरः कालधर्ममुपागतः  ।  
अन्ये तद्द्रव्यवन्तो ऽपि कालधर्ममुपागताः  ॥ ब्न्द्प्_३,७।५३ ॥   
यमस्तु तान्समाहूय वाक्यं चैतदुवाच ह  ॥ ब्न्द्प्_३,७।५४ ॥   
भवद्भिस्तु कृतं पापं दैवात्सुकृतमप्युत  ।  
किमिच्छथ फलं भोक्तुं दुष्कृतस्य शुभस्य वा  ॥ ब्न्द्प्_३,७।५५ ॥   
इति तस्य वचः श्रुत्वा प्रोचुर्वज्रादिकास्ततः  ।  
सुकृतस्य फलं त्वादौ पश्चात्पापस्य भुज्यते  ॥ ब्न्द्प्_३,७।५६ ॥   
पुनराह यमो यूयं पुत्रमित्र कलत्रकैः  ।  
एतस्यैव बलात्सर्वे त्रिदिवं गच्छत द्रुतम्  ॥ ब्न्द्प्_३,७।५७ ॥   
ते ऽधिरुह्य विमानाग्र्यं द्विजवर्माणमाश्रिताः  ।  
यथोचितफलोपेतास्त्रिदिवं जग्मुरञ्जसा  ॥ ब्न्द्प्_३,७।५८ ॥   
द्विजवर्माखिलांल्लोकानतीत्य प्रमदासखः  ।  
गाणपत्यमनुप्राप्य कैलासे ऽद्यापि मोदते  ॥ ब्न्द्प्_३,७।५९ ॥   
इन्द्र उवाच  
तारतम्यविभागं च कथय त्वं महामते  ।  
सेतुबन्धादिकानां च पुण्यानां पुण्यवर्धनम्  ॥ ब्न्द्प्_३,७।६० ॥   
बृहस्पतिरुवाच  
पुण्यस्यार्द्धफलं प्राप्य द्विजवर्मा महायशाः  ।  
वज्रः प्राप्य तदर्धं तु तदर्धेन युताः परे  ॥ ब्न्द्प्_३,७।६१ ॥   
मनोवाक्कायचेष्टाभिश्चतुर्धाक्रियते कृतिः  ।  
विनश्येत्तेन तेनैव कृतैस्तत्परिहारकैः  ॥ ब्न्द्प्_३,७।६२ ॥   
इन्द्र उवाच  
आसवस्य तु किं रूपं को दोषः कश्चवा गुणः  ।  
अन्नं दोषकरं किं तु तन्मे विस्तरतो वद  ॥ ब्न्द्प्_३,७।६३ ॥   
बृहस्पतिरुवाच  
पैष्टिकं तालजं कैरं माधूकं गुडसम्भवम्  ।  
क्रमान्न्यूनतरं पापं तदर्द्धार्द्धार्द्धतस्तथा  ॥ ब्न्द्प्_३,७।६४ ॥   
क्षत्रियादित्रिवर्णानामासवं पेयमुच्यते  ।  
स्त्रीणामपि तृतीयादि पेयं स्याद्ब्राह्मणीं विना  ॥ ब्न्द्प्_३,७।६५ ॥   
पतिहीना च कन्या च त्यजेदृतुमती तथा  ।  
अभर्तृसन्निधौ नारी मद्यं पिबति लोलुपा  ॥ ब्न्द्प्_३,७।६६ ॥   
उन्मादिनीति साख्याता तां त्यजेदन्त्यजामिव  ॥ ब्न्द्प्_३,७।६७ ॥   
दशाष्टषट्चतस्रस्तु द्विजातीनामयं भवेत्  ।  
स्त्रीणां मद्यं तदर्द्धं स्यात्पादं स्याद्भर्तृसङ्गमे  ॥ ब्न्द्प्_३,७।६८ ॥   
मद्यं पीत्वा द्विजो मोहात्कृच्छ्रचान्द्रायमं चरेत्  ।  
जपेच्चायुतगायत्रीं जातवेदसमेव वा  ॥ ब्न्द्प्_३,७।६९ ॥   
अम्बिका हृदयं वापि जपेच्छुद्धो भवेन्नरः  ।  
क्षत्रियो ऽपि त्रिवर्णानां द्विजादर्धोर्ऽधतः क्रमात्  ॥ ब्न्द्प्_३,७।७० ॥   
स्त्रीणामर्धार्धकॢप्तिः स्यात्कारयेद्वा द्विजैरपि  ।  
अन्तर्जले सहस्रं वा जपेच्छुद्धिमवाप्नुयात्  ॥ ब्न्द्प्_३,७।७१ ॥   
लक्ष्मीः सरस्वती गौरी चण्डिका त्रिपुराम्बिका  ।  
भैरवो भैरवी काली महाशास्त्री च मातरः  ॥ ब्न्द्प्_३,७।७२ ॥   
अन्याश्च शक्तयस्तासां पूजने मधु शस्यते  ।  
ब्राह्मणस्तु विना तेन यजेद्वेदाङ्गपारगः  ॥ ब्न्द्प्_३,७।७३ ॥   
तन्निवेदितमश्नन्तस्तदनन्यास्तदात्मकाः  ।  
तासां प्रवाहा गच्छन्ति निर्लेपास्ते परां गतिम्  ॥ ब्न्द्प्_३,७।७४ ॥   
कृतस्याखिलपापस्य ज्ञानतो ऽज्ञानतो ऽपि वा  ।  
प्रायश्चित्तमिदं प्रोक्तं पराशक्तेः पदस्मृतिः  ॥ ब्न्द्प्_३,७।७५ ॥   
अनभ्यर्च्य परां शक्तिं पिबेन्मद्यं तु यो ऽधमः  ।  
रौरवे नरके ऽब्दं तु निवसेद्ब्रिन्दुसङ्ख्यया  ॥ ब्न्द्प्_३,७।७६ ॥   
भोगेच्छया तु यो मद्यं पिबेत्स मानुषाधमः  ।  
प्रायश्चितं न चैवास्य शिलाग्निपतनादृते  ॥ ब्न्द्प्_३,७।७७ ॥   
द्विजो मोहान्न तु पिबेत्स्नेहाद्वा कामतो ऽपि वा  ।  
अनुग्रहाच्च महतामनुतापाच्च कर्मणः  ॥ ब्न्द्प्_३,७।७८ ॥   
अर्चनाच्च पराशक्तेर्यमैश्च नियमैरपि  ।  
चान्द्रायणेन कृच्छ्रेण दिनसङ्ख्याकृतेन च  ।  
शुद्ध्येच्च ब्राह्मणो दोषाद्द्विगुणाद्बुद्धिपूर्वतः  ॥ ब्न्द्प्_३,७।७९ ॥   
इति ब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने स्तेयपानकथनं नाम सप्तमो ऽध्यायः  
  
  
_____________________________________________________________  
  
  
इन्द्र उवाच  
अगम्यागमनं किं वा को दोषः का च निष्कृतिः  ।  
एतन्मे मुनिशार्दूल विस्तराद्वक्तुमर्हसि  ॥ ब्न्द्प्_३,८।१ ॥   
बृहस्पतिरुवाच  
अगम्यागमनं नाम मातृस्वसृगुरुस्त्रियः  ।  
मातुलस्य प्रिया चेति गत्वेमा नास्ति निष्कृतिः  ॥ ब्न्द्प्_३,८।२ ॥   
मातृसङ्गे तु यदघं तदेव स्वसृसङ्गमे  ।  
गुरुस्त्रीसङ्गमे तद्वद्गुरवो बहवः स्मृताः  ॥ ब्न्द्प्_३,८।३ ॥   
ब्रह्मोपदेशमारभ्य यावद्वेदान्तदर्शनम्  ।  
एकेन वक्ष्यते येन स महागुरुरुच्यते  ॥ ब्न्द्प्_३,८।४ ॥   
ब्रह्मोपदेशमेकत्र वेदशास्त्राण्यथैकतः  ।  
आचार्यः स तु विज्ञेयस्तदेकैकास्तु देशिकाः  ॥ ब्न्द्प्_३,८।५ ॥   
गुरोरात्मान्तमेव स्यादायार्यस्य प्रियागमे  ।  
द्वादशाब्दं चरेत्कृच्छ३मेकैकं तु षडब्दतः  ॥ ब्न्द्प्_३,८।६ ॥   
मातुलस्य प्रियां गत्वा षडब्दं कृच्छ्रमाचरेत्  ।  
ब्राह्मणस्तु सजातीयां प्रमदां यदि गच्छति  ॥ ब्न्द्प्_३,८।७ ॥   
उपोषितस्त्रिरात्रं तु प्राणायामशतं चरेत्  ।  
कुलटां तु सजातीयां त्रिरात्रेण विशुध्यति  ॥ ब्न्द्प्_३,८।८ ॥   
पञ्चाहात्क्षत्रियाङ्गत्वा सप्ताहा द्वैश्यजामपि  ।  
चक्रीकिरातकैवर्तकर्मकारादियोषितः  ॥ ब्न्द्प्_३,८।९ ॥   
शुद्धिः स्याद्द्वादशाहेन धराशक्त्यर्चनेन च  ।  
अनन्त्यजां ब्राह्मणो गत्वा प्रमादादब्दतः शुचिः  ॥ ब्न्द्प्_३,८।१० ॥   
देवदासी ब्रह्मदासी स्वतन्त्राशूद्रदासिका  ।  
दासी चतुर्विधा प्रोक्ता द्वे चाद्ये क्षत्रियासमे  ॥ ब्न्द्प्_३,८।११ ॥   
अन्यावेश्याङ्गनातुल्या तदन्या हीनजातिवत्  ।  
आत्मदासीं द्विजो मोहादुक्तार्थे दोषमाप्नुयात्  ॥ ब्न्द्प्_३,८।१२ ॥   
स्वस्त्रीमृतुमतीं गत्वा प्राजापत्यं चरेद्व्रतम्  ।  
द्विगुणेन परां नारीं चतुर्भिः क्षत्रियाङ्गनाम्  ॥ ब्न्द्प्_३,८।१३ ॥   
अष्टभिर्वैश्यनारीं च शूद्रां षौडशभिस्तथा  ।  
द्वात्रिंशता सङ्करजां वेश्यां शूद्रामिवाचरेत्  ॥ ब्न्द्प्_३,८।१४ ॥   
रजस्वलां तु यो भार्यां मोहतो गन्तुमिच्छति  ।  
स्नात्वान्यवस्त्रसंयुक्तमुक्तार्थेनैव शुध्यति  ॥ ब्न्द्प्_३,८।१५ ॥   
उपोष्य तच्छेषदिनं स्नात्वा कर्म समाचरेत्  ।  
तथैवान्याङ्गनां गत्वा तदुक्तार्थं समाचरेत्  ॥ ब्न्द्प्_३,८।१६ ॥   
पित्रोरनुज्ञया कन्यां यो गच्छेद्विधिना विना  ।  
त्रिरात्रोपोषणाच्छुद्धिस्तामेवोद्वाहयेत्तदा  ॥ ब्न्द्प्_३,८।१७ ॥   
कन्यां दत्त्वा तु यो ऽन्यस्मै दत्ता यश्चानुयच्छति  ।  
पित्रोरनुज्ञया पाददिनार्धेन विशुध्यति  ॥ ब्न्द्प्_३,८।१८ ॥   
ज्ञातः पितृभ्यां यो मासं कन्याभावे तु गच्छति  ।  
वृषलः स तु विज्ञेयः सर्वकर्मबहिष्कृतः  ॥ ब्न्द्प्_३,८।१९ ॥   
ज्ञातः पितृभ्यां यो गत्वा परोढां तद्विनाशने  ।  
विधवा जायते नेयं पूर्वगन्तारमाप्नुयात्  ॥ ब्न्द्प्_३,८।२० ॥   
अनुग्रहाद्द्विजातीनामुद्वाहविधिना तथा  ।  
त्यागकर्माणि कुर्वीत श्रौतस्मार्तादिकानि च  ॥ ब्न्द्प्_३,८।२१ ॥   
आदावुद्वाहिता वापि तद्विनाशे ऽन्यदः पिता  ।  
भोगेच्छोः साधनं सा तु न येग्याखिलकर्मसु  ॥ ब्न्द्प्_३,८।२२ ॥   
ब्रह्मादिपिपीलकान्तं जगत्स्थावरजङ्गमम्  ।  
पञ्चभूतात्मकं प्रोक्तं चतुर्वासनयान्वितम्  ॥ ब्न्द्प्_३,८।२३ ॥   
जन्माद्याहारमथननिद्राभीत्यश्च सर्वदा  ।  
आहारेण विना जन्तुर्नाहारो मदनात्स्मृतः  ॥ ब्न्द्प्_३,८।२४ ॥   
दुस्तरो मदनस्तस्मात्सर्वेषां प्राणिनामपि  ।  
पुन्नारीरूपवत्कृत्वा मदननेनैव विश्वसृक्  ॥ ब्न्द्प्_३,८।२५ ॥   
प्रवृत्तिमकरोदादौ सृष्टिस्थितिलयात्मिकाम्  ।  
तत्प्रवृत्त्या प्रवर्तन्ते तन्निवृत्त्याक्षयां गतिम्  ॥ ब्न्द्प्_३,८।२६ ॥   
प्रवृत्त्यैव यथा मुक्तिं प्राप्नुयुर्ये न धीयुताः  ।  
तद्रहस्यं तदोपायं शृणु वक्ष्यामि साम्प्रतम्  ॥ ब्न्द्प्_३,८।२७ ॥   
सर्वात्मको वासुदेवः पुरुषस्तु पुरातनः  ।  
इयं हि मूलप्रकृतिर्लक्ष्मीः सर्वजगत्प्रसूः  ॥ ब्न्द्प्_३,८।२८ ॥   
पञ्चापञ्चात्मतृप्त्यर्थं मथनं क्रियतेतराम्  ।  
एवं मन्त्रानुभावात्स्यान्मथनं क्रियते यदि  ॥ ब्न्द्प्_३,८।२९ ॥   
तावुभौ मन्त्रकर्माणौ न दोषो विद्यते तयोः  ॥ ब्न्द्प्_३,८।३० ॥   
तपोबलवतामेतत्केवलानामधोगतिः  ।  
स्वस्त्रीविषय एवेदं तयोरपि विधेर्बलात्  ॥ ब्न्द्प्_३,८।३१ ॥   
परस्परात्म्यैक्यहृदोर्देव्या भक्त्यार्द्रचेतसोः  ।  
तयोरपि मनाक्चेन्न निषिद्धदिवसेष्वघम्  ॥ ब्न्द्प्_३,८।३२ ॥   
इयमम्बा जगद्धात्री पुरुषो ऽयं सदाशिवः  ।  
पञ्चविंशतितत्त्वानां प्रीतये मथ्यते ऽधुना  ॥ ब्न्द्प्_३,८।३३ ॥   
एतन्मन्त्रानुभावाच्च मथनं क्रियते यदि  ।  
तावुभौ पुण्यकर्माणौ न दोषो विद्यते तयोः  ॥ ब्न्द्प्_३,८।३४ ॥   
इदं च शृणु देवेन्द्र रहस्यं परमं महत्  ।  
सर्वेषामेव पापानां यौगपद्येन नाशनम्  ॥ ब्न्द्प्_३,८।३५ ॥   
भक्तिश्रद्धासमायुक्तः स्नात्वान्तर्जलसंस्थितः  ।  
अष्टोत्तरसहस्रं तु जपेत्पञ्चदशाक्षरीम्  ॥ ब्न्द्प्_३,८।३६ ॥   
आराध्य च परां शक्तिं मुच्यते सर्वकिल्बिषैः  ।  
तेन नश्यन्ति पापानि कल्पकोटिकृतान्यपि  ।  
सर्वापद्भ्यो विमुच्येत सर्वाभीष्टं च विन्दति  ॥ ब्न्द्प्_३,८।३७ ॥   
इन्द्र उवाच  
भगवन्सर्वधर्मज्ञ सर्वभूतहिते रत  ।  
संयोगजस्य पापस्य विशेषं वक्तुमर्हसि  ॥ ब्न्द्प्_३,८।३८ ॥   
बृहस्पतिरुवाच  
संयोगजं तु यत्पापं तच्चतुर्धा निगद्यते  ।  
कर्ता प्रधानः सहकृन्निमित्तो ऽनुमतः क्रमात्  ॥ ब्न्द्प्_३,८।३९ ॥   
क्रमाद्दशांशतो ऽघं स्याच्छुद्धिः पूर्वोक्तमार्गतः  ॥ ब्न्द्प्_३,८।४० ॥   
मद्यं कलञ्जं निर्यासं छत्राकं गृञ्जनं तथा  ।  
लशुनं च कलिङ्गं च महाकोशातकीं तथा  ॥ ब्न्द्प्_३,८।४१ ॥   
बिम्बीं च कवकं चैव हस्तिनीं शिशुलम्बिकाम्  ।  
औदुम्बरं च वार्ताकं कतकं बिल्वमल्लिका  ॥ ब्न्द्प्_३,८।४२ ॥   
क्रमाद्दशगुणं न्यूनमघमेषां विनिर्दिशेत्  ।  
पुरग्रामाङ्गवैश्याङ्गवेश्योपायनविक्रयी  ॥ ब्न्द्प्_३,८।४३ ॥   
सेवकः पुरसंस्थश्च कुग्रामस्थो ऽभिशस्तकः  ।  
वैद्यो वैखानसः शैवो नारीजीवो ऽन्नविक्रयी  ॥ ब्न्द्प्_३,८।४४ ॥   
शस्त्रजीवी परिव्राट् च वैदिकाचारनिन्दकः  ।  
क्रमाद्दशगुणान्न्यूनमेषामन्नादने भवेत्  ॥ ब्न्द्प्_३,८।४५ ॥   
स्वतन्त्रं तैलकॢप्तं तु ह्युक्तार्थं पापमादिशेत्  ।  
तैरेव दृष्टं तद्भुक्तमुक्तपापं विनिर्दिशेत्  ॥ ब्न्द्प्_३,८।४६ ॥   
ब्रह्मक्षत्रविशां चैव सशूद्राणां यथौदनम्  ।  
तैलपक्वमदृष्टं च भुञ्जन्पादमघं भवेत्  ॥ ब्न्द्प्_३,८।४७ ॥   
द्विजात्मदासीकॢप्तं च तया दृष्टे तदर्धके  ।  
वेश्यायास्तु त्रिपादं स्यात्तथा दृष्टे तदोदने  ॥ ब्न्द्प्_३,८।४८ ॥   
शूद्रावत्स्यात्तु गोपान्नं विना गव्यचतुष्टयम्  ।  
तैलाज्यगुडसंयुक्तं पक्वं वैश्यान्न दुष्यति  ॥ ब्न्द्प्_३,८।४९ ॥   
वैश्यावद्ब्राह्मणी भ्रष्टा तया दृष्टेन किञ्चन  ॥ ब्न्द्प्_३,८।५० ॥   
ब्रुवस्यान्नं द्विजो भुक्त्वा प्राणायामशतं चरेत्  ।  
अथवान्तर्जले जप्त्वाद्रुपदां वा त्रिवारकम्  ॥ ब्न्द्प्_३,८।५१ ॥   
इदं विष्णुस्त्र्यम्बकं वा त्थैवान्तर्जले जपेत्  ।  
उपोष्य रजनीमेकां ततः पापाद्विशुध्यति  ॥ ब्न्द्प्_३,८।५२ ॥   
अथवा प्रोक्षयेदन्नमब्लिङ्गैः पावमानिकैः  ।  
अन्नसूक्तं जपित्वा तु भृगुर्वै वारुणीति च  ॥ ब्न्द्प्_३,८।५३ ॥   
ब्रह्मार्पणमिति श्लोकं जप्त्वा नियममाश्रितः  ।  
उपोष्य रजनीमेकां ततः शुद्धो भविष्यति  ॥ ब्न्द्प्_३,८।५४ ॥   
स्त्री भुक्त्वा तु ब्रुवाद्यन्नमेकाद्यान्भोजये द्द्विजान्  ।  
आपदि ब्राह्मणो ह्येषामन्नं भुक्त्वा न दोषभाक्  ॥ ब्न्द्प्_३,८।५५ ॥   
इदं विष्णुरिति मन्त्रेण सप्तवाराभिमन्त्रितम्  ।  
सो ऽहम्भावेन तद्ध्यात्वा भुक्त्वा दोषैर्न लिप्यते  ॥ ब्न्द्प्_३,८।५६ ॥   
अथवा शङ्करं ध्यायञ्जप्त्वा त्रैय्यम्बकं मनुम्  ।  
सो ऽहम्भावेन तज्ज्ञानान्न दोषैः प्रविलिप्यते  ॥ ब्न्द्प्_३,८।५७ ॥   
इदं रहस्यं देवेन्द्र शृणुष्व वचनं मम  ।  
ध्यात्वा देवीं परां शक्तिं जप्त्वा पञ्चदशाक्षरीम्  ॥ ब्न्द्प्_३,८।५८ ॥   
तन्निवेदितबुद्ध्यादौ यो ऽश्नाति प्रत्यहं द्विजः  ।  
नास्यान्नदोषजं किञ्चिन्न दारिद्रयभयं तथा  ॥ ब्न्द्प्_३,८।५९ ॥   
न व्याधिजं भयं तस्य न च शत्रुभयं तथा  ।  
जपतो मुक्तिरेवास्य सदा सर्वत्र मङ्गलम्  ॥ ब्न्द्प्_३,८।६० ॥   
एष ते कथितः शक्र पापानामपि विस्तरः  ।  
प्रायश्चित्तं तथा तेषां किमन्यच्छ्रोतुमिच्छसि  ॥ ब्न्द्प्_३,८।६१ ॥   
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने ऽष्टमो ऽध्यायः  
  
  
_____________________________________________________________  
  
  
  
इन्द्र उवाच  
भगवन्सर्व धर्मज्ञ त्रिकालज्ञानवित्तम  ।  
दुष्कृतं तत्प्रतीकारो भवता सम्यगीरितः  ॥ ब्न्द्प्_३,९।१ ॥   
केन कर्मविपाकेन ममापदि यमागता  ।  
प्रायश्चित्तं च किं तस्य गदस्व वदतां वर  ॥ ब्न्द्प्_३,९।२ ॥   
बृहस्पतिरुवाच  
काश्यपस्य ततो जज्ञे दित्यां दनुरिति स्मृतः  ।  
कन्या रूपवती नाम धात्रे तां प्रददौ पिता  ॥ ब्न्द्प्_३,९।३ ॥   
तस्याः पुत्रस्ततो जातो विश्वरूपो महाद्युतिः  ।  
नारायणपरो नित्यं वेदवेदाङ्गपारगः  ॥ ब्न्द्प्_३,९।४ ॥   
ततो दैत्येश्वरो वव्रे भृगुपुत्रं पुरोहितम्  ।  
भवानधिकृतो राज्ये देवानामिव वासवः  ॥ ब्न्द्प्_३,९।५ ॥   
ततः पूर्वे च काले तु सुधर्मायां त्वयि स्थिते  ।  
त्वया कश्चित्कृतः प्रश्न ऋषीणां सन्निधौ तदा  ॥ ब्न्द्प्_३,९।६ ॥   
संसारस्तीर्थयात्रा वा को ऽधिको ऽस्ति तयोर्गुमः  ।  
वदन्तु तद्विनिश्चित्य भवन्तो मदनुग्रहात्  ॥ ब्न्द्प्_३,९।७ ॥   
तत्प्रश्नस्योत्तरं वक्तुं ते सर्व उपचक्रिरे  ।  
तत्पूर्वमेव कथितं मया विधिबलेन वै  ॥ ब्न्द्प्_३,९।८ ॥   
तीर्थ यात्रा समधिका संसारादिति च द्रुतम्  ।  
तच्छ्रुत्वा ते प्रकुपिताः शेपुर्मामृषयो ऽखिलाः  ॥ ब्न्द्प्_३,९।९ ॥   
कर्मभूमिं व्रजेः शीघ्रं दारिर्द्येण मितैः सुतैः  ।  
एवं प्रकुपितैः शप्तः खिन्नः काञ्चीं समाविशम्  ॥ ब्न्द्प्_३,९।१० ॥   
पुरीं पुरोधसा हीनां वीक्ष्य चिन्ताकुलात्मना  ।  
भवता सह देवैस्तु पौरोहित्यार्थमादरात्  ॥ ब्न्द्प्_३,९।११ ॥   
प्रार्थितो विश्वरूपस्तु बभूव तपतां वरः  ।  
स्वस्रीयो दानवानां तु देवानां च पुरोहितः  ॥ ब्न्द्प्_३,९।१२ ॥   
नात्यर्थम करोद्वैरं दैत्येष्वपि महातपाः  ।  
बभूवतुस्तुल्यबलौ तदा देत्येन्द्रवासवौ  ॥ ब्न्द्प्_३,९।१३ ॥   
ततस्त्वं कुपितो राजन्स्वक्लीयं दानवेशितुः  ।  
हन्तुमिच्छन्नगाश्चाशु तपसः साधनं वनम्  ॥ ब्न्द्प्_३,९।१४ ॥   
तमासनस्थं मुनिभिस्त्रिशृङ्गमिव पर्वतम्  ।  
त्रयी मुखरदिग्भागं ब्रह्मानदैकनिष्ठितम्  ॥ ब्न्द्प्_३,९।१५ ॥   
सर्वभूतहितं तं तु मत्वा चेशानुकूलितः  ।  
शिरांसि यौगपद्येन छिन्नात्यासंस्त्वयैव तु  ॥ ब्न्द्प्_३,९।१६ ॥   
तेन पापेन संयुक्तः पीडितश्च मुहुर्मुहुः  ।  
ततो मेरुगुहां नीत्वा बहूनब्दान्हि संस्थितः  ॥ ब्न्द्प्_३,९।१७ ॥   
ततस्तस्य वचः श्रुत्वा ज्ञात्वा तु मुनिवाक्यतः  ।  
पुत्र शोकेन सन्तप्तस्त्वां शशाप रुषान्वितः  ॥ ब्न्द्प्_३,९।१८ ॥   
निःश्रीको भवतु क्षिप्रं मम शापेन वासवः  ।  
अनाथकास्ततो देवा विषण्णा दैत्यपीडिताः  ॥ ब्न्द्प्_३,९।१९ ॥   
त्वया मया च रहिताः सर्वे देवाः पलायिताः  ।  
गत्वा तु ब्रह्मसदनं नत्वा तद्वृत्तमूचिरे  ॥ ब्न्द्प्_३,९।२० ॥   
ततस्तु चिन्तया मास तदघस्य प्रतिक्रियाम्  ।  
तस्य प्रतिक्रियां वेत्तुं न शशाकात्मभूस्तदा  ॥ ब्न्द्प्_३,९।२१ ॥   
ततो देवैः परिवृतो नारायणमुपागमत्  ॥ ब्न्द्प्_३,९।२२ ॥   
नत्वा स्तुत्वा चतुर्वक्रस्तद्वृत्तान्तं व्यजिज्ञपत्  ।  
विचिन्त्य सो ऽपि बहुधा कृपया लोकनायकः  ॥ ब्न्द्प्_३,९।२३ ॥   
तदघं तु त्रिधा भित्त्वा त्रिषु स्थानेष्वथार्पयत्  ।  
स्त्रीषु भूम्यां च वृक्षेषु तेषामपि वरं ददौ  ॥ ब्न्द्प्_३,९।२४ ॥   
तदा भर्त्तृसमायोगं पुत्रावाप्तिमृतुष्वपि  ।  
छेदे पुनर्भवत्वं तु सर्वेषामपि शाखिनाम्  ॥ ब्न्द्प्_३,९।२५ ॥   
खातपूर्तिं धरण्यश्च प्रददौ मधुसूदनः  ।  
तेष्वघं प्रबभूवाशु रजोनिर्यासमूषरम्  ॥ ब्न्द्प्_३,९।२६ ॥   
निर्गतो गह्वरात्तस्मात्त्वमिन्द्रो देवनायकः  ।  
राज्यश्रियं च सम्प्राप्तः प्रसादात्परमेष्ठिनः  ॥ ब्न्द्प्_३,९।२७ ॥   
तेनैव सान्त्वितो धाता जगाद च जनार्दनम्  ।  
मम शापो वृथा न स्यादस्तु कालान्तरे मुने  ॥ ब्न्द्प्_३,९।२८ ॥   
भगवांस्तद्वचः श्रुत्वा मुनेरमिततेजसः  ।  
प्रहृष्टो भाविकार्यज्ञस्तूष्णीमेव तदा ययौ  ॥ ब्न्द्प्_३,९।२९ ॥   
एतावन्तमिमं कालं त्रिलोकीं पालयन्भवान्  ।  
एश्वर्यमदमत्तत्वात्कैलासाद्रिमपीडयत  ॥ ब्न्द्प्_३,९।३० ॥   
सर्वज्ञेन शिवेनाथ प्रेषितो भगवान्मुनिः  ।  
दुर्वासास्त्वन्मदभ्रंशं कर्त्तुकामः शशाप ह  ॥ ब्न्द्प्_३,९।३१ ॥   
एकमेव फलं जातमुभयोः शापयोरपि  ।  
अधुना पश्यनिः श्रीकन्त्रैलोक्यं समजायत  ॥ ब्न्द्प्_३,९।३२ ॥   
न यज्ञाः सम्प्रवर्त्तन्ते न दानानि च वासव  ।  
न यमा नापि नियमा न तपासि च कुत्रचित्  ॥ ब्न्द्प्_३,९।३३ ॥   
विप्राः सर्वे ऽपि निःश्रीका लोभोपहतचेतसः  ।  
निःस्त्त्वा धैर्यहीनाश्च नास्तिकाः प्रायशो ऽभवन्  ॥ ब्न्द्प्_३,९।३४ ॥   
निरौषधिरसा भूमिर्निवीर्य जायतेतराम्  ।  
भास्करो धूसराकारश्चन्द्रमाः कान्तिवर्जितः  ॥ ब्न्द्प्_३,९।३५ ॥   
निस्तेजस्को हविर्भोक्ता मनुद्धूलिकृताकृतिः  ।  
न प्रसन्ना दिशां भागा नभो नैव च निर्मलम्  ॥ ब्न्द्प्_३,९।३६ ॥   
दुर्बला देवताः सर्वा विभान्त्यन्यादृशा इव  ।  
विनष्टप्रयमेवास्ति त्रैलोक्यं सचराचरम्  ॥ ब्न्द्प्_३,९।३७ ॥   
हयग्रीव उवाच  
इत्थं कथयतोरेव बृहस्पतिपहेन्द्रयोः  ।  
मलकाद्या महादैत्याः स्वर्गलोकं बबाधिरे  ॥ ब्न्द्प्_३,९।३८ ॥   
नन्दनोद्यान मखिलं चिच्छिदुर्बलगर्विताः  ।  
उद्यानपालकान्सर्वानायुधैः समताडयन्  ॥ ब्न्द्प्_३,९।३९ ॥   
प्राकारमवभिद्यैव प्रविश्य नगरान्तरम्  ।  
मन्दिरस्थान्सुरान्सर्वानत्यन्तं पर्यपीडयन्  ॥ ब्न्द्प्_३,९।४० ॥   
आजहुरप्सरोरत्नान्यशेषाणि विशेषतः  ।  
ततो देवाः समस्ताश्च चक्रुर्भृशमबाधिताः  ॥ ब्न्द्प्_३,९।४१ ॥   
तादृशं घोषमाकर्म्य वासवः प्रोज्झितासनः  ।  
सर्वैरनुगतो देवैः पलायनपरो ऽभवत्  ॥ ब्न्द्प्_३,९।४२ ॥   
ब्राह्मं धाम समभ्येत्य विषण्मवदनो वृषा  ।  
यथावत्कथयामास निखिलं दैत्यचेष्टितम्  ॥ ब्न्द्प्_३,९।४३ ॥   
विधातापि तदाकर्ण्य सर्वदेवसमन्वितम्  ।  
हतश्रीकं हरिहयमालोक्येदमुवाच ह  ॥ ब्न्द्प्_३,९।४४ ॥   
इन्द्रत्वमखिलैर्द्देवैर्मुकुन्दं शरणं व्रज  ।  
दैत्यारातिर्जगत्कर्ता स ते श्रेयो विधास्यति  ॥ ब्न्द्प्_३,९।४५ ॥   
इत्युक्त्वा तेन सहितः स्वयं ब्रह्मा पितामहः  ।  
समस्तदेवसहितः क्षीरोदधिमुपाययौ  ॥ ब्न्द्प्_३,९।४६ ॥   
अथ ब्रह्मादयो देवा भगवन्तं जनार्दनम्  ।  
तुष्टुवुर्वाग्वरिष्ठाभिः सर्वलोकमहेश्वरम्  ॥ ब्न्द्प्_३,९।४७ ॥   
अथ प्रसन्नो भगवान्वासुदेवः सनातनः  ।  
जगाद स कलान्देवाञ्जगद्रक्षणलम्पटः  ॥ ब्न्द्प्_३,९।४८ ॥   
श्रीभगवानुवाच  
भवतां सुविधास्यामि तेजसैवोपबृंहमम्  ।  
यदुच्यते मयेदानीं युष्माभिस्त द्विधीयताम्  ॥ ब्न्द्प्_३,९।४९ ॥   
ओषधिप्रवराः सर्वाः क्षिपत क्षीरसागरे  ।  
असुरैरपि सन्धाय सममेव च तैरिह  ॥ ब्न्द्प्_३,९।५० ॥   
मन्थानं मन्दरं कृत्वा कृत्वा योक्त्रं च वासुकिम्  ।  
मयि स्थिते सहाये तु मथ्यताममृतं सुराः  ॥ ब्न्द्प्_३,९।५१ ॥   
समस्तदानवाश्चापि वक्तव्याः सान्त्वपूर्वकम्  ।  
सामान्यमेव युष्माकमस्माकं च फलं त्विति  ॥ ब्न्द्प्_३,९।५२ ॥   
मथ्यमाने तु दुग्धाब्धौ या समुत्पद्यते सुधा  ।  
तत्पानाद्बलिनो यूयममर्त्याश्च भविष्यथ  ॥ ब्न्द्प्_३,९।५३ ॥   
यथा दैत्याश्च पीयूषं नैतत्प्राप्स्यन्ति किञ्चन  ।  
केवलं क्लेशवन्तश्च करिष्यामि तथा ह्यहम्  ॥ ब्न्द्प्_३,९।५४ ॥   
इति श्रीवासुदेवेन कथिता निखिलाः सुराः  ।  
सन्धानं त्वतुलैर्दैत्यैः कृतवन्तस्तदा सुराः  ।  
नानाविधौषधिगणं समानीय सुरासुराः  ॥ ब्न्द्प्_३,९।५५ ॥   
श्रीराब्धिपयसि क्षिप्त्वा चन्द्रमो ऽधिकनिर्मलम्  ।  
मन्थानं मन्दरं कृत्वा कृत्वा योक्त्रं तु वासुकिम्  ।  
प्रारेभिरे प्रयत्नेन मन्थितुं यादसां पतिम्  ॥ ब्न्द्प्_३,९।५६ ॥   
वासुकेः पुच्छभागे तु सहिताः सर्वदेवताः  ।  
शिरोभागे तु दैतेया नियुक्तास्तत्र शौरिणा  ॥ ब्न्द्प्_३,९।५७ ॥   
बलवन्तो ऽपि ते दैत्यास्तन्मुखोच्छ्वासपावकैः  ।  
निर्दग्धवपुषः सर्वे निस्तेजस्कास्तदाभवन्  ॥ ब्न्द्प्_३,९।५८ ॥   
पुच्छदेशे तु कर्षन्तो मुहुराप्यायिताः सुराः  ।  
अनुकूलेन वातेन विष्णुना प्रेरितेन तु  ॥ ब्न्द्प्_३,९।५९ ॥   
आदिकूर्माकृतिः श्रीमान्मध्ये क्षीरपयोनिधेः  ।  
भ्रमतो मन्दराद्रेस्तु तस्या धिष्टानतामगात्  ॥ ब्न्द्प्_३,९।६० ॥   
मध्ये च सर्वदेवानां रूपेणान्येन माधवः  ।  
चकर्ष वासुकिं वेगाद्दैत्यमध्ये परेण च  ॥ ब्न्द्प्_३,९।६१ ॥   
ब्रह्मरूपेण तं शैलं विधार्याक्रान्तवारिधिम्  ।  
अपरेण च देवर्षिर्महता तेजसा मुहुः  ॥ ब्न्द्प्_३,९।६२ ॥   
उपवृंहितवान्देवान्येन ते बलशालिनः  ।  
तेजसा पुनरन्येन बलात्कारसहेन सः  ॥ ब्न्द्प्_३,९।६३ ॥   
उपबृंहितवान्नागं सर्वशक्तिजनार्दनः  ।  
मथ्यमाने ततस्तस्मिन्क्षीरब्धौ देवदानवैः  ॥ ब्न्द्प्_३,९।६४ ॥   
आविर्बभूव पुरतः सुरभिः सुरपूजिता  ।  
मुदं जग्मुस्तदा देवा दैतेयाश्च तपोधन  ॥ ब्न्द्प्_३,९।६५ ॥   
मथ्यमाने पुनस्तस्मिन्क्षीराब्दौ देवदानवैः  ।  
किमेतदिति सिद्धानां दिवि चिन्तयतां तदा  ॥ ब्न्द्प्_३,९।६६ ॥   
उत्थिता वारुणी देवी मदाल्लोलविलोचना  ।  
असुराणां पुरस्तात्सा स्मयमाना व्यतिष्ठत  ॥ ब्न्द्प्_३,९।६७ ॥   
जगृहुर्नैव तां दैत्या असुराश्चाभवंस्ततः  ।  
सुरा न विद्यते येषां तेनैवासुरशब्दिताः  ॥ ब्न्द्प्_३,९।६८ ॥   
अथसा सर्वदेवानामग्रतः समतिष्ठत  ।  
जगृहुस्तां मुदा देवाः सूचिताः परमेष्ठिना  ।  
सुराग्रहणतो ऽप्येते सुरशब्देन कीर्तिताः  ॥ ब्न्द्प्_३,९।६९ ॥   
मथ्यमाने ततो भूयः पारिजातो महाद्रुमः  ।  
आविरासीत्सुङ्गधेन परितो वासयञ्जगत्  ॥ ब्न्द्प्_३,९।७० ॥   
अत्यर्थसुन्दराकारा धीराश्चाप्सरसां गणाः  ।  
आविर्भूताश्च देवर्षे सर्वलोकमनोहराः  ॥ ब्न्द्प्_३,९।७१ ॥   
ततः शीतांशुरुदभूत्तं जग्राह महेश्वरः  ।  
विषजातं तदुत्पन्नं जगृहुर्नागजातयः  ॥ ब्न्द्प्_३,९।७२ ॥   
कौस्तुभाख्यं ततो रत्नमाददे तज्जनार्दनः  ।  
ततः स्वपत्रगन्धेन मदयन्ती महौषधीः  ।  
विजया नाम सञ्जज्ञे भैरवस्तामुपाददे  ॥ ब्न्द्प्_३,९।७३ ॥   
ततो दिव्याम्बरधरो देवो धन्वन्तरिः स्वयम्  ।  
उपस्थितः करे बिभ्रदमृताढ्यं कमण्डलुम्  ॥ ब्न्द्प्_३,९।७४ ॥   
ततः प्रहृष्टमनसो देवा दैत्याश्च सर्वतः  ।  
मुनयश्चाभवंस्तुष्टास्तदानीं तपसां निधे  ॥ ब्न्द्प्_३,९।७५ ॥   
ततो विकसिताम्भोजवासिनी वरदायिनी  ।  
उत्थिता पद्महस्ता श्रीस्तस्मात्क्षीरमहार्मवात्  ॥ ब्न्द्प्_३,९।७६ ॥   
अथ तां मुनयः सर्वे श्रीसुक्तेन श्रियं पराम्  ।  
तुष्टुवुस्तुष्ट हृदया गन्धर्वाश्च जगुः परम्  ॥ ब्न्द्प्_३,९।७७ ॥   
विश्वाजीप्रमुखाः सर्वे ननृतुश्चाप्सरोगणाः  ।  
गङ्गाद्याः पुण्यनद्यश्च स्नानार्थमुपतस्थिरे  ॥ ब्न्द्प्_३,९।७८ ॥   
अष्टौ दिग्दन्तिनश्चैव मेध्यपात्रस्थितं जलम्  ।  
आदाय स्नापयाञ्चक्रुस्तां श्रियं पद्मवासिनीम्  ॥ ब्न्द्प्_३,९।७९ ॥   
तुलसीं च समुत्पन्नां परार्ध्या मैक्यजां हरेः  ।  
पद्ममालां ददौ तस्यै मूर्तिमान्क्षीरसागरः  ॥ ब्न्द्प्_३,९।८० ॥   
भूषणानि च दिव्यानि विश्वकर्मा समर्पयत्  ।  
दिव्यमाल्यां बरधरा दिव्यभूषणभूषिता  ।  
ययौ वक्षस्थलं विष्णोः सर्वेषां पश्यतां रमा  ॥ ब्न्द्प्_३,९।८१ ॥   
तुलसी तु धृता तेन विष्णुना प्रभविष्णुना  ।  
पश्यति स्म च सा देवी विष्णुवक्षथलालया  ।  
देवान्दयार्द्रया दृष्ट्या सर्वलोकमहेश्वरी  ॥ ब्न्द्प्_३,९।८२ ॥   
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने अमृतमन्थनं नाम नवमो ऽध्यायः  
  
  
_____________________________________________________________  
  
  
हयग्रीव उवाच  
अथ देवा महेन्द्राद्या विष्णुना प्रभविष्मुना  ।  
अङ्गीकृता महाधीराः प्रमोदं परमं ययुः  ॥ ब्न्द्प्_३,१०।१ ॥   
मलकाद्यास्तु ते सर्वे दैत्या विष्णुपराङ्मुखाः  ।  
सन्त्यक्ताश्च श्रिया देव्या भृशमुद्वेगमागताः  ॥ ब्न्द्प्_३,१०।२ ॥   
ततो जगृहिरे दैत्या धन्वन्तरिकरस्थितम्  ।  
परमामृतसाराढ्यं कलशं कनकोद्भवम्  ।  
अथासुराणां देवानामन्योन्यं कलहो ऽभवत्  ॥ ब्न्द्प्_३,१०।३ ॥   
एतस्मिन्नन्तरे विष्णुः सर्वलोकैकरक्षकः  ।  
सम्यगाराधयामासललितां स्वैक्यरूपिणीम्  ॥ ब्न्द्प्_३,१०।४ ॥   
सुराणामसुराणां च रणं वीक्ष्य सुदारुणम्  ।  
ब्रह्मा निजपदं प्राप शम्भुः कैलासमास्थितः  ॥ ब्न्द्प्_३,१०।५ ॥   
मलकं योधयामास दैत्यानामधिपं वृषा  ।  
असुरैश्च सुराः सर्वे साम्परायमकुर्वत  ॥ ब्न्द्प्_३,१०।६ ॥   
भगवानपि योगीन्द्रः समाराध्य महेश्वरीम्  ।  
तदेकध्यानयोगेन तद्रूपः समजायत  ॥ ब्न्द्प्_३,१०।७ ॥   
सर्वसम्मोहिनी सा तु साक्षाच्छृङ्गारनायिका  ।  
सर्वशृङ्गारवेषाढ्या सर्वाभरणभूषिता  ॥ ब्न्द्प्_३,१०।८ ॥   
सुराणामसुराणां च निवार्य रणमुल्वणम्  ।  
मन्दस्मितेन दैतेयान्मोहयन्ती जगद ह  ॥ ब्न्द्प्_३,१०।९ ॥   
अलं युद्धेन किं शस्त्रेर्मर्मस्थानविभेदिभिः  ।  
निष्ठुरैः किं वृथालापैः कण्ठशोषणहेतुभिः  ॥ ब्न्द्प्_३,१०।१० ॥   
अहमेवात्र मध्यस्था युष्माकं च दिवौकसाम्  ।  
यूयं तथामी नितरामत्र हि क्लेशभागिनः  ॥ ब्न्द्प्_३,१०।११ ॥   
सर्वेषां सममेवाद्य दास्याम्यमृतमद्भुतम्  ।  
मम हस्ते प्रदातव्यं सुधापात्रमनुत्तमम्  ॥ ब्न्द्प्_३,१०।१२ ॥   
इति तस्या वचः श्रुत्वा दैत्यास्तद्वाक्यमोहिताः  ।  
पीयूषकलशं तस्यै ददुस्ते मुग्धचेतसः  ॥ ब्न्द्प्_३,१०।१३ ॥   
सा तत्पात्रं समादाय जगन्मोहनरूपिणी  ।  
सुराणामसुराणां च वृथक्पङ्क्तिं चकार ह  ॥ ब्न्द्प्_३,१०।१४ ॥   
द्वयोः पङ्क्त्योश्च मध्यस्थास्तानुवाच सुरासुरान्  ।  
तूष्णीं भवन्तु सर्वे ऽपि क्रमशो दीयते मया  ॥ ब्न्द्प्_३,१०।१५ ॥   
तद्वाक्यमुररीचक्रुस्ते सर्वे समवायिनः  ।  
सा तु सम्मोहिताश्लेषलोका दातुं प्रचक्रमे  ॥ ब्न्द्प्_३,१०।१६ ॥   
क्वणत्कनकदर्वीका क्वणन्मङ्गलकङ्कणा  ।  
कमनीयविभूषाढ्या कला सा परमा बभौ  ॥ ब्न्द्प्_३,१०।१७ ॥   
वामे वामे कराम्भोजे सुधाकलशमुज्ज्वलम्  ।  
सुधां तां देवतापङ्क्तौ पूर्वं दर्व्या तदादिशत्  ॥ ब्न्द्प्_३,१०।१८ ॥   
दिशन्ती क्रमशास्तत्र चन्द्रभास्करसूचितम्  ।  
दर्वीकरेण चिच्छेद सैंहिकेयं तु मध्यगम्  ।  
पीतामृतशिरोमात्रं तस्य व्योम जगाम च  ॥ ब्न्द्प्_३,१०।१९ ॥   
तं दृष्ट्वाप्यसुरास्तत्र तूष्णीमासन्विमोहिताः  ।  
एवं क्रमेण तत्सर्वं विबुधेभ्यो वितीर्य सा  ।  
असुराणां पुरः पात्रं सानिनाय तिरोदधे  ॥ ब्न्द्प्_३,१०।२० ॥   
रिक्तपात्रं तु तं दृष्ट्वा सर्वे दैतेयदानवाः  ।  
उद्वेलं केवलं क्रोधं प्राप्ता युद्धचिकीर्षया  ॥ ब्न्द्प्_३,१०।२१ ॥   
इन्द्रादयः सुराः सर्वे सुधापानाद्बलोत्तराः  ।  
दुर्वलैरसुरैः सार्धं समयुद्ध्यन्त सायुधाः  ॥ ब्न्द्प्_३,१०।२२ ॥   
ते विध्यमानाः शतशो दानवेन्द्राः सुरोत्तमैः  ।  
दिगन्तान्कतिचिज्जग्मुः पातालं कतिचिद्ययुः  ॥ ब्न्द्प्_३,१०।२३ ॥   
दैत्यं मलकनामानं विजित्य विबुधेश्वरः  ।  
आत्मीयां श्रियमाजह्रे श्रीकटाक्ष समीक्षितः  ॥ ब्न्द्प्_३,१०।२४ ॥   
पुनः सिंहासनं प्राप्य महेन्द्रः सुरसेवितः  ।  
त्रैलोक्यं पालयामास पूर्ववत्पूर्वदेवजित्  ॥ ब्न्द्प्_३,१०।२५ ॥   
निर्भया निखिला देवास्त्रैलोक्ये सचराचरे  ।  
यथाकामं चरन्ति स्म सर्वदा हृष्टचेतसः  ॥ ब्न्द्प्_३,१०।२६ ॥   
तदा तदखिलं दृष्ट्वा मोहिनीचरितं मुनिः  ।  
विस्मितः कामचारी तु कैलासं नारदो गतः  ॥ ब्न्द्प्_३,१०।२७ ॥   
नन्दिना च कृतानुज्ञः प्रणम्य परमेश्वरम्  ।  
तेन सम्भाव्यमानो ऽसौ तुष्टो विष्टरमास्त सः  ॥ ब्न्द्प्_३,१०।२८ ॥   
आसनस्थं महादेवो मुनिं स्वेच्छाविहारिणम्  ।  
पप्रच्छ पार्वतीजानिः स्वच्छस्फटिकसन्निभः  ॥ ब्न्द्प्_३,१०।२९ ॥   
भगवन्सर्ववृत्तज्ञ पवित्रीकृतविष्टर  ।  
कलहप्रिय देवर्षे किं वृत्तं तत्र नाकिनाम्  ॥ ब्न्द्प्_३,१०।३० ॥   
सुराणामसुराणां वा विजयः समजायत  ।  
किं वाप्यमृतवृत्तान्तं विष्णुना वापि किं कृतम्  ॥ ब्न्द्प्_३,१०।३१ ॥   
इति पृष्टो महेशेन नारदो मुनिसत्तमः  ।  
उवाच विस्मयाविष्टः प्रसन्नवदनेक्षणः  ॥ ब्न्द्प्_३,१०।३२ ॥   
सर्वं जानासि भगवन्सर्वज्ञो ऽसि यतस्ततः  ।  
तथापि परिपृष्टेन मया तद्वक्ष्यते ऽधुना  ॥ ब्न्द्प्_३,१०।३३ ॥   
तादृशे समरे घोरे सति दैत्यदिवौकसाम्  ।  
आदिनारायमः श्रीमान्मोहिनीरूपमादधे  ॥ ब्न्द्प्_३,१०।३४ ॥   
तामुदारविभूषाढ्यां मूर्तां शृङ्गारदेवताम्  ।  
सुरासुराः समालोक्य विरताः समरोध्यमात्  ॥ ब्न्द्प्_३,१०।३५ ॥   
तन्मायामोहिता दैत्याः सुधापात्रं च याचिताः  ।  
कृत्वा तामेव मध्यस्थामर्पयामासुरञ्जसा  ॥ ब्न्द्प्_३,१०।३६ ॥   
तदा देवी तदादाय मन्दस्मितमनोहरा  ।  
देवेभ्य एव पीयूषमशेषं विततार सा  ॥ ब्न्द्प्_३,१०।३७ ॥   
तिरोहितामदृष्ट्वा तां दृष्ट्वा शून्यं च पात्रकम्  ।  
ज्वलन्मन्युमुखा दैत्या युद्धाय पुनरुत्थिताः  ॥ ब्न्द्प्_३,१०।३८ ॥   
अमरैरमृतास्वादादत्युल्वणपराक्रमैः  ।  
पराजिता महादैत्या नष्टाः पातालमभ्ययुः  ॥ ब्न्द्प्_३,१०।३९ ॥   
इमं वृत्तान्तमाकर्ण्य भवानीपतिख्ययः  ।  
नारदं प्रेषयित्वाशु तदुक्तं सततं स्मरन्  ॥ ब्न्द्प्_३,१०।४० ॥   
अज्ञातः प्रमथैः सर्वैः स्कन्दनन्दिविनायकैः  ।  
पार्वतीसहितो विष्णुमाजगाम सविस्मयः  ॥ ब्न्द्प्_३,१०।४१ ॥   
क्षीरोदतीरगं दृष्ट्वा सस्त्रीकं वृषवाहनम्  ।  
भोगिभोगासनाद्विष्णुः समुत्थाय समागतः  ॥ ब्न्द्प्_३,१०।४२ ॥   
वाहनादवरुह्येशः पार्वत्या सहितः स्थितम्  ।  
तं दृष्ट्वा शीघ्रमागत्य सम्पूज्यार्घ्यादितो मुदा  ॥ ब्न्द्प्_३,१०।४३ ॥   
सस्नेहं गाढमालिङ्ग्य भवानीपतिमच्युतः  ।  
तदागमनकार्यं च पृष्टवान्विष्टरश्रवाः  ॥ ब्न्द्प्_३,१०।४४ ॥   
तमुवाच महादेवो भगवन्पुरुषोत्तम  ।  
महायोगेश्वर श्रीमन्सर्वसौभाग्यसुन्दरम्  ॥ ब्न्द्प्_३,१०।४५ ॥   
सर्वसम्मोहजनकमवाङ्मनसगोचरम्  ।  
यद्रूपं भवतोपात्तं तन्मह्यं सम्प्रदर्शय  ॥ ब्न्द्प्_३,१०।४६ ॥   
द्रष्टुमिच्छामि ते रूपं शृङ्गारस्याधिदैवतम्  ।  
अवश्यं दर्शनीयं मे त्वं हि प्रार्थितकामधृक्  ॥ ब्न्द्प्_३,१०।४७ ॥   
इति सम्प्रार्थितः शश्वन्महादेवेन तेन सः  ।  
यद्ध्यानवैभवाल्लब्धं रूपमद्वैतमद्भुतम्  ॥ ब्न्द्प्_३,१०।४८ ॥   
तदेवानन्यमनसा ध्यात्वा किञ्चिद्विहस्य सः  ।  
तथास्त्विति तिरो ऽधत्त महायोगेश्वरो हरिः  ॥ ब्न्द्प्_३,१०।४९ ॥   
शर्वो ऽपि सर्वतश्चक्षुर्मुहुर्व्यापारयन्क्वचित्  ।  
अदृष्टपूर्वमाराममभिरामं व्यलोकयत्  ॥ ब्न्द्प्_३,१०।५० ॥   
विकसत्कुसुमश्रेणीविनोदिमधुपालिकम्  ।  
चम्पकस्तबकामोदसुरभीकृतदिक्तटम्  ॥ ब्न्द्प्_३,१०।५१ ॥   
माकन्दवृन्दमाध्वीकमाद्यदुल्लोलकोकिलम्  ।  
अशोकमण्डलीकाण्डसताण्डवशिखण्डिकम्  ॥ ब्न्द्प्_३,१०।५२ ॥   
भृङ्गालिनवझङ्कारजितवल्लकिनिस्वनम्  ।  
पाटलोदारसौरभ्यपाटलीकुसुमोज्ज्वलम्  ॥ ब्न्द्प्_३,१०।५३ ॥   
तमालतालहिन्तालकृतमालाविलासितम्  ।  
पर्यन्तदीर्घिकादीर्घपङ्कजश्रीपरिष्कृतम्  ॥ ब्न्द्प्_३,१०।५४ ॥   
वातपातचलच्चारुपल्लवोत्फुल्लपुष्पकम्  ।  
सन्तानप्रसवामोदसन्तानाधिकवासितम्  ॥ ब्न्द्प्_३,१०।५५ ॥   
तत्र सर्वत्र पुष्पाढ्ये सर्वलोकमनोहरे  ।  
पारिजाततरोर्मूले कान्ता काचिददृश्यत  ॥ ब्न्द्प्_३,१०।५६ ॥   
बालार्कपाटलाकारा नवयौवनदर्पिता  ।  
आकृष्टपद्मरागाभा चरणाब्जनखच्छदा  ॥ ब्न्द्प्_३,१०।५७ ॥   
यावकश्रीविनिक्षेपपादलौहित्यवाहिनी  ।  
कलनिःस्वनमञ्जीरपदपद्ममनोहरा  ॥ ब्न्द्प्_३,१०।५८ ॥   
अनङ्गवीरतूणीरदर्पोन्मदनजङ्घिका  ।  
करिशुण्डाकदलिकाकान्तितुल्योरुशोभिनी  ॥ ब्न्द्प्_३,१०।५९ ॥   
अरुणेन दुकूलेन सुस्पर्शेन तनीयसा  ।  
अलङ्कृतनितम्बाढ्या जघनाभोगभासुरा  ॥ ब्न्द्प्_३,१०।६० ॥   
नवमाणिक्यसन्नद्धहेमकाञ्जीविराजिता  ।  
नतनाभिमहावर्त्तत्रिवल्यूर्मिप्रभाझरा  ॥ ब्न्द्प्_३,१०।६१ ॥   
स्तनकुड्मलहिन्दोलमुक्तादामशतावृता  ।  
अतिपीवरवक्षोजभारभङ्गुरमध्यभूः  ॥ ब्न्द्प्_३,१०।६२ ॥   
शिरीषकोमलभुजा कङ्कणाङ्गदशालिनी  ।  
सोर्मिकां गुलिमन्मृष्टशङ्खसुन्दरकन्धरा  ॥ ब्न्द्प्_३,१०।६३ ॥   
मुखदर्पणवृत्ताभचुबुकापाटलाघरा  ।  
शुचिभिः पङ्क्तिभिः शुद्धैर्विद्यारूपैर्विभास्वरैः  ॥ ब्न्द्प्_३,१०।६४ ॥   
कुन्दकुड्मलसच्छायैर्दन्तैर्दर्शितचन्द्रिका  ।  
स्थूलमौक्तिकसन्नद्धनासाभरणभासुरा  ॥ ब्न्द्प्_३,१०।६५ ॥   
केतकान्तर्द्दलद्रोणिदीर्घदीर्घविलोचना  ।  
अर्धेन्दुतुलिताफाले सम्यक्कॢप्तालकच्छटा  ॥ ब्न्द्प्_३,१०।६६ ॥   
पालीवतंसमाणिक्यकुण्डलामण्डितश्रुतिः  ।  
नवकर्पूरकस्तूरीरसामोदितवीटिका  ॥ ब्न्द्प्_३,१०।६७ ॥   
शरच्चरुनिशानाथमण्डलीमधुरानना  ।  
स्फुरत्कस्तूरितिलका नीलकुन्तलसंहतिः  ॥ ब्न्द्प्_३,१०।६८ ॥   
सीमन्तरेखाविन्यस्तसिन्दूरश्रेणिभासुरा  ॥ ब्न्द्प्_३,१०।६९ ॥   
स्फरच्चन्द्रकलोत्तंसमदलोलविलोचना  ।  
सर्वशृङ्गारवेषाढ्या सर्वाभरणमण्डिता  ॥ ब्न्द्प्_३,१०।७० ॥   
तामिमां कन्दुकक्रीडालोलामालोलभूषणाम्  ।  
दृष्ट्वा क्षिप्रमुमां त्यक्त्वा सो ऽन्वधावदथेश्वरः  ॥ ब्न्द्प्_३,१०।७१ ॥   
उमापि तं समोवेक्ष्य धावन्तं चात्मनः प्रियम्  ।  
स्वात्मानं स्वात्मर्सोन्दर्यं निन्दन्ती चातिविस्मिता  ।  
तस्थाववाङ्मुखी तूष्णीं लज्जासूयासमन्विता  ॥ ब्न्द्प्_३,१०।७२ ॥   
गृहीत्वा कथमप्येनामालिलिग मुहुर्मुहुः  ।  
उद्धूयोद्धूय साप्येवं धावति स्म सुदूरतः  ॥ ब्न्द्प्_३,१०।७३ ॥   
पुनर्गृहीत्वा तामीशः कामं कामवशीसृतः  ।  
आश्र्लिष्टं चातिवेगेन तद्वीर्यं प्रच्युतं तदा  ॥ ब्न्द्प्_३,१०।७४ ॥   
ततः समुत्थितो देवो महाशास्ता महाबलः  ।  
अनेककोटिदैत्येन्द्रगर्वनिर्वापणक्षमः  ॥ ब्न्द्प्_३,१०।७५ ॥   
तद्वीर्यबिन्दुसंस्पर्शात्सा भूमिस्तत्रतत्र च  ।  
रजतस्वर्मवर्णाभूल्लक्षणाद्विन्ध्यमर्दन  ॥ ब्न्द्प्_३,१०।७६ ॥   
तथैवान्तर्दधे सापि देवता विश्वमोहिनी  ।  
निवृत्तः स गिरीशो ऽपि गिरिं गौरीसखो ययौ  ॥ ब्न्द्प्_३,१०।७७ ॥   
अथाद्भुतमिदं वक्ष्ये लोपामुद्रापते शृणु  ।  
यन्न कस्यचिदाख्यातं ममैव त्दृदयेस्थितम्  ॥ ब्न्द्प्_३,१०।७८ ॥   
पुरा भण्डासुरो नाम सर्वदैत्यशिखामणिः  ।  
पूर्वं देवान्बहुविधान्यः शास्ता स्वेच्छया पटुः  ॥ ब्न्द्प्_३,१०।७९ ॥   
विशुक्रं नाम दैतेयं वर्गसंरक्षणक्षमम्  ।  
शुक्रतुल्यं विचारज्ञं दक्षांसेन ससर्ज सः  ॥ ब्न्द्प्_३,१०।८० ॥   
वामांसेन विषाङ्गं च सृष्टवान्दुष्टशेखरम्  ।  
धूमिनीनामधेयां च भगिनीं भण्डदानवः  ॥ ब्न्द्प्_३,१०।८१ ॥   
भ्रातृभ्यामुग्रवीर्याभ्यां सहितो निहताहितः  ।  
ब्रह्माण्डं खण्डयामास शौर्यवीर्यसमुच्छ्रितः  ॥ ब्न्द्प्_३,१०।८२ ॥   
ब्रह्मविष्णुमहेशाश्च तं दृष्ट्वा दीप्ततेजसम्  ।  
पलायनपराः सद्यः स्वे स्वे धाम्नि सदावसन्  ॥ ब्न्द्प्_३,१०।८३ ॥   
तदानीमेव तद्बाहुमम्मर्द्दन विमूर्च्छिताः  ।  
श्वसितुं चापि पटवो नाभवन्नाकिनां गणाः  ॥ ब्न्द्प्_३,१०।८४ ॥   
केचित्पातालगर्भेषु केचिदम्बुधिवारिषु  ।  
केचिद्दिगन्तकोणेषु केचित्कुञ्जेषु भूभृताम्  ॥ ब्न्द्प्_३,१०।८५ ॥   
विलीना भृशवित्रस्तास्त्यक्तदारसुतस्त्रियः  ।  
भ्रष्टाधिकारा ऋभवो विचेरुश्छन्नवेषकाः  ॥ ब्न्द्प्_३,१०।८६ ॥   
यक्षान्महोरगान्सिद्धान्साध्यान्समरदुर्मदान्  ।  
ब्रह्माणं पद्मनाभं च रुद्रं वज्रिणमेव च  ।  
मत्वा तृणायितान्सर्वांल्लोकान्भण्डः शशासह  ॥ ब्न्द्प्_३,१०।८७ ॥   
अथ भण्डासुरं हन्तुं त्रैलोक्यं चापि रक्षितुम्  ।  
तृतीयमुदभूद्रूपं महायागानलान्मुने  ॥ ब्न्द्प्_३,१०।८८ ॥   
यद्रूपशालिनीमाहुर्ललिता परदेवताम्  ।  
पाशाङ्कुशधनुर्वाणपरिष्कृतचतुर्भुजाम्  ॥ ब्न्द्प्_३,१०।८९ ॥   
सा देवी परम शक्तिः परब्रह्मस्वरूपिणी  ।  
जघान भण्डदैत्येन्द्रं युद्धे युद्धविशारदा  ॥ ब्न्द्प्_३,१०।९० ॥   
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने मोहिनीप्रादुर्भावमलकासुरवधो नाम दशमो ऽध्यायः  
समाप्तश्चोपोद्धातखण्डः  ।  
  
  
_____________________________________________________________  
  
  
  
अगस्त्य उवाच  
कथं भण्डासुरो जातः कथं वा त्रिपुराम्बिका  ।  
कथं बभञ्ज तं सङ्ख्ये तत्सर्वं वद विस्तरात्  ॥ ब्न्द्प्_३,११।१ ॥   
हयग्रीव उवाच  
पुरा दाक्षायणीं त्यक्त्वा पितुर्यज्ञविनाशनम्  ॥ ब्न्द्प्_३,११।२ ॥   
आत्मानमात्मना पश्यञ्ज्ञानानन्दरसात्मकः  ।  
उपास्यमानो मुनिभिरद्वन्द्वगुणलक्षणः  ॥ ब्न्द्प्_३,११।३ ॥   
गङ्गाकूले हिमवतः पर्यन्ते प्रविवेश ह  ।  
सापि शङ्करमा राध्य चिरकालं मनस्विनी  ॥ ब्न्द्प्_३,११।४ ॥   
योगेन स्वां तनुं त्यक्त्वा सुतासीद्धिमभूभृतः  ॥ ब्न्द्प्_३,११।५ ॥   
स शैलो नारदाच्छ्रुत्वा रुद्राणीति स्वकन्याकाम्  ।  
तस्य शुश्रूषणार्थाय स्थापयामास चान्तिके  ॥ ब्न्द्प्_३,११।६ ॥   
एतस्मिन्नन्तरे देवास्तारकेण हि पीडिताः  ।  
ब्रह्मणोक्ताः समाहूय मदनं चेदमब्रुवन्  ॥ ब्न्द्प्_३,११।७ ॥   
सर्गादौ भगवान्ब्रह्म सृजमानो ऽखिलाः प्रजाः  ।  
न निर्वृतिरभूत्तस्य कदाचिदपि मानसे  ।  
तपश्चचार सुचिरं मनोवाक्कायकर्मभिः  ॥ ब्न्द्प्_३,११।८ ॥   
ततः प्रसन्नो भगवान्सलक्ष्मीको जनार्दनः  ।  
वरेण च्छन्दयामास वरदः सर्वदेहिनाम्  ॥ ब्न्द्प्_३,११।९ ॥   
ब्रह्मोवाच  ।  
यदि तुष्टो ऽसि भगवन्ननायासेन वै जगत्  ।  
चराचरयुतं चैतत्सृजामि त्वत्प्रसादतः  ॥ ब्न्द्प्_३,११।१० ॥   
एवमुक्तो विधात्रा तु महाल क्ष्मीमुदैक्षत  ।  
तदा प्रादुरभूस्त्वं हि जगन्मोहनरूपधृक्  ॥ ब्न्द्प्_३,११।११ ॥   
तवायुधार्थं दत्तं च पुष्पबाणेक्षुकार्मुकम्  ।  
विजयत्वमजेयत्वं प्रादा त्प्रमुदितो हरिः  ॥ ब्न्द्प्_३,११।१२ ॥   
असौ सृजति भूतानि कारणेन स्वकर्मणा  ।  
साक्षिभूतः स्वजनतो भवान्भजतु निर्वृन्तिम्  ॥ ब्न्द्प्_३,११।१३ ॥   
एष दत्तवरो ब्रह्मा त्वयि विन्यस्य तद्भरम्  ।  
मनसो निर्वृतिं प्राप्य वर्तते ऽद्यापि मन्मथ  ॥ ब्न्द्प्_३,११।१४ ॥   
अमोघं बलवीर्यं ते न ते मोघः पराक्रमः  ॥ ब्न्द्प्_३,११।१५ ॥   
सुकुमाराण्यमोघानि कुसुमास्त्राणि ते सदा  ।  
ब्रह्मदत्तवरो ऽयं हि तारको नाम दानवः  ॥ ब्न्द्प्_३,११।१६ ॥   
बाधते सकलांल्लोकानस्मानपि विशेषतः  ।  
शिवपुत्रादृते ऽन्यत्र न भयं तस्य विद्यते  ॥ ब्न्द्प्_३,११।१७ ॥   
त्वां विनास्मिन्महाकार्ये न कश्चित्प्रवदेदपि  ।  
स्वकराच्च भवेत्कार्यं भवतो नान्यतः क्वचित्  ॥ ब्न्द्प्_३,११।१८ ॥   
आत्म्यैक्यधयाननिरतः शिवो गौर्या समन्वितः  ।  
हिमाचलतले रम्ये वर्तते मुनिभिर्वृतः  ॥ ब्न्द्प्_३,११।१९ ॥   
तं नियोजय गौर्यां तु जनिष्यति च तत्सुतः  ।  
ईषत्कार्यमिदं कृत्वा त्रायस्वास्मान्महाबल  ॥ ब्न्द्प्_३,११।२० ॥   
एवमभ्यर्थितो देवैः स्तूयमानो मुहुर्मुहुः  ।  
जगामात्मविनाशाय यतो हिमवतस्तटम्  ॥ ब्न्द्प्_३,११।२१ ॥   
किमप्याराधयान्तं तु ध्यानसम्मीलितेक्षणम्  ।  
ददर्शेशानमासीनं कुसुमषुरुदायुधः  ॥ ब्न्द्प्_३,११।२२ ॥   
एतस्मिन्नन्तरे तत्र हिमवत्तनया शिवम्  ।  
आरिराधयिषुश्चा गाद्बिभ्राणा रूपमद्भुतम्  ॥ ब्न्द्प्_३,११।२३ ॥   
समेत्य शम्भुं गिरिजां गन्धपुष्पोपहारकैः  ।  
शुश्रूषणपरां तत्र ददर्शातिबलः स्मरः  ॥ ब्न्द्प्_३,११।२४ ॥   
अदृश्यः सर्वभूतानान्नातिदूरे ऽस्य संस्थितः  ।  
सुमनोमार्गणैरग्र्यैस्स विव्याध महेश्वरम्  ॥ ब्न्द्प्_३,११।२५ ॥   
विस्मृत्य स हि कार्याणि बाणविद्धो ऽन्तिके स्थिताम्  ।  
गौरीं विलोकयामास मन्मथाविष्टचेतनः  ॥ ब्न्द्प्_३,११।२६ ॥   
धृतिमालम्ब्य तु पुनः किमेतदिति चिन्तयन्  ।  
ददर्शाग्रे तु सन्नद्धं मन्मथं कुसुमायुधम्  ॥ ब्न्द्प्_३,११।२७ ॥   
तं दृष्ट्वा कुपितः शूली त्रैलोक्यदहनक्षमः  ।  
तार्तीयं चक्षुरुन्मील्य ददाह मकरध्वजम्  ॥ ब्न्द्प्_३,११।२८ ॥   
शिवेनैवमवज्ञाता दुःखिता शैलकन्यका  ।  
अनुज्ञया ततः पित्रोस्तपः कर्तुमगाद्वनम्  ॥ ब्न्द्प्_३,११।२९ ॥   
अथ तद्भस्म संवीक्ष्य चित्रकर्मा गणेश्वरः  ।  
तद्भस्मना तु पुरुषं चित्राकारं चकार सः  ॥ ब्न्द्प्_३,११।३० ॥   
तं विचित्रतनुं रुद्रो ददर्शाग्रे तु पूरुषम्  ।  
तत्क्षणाज्जात जीवो ऽभून्मूर्तिमानिव मन्मथः  ।  
महाबलो ऽतितेजस्वी मध्याह्नार्कसमप्रभः  ॥ ब्न्द्प्_३,११।३१ ॥   
तं चित्रकर्मा बाहुभ्यां समालिङ्ग्य मुदान्वितः  ।  
स्तुहि वाल महादेवं स तु सर्वार्थसिद्धिदः  ॥ ब्न्द्प्_३,११।३२ ॥   
इत्युक्त्वा शतरुद्रीयमुपादिशदमेयधीः  ।  
ननाम शतशो रुद्रं शतरुद्रियमाजपन्  ॥ ब्न्द्प्_३,११।३३ ॥   
ततः प्रसन्नो भगवान्महादेवो वृषध्वजः  ।  
वरेण च्छन्दयामास वरं वव्रे स बालकः  ॥ ब्न्द्प्_३,११।३४ ॥   
प्रतिद्वन्द्विबलार्थं तु मद्बलेनोपयोक्ष्यति  ।  
तदस्त्रशस्त्रमुख्यानि वृथा कुर्वन्तु नो मम  ॥ ब्न्द्प्_३,११।३५ ॥   
तथेति तत्प्रतिश्रुत्य विचार्य किमपि प्रभुः  ।  
षष्टिवर्षसहस्राणि राज्यमस्मै ददौ पुनः  ॥ ब्न्द्प्_३,११।३६ ॥   
एतद्दृष्ट्वा तु चरितं धाता भण्डिति भण्डिति  ।  
यदुवाच ततो नाम्ना भण्डो लोकेषु कथ्यते  ॥ ब्न्द्प्_३,११।३७ ॥   
इति दत्त्वा वरं तस्मै सर्वैर्मुनिगणैर्वृतः  ।  
दत्त्वास्त्राणि च शस्त्राणि तत्रैवान्तरधाच्च सः  ॥ ब्न्द्प्_३,११।३८ ॥   
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने भण्डासुरप्रादुर्भावो नामैकादशो ऽध्यायः  
  
  
_____________________________________________________________  
  
  
  
रुद्रकोपानलाज्जातो यतो भण्डो महाबलः  ।  
तस्माद्रौद्रस्वभावो हि दानवश्चाभवत्ततः  ॥ ब्न्द्प्_३,१२।१ ॥   
अथागच्छन्महातेजाः शुक्रो दैत्यपुरोहितः  ।  
समायाताश्च शतशो दैतेयाः सुमहाबलाः  ॥ ब्न्द्प्_३,१२।२ ॥   
अथाहूय मयं भण्डो दैत्यवंश्यादिशिल्पिनम्  ।  
नियुक्तो भृगुपुत्रेण निजगादार्थवद्वचः  ॥ ब्न्द्प्_३,१२।३ ॥   
यत्र स्थित्वा तु दैत्येन्द्रैस्त्रैलोक्यं शासितं पुरा  ।  
तद्गत्वा शोणितपुरं कुरुष्व त्वं यथापुरम्  ॥ ब्न्द्प्_३,१२।४ ॥   
तच्छ्रुत्वा वचनं शिल्पी स गत्वाथ पुरं महत्  ।  
चक्रे ऽमरपुरप्रख्यं मनसैवेक्षणेन तु  ॥ ब्न्द्प्_३,१२।५ ॥   
अथाभिषिक्तः शुक्रेण दैतेयैश्च महाबलैः  ।  
शुशभे परया लक्ष्म्या तेजसा च समन्वितः  ॥ ब्न्द्प्_३,१२।६ ॥   
हिरण्याय तु यद्दत्तं किरीटं ब्रह्मणा पुरा  ।  
सजीवमविनाश्यं च दैत्येन्द्रैरपि भूषितम्  ।  
दधौ भृगुसुतोत्सृष्टं भण्डो बालार्कसन्निभम्  ॥ ब्न्द्प्_३,१२।७ ॥   
चामरे चन्द्रसङ्काशे सजीवे ब्रह्म निर्मिते  ।  
न रोगो न च दुःखानि सन्दधौ यन्निषेवणात्  ॥ ब्न्द्प्_३,१२।८ ॥   
तस्यातपत्रं प्रददौ ब्रह्मणैव पुरा कृतम्  ।  
यस्य च्छायानिषण्णास्तु बाध्यन्ते नास्त्रकोटिभिः  ॥ ब्न्द्प्_३,१२।९ ॥   
धनुश्च विजयं नाम शङ्खं च रिपुघातिनम्  ।  
अन्यान्यपि महार्हाणि भूषणानि प्रदत्तवान्  ॥ ब्न्द्प्_३,१२।१० ॥   
तस्य सिंहासनं प्रादादक्षय्यं सूर्यसन्निभम्  ।  
ततः सिंहासनासीनः सर्वाभरणभूषितः  ।  
बभूवातीव तेजस्वी रत्नमुत्तेजितं यथा  ॥ ब्न्द्प्_३,१२।११ ॥   
बभूवुरथ दैतेयास्तयाष्टौ तु महाबलाः  ।  
इन्द्रशत्रुरमित्रघ्नो विद्युन्माली विभीषणः  ।  
उग्रकर्मोग्रधन्वा च विजयश्रुति पारगः  ॥ ब्न्द्प्_३,१२।१२ ॥   
सुमोहिनी कुमुदिनी चित्राङ्गी सुन्दरी तथा  ।  
चतस्रो वनितास्तस्य बभूवुः प्रियदर्शनाः  ॥ ब्न्द्प्_३,१२।१३ ॥   
तमसेवन्त कालज्ञा देवाः सर्वे सवासवाः  ।  
स्यन्दनास्तुरगा नागाः पादाताश्च सहस्रशः  ॥ ब्न्द्प्_३,१२।१४ ॥   
सम्बभूवुर्महाकाया महान्तो जितकाशिनः  ।  
बभूवुर्दानवाः सर्वे भृगुपुत्रमतानुगाः  ॥ ब्न्द्प्_३,१२।१५ ॥   
अर्चयन्तो महादेवमास्थिताः शिवशासने  ।  
बभूवुर्दानवास्तत्र पुत्रपौत्रधनान्विताः  ।  
गृहेगृहे च यज्ञाश्च सम्बभूवुः समन्ततः  ॥ ब्न्द्प्_३,१२।१६ ॥   
ऋचो यजूंषि सामानि मीमांसान्यायकादयः  ।  
प्रवर्तन्ते स्म दैत्यानां भूयः प्रतिगृहं तदा  ॥ ब्न्द्प्_३,१२।१७ ॥   
यथाश्रमेषु मुख्येषु मुनीनां च द्विजन्मनाम्  ।  
तथा यज्ञेषु दैत्यानां बुभुजुर्हव्यभोजिनः  ॥ ब्न्द्प्_३,१२।१८ ॥   
एवं कृतवतो ऽप्यस्य भण्डस्य जितकाशिनः  ।  
षष्टिवर्षसहस्राणि व्यतीतानि क्षणार्धवत्  ॥ ब्न्द्प्_३,१२।१९ ॥   
वर्धमानमथो दैत्यं तपसा च बलेन च  ।  
हीयमानबलं चेन्द्रं सम्प्रेक्ष्य कमलापतिः  ॥ ब्न्द्प्_३,१२।२० ॥   
ससर्ज सहसा काञ्चिन्मायां लोकविमोहिनीम्  ।  
तामुवाच ततो मायां देवदेवो जनार्दनः  ॥ ब्न्द्प्_३,१२।२१ ॥   
त्वं हि सर्वाणि भूतानि मोहयन्ती निजौजसा  ।  
विचरस्व यथाकामं त्वां न ज्ञास्यति कश्चन  ॥ ब्न्द्प्_३,१२।२२ ॥   
त्वं तु शीघ्रमितो गत्वा भण्डं दैतेयनायकम्  ।  
मोहयित्वाचिरेणैव विषयानुपभोक्ष्यसे  ॥ ब्न्द्प्_३,१२।२३ ॥   
एवं लब्ध्वा वरं माया तं प्रणम्य जनार्दनम्  ।  
ययाचे ऽप्सरसो मुख्याः सहायार्थं तु काश्चन  ॥ ब्न्द्प्_३,१२।२४ ॥   
तया सम्प्रार्थितो भूयः प्रेषयामास काश्चन  ।  
ताभिर्विश्वाचिमुख्याभिः सहिता सा मृगेक्षणा  ।  
प्रययौ मानसस्याग्यं तटमुज्ज्वलभूरुहम्  ॥ ब्न्द्प्_३,१२।२५ ॥   
यत्र क्रीडति दैत्येन्द्रो निजनारीभिरन्वितः  ।  
तत्र सा मृगशावाक्षी मूले चम्पकशाखिनः  ।  
निवासमकरोद्रम्यं गायन्ती मधुरस्वरम्  ॥ ब्न्द्प्_३,१२।२६ ॥   
अथागतस्तु दैत्येन्द्रो बलिभिर्भन्त्रिभिर्वृतः  ।  
श्रुत्वा तु वीणानिनदं ददर्श च वराङ्गनाम्  ॥ ब्न्द्प्_३,१२।२७ ॥   
तां दृष्ट्वा चारुसर्वाङ्गीं विद्युल्लेखामिवापराम्  ।  
मायामये महागर्ते पतितो मदनाभिधे  ॥ ब्न्द्प्_३,१२।२८ ॥   
अथास्य मन्त्रिणो ऽभूवन्त्दृदये स्मरतापि ताः  ॥ ब्न्द्प्_३,१२।२९ ॥   
तेन दैतेयनाथेन चिरं सम्प्रर्थिता सती  ।  
तैश्च सम्प्रर्थितास्ताश्च प्रतिशूश्रुवुरञ्जसा  ॥ ब्न्द्प्_३,१२।३० ॥   
यास्त्वलभ्या महायज्ञैरश्वमेधादिकैरपि  ।  
ता लब्ध्वा मोहिनीमुख्या निर्वृतिं परमां ययुः  ॥ ब्न्द्प्_३,१२।३१ ॥   
विसस्मरुस्तदा वेदांस्तथा देवमुमापतिम्  ।  
विजहुस्ते तथा यज्ञक्रियाश्चान्याः शुभावहाः  ॥ ब्न्द्प्_३,१२।३२ ॥   
अवमानहतश्चासीत्तेषामपि पुरोहितः  ।  
मुहूर्त्तमिव तेषां तु ययावब्दायुतं तदा  ॥ ब्न्द्प्_३,१२।३३ ॥   
मोहितेष्वथ दैत्येषु सर्वे देवाः सवासवाः  ।  
विमुक्तोपद्रवा ब्रह्मन्नामोदं परमं ययुः  ॥ ब्न्द्प्_३,१२।३४ ॥   
कदाचिदथ देवेन्द्रं वीक्ष्य सिंहासने स्थितम्  ।  
सर्वदेवैः परिवृतं नारदो मुनिराययौ  ॥ ब्न्द्प्_३,१२।३५ ॥   
प्रणम्य मुनिशार्दूलं ज्वलन्तमिव पावकम्  ।  
कृताञ्जलिपुटो भूत्वा देवेशो वाक्यमब्रवीत्  ॥ ब्न्द्प्_३,१२।३६ ॥   
भगवन्सर्वधर्मज्ञ परापरविदां वर  ।  
तत्रैव गमनं ते स्याद्यं धन्यं कर्तुमिच्छसि  ॥ ब्न्द्प्_३,१२।३७ ॥   
भविष्यच्छोभनाकारं तवागमनकारणम्  ।  
त्वद्वाक्यामृतमाकर्ण्य श्रवणानन्दनिर्भरम्  ।  
अशेषदुःखान्युत्तीर्य कृतार्थः स्यां मुनीश्वर  ॥ ब्न्द्प्_३,१२।३८ ॥   
नारद उवाच  
अथ सम्मोहितो भण्डो दैत्येन्द्रो विष्णुमायया  ।  
तया विमुक्तो लोकांस्त्रीन्दहेताग्निरिवापरः  ॥ ब्न्द्प्_३,१२।३९ ॥   
अधिकस्तव तेजोभिरस्त्रैर्मायाबलेन च  ।  
तस्य तेजो ऽपहारस्तु कर्तव्यो ऽतिबलस्य तु  ॥ ब्न्द्प्_३,१२।४० ॥   
विनाराधनतो देव्याः पराशक्तेस्तु वासव  ।  
अशक्यो ऽन्येन तपसा कल्पकोटिशतैरपि  ॥ ब्न्द्प्_३,१२।४१ ॥   
पुरैवोदयतः शत्रोराराधयत बालिशाः  ।  
आराधिता भगवती सा वः श्रेयो विधास्यति  ॥ ब्न्द्प्_३,१२।४२ ॥   
एवं सम्बोधितस्तेन शक्रो देवगणेश्वरः  ।  
तं मुनिं पूजयामास सर्वदेवैः समन्वितः  ।  
तपसे कृतसन्नाहो ययौ हैमवतं तटम्  ॥ ब्न्द्प्_३,१२।४३ ॥   
तत्र भागीरथीतीरे सर्वर्तुकुसुमोज्ज्वले  ।  
पराशक्तेर्महापूजां चक्रे ऽखिलसुरैः समम्  ।  
इन्द्रप्रस्थमभून्नाम्रा तदाद्यखिलसिद्धिदम्  ॥ ब्न्द्प्_३,१२।४४ ॥   
ब्रह्मात्मजोपदिष्टेन कुर्वतां विधिना पराम्  ।  
देव्यास्तु महतीं पूजां जपध्यानरतात्मनाम्  ॥ ब्न्द्प्_३,१२।४५ ॥   
उग्रे तपसि संस्थानामनन्या र्पितचेतसाम्  ।  
दशवर्षसहस्राणि दशाहानि च संययुः  ॥ ब्न्द्प्_३,१२।४६ ॥   
मोहितानथ तान्दृष्ट्वा भृगुपुत्रो महामतिः  ।  
भण्डासुरं समभ्येत्य निजगाद पुरोहितः  ॥ ब्न्द्प्_३,१२।४७ ॥   
त्वामेवाश्रित्य राचैन्द्र सदा दानवसत्तमाः  ।  
निर्भयास्त्रिषु लोकेषु चरन्तीच्छविहारिणः  ॥ ब्न्द्प्_३,१२।४८ ॥   
जातिमात्रं हि भवतो हन्ति सर्वान्सदा हरिः  ।  
तेनैव निर्मिता माया यया सम्मोहितो भवान्  ॥ ब्न्द्प्_३,१२।४९ ॥   
भवन्तं मोहितं दृष्ट्वा रन्ध्रान्वेषण तत्परः  ।  
भवतां विजयार्थाय करोतीन्द्रो महत्तपः  ॥ ब्न्द्प्_३,१२।५० ॥   
यदि तुष्टा जगद्धात्री तस्यैव विजयो भवेत्  ।  
इमां मायामयीं त्यक्त्वा मन्त्रिभिः सहितो भवान्  ।  
गत्वा हैमवतं शैलं परेषां विघ्नमाचर  ॥ ब्न्द्प्_३,१२।५१ ॥   
एवमुक्तस्तु गुरुणा हित्वा पर्यङ्कमुत्तमम्  ।  
मन्त्रिवृद्धानु पाहूय यथावृत्तान्तमाह सः  ॥ ब्न्द्प्_३,१२।५२ ॥   
तच्छ्रुत्वा नृपतिं प्राह श्रुतवर्मा विमृश्य च  ।  
षष्टिवर्षसहस्राणां राज्यं तव शिवार्पितम्  ॥ ब्न्द्प्_३,१२।५३ ॥   
तस्मादप्यधिकं वीर गतमासीदनेकशः  ।  
अशक्यप्रतिकार्यो ऽयं यः कालशिवचोदितः  ॥ ब्न्द्प्_३,१२।५४ ॥   
अशक्यप्रतिकार्यो ऽयं तदभ्यर्चनतो विना  ।  
काले तु भोगः कर्त्तव्यो दुःखस्य च सुखस्य वा  ॥ ब्न्द्प्_३,१२।५५ ॥   
अथाह भीमकर्माख्यो नोपेक्ष्यो ऽरिर्यथाबलम्  ।  
क्रियाविघ्ने कृते ऽस्माभिर्विजयस्ते भविष्यति  ॥ ब्न्द्प्_३,१२।५६ ॥   
तव युद्धे महाराज परार्थं बलहारिणी  ।  
दत्ता विद्या शिवेनैव तस्मात्ते विजयः सदा  ॥ ब्न्द्प्_३,१२।५७ ॥   
अनुमेने च तद्वाक्यं भण्डो दानवनायकः  ।  
निर्गत्य सहसेनाभिर्ययौ हैमवतं तटम्  ॥ ब्न्द्प्_३,१२।५८ ॥   
तपोविघ्नकरान्दृष्ट्वा दानवाञ्जगदम्बिका  ।  
अलङ्घ्यमकरोदग्रे महाप्राकारमुज्ज्वलम्  ॥ ब्न्द्प्_३,१२।५९ ॥   
तं दृष्ट्वा दानवेन्द्रो ऽपि किमेतदिति विस्मितः  ।  
सङ्क्रुद्धो दानवास्त्रेण बभञ्जातिबलेन तु  ॥ ब्न्द्प्_३,१२।६० ॥   
पुनरेव तदग्रे ऽभूदलङ्घ्यः सर्वदानवैः  ।  
वायव्यास्त्रेण तं धीरो बभञ्ज च ननाद च  ॥ ब्न्द्प्_३,१२।६१ ॥   
पौनः पुन्येन तद्भस्म प्राभूत्पुनरुपस्थितम्  ।  
एतद्दृष्ट्वा तु दैत्येन्द्रो विषण्मः स्वपुरं ययौ  ॥ ब्न्द्प्_३,१२।६२ ॥   
तां च दृष्ट्वा जगद्धात्रीं दृष्ट्वा प्राकारमुज्ज्वलम्  ।  
भयाद्विव्यथिरे देवा विमुक्तसकलक्रियाः  ॥ ब्न्द्प्_३,१२।६३ ॥   
तानुवाच ततः शक्रो दैत्येन्द्रो ऽयमिहागतः  ।  
अशक्यः समरे योद्धुमस्माभिरखिलैरपि  ॥ ब्न्द्प्_३,१२।६४ ॥   
पलायितानामपि नो गतिरन्या न कुत्रचित्  ।  
कुण्डं योजनविस्तारं सम्यक्कृत्वा तु शोभनम्  ॥ ब्न्द्प्_३,१२।६५ ॥   
महायागविधानेन प्रणिधाय हुताशनम्  ।  
यजामः परमां शाक्तिं महामासैर्वयं सुराः  ॥ ब्न्द्प्_३,१२।६६ ॥   
ब्रह्मभूता भविष्यामो भोक्ष्यामो वा त्रिविष्टपम्  ।  
एवमुक्तास्तु ते सर्वेदेवाः सेन्द्रपुरोगमाः  ॥ ब्न्द्प्_३,१२।६७ ॥   
विधिवज्जुहुवुर्मांसान्युत्कृत्योत्कृत्य मन्त्रतः  ।  
हुतेषु सर्वमांसेषु पादेषु च करेषु च  ॥ ब्न्द्प्_३,१२।६८ ॥   
होतुमिच्छत्सु देवेषु कलेवरमशेषतः  ।  
प्रादुर्बभूव परमन्तेजः पुञ्जो ह्यनुत्तमः  ॥ ब्न्द्प्_३,१२।६९ ॥   
तन्मध्यतः समुदभूच्चक्राकारमनुत्तमम्  ।  
तन्मध्ये तु महादेवीमुदयार्कसमप्रभाम्  ॥ ब्न्द्प्_३,१२।७० ॥   
जगदुज्जीवनकरीं ब्रह्मविष्णुशिवात्मिकाम्  ।  
सौन्दर्यसारसीमां तामानन्दरससागराम्  ॥ ब्न्द्प्_३,१२।७१ ॥   
जपाकुसुमसङ्काशां दाडिमीकुसुमाम्बराम्  ।  
सर्वाभरणसंयुक्तां शृङ्गारैकरसालयाम्  ॥ ब्न्द्प्_३,१२।७२ ॥   
कृपातरङ्गितापाङ्गनयनालोककौमुदीम्  ।  
पाशाङ्कुशेक्षुकोदण्डपञ्चबाणलसत्कराम्  ॥ ब्न्द्प्_३,१२।७३ ॥   
तां विलोक्य महादेवीं देवाः सर्वे सवासवाः  ।  
प्रणेमुर्मुदितात्मानो भूयोभूयो ऽखिलात्मिकम्  ॥ ब्न्द्प्_३,१२।७४ ॥   
तया विलोकिताः सद्यस्ते सर्वे विगतज्वराः  ।  
सम्पूर्णाङ्गा दृढतरा वज्रदेहा महाबलाः  ।  
तुष्टुवुश्च महादेवीमम्बिकामखिलार्थदाम्  ॥ ब्न्द्प्_३,१२।७५ ॥   
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने ललिताप्रादुर्भावो नाम द्वादशो ऽध्यायः  
  
  
_____________________________________________________________  
  
  
  
देवा ऊचुः  
जय देवि जगन्मातर्जय देवि परात्परे  ।  
जय कल्याणनिलये जय कामकलात्मिके  ॥ ब्न्द्प्_३,१३।१ ॥   
जयकारि च वामाक्षि जय कामाक्षि सुन्दरि  ।  
जयाखिलसुराराध्ये जय कामेशि मानदे  ॥ ब्न्द्प्_३,१३।२ ॥   
जय ब्रह्ममये देवि ब्रह्मात्मकरसात्मिके  ।  
जय नारायणि परे नन्दिताशेषविष्टपे  ॥ ब्न्द्प्_३,१३।३ ॥   
जय श्रीकण्ठदयिते जय श्रीललितेम्बिके  ।  
जय श्रीविजये देवि विजय श्रीसमृद्धिदे  ॥ ब्न्द्प्_३,१३।४ ॥   
जातस्य जायमानस्य इष्टापूर्तस्य हेतवे  ।  
नमस्तस्यै त्रिजगतां पालयित्र्यै परात्परे  ॥ ब्न्द्प्_३,१३।५ ॥   
कलामुहूर्तकाष्ठाहर् मासर्तुशरदात्मने  ।  
नमः सहस्रशीर्षायै सहस्रमुखलोचने  ॥ ब्न्द्प्_३,१३।६ ॥   
नमः सहस्रहस्ताब्जपादपङ्कजशोभिते  ।  
अणोरणुतरे देवि महतो ऽपि महीयसि  ॥ ब्न्द्प्_३,१३।७ ॥   
परात्परतरे मातस्तेजस्तेजीयसामपि  ।  
अतलं तु भवेत्पादौ वितलं जानुनी तव  ॥ ब्न्द्प्_३,१३।८ ॥   
रसातलं कटीदेशः कुक्षिस्ते धरणी भवेत्  ।  
हृदयं तु भुवर्लोकः स्वस्ते मुखमुदाहृतम्  ॥ ब्न्द्प्_३,१३।९ ॥   
दृशश्चन्द्रार्कदहना दिशस्ते बाहव्ॐबिके  ।  
मरुतस्तु तवोच्छ्वासा वाचस्ते श्रुतयो ऽखिलाः  ॥ ब्न्द्प्_३,१३।१० ॥   
क्रीडा ते लोकरचना सखा ते चिन्मयः शिवः  ।  
आहारस्ते सदानन्दो वासस्ते हृदये सताम्  ॥ ब्न्द्प्_३,१३।११ ॥   
दृश्यादृश्य स्वरूपाणि रूपाणि भुवनानि ते  ।  
शिरोरुहा घनास्ते तु तारकाः कुसुमानि ते  ॥ ब्न्द्प्_३,१३।१२ ॥   
धर्माद्या बाहवस्ते स्युरधर्माद्यायुधानि ते  ।  
यमाश्च नियमाश्चैव करपादरुहास्तथा  ॥ ब्न्द्प्_३,१३।१३ ॥   
स्तनौ स्वाहास्वधाकरौ लोकोज्जीवनकारकौ  ।  
प्राणायामस्तु ते नासा रसना ते सरस्वती  ॥ ब्न्द्प्_३,१३।१४ ॥   
प्रत्याहारस्त्विद्रिंयाणि ध्यानं ते धीस्तु सत्तमा  ।  
मनस्ते धारणाशक्तिर्हृदयं ते समाधिकः  ॥ ब्न्द्प्_३,१३।१५ ॥   
महीरुहास्तेङ्गरुहाः प्रभातं वसनं तव  ।  
भूतं भव्यं भविष्यच्च नित्यं च तव विग्रहः  ॥ ब्न्द्प्_३,१३।१६ ॥   
यज्ञरूपा जगद्धात्री विश्वरूपा च पावनी  ।  
आदौ या तु दयाभूता ससर्ज निखिलाः प्रजाः  ॥ ब्न्द्प्_३,१३।१७ ॥   
हृदयस्थापि लोकानामदृश्या मोहनात्मिका  ॥ ब्न्द्प्_३,१३।१८ ॥   
नामरूपविभागं च या करोति स्वलीलया  ।  
तान्यधिष्ठाय तिष्ठन्ती तेष्वसक्तार्थकामदा  ।  
नमस्तस्यै महादेव्यै सर्वशक्त्यै नमोनमः  ॥ ब्न्द्प्_३,१३।१९ ॥   
यदाज्ञया प्रवर्तन्ते वह्निसूर्यैदुमारुताः  ।  
पृथिव्यादीनि भूतानि तस्यै देव्यै नमोनमः  ॥ ब्न्द्प्_३,१३।२० ॥   
या ससर्जादिधातारं सर्गादावादिभूरिदम्  ।  
दधार स्वयमेवैका तस्यै देव्यै नमोनमः  ॥ ब्न्द्प्_३,१३।२१ ॥   
यथा धृता तु धरिणी ययाकाशममेयया  ।  
यस्यामुदेति सविता तस्यै देव्यै नमोनमः  ॥ ब्न्द्प्_३,१३।२२ ॥   
यत्रोदेति जगत्कृत्स्नं यत्र तिष्ठति निर्भरम्  ।  
यत्रान्तमेति काले तु तस्यै देव्यै नमोनमः  ॥ ब्न्द्प्_३,१३।२३ ॥   
नमोनमस्ते रजसे भवायै नमोनमः सात्त्विकसंस्थितायै  ।  
नमोनमस्ते तमसे हरायै नमोनमो निर्गुणतः शिवायै  ॥ ब्न्द्प्_३,१३।२४ ॥   
नमोनमस्ते जगदेकमात्रे नमोनमस्ते जगदेकपित्रे  ।  
नमोनमस्ते ऽखिलरूपतन्त्रे नमोनमस्ते ऽखिलयन्त्ररूपे  ॥ ब्न्द्प्_३,१३।२५ ॥   
नमोनमो लोकगुरुप्रधाने नमोनमस्ते ऽखिलवाग्विभूत्यै  ।  
नमो ऽस्तु लक्ष्म्यै जगदेकतुष्ट्यै नमोनमः शाम्भवि सर्वशक्त्यै  ॥ ब्न्द्प्_३,१३।२६ ॥   
अनादिमध्यान्तमपाञ्चभौतिकं ह्यवाङ्मनोगम्यमतर्क्यवैभवम्  ।  
अरूपमद्वन्द्वमदृष्टगोचरं प्रभावमग्र्यं कथमम्ब वर्णये  ॥ ब्न्द्प्_३,१३।२७ ॥   
प्रसीद विश्वेश्वरि विश्ववन्दिते प्रसीद विद्येश्वरि वेदरूपिणि  ।  
प्रसीद मायामयि मन्त्राविग्रहे प्रसीद सर्वेश्वरि सर्वरूपिणि  ॥ ब्न्द्प्_३,१३।२८ ॥   
इति स्तत्वा महादेवीं देवाः सर्वे सवासवाः  ।  
भूयोभूयो नमस्कृत्य शरणं जगमुरञ्जसा  ॥ ब्न्द्प्_३,१३।२९ ॥   
ततः प्रसन्ना सा देवी प्रणतं वीक्ष्य वासवम्  ।  
वरेण च्छन्दयामास वरदाखिलदेहिनाम्  ॥ ब्न्द्प्_३,१३।३० ॥   
इन्द्र उवाच  
यदि तुष्टासि कर्याणि वरं दैत्येन्द्र पीडितः  ।  
दुर्धरं जीवितं देहि त्वां गताः शरणार्थिनः  ॥ ब्न्द्प्_३,१३।३१ ॥   
श्रीदेव्युवाच  
अहमेव विनिर्जित्य भण्डं दैत्यकुलोद्भवम्  ।  
अचिरात्तव दास्यामि त्रैलोक्यं सचराचरम्  ॥ ब्न्द्प्_३,१३।३२ ॥   
निर्भया मुदिताः सन्तु सर्वे देवगणास्तथा  ।  
ये स्तोष्यन्ति च मां भक्त्या स्तवेनानेन मानवाः  ॥ ब्न्द्प्_३,१३।३३ ॥   
भाजनं ते भविष्यन्ति धर्मश्रीयशसां सदा  ।  
विद्याविनयसम्पन्ना नीरोगा दीर्घजीविनः  ॥ ब्न्द्प्_३,१३।३४ ॥   
पुत्रमित्रकल त्राढ्या भवन्तु मदनुग्रहात्  ।  
इति लब्धवरा देवा देवेन्द्रो ऽपि महाबलः  ॥ ब्न्द्प्_३,१३।३५ ॥   
आमोदं परमं जग्मुस्तां विलोक्य मुहुर्मुहुः  ॥ ब्न्द्प्_३,१३।३६ ॥   
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने ललितास्तवराजो नाम त्रयोदशो ऽध्यायः  
  
  
_____________________________________________________________  
  
  
हयग्रीव उवाच  
एतस्मिन्नेव काले तु ब्रह्मा लोकपितामहः  ।  
आजगामाथ देवेशीं द्रष्टुकामो महर्षिभिः  ॥ ब्न्द्प्_३,१४।१ ॥   
आजगाम ततो विष्णुरारूढो विनतासुतम्  ।  
शिवो ऽपि वृषमारूढः समायातो ऽखिलेश्वरीम्  ॥ ब्न्द्प्_३,१४।२ ॥   
देवर्षयो नारदाद्याः समाजग्मुर्महेश्वरीम्  ।  
आययुस्तां महादेवीं सर्वे चाप्सरसां गणाः  ॥ ब्न्द्प्_३,१४।३ ॥   
विश्वावसुप्रभृतयो गन्धर्वाश्चैव यक्षकाः  ।  
ब्रह्मणाथ समादिष्टो विश्वकर्मा विशाम्पतिः  ॥ ब्न्द्प्_३,१४।४ ॥   
चकार नगरं दिव्यं यथामरपुरं तथा  ।  
ततो भगवती दुर्गा सर्वमन्त्राधिदेवता  ॥ ब्न्द्प्_३,१४।५ ॥   
विद्याधिदेवता श्यामा समाजग्मतुरम्बिकाम्  ।  
ब्राहयाद्या मातरश्चैव स्वस्वभूतगणावृताः  ॥ ब्न्द्प्_३,१४।६ ॥   
सिद्धयो ह्यणिमाद्याश्च योगिन्यश्चैव कोटिशः  ।  
भैरवाः क्षेत्रपालाश्च महाशास्ता गणाग्रणीः  ॥ ब्न्द्प्_३,१४।७ ॥   
महागणेश्वरः स्कन्दो बटुको वीरभद्रकः  ।  
आगत्य ते महादेवीं तुष्टुवुः प्रणतास्तदा  ॥ ब्न्द्प्_३,१४।८ ॥   
तत्राथ नगरीं रम्यां साट्टप्राकारतोरणाम्  ।  
गजाश्वरथशालाढ्यां राजवीथिविराजिताम्  ॥ ब्न्द्प्_३,१४।९ ॥   
सामन्तानाममात्यानां सैनिकानां द्विजन्म नाम्  ।  
वेतालदासदासीनां गृहाणि रुचिराणि च  ॥ ब्न्द्प्_३,१४।१० ॥   
मध्यं राजगृहं दिव्यं द्वारगोपुरभूषितम्  ।  
शालाभिर्बहुभिर्युक्तं सभा भिरुषशोभितम्  ॥ ब्न्द्प्_३,१४।११ ॥   
सिंहासनसभां चैव नवरत्नमयीं शुभाम्  ।  
मध्ये सिंहासनं दिव्यं चिन्तामणिवीनिर्मितम्  ॥ ब्न्द्प्_३,१४।१२ ॥   
स्वयं प्रकाशमद्वन्द्वमुदयादित्यसन्निभम्  ।  
विलोक्य चिन्तयामास ब्रह्मा लोकपितामहः  ॥ ब्न्द्प्_३,१४।१३ ॥   
यस्त्वेतत्समधिष्ठाय वर्तते बालिशो ऽपिवा  ।  
पुरस्यास्य प्रभावेण सर्वलोकाधिको भवेत्  ॥ ब्न्द्प्_३,१४।१४ ॥   
न केवला स्त्री राज्यार्हा पुरुषो ऽपि तया विना  ।  
मङ्गलाचार्यसंयुक्तं महापुरुषलक्षणम्  ।  
अनुकूलाङ्गनायुक्तमभिषिञ्चेदिति श्रुतिः  ॥ ब्न्द्प्_३,१४।१५ ॥   
विभातीयं वरारोहा भूर्ता शृङ्गारदेवता  ।  
वरो ऽस्यास्त्रिषु लोकेषु न चान्यः शङ्करादृते  ॥ ब्न्द्प्_३,१४।१६ ॥   
जडिलो मुण्डधारी च विरूपाक्षः कपालभृत्  ।  
कल्माषी भस्मदिग्धाङ्गः श्मशानास्थिविभूषणः  ॥ ब्न्द्प्_३,१४।१७ ॥   
अमङ्गलास्पदं चैनं वरयेत्सा सुमङ्गला  ।  
इति चिन्तयमानस्य ब्रह्मणो ऽग्रे महेश्वरः  ॥ ब्न्द्प्_३,१४।१८ ॥   
कोटिकन्दर्पलावण्ययुक्तो दिव्य शरीरवान्  ।  
दिव्याम्बरधरः स्रग्वी दिव्यगन्धानुलेपनः  ॥ ब्न्द्प्_३,१४।१९ ॥   
किरीटहारकेयूरकुण्डलाद्यैरलङ्कृतः  ।  
प्रादुर्बभूव पुरतो जगन्मोहन रुपधृक्  ॥ ब्न्द्प्_३,१४।२० ॥   
तं कुमारमथालिङ्ग्य ब्रह्मा लोकपितामहः  ।  
चक्रे कामेश्वरं नाम्ना कमनीयवपुर्धरम्  ॥ ब्न्द्प्_३,१४।२१ ॥   
तस्यास्तु परमाशक्तेरनुरूपो वरस्त्वयम्  ।  
इति निश्चित्य तेनैव सहितास्तामथाययुः  ॥ ब्न्द्प्_३,१४।२२ ॥   
अस्तुवंस्ते परां शक्तिं ब्रह्मविष्णुमहेश्वराः  ।  
तां दृष्ट्वा मृगशावाक्षीं कुमारो नीललोहितः  ।  
अभवन्मन्मथाविष्टो विस्मृत्य सकलाः क्रियाः  ॥ ब्न्द्प्_३,१४।२३ ॥   
सापि तं वीक्ष्य तन्वङ्गो मूर्तिम्मन्तमिव स्मरम्  ।  
मदनाविष्टसर्वाङ्गी स्वात्मरूपममन्यत  ।  
अन्योन्यालोकनासक्तौ तावृभौ मदनातुरौ  ॥ ब्न्द्प्_३,१४।२४ ॥   
सर्वभावविशेषज्ञौ धृतिमन्तौ मनस्विनौ  ।  
परैरज्ञातचारित्रौ मुहूर्तास्वस्थचेतनौ  ॥ ब्न्द्प्_३,१४।२५ ॥   
अथोवाच महादेवीं ब्रह्मा लोकैकनायिकाम्  ।  
इमे देवाश्च ऋषयो गन्धर्वाप्सरसां गणाः  ।  
त्वामीशां द्रष्टुमिच्छन्ति सप्रियां परमाहवे  ॥ ब्न्द्प्_३,१४।२६ ॥   
को वानुरूपस्ते देवि प्रियो धन्यतमः पुमान्  ।  
लोकसंरक्षणार्थाय भजस्व पुरुषं परम्  ॥ ब्न्द्प्_३,१४।२७ ॥   
राज्ञी भव पुरस्यास्य स्थिता भव वरासने  ।  
अभिषिक्तां महाभागैर्देवार्षे भिरकल्मषैः  ॥ ब्न्द्प्_३,१४।२८ ॥   
साम्राज्यचिह्नसंयुक्तां सर्वाभरणसंयुताम्  ।  
सप्रियामासनगतां द्रष्टुमिच्छामहे वयम्  ॥ ब्न्द्प्_३,१४।२९ ॥   
इति श्रीब्रह्माण्डे महापुराणे उत्तरभागे हयग्रीवागस्त्यसंवादे ललितोपाख्याने मदनकामेश्वरप्रादुर्भावो नाम चतुर्दशो ऽध्यायः  
  
_____________________________________________________________  
  
  
तच्छ्रुत्वा वचनं देवी मन्दस्मितमुखाम्बुजा  ।  
उवाच स ततो वाक्यं ब्रह्मविष्णुमुखान्सुरान्  ॥ ब्न्द्प्_३,१५।१ ॥   
स्वतन्त्राहं सदा देवाः स्वेच्छाचारविहारिणी  ।  
ममानुरूपचरितो भविता तु मम प्रियः  ॥ ब्न्द्प्_३,१५।२ ॥   
तथेति तत्प्रतिश्रुत्य सर्वेर्देवैः पितामहः  ।  
उवाच च महादेवीं धर्मार्थसहितं वचः  ॥ ब्न्द्प्_३,१५।३ ॥   
कालक्रीता क्रयक्रीता पितृदत्ता स्वयंयुता  ।  
नारीपुरुषयोरेवमुद्वाहस्तु चतुर्विधः  ॥ ब्न्द्प्_३,१५।४ ॥   
कालक्रीता तु वेश्या स्यात्क्रयक्रीता तु दासिका  ।  
गन्धर्वोद्वाहिता युक्ता भार्या स्यात्पितृदत्तका  ॥ ब्न्द्प्_३,१५।५ ॥   
समानधर्मिणी युक्ता भार्या पितृवशंवदा  ।  
यदद्वैतं परं ब्रह्म सदसद्भाववर्जितम्  ॥ ब्न्द्प्_३,१५।६ ॥   
चिदानन्दात्मकं तस्मात्प्रकृतिः समजायत  ।  
त्वमेवासीच्च तद्ब्रह्म प्रकृतिः सा त्वमेव हि  ॥ ब्न्द्प्_३,१५।७ ॥   
त्वमेवानादिरखिला कार्यकारणरूपिणी  ।  
त्वामेव हि विचिन्वन्ति योगिनः सनकादयः  ॥ ब्न्द्प्_३,१५।८ ॥   
सदसत्कर्मरूपां च व्यक्ताव्यक्तो दयात्मिकाम्  ।  
त्वामेव हि प्रशंसन्ति पञ्चब्रह्मस्वरूपिणीम्  ॥ ब्न्द्प्_३,१५।९ ॥   
त्वामेव हि सृजस्यादौ त्वमेव ह्यवसि क्षणात्  ।  
भजस्व पुरुषं कञ्चिल्लोकानुग्रहकाम्यया  ॥ ब्न्द्प्_३,१५।१० ॥   
इति विज्ञापिता देवी ब्रह्मणा सकलैः सुरैः  ।  
स्रजमुद्यम्य हस्तेन चक्षेप गगनान्तरे  ॥ ब्न्द्प्_३,१५।११ ॥   
तयोत्सृष्टा हि सा माला शोभयन्ती नभस्थलम्  ।  
पपात कण्ठदेशे हि तदा कामेश्वरस्य तु  ॥ ब्न्द्प्_३,१५।१२ ॥   
ततो मुमुदिरे देवा ब्रह्मविष्णुपुरोगमाः  ।  
ववृषुः पुष्पवर्षाणि मन्दवातेरिता घनाः  ॥ ब्न्द्प्_३,१५।१३ ॥   
अथोवाच विधाता तु भगवन्तं जनार्दनम्  ।  
कर्तव्यो विधिनोद्वाहस्त्वनयोः शिवयोर्हरे  ॥ ब्न्द्प्_३,१५।१४ ॥   
मुहुर्तो देवसम्प्राप्तो जगन्मङ्गलकारकः  ।  
त्वद्रूपा हि महादेवी सहजश्च भवानपि  ॥ ब्न्द्प्_३,१५।१५ ॥   
दातुमर्हसि कल्याणीमस्मै कामशिवाय तु  ।  
तच्छ्रुत्वा वचनं तस्य देवदेवस्त्रिविक्रमः  ॥ ब्न्द्प्_३,१५।१६ ॥   
ददौ तस्यै विधानेन प्रीत्या तां शङ्कराय तु  ।  
देवर्षिपितृमुख्यानां सर्वेषां देवयोगिनाम्  ॥ ब्न्द्प्_३,१५।१७ ॥   
कल्याणं कारयामास शिवयोरादिकेशवः  ।  
उपायनानि प्रददुः सर्वे ब्रह्मादयः सुराः  ॥ ब्न्द्प्_३,१५।१८ ॥   
ददौ ब्रह्मेक्षुचापं तु वज्रसारमनश्वरम्  ।  
तयोः पुष्पायुधं प्रादादम्लानं हरिरव्ययम्  ॥ ब्न्द्प्_३,१५।१९ ॥   
नागपाशं ददौ ताभ्यां वरुणो यादसाम्पतिः  ।  
अङ्कुशं च ददौ ताभ्यां विश्वकर्मा विशाम्पतिः  ॥ ब्न्द्प्_३,१५।२० ॥   
किरीटमग्निः प्रायच्छत्ताटङ्कौ चन्द्रभास्करौ  ।  
नवरत्नमयीं भूषां प्रादाद्रत्नाकरः स्वयम्  ॥ ब्न्द्प्_३,१५।२१ ॥   
ददौ सुराणामधिपो मधुपात्रमथाक्षयम्  ।  
चिन्तामणिमयीं मालां कुबेरः प्रददौ तदा  ॥ ब्न्द्प्_३,१५।२२ ॥   
साम्राज्यसूचकं छत्रं ददौ लक्ष्मीपतिः स्वयम्  ।  
गङ्गा च यमुना ताभ्यां चामरे चन्द्रभास्वरे  ॥ ब्न्द्प्_३,१५।२३ ॥   
अष्टौ च वसवो रुद्रा आदित्याश्चाश्विनौ तथा  ।  
दिक्पाला मरुतः साध्या गन्धर्वाः प्रमथेश्वराः  ।  
स्वानिस्वान्यायुधान्यस्यै प्रददुः परितोषिताः  ॥ ब्न्द्प्_३,१५।२४ ॥   
रथांश्च तुरगान्नागान्महावेगान्महाबलान्  ।  
उष्टानरोगानश्वांस्तान्क्षुत्तृष्णापरिवर्जितान्  ।  
ददुर्वज्रोपमाकारान्सायुधान्सपरिच्छदान्  ॥ ब्न्द्प्_३,१५।२५ ॥   
अथाभिषेकमातेनुः साम्राज्ये शिवयोः शिवम्  ।  
अथाकरोद्विमानं च नाम्ना तु कुसुमाकरम्  ॥ ब्न्द्प्_३,१५।२६ ॥   
विधाताम्लानमालं वै नित्यं चाभेद्यमायुधैः  ।  
दिवि भुव्यन्तरिक्षे च कामगं सुसमृद्धिमत्  ॥ ब्न्द्प्_३,१५।२७ ॥   
यद्गन्धघ्राणमात्रेण भ्रान्तिरोगक्षुर्धातयः  ।  
तत्क्षणादेव नश्यन्ति मनोह्लादकरं शुभम्  ॥ ब्न्द्प्_३,१५।२८ ॥   
तद्विमानमथारोप्य तावुभौ दिव्यदम्पती  ।  
चामख्याजनच्छत्रध्वजयष्टिमनोहरम्  ॥ ब्न्द्प्_३,१५।२९ ॥   
वीणावेणुमृदङ्गादिविविधैस्तौर्यवादनैः  ।  
सेव्यमाना सुरगणैर्निर्गत्य नृपमन्दिरात्  ॥ ब्न्द्प्_३,१५।३० ॥   
ययौ वीथीं विहारेशा शोभयन्ती निजौजसा  ।  
प्रतिहर्म्याग्रसंस्थाभिरप्सरोभिः सहस्रशः  ॥ ब्न्द्प्_३,१५।३१ ॥   
सलाजाक्षतहस्ताभिः पुरन्ध्रीभिश्च वर्षिता  ।  
गाथाभिर्मङ्गलार्थाभिर्वीणावेण्वादिनिस्वनैः  ।  
तुष्यन्ती वीवीथिवीथीषु मन्दमन्दमथाययौ  ॥ ब्न्द्प्_३,१५।३२ ॥   
प्रतिगृह्याप्स रोभिस्तु कृतं नीराजनाविधिम्  ।  
अवरुह्य विमानग्रात्प्रविवेश महासभाम्  ॥ ब्न्द्प्_३,१५।३३ ॥   
सिंहासनमधिष्ठाय सह देवेन शम्भुना  ।  
यद्यद्वाञ्छन्ति तत्रस्था मनसैव महाजनाः  ।  
सर्वज्ञा साक्षिपातेन तत्तत्कामानपूरयत्  ॥ ब्न्द्प्_३,१५।३४ ॥   
तद्दृष्ट्वा चरितं देव्या ब्रह्मा लोक पितामहः  ।  
कामाक्षीति तदाभिख्यां ददौ कामेश्वरीति च  ॥ ब्न्द्प्_३,१५।३५ ॥   
ववर्षाश्चर्यमेघो ऽपि पुरे तस्मिंस्तदाज्ञया  ।  
महार्हाणि च वस्तूनि दिव्यान्याभरणानि च  ॥ ब्न्द्प्_३,१५।३६ ॥   
चिन्तामणिः कल्पवृक्षः कमला कामधेनवः  ।  
प्रतिवेश्म ततस्तस्थुः पुरो देव्याजयाय ते  ॥ ब्न्द्प्_३,१५।३७ ॥   
तां सेवैकरसाकारां विमुक्तान्यक्रियागुणाः  ।  
सर्वकामार्थसंयुक्ता हृष्यन्तः सार्वकालिकम्  ॥ ब्न्द्प्_३,१५।३८ ॥   
पितामहो हरिश्चैव महादेवश्च वासवः  ।  
अन्ये दिशामधीशास्तु सकला देवतागणाः  ॥ ब्न्द्प्_३,१५।३९ ॥   
देवर्षयो नारदाद्याः सनकाद्याश्च योगिनः  ।  
महर्षयश्च मन्वाद्या वशिष्ठाद्यास्तपोधनाः  ॥ ब्न्द्प्_३,१५।४० ॥   
गन्धर्वाप्सरसो यक्षा याश्चान्या देवजातयः  ।  
दिवि भूम्यन्तरिक्षेषु ससम्बाधं वसन्ति ये  ॥ ब्न्द्प्_३,१५।४१ ॥   
ते सर्वे चाप्यसम्बाधं निवसन्ति स्म तत्पुरे  ॥ ब्न्द्प्_३,१५।४२ ॥   
एवं तद्वत्सला देवी नान्यत्रैत्यखिलाज्जनात्  ।  
तोषयामास सततमनुरागेण भूयसा  ॥ ब्न्द्प्_३,१५।४३ ॥   
राज्ञो महति भूर्लोके विदुषः सकलेप्सिताम्  ।  
राज्ञी दुदोहाभीष्टानि सर्वभूतलवासिनाम्  ॥ ब्न्द्प्_३,१५।४४ ॥   
त्रिलोकैकमहीपाले साम्बिके कामशङ्करे  ।  
दशवर्षसहस्राणि ययुः क्षण इवापरः  ॥ ब्न्द्प्_३,१५।४५ ॥   
ततः कदा चिदागत्य नारदो भगवानृषिः  ।  
प्रणम्य परमां शक्तिं प्रोवाच विनयान्वितः  ॥ ब्न्द्प्_३,१५।४६ ॥   
पर ब्रह्म परं धाम पवित्रं परमैश्वरि  ।  
मदसद्भावसङ्कल्पविकल्पकलनात्मिका  ॥ ब्न्द्प्_३,१५।४७ ॥   
जगदभ्युदयार्थाय व्यक्तभावमुपागता  ।  
असज्जनविनाशार्था सज्जनाभ्युदयार्थिनी  ।  
प्रवृत्तिस्तव कल्याणि साधूनां रक्षणाय हि  ॥ ब्न्द्प्_३,१५।४८ ॥   
अयं भण्डो ऽसुरो देवि बाधते जगतां त्रयम्  ।  
त्वयैकयैव जेतव्यो न शक्यस्त्वपरैः सुरैः  ॥ ब्न्द्प्_३,१५।४९ ॥   
त्वत्सेवैकपरा देवाश्चिरकालमिहोषिताः  ।  
त्वदाज्ञया गमिष्यन्ति स्वानिस्वानि पुराणि तु  ॥ ब्न्द्प्_३,१५।५० ॥   
अमङ्गलानि शून्यानि समृद्धार्थानि सन्त्वतः  ।  
एवं विज्ञापिता देवी नारदेनाखिलेश्वरी  ।  
स्वस्ववासनिवासाय प्रेषयामास चामरान्  ॥ ब्न्द्प्_३,१५।५१ ॥   
ब्रह्माणं च हरिं शम्भुं वासवादीन्दिशां पतीन्  ।  
यथार्हं पूजयित्वा तु प्रेषयामास चाम्बिका  ॥ ब्न्द्प्_३,१५।५२ ॥   
अपराधं ततस्त्यक्तुमपि सम्प्रेषिताः सुराः  ।  
स्वस्वांशैः शिवयोः सेवामादिपित्रोरकुर्वत  ॥ ब्न्द्प्_३,१५।५३ ॥   
एतदाख्यानमायुष्यं सर्वमङ्गलकारणम्  ।  
आविर्भावं महादेव्यास्तस्या राज्याभिषेचनम्  ॥ ब्न्द्प्_३,१५।५४ ॥   
यः प्रातरुत्थितो विद्वान्भक्तिश्रद्धासमन्वितः  ।  
जपेद्धनसमृद्धः स्यात्सुधासम्मितवाग्भवेत्  ॥ ब्न्द्प्_३,१५।५५ ॥   
नाशुभं विद्यते तस्य परत्रेह च धीमतः  ।  
यशः प्राप्नोति विपुलं समानोत्तमतामपि  ॥ ब्न्द्प्_३,१५।५६ ॥   
अचला श्रीर्भवेतस्य श्रेयश्चैव पदेपदे  ।  
कदाचिन्न भयं तस्य तेजस्वी वीर्यवान्भवेत्  ॥ ब्न्द्प्_३,१५।५७ ॥   
तापत्रयविहीनश्च पुरुषार्थैश्च पूर्यते  ।  
त्रिसन्ध्यं यो जपेन्नित्यं ध्यात्वा सिंहासनेश्वरीम्  ॥ ब्न्द्प्_३,१५।५८ ॥   
षण्मासान्महतीं लक्ष्मीं प्राप्नुयाज्जापकोत्तमः  ॥ ब्न्द्प्_३,१५।५९ ॥   
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने वैवाहिकोत्सवो नाम पञ्चदशो ऽध्यायः  
  
  
_____________________________________________________________  
  
  
अथ सा जगतां माता ललिता परमेश्वरी  ।  
त्रैलोक्यकण्टकं भण्डं दैत्यं जेतुं विनिर्ययौ  ॥ ब्न्द्प्_३,१६।१ ॥   
चकार मर्दलाकारानम्भोराशींस्तु सप्त ते  ।  
प्रभूतमर्द्दलध्वानैः पूरयामासुरम्बरम्  ॥ ब्न्द्प्_३,१६।२ ॥   
मृदङ्गमुरजाश्चैव पटहो ऽतुकुलीङ्गणाः  ।  
सेलुकाझल्लरीराङ्घाहुहुकाहुण्डुकाघटाः  ॥ ब्न्द्प्_३,१६।३ ॥   
आनकाः पणवाश्चैव गोमुखाश्चार्धचन्द्रिकाः  ।  
यवमध्या मुष्टिमध्या मर्द्दलाडिण्डिमा अपि  ॥ ब्न्द्प्_३,१६।४ ॥   
झर्झराश्च बरीताश्च इङ्ग्यालिङ्ग्यप्रभेदजाः  ।  
उद्धकाश्चैतुहुण्डाश्च निःसाणा बर्बराः परे  ॥ ब्न्द्प्_३,१६।५ ॥   
हुङ्कारा काकतुण्डाश्च वाद्यभेदास्तथापरे  ।  
दध्वनुः शक्तिसेनाभिराहताः समरोद्यमे  ॥ ब्न्द्प्_३,१६।६ ॥   
ललितापरमेशान्या अङ्कुशास्त्रान्समुद्गता  ।  
सम्पत्करी नाम देवी चचाल सह शक्तिभिः  ॥ ब्न्द्प्_३,१६।७ ॥   
अनेककोटिमातङ्गतुरङ्गरथपङ्क्तिभिः  ।  
सेविता तरुणादित्यपाटला सम्पदीश्वरी  ॥ ब्न्द्प्_३,१६।८ ॥   
मत्तमुद्दण्डसङ्ग्रामरसिकं शैलसन्निभम्  ।  
रणकोलाहलं नाम सारुरोह मतङ्गजम्  ॥ ब्न्द्प्_३,१६।९ ॥   
तामन्वगा ययौ सेना महती धोरराविणी  ।  
लोलाभिः केतुमालाभिरुल्लिखन्ती धनाधनात्  ॥ ब्न्द्प्_३,१६।१० ॥   
तस्याश्च सम्पन्नाथायाः पीनस्तनसुसङ्कटः  ।  
कण्टको घनसन्नाहो रुरुचे वक्षसिस्थितः  ॥ ब्न्द्प्_३,१६।११ ॥   
कम्पमाना खड्गलता व्यरुचत्तत्करे धृता  ।  
कुटिला कालनाथस्य भृकुटीव भयङ्करा  ॥ ब्न्द्प्_३,१६।१२ ॥   
उत्पातवातसम्पाताच्चलिता इव पर्वताः  ।  
तामन्वगा ययुः कोटिसङ्ख्याकाः कुञ्जरोत्तमाः  ॥ ब्न्द्प्_३,१६।१३ ॥   
अथ श्रीललितादेव्या श्रीपाशायुधसम्भवा  ।  
अतित्वरितविक्रान्तिरश्वारूढाचलत्पुरः  ॥ ब्न्द्प्_३,१६।१४ ॥   
तया सह हयप्रायं सैन्यं हेषातरङ्गितम्  ।  
व्यचरत्खुरकुद्दालविदारितमहीतलम्  ॥ ब्न्द्प्_३,१६।१५ ॥   
वनायुजाश्च काम्बोजाः पारदाः सिन्धुदेशजाः  ।  
टङ्कणाः पर्वतीयाश्च पारसीकास्तथा परे  ॥ ब्न्द्प्_३,१६।१६ ॥   
अजानेया घट्टधरा दरदाः काल वन्दिजाः  ।  
वाल्मीकयावनोद्भूता गान्धर्वाश्चाथ ये हयाः  ॥ ब्न्द्प्_३,१६।१७ ॥   
प्राग्देशजाताः कैराता प्रान्तदेशोद्भवास्तथा  ।  
विनीताः साधुवोढारो वेगिनः स्थिरचेतसः  ॥ ब्न्द्प्_३,१६।१८ ॥   
स्वामिचित्तविशेषज्ञा महायुद्धसहिष्णवः  ।  
लक्षणैर्बहुभिर्युक्ता जितक्रोधा जितश्रमाः  ॥ ब्न्द्प्_३,१६।१९ ॥   
पञ्चधारासु शक्षढ्या विनीताश्च प्लवान्विताः  ॥ ब्न्द्प्_३,१६।२० ॥   
फलशुक्तिश्रिया युक्ताः श्वेतशुक्तिसमन्विताः  ।  
देवपद्मं देवमणिं देवस्वस्तिकमेव च  ॥ ब्न्द्प्_३,१६।२१ ॥   
अथ स्वस्तिकशुक्तिश्च गडुरं पुष्पगण्डिकाम्  ।  
एतानि शुभलक्ष्माणि ज्यराज्यप्रदानि च  ।  
वहन्तो वातजवना वाजिनस्तां समन्वयुः  ॥ ब्न्द्प्_३,१६।२२ ॥   
अपराजितनामानमतितेजस्विनं चलम्  ।  
अत्यन्तोत्तुङ्गवर्ष्माणं कविकाविलसन्मुखम्  ॥ ब्न्द्प्_३,१६।२३ ॥   
पार्श्वद्वये ऽपि पतितस्फुरत्केसरमण्डलम्  ।  
स्थूलवालधिविक्षेपक्षिप्यमाणपयोधरम्  ॥ ब्न्द्प्_३,१६।२४ ॥   
जङ्घाकाण्डसमुन्नद्धमणिकिङ्किणिभासुरम्  ।  
वादयन्तमिवोच्चण्डैः खुरनिष्ठुरकुट्टनैः  ॥ ब्न्द्प्_३,१६।२५ ॥   
भूमण्डलमहावाद्यं विजयस्य समृद्धये  ।  
घोषमाणं प्रति मुहुः सन्दर्शितगतिक्रमम्  ॥ ब्न्द्प्_३,१६।२६ ॥   
आलोलचामरव्याजाद्वहन्तं पक्षती इव  ।  
भाण्डैर्मनोहरैर्युक्तं घर्घरीजालमण्डितम्  ॥ ब्न्द्प्_३,१६।२७ ॥   
एषां घोषस्य कपटाद्धुङ्कुर्वतीमि वासुरान्  ।  
अश्वारूढा महादेवी समारूढा हयं ययौ  ॥ ब्न्द्प्_३,१६।२८ ॥   
चतुर्भिर्वाहुभिः पाशमङ्कुशं वेत्रमेव च  ।  
हयवल्गां च दधती बहुविक्रमशोभिनी  ॥ ब्न्द्प्_३,१६।२९ ॥   
तरुणादित्यसङ्काशा ज्वलत्काञ्चीतरङ्गिणी  ।  
सञ्चचाल हयारूढा नर्तयन्तीव वाजिनम्  ॥ ब्न्द्प्_३,१६।३० ॥   
अथ श्रीदण्डनाथाया निर्याणपटहध्वनिः  ।  
उद्दण्डसिन्धुनिस्वानश्चकार बधिरं जगत्  ॥ ब्न्द्प्_३,१६।३१ ॥   
वज्रबाणैः कठोरैश्चभिन्दन्त्यः ककुभो दश  ।  
अन्युद्धतभुजाश्मानः शक्तयः काश्चिदुच्छ्रिताः  ॥ ब्न्द्प्_३,१६।३२ ॥   
काश्चिच्छ्रीदण्डनाथायाः सेनानासीरसङ्गताः  ।  
खड्गं फलकमादाय पुप्लुवुश्चण्डसक्तयः  ॥ ब्न्द्प्_३,१६।३३ ॥   
अत्यन्तसैन्यसम्बाधं वेत्रसन्ताडनैः शतैः  ।  
निवारयन्त्यो वेत्रिण्यो व्युच्छलन्ति स्मशक्तयः  ॥ ब्न्द्प्_३,१६।३४ ॥   
अथ तुङ्गध्वजश्रेणीर्महिषाङ्का मृगाङ्किकाम्  ।  
सिहाङ्काश्चैव बिभ्राणाः शक्तयो व्यचलन्पुरा  ॥ ब्न्द्प्_३,१६।३५ ॥   
ततः श्रीदण्डनाथायाः श्वेतच्छत्रं सहस्रशः  ।  
स्फुरत्कराः प्रचलिताः शक्तयः काश्चिदाददुः  ॥ ब्न्द्प्_३,१६।३६ ॥   
इति श्रीब्रह्माण्डे महापुराणे उत्तरभागे हयग्रीवागस्त्यसंवादे ललितोपाख्याने ससेनविजययात्रा नाम षोडशो ऽध्यायः  
  
  
_____________________________________________________________  
  
  
दण्डनाथाविनिर्याणे सङ्ख्यातीतैः सितप्रभैः  ।  
छत्रैर्गगनमारेजे निःसङ्ख्याशशिमण्डितम्  ॥ ब्न्द्प्_३,१७।१ ॥   
अन्योन्यसक्तैर्थवलच्छत्रैरन्तर्घनीभवत्  ।  
तिमिरं नुनुदे भूयस्तत्काण्डमणिरोचिषा  ॥ ब्न्द्प्_३,१७।२ ॥   
वज्रप्रभाधगधगच्छायापूरितदिङ्मुखाः  ।  
तालवृन्ताः शतविधाः क्रोडमुख्या बले ऽचलन्  ॥ ब्न्द्प्_३,१७।३ ॥   
चण्डो दण्डादयस्तीव्राभैरवाः शुलपाणयः  ।  
ज्वलत्केशापिशङ्गाभास्तडिद्भासुरदिङ्मुखाः  ॥ ब्न्द्प्_३,१७।४ ॥   
दहत्य इव दैत्यौघांस्तीक्ष्णैर्मार्गणवह्निभिः  ।  
प्रचेलुर्दण्डनाथायास्सेना नासीरधाविताः  ॥ ब्न्द्प्_३,१७।५ ॥   
अथ पोत्रीमुखीदेवीसमानाकृतिभूषणाः  ।  
तत्समानायुधकरास्तत्समानस्ववाहनाः  ॥ ब्न्द्प्_३,१७।६ ॥   
तीक्ष्मदंष्ट३विनिष्ठ्यूतवह्रिधूमामिताम्बराः  ।  
तमालश्यामलाकाराः कपिलाः क्रूरलोचनाः  ॥ ब्न्द्प्_३,१७।७ ॥   
सहस्रमहिषारूढाः प्रचेलुः सूकराननाः  ।  
अथ श्रीदण्डनाथा च करिचक्ररथोत्तमात्  ॥ ब्न्द्प्_३,१७।८ ॥   
अवरुह्य महासिंहमारुरोह स्ववाहनम्  ।  
वज्रघोष इति ख्यातं धूतकेसरमण्डलम्  ॥ ब्न्द्प्_३,१७।९ ॥   
व्यक्तास्यं विकटाकारं विशङ्कटविलोचनम्  ।  
दंष्ट्राकटकटत्कारबधिरीकृतदिक्तटम्  ॥ ब्न्द्प्_३,१७।१० ॥   
आदिकूर्मकठोरास्थि खर्परप्रतिमैर्नखैः  ।  
विबन्तमिव भूचक्रमापातालं निमज्जिभिः  ॥ ब्न्द्प्_३,१७।११ ॥   
योजनत्रयमुत्तुङ्गं वगादुद्धूतवालधिम्  ।  
सिंहवाहनमारुह्य व्यचलद्दण्डनायिका  ॥ ब्न्द्प्_३,१७।१२ ॥   
तस्यामसुरसंहारे प्रवृत्तायां ज्वलत्क्रुधि  ।  
उद्वेगं बहुलं प्राप त्रैलोक्यं सचराचरम्  ॥ ब्न्द्प्_३,१७।१३ ॥   
किमसौ धक्ष्यति रुषा विश्वमद्यैव पोत्रिणी  ।  
किं वा मुसलघातेन भूमिं द्वेधा करिष्यति  ॥ ब्न्द्प्_३,१७।१४ ॥   
अथ वा हलनिर्घातैः क्षोभयिष्यति वारिधीन्  ।  
इति त्रस्तहृदः सर्वे गगने नाकिनां गणाः  ॥ ब्न्द्प्_३,१७।१५ ॥   
दूराद्रुतं विमानैश्च सत्रासं ददृशुर्गताः  ।  
ववन्दिरे च ता देवा बद्धाञ्जलिपुटान्विताः  ।  
मुहुर्द्वादशनामानि कीर्तयन्तो नभस्तले  ॥ ब्न्द्प्_३,१७।१६ ॥   
अगस्त्य उवाच  
कानि द्वादशनामानि तस्या देव्या वद प्रभो  ।  
अश्वानन महाप्राज्ञ येषु मे कौतुकं महत्  ॥ ब्न्द्प्_३,१७।१७ ॥   
हयग्रीव उवाच  
शृणु द्वादशनामानि तस्या देव्या घटोद्भव  ।  
यदाकर्णनमात्रेण प्रसन्ना सा भविष्यति  ।  
पञ्चमी दण्डनाथा च सङ्केता समयेश्वरी  ॥ ब्न्द्प्_३,१७।१८ ॥   
तथा समयसङ्केता वाराही पोत्रिणी तथा  ।  
वार्ताली च महासेनाप्याज्ञा चक्रेश्वरी तथा  ॥ ब्न्द्प्_३,१७।१९ ॥   
अरिघ्नी चेति सम्प्रोक्तं नामद्वादशकं मुने  ।  
नामद्वादशकाभिख्यवज्रपञ्जरमध्यगः  ।  
सङ्कटे दुःखमाप्नोति न कदाचन मानवः  ॥ ब्न्द्प्_३,१७।२० ॥   
एतैर्नामभिरभ्रस्थाः सङ्केतां बहु तुष्टुवुः  ।  
तेषामनुग्रहार्थाय प्रचचालच सा पुनः  ॥ ब्न्द्प्_३,१७।२१ ॥   
अथ सङ्केतयोगिन्या मन्त्रनाथा पदस्पृशः  ।  
निर्याणसूचनकरी दिवि दध्वान काहली  ॥ ब्न्द्प्_३,१७।२२ ॥   
शृङ्गारप्रायभूषाणां शार्दूलश्यामलत्विषाम्  ।  
वीणासंयतपाणीनां शक्तीनां निर्ययौ बलम्  ॥ ब्न्द्प्_३,१७।२३ ॥   
काश्चद्गायन्ति नृत्यन्ति मत्तकोकिलनिःस्वनाः  ।  
वीणावेणुमृदङ्गाद्याः सविलासपदक्रमाः  ॥ ब्न्द्प्_३,१७।२४ ॥   
प्रचेलुः शक्तयः श्यामा हर्षयन्त्यो जगज्जनान्  ।  
मयूरवाहनाः काश्चित्कतिचिद्धंसवाहनाः  ॥ ब्न्द्प्_३,१७।२५ ॥   
कतिचिन्नकुलारूढाः कतिचित्कोकिलासनाः  ।  
सर्वाश्च श्यामलाकाराः काश्चित्कर्णीरथस्थिताः  ॥ ब्न्द्प्_३,१७।२६ ॥   
कादम्बमधुमत्ताश्च काश्चिदारूढसैन्धवाः  ।  
मन्त्रनाथां पुरस्कृत्य सम्प्रचेलुः पुरः पुरः  ॥ ब्न्द्प्_३,१७।२७ ॥   
अथारुह्य समुत्तुङ्गध्वजचक्रं महारथम्  ।  
बालार्कवर्णकवचा मदालोलविलोचना  ॥ ब्न्द्प्_३,१७।२८ ॥   
ईषत्प्रस्वेदकणिकामनोहरमुखाम्बुजा  ।  
प्रेक्षयन्ती कटाक्षौधौः किञ्चिद्भ्रूवल्लिताण्डवैः  ॥ ब्न्द्प्_३,१७।२९ ॥   
समस्तमपि तत्सैन्यं शक्तीनामुद्धतोद्धतम्  ।  
पिच्छत्रिकोणच्छत्रेण बिरुदेन महीयसा  ॥ ब्न्द्प्_३,१७।३० ॥   
आसां मध्ये न चान्यासां शक्तीनामुज्ज्वलोदया  ।  
निर्जगाम घनश्यामश्यामला मन्त्रनायिका  ॥ ब्न्द्प्_३,१७।३१ ॥   
तां तुष्टुवुः षोडशभिर्नामभिर्नाकवासिनः  ।  
तानि षोडशनामानि शृणु कुम्भसमुद्भव  ॥ ब्न्द्प्_३,१७।३२ ॥   
सङ्गीतयोगिनी श्यामा श्यामला मन्त्रनायिका  ।  
मन्त्रिणी सचिवेशी च प्रधानेशी शुकप्रिया  ॥ ब्न्द्प्_३,१७।३३ ॥   
वीणावती वैणिकी च मुद्रिणी प्रियकप्रिया  ।  
निपप्रिया कदम्बेशी कदम्बवनवासिनी  ॥ ब्न्द्प्_३,१७।३४ ॥   
सदामदा च नामानि षोडशैतानि कुम्भज  ।  
एतैर्यः सचिवेशानीं सकृत्स्तौति शरीरवान्  ।  
तस्य त्रैलोक्यमखिलं हस्ते तिष्ठत्यसंशयम्  ॥ ब्न्द्प्_३,१७।३५ ॥   
मन्त्रिनाथा यत्रयत्र कटाक्षं विकिरत्यसौ  ।  
तत्रतत्र गताशङ्कं शत्रुसैन्यं पतत्यलम्  ॥ ब्न्द्प्_३,१७।३६ ॥   
ललितापरमेशान्या राज्यचर्चा तु यावती  ।  
शक्तीनामपि चर्चा या सा सर्वत्र जयप्रदा  ॥ ब्न्द्प्_३,१७।३७ ॥   
अथ सङ्गीतयोगिन्याः करस्थाच्छुकपोतकात्  ।  
निर्जगाम धनुर्वेदो वहन्सज्जंशरासनम्  ॥ ब्न्द्प्_३,१७।३८ ॥   
चतुर्बाहुयुतो वीरस्त्रिशिरास्त्रिविलोचनः  ।  
नमस्कृत्य प्रधानेशीमिदमाह स भक्तिमान्  ॥ ब्न्द्प्_३,१७।३९ ॥   
देवि भण्डासुरेद्रस्य युद्धाय त्वं प्रवर्त्तसे  ।  
अतस्तव मया साह्यं कर्तव्यं मन्त्रिनायिके  ॥ ब्न्द्प्_३,१७।४० ॥   
चत्रजीवमिमं नाम कोदण्डं सुमहत्तरम्  ।  
गृहाण जगतामम्ब दानवानां निबर्हणम्  ॥ ब्न्द्प्_३,१७।४१ ॥   
इमौ चाक्षयबाणाढ्यौ तूणीरौ स्वर्णचित्रितौ  ।  
गृहाण दैत्यनाशाय ममानुग्रहहेतवे  ॥ ब्न्द्प्_३,१७।४२ ॥   
इति प्रणम्य शिरसा धनुर्वेदेन भक्तितः  ।  
अर्पितांश्चापतूणीराञ्जग्राह प्रियकप्रिया  ॥ ब्न्द्प्_३,१७।४३ ॥   
चित्रजीवं महाचापमादाय च शूकप्रिया  ।  
विस्फारं जनयामास मौर्वीमुद्वाद्य भूरिशः  ॥ ब्न्द्प्_३,१७।४४ ॥   
सङ्गीतयोगिनी चापध्वनिना पूरितं जगत्  ।  
नाकालयानां च मनोन यनानन्दसम्पदा  ॥ ब्न्द्प्_३,१७।४५ ॥   
यन्त्रिणी चेति द्वे तस्याः परिचारिके  ।  
शुकं वीणां च सहसा वहन्त्यौ परिचेरतुः  ॥ ब्न्द्प्_३,१७।४६ ॥   
आलोलवलयक्वाणवर्धिष्णुगुणनिस्वनम्  ।  
धारयन्ती घनश्यामा चकारातिमनोहरम्  ॥ ब्न्द्प्_३,१७।४७ ॥   
चित्रजीवशरासेन भूषिता गीतयोगिनी  ।  
कदम्बिनीव रुरुचे कदम्बच्छत्रकार्मुका  ॥ ब्न्द्प्_३,१७।४८ ॥   
कालीकटाक्षवत्तीक्ष्णो नृत्यद्भुजगभीषणः  ।  
उल्लसन्दक्षिणे पाणौ विललास शिलीमुखः  ॥ ब्न्द्प्_३,१७।४९ ॥   
गेयचक्ररथारूढां तां पश्चाच्च सिषेविरे  ।  
तद्वच्छ्यामलशोभाढ्या देव्यो बाणधनुर्धराः  ॥ ब्न्द्प्_३,१७।५० ॥   
सहस्राक्षौहिणीसङ्ख्यास्तीव्रवेगा मदालसाः  ।  
आपूरयन्त्यः ककुभं कलैः किलिकिलारवैः  ॥ ब्न्द्प्_३,१७।५१ ॥   
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने दण्डनाथाश्यामलासेनायात्रा नाम सप्तदशो ऽध्यायः  
  
  
_____________________________________________________________  
  
  
अथ राजनायिका श्रिताज्वलिताङ्कुशा फणिसमानपाशभृत्  ।  
कलनिक्वणद्वलयमैक्ष्वं धनुर्दधती प्रदीप्तकुसुमेषुपञ्चका  ॥ ब्न्द्प्_३,१८।१ ॥   
उदयत्सहत्स्रमहसा सहस्रतो ऽप्यतिपाटलं निजवपुः प्रभाझरम्  ।  
किरती दिशासु वदनस्य कान्तिभिः सृजतीव चन्द्रमयमभ्रमण्डलम्  ॥ ब्न्द्प्_३,१८।२ ॥   
दशयोजनायतिमाता जगत्त्रयीमभिवृण्वता विशदमौक्तिकात्मना  ।  
धवलातपत्रवलयेन भासुरा शशिमण्डलस्य सखितामुपेयुषा  ॥ ब्न्द्प्_३,१८।३ ॥   
अभिवीजिता च मणिकान्तशोभिना विजयादिमुख्यपरिचारिकागणैः  ।  
नवचन्द्रिकालहरिकान्तिकन्दलीचतुरेण चामरचतुष्टयेन च  ॥ ब्न्द्प्_३,१८।४ ॥   
शक्त्यैकराज्यपदवीमभिसूचयन्ती साम्राज्यचिह्नशतमण्डितसैन्यदेशा  ।  
सङ्गीतवाद्यरचनाभिरथामरीणां संस्तूयमानविभवा विशदप्रकाशा  ॥ ब्न्द्प्_३,१८।५ ॥   
वाचामगोचरमगोचरमेव बुद्धेरीदृक्तया न कलनीयमनन्यतुल्यम्  ॥ ब्न्द्प्_३,१८।६ ॥   
त्रैलोक्यगर्भपरिपूरितशक्तिचक्रसाम्राज्यसम्पदभिमानमभिस्पृशन्ती  ।  
आबद्धभक्तिविपुलाञ्जलिशेखराणामारादहम्प्रथमिका कृतसेवनानाम्  ॥ ब्न्द्प्_३,१८।७ ॥   
ब्रह्मेशविष्णुवृषमुख्यसुरोत्तमानां वक्त्राणिवर्षितनुतीनि कटाक्षयन्ती  ।  
उद्दीप्तपुष्पशरपञ्चकतः समुत्थैज्योतिर्मयं त्रिभुवनं सहसा दधाना  ॥ ब्न्द्प्_३,१८।८ ॥   
विद्युत्समद्युतिभिरप्सरसां समूहैर्विक्षिप्यमाणजयमङ्गललाजवर्षा  ।  
कामेश्वरीप्रभृतिभिः कमनीयभाभिः सङ्ग्रामवेषरचनासुमनोहराभिः  ॥ ब्न्द्प्_३,१८।९ ॥   
दीप्तायुधद्युतितिरस्कृत भास्कराभिर्नित्याभिरङ्घ्रिसविधे समुपाक्यमाना  ।  
श्रीचक्रनामतिलकं दशयोजनातितुङ्गध्वजोल्लिखितमेघकदम्बमुच्चैः  ॥ ब्न्द्प्_३,१८।१० ॥   
तीव्राभिरावणसुशक्तिपरम्परभिर्युक्तं रथं समरकर्मणि चालयन्ती  ।  
प्रोद्यत्पिशङ्गरुचिभागमलांशुकेन वीतामनोहररुचिस्समरे व्यभासीत्  ॥ ब्न्द्प्_३,१८।११ ॥   
पञ्चाधिकैर्विशतिनामरत्नैः प्रपञ्चपापप्रशमातिदक्षैः  ।  
संस्तूयमाना ललिता मरुद्भिः सङ्ग्राममुद्दिश्य समुच्चचाल  ॥ ब्न्द्प्_३,१८।१२ ॥   
अगस्त्य उवाच  
वीजिवक्त्र महाबुद्धे पञ्चविंशतिनामभिः  ।  
ललितापरमेशान्या देहि कर्णरसायनम्  ॥ ब्न्द्प्_३,१८।१३ ॥   
हयग्रीव उवाच  
सिंहासना श्रीललिता महाराज्ञी पराङ्कुशा  ।  
चापिनी त्रिपुरा चैव महात्रिपुरसुन्दरी  ॥ ब्न्द्प्_३,१८।१४ ॥   
सुन्दरी चक्रनाथा च साम्राजी चक्रिणी तथा  ।  
चक्रेश्वरी महादेवी कामेशी परमेश्वरी  ॥ ब्न्द्प्_३,१८।१५ ॥   
कामराजप्रिया कामकोटिगा चक्रवर्तिनी  ।  
महाविद्या शिवानङ्गवल्लभा सर्वपाटला  ॥ ब्न्द्प्_३,१८।१६ ॥   
कुलनाथाम्नायनाथा सर्वाम्नायनिवासिनी  ।  
शृङ्गारनायिका चेति पञ्चविंशतिनामभिः  ॥ ब्न्द्प्_३,१८।१७ ॥   
स्तुवन्ति ये महाभागां ललितां परमेश्वरीम्  ।  
ते प्राप्नुवन्ति सौभाग्यमष्टौ सिद्धीर्महद्यशः  ॥ ब्न्द्प्_३,१८।१८ ॥   
इत्थं प्रचण्डसंरम्भं चालयन्ती महद्बलम्  ।  
भण्डासुरं प्रति क्रुद्धा चचाल ललिताम्बिका  ॥ ब्न्द्प्_३,१८।१९ ॥   
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने ललितापरमेश्वरीसेनाजय यात्रा नामाष्टादशो ऽध्यायः  
  
  
_____________________________________________________________  
  
  
अगस्त्य उवाच  
चक्रराजरथेन्द्रस्य याःपर्वणि समाश्रिताः  ।  
देवता प्रकटाभिख्यास्तासामाख्यां निवेदय  ॥ ब्न्द्प्_३,१९।१ ॥   
सङ्ख्याश्च तासामखिला वर्णभेदांश्च शोभनान्  ।  
आयुधानि च दिव्यानि कथयस्व हयानन  ॥ ब्न्द्प्_३,१९।२ ॥   
हयग्रीव उवाच  
नवमं पर्व दीप्तस्य रथस्य समुपस्थिताः  ।  
तश प्रोक्ता सिद्धिदेव्यस्तासां नामानि मच्छृणु  ॥ ब्न्द्प्_३,१९।३ ॥   
अणिमा महिमाचैव लघिमा गरिमा तथा  ।  
ईशिता वशिता चैव प्राप्तिः सिद्धिश्च सप्तमी  ॥ ब्न्द्प्_३,१९।४ ॥   
प्राकाम्यमुक्तिसिद्धिश्च सर्वकामाभिधापरा  ।  
एतादेव्यश्चतुर्बाह्व्यो जपाकुसुमसन्निभाः  ॥ ब्न्द्प्_३,१९।५ ॥   
चिन्तामणिकपालं च त्रिशूलं सिद्धिकज्जलम्  ।  
दधाना दयया पूर्णा योगिभिश्च निषेविताः  ॥ ब्न्द्प्_३,१९।६ ॥   
तत्र पूर्वार्द्धभागे च ब्रह्माद्या अष्ट शक्तयः  ।  
ब्राह्मी माहेश्वरी चैव कौमारी वैष्मवी तथा  ।  
वाराही चैव मांहेन्द्री चामुण्डा चैव सप्तमी  ॥ ब्न्द्प्_३,१९।७ ॥   
महालक्ष्मीरष्टमी च द्विभुजाः शोणविग्रहाः  ।  
कपालमुत्पलं चैव बिभ्राणा रक्तवाससः  ॥ ब्न्द्प्_३,१९।८ ॥   
अथ वान्य प्रकारेण केचिद्ध्यानं पचक्षते  ।  
ब्रह्मादिसदृशाकारा ब्रह्मादिसदृशायुधाः  ॥ ब्न्द्प्_३,१९।९ ॥   
ब्रह्मादीनां परं चिह्नं धारयन्त्यः प्रकीर्तिताः  ।  
तासामूर्ध्वस्थानगतां मुद्रा देव्यो महत्तराः  ॥ ब्न्द्प्_३,१९।१० ॥   
मुद्राविरचनायुक्तैर्हस्तैः कमलकान्तिभिः  ।  
दाडिमीपुष्पसङ्काशाः पीताम्बरमनोहराः  ॥ ब्न्द्प्_३,१९।११ ॥   
चतुर्भुजा भुजद्वन्द्वधृतचर्मकृपाणकाः  ।  
मदरक्तविलोलाक्ष्यस्तासां नामानि मच्छृणु  ॥ ब्न्द्प्_३,१९।१२ ॥   
सर्वसङ्क्षोभिणी चैव सर्वविद्राविणी तथा  ।  
सर्वाकर्षणकृन्मुद्रा तथा सर्ववशङ्करी  ॥ ब्न्द्प्_३,१९।१३ ॥   
सर्वोन्मादनमुद्रा च यष्टिः सर्वमहाङ्कुशा  ।  
सर्वखेचरिका मुद्रा सर्वबीजा तथापरा  ॥ ब्न्द्प्_३,१९।१४ ॥   
सर्वयोनिश्च नवमी तथा सर्वत्रिशण्डिका  ।  
सिद्धिब्राहयादिमुद्रास्ता एताः प्रकटशक्तयः  ॥ ब्न्द्प्_३,१९।१५ ॥   
भण्डासुरस्य संहारं कर्तुं रक्तरथे स्थिताः  ।  
या गुप्ताख्याः पूर्वमुक्तास्तासां नामानि मच्छृणु  ॥ ब्न्द्प्_३,१९।१६ ॥   
कामाकर्षणिका चैव बुद्ध्याकर्षणिका कला  ।  
अहङ्काराकर्षिणी च शब्दाकर्षणिका कला  ॥ ब्न्द्प्_३,१९।१७ ॥   
स्पर्शाकर्षणिका नित्या रूपाकर्षणिका कला  ।  
रसाकर्षणिका नित्या गन्धाकर्षणिका कला  ॥ ब्न्द्प्_३,१९।१८ ॥   
चित्ताकर्षणिका नित्या धैर्याकर्षणिका कला  ।  
स्मृत्या कर्षणिका नित्या नामाकर्णणिका कला  ॥ ब्न्द्प्_३,१९।१९ ॥   
बीजाकर्षणिका नित्या चात्मकर्षणिका कला  ।  
अमृताकर्षणी नित्या शरीराकर्षिणी कला  ॥ ब्न्द्प्_३,१९।२० ॥   
एताः षोडश शीतांशुकलारूपाश्च शक्तयः  ।  
अष्टमं पर्व सम्प्राप्ता गुप्ता नाम्ना प्रकीर्तिताः  ॥ ब्न्द्प्_३,१९।२१ ॥   
विद्रुमद्रुमसङ्काशा मन्दस्मित मनोहराः  ।  
चतुर्भुजास्त्रिनेत्राश्च चन्द्रार्कमुकुजोज्ज्वलाः  ॥ ब्न्द्प्_३,१९।२२ ॥   
चापबाणौ चर्मखड्गौ दधाना दिव्यकान्तयः  ।  
भण्डासुरवधार्थाय प्रवृत्ताः कुम्भसम्भव  ॥ ब्न्द्प्_३,१९।२३ ॥   
सायन्तनज्वलद्दीपप्रख्यचक्ररथस्य तु  ।  
सप्तमे पर्वणि कृतावासा गुप्ततराभिधाः  ॥ ब्न्द्प्_३,१९।२४ ॥   
अनङ्गमदनानङ्गमदनातुरया सह  ।  
अनङ्गलेखा चानङ्गवेगानङ्गाङ्कुशापि च  ॥ ब्न्द्प्_३,१९।२५ ॥   
अनङ्गमालिग्यपरा एता देव्यो जपात्विषः  ।  
इक्षुचापं पुष्पशरान्पुष्पकन्दुकमुत्पलम्  ॥ ब्न्द्प्_३,१९।२६ ॥   
बिभ्रत्यो ऽदभ्रविक्रान्तिशालिन्यो ललिताज्ञया  ।  
भण्डासुरमभिक्रुद्धाः प्रज्वलन्त्य इव स्थिताः  ॥ ब्न्द्प्_३,१९।२७ ॥   
अथ चक्ररथेन्द्रस्य षष्ठं पर्व समाश्रिताः  ।  
सर्वसङ्क्षोभिणीमुख्याः सम्प्रदायाख्यया युताः  ॥ ब्न्द्प्_३,१९।२८ ॥   
वेणीकृतकचस्तोमाः सिन्दूरतिलकोज्ज्वलाः  ।  
अतितीव्रस्वभावाश्च कालानलसमत्विषः  ॥ ब्न्द्प्_३,१९।२९ ॥   
वह्निबाणं वह्निचापं वह्निरूपमसिं तथा  ।  
वह्निचक्राख्याफलकं दधाना दीप्तविग्रहाः  ॥ ब्न्द्प्_३,१९।३० ॥   
असुरेन्द्रं प्रति क्रुद्धाः कामभस्मसमुद्भवाः  ।  
आज्ञाशक्तय एवैता ललिताया महौजसः  ॥ ब्न्द्प्_३,१९।३१ ॥   
सर्वसङ्क्षोभिणी चैव सर्वविद्राविणी तथा  ।  
सर्वाकर्षणिका शक्तिः सर्वाह्लादिनिका तथा  ॥ ब्न्द्प्_३,१९।३२ ॥   
सर्वसम्मोहिनीशक्तिः सर्वस्तम्भनशक्तिका  ।  
सर्वजृम्भणशक्तिश्च सर्वोन्मादनशक्तिका  ॥ ब्न्द्प्_३,१९।३३ ॥   
सर्वार्थसाधिका शक्तिः सर्वसम्पत्तिपूरणी  ।  
सर्वमन्त्रमयी शक्तिः सर्वद्वन्द्वक्षयङ्करी  ॥ ब्न्द्प्_३,१९।३४ ॥   
एवं तु सम्प्रदायानां नामानि कथितानि वै  ।  
अथ पञ्चमपर्वस्थाः कुलोत्तीर्णा इति स्मृताः  ॥ ब्न्द्प्_३,१९।३५ ॥   
ताश्च सप्तटिकसङ्काशाः परशुं पाशमेव च  ।  
गदां घण्टां मणिं चैव दधाना दीप्तविग्रहाः  ॥ ब्न्द्प्_३,१९।३६ ॥   
देवद्विषमति क्रुद्धा भ्रुकुटीकुटिलाननाः  ।  
एतासामपि नामानि समाकर्मय कुम्भज  ॥ ब्न्द्प्_३,१९।३७ ॥   
सर्वसिद्धिप्रदा देवी सर्वसम्पत्प्रदा तथा  ।  
सर्वप्रियङ्करी देवी सर्वमङ्गलकारिणी  ॥ ब्न्द्प्_३,१९।३८ ॥   
सर्वकामप्रदा देवी सर्वदुःखविमोचिनी  ॥ ब्न्द्प्_३,१९।३९ ॥   
सर्वमृत्युप्रशमिनी सर्वविघ्ननिवारिणी  ।  
सर्वाङ्गसुन्दरी देवी सर्वसौभाग्यदायिनी  ॥ ब्न्द्प्_३,१९।४० ॥   
दशैन्ताः कथिता देव्यो दयया पूरिताशयाः  ।  
चक्रे तुरीयपर्वस्था मुक्ताहारसमत्विषः  ॥ ब्न्द्प्_३,१९।४१ ॥   
निगर्भयोगिनीनाम्ना प्रथिता दश कीर्तिताः  ।  
सर्वज्ञा सर्वशक्तिश्च सर्वैश्वर्यप्रदा तथा  ॥ ब्न्द्प्_३,१९।४२ ॥   
सर्वज्ञानमयी देवी सर्वव्याधिविनाशिनी  ।  
सर्वाधारस्वरूपा च सर्वपापहरा तथा  ॥ ब्न्द्प्_३,१९।४३ ॥   
सर्वानन्दमयी देवी सर्वरक्षास्वरूपिणी  ।  
दशमी देवताज्ञेया सर्वेष्सितफलप्रदा  ॥ ब्न्द्प्_३,१९।४४ ॥   
एताश्चतुर्भुजा ज्ञेया वज्रं शक्तिं च तोमरम्  ।  
चक्रं चैवाभिबिभ्राणा भण्डासुरवधोद्यताः  ॥ ब्न्द्प्_३,१९।४५ ॥   
अथ चक्ररथेन्द्रस्य तृतीयं पर्वसंश्रिताः  ।  
रहस्ययोगिनीनाम्ना प्रख्याता वागधीश्वराः  ॥ ब्न्द्प्_३,१९।४६ ॥   
रक्ताशोकप्रसूनाभाबाणकार्मुकपाणयः  ।  
कवचच्छन्नसर्वाङ्गयो वीणापुस्तकशोभिताः  ॥ ब्न्द्प्_३,१९।४७ ॥   
वशिनी चैव कामेशी भोगिनी विमला तथा  ।  
अरुणाच जविन्याख्या सर्वेशी कौलिनी तथा  ॥ ब्न्द्प्_३,१९।४८ ॥   
अष्टावेताः स्मृता देव्यो दैत्यसंहारहेतवः  ।  
अथ चक्ररथेन्द्रस्य द्वितीयं पर्वसंश्रिताः  ॥ ब्न्द्प्_३,१९।४९ ॥   
चापबाणौ पानपात्रं मातुरुङ्गं कृपाणिकाम्  ।  
तिस्रस्त्रिपीठनिलया अष्टबाहुसमन्विताः  ॥ ब्न्द्प्_३,१९।५० ॥   
पलकं नागपाशं च घण्टां चैव महाध्वनिम्  ।  
विभ्राणा मदिरामत्ता अतिगुप्तरहस्यकाः  ॥ ब्न्द्प्_३,१९।५१ ॥   
कामेशी चैव वज्रेशी भगमालिन्यथापरा  ।  
तिस्र एताः स्मृता देव्यो भण्डे कोपसमन्विताः  ॥ ब्न्द्प्_३,१९।५२ ॥   
ललितासममाहात्म्या ललितासमतेजसः  ।  
एतास्तु नित्यं श्रीदेव्या अन्तरङ्गाः प्रकीर्तिताः  ॥ ब्न्द्प्_३,१९।५३ ॥   
अथानन्दमहापीठे रथमध्यमपर्वणि  ।  
परितो रचितावासाः प्रोक्ताः पञ्चदशाक्षराः  ॥ ब्न्द्प्_३,१९।५४ ॥   
तिथिनित्याः कालरूपा विश्वं व्याप्यैव संस्थिताः  ।  
भण्डासुरादिदैत्येषु प्रक्षुब्धभ्रुकुटीतटाः  ॥ ब्न्द्प्_३,१९।५५ ॥   
देवीसमनिजाकारा देवीसमनिजायुधाः  ।  
जगतामुपकाराय वर्तमाना युगेयुगे  ॥ ब्न्द्प्_३,१९।५६ ॥   
तासां नामानि मत्तस्त्वमवधारयकुम्भज  ।  
कामेशी भगमाला च नित्यक्लिन्ना तथैव च  ॥ ब्न्द्प्_३,१९।५७ ॥   
भेरुण्डा वह्निवासिन्यो महावज्रेश्वरी तथा  ।  
दती च त्वरिता देवी नवमी कुलसुन्दरी  ॥ ब्न्द्प्_३,१९।५८ ॥   
नित्या नीलपताका च विजया सर्वमङ्गला  ।  
ज्वालामालिनिकाचित्रे दश पञ्च च कीर्तिताः  ॥ ब्न्द्प्_३,१९।५९ ॥   
एताभिः सहिता देवी सदा सेवैकबुद्धिभिः  ।  
दुष्टं भण्डासुरं जेतुं निर्ययौ परमेश्वरी  ॥ ब्न्द्प्_३,१९।६० ॥   
मन्त्रिनाथा महाचक्रे गीतिं चक्रे रथोत्तमे  ।  
सप्तपर्वाणि चोक्तानि तत्र देव्याश्च ताः शृणु  ॥ ब्न्द्प्_३,१९।६१ ॥   
गेयचक्ररथे पर्वमध्यपीढनिकेतना  ।  
सङ्गीतयोगिनी प्रोक्ता श्रीदेव्या अतिवल्लभा  ॥ ब्न्द्प्_३,१९।६२ ॥   
तदेव प्रथमं पर्व मन्त्रिण्यास्तु निवासभूः  ।  
अथ द्वितीयपर्वस्था गेयचक्रे रथोत्तमे  ॥ ब्न्द्प्_३,१९।६३ ॥   
रतिः प्रीतिर्मनोजा च वीणाकार्मुकपाणयः  ।  
तमालश्यामलाकारा दानवोन्मूलनक्षमाः  ॥ ब्न्द्प्_३,१९।६४ ॥   
तृतीयपर्वसंरूढा मनोभूबाणदेवता  ।  
द्राविणी शोषिणी चैव बन्धिनी मोहिनी तथा  ॥ ब्न्द्प्_३,१९।६५ ॥   
उन्मादिनीति पञ्चैता दीप्तकार्मुकपाणयः  ।  
तत्र पर्वण्यधस्तात्तु वर्तमाना महौजसः  ॥ ब्न्द्प्_३,१९।६६ ॥   
कामराजश्च कन्दर्पौं मन्मथो मकरध्वजः  ।  
मनोभवः पञ्चमः स्यादेते त्रैलोक्यमोहनाः  ॥ ब्न्द्प्_३,१९।६७ ॥   
कस्तूरीतिलकोल्लासिभालामुक्ताविराजिताः  ।  
कवचच्छन्नसर्वाङ्गाः पलाशप्रसवत्विषः  ॥ ब्न्द्प्_३,१९।६८ ॥   
पञ्चकामा इमे प्रोक्ता भण्डासुरवधार्थिनः  ।  
जेयचक्ररथेन्द्रस्य चतुर्थं पर्व संश्रिताः  ॥ ब्न्द्प्_३,१९।६९ ॥   
ब्रह्मीमुख्यास्तु पूर्वोक्ताश्चण्डिका त्वष्टमी परा  ।  
तत्र पर्वण्यधस्ताच्च लक्ष्मीश्चैव सरस्वती  ॥ ब्न्द्प्_३,१९।७० ॥   
रतिः प्रीतिः कीर्तिशान्ती पुष्टिस्तुष्टिश्च शक्तयः  ।  
एताश्चक्रोधरक्ताक्ष्यो दैत्यं हन्तुं महाबलम्  ॥ ब्न्द्प्_३,१९।७१ ॥   
कुन्तचक्रधराः प्रोक्ताः कुमार्यः कुम्भसम्भव  ।  
पञ्चमं पर्व सम्प्राप्ता वामाद्याः षोडशापराः  ॥ ब्न्द्प्_३,१९।७२ ॥   
गीतिं चक्रू रथेन्द्रस्य तासां नामानि मच्छृणु  ।  
वामा ज्येष्टा च रौद्री च शान्तिः श्रद्धा सरस्वती  ॥ ब्न्द्प्_३,१९।७३ ॥   
श्रीभूशाक्तिश्च लक्ष्मीश्च सृष्टिश्चैव तु मोहिनी  ।  
तथा प्रमाथिनी चाश्वसिनी वीचिस्तथैव च  ॥ ब्न्द्प्_३,१९।७४ ॥   
विद्युन्मालिन्यथ सुरानन्दाथो नागबुद्धिका  ।  
एतास्तु कुरविन्दाभा जगत्क्षोभणलम्पटाः  ॥ ब्न्द्प्_३,१९।७५ ॥   
महासरसमन्नाहमादधानाः पदेपदे  ।  
वज्रकङ्कटसञ्छन्ना अट्टहासोज्ज्वलाः परे  ।  
वज्रदण्डौ शतघ्नीं च सम्बिभ्राणा भुशुण्डिकाः  ॥ ब्न्द्प्_३,१९।७६ ॥   
अथ गीतिरथेन्द्रस्य षष्ठं पर्व समाश्रिताः  ।  
असिताङ्गप्रभृतयो भैरवाः शस्त्रभीषणाः  ॥ ब्न्द्प्_३,१९।७७ ॥   
त्रिशिखं पानपात्रं च बिभ्राणा नीलवर्चसः  ।  
असिताङ्गो रुरुश्चण्डः क्रोध उन्मत्तभैरवः  ॥ ब्न्द्प्_३,१९।७८ ॥   
कपाली भीषणश्चैव संहारश्चाष्ट भैरवाः  ।  
अथ गीतिरथेन्द्रस्य सप्तमं पर्व संश्रिताः  ॥ ब्न्द्प्_३,१९।७९ ॥   
मातङ्गी सिद्धलक्ष्मीश्च महामातङ्गिकापि च  ।  
महती सिद्धलक्ष्मीश्च शोणा बाणधनुर्धराः  ॥ ब्न्द्प्_३,१९।८० ॥   
तस्यैव पर्वणो ऽधस्ताद्गणपः क्षेत्रपस्तथा  ।  
दुर्गाम्बा बटुकश्चेंव सर्वे ते शस्त्रपाणयः  ॥ ब्न्द्प्_३,१९।८१ ॥   
तत्रैव पर्वणो ऽधस्ताल्लक्ष्मीश्चैव सरस्वती  ।  
शङ्खः पद्मो निधिश्चैव ते सर्वे शस्त्रपाणयः  ॥ ब्न्द्प्_३,१९।८२ ॥   
लोकद्विषं प्रति क्रुद्धा भण्डं चण्डपराक्रमम्  ।  
शक्रादयश्च विष्म्वन्ता दश दिक्चक्रनायकाः  ॥ ब्न्द्प्_३,१९।८३ ॥   
शक्तिरूपास्तत्र पर्वण्यधस्तात्कृतसंश्रयाः  ।  
वज्रे शक्तिं कालदण्डमकिं पाशं ध्वजं तथा  ॥ ब्न्द्प्_३,१९।८४ ॥   
गदां त्रिशूलं दर्भास्त्रं वज्रं च दधतस्त्वमी  ।  
सेवन्ते मन्त्रिनाथां तां नित्यं भक्तिसमन्विताः  ॥ ब्न्द्प्_३,१९।८५ ॥   
भण्डासुरान्दुर्दुरूढान्निहन्तुं विश्वकण्टकान्  ।  
मन्त्रिनाथाश्रयद्वारा ललिताज्ञापनोत्सुकाः  ॥ ब्न्द्प्_३,१९।८६ ॥   
गीतिचक्ररथोपान्ते दिक्पालाः संश्रयं ददुः  ।  
सर्वेषां चैव देवानां मन्त्रिणी द्वारतः कृता  ॥ ब्न्द्प्_३,१९।८७ ॥   
विज्ञापना महादेव्याः कार्यसिद्धिं प्रयच्छति  ।  
राक्षी विज्ञापना चेति प्रधानद्वारतः कृता  ॥ ब्न्द्प्_३,१९।८८ ॥   
यथा खलु फलप्राप्तिः सेवकानां हि जायते  ।  
अन्यथा कथमेतेषां सामर्थ्यं ज्वलितौजसः  ॥ ब्न्द्प्_३,१९।८९ ॥   
अपधृष्यप्रभावायाः श्रीदेव्या उपसर्पणे  ।  
सा हि सङ्गीतविद्येति श्रीदेव्या अतिवल्लभा  ॥ ब्न्द्प्_३,१९।९० ॥   
नातिलङ्घति च क्वापि तदुक्तं कार्यसिद्धिषु  ।  
श्रीदेव्याःशक्तिसाम्राज्ये सर्वकर्माणि मन्त्रिणी  ॥ ब्न्द्प्_३,१९।९१ ॥   
अकर्त्तुमन्यथा कर्तुं कर्तुं चैव प्रगल्भते  ।  
तस्मात्सर्वे ऽपि दिक्पालाः श्रीदेव्या जयकाङ्क्षिणः  ।  
तस्याः प्रधानभूतायाः सेवामेव वितन्वते  ॥ ब्न्द्प्_३,१९।९२ ॥   
इति श्रीललितादेव्याश्चक्रराजरथोत्तमे  ।  
पर्वस्थितानां देवीनां नामानि कथितान्यलम्  ॥ ब्न्द्प्_३,१९।९३ ॥   
भण्डासुरस्य संहारे तस्या दिव्यायुधान्यपि  ।  
प्रोक्तानि गेयचक्रस्य पर्वदेव्याश्च कीर्तिताः  ॥ ब्न्द्प्_३,१९।९४ ॥   
इमानि सर्वदेवीनां नामान्याकर्णयन्ति ये  ।  
सर्वपापविनिर्मुक्तास्ते स्युर्विजयिनो नराः  ॥ ब्न्द्प्_३,१९।९५ ॥   
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपख्याने श्रीचक्रराजरथज्ञेयचक्ररथपर्वस्थदेवतानामप्रकाशनं नामैकोनविंशो ऽध्यायः  
  
  
_____________________________________________________________  
  
  
हयग्रीव उवाच  
किरिचक्ररथेन्द्रस्य पञ्चपर्वसमाश्रिताः  ।  
देवताश्च शृणु प्राज्ञ नाम यच्छृण्वतां जयः  ॥ ब्न्द्प्_३,२०।१ ॥   
प्रथमं पर्वबिन्द्वाख्यं सम्प्राप्ता दण्डनायिका  ।  
सा तत्र जगदुद्दण्डकण्टकव्रातघस्मरी  ॥ ब्न्द्प्_३,२०।२ ॥   
नानाविधाभिर्ज्वालाभिर्नर्तयन्ती जयश्रियम्  ॥ ब्न्द्प्_३,२०।३ ॥   
उद्दण्डपोत्रनिर्घातनिर्भिन्नोद्धतदानवाः  ।  
दंष्ट्राबालमृगाङ्कांशुविभावनविभावरी  ॥ ब्न्द्प्_३,२०।४ ॥   
प्रावृषेण्यपयोवाहव्यूहनीलवपुर्ल्लता  ।  
किरिचक्ररथेन्द्रस्य सालङ्कारायते सदा  ।  
पोत्रिणी पुत्रिताशेषविश्वावर्तकदम्बिका  ॥ ब्न्द्प्_३,२०।५ ॥   
तस्यैव रथनाभस्य द्वितीयं पर्व संश्रिताः  ।  
जृम्भिनी मोहिनी चैव स्तम्भिनी तिस्र एव हि  ।  
उत्फुल्लदाडिमीप्रख्यं सर्वदानवमर्दनाः  ॥ ब्न्द्प्_३,२०।६ ॥   
मुसलं च हलं हालापात्रं मणिगणर्पितम्  ।  
ज्वलन्माणिक्यवलयैर्बि भ्राणाः पाणिपल्लवैः  ॥ ब्न्द्प्_३,२०।७ ॥   
अतितीक्ष्णकरालाक्ष्यो ज्वालाभिर्दैत्यसैनिकान्  ।  
दहन्त्य इव निःशङ्कं सेवन्ते सूकराननाम्  ॥ ब्न्द्प्_३,२०।८ ॥   
किरिचक्ररथेन्द्रस्य तृतीयं पर्व संश्रिताः  ।  
अन्धिन्याद्याः पञ्च देव्यो देवीयन्त्रकृतास्पदाः  ॥ ब्न्द्प्_३,२०।९ ॥   
कठोरेणाट्टहासेन भिन्दन्त्यो भुवनत्रयम्  ।  
ज्वाला इव तु कल्पग्नेरङ्गनावेषमाश्रिताः  ॥ ब्न्द्प्_३,२०।१० ॥   
भण्डासुरस्य सर्वेषां सैन्यानां रुधिरप्लुतिम्  ।  
लिलिक्षमाणा जिह्वाभिर्लेलिहानाभिरुज्ज्वलाः  ॥ ब्न्द्प्_३,२०।११ ॥   
सेवन्तें सततं दण्डनाथामुद्दण्डविक्रमाम्  ।  
किरिचक्ररथेन्द्रस्य चतुर्थं पर्व संश्रिताः  ॥ ब्न्द्प्_३,२०।१२ ॥   
ब्रह्माद्याः पञ्चमीवर्ज्या अष्टमीरवर्जिता अपि  ।  
षडेव देव्यः षट्चक्रज्वलज्ज्वालाकलेवराः  ॥ ब्न्द्प्_३,२०।१३ ॥   
महता विक्रमौघेण विबन्त्य इव दानवान्  ।  
आज्ञया दण्डनाथायास्तं प्रदेशमुपासते  ॥ ब्न्द्प्_३,२०।१४ ॥   
तस्यैव पर्वणो ऽधस्तात्त्वरिताः स्थानमाश्रिताः  ।  
यक्षिणी शङ्खिनी चैव लाकिनी हाकिनी तथा  ॥ ब्न्द्प्_३,२०।१५ ॥   
शाकिनी डाकिनी चैव तासामैक्यस्वरूपिणी  ।  
हाकिनी सप्तमीत्येताश्चण्डदोर्दण्डविक्रमाः  ॥ ब्न्द्प्_३,२०।१६ ॥   
पिबन्त्य इव भूतानि पिबन्त्य इव मेदिनीम्  ।  
त्वचं रक्तं तथा मांसं मेदो ऽस्थि च विरोधिनाम्  ॥ ब्न्द्प्_३,२०।१७ ॥   
मज्जानमथ शुक्रं च पिबन्तयो विकटाननाः  ।  
निष्ठुरैः सिंहनादैश्च पूरयन्त्यो दिशो दश  ॥ ब्न्द्प्_३,२०।१८ ॥   
धातुनाथा इति प्रोक्ता अणिमाद्यष्टसिद्धिदाः  ।  
मोहने मारणे चैव स्तम्भने ताडने तथा  ॥ ब्न्द्प्_३,२०।१९ ॥   
भक्षणे दुष्टदैत्यानामामूलं च निकृन्तने  ।  
पण्डिताः खण्डिताशेषविपदो भक्तिशालिषु  ॥ ब्न्द्प्_३,२०।२० ॥   
धातुनाथा इतिप्रोक्ताः सर्वधातुषु संस्थिताः  ।  
सप्तापि वारिधीनूर्मिमालासञ्चुम्बिताम्बरान्  ॥ ब्न्द्प्_३,२०।२१ ॥   
क्षणर्धेनैव निष्पातुं निष्पन्नबहुसाहसाः  ।  
शकटा कारदन्ताश्च भयङ्करविलोचनाः  ॥ ब्न्द्प्_३,२०।२२ ॥   
स्वस्वामिनीद्रोहकृतां स्वकीयसमयद्रुहाम्  ।  
वैदिकद्रोहणादेव द्रोहिणां वीरवैरिणाम्  ॥ ब्न्द्प्_३,२०।२३ ॥   
यज्ञद्रोहकृतां दुष्टदैत्यानां भक्षणे समाः  ।  
नित्यमेव च सेवन्ते पोत्रिणीं दण्डनायिकाम्  ॥ ब्न्द्प्_३,२०।२४ ॥   
तस्यैव पर्वणः पार्श्वे द्वितीये दिव्यमन्दिरे  ।  
क्रोधिनी स्तम्भिनी ख्याते वर्तेते देवते उभे  ॥ ब्न्द्प्_३,२०।२५ ॥   
चामरे वीजयन्त्यौ च लोलकङ्कणदोर्लते  ।  
देवद्विषां चमूरक्तहालापानमहोद्धते  ॥ ब्न्द्प्_३,२०।२६ ॥   
सदा विघूर्णमानाक्ष्यौ सदा प्रहसितानने  ।  
अथ तस्य रथेन्द्रस्य किरिचक्राश्रितस्य च  ॥ ब्न्द्प्_३,२०।२७ ॥   
पार्श्वद्वयकृतावासमायुधद्वन्द्वमुत्तमम्  ।  
हलं च मुसलं चैव देवतारूपमास्थितम्  ॥ ब्न्द्प्_३,२०।२८ ॥   
स्वकीयमुकुटस्थाने स्वकीयायुधविग्रहम्  ।  
आबिभ्राणं जग षिघस्मरं विबुधैः स्मृतम्  ॥ ब्न्द्प्_३,२०।२९ ॥   
एतदायुधयुग्मेन ललिता दडनायिका  ।  
खण्डयिष्यति सङ्ग्रामं विषङ्गं नामदानहम्  ॥ ब्न्द्प्_३,२०।३० ॥   
तस्यैव पर्वणो दण्डनाथाया अग्रसीमनि  ।  
वर्त्तमानो महाभीमः सिंहो नादैर्ध्वनन्नभः  ॥ ब्न्द्प्_३,२०।३१ ॥   
दंष्ट्राकटकटात्कार बधिरीकृतदिङ्मुखः  ।  
चण्डोच्चण्ड इति ख्यातश्चतुर्हस्तस्त्रिलोचनः  ॥ ब्न्द्प्_३,२०।३२ ॥   
शूलखड्गप्रेतपाशान्दधानो दीप्तविग्रहः  ।  
सदा संसेवते देवीं पश्यन्नेव हि पोत्रिणीम्  ॥ ब्न्द्प्_३,२०।३३ ॥   
किरिचक्ररथेन्द्रस्य षष्टं पर्व समाश्रिताः  ।  
वार्त्ताल्याद्या अष्ट देव्यो दिक्ष्वष्टासूपविश्रुताः  ॥ ब्न्द्प्_३,२०।३४ ॥   
अष्टपर्वतनिष्पातघोरनिर्घातनिःस्वनाः  ।  
अष्टनागस्फुरद्भूषा अनष्टबलतेजसः  ॥ ब्न्द्प्_३,२०।३५ ॥   
प्रकृष्टदोष्प्रकाण्डोष्महुतदानवकोटयः  ।  
सेवन्ते ललितां देव्यो दण्डनाथामहर्निशम्  ॥ ब्न्द्प्_३,२०।३६ ॥   
तासामाख्याश्च विख्याताः समाकर्णय कुम्भज  ।  
वार्ताली चैव वाराहीसा वाराहमुखी परा  ॥ ब्न्द्प्_३,२०।३७ ॥   
अन्धिनी रोधिनी चैव जृम्भिणी चैव मोहिनी  ।  
स्तम्भिनीति रिपुक्षोभस्तम्भनोच्चाटनक्षमाः  ॥ ब्न्द्प्_३,२०।३८ ॥   
तासां च पर्वणो वामभागे सततसंस्थितिः  ।  
दण्डनाथोपवाह्यस्तु कासरो धूसराकृतिः  ॥ ब्न्द्प्_३,२०।३९ ॥   
अर्धक्रोशायतः शृङ्गद्वितये क्रोशविग्रहः  ।  
खड्गवन्निष्ठुरैर्लोमजातैः संवृतविग्रहः  ॥ ब्न्द्प्_३,२०।४० ॥   
कालदण्डवदुच्चण्डबालकाण्डभयङ्करः  ।  
नीलाञ्जनाचलप्रख्यो विकटोन्नतरुष्टभूः  ॥ ब्न्द्प्_३,२०।४१ ॥   
महानीलगिरिश्रेष्ठगरिष्ठस्कन्धमण्डलः  ।  
प्रभूतोष्मलनिश्वासप्रसराकम्पिताम्बुधिः  ॥ ब्न्द्प्_३,२०।४२ ॥   
घर्घरध्वनिना कालमहिषं विहसन्निव  ।  
वर्त्तते खुरविक्षिप्तपुष्कलावर्तवारिदः  ॥ ब्न्द्प्_३,२०।४३ ॥   
तस्यैव पर्वणो ऽधस्ताच्चित्रस्थानकृतालयाः  ।  
इन्द्रादयो ऽनेकभेदा दिशामष्टकदेवताः  ॥ ब्न्द्प्_३,२०।४४ ॥   
ललितायां कार्यसिद्धिं विज्ञापयितुमागताः  ।  
इन्द्रश्चाप्सरसश्चैव स चतुष्षष्टिकोटयः  ॥ ब्न्द्प्_३,२०।४५ ॥   
सिद्ध अग्निश्च साध्याश्च विश्वेदेवास्तथापरे  ।  
विश्वकर्मा मयश्चैव मातरश्च बलोन्नताः  ॥ ब्न्द्प्_३,२०।४६ ॥   
रुद्राश्च परिचाराश्च रुद्राश्चैव पिशाचकाः  ।  
क्रन्दञ्चिरक्षसां नाथा राक्षसा बहवस्तथा  ॥ ब्न्द्प्_३,२०।४७ ॥   
मित्राश्च तत्र गन्धर्वाः सदा गानविशारदाः  ।  
विश्वावसुप्रभृतयो विख्यातास्तत्पुरोगमाः  ॥ ब्न्द्प्_३,२०।४८ ॥   
तथा भूतगणाश्चान्ये वरुणो वासवः परे  ।  
विद्याधराः किन्नराश्च मारुतेश्वर एव च  ॥ ब्न्द्प्_३,२०।४९ ॥   
तथा चित्ररथश्चैव रथकारक कारकाः  ।  
तुम्बुरुर्नारदो यक्षः सोमोयक्षेश्वरस्तथा  ॥ ब्न्द्प्_३,२०।५० ॥   
देवैश्च भगवांस्तत्र गोविन्दः कमलापतिः  ।  
ईशानश्च जगच्चक्रभक्षकः शूलभीषणः  ॥ ब्न्द्प्_३,२०।५१ ॥   
ब्रह्मा चैवाश्विनीपुत्रो वैद्यविद्याविशारदौ  ।  
धन्वन्तरिश्च भगवानथान्ये गणनायकाः  ॥ ब्न्द्प्_३,२०।५२ ॥   
कटकाण्डगलद्दान सन्तर्पितमधुव्रताः  ।  
अनन्तो वासुकिस्तक्षः कर्केटः पद्म एव च  ॥ ब्न्द्प्_३,२०।५३ ॥   
महापद्मः शङ्खपालो गुलिकः सुबलस्तथा  ।  
एते नागेश्वराश्चैव नागकोटिभिरावृताः  ॥ ब्न्द्प्_३,२०।५४ ॥   
एवम्प्रकारा बहवो देवतास्तत्र जाग्रति  ।  
पूर्वादिदिशमारभ्य परितः कृतमन्दिराः  ॥ ब्न्द्प्_३,२०।५५ ॥   
तत्रैव देवताश्चक्रे चक्राकारा मरुद्दिशः  ।  
आश्रित्य किल वर्तन्ते तदधिष्ठातृदेवताः  ॥ ब्न्द्प्_३,२०।५६ ॥   
जृम्भिणी स्तम्भिनी चैव मोहिनी तिस्र एव च  ।  
तस्यैव पर्वणः प्रान्ते किरिचक्रस्य भास्वतः  ॥ ब्न्द्प्_३,२०।५७ ॥   
कपालं च गदां बिभ्रदूर्ध्वकेशो महावपुः  ।  
पातालतलजम्बालबहुला कारकालिमा  ॥ ब्न्द्प्_३,२०।५८ ॥   
अट्टहासमहावज्रदीर्णब्रह्माण्डमण्डलः  ।  
भिन्दन्डमरुकध्वानै रोदसीकन्दरोदरम्  ॥ ब्न्द्प्_३,२०।५९ ॥   
फूत्कारीत्रिपुरायुक्तं फणिपाशं करे वहन्  ।  
क्षेत्रपालः सदा भाति सेवमानः किटीश्वरीम्  ॥ ब्न्द्प्_३,२०।६० ॥   
तस्यैव च समीपस्थस्तस्या वाहनकेसरी  ।  
यमा रुह्य प्रववृते भण्टासुरबधैषिणी  ॥ ब्न्द्प्_३,२०।६१ ॥   
प्रागुक्तमेव देवेशीवाहसिंहस्य लक्षण्म्  ।  
तस्यैव पर्वणो ऽधस्ताद्दण्डनाथासमत्विषः  ॥ ब्न्द्प्_३,२०।६२ ॥   
दण्डिनीसदृशाशेषभूषणायुधमण्डिताः  ।  
शम्याः क्रोडाननाश्चन्द्ररेखोत्तंसितकुन्तलाः  ॥ ब्न्द्प्_३,२०।६३ ॥   
हलं च मुसलं हस्ते घूर्णयन्त्यो मुहुर्मुहुः  ।  
ललिताद्रोहिणां श्यामाद्रोहिणां स्वामिनीद्रुहाम्  ॥ ब्न्द्प्_३,२०।६४ ॥   
रक्तस्रोतोभिरुत्कूलैः पूरयन्त्यः कपालकम्  ।  
निजभक्तद्रोहकृता मन्त्रमालाविभूषणाः  ॥ ब्न्द्प्_३,२०।६५ ॥   
स्वगोष्ठीसमायाक्षेपकारिणां मुण्डमण्डलैः  ।  
अखण्डरक्तविच्छर्दैर्बिभ्रत्यो वक्षसि क्रजः  ॥ ब्न्द्प्_३,२०।६६ ॥   
सहस्रं देवताः प्रोक्ताः सेवमानाः किटीश्वरीम्  ॥ ब्न्द्प्_३,२०।६७ ॥   
तासां नामानि सर्वासां दण्डिन्याः कुम्भसम्भव  ।  
सहस्रनामाध्याये तु वक्ष्यन्ते नाधुना पुनः  ॥ ब्न्द्प्_३,२०।६८ ॥   
अथ तासां देवतानां कोलास्यानां समीपतः  ।  
वाहनं कृष्णसारङ्गो दण्डिन्याः समये स्थितः  ॥ ब्न्द्प्_३,२०।६९ ॥   
क्रोशार्धार्द्धायतः शृङ्गे तदर्धार्धायतो मुखे  ।  
क्रोशप्रमाणापादश्च सदा चोद्धृतवालधिः  ॥ ब्न्द्प्_३,२०।७० ॥   
उदरे धवलच्छायो हुङ्कारेण महीयसा  ।  
हसन्मारुतवाहस्य हरिणस्य पराक्रमम्  ॥ ब्न्द्प्_३,२०।७१ ॥   
तस्यैव पर्वणो देशे वर्त्तते वाहनोत्तमम्  ।  
किरिचक्ररथेन्द्रस्य स्थितस्तत्रैव पर्वणि  ॥ ब्न्द्प्_३,२०।७२ ॥   
वर्त्तते मदिरासिन्धुर्देवतारूपमास्थिता  ।  
माणिक्यगिरिवच्छोणं हस्ते पिशितपिण्डकम्  ॥ ब्न्द्प्_३,२०।७३ ॥   
दधाना घूर्णमा नाक्षी हेमाम्भोजस्रगावृता  ।  
मदशक्त्या समाश्लिष्टा धृतरक्तसरोजया  ॥ ब्न्द्प्_३,२०।७४ ॥   
यदायदा भण्डदैत्यः सङ्ग्रामे सम्प्रवर्तते  ।  
युद्धस्वेद मनुप्राप्ताः शक्तयः स्युः पिपासिताः  ॥ ब्न्द्प्_३,२०।७५ ॥   
तदातदा सुरासिन्धुरात्मानं बहुधा क्षिपन्  ।  
रणे खेदं देवतानामञ्जसापाकरिष्यति  ॥ ब्न्द्प्_३,२०।७६ ॥   
तदप्यद्भुतमे वर्षे भविष्यति न संशयः  ।  
तदा श्रोष्यसि सङ्ग्रामे कथ्यमानं मया मुदा  ॥ ब्न्द्प्_३,२०।७७ ॥   
तस्यैव पर्वणो ऽधस्तादष्टदिक्ष्वघ एव हि  ।  
उपर्यपि कृतावासा हेतुकाद्या दश स्मृताः  ॥ ब्न्द्प्_३,२०।७८ ॥   
महान्तो भैरवश्रेष्ठाः ख्याता विपुलविक्रमाः  ।  
उद्दीप्तायुत तेजोभिर्द्दिवा दीपितभानवः  ॥ ब्न्द्प्_३,२०।७९ ॥   
कल्पान्तकाले दण्डिन्या आज्ञया विश्वघस्मराः  ।  
अत्युदग्रप्रकृतयो रददष्टौष्ठसम्पुटाः  ॥ ब्न्द्प्_३,२०।८० ॥   
त्रिशूलाग्रविनिर्भिन्नमहावारिदमण्डलाः  ।  
हेतुकस्त्रिपुरारिश्च तृतीयश्चाग्निभैरवः  ॥ ब्न्द्प्_३,२०।८१ ॥   
यमजिह्वैकपादौ च तथा कालकरालकौ  ।  
भीमरूपो हाटकेशस्तथैवाचलनामवान्  ॥ ब्न्द्प्_३,२०।८२ ॥   
एते दशैव विख्याता दशकोटिभटान्विताः  ।  
तस्यैव किरिचक्रस्य वर्तन्ते पर्वसीमनि  ॥ ब्न्द्प्_३,२०।८३ ॥   
एवं हि दण्डनाथायाः किरिचक्रस्य देवताः  ।  
जृम्भिण्याद्यचलेन्द्रान्ताः प्रोक्तास्त्रैलोक्यपावनाः  ॥ ब्न्द्प्_३,२०।८४ ॥   
तत्रत्यैर्देवतावृन्दैर्बहवस्तत्र सङ्गरे  ।  
दानवा मारयिष्यन्ते पास्यन्ते रक्तवृष्टयः  ॥ ब्न्द्प्_३,२०।८५ ॥   
इत्थं बहुविधत्राणं पर्वस्थैर्देवतागणैः  ।  
किरिचक्रं दण्डनेत्र्या रथरत्नं चचाल ह  ॥ ब्न्द्प्_३,२०।८६ ॥   
चक्रराजरथो यत्र तत्र गेयरथोत्तमः  ।  
यत्र गेयरथस्तत्र किरिचक्ररथोत्तमः  ॥ ब्न्द्प्_३,२०।८७ ॥   
एतद्रथ त्रयं तत्र त्रैलोक्यमिव जङ्गमम्  ।  
शक्तिसेनासहस्रस्यान्तश्चचार तदा शुभम्  ॥ ब्न्द्प्_३,२०।८८ ॥   
मेरुमन्दरविन्ध्यानां समवाय इवाभवत्  ।  
महाघोषः प्रववृते शक्तीनां सैन्यमण्डले  ।  
चचाल वसुधा सर्वा तच्चक्ररवदारिता  ॥ ब्न्द्प्_३,२०।८९ ॥   
ललिता चक्रराजाख्या रथनाथस्य कीर्तिताः  ।  
षट्सारथय उद्दण्डपाशग्रहणकोविदाः  ॥ ब्न्द्प्_३,२०।९० ॥   
यत्र गेयरथस्तत्र किरिचक्ररथोत्तमम्  ।  
इति देवी प्रथमतस्तथा त्रिपुरभैरवी  ॥ ब्न्द्प्_३,२०।९१ ॥   
संहारभैरवश्चान्यो रक्तयोगिनिवल्लभः  ।  
सारसः पञ्चमश्चैव चामुण्डा च तथा परा  ॥ ब्न्द्प्_३,२०।९२ ॥   
एतासु देवतास्तत्र रथसारथयः स्मृताः  ।  
गेयच क्ररथेन्द्रस्य सारथिस्तु हसन्तिका  ॥ ब्न्द्प्_३,२०।९३ ॥   
किरिचक्ररथेन्द्रस्य स्तम्भिनी सारथिः स्मृता  ।  
दशयोजनमुन्नम्रो ललितारथपुङ्गवः  ॥ ब्न्द्प्_३,२०।९४ ॥   
सप्तयोजनमुच्छ्रायो गीतसक्ररथोत्तमः  ।  
षड्योजनसमुन्नम्रो किरिचक्ररथो मुने  ॥ ब्न्द्प्_३,२०।९५ ॥   
महामुक्तातपत्रं तु दशयोजनविस्तृतम्  ।  
वर्तते ललितेशान्या रथ एव न चान्यतः  ॥ ब्न्द्प्_३,२०।९६ ॥   
तदेव शक्तिसाम्राज्यसूचकं परिकीर्तितम्  ।  
सामान्यमातपत्रं तु तथद्वन्द्वेपि वर्तते  ॥ ब्न्द्प्_३,२०।९७ ॥   
अथ सा ललितेशानी सर्वशक्तिमहेश्वरी  ।  
महासाम्राज्यपदवीमारूढा परमेश्वरी  ॥ ब्न्द्प्_३,२०।९८ ॥   
चचाल भण्डदेत्यस्य क्षयसिद्ध्यभिकाङ्क्षिणी  ।  
शब्दायन्ते दिशः सर्वाः कम्पते च वसुन्धरा  ॥ ब्न्द्प्_३,२०।९९ ॥   
क्षुभ्यन्ति सर्वभूतानि ललितेशाविनिर्गमे  ।  
देवदुन्दुभयो नेदुर्निपेतुः पुष्पवृष्टयः  ॥ ब्न्द्प्_३,२०।१०० ॥   
विश्वावसुप्रभृतयो गन्धर्वाः सुरगायकाः  ।  
तुम्बुरुर्नारदश्चैव साक्षादेव सरस्वती  ॥ ब्न्द्प्_३,२०।१०१ ॥   
जयमङ्गल पद्यानि पठन्तः पटुगीतिभिः  ।  
हर्षसम्फुल्लवदनाः स्फुरत्पुलकभूषणाः  ।  
मुहुर्जयजयेत्येवं स्तुवाना ललितेश्वरीम्  ॥ ब्न्द्प्_३,२०।१०२ ॥   
हर्षेणाढ्या मदोन्मत्ताः प्रनृत्यन्तः पदेपदे  ।  
सप्तर्षयो वशिष्ठाद्या ऋग्यजुः सामरूपिभिः  ॥ ब्न्द्प्_३,२०।१०३ ॥   
अथर्वरूपैर्मन्त्रैश्च वर्धयन्तो जयश्रियम्  ।  
हविषेव महावह्निशिखामत्यन्तपाविनीम्  ॥ ब्न्द्प्_३,२०।१०४ ॥   
आशीर्वादेन महता वर्धयामासुरुत्तमाः  ।  
तैः स्तूयमाना ललिता राजमाना रथोत्तमे  ॥ ब्न्द्प्_३,२०।१०५ ॥   
भण्डासुरं विनिर्जेतुमुद्दण्डैः सह सैनिकैः  ॥ ब्न्द्प्_३,२०।१०६ ॥   
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने किरिचक्ररथदेवताप्रकाशनं नाम विंशो ऽध्यायः  
  
  
_____________________________________________________________  
  
  
  
आकर्ण्य ललितादेव्या यात्रानिगमनिस्वनम्  ।  
महान्तं क्षोभमायाता भण्डासुरपुरालयाः  ॥ ब्न्द्प्_३,२१।१ ॥   
यत्र चास्ति दुराशस्य भण्डदैत्यस्य दुर्धियः  ।  
महेन्द्रपर्वतोपान्ते महार्णवतटे पुरम्  ॥ ब्न्द्प्_३,२१।२ ॥   
तत्तु शून्यकनाम्नैव विख्यातं भुवनत्रये  ।  
विषङ्गाग्रजदैत्यस्य सदावासः किलाभवत्  ॥ ब्न्द्प्_३,२१।३ ॥   
तस्मिन्नेव पुरे तस्य शतयोजनविस्तरे  ।  
वित्रेसुर सुराः सर्वे श्रीदेव्यागमसम्भ्रमात्  ॥ ब्न्द्प्_३,२१।४ ॥   
शतयोजनविस्तीर्णं तत्सर्वं पुरमासुरम्  ।  
धूमैरिवावृतमभूदुत्पातजनितैर्मुहुः  ॥ ब्न्द्प्_३,२१।५ ॥   
अकाल एव निर्भिन्ना भित्तयो दैत्यपत्तने  ।  
धूर्णमाना पतन्ति स्म महोल्का गगनस्थलात्  ॥ ब्न्द्प्_३,२१।६ ॥   
उत्पातानां प्राथमिको भूकम्पः पर्यवर्तत  ।  
मही जज्वाल सकला तत्र शून्यकपत्तने  ॥ ब्न्द्प्_३,२१।७ ॥   
अकाल एव हृत्कम्पं भेजुर्दैत्यपुरौकसः  ।  
ध्वजाग्रवर्तिनः कङ्कगृध्राश्चैव बकाः खगाः  ॥ ब्न्द्प्_३,२१।८ ॥   
आदित्यमण्डले दृष्ट्वादृष्ट्वा चक्रन्दुरुच्चकैः  ।  
क्रव्यादा बहवस्तत्र लोचनैर्नावलोकिताः  ॥ ब्न्द्प्_३,२१।९ ॥   
मुहुराकाशवाणीभिः परुषाभिर्बभाषिरे  ।  
सर्वतो दिक्षुदृश्यन्ते केतवस्तु मलीमसाः  ॥ ब्न्द्प्_३,२१।१० ॥   
धूमायमानाः प्रक्षोभजनका दैत्यरक्षसाम्  ।  
दैत्यस्त्रीणां च विभ्रष्टा अकाले भूषणस्रजः  ॥ ब्न्द्प्_३,२१।११ ॥   
हाहेति दूरं क्रन्दन्त्यः पर्यश्रु समरोदिषुः  ।  
दपणानां वर्मणां च ध्वजानां खड्गसम्पदाम्  ॥ ब्न्द्प्_३,२१।१२ ॥   
मणीनामम्बराणां च मालिन्यमभवन्मुहुः  ।  
सौधेषु चन्द्रशालासु केलिवेश्मसु सर्वतः  ॥ ब्न्द्प्_३,२१।१३ ॥   
अट्टालकेषु गोष्ठेषु विपणेषु सभासु च  ।  
चतुष्किकास्वलिङ्गेषु प्रग्रीवेषु वलेषु च  ॥ ब्न्द्प्_३,२१।१४ ॥   
सर्वतोभद्रवासेषु नन्द्यावर्तेषु वेश्मसु  ।  
विच्छन्दकेषु सङ्क्षुब्धेष्ववरोधनपालिषु  ।  
स्वस्तिकेषु च सर्वेषु गर्भागारपुटेषु च  ॥ ब्न्द्प्_३,२१।१५ ॥   
गोपुरेषु कपाटेषु वलभीनां च सीमसु  ।  
वातायनेषु कक्ष्यासु धिष्ण्येषु च खलेषु च  ॥ ब्न्द्प्_३,२१।१६ ॥   
सर्वत्र दैत्य नगरवासिभिर्जनमण्डलैः  ।  
अश्रूयन्त महाघोषाः परुषा भूतभाषिताः  ॥ ब्न्द्प्_३,२१।१७ ॥   
शिथिली सवतो जाता घोरपर्णा भयानका  ।  
करटैः कटुकालापैर्वलोकि दिवाकरः  ।  
आराविषु करोटीनां कोटयश्चापतन्भुवि  ॥ ब्न्द्प्_३,२१।१८ ॥   
अपतन्वेदिमध्येषु बिन्दवः शोणिताम्भसाम्  ।  
केशौघकाश्च निष्पेतुः सर्वतो धूमधूसराः  ॥ ब्न्द्प्_३,२१।१९ ॥   
भौमान्तरिक्षदिव्यानामुत्पातानामिति व्रजम्  ।  
अवलोक्य भृशं त्रस्ताः सर्वे नगरवासिनः  ।  
निवेदयामासुरमी भण्डाय प्रथितौजसे  ॥ ब्न्द्प्_३,२१।२० ॥   
स च भण्डः प्रचण्डोत्थैस्तैरुत्पातकदम्बकैः  ।  
असञ्जातधृतिभ्रंशो मन्त्र स्थानमुपागमत्  ॥ ब्न्द्प्_३,२१।२१ ॥   
मेरोरिव वपुर्भेदं बहुरत्नविचित्रितम्  ।  
अध्यासामास दैत्येन्द्रः सिंहासनमनुत्तमम्  ॥ ब्न्द्प्_३,२१।२२ ॥   
स्फुरन्मुकुटलग्नानां रत्नानां किरणैर्घनैः  ।  
दीपयन्नखिलाशान्तानद्युतद्दानवेश्वरः  ॥ ब्न्द्प्_३,२१।२३ ॥   
एकयोजनविस्तारे महत्यास्थानमण्डपे  ।  
तुङ्गसिंहासनस्थं तं सिषेवाते तदानुजै  ॥ ब्न्द्प्_३,२१।२४ ॥   
विशुक्रश्च विषङ्गश्च महाबलपराक्रमौ  ।  
त्रैलोक्यकण्टकीभूतभुजदण्डभयङ्करौ  ॥ ब्न्द्प्_३,२१।२५ ॥   
अग्रजस्य सदैवाज्ञामविलङ्घ्य मुहुर्मुहुः  ।  
त्रैलोक्यविजये लब्धं वर्धयन्तौ महद्यशः  ॥ ब्न्द्प्_३,२१।२६ ॥   
न तेन शिरसा तस्य मृदूनन्तौ पादपीठिकाम्  ।  
कृतां जरिप्रणामौ च समुपाविशता भुवि  ॥ ब्न्द्प्_३,२१।२७ ॥   
अथास्थाने स्थिते तस्मिन्नमरद्वेषिणां वरे  ।  
सर्वे सामन्तदैत्येन्द्रास्तं द्रष्टुं समुपागताः  ॥ ब्न्द्प्_३,२१।२८ ॥   
तेषामे कैकसैन्यानां गणना न हि विद्यते  ।  
स्वंस्वं नाम समुच्चार्य प्रणेमुर्भण्डकेश्वरम्  ॥ ब्न्द्प्_३,२१।२९ ॥   
म च तानसुरान्सर्वानतिधीरकनीनकैः  ।  
सम्भावयन्समालोकैः कियन्तं चित्क्षणं स्थितः  ॥ ब्न्द्प्_३,२१।३० ॥   
अवोचत विशुक्रस्तमग्रजं दानवेश्वरम्  ।  
मथ्यमानमहासिन्धुसमानार्गलनिस्वनः  ॥ ब्न्द्प्_३,२१।३१ ॥   
देवत्वदीयदोर्द्दण्डविध्वस्तबलविक्रमाः  ।  
पापिनः पामराचारा दुरात्मानः सुराधमाः  ॥ ब्न्द्प्_३,२१।३२ ॥   
शरण्यमन्यतः क्वापि नाप्नुवन्तो विषादिनः  ।  
ज्वलज्ज्वालाकुले वह्नौ पतित्वा नाशमागताः  ॥ ब्न्द्प्_३,२१।३३ ॥   
तस्माद्देवात्समुत्पन्ना काचित्स्त्री बलगर्विता  ।  
स्वयमेव किलास्राक्षुस्तां देवा वासवादयः  ॥ ब्न्द्प्_३,२१।३४ ॥   
तैः पुनः प्रबलोत्साहैः प्रोत्साहितपराक्रमाः  ।  
बहुस्त्रीपरिवाराश्च विविधायुधमण्डिताः  ॥ ब्न्द्प्_३,२१।३५ ॥   
अस्माञ्जेतुं किलायान्ति हा कष्टं विधिवैशसम्  ।  
अबलानां समूहस्छेद्बलिनो ऽस्मान्विजेष्यते  ॥ ब्न्द्प्_३,२१।३६ ॥   
तर्हि पल्लवभङ्गेन पाषाणस्य विदारणम्  ।  
ऊह्यमानमिदं हन्तुं परिहासाय कल्प्यते  ॥ ब्न्द्प्_३,२१।३७ ॥   
विडम्बना न किमसौ लज्जाकरमिदं न किम्  ।  
अस्मत्सैनिकनासीरभटेभ्यो ऽपि भवेद्भयम्  ॥ ब्न्द्प्_३,२१।३८ ॥   
कातरत्वं समापन्नाः शक्राद्यास्त्रिदिवौकसः  ।  
ब्रह्मादयश्च निर्विण्णविग्रहा मद्बलायुधैः  ॥ ब्न्द्प्_३,२१।३९ ॥   
विष्णोश्च का कथैवास्ते वित्रस्तः स महेश्वरः  ।  
अन्येषामिह का वार्ता दिक्पालास्ते पलायिताः  ॥ ब्न्द्प्_३,२१।४० ॥   
अस्माकमिषुभिस्तीक्ष्णैरदृश्यैरङ्गपातिभिः  ।  
सर्वत्र विद्धवर्माणो दुर्मदा विबुधाः कृताः  ॥ ब्न्द्प्_३,२१।४१ ॥   
तादृशानामपि महापराक्रमभुजोष्मणाम्  ।  
अस्माकंविजयायाद्य स्त्री काचिदभिधावति  ॥ ब्न्द्प्_३,२१।४२ ॥   
यद्यपि स्त्री तथाप्येषा नावमान्या कदाचन  ।  
अल्पो ऽपि रिपुरात्मज्ञैर्नावमान्यो जिगीषुभिः  ॥ ब्न्द्प्_३,२१।४३ ॥   
तस्मात्तदुत्सारणार्थं प्रेषणीयास्तु किङ्कराः  ।  
सकचग्रहमाकृष्य सानेतव्या मदोद्धता  ॥ ब्न्द्प्_३,२१।४४ ॥   
देव त्वदीय शुद्धान्तर्वर्तिनीनां मृगीदृशाम्  ।  
चिरेण चेटिकाभावं सा दुष्टा संश्रयिष्यति  ॥ ब्न्द्प्_३,२१।४५ ॥   
एकैकस्माद्भटादस्मात्सैन्येषु परिपन्थिनः  ।  
शङ्कते खलु वित्रस्तं त्रैलोक्यं सचराचरम्  ॥ ब्न्द्प्_३,२१।४६ ॥   
अन्यद्देवस्य चित्तं तु प्रमाणमिति दानव  ।  
निवेद्य भण्डदैत्यस्य क्रोधं तस्य व्यवीवृधत्  ॥ ब्न्द्प्_३,२१।४७ ॥   
विषङ्गस्तु महासत्त्वो विचारज्ञो विचक्षणः  ।  
इदमाह महादैत्यमग्रजन्मानमुद्धतम्  ॥ ब्न्द्प्_३,२१।४८ ॥   
देव त्वमेव जानासि सर्वं कार्यमरिन्दम  ।  
न तु ते क्वापि वक्तव्यं नीतिवर्त्मनि वर्तते  ॥ ब्न्द्प्_३,२१।४९ ॥   
सर्वं विचार्य कर्तव्यं विचारः परमा गतिः  ।  
अविचारेण चेत्कर्म समूलमवकृन्तति  ॥ ब्न्द्प्_३,२१।५० ॥   
परस्य कटके चाराः प्रेषणीयाः प्रयत्नतः  ।  
तेषां बलाबलं ज्ञेयं जयसंसिद्धिमिच्छता  ॥ ब्न्द्प्_३,२१।५१ ॥   
चारचक्षुर्दृढप्रज्ञः सदाशङ्कितमानसः  ।  
अशङ्किताकारवांश्च गुप्तमन्त्रः स्वमन्त्रिषु  ॥ ब्न्द्प्_३,२१।५२ ॥   
षडुपायान्प्रयुञ्जानः सर्वत्रा भ्यर्हिते पदे  ।  
विजयं लभते राजा जाल्मो मक्षु विनश्यति  ॥ ब्न्द्प्_३,२१।५३ ॥   
अविमृश्यैव यः कश्चिदारम्भः स विनाशकृत्  ।  
विमृश्य तु कृतं कर्म विशेषाज्जयदायकम्  ॥ ब्न्द्प्_३,२१।५४ ॥   
तिर्यगित्यपि नारीति क्षुद्रा चेत्यपि राजभिः  ।  
नावज्ञा वैरिणां कार्या शक्तेः सर्वत्र सम्भवः  ॥ ब्न्द्प्_३,२१।५५ ॥   
स्तम्भोत्पन्नेन केनापि नरतिर्यग्वपुर्भृता  ।  
भूतेन सर्वभूतानां हिरण्यकशिपुर्हतः  ॥ ब्न्द्प्_३,२१।५६ ॥   
पुरा हि चण्डिका नाम नारी मयाविजृम्भिणी  ।  
निशुम्भशुम्भौ महिषं व्यापादितवती रणे  ॥ ब्न्द्प्_३,२१।५७ ॥   
तत्प्रसङ्गेन बहवस्तया दैत्या विनाशिताः  ।  
अतो वदामिनावज्ञा स्त्रीमात्रे क्रियतां क्वचित्  ॥ ब्न्द्प्_३,२१।५८ ॥   
शक्तिरेव हि सर्वत्र कारणं विजयश्रियः  ।  
शक्तेराधारतां प्रप्तैः स्त्रीपुंलिङ्गैर्न नो भयम्  ॥ ब्न्द्प्_३,२१।५९ ॥   
शक्तिस्तु सर्वतो भाति संसारस्य स्वभावतः  ।  
तर्हि तस्या दुराशायाः प्रवृत्तिर्ज्ञायतां त्वया  ॥ ब्न्द्प्_३,२१।६० ॥   
केयं कस्मात्समुत्पन्ना किमाचारा किमाश्रया  ।  
किम्बला किंसहाया वा देव तत्प्रविचार्यताम्  ॥ ब्न्द्प्_३,२१।६१ ॥   
इत्युक्तः स विषङ्गेण को विचारो महौजसाम्  ।  
अस्मद्बले महासत्त्वा अक्षौहिण्यधिपाः शतम्  ॥ ब्न्द्प्_३,२१।६२ ॥   
पातुं क्षमास्ते जलधीनलं दग्धुं त्रिविष्टपम्  ।  
अरे पापसमाचार किंवृथा शङ्कसे स्त्रियः  ॥ ब्न्द्प्_३,२१।६३ ॥   
तत्सर्वं हि मया पूर्वं चारद्वारावलोकितम्  ।  
अग्रे समुदिता काचिल्ललितानामधारिणी  ॥ ब्न्द्प्_३,२१।६४ ॥   
यथार्थनामवत्येषा पुष्पवत्पेशलाकृतिः  ।  
न स्त्त्वं न च वीर्यं वा न सङ्ग्रामेषु वा गतिः  ॥ ब्न्द्प्_३,२१।६५ ॥   
सा चाविचारनिवहा किन्तु मायापरायणा  ।  
तत्सत्त्वेनाविद्यमानं स्त्रीकदम्बकमात्मनः  ॥ ब्न्द्प्_३,२१।६६ ॥   
उत्पादितवती किं ते न चैवं तु विचेष्टते  ।  
अथ वा भव दुक्तेन न्यायेनास्तु महद्बलम्  ॥ ब्न्द्प्_३,२१।६७ ॥   
त्रैलोक्योल्लङ्घिमहिमा भण्डः केन विजीयते  ॥ ब्न्द्प्_३,२१।६८ ॥   
इदानीमपि मद्बाहुबलसम्मर्दमूर्च्छिताः  ।  
श्वसितुं चापि पटवो न कदाचन नाकिनः  ॥ ब्न्द्प्_३,२१।६९ ॥   
केचित्पातालगर्भेषु केचिदम्बुधिवारिषु  ।  
केचिद्दिगन्तकोणेषु केचित्कुञ्जेषुभूभृताम्  ॥ ब्न्द्प्_३,२१।७० ॥   
विलीना भृशवित्रस्तास्त्यक्तदारसुतश्रियः  ।  
भ्रष्टाधिकाराः पशवश्छन्नवेषाश्चरन्ति ते  ॥ ब्न्द्प्_३,२१।७१ ॥   
एतादृशं न जानाति मम बाहुपराक्रमम्  ।  
अबला न चिरोत्पन्ना तेनैषा दर्पमश्नुते  ॥ ब्न्द्प्_३,२१।७२ ॥   
न जानन्ति स्त्रियो मूढा वृथा कल्पितसाहसाः  ।  
विनाशमनुधावन्ति कार्याकार्यविमोहिताः  ॥ ब्न्द्प्_३,२१।७३ ॥   
अथ वा तां पुरस्कृत्य यद्यागच्छन्ति नाकिनः  ।  
यथा महोरगाः सिद्धाः साध्या वा युद्धदुर्मदाः  ॥ ब्न्द्प्_३,२१।७४ ॥   
ब्रह्मा वा पद्मनाभो वा रुद्रो वापि सुराधिपः  ।  
अन्ये वा हरितां नाथास्तान्सम्पेष्टुमहं पटुः  ॥ ब्न्द्प्_३,२१।७५ ॥   
अथ वा मम सेनासु सेनान्यो रणदुर्मदाः  ।  
पक्वकर्करिकापेषमवपेक्ष्यति वैरिणः  ॥ ब्न्द्प्_३,२१।७६ ॥   
कुटिलाक्षः कुरण्डश्च करङ्कः कालवाशितः  ।  
वज्रदन्तो वज्रमुखो वज्रलोमा बलाहकः  ॥ ब्न्द्प्_३,२१।७७ ॥   
सूचीमुखः फलमुखो विकटो विकटाननः  ।  
करालाक्षः कर्कटको मदनो दीर्घजिह्वकः  ॥ ब्न्द्प्_३,२१।७८ ॥   
हुम्बको हलमुल्लुञ्चः कर्कशः कल्किवाहनः  ।  
पुल्कसः पुण्ड३केतुश्च चण्डबाहुश्च कुक्कुरः  ॥ ब्न्द्प्_३,२१।७९ ॥   
जम्बुकाक्षो जृम्भणश्च तीक्ष्मशृङ्गस्त्रिकण्टक  ।  
चतुर्गुप्तश्चतुर्बाहुश्चकाराक्षश्चतुःशिराः  ॥ ब्न्द्प्_३,२१।८० ॥   
वज्रघोषश्चोर्ध्वकेशो महामायामहाहनुः  ।  
मखशत्रुर्मखास्कन्दी सिंहघोषः शिरालकः  ॥ ब्न्द्प्_३,२१।८१ ॥   
अन्धकः सिन्धुनेत्रश्च कूपकः कूपलोचनः  ।  
गुहाक्षो गण्डगल्लश्च चण्डधर्मो यमान्तकः  ॥ ब्न्द्प्_३,२१।८२ ॥   
लडुनः पट्टसेनश्च पुरजित्पूर्वमारकः  ।  
स्वर्गशत्रुः स्वर्गबलो दुर्गाख्यः स्वर्गकण्टकः  ॥ ब्न्द्प्_३,२१।८३ ॥   
अतिमायो बृहन्माय उपमाय उलूकजित्  ।  
पुरुषेणो विषेणश्च कुन्तिषेणः परूषकः  ॥ ब्न्द्प्_३,२१।८४ ॥   
मलकश्च कशूरश्च मङ्गलो द्रघणस्तथा  ।  
कोल्लाटः कुजिलाश्वश्च दासेरो बभ्रुवाहनः  ॥ ब्न्द्प्_३,२१।८५ ॥   
दृष्टहासो दृष्टकेतुः परिक्षेप्तापकञ्चुकः  ।  
महामहो महादंष्ट्रो दुर्गतिः स्वर्गमेजयः  ॥ ब्न्द्प्_३,२१।८६ ॥   
षट्केतुः षड्वसुश्चैव षड्दन्त षट्प्रियस्तथा  ।  
दुःशठो दुर्विनीतश्च छिन्नकर्णश्च मूषकः  ॥ ब्न्द्प्_३,२१।८७ ॥   
अदृहासी महाशी च महाशीर्षो मदोत्कटः  ।  
कुम्भोत्कचः कुम्भनासः कुम्भग्रीवो घटोदरः  ॥ ब्न्द्प्_३,२१।८८ ॥   
अश्वमेढ्रो महाण्डश्च कुम्भाण्डः पूतिनासिकः  ।  
पूतिदन्तः पूतिचक्षुः पूत्यास्यः पूतिमेहनः  ॥ ब्न्द्प्_३,२१।८९ ॥   
इत्येवमादयः शूरा हिरण्यकशिपोः समाः  ।  
हिरण्याक्ष समाश्चैव मम पुत्रा महाबलाः  ॥ ब्न्द्प्_३,२१।९० ॥   
एकैकस्य सुतास्तेषु जाताः शुराः परःशतम्  ।  
सेनान्यो मे मदोदुवृत्ता मम पुत्रैरनुद्रुताः  ॥ ब्न्द्प्_३,२१।९१ ॥   
नाशयिष्यन्ति समरे प्रोद्धतानमराधमान्  ।  
ये केचित्कुपिता युद्धे सहस्राक्षौहिणी वराः  ।  
भस्मशेषा भवेयुस्तै हा हन्त किमुताबला  ॥ ब्न्द्प्_३,२१।९२ ॥   
मायाविलासाः सर्वे ऽपि तस्याः समरसीमनि  ।  
महामायाविनोदाश्च कुप्युस्ते भस्मसाद्बलम्  ॥ ब्न्द्प्_३,२१।९३ ॥   
तद्वृथा शङ्कया खिन्नं मा ते भवतु मानसम्  ।  
इत्यक्त्वा भण्डदैत्येन्द्रः समुत्थाय नृपासनात्  ॥ ब्न्द्प्_३,२१।९४ ॥   
उवाच निजसेनान्यं कुटिलाक्षं महाबलम्  ।  
उत्तिष्ठ रे बलं सर्वं सन्नाहय समन्ततः  ॥ ब्न्द्प्_३,२१।९५ ॥   
शून्यकस्य समन्ताच्च द्वारेषु बलमर्पय  ।  
दुर्गाणि सङ्गृहाण त्वं कुरुक्षेपणिकाशतम्  ॥ ब्न्द्प्_३,२१।९६ ॥   
दुष्टाभिचाराः कर्तव्या मेत्रिभिश्च पुरोहितैः  ।  
सज्जीकुरु त्वं शस्त्राणि युद्धमेतदुपस्थितम्  ॥ ब्न्द्प्_३,२१।९७ ॥   
सेनापतिषु यं केचिदग्रे प्रस्थापयाधुना  ।  
अनेकबलसङ्घातसहितं घोरदर्शनम्  ॥ ब्न्द्प्_३,२१।९८ ॥   
तेन सङ्ग्रामसमये सन्निपत्य विनिर्जितम्  ।  
केशेष्वाकृष्य तां मूढां देवसत्त्वे न दर्पिताम्  ॥ ब्न्द्प्_३,२१।९९ ॥   
इत्याभाष्य चमूनाथं सहस्रत्रितयाधिपम्  ।  
कुटिलाक्षं महासत्त्वं स्वयं चान्तः पुरं ययौ  ॥ ब्न्द्प्_३,२१।१०० ॥   
अथापतन्त्याः श्रीदेव्या यात्रानिः साणनिःस्वनाः  ।  
अश्रूयन्त च दैत्येन्द्रैरतिकर्णज्वरावहाः  ॥ ब्न्द्प्_३,२१।१०१ ॥   
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने भण्डासुराहङ्कारो नामैकविंशो ऽध्यायः  
  
  
_____________________________________________________________  
  
  
अथ श्रीललितासेनानिस्साणप्रतिनिस्वनः  ।  
उच्चचालसुरेन्द्राणां योद्धतो दुन्दुभिध्वनिः  ॥ ब्न्द्प्_३,२२।१ ॥   
तेन मर्दितदिक्केन क्षुभ्यद्गर्भपयोधिना  ।  
बधिरीकृतलोकेन चकम्पे जगतां त्रयी  ॥ ब्न्द्प्_३,२२।२ ॥   
मर्दयन्ककुभां वृन्दं भिन्दन्भूधरकन्दराः  ।  
पुप्रोथे गगनाभोगे दैत्य निःसाणनिस्वनः  ॥ ब्न्द्प्_३,२२।३ ॥   
महानरहरिक्रुद्धहुङ्कारोद्धतिमद्ध्वनिः  ।  
विरसं विररासोच्चैर्विबुधद्वेषिझल्लरी  ॥ ब्न्द्प्_३,२२।४ ॥   
ततः किलकिलारावमुखरा दैत्यकोटयः  ।  
समनह्यन्त सङ्क्रुद्धाः प्रति तां परमेश्वरीम्  ॥ ब्न्द्प्_३,२२।५ ॥   
कश्चिद्रत्नविचित्रेण वर्मणाच्छन्नविग्रहः  ।  
चकाशे जङ्गम इव प्रोत्तुङ्गो रोहणाचलः  ॥ ब्न्द्प्_३,२२।६ ॥   
कालरात्रिमिवोदग्रां शस्त्रकारेण गोपिताम्  ।  
अधुनीत भटः कश्चिदतिधौतां कृपाणिकाम्  ॥ ब्न्द्प्_३,२२।७ ॥   
उल्ला सयन्कराग्रेण कुन्तपल्लवमेकतः  ।  
आरूढतुरगो वीथ्यां चारिभेदं चकार ह  ॥ ब्न्द्प्_३,२२।८ ॥   
केचिदारुरुहुर्योधा मातङ्गांस्तुङ्गवर्ष्मणः  ।  
उत्पात वातसम्पातप्रेरितानिव पर्वतान्  ॥ ब्न्द्प्_३,२२।९ ॥   
पट्टिशैर्मुद्गरैश्चैव भिदुरैर्भिण्डिपालकैः  ।  
द्रुहणैश्च भुशुण्डीभिः कुठारैर्मुसलैरपि  ॥ ब्न्द्प्_३,२२।१० ॥   
गदाभिश्च शतघ्नीभिस्त्रिशिखैर्विशिखैरपि  ।  
अर्धचक्रैर्महाचक्रैर्वक्राङ्गैरुरगाननैः  ॥ ब्न्द्प्_३,२२।११ ॥   
फणिशीर्षप्रभेदैश्च धनुर्भिः शार्ङ्गधन्विभिः  ।  
दण्डैः क्षेपणिकाशस्त्रैर्वज्रबाणैर्दृषद्वरैः  ॥ ब्न्द्प्_३,२२।१२ ॥   
यवमध्यैर्मुष्टिमध्यैर्वललैः खण्डलैरपि  ।  
कटारैः कोणमध्यैश्च फणिदन्तैः परःशतैः  ॥ ब्न्द्प्_३,२२।१३ ॥   
पाशायुधैः पाशतुण्डैः काकतुण्डैः सहस्रशः  ।  
एवमादिभिरत्युग्रैरायुधैर्जीवहारिभिः  ॥ ब्न्द्प्_३,२२।१४ ॥   
परिकल्पितहस्ताग्रा वर्मिता दैत्यकोटयः  ।  
अश्वारोहा गजारोहा गर्दभारोहिणः परे  ॥ ब्न्द्प्_३,२२।१५ ॥   
उष्ट्रारोहा वृकारोहा शुनकारोहिणः परे  ।  
काकादिरोहिणो गृध्रारोहाः कङ्कादिरोहिणः  ॥ ब्न्द्प्_३,२२।१६ ॥   
व्याघ्रादिरोहिणश्चान्ये परे सिंहादिरोहिणः  ।  
शरभारोहिणश्चान्ये भेरुण्डारोहिणः परे  ॥ ब्न्द्प्_३,२२।१७ ॥   
सूकरारोहिणो व्यालारूढाः प्रेतादिरोहिणः  ।  
एवं नानाविधैर्वाहवाहिनो ललितां प्रति  ॥ ब्न्द्प्_३,२२।१८ ॥   
प्रचेलुः प्रबलक्रोधसम्मूर्च्छितनिजाशयाः  ।  
कुटिलं सैन्यभर्त्तारं दुर्मदं नाम दानवम्  ।  
दशाक्षौहिणिकायुक्तं प्राहिणोल्ललितां प्रति  ॥ ब्न्द्प्_३,२२।१९ ॥   
दिधक्षुभिरिवाशेषं विश्वं सह बलोत्कटैः  ।  
भटैर्युक्तः स सेनानी ललिताभिमुखे ययौ  ॥ ब्न्द्प्_३,२२।२० ॥   
भिन्दन्पटहसंरावैश्चतुर्दश जगन्ति सः  ।  
अट्टहासान्वितन्वानो दुर्मदस्तन्मुखो ययौ  ॥ ब्न्द्प्_३,२२।२१ ॥   
अथ भण्डासुराज्ञप्तः कुटिलाक्षो महाबलः  ।  
शून्यकस्य पुरद्वारे प्रचीने समकल्पयत्  ।  
रक्षणार्थं दशाक्षौ हिण्युपेतं तालजङ्घकम्  ॥ ब्न्द्प्_३,२२।२२ ॥   
अवाचीने पुरद्वारे दशाक्षौहिणिकायुतम्  ।  
नाम्ना तालभुजं दैत्यं रक्षणार्थमकल्पयत्  ॥ ब्न्द्प्_३,२२।२३ ॥   
प्रतीचीने पुरद्वारे दशाक्षौहिणिकायुतम्  ।  
तालग्रीवं नाम दैत्यं रक्षार्थं समकल्पयत्  ॥ ब्न्द्प्_३,२२।२४ ॥   
उत्तरे तु पुरद्वारे तालकेतुं महा बलम्  ।  
आदिदेश स रक्षार्थं दशाक्षौहिणिकायुतम्  ॥ ब्न्द्प्_३,२२।२५ ॥   
पुरस्य सालवलये कपिशीर्षकवेश्मसु  ।  
मण्डलाकारतो वस्तुन्दशाक्षौहिणिमादिशत्  ॥ ब्न्द्प्_३,२२।२६ ॥   
एवं पञ्चाशता कृत्वाक्षौहिण्या पुररक्षणम्  ।  
शून्यकस्य पुरस्यैव तद्वृत्तं स्वामिने ऽवदत्  ॥ ब्न्द्प्_३,२२।२७ ॥   
कुटिलाक्ष उवाच  
देव त्वदाज्ञया दत्तं सैन्यं नगररक्षणे  ।  
दुर्मदः प्रेषितः पूर्वं दुष्टां तां ललितां प्रति  ॥ ब्न्द्प्_३,२२।२८ ॥   
अस्मत्किङ्कर मात्रेण सुनिराशा हि साबला  ।  
तथापि राज्ञामाचारः कर्त्तव्यं पुररक्षणम्  ॥ ब्न्द्प्_३,२२।२९ ॥   
इत्युक्त्वा भण्डदैत्येन्द्रं कुबिलाक्षो ऽतिगर्वितः  ।  
स्वसैन्यं सज्जयामास सेनापतिभिरन्वितः  ॥ ब्न्द्प्_३,२२।३० ॥   
दूतस्तु प्रेषितः पूर्वं कुटिलाक्षेण दानवः  ।  
स ध्वनन्ध्वजिनीयुक्तो ललितासैन्य मावृणोत्  ॥ ब्न्द्प्_३,२२।३१ ॥   
कृत्वा किलकिलारावं भटास्तत्र सहस्रशः  ।  
दोधूयमानैरसिभिर्निपेतुः शक्तिसैनिकैः  ॥ ब्न्द्प्_३,२२।३२ ॥   
ताश्च शक्त्य उद्दण्डाः स्फुरिताट्टहसस्वनाः  ।  
देदीप्यमानशस्त्राभाः समयुध्यन्त दानवैः  ॥ ब्न्द्प्_३,२२।३३ ॥   
शक्तीनां दानवानां च संशोभितजगत्त्रयः  ।  
समवर्तत सङ्ग्रामो धूलिग्रामतताम्बरः  ॥ ब्न्द्प्_३,२२।३४ ॥   
रथवंशेषु मूर्च्छन्त्यः करिकण्ठैः प्रपञ्चिताः  ।  
अश्वनिःश्वासविक्षिप्ता धूलयः रवं प्रपेदिरे  ॥ ब्न्द्प्_३,२२।३५ ॥   
तमापतन्तमालोक्य दशाक्षौहिणिकावृतम्  ।  
सम्पत्सरस्वती क्रोधादभिदुद्राव सङ्गरे  ॥ ब्न्द्प्_३,२२।३६ ॥   
सम्पत्करीसमानाभिः शक्तिभिः समधिष्ठिताः  ।  
अश्वाश्च दन्तिनो मत्ता व्यमर्दन्दानत्रीं चमुम्  ॥ ब्न्द्प्_३,२२।३७ ॥   
अन्योन्यतुमुले युद्धे जाते किलिकिलारवे  ।  
धूलीषु धूयमानासु ताड्यमानासु भेरिषु  ॥ ब्न्द्प्_३,२२।३८ ॥   
इतस्ततः प्रववृधे रक्तसिन्धुर्महीयसी  ।  
शक्तिभिः पात्यमानानां दानवानां सहस्रशः  ॥ ब्न्द्प्_३,२२।३९ ॥   
ध्वजानि लुठितान्यासन्विलूनानि शिलीमुखैः  ।  
विस्रस्ततत्तच्छिह्नानि समं छत्रकदम्बकैः  ॥ ब्न्द्प्_३,२२।४० ॥   
रक्तारुणायां युद्धोर्व्यां पतितैश्छत्रमण्डलैः  ।  
आलम्बि तुलना सन्ध्यारक्ताभ्रहिमरोचिषा  ॥ ब्न्द्प्_३,२२।४१ ॥   
ज्वालाकपालः कल्पाग्निरिव चारुपयोनिधौ  ।  
दैत्यसैन्यानि निवहाः शक्तीनां पर्यवारयन्  ॥ ब्न्द्प्_३,२२।४२ ॥   
शक्तिच्छन्दोज्ज्वलच्छस्त्रधारानिष्कृत्तकन्धराः  ।  
दानवानां रणतले निपेतुर्मुण्डराशयः  ॥ ब्न्द्प्_३,२२।४३ ॥   
दष्टौष्ठैर्भ्रुकुटीक्रूरैः क्रोधसंरक्तलोचनैः  ।  
मुण्डैरखण्डमभवत्सङ्ग्रामधरणीतलम्  ॥ ब्न्द्प्_३,२२।४४ ॥   
एवं प्रवृत्ते समये जगच्चक्रभयङ्करे  ।  
शक्तयो भृशसङ्क्रुद्धा दैत्यसेनाममर्दयन्  ॥ ब्न्द्प्_३,२२।४५ ॥   
इतस्ततः शक्तिशस्त्रैस्ताडिता मूर्च्छिता इति  ।  
विनेशुर्दानवास्तत्र सम्पद्देवीबलाहताः  ॥ ब्न्द्प्_३,२२।४६ ॥   
अथ भग्नं समाश्वास्य निजं बलमरिन्दमः  ।  
उष्ट्रमारुह्य सहसा दुर्मदो ऽभ्यद्रवच्चमुम्  ॥ ब्न्द्प्_३,२२।४७ ॥   
दीर्घग्रीवः समुन्नद्धः पृष्ठे निष्ठुरतोदनः  ।  
अधिष्ठितो दुर्मदेन वाहनोष्ट्रश्चचाल ह  ॥ ब्न्द्प्_३,२२।४८ ॥   
तमुष्ट्रवाहनं दुष्टमन्वीयुः क्रुद्धचेतसः  ।  
दानावनश्वसत्सर्वान्भीताञ्छक्तियुयुत्सया  ॥ ब्न्द्प्_३,२२।४९ ॥   
अवाकिरद्दिशो भल्लैरुल्लसत्फलशालिभिः  ।  
सम्पत्करीचमूचक्रं वनं वार्भिरिवाम्बुदः  ॥ ब्न्द्प्_३,२२।५० ॥   
तेन दुःसहसत्त्वेन ताडिता बहुभिः शरैः  ।  
स्तम्भितेवाभवत्सेना सम्पत्कर्याः क्षणं रणे  ॥ ब्न्द्प्_३,२२।५१ ॥   
अथ क्रोधारुणं चक्षुर्दधाना सम्पदम्बिका  ।  
रणकोलाहलगजमारूढायुध्यतामुना  ॥ ब्न्द्प्_३,२२।५२ ॥   
आलोलकङ्कणक्वाणरमणीयतरः करः  ।  
तस्याश्चाकृष्य कोदण्डमौर्वीमाकर्णमाहवे  ॥ ब्न्द्प्_३,२२।५३ ॥   
लघुहस्ततयापश्यन्नाकृष्टन्न च मोक्षणम्  ।  
ददृशे घनुषश्चक्रं केवलं शरधारणे  ॥ ब्न्द्प्_३,२२।५४ ॥   
आश्वर्काबरसम्पर्कस्फुटप्रतिफलत्फलाः  ।  
शराः सम्पत्करीचापच्युताः समदहन्नरीन्  ॥ ब्न्द्प्_३,२२।५५ ॥   
दुर्मदस्याथ तस्याश्च समभूद्युद्धमुद्धतम्  ।  
अभूदन्योन्यसङ्घट्टाद्विस्फुलिङ्गशिलीमुखैः  ॥ ब्न्द्प्_३,२२।५६ ॥   
प्रथमं प्रसृतैर्बाणैः सम्पद्देवीसुरद्विषोः  ।  
अन्धकारः समभवत्तिरस्कुर्वन्नहस्करम्  ॥ ब्न्द्प्_३,२२।५७ ॥   
तदन्तरे च बाणानामतिसङ्घट्टयोनयः  ।  
विष्फुलिङ्गा विदधिरे दधिरे भ्रमचातुरीम्  ॥ ब्न्द्प्_३,२२।५८ ॥   
तयाधिरूढः संश्रोण्यारणकोलाहलः करी  ।  
पराक्रमं बहुविधं दर्शयामास सङ्गरे  ॥ ब्न्द्प्_३,२२।५९ ॥   
करेण कतिचिद्दैत्यान्पादघातेन कांश्चन  ।  
उदग्रदन्तमुसलघातैरन्यांश्च दानवान्  ॥ ब्न्द्प्_३,२२।६० ॥   
वालकाण्डहतैरन्यान्फेत्कारैरपरान्रिपून्  ।  
गात्रव्यामर्द्दनैरन्यान्नखघातैस्तथापरान्  ॥ ब्न्द्प्_३,२२।६१ ॥   
पृथुमानाभिघातेन कांश्चिद्दैत्यन्व्यमर्दयत्  ।  
चतुरं चरितं चक्रे सम्पद्देवीमतङ्गजः  ॥ ब्न्द्प्_३,२२।६२ ॥   
सुदुर्मदः क्रुधा रक्तो दृढेनैकेन पत्रिणा  ।  
सम्पत्करीमुकुटगं मणिमेकमपाहरत्  ॥ ब्न्द्प्_३,२२।६३ ॥   
अथ क्रोधारुणदृशा तया मुक्तैः शिलीमुखैः  ।  
विक्षतो वक्षसि क्षिप्रं दुर्मदो जीवितं जहौ  ॥ ब्न्द्प्_३,२२।६४ ॥   
ततः किलकिला रावं कृत्वा शक्तिचमूवरैः  ।  
तत्सैनिकवरास्त्वन्ये निहता दानवोत्तमाः  ॥ ब्न्द्प्_३,२२।६५ ॥   
हतावशिष्टा दैत्यास्तु शक्तिबाणैः खिलीकृताः  ।  
पलायिता रणक्षोण्याः शून्यकं पुरमाश्रयन्  ॥ ब्न्द्प्_३,२२।६६ ॥   
तद्वृत्तान्तमथाकर्ण्य सङ्क्रुद्धो दानवेश्वरः  ॥ ब्न्द्प्_३,२२।६७ ॥   
प्रचण्डेन प्रभावेण दीप्यमान इवात्मनि  ।  
स पस्पर्श नियुद्धाय खड्गमुग्रविलोचनः  ।  
कुटिलाक्षं निकटगं बभाषे पृतनापतिम्  ॥ ब्न्द्प्_३,२२।६८ ॥   
कथं सा दुष्टवनिता दुर्मदं बलशालिनम्  ।  
निपातितवती युद्धे कष्ट एव विधेः क्रमः  ॥ ब्न्द्प्_३,२२।६९ ॥   
न सुरेषु न यक्षेषु नोरगेन्द्रेषु यद्बलम्  ।  
अभूत्प्रतिहतं सो ऽपि दुर्मदो ऽबलया हतः  ॥ ब्न्द्प्_३,२२।७० ॥   
तां दुष्टवनितां जेतुमाक्रष्टुं च कचं हठात्  ।  
सेनापतिं कुरण्डाख्यं प्रेषयाहवदुर्मदम्  ॥ ब्न्द्प्_३,२२।७१ ॥   
एति सम्प्रोषितस्तेन कुटिलाक्षो महापलम्  ।  
कुरण्डं चण्डदोर्द्दण्डमाजुहाव प्रभोः पुरः  ॥ ब्न्द्प्_३,२२।७२ ॥   
स कुरण्डः समागत्य प्रणाम स्वामिने ऽदिशत्  ।  
उवाच कुटिलाक्षस्तं गच्छ सज्जय सैनिकान्  ॥ ब्न्द्प्_३,२२।७३ ॥   
मायायां चतुरो ऽसि त्वं चित्रयुद्धविशारद  ।  
कूटयुद्धे च निपुणस्तां स्त्रियं परिमर्दय  ॥ ब्न्द्प्_३,२२।७४ ॥   
इति स्वामिपुरस्तेन कुटिलाक्षेण देशितः  ।  
निर्जगाम पुरात्तूर्णं कुरण्डश्चण्डविक्रमः  ॥ ब्न्द्प्_३,२२।७५ ॥   
विंशत्यक्षौहिणीभिश्च समन्तात्परिवारितः  ।  
मर्दयन्स महीगोलं हस्तिवाजिपदातिभिः  ।  
दुर्मदस्याग्रजश्चण्डः कुरण्डः समरं ययौ  ॥ ब्न्द्प्_३,२२।७६ ॥   
दूलीभिस्तुमुलीकुर्वन्दिगन्तं धीरमानसः  ।  
शोकरोषग्रहग्रस्तो जवनाश्वगतो ययौ  ॥ ब्न्द्प्_३,२२।७७ ॥   
शार्ङ्गं धनुः समादाय घोरटङ्कारमुत्स्वनम्  ।  
ववर्ष शरधारभिः सम्पत्कर्या महाचमूम्  ॥ ब्न्द्प्_३,२२।७८ ॥   
पापे मदनुजं हत्वा दुर्मदं युद्धदुर्मदम्  ।  
वृथा वहसि विक्रान्तिलवलेशं महामदम्  ॥ ब्न्द्प्_३,२२।७९ ॥   
इदानीं चैव भवतीमेतैर्नाराचमण्डलैः  ।  
अन्तकस्य पुरीमत्र प्रापयिष्यामि पश्य माम्  ॥ ब्न्द्प्_३,२२।८० ॥   
अतिहृद्यमतिस्वादु त्वद्वपुर्बिलनिर्गतम्  ।  
अपूर्वमङ्गनारक्तं पिबन्तु रणपूतनाः  ॥ ब्न्द्प्_३,२२।८१ ॥   
ममानुजवधोत्थस्य प्रत्यवायस्य तत्फलम्  ।  
अधुना भोक्ष्यसे दुष्टे पश्य मे भुजयोर्बलम्  ॥ ब्न्द्प्_३,२२।८२ ॥   
इति सन्तर्जयन्सम्पत्करीं करिवरस्थिताम्  ।  
सैन्यं प्रोत्साहयामास शक्तिसेनाविमर्दने  ॥ ब्न्द्प्_३,२२।८३ ॥   
अथ तां पृतनां चण्डी कुरण्डस्य महौजसः  ।  
विमर्दयितुमुद्युक्ता स्वसैन्यं प्रोदसीसहत्  ॥ ब्न्द्प्_३,२२।८४ ॥   
अपुर्वाहवसञ्जातकौतुकाथ जगाद ताम्  ।  
अश्वरूढा समागत्य सस्नेहार्द्रमिदं वचः  ॥ ब्न्द्प्_३,२२।८५ ॥   
सखि सम्पत्करि प्रीत्या मम वाणी निशम्यतम्  ।  
अस्य युद्धमिदं देहि मम कर्तुं गुणोत्तरम्  ॥ ब्न्द्प्_३,२२।८६ ॥   
क्षणं सहस्व समरे मयैवैष नियोत्स्यते  ।  
याचितासि सखित्वेन नात्र संशयमाचर  ॥ ब्न्द्प्_३,२२।८७ ॥   
इति तस्या वचः श्रुत्वा सम्पद्देव्या शुचिस्मिता  ।  
निवर्तयामास चमूङ्कुरुण्डाभिमुखोत्थिताम्  ॥ ब्न्द्प्_३,२२।८८ ॥   
अथ बालार्कवर्णाभिः शक्तिभिः समधिष्ठिताः  ।  
तरङ्गा इव सैन्याब्धेस्तुरङ्गा वातरंहसः  ॥ ब्न्द्प्_३,२२।८९ ॥   
खरैः खुरपुटैः क्षोणीमुल्लिखन्तो मुहुर्मुहुः  ।  
पेतुरेकप्रवाहेण कुरण्डस्य चमूमुखे  ॥ ब्न्द्प्_३,२२।९० ॥   
वल्गाविभागकृत्येषु संवर्तनविवर्तने  ।  
घतिभेदेषु चारेषु पञ्चधा खुरपातने  ॥ ब्न्द्प्_३,२२।९१ ॥   
प्रोत्साहने च सञ्ज्ञाभिः करपादाग्रयोनिभिः  ।  
चतुराभिस्तुरङ्गस्य हृदयज्ञाभिराहवे  ॥ ब्न्द्प्_३,२२।९२ ॥   
अश्वारूढाम्बिकासैन्यशक्तिभिः सह दानवाः  ।  
प्रोत्साहिताः कुरण्डेन समयुध्यन्त दुर्मदाः  ॥ ब्न्द्प्_३,२२।९३ ॥   
एवं प्रवृत्ते समरे शक्तीनां च सुरद्विषाम्  ।  
अपराजितनामानं हयमारुह्य वेगिनम्  ।  
अभ्यद्रवद्दुराचारमश्वारूढाः कुरण्डकम्  ॥ ब्न्द्प्_३,२२।९४ ॥   
प्रचलद्वेणिसुभगा शरच्चन्द्रकलोज्ज्वला  ।  
सन्ध्यानुरक्तशीतांशुमण्डलीसुन्दरानना  ॥ ब्न्द्प्_३,२२।९५ ॥   
स्मयमानेव समरे गृहीतमणिकार्मुका  ।  
अवाकिरच्छरासारैः कुरण्डं तुरगानना  ॥ ब्न्द्प्_३,२२।९६ ॥   
तुरगारूढयोत्क्षिप्ताः समाक्रामन्दिगन्तरान्  ।  
दिशो दश व्यानशिरे रुक्मपुङ्खाः शिलीमुखाः  ॥ ब्न्द्प्_३,२२।९७ ॥   
दुर्मदस्याग्रजः क्रुद्धः कुरण्डश्चण्डविक्रमः  ।  
विशिखैः शार्ङ्गनिष्ठ्यूतैरश्वारूढा मवाकिरत्  ॥ ब्न्द्प्_३,२२।९८ ॥   
चण्डैः खुरपुटैः सैन्यं खण्डयन्नतिवेगतः  ।  
अश्वारूढातुरङ्गो ऽपि मर्दयामास दानवान्  ॥ ब्न्द्प्_३,२२।९९ ॥   
तस्या हेषारवाद्दूरमुत्पाताम्बुधिनिःस्वनः  ।  
अमूर्च्छयन्ननेकानि तस्यानीतानि वैरिणः  ॥ ब्न्द्प्_३,२२।१०० ॥   
इतस्ततः प्रचलितैर्दैत्यचक्रे हयासना  ।  
निजं पाशायुधं दिव्यं मुमोच ज्वलिताकृति  ॥ ब्न्द्प्_३,२२।१०१ ॥   
तस्मात्पाशात्कोटिशो ऽन्ये पाशा भुजगभीषणाः  ।  
समस्तमपि तत्सैन्यं बद्ध्वाबद्ध्वा व्यमूर्छयन्  ॥ ब्न्द्प्_३,२२।१०२ ॥   
थ सैनिकबन्धेन क्रुद्धः स च कुरण्डकः  ।  
सरेणैकेन चिच्छेद तस्या मणिधनुर्गुणम्  ॥ ब्न्द्प्_३,२२।१०३ ॥   
छिन्नमौर्वि धनुस्त्यक्त्वा भृशङ्क्रुद्धा हयासना  ।  
अङ्कुशं पातयामास तस्य वक्षसि दुर्मतेः  ॥ ब्न्द्प्_३,२२।१०४ ॥   
तेनाङ्कुशेन ज्वलता पीतजीवितशोणितः  ।  
कुरण्डो न्यपतद्भूमौ वज्ररुग्ण इव द्रुमः  ॥ ब्न्द्प्_३,२२।१०५ ॥   
तदङ्कुशविनिष्ठ्यूताः पुतनाः काश्चिदुद्भटाः  ।  
तत्सैन्यं पाशनिष्यन्दं भक्षयित्वा क्षयं गताः  ॥ ब्न्द्प्_३,२२।१०६ ॥   
इत्थं कुरुण्डे निहते विंशत्यक्षौहिणीपतौ  ।  
हतावशिष्टास्ते दैत्याः प्रपलायन्त वै द्रुतम्  ॥ ब्न्द्प्_३,२२।१०७ ॥   
कुरण्डं सानुजं युद्धे शक्तिसैन्यैर्निपातितम्  ।  
श्रुत्वा शून्यकनाथो ऽपि निशश्वास भुजङ्गवत्  ॥ ब्न्द्प्_३,२२।१०८ ॥   
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने दुर्मदकुरण्डवधो नाम द्वाविंशो ऽध्यायः  
  
  
_____________________________________________________________  
  
अथाश्वरूढया क्षिप्ते कुरण्डे भण्डदानवः  ।  
कुटिलाक्षमिदं प्रोचे पुनरेव युयुत्सया  ॥ ब्न्द्प्_३,२३।१ ॥   
स्वप्ने ऽपि यन्न सम्भाव्यं यन्न श्रुतमितः पुरा  ।  
यच्च नो शङ्कितं चित्ते तदेतत्कष्टमागतम्  ॥ ब्न्द्प्_३,२३।२ ॥   
कुरण्डदुर्मदौ सत्त्वशालिनौ भ्रातरौ हितौ  ।  
दुष्टदास्याः प्रभावो ऽयं मायाविन्या महत्तरः  ॥ ब्न्द्प्_३,२३।३ ॥   
इतः परं करङ्कादीन्पञ्चसेनाधिनायकान्  ।  
शतमक्षौहिणीनां च प्रस्थापय रणाङ्गणे  ॥ ब्न्द्प्_३,२३।४ ॥   
ते युद्धदुर्मदाः शूराः सङ्ग्रामेषु तनुत्यजः  ।  
सर्वथैव विजेष्यन्ते दुर्विदग्धविलासिनीम्  ॥ ब्न्द्प्_३,२३।५ ॥   
इति भण्डवचः श्रुत्वा भृशं चत्वरयान्वितः  ।  
कुटिलाक्षः करङ्कादीनाजुहाव चमूपतीन्  ॥ ब्न्द्प्_३,२३।६ ॥   
ते स्वामिनं नमस्कृत्य कुटिलाक्षेण देशिताः  ।  
अग्नौ प्रविष्णव इव क्रोधान्धा निर्ययुः पुरात्  ॥ ब्न्द्प्_३,२३।७ ॥   
तेषां प्रयाणनिःसाणरणितं भृशदुःसहम्  ।  
आकर्ण्य दिग्गजास्तूर्णं शीर्णकर्णा जुघूर्णिरे  ॥ ब्न्द्प्_३,२३।८ ॥   
शतमक्षौहिणीनां च प्राचलत्केतुमालकम्  ।  
उत्तरङ्गतुरङ्गादि बभौ मत्तमतङ्गजम्  ॥ ब्न्द्प्_३,२३।९ ॥   
ह्रेषमाणहयाकीर्णं क्रन्दद्भटकुलोद्भवम्  ।  
बृंहमाणगजं गर्जद्रथयक्रं चचाल तत्  ॥ ब्न्द्प्_३,२३।१० ॥   
चक्रनेमिहतक्षोणीरेणुक्षपितरोचिषा  ।  
बभूवे तुहिनासारच्छन्नेनेव विवस्वता  ॥ ब्न्द्प्_३,२३।११ ॥   
धूलीमयमिवाशेषमभवद्विश्वमण्डलम्  ।  
क्वचिच्छब्दमयं चैव निःसाणकठिनस्वनैः  ॥ ब्न्द्प्_३,२३।१२ ॥   
उद्भूतैर्धूलिकाजालैराक्रान्ता दैत्यसैनिकाः  ।  
इयत्तयातः सेनायाः सङ्ख्यापि परिभाविता  ॥ ब्न्द्प्_३,२३।१३ ॥   
ध्वजा बहुविधाकारा मीनव्यालादिचित्रिताः  ।  
प्रचेलुर्धूलिकाजाले मत्स्या इव महोदधौ  ॥ ब्न्द्प्_३,२३।१४ ॥   
तानापतत आलोक्य ललितासैनिकं प्रति  ।  
वित्रेसुरमराः सर्वे शक्तीनां भङ्गशङ्कया  ॥ ब्न्द्प्_३,२३।१५ ॥   
ते करङ्कमुखाः पञ्च सेनापतय उद्धताः  ।  
सर्पिणीं नाम समरे मायां चक्रुर्महीयसीम्  ॥ ब्न्द्प्_३,२३।१६ ॥   
तैः समुत्पतिता दुष्टा सर्पिणी रमशाम्बरी  ।  
धूम्रवर्णा च धूम्रोष्ठी धूम्रवर्मपयोधरा  ॥ ब्न्द्प्_३,२३।१७ ॥   
महोदधिरिवात्यन्तं गम्भीरकुहरोदरी  ।  
पुरश्चचाल शक्तीनान्त्रासयन्ती मनो रणे  ॥ ब्न्द्प्_३,२३।१८ ॥   
कद्रूरिवापरा दुष्टा बहुसर्पविभूषणा  ।  
सर्पाणामुद्भवस्थानं मायामयशरीरिणाम्  ॥ ब्न्द्प्_३,२३।१९ ॥   
सेनापतीनां नासीरे वेल्लयन्तीमहीतले  ।  
वेल्लितं बहुधा चक्रे घोरारावविराविणी  ॥ ब्न्द्प्_३,२३।२० ॥   
तथैव मायया पूर्वं ते ऽसुरेद्रा व्यजीजयन्  ।  
करङ्काद्या दुरात्मानः पञ्चपञ्चत्त्वकामुकाः  ॥ ब्न्द्प्_३,२३।२१ ॥   
अथ प्रववृते युद्धं शक्तीनाममरद्रुहाम्  ।  
अन्योन्यवीरभाषाभिः प्रोत्साहितघनक्रुधाम्  ॥ ब्न्द्प्_३,२३।२२ ॥   
अत्यन्तसङ्कुलतया न विज्ञातपरस्पराः  ।  
शक्तयो दानवश्चैव प्रजहुः शस्त्रपाणयः  ॥ ब्न्द्प्_३,२३।२३ ॥   
अन्योन्यशस्त्रसङ्घट्टसमुत्थितहुताशने  ।  
प्रवृत्तविशिखस्रोतःप्रच्छन्नहरिदन्तरे  ॥ ब्न्द्प्_३,२३।२४ ॥   
बहुरक्तनदीपूरह्रियमाणमतङ्गजे  ।  
मांसकर्दमनिर्मग्ननिष्पन्दरथमण्डले  ॥ ब्न्द्प्_३,२३।२५ ॥   
विकीर्णकेशशैवालविलसद्रक्तनिर्झरे  ।  
अतिनिष्ठुरविध्वंसि सिंहनादभयङ्करे  ॥ ब्न्द्प्_३,२३।२६ ॥   
रजो ऽन्धकारतु मुले राक्षसीतृप्तिदायिनि  ।  
शस्त्रीशरणिविच्छिन्नदैत्यकण्ठोत्थितासृजि  ॥ ब्न्द्प्_३,२३।२७ ॥   
प्रवृत्ते घोरसङ्ग्रामे शक्तीनां च सुरद्विषाम्  ।  
अथस्वबलमादाय पञ्चभिः प्रेरिता सती  ।  
सर्पिणी बहुधा सर्पान्विससर्ज शरीरतः  ॥ ब्न्द्प्_३,२३।२८ ॥   
तक्षकर्केटकसमा वासुकिप्रमुखत्विषः  ।  
नानाविधवपुर्वर्णा नानादृष्टिभयङ्कराः  ॥ ब्न्द्प्_३,२३।२९ ॥   
नानाविधविषज्वालानिर्दग्धभुवनत्रयाः  ।  
दारदं वत्सनाभं च कालकूटमथापरम्  ॥ ब्न्द्प्_३,२३।३० ॥   
सौराष्ट्रं च विषं घोरं ब्रह्मपुत्रमथापरम्  ।  
प्रतिपन्नं शौक्लिकेयमन्यान्यपि विषाणि च  ॥ ब्न्द्प्_३,२३।३१ ॥   
व्यालैः स्वकीयवदनैर्विलोलरसनाद्वयैः  ।  
विकिरन्तः शक्तिसैन्ये विसम्रुः सर्पिणीतनोः  ॥ ब्न्द्प्_३,२३।३२ ॥   
धूम्रवर्णा द्विवदना सर्पा अतिभयङ्कराः  ।  
सर्पिण्या नयनद्वन्द्वा दुत्थिताः क्रोधदीपिताः  ॥ ब्न्द्प्_३,२३।३३ ॥   
पीतवर्णास्त्रिफणका दंष्ट्राभिर्विकटाननाः  ।  
सर्पिण्याः कर्णकुहरादुत्थिताः सर्पकोटयः  ॥ ब्न्द्प्_३,२३।३४ ॥   
अग्रेपुच्छे च वदनं धारयन्तः फणान्वितम्  ।  
आस्यादा नीलवपुषः सर्पिण्याः फणिनो ऽभवन्  ॥ ब्न्द्प्_३,२३।३५ ॥   
अन्यैश्च बलवर्णाश्च चतुर्वक्त्राश्चतुष्पदाः  ।  
नासिकाविवरात्तस्या उद्गता उग्ररोचिषः  ॥ ब्न्द्प्_३,२३।३६ ॥   
लम्बमानमहाचर्मावृत्तस्थूलपयोधरात्  ।  
नाभिकुण्डाच्च बहवो रक्तवर्णा भयानकाः  ॥ ब्न्द्प्_३,२३।३७ ॥   
हलाहलं वहन्तश्च प्रोत्थिताः पन्नगाधिपाः  ।  
विदशन्तः शक्तिसेनां दहन्तो विषवह्निभिः  ॥ ब्न्द्प्_३,२३।३८ ॥   
बध्नन्तो भोगपाशैश्च निघ्नन्तः फणमण्डलैः  ।  
अत्यन्तमाकुलां चक्रुर्ललितेशीचमूममी  ॥ ब्न्द्प्_३,२३।३९ ॥   
खण्ड्यमाना अपि मुहुः शक्तीनां शस्त्रकोटिभिः  ॥ ब्न्द्प्_३,२३।४० ॥   
उपर्युपरि वर्धन्ते सपिण्डप्रविसर्पिणः  ।  
नश्यन्ति बहवः सर्पा जायन्ते चापरे पुनः  ॥ ब्न्द्प्_३,२३।४१ ॥   
एकस्य नाशसमये बहवो ऽन्ये समुत्थिताः  ।  
मूलभूता यतो दुष्टा सर्पिणी न विनश्यति  ॥ ब्न्द्प्_३,२३।४२ ॥   
अतस्तत्कृतसर्पाणां नाशे सर्पान्तरोद्भवः  ।  
ततश्चशक्तिसैन्यानां शरीराणि विषानलैः  ॥ ब्न्द्प्_३,२३।४३ ॥   
दह्यमानानि दुःखेन विप्लुतान्यभवन्रणे  ।  
किङ्कर्तव्यविमूढेषु शक्तिचक्रेषु भोगिभिः  ॥ ब्न्द्प्_३,२३।४४ ॥   
पराक्रमं बहुविधं चक्रुस्ते पञ्च दानवाः  ।  
करीन्द्री गर्दभशतैर्युक्तं स्यन्दनमास्थितः  ॥ ब्न्द्प्_३,२३।४५ ॥   
चक्रेण तीक्ष्णधारेण शक्तिसेनाममर्दयत्  ।  
वज्रदन्ताभिधश्चान्यो भण्डदैत्यचमूपतिः  ॥ ब्न्द्प्_३,२३।४६ ॥   
वज्रबाणाभिघातेन होष्ट्रतो हि रणं व्यधात्  ।  
अथ वज्रमुखश्चैव चक्रिवन्तं महत्तरम्  ॥ ब्न्द्प्_३,२३।४७ ॥   
आरुह्य कुन्तधाराभिः शक्तिचक्रममर्दयत्  ।  
वज्रदन्ताभिधानो ऽन्यश्चमूनामधिपो बली  ॥ ब्न्द्प्_३,२३।४८ ॥   
गृध्रयुग्मरथारूढः प्रजहार शिलीमुखैः  ।  
तैः सेनापतिभिर्दुष्टैः प्रोत्साहितमथाहवे  ॥ ब्न्द्प्_३,२३।४९ ॥   
शतमक्षौहिणीनां च निपपातैकहेलया  ।  
सर्पिणी च दुराचारा बहुमायापरिग्रहा  ॥ ब्न्द्प्_३,२३।५० ॥   
क्षणेक्षणे कोटिसङ्ख्यान्विससर्ज फणाधरान्  ।  
तथा विकलितं सैन्यमवलोक्य रुषाकुला  ॥ ब्न्द्प्_३,२३।५१ ॥   
नकुली गरुडारूढा सा पपात रणाजिरे  ।  
प्रतप्तकनकप्रख्या ललितातालुसम्भवा  ॥ ब्न्द्प्_३,२३।५२ ॥   
समस्तवाङ्मयाकारा दन्तैर्वज्रमयैर्युता  ।  
सर्पिण्यभिमुखं तत्र विससर्ज निजं बलम्  ॥ ब्न्द्प्_३,२३।५३ ॥   
तयाधिष्ठिततुङ्गांसः पक्षविक्षिप्तभूधरः  ।  
गरुडः प्राचलद्युद्धे सुमेरुरिव जङ्गमः  ॥ ब्न्द्प्_३,२३।५४ ॥   
सर्पिणीमायया जातान्सर्पान्दृष्ट्वा भयानकान्  ।  
क्रोधरक्तेक्षणं व्यात्तं नकुली विदधे मुखम्  ॥ ब्न्द्प्_३,२३।५५ ॥   
अथ श्रीनकुलीदेव्या द्वात्रिंशद्दन्तकोटयः  ।  
द्वात्रिंशत्कोटयो जाता नकुलाः कनकप्रभाः  ॥ ब्न्द्प्_३,२३।५६ ॥   
इतस्ततः खण्डयन्तः सर्पिणीसर्पमण्डलम्  ।  
निजदंष्ट्राविमर्देन नाशयन्तश्च तद्विषम्  ।  
व्यभ्रमन्समरे घोरे विषघ्नाः स्वर्णबभ्रवः  ॥ ब्न्द्प्_३,२३।५७ ॥   
उत्कर्णाः क्रोध सम्पर्काद्धूनिताशेषलोमकाः  ।  
उत्फुल्ला नकुला व्यात्तवदना व्यदशन्नहीन्  ॥ ब्न्द्प्_३,२३।५८ ॥   
एकैकमायासर्पस्य बभ्रुरेकैक उद्गतः  ।  
तीक्ष्णदन्तनिपातेन खण्डयामास विग्रहम्  ॥ ब्न्द्प्_३,२३।५९ ॥   
भोगिभोगसृतै रक्तैः सृक्किणी शोणतां गते  ।  
लिहन्तो नकुला जिह्वापल्लवैः पुप्लुवुर्मृधे  ॥ ब्न्द्प्_३,२३।६० ॥   
नकुलैर्दश्यमानानामत्यन्तचटुलं वपुः  ।  
मुहुः कुण्डलितैर्भोगैः पन्नगानां व्यचेष्टत  ॥ ब्न्द्प्_३,२३।६१ ॥   
नकुलावलिदष्टानां नष्टासूनां फणाभृताम्  ।  
फणाभरसमुत्कीर्णा मणयो व्यरुचन्रणे  ॥ ब्न्द्प्_३,२३।६२ ॥   
नकुलाघातसंशीर्णफणाचक्रैर्विनिर्गतैः  ।  
फणयस्तन्महाद्रोहवह्विज्वाला इवाबभुः  ॥ ब्न्द्प्_३,२३।६३ ॥   
एवम्प्रकारतो बभ्रुमण्डलैरवखण्डिते  ।  
मायामये सर्पजाले सर्पिणी कोपमादधे  ॥ ब्न्द्प्_३,२३।६४ ॥   
तया सह महद्युद्धं कृत्वा सा नकुलेश्वरी  ।  
गारुडास्त्रमतिक्रूरं समाधत्त शिलीमुखे  ॥ ब्न्द्प्_३,२३।६५ ॥   
तद्गारुडास्त्रमुद्दामज्वालादीपितदिङ्मुखम्  ।  
प्रविश्य सर्पिणीदेहं सर्पमायां व्यशोषयत्  ॥ ब्न्द्प्_३,२३।६६ ॥   
मायाशक्तोर्विनाशेन सर्पिणी विलयं गता  ।  
क्रोधं च तद्विनाशेन प्राप्ताः पञ्च चमूवराः  ॥ ब्न्द्प्_३,२३।६७ ॥   
यद्बलेन सुरान्सर्वान्सेनान्यस्ते ऽवमेनिरे  ।  
सा सर्पिणी कथाशेषं नीता नकुलवीर्यतः  ॥ ब्न्द्प्_३,२३।६८ ॥   
अतःस्वबलनाशेन भृशं क्रुद्धाश्चमूचराः  ।  
एकोद्यमेन शस्त्रौघैर्नकुलीं तामवाकिरन्  ॥ ब्न्द्प्_३,२३।६९ ॥   
एकैव सा तार्क्ष्यरथा पञ्चभिः पृतनेश्वरी  ।  
लघुहस्ततया युद्धे चक्रे वै शस्त्रवर्षिणी  ॥ ब्न्द्प्_३,२३।७० ॥   
पट्टिशैर्मुसलैश्चैव भिन्दिपालैः सहस्रशः  ।  
वज्रसारमयैर्दन्तैर्व्यदशन्मर्म सीमसु  ॥ ब्न्द्प्_३,२३।७१ ॥   
ततो हाहारुतं घोरं कुर्वाणा दैत्यकिङ्कराः  ।  
उदग्रदंशनकुलैर्नकुलैराकुलीकृताः  ॥ ब्न्द्प्_३,२३।७२ ॥   
उत्पत्य गगनात्केचिद्घोरचीत्कार कारिणः  ।  
देशन्तस्तद्द्विषां सैन्य सकुलाः प्रज्वलक्रुधः  ॥ ब्न्द्प्_३,२३।७३ ॥   
कर्णेषु दष्ट्वा नासायामन्ये दष्टाः शिरस्तटे  ।  
पृष्ठतो प्यदशन्केचिदा गत्य व्याकृतक्रियाः  ॥ ब्न्द्प्_३,२३।७४ ॥   
विकलाश्छिन्नवर्माणो भयविस्रस्तशस्त्रिकाः  ।  
नकुलैरभिभूतास्ते न्यपतन्नमरद्रुहः  ॥ ब्न्द्प्_३,२३।७५ ॥   
केचित्प्रविश्यनकुला व्यात्तान्यास्यानि वैरिणाम्  ।  
भोगिभोगानि वाकृष्य व्यदशन्रसनातलम्  ॥ ब्न्द्प्_३,२३।७६ ॥   
अन्ये कर्णेषु नकुलाः प्राविशन्देववैरिणाम्  ।  
सूक्ष्मरूपा विशन्तिस्म नानारन्ध्राणि बभ्रवः  ॥ ब्न्द्प्_३,२३।७७ ॥   
इति तैरभिभूतानि नकुलैरवलोकयन्  ।  
निजसैन्यानि दीनानि करङ्कः कोपमास्थितः  ॥ ब्न्द्प्_३,२३।७८ ॥   
अन्ये ऽपि च चमूनाथा लघुहस्ता महाबलाः  ॥ ब्न्द्प्_३,२३।७९ ॥   
प्रतिबभ्रु शरस्तोमान्ववृषुर्वारिदा इव  ।  
दैत्यसैन्यपतिप्रौढ कोदडोत्थाः शिलीमुखाः  ।  
बभ्रूणां दन्तकोटीषु कठोरघट्टनं व्यधुः  ॥ ब्न्द्प्_३,२३।८० ॥   
चमूपतिशख्यूहैराहतेभ्यः परःशतैः  ।  
बभ्रूणां वज्रदतेभ्यो निश्चक्राम हुताशनः  ।  
पञ्चापि ते चमूनाथविसृष्टैरेकहेलया  ॥ ब्न्द्प्_३,२३।८१ ॥   
स्फुरत्फलैः शरकुलैर्बभ्रुसेनां व्यमर्दयत्  ।  
इतस्ततश्चमूनाथविक्षिप्तशरकोटिभिः  ।  
विशीर्णगात्रा नकुला नकुलीं पर्यवारयन्  ॥ ब्न्द्प्_३,२३।८२ ॥   
अथ सा नकुली वाणी वाङ्मयस्यैकनायिका  ।  
नकुलानां परावृत्त्या महान्तं रोषमाश्रिता  ॥ ब्न्द्प्_३,२३।८३ ॥   
अक्षीणनकुलं नाम महास्त्रं सर्वतोमुखम्  ।  
वह्निज्वालापरीताग्रं सन्दधे शार्ङ्गधन्वनि  ॥ ब्न्द्प्_३,२३।८४ ॥   
तदस्त्रतो विनिष्ठ्यूता नकुलाः कोटिसङ्ख्याकाः  ।  
वज्राङ्गा वज्रलोमानो वज्रदंष्ट्रा महाजवा  ॥ ब्न्द्प्_३,२३।८५ ॥   
वज्रसाराश्च निबिडा वज्रजाल भयङ्करा  ।  
वज्राकारैर्नशैस्तूर्ण दारयन्तो महीतलम्  ॥ ब्न्द्प्_३,२३।८६ ॥   
वज्ररत्नप्रकाशेन लोचनेनापि शोभिताः  ।  
वज्रसम्पातसदृशा नासाचीत्कार कारिणः  ॥ ब्न्द्प्_३,२३।८७ ॥   
मर्दयन्ति सुरारातिसैन्यं दशनकोटिभिः  ।  
पराक्रमं बहुविधं तेनिरे ते निरेनसः  ॥ ब्न्द्प्_३,२३।८८ ॥   
एवं नकुलकोटीभिर् वज्रघोरैर्महाबलैः  ।  
विनष्टाः प्रत्यवयवं विनेशुर्दानवाधमाः  ॥ ब्न्द्प्_३,२३।८९ ॥   
एवं वज्रमयैर्बभुमण्डलैः शण्डिते बले  ॥ ब्न्द्प्_३,२३।९० ॥   
शताक्षौहिणिके सङ्ख्ये ते स्वमात्रावशेषिताः  ।  
अतित्रासेन रोषेण गृहीताश्च चमूवराः  ।  
सङ्ग्राममधिकं तेनुः समाकृष्टशरासनाः  ॥ ब्न्द्प्_३,२३।९१ ॥   
तैः समं बहुधा युद्धं तन्वाना नकुलेश्वरी  ।  
पट्टिशेन करङ्कस्य चिच्छेद कठिनं शिरः  ॥ ब्न्द्प्_३,२३।९२ ॥   
काकवाशितसुख्यानां चतुर्णामपि वैरिणाम्  ।  
उत्पत्योत्पत्य तार्क्ष्येण व्यलुनादसिना शिरः  ॥ ब्न्द्प्_३,२३।९३ ॥   
तादृशं लाघवं दृष्ट्वा नकुल्या श्यामलाम्बिका  ॥ ब्न्द्प्_३,२३।९४ ॥   
बहु मेने महासत्त्वां दुष्टासुरविनाशिनीम्  ।  
निजाङ्गदेवतत्त्वं च तस्यै श्यामाम्बिका ददौ  ॥ ब्न्द्प्_३,२३।९५ ॥   
लोकोत्तरे गुणे दृष्टे कस्य न प्रीतिसम्भवः  ।  
हतशिष्टा भीतभीता नकुलीशरणं गताः  ॥ ब्न्द्प्_३,२३।९६ ॥   
सापि तान्वीक्ष्य कृपया मा भैष्टेति विहस्य च  ।  
भवद्राज्ञे रणोदन्तमशेषं च निबोधत  ॥ ब्न्द्प्_३,२३।९७ ॥   
तयैवं प्रेषिताः शीघ्रं तदालोक्य रणक्षितिम्  ।  
मुदितास्ते पुनर्भीत्या शून्यकायां पलायिताः  ॥ ब्न्द्प्_३,२३।९८ ॥   
तदुदन्तं ततः श्रुत्वा भण्डश्चण्डो रुषाभवत्  ॥ ब्न्द्प्_३,२३।९९ ॥   
इति ब्रह्माण्डमहापुराणे उत्तरभागे ललितोपाख्याने करङ्कादिपञ्चसेनापतिवधो नाम त्रयोविंशो ऽध्यायः  
  
  
_____________________________________________________________  
  
  
  
हतेषु तेषु रोषान्धो निश्वसञ्छून्यकेश्वरः  ।  
कुजलाशमिति प्रोचे युयुत्साव्याकुलाशयः  ॥ ब्न्द्प्_३,२४।१ ॥   
भद्र सेनापते ऽस्माकमभद्रं समुपागतम्  ।  
करङ्काद्यश्चमूनाथाः कन्दलद्भुजविक्रमाः  ॥ ब्न्द्प्_३,२४।२ ॥   
सर्पिणीमायया सर्वगीर्वाणमदभञ्जनाः  ।  
पापीयस्या तया गूढमायया विनिपातिताः  ॥ ब्न्द्प्_३,२४।३ ॥   
बलाहकप्रभृतयः सप्त ये सैनिकाधिपाः  ।  
तानुदग्रभुजासत्त्वान्प्राहिणु प्रधनं प्रति  ॥ ब्न्द्प्_३,२४।४ ॥   
त्रिशतं चाक्षौहिणीनां प्रस्थापय सहैव तैः  ।  
ते मर्दयित्वा ललितासैन्यं मायापरायणाः  ॥ ब्न्द्प्_३,२४।५ ॥   
अये विजयमाहार्य सम्प्राप्स्यन्ति ममान्तिकम्  ।  
कीकसगर्भसञ्जातास्ते प्रचण्डपराक्रमाः  ॥ ब्न्द्प्_३,२४।६ ॥   
बलाहकमुखाः सप्त भ्रातरो जयिनः सदा  ।  
तेषामवश्यं विजयो भविष्यति रणाङ्गणे  ॥ ब्न्द्प्_३,२४।७ ॥   
इति भण्डासुरेणोक्तः कुटिलाक्षः समाह्वयत्  ।  
बलाहकमुखान्सप्त सेनानाथान्मदोत्कटान्  ॥ ब्न्द्प्_३,२४।८ ॥   
बलाहकः प्रथमतस्तस्मा त्सूचीमुखो ऽपरः  ।  
अन्यः फालमुखश्चैव विकर्णो विकटाननः  ॥ ब्न्द्प्_३,२४।९ ॥   
करालायुः करटकः सप्तैते वीर्यशालिनः  ।  
भण्डासुरं नमस्कृत्य युद्धकौतूहलोल्वणाः  ॥ ब्न्द्प्_३,२४।१० ॥   
कीकसासूनवः सर्वे भ्रातरो ऽन्योन्यमावृताः  ।  
अन्योन्यसुसहायाश्च निर्जगमुर्नगरान्तरात्  ॥ ब्न्द्प्_३,२४।११ ॥   
त्रिशाताक्षौहिणीसेनासेनान्यो ऽन्वगमंस्तदा  ।  
उल्लिखन्ति केतुजालैरम्बरे घनमण्डलम्  ॥ ब्न्द्प्_३,२४।१२ ॥   
घोरसङ्ग्रामिणीपादा घातैर्मर्दितभूतला  ।  
पिबन्ति धूलिकाजालैरशेषानपि सागरान्  ॥ ब्न्द्प्_३,२४।१३ ॥   
भेरीनिः साणतम्पोट्टपणवानकनिस्वनैः  ।  
नभोगुणमयं विश्वमादधानाः पदेपदे  ॥ ब्न्द्प्_३,२४।१४ ॥   
त्रिशताक्षौहिणीसेनां तां गृहीत्वा मदेद्धताः  ।  
प्रवेष्टुमिव विश्वस्मिन्कैकसेयाः प्रतस्थिरे  ॥ ब्न्द्प्_३,२४।१५ ॥   
धृतरोषारुणाः सूर्यमण्डलो द्दीप्तकङ्कटाः  ।  
उद्दीप्तशस्त्रभरणाश्चेलुर्द्दीप्तोर्ध्वकेशिनः  ॥ ब्न्द्प्_३,२४।१६ ॥   
सप्त लोकान्प्रमथितुं प्रोषिताः पूर्वमुद्धताः  ।  
भण्डासुरेण महता जगद्विजयकारिणा  ॥ ब्न्द्प्_३,२४।१७ ॥   
सप्तलोकविमर्देन तेन दृष्ट्वा महाबलाः  ।  
प्रोषिता ललितासैन्यं जेतुकामेन दुर्धिया  ॥ ब्न्द्प्_३,२४।१८ ॥   
ते पतन्तो रणतलमुच्चलच्छत्रपाणयः  ।  
शक्तिसेनामभिमुखं सक्रोधमभिदुद्रुवुः  ॥ ब्न्द्प्_३,२४।१९ ॥   
मुहुः किलकिलाराबैर्घोषयन्तो दिशो दश  ।  
देव्यास्तु सैनिकं यत्र तत्र ते जगमुरुद्धताः  ॥ ब्न्द्प्_३,२४।२० ॥   
सैन्यं च ललितादेव्याः सन्नद्धं शास्त्रभीषणम्  ।  
अभ्यमित्रीणमभवद्बद्धभ्रुकुटिनिष्ठुरम्  ॥ ब्न्द्प्_३,२४।२१ ॥   
पाशिन्यो मुसलिन्यश्च चक्रिण्यश्चापरा मुने  ।  
मुद्गरिण्यः पट्टिशिन्यः कोदण्डिन्यस्तथापराः  ॥ ब्न्द्प्_३,२४।२२ ॥   
अनेकाःशक्तयस्तीव्रा ललितासैन्यसङ्गताः  ।  
पिबन्त्य इव दैत्याब्धिं सान्निपेतुः सहस्रशः  ॥ ब्न्द्प्_३,२४।२३ ॥   
आयातायात हे दुष्टाः पापिन्यो वनिताधमाः  ।  
मायापरिग्रहैर्दूरं मोहयन्त्यो जडाशयान्  ॥ ब्न्द्प्_३,२४।२४ ॥   
नेष्यामो भवतीरद्य प्रेतनाथनिकेतनम्  ।  
श्वसद्भुजगसङ्काशैर्बाणैर त्यन्तभीषणैः  ।  
इति शक्तीर्भर्त्सयन्तो दानवाश्चक्रुराहवम्  ॥ ब्न्द्प्_३,२४।२५ ॥   
काचिच्चिच्छेद दैत्येन्द्रं कण्ठे पट्टिशपातनात्  ।  
तद्गलोद्गलितो रक्तपूर ऊर्ध्वमुखो ऽभवत्  ॥ ब्न्द्प्_३,२४।२६ ॥   
तत्र लग्ना बहुतरा गृध्रा मण्डलतां गताः  ।  
तैरेव प्रेतनाथस्य च्छत्रच्छविरुदञ्चिता  ॥ ब्न्द्प्_३,२४।२७ ॥   
काचिच्छक्तिः मुरारातिं मुक्तशक्त्यायुधं रणे  ।  
लूनतच्छक्तिनैकेन बाणेन व्यलुनीत च  ॥ ब्न्द्प्_३,२४।२८ ॥   
एका तु गजमारूढा कस्यचिद्दैत्यदुर्मतेः  ।  
उरःस्थले स्वकरिणा वप्राघातमशिक्षयत्  ॥ ब्न्द्प्_३,२४।२९ ॥   
काचित्प्रतिभटारूढं दन्तिनं कुम्भसीमनि  ।  
खड्गेन सहसा हत्वा गजस्य स्वप्रियं व्यधात्  ॥ ब्न्द्प्_३,२४।३० ॥   
करमुक्तेन चक्रेण कस्यचिद्देववैरिणः  ।  
धनुर्दण्डं द्विधा कृत्वा स्वभ्रुवोः प्रतिमां तनेत्  ॥ ब्न्द्प्_३,२४।३१ ॥   
शक्तिरन्या शरैः शातैः शातयित्वा विरोधिनः  ।  
कृपाणपद्मा रोमाल्यां स्वकीयायां मुदं व्यधात्  ॥ ब्न्द्प्_३,२४।३२ ॥   
काचिन्मुद्गरपातेन चूर्णयित्वा विरोधिनः  ।  
रथ्यक्रनितम्बस्य स्वस्य तेनातनोन्मुदम्  ॥ ब्न्द्प्_३,२४।३३ ॥   
रथकूबरमुग्रेण कस्यचिद्दानवप्रभोः  ।  
खड्गेन छिन्दती स्वस्य प्रियमुव्यास्ततान ह  ॥ ब्न्द्प्_३,२४।३४ ॥   
अभ्यन्तरं शक्तिसेना दैत्यानां प्रविवेश ह  ।  
प्रविवेश च दैत्यानां सेना शक्तिबलान्तरम्  ॥ ब्न्द्प्_३,२४।३५ ॥   
नीरक्षीरवदत्यन्ताश्लेषं शक्तिसुरद्विषाम्  ।  
सङ्कुलाकारतां प्राप्तो युद्धकाले ऽभवत्तदा  ॥ ब्न्द्प्_३,२४।३६ ॥   
शक्तीनां खड्गपातेन लूनशुण्डारदद्वयाः  ।  
दैत्यानां करिणो मत्ता महाक्रोडा इवाभवन्  ॥ ब्न्द्प्_३,२४।३७ ॥   
एवं प्रवृत्ते समरे वीराणां च भयङ्करे  ।  
अशक्ये स्मर्तुमप्यन्तं कातरत्ववतां नृणाम्  ।  
भीषणानां भीषणे च शस्त्रव्यापारदुर्गमे  ॥ ब्न्द्प्_३,२४।३८ ॥   
बलाहको महागृध्रं वज्रतीक्ष्णमुखादिकम्  ।  
कालदण्डोपमं जङ्घाकाण्डे चण्डपराक्रमम्  ॥ ब्न्द्प्_३,२४।३९ ॥   
संहारगुप्तनामानं पूर्वमग्रे समुत्थितम्  ।  
धूमवद्धूसराकारं पक्षक्षेपभयङ्करम्  ॥ ब्न्द्प्_३,२४।४० ॥   
आरुह्य विविधंयुद्धं कृतवान्युद्धदुर्मदः  ।  
पक्षौ वितत्य क्रोशार्धं स स्थितो भीमनिःस्वनैः  ।  
अङ्गारकुण्डवच्चञ्चुं विदार्याभक्षयच्चमूम्  ॥ ब्न्द्प्_३,२४।४१ ॥   
संहारगुप्तं स महागृध्रः क्रूरविलोचनः  ।  
बलाहकमुवाहोच्चैराकृष्टधनुषं रणे  ॥ ब्न्द्प्_३,२४।४२ ॥   
बलाहको वपुर्धुन्वन्गृध्रपृष्ठकृतस्थितिः  ।  
सपक्षकूटशैलस्थो बलाहक इवाभवत्  ॥ ब्न्द्प्_३,२४।४३ ॥   
सूचीमुखश्च दैत्येन्द्रः सूचीनिष्ठुरपक्षतिम्  ।  
काकवाहनमारुह्य कठिनं समरं व्यधात्  ॥ ब्न्द्प्_३,२४।४४ ॥   
मत्तः पर्वतशृङ्गाभश्चञ्चूदण्डं समुद्वहन्  ।  
कालदण्डप्रमाणेन जङ्घाकाण्डेन भीषणः  ॥ ब्न्द्प्_३,२४।४५ ॥   
पुष्कलावर्तकसमा जम्बालसदृशद्यतिः  ।  
क्रोशमात्रायतौ पक्षावुभावपि समुद्वहन्  ॥ ब्न्द्प्_३,२४।४६ ॥   
सूचीमुखाधिष्ठितो ऽसौ करटः कटुवासितः  ।  
मर्दयञ्चञ्चुघातेन शक्तीनां मण्डलं महत्  ॥ ब्न्द्प्_३,२४।४७ ॥   
अथो फलमुखः फालं गृहीत्वा निजमायुधम्  ।  
कङ्कमारुह्य समरे चकाशे गिरिसन्निभम्  ॥ ब्न्द्प्_३,२४।४८ ॥   
विकर्णाख्यश्च दैत्येन्द्रश्चमूभर्ता महाबलः  ।  
भेरुण्डपतनारूढः प्रचण्डयुद्धमातनोत्  ॥ ब्न्द्प्_३,२४।४९ ॥   
विकटानननामानं विलसत्पट्टिशायुधम्  ।  
उवाह समरे चण्डः कुक्कुटो ऽतिभयङ्करः  ॥ ब्न्द्प्_३,२४।५० ॥   
गर्जन्कण्ठस्थरोमाणि हर्षयञ्ज्वलदीक्षणः  ।  
पश्यन्पुरः शक्तिसैन्यं चचाल चरणायुधः  ॥ ब्न्द्प्_३,२४।५१ ॥   
करालाक्षश्च भूभर्ता षष्ठो ऽत्यन्तगरिष्ठदः  ।  
वज्रनिष्ठुरघोषश्च प्राचलत्प्रेतवाहनः  ॥ ब्न्द्प्_३,२४।५२ ॥   
श्मशानमन्त्रशूरेणतेन संसाधितः पुरा  ।  
प्रेतो भूतसमाविष्टस्तमुवाह रणाजिरे  ॥ ब्न्द्प्_३,२४।५३ ॥   
अवाङ्मुखो दीर्घबाहुः प्रसारितपदद्वयः  ।  
प्रोतो वाहनतां प्राप्तःकरालाक्षमथावहत्  ॥ ब्न्द्प्_३,२४।५४ ॥   
अन्यः करटको नाम दैत्यसेनाशिखामणिः  ।  
सर्दयामास शक्तीनां सैन्यं वेतालवाहनः  ॥ ब्न्द्प्_३,२४।५५ ॥   
योजनायतमूर्तिः सन्वेतालः क्रूरलोचनः  ।  
श्मशानभूमौ वेतालो मन्त्रेणानेन साधितः  ॥ ब्न्द्प्_३,२४।५६ ॥   
मर्दयामास पृतनां शक्तीनां तेन देशितः  ।  
तस्य वेतालवर्यस्य वर्तमान्ॐससीमनि  ।  
बहुधायुध्यत तदा शक्तिभिः सह दानवः  ॥ ब्न्द्प्_३,२४।५७ ॥   
एवमेते खलात्मानः सप्त सप्तार्णवोपमाः  ।  
शक्तीनां सैनिकं तत्र व्याकुलीचक्रुरुद्धताः  ॥ ब्न्द्प्_३,२४।५८ ॥   
ते सप्त पूर्वं तपसा सवितारमतोषयन्  ।  
तेन दत्तो वरस्तेषां तपस्तुष्टेन भास्वता  ॥ ब्न्द्प्_३,२४।५९ ॥   
कैकसेया महाभागा भवतां तपसाधुना  ।  
परितुष्टो ऽस्मि भद्रं वो भवन्तो वृणतां वरम्  ॥ ब्न्द्प्_३,२४।६० ॥   
इत्युक्ते दिननाथेन कैकसेयास्तपः कृशाः  ।  
प्रार्थयामासुरत्यर्थं दुर्दान्तं वरमीदृशम्  ॥ ब्न्द्प्_३,२४।६१ ॥   
रणेषु सन्निधातव्यमस्माकं नेत्रकुक्षिषु  ।  
भवता घोरतेजोभिर्दहता प्रतिरोधिनः  ॥ ब्न्द्प्_३,२४।६२ ॥   
त्वया यदा सन्निहितं तपनास्माकमक्षिषु  ।  
तदाक्षिविषयः सर्वो निश्चेष्टो भवतात्प्रभो  ॥ ब्न्द्प्_३,२४।६३ ॥   
त्वत्सान्निध्यसमिद्धेन नेत्रेणास्माकमीक्षिताः  ।  
स्तब्धशस्त्रा भविष्यन्ति प्रतिरोधकसैनिकाः  ॥ ब्न्द्प्_३,२४।६४ ॥   
ततः स्तब्धेषु शस्त्रेषु वीक्षणादेव नः प्रभो  ।  
निश्चेष्टा रिपवो ऽस्माभिर्हन्तव्याः सुकरत्वतः  ॥ ब्न्द्प्_३,२४।६५ ॥   
इति पूर्वं वरः प्राप्तः कैकसेयौर्दिवाकरात्  ।  
वरदानेन ते तत्र युद्धे चेरुर्मधोद्धताः  ॥ ब्न्द्प्_३,२४।६६ ॥   
अथ सूर्यसमाविष्टनेत्रैस्तेस्तु निरीक्षिताः  ।  
शक्तयः स्तब्धशस्त्रौघा विफलोत्सा हतां गताः  ॥ ब्न्द्प्_३,२४।६७ ॥   
कीकसातनयैस्तैस्तु सप्तभिः सत्त्वशालिभिः  ।  
विष्टम्भितास्त्रशस्त्राणां शक्तीनां नोद्यमो ऽभवत्  ॥ ब्न्द्प्_३,२४।६८ ॥   
उद्यमे क्रियभाणे ऽपि शस्त्रस्तम्भेन भूयसा  ।  
अभिभूताः सनिश्वासं शक्तयो जोषमासत  ॥ ब्न्द्प्_३,२४।६९ ॥   
अथ ते वासरं प्राप्य नानाप्रहरणोद्यताः  ।  
व्यमर्दयञ्छक्तिसैन्यं दैत्याः स्वस्वामिदेशिताः  ॥ ब्न्द्प्_३,२४।७० ॥   
शक्तयस्तास्तु सैन्येन निर्व्यापारा निरायुधाः  ।  
अक्षुभ्यन्त शरैस्तेषां वज्रकङ्कटभोदिभिः  ॥ ब्न्द्प्_३,२४।७१ ॥   
शक्तयो दैत्यशस्त्रौधैर्विद्धगात्राः सृतामृजः  ।  
सुपल्लवा रणे रेजुः कङ्कोललतिका इव  ॥ ब्न्द्प्_३,२४।७२ ॥   
हाहाकारं वितन्वत्यः प्रपन्ना ललितेश्वरीम्  ।  
चुक्रुशुः शक्तयः सर्वास्तैः स्तम्भितनिजायुधाः  ॥ ब्न्द्प्_३,२४।७३ ॥   
अथ देव्याज्ञया दण्डनाथा प्रत्यङ्गरक्षिणी  ।  
तिरस्करणिका देवी समुत्तस्थौ रणाजिरे  ॥ ब्न्द्प्_३,२४।७४ ॥   
तमोलिप्ताह्वयं नाम विमानं सर्वतोमुखम्  ।  
महामाया समारुह्य शक्तीनामभयं व्यधात्  ॥ ब्न्द्प्_३,२४।७५ ॥   
तमालश्यामलाकारा श्यामकञ्चुकधारिणी  ।  
श्यामच्छाये तमोलिप्ते श्यामयुक्ततुरङ्गमे  ॥ ब्न्द्प्_३,२४।७६ ॥   
वासन्ती मोहनाभिख्यं धनुरादाय सस्वनम्  ।  
सिंहनादं विनद्येषूनवर्षत्सर्पसन्निभान्  ॥ ब्न्द्प्_३,२४।७७ ॥   
कृष्णरूपभुजङ्ग भानधोमुसलसन्निभान्  ।  
मोहनास्त्रविनिष्ठ्यूतान्बाणान्दैत्या न सेहिरे  ॥ ब्न्द्प्_३,२४।७८ ॥   
इतस्ततो मर्द्यमाना महामायाशिलीमुखैः  ।  
प्रकोपं परमं प्राप्ता बलाहकमुखाः खलाः  ॥ ब्न्द्प्_३,२४।७९ ॥   
अथो तिरस्करण्यम्बा दण्डनाथानिदेशतः  ।  
अन्धाभिधं महास्त्रं सा मुमोच द्विषतां गणे  ॥ ब्न्द्प्_३,२४।८० ॥   
बलाहकाद्यास्ते सप्त दिननाथवरोद्धताः  ।  
अन्धास्त्रेण निजं नेत्रं दधिरे च्छादितं यथा  ॥ ब्न्द्प्_३,२४।८१ ॥   
तिरस्करणिकादेव्या महामोहनधन्वनः  ।  
उद्गतेनान्धबाणेन चक्षुस्तेषां व्यधीयत  ॥ ब्न्द्प्_३,२४।८२ ॥   
अन्धीकृताश्च ते सप्त न तु प्रैक्षन्त किञ्चन  ।  
तद्वीक्षणस्य विरहाच्छस्त्रस्तम्भः क्षयं गतः  ॥ ब्न्द्प्_३,२४।८३ ॥   
पुनः ससिंहनादं ताः प्रोद्यतायुधपाणयः  ।  
चक्रुः समरसन्नाहं दैत्यानां प्रजिघांसया  ॥ ब्न्द्प्_३,२४।८४ ॥   
तिरस्करणिकां देवीमग्रे कृत्वा महाबलाम्  ।  
सदुपायप्रसङ्गेन भृशं तुष्टा रणं व्यधुः  ॥ ब्न्द्प्_३,२४।८५ ॥   
साधुसाधु महाभागे तिरस्करणिकाम्बिके  ।  
स्थाने कृततिरस्कारा द्विपामेषां दुरात्मनाम्  ॥ ब्न्द्प्_३,२४।८६ ॥   
त्वं हि दुर्जननेत्राणां तिरस्कारमहौषधी  ।  
त्वया बद्धदृशानेन दैत्यचक्रेण भूयते  ॥ ब्न्द्प्_३,२४।८७ ॥   
देवकार्यमिदं देवि त्वया सम्यगनुष्टितम्  ।  
अस्मादृशामजय्येषु यदेषु व्यसनं कृतम्  ॥ ब्न्द्प्_३,२४।८८ ॥   
तत्त्वयैव दुराचारानेतान्सप्त महासुरान्  ।  
निहतांल्ललिता श्रुत्वा सन्तोषं परमाप्स्यति  ॥ ब्न्द्प्_३,२४।८९ ॥   
एवं त्वया विरचिते दण्डिनीप्रीति माप्स्यति  ।  
मन्त्रिण्यपि महाभागायास्यत्येव परां मुदम्  ॥ ब्न्द्प्_३,२४।९० ॥   
तस्मात्त्वमेव सप्तैतान्निगृहण रणाजिरे  ।  
एषां सैन्यं तु निखिलं नाशयाम उदायुधाः  ॥ ब्न्द्प्_३,२४।९१ ॥   
इत्युक्त्वा प्रेरिता ताभिः शक्तिभियुर्द्धकौतुकान्  ।  
तमोलिप्तेन यानेन बलाहकबलं ययौ  ॥ ब्न्द्प्_३,२४।९२ ॥   
तामायान्तीं समावेक्ष्य ते सप्ताथ सुराधमाः  ।  
पुनरेव च सावित्रं वरं सस्मरुरञ्जसा  ॥ ब्न्द्प्_३,२४।९३ ॥   
प्रविष्टमपि सावित्रं नाशकं तन्निरोधने  ।  
तिरस्कृतं तु नेत्रस्थं तिरस्करणितेजसा  ॥ ब्न्द्प्_३,२४।९४ ॥   
वरदानास्त्ररोषान्धं महाबलपराक्रमम्  ।  
अस्त्रेण च रुषा चान्धं बलाहकमहासुरम्  ।  
आकृष्य केशेष्वसिना चकर्तान्तर्धिदेवता  ॥ ब्न्द्प्_३,२४।९५ ॥   
तस्य वाहनगृध्रस्य लुनाना पत्रिणा शिरः  ।  
सूचीमुखस्याभिमुखं तिरस्करणिका व्रजत्  ॥ ब्न्द्प्_३,२४।९६ ॥   
तस्य पट्टिशपातेन विलूय कठिनं शिरः  ।  
अन्येषामपि पञ्चानां पञ्चत्वमकरोच्छनैः  ॥ ब्न्द्प्_३,२४।९७ ॥   
तैः सप्तदैत्यमुण्डैश्चग्रथितान्योन्यकेशकैः  ।  
हारदाम गले कृत्वा ननादान्तर्धिदेवता  ॥ ब्न्द्प्_३,२४।९८ ॥   
समस्तमपि तत्सैन्यं शक्तयः क्रोधसूर्च्छिताः  ।  
हत्वा तद्रक्तसलिलैर्बह्वीः प्रावाहयन्नदीः  ॥ ब्न्द्प्_३,२४।९९ ॥   
तत्राश्चर्यमभूद्भूरि माहामायाम्बिकाकृतम्  ।  
बलाहकादिसेनान्यां दृष्टिरोधनवैभवात्  ॥ ब्न्द्प्_३,२४।१०० ॥   
हतशिष्टाः कतिपया बहुवित्राससङ्कुलाः  ।  
शरणं जग्मुरत्यार्त्ताः क्रन्दन्तं शून्यकेश्वरम्  ॥ ब्न्द्प्_३,२४।१०१ ॥   
दण्डिनीं च महामायां प्रशंसन्ति मुहुर्मुहुः  ।  
प्रसादमपरं चक्षुस्तस्या आदायपिप्रियुः  ॥ ब्न्द्प्_३,२४।१०२ ॥   
साधुसाध्विति तत्रस्थाः शक्तयः कम्पमौलयः  ।  
तिरस्करणिकां देवीमश्लाघन्त पदेपदे  ॥ ब्न्द्प्_३,२४।१०३ ॥   
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने बलाहकादिसप्तसेनापतिवधो नाम चतुर्विंशो ऽध्यायः  
  
  
_____________________________________________________________  
  
  
ततः श्रुत्वा वधं तेषां तपोबलवतामपि  ।  
न्यश्वसत्कृष्णसर्पेन्द्र इव भण्डो महासुरः  ॥ ब्न्द्प्_३,२५।१ ॥   
एकान्ते मन्त्रयामास स आहूय महोदरौ  ।  
भण्डः प्रचण्डशैण्डीर्यः काङ्क्षमाणो रणे जयम्  ॥ ब्न्द्प्_३,२५।२ ॥   
युवराजो ऽपि सक्रोधो विषङ्गेण यवीयसा  ।  
भण्डासुरं नमस्कृत्य मन्त्रस्थानमुपागमत्  ॥ ब्न्द्प्_३,२५।३ ॥   
अत्याप्तैर्मन्त्रिभिर्युक्तः कुटिलाक्षपुरःसरैः  ।  
ललिताविजये मन्त्रं चकार क्वथिताश्यः  ॥ ब्न्द्प्_३,२५।४ ॥   
भण्ड उवाच  
अहो बत कुलभ्रंशः समायातः सुरद्विषाम्  ।  
उपेक्षामधुना कर्तुं प्रवृत्तो बलवान्विधिः  ॥ ब्न्द्प्_३,२५।५ ॥   
मद्भृत्यनाममात्रेण विद्रवन्ति दिवौकसः  ।  
तादृशानामिहास्माकमागतो ऽयं विपर्ययः  ॥ ब्न्द्प्_३,२५।६ ॥   
करोति बलिनं क्लीबं धनिनं धनवर्जितम्  ।  
दीर्घायुषमनायुष्कं दुर्धाता भवितव्यता  ॥ ब्न्द्प्_३,२५।७ ॥   
क्व सत्त्वमस्मद्बाहुनां क्वेयं दुर्ल्ललिता वधूः  ।  
अकाण्ड एव विधिना कृतो ऽयं निष्ठुरो विधिः  ॥ ब्न्द्प्_३,२५।८ ॥   
सर्पिणीमाययोदग्रास्तंया दुर्घटशौर्यया  ।  
अधिसङ्ग्रामभूचक्रे सेनान्यो विनिपातिताः  ॥ ब्न्द्प्_३,२५।९ ॥   
एवमुद्दामदर्पाढ्या वनिता कापि मायिनी  ।  
यदि सम्प्रहरत्यस्मान्धिग्बलं नो भुजार्जितम्  ॥ ब्न्द्प्_३,२५।१० ॥   
इमं प्रसङ्गं वक्तुं च जिह्वा जिह्वेति मामकी  ।  
वनिता किमु मत्सैन्यं मर्द यिष्यति दुर्मदा  ॥ ब्न्द्प्_३,२५।११ ॥   
तदत्र मूलच्छेदाय तस्या यत्नो विधीयताम्  ।  
मया चारमुखाज्ज्ञाता तस्या वृत्तिर्महाबला  ॥ ब्न्द्प्_३,२५।१२ ॥   
सर्वेषामपि सैन्यानां पश्चादेवावतिष्ठते  ।  
अग्रतश्चलितं सैन्यं हयहस्तिरथादिकम्  ॥ ब्न्द्प्_३,२५।१३ ॥   
अस्मिन्नेव ह्यवसरे पार्ष्णिग्राहो विधीयताम्  ।  
पार्ष्णिग्रहमिमं कर्तुं विषङ्गश्चतुरो भवेत्  ॥ ब्न्द्प्_३,२५।१४ ॥   
तेन प्रौढमदोन्मता बहुसङ्ग्रामदुर्मदाः  ।  
दश पञ्च च सेनान्यः सह यान्तु युयुत्सया  ॥ ब्न्द्प्_३,२५।१५ ॥   
पृष्ठतः परिवारास्तु न तथा सन्ति ते पुनः  ।  
अल्पैस्तु रक्षिता वै स्यात्तेनैवासौ सुनिग्रहा  ॥ ब्न्द्प्_३,२५।१६ ॥   
अतस्त्वं बहुसन्नाहमाविधाय मदोत्कटः  ।  
विषङ्ग गुप्तरूपेण पार्ष्णिग्राहं समाचर  ॥ ब्न्द्प्_३,२५।१७ ॥   
अल्पीयसी त्वया सार्द्धं सेना गच्छतु विक्रमात्  ।  
सज्जाश्च लन्तु सेनान्यो दिक्पालविजयोद्धताः  ॥ ब्न्द्प्_३,२५।१८ ॥   
अक्षौहिण्यश्च सेनानां दश पञ्च चलन्तु ते  ।  
त्वं गुप्तवेषस्तां दुष्टां सन्निपत्य दृढं जहि  ॥ ब्न्द्प्_३,२५।१९ ॥   
सैव निःशेषशक्तीनां मूलभूता महीयसी  ।  
तस्याः समूलनाशेन शक्तिवृन्दं विनश्यति  ॥ ब्न्द्प्_३,२५।२० ॥   
कन्दच्छेदे सरोजिन्या दलजालमिवाम्भसि  ।  
सर्वेषामेव पश्चाद्यो रथश्चलति भासुरः  ॥ ब्न्द्प्_३,२५।२१ ॥   
दशयोजनसम्पन्ननिजदेहसमुच्छ्रयः  ।  
महामुक्तातपत्रेण सर्वोद्ध्व परिशोभितः  ॥ ब्न्द्प्_३,२५।२२ ॥   
वहन्मुहर्वीज्यमानं चामराणां चतुष्टयम्  ।  
उत्तङ्गकेतुसङ्घातलिखिताम्बुदमण्डलः  ॥ ब्न्द्प्_३,२५।२३ ॥   
तस्मिन्रथे समायाति सा दृष्टा हरिणेक्षणा  ।  
निबृतं सन्निपत्य त्वं चिह्नेनानेन लक्षिताम्  ॥ ब्न्द्प्_३,२५।२४ ॥   
तां विजित्य दुराचारां केशेष्वा कृष्य मर्दय  ।  
पुरतश्चलिते सैन्ये सत्त्वशालिनि सा वधूः  ॥ ब्न्द्प्_३,२५।२५ ॥   
स्त्रीमात्ररक्षा भवतो वशमेष्यति सत्त्वरम्  ।  
भवत्सहायभूतायां सेनेन्द्राणामिहाभिधा  ॥ ब्न्द्प्_३,२५।२६ ॥   
शृणु यैर्भवतो युद्धे साह्यकार्यमतन्द्रितैः  ।  
आद्यो मदनको नाम दीर्घजिह्वो द्वितीयकः  ॥ ब्न्द्प्_३,२५।२७ ॥   
हुबको हुलुमुलुश्च कक्लसः कक्लिवाहनः  ।  
थुक्लसः पुण्ड्रकेतुश्च चण्डबाहुश्च कुक्कुरः  ॥ ब्न्द्प्_३,२५।२८ ॥   
जम्बुकाक्षो जम्भनश्च तीक्ष्णशृङ्गस्त्रिकण्टकः  ।  
चन्द्रगुप्तश्च पञ्चैते दश चोक्ताश्चमूवराः  ॥ ब्न्द्प्_३,२५।२९ ॥   
एकैकाक्षौहिणीयुक्ताः प्रत्येकं भवता सह  ।  
आगमिष्यन्ति सेनान्यो दमनाद्या महाबलाः  ॥ ब्न्द्प्_३,२५।३० ॥   
परस्य कटकं नैव यथा जानाति ते गतिम्  ।  
तथा गुप्तसमाचारः पार्ष्णिग्राहं समाचर  ॥ ब्न्द्प्_३,२५।३१ ॥   
अस्मिन्कार्ये सुमहतां प्रौढिमानं समुद्वहन्  ।  
निषङ्ग त्वं हि तभसे जयसिद्धिमनुत्तमाम्  ॥ ब्न्द्प्_३,२५।३२ ॥   
इति मन्त्रितमन्त्रो ऽयं दुर्मन्त्री भण्डदानवः  ।  
विषङ्गं प्रेषयामास रक्षितं सैन्यपालकैः  ॥ ब्न्द्प्_३,२५।३३ ॥   
अथ श्रीललितादेव्याः पार्ष्णिग्राहकृतोद्यमे  ।  
युवराजानुजे दैत्ये सूर्यो ऽस्तगिरिमाययौ  ॥ ब्न्द्प्_३,२५।३४ ॥   
प्रथमे युद्धदिवसे व्यतीते लोकभीषणे  ।  
अन्धकारः समभवत्तस्य बाह्यचिकीर्षया  ॥ ब्न्द्प्_३,२५।३५ ॥   
महिषस्कन्धधूम्राभं वनक्रोडवपुर्द्दुति  ।  
नीलकण्ठनिभच्छायं निबिडं पप्रथे तमः  ॥ ब्न्द्प्_३,२५।३६ ॥   
कुञ्जेषु पिण्डितमिव प्रधावदिव सन्धिषु  ।  
उज्जिहानमिव क्षोणीविवरेभ्यः सहस्रशः  ॥ ब्न्द्प्_३,२५।३७ ॥   
निर्गच्छदिव शैलानां भूरि कन्दरमन्दिरात्  ।  
क्वचिद्दीपप्रभाजाले कृतकातरचेष्टितम्  ॥ ब्न्द्प्_३,२५।३८ ॥   
दत्तावलम्बनमिव स्त्रीणां कर्णोत्पलत्विषि  ।  
एकीभूतमिव प्रौढदिङ्नागमिव कज्जले  ।  
आबद्धमैत्रकमिव स्फुरच्छाद्वलमण्डले  ॥ ब्न्द्प्_३,२५।३९ ॥   
कृतप्रियाश्लेषमिव स्फुरन्तीष्वसियष्टिषु  ।  
गुप्तप्रविष्टमिव च श्यामासु वनपङ्क्तिषु  ॥ ब्न्द्प्_३,२५।४० ॥   
क्रमेण बहुलीभूतं प्रससार महत्तमः  ।  
त्रियामावामनयना नीलकञ्चुकरोचिषा  ॥ ब्न्द्प्_३,२५।४१ ॥   
तिमिरेणावृतं विश्वं न किञ्चित्प्रत्यपद्यत  ।  
असुराणां प्रदुष्टानां रात्रिरेव बलावहा  ॥ ब्न्द्प्_३,२५।४२ ॥   
तेषां मायाविलासो ऽयं तस्यामेव हि वर्धते  ।  
अथ प्रचलितं सैन्यं विषङ्गेण महौजसा  ॥ ब्न्द्प्_३,२५।४३ ॥   
धौतखड्गलताच्छायावर्धिष्णु तिमिरच्छटम्  ।  
दमनाद्याश्च सेनान्यः श्मामकङ्कटधारिणः  ॥ ब्न्द्प्_३,२५।४४ ॥   
श्यामोष्णीषधराः श्यामवर्णसर्वपरिच्छदाः  ।  
एकत्वमिव सम्प्राप्तास्तिमिरेणातिभूयसा  ॥ ब्न्द्प्_३,२५।४५ ॥   
विषङ्गमनुसञ्चेलुः कृताग्रजनमस्कृतिम्  ।  
कूटेन युद्धकृत्येन विजिगीषुर्महेश्वरीम्  ॥ ब्न्द्प्_३,२५।४६ ॥   
मेघडम्बरकं नाम दधे वक्षसि कङ्कटम्  ।  
यथा तस्य निशायुद्धानुरूपो वेषसङ्ग्रहः  ॥ ब्न्द्प्_३,२५।४७ ॥   
तथा कृतवती सेना श्यामलं कञ्चुकादिकम्  ।  
न च दुन्दुभिनिस्वानो न च मर्द्दलगर्जितम्  ॥ ब्न्द्प्_३,२५।४८ ॥   
पणवानकभेरीणां न च घोषविजृम्भणम्  ।  
गुप्ताचाराः प्रचलितास्तिमिरेण समावृताः  ॥ ब्न्द्प्_३,२५।४९ ॥   
परैरदृश्यगतयो विष्कोशीकृतरिष्टयः  ।  
पश्चिमाभिमुखं यान्ति ललितायाः पताकिनीम्  ॥ ब्न्द्प्_३,२५।५० ॥   
आवृतोत्तरमार्गेण पूर्वभागमशिश्रियन्  ।  
निश्वासमपि सस्वानमकुर्वन्तः पदेपदे  ॥ ब्न्द्प्_३,२५।५१ ॥   
सावधानाः प्रचलिताः पार्ष्णिग्राहाय दानवाः  ।  
भूयः पुरस्य दिग्भागं गत्वा मन्दपराक्रमाः  ॥ ब्न्द्प्_३,२५।५२ ॥   
ललितासैन्यमेव स्वान्सूचयन्तः प्रपृच्छतः  ।  
आगत्य निभृतं पृष्ठे कवचच्छन्नविग्रहाः  ॥ ब्न्द्प्_३,२५।५३ ॥   
चक्रराजरथं तुङ्गं मेरुमन्दरसन्निभम्  ।  
अपश्यन्नतिदीप्ताभिः शक्तिभिः परिवारितम्  ॥ ब्न्द्प्_३,२५।५४ ॥   
तत्र मुक्तातपत्रस्य वर्त्तमानामधःस्थले  ।  
सहस्रादित्यसङ्काशां पश्चिमाभिमुखीं स्थिताम्  ॥ ब्न्द्प्_३,२५।५५ ॥   
कामेश्वर्यादिनित्याभिः स्वसमानसमृद्धिभिः  ।  
नर्मालापविनोदेन सेव्यमानां रथोत्तमे  ॥ ब्न्द्प्_३,२५।५६ ॥   
तां तथाभूतवृत्तान्ताम तादृशरणोद्यमाम्  ।  
पुरोगतं महत्सैन्यं वीक्षमाण सकौतुकम्  ॥ ब्न्द्प्_३,२५।५७ ॥   
मन्वानश्च हि तामेव विषङ्गः सुदुराशयः  ।  
पृष्ठवंशे रथेन्द्रस्य घट्टयामास सैनिकैः  ॥ ब्न्द्प्_३,२५।५८ ॥   
तत्राणि मादिशक्तीनां परिवारवरूथिनी  ।  
महाकलकलं चक्रुरणिमाद्याः परःशतम्  ॥ ब्न्द्प्_३,२५।५९ ॥   
पट्टिशैर्द्रुघणैश्चैव भिन्दिपालैर्भुशुण्डिभिः  ।  
कठोरवज्रनिर्धातनिष्ठुरैः शक्तिमण्डलैः  ॥ ब्न्द्प्_३,२५।६० ॥   
मर्दयन्तो महासत्त्वाः समरं बहुमेनिरे  ।  
आकस्मिकरणोत्साहविपर्याविष्टविग्रहम्  ॥ ब्न्द्प्_३,२५।६१ ॥   
अकाण्डक्षुभितं चासीद्रथस्थं शक्तिमण्डलम्  ।  
विपाटैः पाटयामासुरदृश्यैरन्धकारिणः  ॥ ब्न्द्प्_३,२५।६२ ॥   
ततश्चक्ररथेन्द्रस्य नवमे पर्वणि स्थिताः  ।  
अदृश्यमानशस्त्राणामदृश्यनिजवर्मणाम्  ॥ ब्न्द्प्_३,२५।६३ ॥   
तिमिरच्छन्नरूपाणां दानवानां शिलीमुखैः  ।  
इतस्ततो बहु क्लिष्टं छन्नवर्मितमर्मवत्  ॥ ब्न्द्प्_३,२५।६४ ॥   
शक्तीनां मण्डलं तेने क्रन्दनं ललितां प्रति  ।  
पूर्वानुक्रम तस्तत्र सम्प्राप्तं सुमहद्भयम्  ॥ ब्न्द्प्_३,२५।६५ ॥   
कर्णाकर्णिकयाकर्ण्य ललिता कोपमादधे  ।  
एतस्मिन्नन्तरे भण्डश्चण्डदुर्मत्रिपण्डितः  ॥ ब्न्द्प्_३,२५।६६ ॥   
दशाक्षौहिणिकायुक्तं कुटिलाक्षं महौजसम्  ।  
ललितासैन्यनाशाय युद्धाय प्रजिघाय सः  ॥ ब्न्द्प्_३,२५।६७ ॥   
यथा पश्चात्कलकलं श्रुत्वाग्रेवर्तिनी चमूः  ।  
नागच्छति तथा चक्रे कुटिलाक्षो महारणम्  ॥ ब्न्द्प्_३,२५।६८ ॥   
एवं चोभयतो युद्धं पश्चादग्रे तथाभवत्  ।  
अत्यन्ततुमुलं चासीच्छक्तीनां सैनिके महत्  ॥ ब्न्द्प्_३,२५।६९ ॥   
नक्तसत्त्वाश्च दैत्येन्द्रास्तिमिरेण समावृताः  ।  
इतस्ततः शिथिलतां कण्टके निन्युरुद्धताः  ॥ ब्न्द्प्_३,२५।७० ॥   
निषङ्गेण दुराशेन धमनाद्यैश्चमूवरैः  ।  
चमूभिश्च प्रणहिता न्यपतञ्छत्रुकोटयः  ॥ ब्न्द्प्_३,२५।७१ ॥   
ताभिर्दैत्यास्त्रमालाभिश्चक्रराजरथो वृतः  ।  
बकावलीनिबिडतः शैलराज इवाबभौ  ॥ ब्न्द्प्_३,२५।७२ ॥   
आक्रान्तपर्वणाधस्ताद्विषङ्गेण दुरात्मना  ।  
मुक्त एकः शरोदेव्यास्तालवृन्तमचूर्णयत्  ॥ ब्न्द्प्_३,२५।७३ ॥   
अथ तेनाव्याहितेन सम्भ्रान्ते शक्तिमण्डले  ।  
कामेश्वरीमुखा नित्या महान्तं क्रोधमाययुः  ॥ ब्न्द्प्_३,२५।७४ ॥   
ईषद्भृकुटिसंसक्तं श्रीदेव्या वदनाम्बुजम्  ।  
अवलोक्य भृशोद्विग्ना नित्या दधुरतिश्रमम्  ॥ ब्न्द्प्_३,२५।७५ ॥   
नित्या कालस्वरूपिण्यः प्रत्येकं तिथिविग्रहाः  ।  
क्रोधमुद्वीक्ष्य सम्नाज्ञ्या युद्धाय दधुरुद्यमम्  ॥ ब्न्द्प्_३,२५।७६ ॥   
प्रणिपत्य च तां देवीं महाराज्ञीं महोदयाम्  ।  
ऊचुर्वाचमकाण्डोत्थां युद्धकौतुकगद्गदाम्  ॥ ब्न्द्प्_३,२५।७७ ॥   
तिथिनित्या उचुः  ।  
देवदेवी महाराज्ञी तवाग्रे ब्रेक्षितां चमूम्  ।  
दण्डिनीमन्त्रनाथादिमहाशक्त्याभपालिताम्  ॥ ब्न्द्प्_३,२५।७८ ॥   
धर्षितु कातरा दुष्टा मायाच्छद्मपरायणाः  ।  
पार्ष्णिग्राहेण युद्धेन बाधन्ते रथपुङ्गवम्  ॥ ब्न्द्प्_३,२५।७९ ॥   
तस्मात्तिमिरसञ्छन्नमूर्तीनां विबुधद्रुहाम्  ।  
शमयामो वयं दर्पं क्षणमात्रं विलोकय  ॥ ब्न्द्प्_३,२५।८० ॥   
या वह्निवासिनी नित्या या ज्वालामालिनी परा  ।  
ताभ्यां प्रदीपिते युद्धे द्रष्टुं शक्ताः सुरद्विषः  ॥ ब्न्द्प्_३,२५।८१ ॥   
प्रशमय्य महादर्पं पार्ष्णिग्राहप्रवर्तिनाम्  ।  
सहसैवागमिष्यामः सेवितुं श्रीपदाम्बुजम्  ।  
आज्ञां देहि महाराज्ञि मर्दनार्थं दुरात्मनाम्  ॥ ब्न्द्प्_३,२५।८२ ॥   
इत्युक्ते सति नित्याभिस्तथास्त्विति जगाद सा  ।  
अथ कामेश्वरी नित्या प्रणम्य ललितेश्वरीम्  ।  
तया सम्प्रेषिता ताभिः कुण्डलीकृत कार्मुका  ॥ ब्न्द्प्_३,२५।८३ ॥   
सा हन्तुं तान्दुराचारान्कूटयुद्धकृतक्षणान्  ।  
बालारुणमिव क्रोधारुणं वक्त्रं वितन्वती  ॥ ब्न्द्प्_३,२५।८४ ॥   
रे रे तिष्ठत पापिष्ठा मायानिष्ठाश्छिनद्मि वः  ।  
अन्धकारमनुप्राप्य कूटयुद्धपरायणाः  ॥ ब्न्द्प्_३,२५।८५ ॥   
इति तान्भर्त्सयन्ती सा तूणीरोत्खातसायकात्  ।  
पर्वावरोहणं चक्रे क्रोधेन प्रस्खलद्गतिः  ॥ ब्न्द्प्_३,२५।८६ ॥   
सज्जकार्मुकहस्ताश्च भगमालापुरःसराः  ।  
अन्याश्च चरिता नित्याः कृत पर्वावरोहणाः  ॥ ब्न्द्प्_३,२५।८७ ॥   
ज्वालामालिनि नित्या च या नित्या वह्निवासिनी  ।  
सज्जे युद्धे स्वतेजोभिः समदीपयतां रणे  ॥ ब्न्द्प्_३,२५।८८ ॥   
अथ ते दुष्टदनुजाः प्रदीप्ते युद्धमण्डले  ।  
प्रकाशवपुषस्तत्र मरान्तं क्रोधमाययुः  ॥ ब्न्द्प्_३,२५।८९ ॥   
कामेश्वर्यादिका नित्यास्ताः पञ्चदश सायुधाः  ।  
ससिंहनादास्तान्दैत्यानमृद्नन्नेव हेलया  ॥ ब्न्द्प्_३,२५।९० ॥   
महाकलकलस्तत्र समभूद्युद्धसीमनि  ।  
मन्दरक्षोभिताम्भोदिवेल्लत्कल्लोलमण्डलः  ॥ ब्न्द्प्_३,२५।९१ ॥   
ताश्च नित्यावलत्क्वाणकङ्कणैर्युधि पाणिभिः  ।  
आकृष्य प्रामकोदण्डास्तेनिरे युद्धमुद्धतम्  ॥ ब्न्द्प्_३,२५।९२ ॥   
यामत्रितयपर्यन्तमेवं युद्धमवर्त्तत  ।  
नित्यानां निशितैर्बाणैरक्षौहिण्यश्च संहृताः  ॥ ब्न्द्प्_३,२५।९३ ॥   
जघान दमनं दुष्टं कामेशी प्रथमं शरैः  ।  
दीर्घजिह्वं चमूनाथं भगमाला व्यदारत्  ॥ ब्न्द्प्_३,२५।९४ ॥   
नित्यक्लिन्ना च भेरुण्डा हुम्बेकं हुलुमल्लकम्  ।  
कक्लसं वह्निवासा च निजघान शरैः शतैः  ॥ ब्न्द्प्_३,२५।९५ ॥   
महावज्रेश्वरी बाणैरभिनत्केकिवाहनम्  ।  
पुक्लसं शिवदूती च प्राहिणोद्यमसादनम्  ॥ ब्न्द्प्_३,२५।९६ ॥   
पुण्ड्रकेतुं भुजोद्दण्डं त्वरिता समदारयत्  ।  
कुलसुन्दरिका नित्या चण्डबाहुं च कुक्कुरम्  ॥ ब्न्द्प्_३,२५।९७ ॥   
अथ निलपताका च विजया च जयोद्धते  ।  
जम्बुकाक्षं जृम्भणं च व्यतन्वातां रणे बलिम्  ।  
सर्वमङ्गलिका नित्या तीक्ष्णशृङ्गमखण्डयत्  ।  
ज्वालामालिनिका नित्या जघानोग्रं त्रिकर्णकम्  ॥ ब्न्द्प्_३,२५।९८ ॥   
चन्द्रगुप्तं च दुःशीलं चित्रं चित्रा व्यदारत्  ।  
सेनानाथेषु सर्वेषु निहतेषु दुरात्मसु  ॥ ब्न्द्प्_३,२५।९९ ॥   
विषङ्गः परमः कुद्धश्चचाल पुरतो बली  ।  
अथ यामावशेषायां यामिन्यां घटिकाद्वयम्  ॥ ब्न्द्प्_३,२५।१०० ॥   
नित्याभिः सह सङ्ग्रामं विधाय स दुराशयः  ।  
अशक्यत्वं समुद्दिश्य चक्राम प्रपलायितुम्  ॥ ब्न्द्प्_३,२५।१०१ ॥   
कामेश्वरीकराकृष्टचापोत्थौर्निशितैः शरैः  ।  
भिन्नवर्मा दृढतरं विषङ्गो विह्वलाशयः  ।  
हतावशिष्टैर्योधैश्च सार्धमेव पलायितः  ॥ ब्न्द्प्_३,२५।१०२ ॥   
ताभिर्न निहतो दुष्टो यस्माद्वध्यः स दानवः  ।  
दण्डनाथाशरेणैव कालदण्डसमत्विषा  ॥ ब्न्द्प्_३,२५।१०३ ॥   
तस्मिन्पलायिते दुष्टे विषङ्गे भण्डसोदरे  ।  
सा विभाता च रजनी प्रसन्नाश्चाभवन्दिशः  ॥ ब्न्द्प्_३,२५।१०४ ॥   
पलायितं रणेवीरमनुसर्त्तुमनौचिती  ।  
इति ताः समरान्नित्यास्तस्मिन्काले व्यरंसिषुः  ॥ ब्न्द्प्_३,२५।१०५ ॥   
दैत्यशस्त्रव्रणस्यन्दिशोणितप्लुतविग्रहाः  ।  
नित्याः श्रीललितां देवीं प्रणिपेतुर्जयोद्धताः  ॥ ब्न्द्प्_३,२५।१०६ ॥   
इत्थं रात्रौ महद्युद्धं तत्र जातं भयङ्करम्  ।  
नित्यानां रूपजालं च शस्त्रक्षतमलोकयत्  ॥ ब्न्द्प्_३,२५।१०७ ॥   
श्रुत्वोदन्तं महाराज्ञी कृपापाङ्गेन सैक्षत  ।  
तदालोकनमात्रेण व्रणो निर्व्रणतामगात्  ॥ ब्न्द्प्_३,२५।१०८ ॥   
नित्यानां विक्रमैश्चापि ललिता प्रीतिमासदत्  ॥ ब्न्द्प्_३,२५।१०९ ॥   
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने विषङ्गपलायनं नाम पञ्चविंशो ऽध्याय  
  
  
_____________________________________________________________  
  
  
प्रथमयुद्धदिवसः  ।  
दशाक्षौहिणिकायुक्तः कुटिलाक्षो ऽपि वीर्यवान्  ।  
दण्डनाथाशरैस्तीक्ष्णै रणे भग्नः पलायितः  ।  
दशाक्षौहिणिकं सैन्यं तया रात्रौ विनाशितम्  ॥ ब्न्द्प्_३,२६।१ ॥   
इमं वृत्तान्तमाकर्ण्य भण्डः क्षोभमथाययौ  ।  
रात्रौ कपटसङ्ग्रामं दुष्टानां निर्जरद्रुहाम्  ।  
मन्त्रिणी दण्डनाथा च श्रुत्वा निर्वेदमापतुः  ॥ ब्न्द्प्_३,२६।२ ॥   
अहो बत महत्कष्टं दैत्यैर्देव्याः समागतम्  ।  
उत्तानबुद्धिभिर्दूरमस्माभिश्चलितं पुरः  ॥ ब्न्द्प्_३,२६।३ ॥   
महाचक्ररथेन्द्रस्य न जातं रक्षणं बलैः  ।  
एतं त्ववसरं प्राप्य रात्रौ दुष्टैः पराकृतम्  ॥ ब्न्द्प्_३,२६।४ ॥   
को वृत्तान्तो ऽभवत्तत्र स्वामिन्या किं रणः कृतः  ।  
अन्या वा शक्तयस्तत्र चक्रुर्युद्धं महासुरैः  ॥ ब्न्द्प्_३,२६।५ ॥   
विम्रष्टव्यमिदं कार्यं प्रवृत्तिस्तत्र कीदृशी  ।  
महादेव्याश्च हृदये कः प्रसङ्गः प्रवर्तते  ॥ ब्न्द्प्_३,२६।६ ॥   
इति शङ्काकुलास्तत्र दण्डनाथापुरोगमाः  ।  
मन्त्रिणीं पुरतः कृत्वा प्रचेलुर्ललितां प्रति  ॥ ब्न्द्प्_३,२६।७ ॥   
शक्तिचक्रचमूनाथाः सर्वास्ताः पूजिता द्रुतम्  ।  
व्यतीतायां विभावर्यां रथेन्द्रं पर्यवारयन्  ॥ ब्न्द्प्_३,२६।८ ॥   
अवरुह्य स्वयानाभ्यां मन्त्रिणीदण्डनायिके  ।  
अधस्तात्सैन्यमावेश्य तदारुरुहतू रथम्  ॥ ब्न्द्प्_३,२६।९ ॥   
क्रमेण नव पर्वाणि व्यतीत्य त्वरितक्रमैः  ।  
तत्तत्सर्वगतैः शक्तिचक्रैः सम्यङ् निवेदितैः  ॥ ब्न्द्प्_३,२६।१० ॥   
अभजेतां महाराज्ञीं मन्त्रिणीदण्डनायिके  ।  
ते व्यजिज्ञपतां देव्या अष्टाङ्गस्पृष्टभूतले  ॥ ब्न्द्प्_३,२६।११ ॥   
महाप्रमादः समभूदिति नः श्रुतमम्बिके  ।  
कूटयुद्धप्रकारेण दैत्यैरपकृतं खलैः  ॥ ब्न्द्प्_३,२६।१२ ॥   
स दुरात्मा दुराचारः प्रकाशसमारात्त्रसन्  ।  
कुहकव्यवहारेण जयसिद्धिं तु काक्षति  ॥ ब्न्द्प्_३,२६।१३ ॥   
दैवान्नः स्वामिनीगात्रे दुष्टानाममरद्रुहाम्  ।  
शरादिकपरामर्शो न जातस्तेन जीवति  ॥ ब्न्द्प्_३,२६।१४ ॥   
एकावलम्बनं कृत्वा महाराज्ञि भवत्पदम्  ।  
वयं सर्वा हि जीवामः साधयामः समीहितम्  ॥ ब्न्द्प्_३,२६।१५ ॥   
अतो ऽस्माभिः प्रकर्तव्यं श्रीमत्यङ्गस्य रक्षणम्  ।  
मायाविनश्च दैत्येन्द्रास्तत्र मन्त्रो विधीयताम्  ॥ ब्न्द्प्_३,२६।१६ ॥   
आपत्कालेषु जेतव्या भण्डाद्या दानवाधमाः  ।  
कूटयुद्धं न कुर्वन्ति न विशन्ति चमूमिमाम्  ॥ ब्न्द्प्_३,२६।१७ ॥   
तथा महेन्द्रशैलस्य कार्यं दक्षिणदेशतः  ।  
शिबिरं बहुविस्तारं योजनानां शतावधि  ॥ ब्न्द्प्_३,२६।१८ ॥   
वह्लिप्राकारवलयं रक्षणार्थं विधीयताम्  ।  
अस्मत्सेनानिवेशस्य द्विषां दर्पशमाय च  ॥ ब्न्द्प्_३,२६।१९ ॥   
शतयोजनमात्रस्तु मध्यतेशः प्रकल्प्यताम्  ।  
वह्निप्राकाराचक्रस्य द्वारन्दक्षिणतो भवेत्  ॥ ब्न्द्प्_३,२६।२० ॥   
यतो दक्षिणदेशस्थं शून्यकं विद्विषां पुरम्  ।  
द्वारे च बहवः कल्प्याः परिवारा उदायुधाः  ॥ ब्न्द्प्_३,२६।२१ ॥   
निर्गच्छतां प्रविशतां जनानामुपरोधकाः  ।  
अनालस्या अनिद्राश्च विधेयाः सततोद्यताः  ॥ ब्न्द्प्_३,२६।२२ ॥   
एवं च सति दुष्टानां कूटयुद्धं चिकीर्षितम्  ।  
अवेलासु च सन्ध्यासु मध्यरात्रिषु च द्विषाम्  ।  
अशक्यमेव भवति प्रौढमाक्रमणं हठात्  ॥ ब्न्द्प्_३,२६।२३ ॥   
नो चेद्दुराशया दैत्या बहुमायापरिग्रहाः  ।  
पश्यतोहरवत्सर्वं विलुठन्ति महद्बलम्  ॥ ब्न्द्प्_३,२६।२४ ॥   
मन्त्रिण्या दण्डनाथाया इति श्रुत्वा वचस्तदा  ।  
शुचिदन्तरुचा मुक्ता वहन्ती ललिताब्रवीत्  ॥ ब्न्द्प्_३,२६।२५ ॥   
भवतीनामयं मन्त्रश्चारुबुद्ध्या विचारितः  ।  
अयं कुशलधीमार्गोनीतिरेषा सनातनी  ॥ ब्न्द्प्_३,२६।२६ ॥   
स्वचक्रस्य पुरो रक्षां विधाय दृढसाधनैः  ।  
परचक्राक्रमः कार्यो जिगीषद्भिर्महाजनैः  ॥ ब्न्द्प्_३,२६।२७ ॥   
इत्युक्त्वा मन्त्रिणीदण्डनाथे सा ललितेश्वरी  ।  
ज्वालामालिनिकां नित्यामाहूयेदमुवाच ह  ॥ ब्न्द्प्_३,२६।२८ ॥   
वत्से त्वं वह्निरूपासि ज्वालामालामयाकृतिः  ।  
त्वया विधीयतां रक्षा बलस्यास्य महीयसः  ॥ ब्न्द्प्_३,२६।२९ ॥   
शतयोजनविस्तारं परिवृत्य महीतलम्  ।  
त्रिंशद्योजनमुन्नद्धं ज्वालाकारत्वमाव्रज  ॥ ब्न्द्प्_३,२६।३० ॥   
द्वारयोजनमात्रं तु मुक्त्वान्यत्र ज्वलत्तनुः  ।  
वह्निज्वालात्वमापन्ना संरक्ष सकलं बलम्  ॥ ब्न्द्प्_३,२६।३१ ॥   
इत्युक्त्वा मन्त्रिणीदण्डनाथे सा ललितेश्वरी  ।  
महेन्द्रोत्तरभूभागं चलितुं चक्र उद्यमम्  ॥ ब्न्द्प्_३,२६।३२ ॥   
सा च नित्यानित्यमयी ज्वलज्ज्वा लामयाकृतिः  ।  
चतुर्दशीतिथिमयी तथेति प्रणनाम ताम्  ॥ ब्न्द्प्_३,२६।३३ ॥   
तयैव पूर्वनिर्दिष्टं महेन्द्रोत्तरभूतलम्  ।  
कुण्डलीकृत्य जज्वालशालरूपेण सा पुनः  ॥ ब्न्द्प्_३,२६।३४ ॥   
नभोवलयजम्बालज्वालामालामयाकृतिः  ।  
बभासे दण्डनाथाया मन्त्रिनाथचमूरपि  ॥ ब्न्द्प्_३,२६।३५ ॥   
अन्या सामपि शक्तीनां महतीनां महद्बलम्  ।  
विशङ्कटोदरं सालं प्रविवेश गतक्लमा  ॥ ब्न्द्प्_३,२६।३६ ॥   
राजचक्ररथेन्द्रं तु मध्ये संस्थाप्य दण्डिनी  ।  
वामपक्षे रथं स्वीयं दक्षिणे श्यामलारथम्  ॥ ब्न्द्प्_३,२६।३७ ॥   
पश्चाद्भागे सम्पदेशीं पुरस्ताश्च हयासनाम्  ।  
एवं संवेश्य परितश्चक्रराजरथस्य च  ॥ ब्न्द्प्_३,२६।३८ ॥   
द्वारे निवेशयामास विंशत्यक्षौहिणीयुताम्  ।  
ज्वलद्दण्डायुधोदग्रां स्तम्भिनीं नाम देवताम्  ॥ ब्न्द्प्_३,२६।३९ ॥   
या देवी दण्डनाथाया विघ्नदेवीति विश्रुता  ।  
एवं सुरक्षितं कृत्वा शिबिरं योत्रिणी तथा  ।  
पूषण्युदितभूयिष्ठे पुनर्युद्धमुपाश्रयत्  ॥ ब्न्द्प्_३,२६।४० ॥   
कृत्वा किलकिलारावं ततः शक्तिमहाचमूः  ।  
अग्निप्राकारकद्वारान्निर्जगाम् महारवा  ॥ ब्न्द्प्_३,२६।४१ ॥   
इत्थं सुरक्षितं श्रुत्वा ललिताशिबिरोदरम्  ।  
भूयः सञ्ज्वरमापन्नः प्रचण्डो भण्डदानवः  ॥ ब्न्द्प्_३,२६।४२ ॥   
मन्त्रयित्वा पुनस्तत्र कुटिलाक्षपुरोगमैः  ।  
विषङ्गेण विशुक्रेणासममात्मसुतैरपि  ॥ ब्न्द्प्_३,२६।४३ ॥   
एकौघस्य प्रसारेण युद्धं कर्तुं महाबलः  ।  
चतुर्बाहुमुखान्पुत्रांश्चतुर्जलधिसन्निभान्  ॥ ब्न्द्प्_३,२६।४४ ॥   
चतुरान्युद्धकृत्येषु समाहूय स दानवः  ।  
प्रेषयामास युद्धाय भण्डश्चण्डक्रुधा ज्वलन्  ॥ ब्न्द्प्_३,२६।४५ ॥   
त्रिंशत्सङ्ख्याश्च तत्पुत्रा महाकाया महाबलाः  ।  
तेषां नामानि वक्ष्यामि समाकर्णय कुम्भज  ॥ ब्न्द्प्_३,२६।४६ ॥   
चतुर्बाहुश्चकोराक्षस्तृतीयस्तु चतुः शिराः  ।  
वज्रघोषश्चोर्ध्वकेशो महाकायो महाहनुः  ॥ ब्न्द्प्_३,२६।४७ ॥   
मखशत्रुर्मखस्कन्दीसिंहघोषः सिरालकः  ।  
लडुनः पट्टसेनश्च पुराजित्पूर्वमारकः  ॥ ब्न्द्प्_३,२६।४८ ॥   
स्वर्गशत्रुः स्वर्गबलो दुर्गाख्यः स्वर्गकण्टकः  ।  
अतिमायो बृहन्माय उपमायश्च वीर्यवान्  ॥ ब्न्द्प्_३,२६।४९ ॥   
इत्येते दुर्मदाः पुत्रा भण्डदैत्यस्य दुर्द्धियः  ।  
पितुः सदृशदोर्वीर्याः पितुः सदृशविग्रहाः  ॥ ब्न्द्प्_३,२६।५० ॥   
आगत्य भण्डचरणावभ्यवन्दत भक्तितः  ।  
तानुद्वीक्ष्य प्रसन्नाभ्यां लोचनाभ्यां स दानवः  ।  
सगौरवमिदं वाक्यं बभाषे कुलघातकः  ॥ ब्न्द्प्_३,२६।५१ ॥   
भो भो मदीयास्तनया भवतां कः समो भुवि  ।  
भवतामेव सत्येन जितं विश्वं मया पुरा  ॥ ब्न्द्प्_३,२६।५२ ॥   
शक्रस्या ग्नेर्यमस्यापि निरृतेः पाशिनस्तथा  ।  
कचेषु कर्षणं कोपात्कृतं युष्माभिराहवे  ॥ ब्न्द्प्_३,२६।५३ ॥   
अस्त्राण्यपि च शस्त्राणि जानीथ निखिलान्यपि  ।  
जाग्रत्स्वेव ही युष्मासु कुलभ्रंशो ऽयमागतः  ॥ ब्न्द्प्_३,२६।५४ ॥   
मायाविनी दुललिता काचित्स्त्री युद्धदुर्मदा  ।  
बहुभिः स्वसमानाभिः स्त्रीभिर्युक्ता हिनस्ति नः  ॥ ब्न्द्प्_३,२६।५५ ॥   
तदेनां समरे ऽवश्यमात्मवश्यां विधास्यथ  ।  
जीवग्राहं च सा ग्राह्या भवद्भिर्ज्वलदायुधैः  ॥ ब्न्द्प्_३,२६।५६ ॥   
अप्रमेयप्रकोपान्धान्युष्मानेकां स्त्रियं प्रति  ।  
सम्प्रेषणमनौचित्यं तथाप्येष विधेः क्रमः  ॥ ब्न्द्प्_३,२६।५७ ॥   
इममेकं सहध्वं च शौर्यकीतिविपर्ययम्  ।  
इत्युक्त्वा भण्डदैत्येन्द्रस्तान्प्रहैषीद्रणं प्रति  ।  
द्विशतं चाक्षौहिणीनां तत्सहायतयाहिनोत्  ॥ ब्न्द्प्_३,२६।५८ ॥   
द्विशत्यक्षौहिणीसेना मुख्यस्य तिलकायिता  ।  
बद्धभ्रुकुटयः शस्त्रपाणयो निर्ययुर्गृहात्  ॥ ब्न्द्प्_३,२६।५९ ॥   
निर्गमे भण्डपुत्राणां भूः प्रकम्पमलम्बत  ।  
उत्पाता विविधा जाता वित्रस्तं चाभवज्जगत्  ॥ ब्न्द्प्_३,२६।६० ॥   
तान्कुमारान्महासत्त्वांल्लाजवर्षैरवाकिरन्  ।  
विथीषु यानैश्चलितान्पौरवृद्धपुरन्ध्रयः  ॥ ब्न्द्प्_३,२६।६१ ॥   
बन्दिनो मागधाश्चैव कुमाराणां स्तुतिं व्यधुः  ।  
मङ्गलारार्तिकं चक्रुर्द्वारेद्वारे पुराङ्गनाः  ॥ ब्न्द्प्_३,२६।६२ ॥   
भिद्यमानेव वसुधा कृष्यमाणमिवाबरम्  ।  
आसीत्तेषां विनिर्याणे घूर्णमान इवार्णवः  ॥ ब्न्द्प्_३,२६।६३ ॥   
द्विशत्यक्षौहिणीसेनां गृहीत्वा भण्डसूनवः  ।  
क्रोधोद्यद्भ्रुकुटीक्रूरवदना निर्ययुः पुरात्  ॥ ब्न्द्प्_३,२६।६४ ॥   
शक्तिसैन्यानि सर्वाणि भक्षयामः क्षणाद्रणे  ।  
तेषामायुधचक्राणि चूर्णयामः शितैशरैः  ॥ ब्न्द्प्_३,२६।६५ ॥   
अग्निप्राकारवलयं शमयामश्च रंहसा  ।  
दुर्विदग्धां तां ललितां बन्दीकुर्मश्च सर्वरम्  ॥ ब्न्द्प्_३,२६।६६ ॥   
इत्यन्योन्यं प्रवल्गन्तो वीरभाषणघोषणैः  ।  
आसेदुरग्निप्राकारसमीपं भण्डसूनवः  ॥ ब्न्द्प्_३,२६।६७ ॥   
यौवनेन मदेनान्धा भूयसा रुद्धदृष्टयः  ।  
भ्रुकुटीकुटिलाश्चक्रुः सिंहनादम्महात्तरम्  ॥ ब्न्द्प्_३,२६।६८ ॥   
विदीर्णमिव तेनासीद्ब्रह्माण्ड चण्डिमस्पृशा  ।  
उत्पातवारिदोत्सृष्टघोरनिर्घातरंहसा  ॥ ब्न्द्प्_३,२६।६९ ॥   
एतस्याननुभूतस्य महाशब्दस्य डम्बरः  ।  
क्षोभयामास शक्तीनां श्रवांसि च मनांसि च  ॥ ब्न्द्प्_३,२६।७० ॥   
आगत्य ते कलकलं चक्रुःसार्धं स्वसैनिकैः  ।  
विविधायुधसम्पातमूर्च्छद्वैमानिकच्छटम्  ॥ ब्न्द्प्_३,२६।७१ ॥   
चतुर्बाहुमखान्भूत्वा भण्डदैत्यकुमारकान्  ।  
आगतान्युद्धकृत्याय बाला कौतूहलं दधे  ॥ ब्न्द्प्_३,२६।७२ ॥   
कुमारी ललितादेव्यास्तस्या निकटवासिनी  ।  
समस्तशक्तिचक्राणां पूज्य विक्रमशालिनी  ॥ ब्न्द्प्_३,२६।७३ ॥   
ललितासदृशाकारा कुमारी कोपमादधे  ।  
या सदा नववर्षेव सर्वविद्यामहाखनिः  ॥ ब्न्द्प्_३,२६।७४ ॥   
बालारुणतनुः श्रोणीशोणवर्णवपुर्लता  ।  
महाराज्ञी पादपीठे नित्यमाहितसन्निधिः  ॥ ब्न्द्प्_३,२६।७५ ॥   
तस्या बहिश्चराः प्राणा या चतुर्थं विलोचनम्  ।  
तानागतान्भण्डसुतान्संहरिष्यामि सत्वरम्  ॥ ब्न्द्प्_३,२६।७६ ॥   
इति निश्चित्य बालाम्बा महाराज्ञ्यै व्यजिज्ञपत्  ।  
मातर्भण्डमहादैत्यसूनवो योद्धुमागताः  ॥ ब्न्द्प्_३,२६।७७ ॥   
तैः समं योद्धुमिच्छामि कुमारित्वात्सकौतुका  ।  
सफुरन्ताविव मे बाहू युद्धकण्डूययानया  ॥ ब्न्द्प्_३,२६।७८ ॥   
क्रीडा ममैषा हन्तव्या न भवत्या निवारणैः  ।  
अहं हि वालिका नित्यं क्रीडनेष्वनुरागिणी  ॥ ब्न्द्प्_३,२६।७९ ॥   
क्षणं रणक्रीडया च प्रीतिं यास्यामि चैतसा  ।  
इति विज्ञापिता देवी प्रत्युवाच कुमारिकाम्  ॥ ब्न्द्प्_३,२६।८० ॥   
वत्से त्वमतिमृद्वङ्गी नववर्षा नवक्रमा  ।  
नवीनयुद्धशिक्षा च कुमारी त्वं ममैकिका  ॥ ब्न्द्प्_३,२६।८१ ॥   
त्वां विना क्षणमात्रं मे न निश्वासः प्रवर्तते  ।  
ममोच्छ्वसितमेवासि न त्वं याहि महाहवम्  ॥ ब्न्द्प्_३,२६।८२ ॥   
दण्डिनी मन्त्रिणी चैव शक्तयो ऽन्याश्च कोटिशः  ।  
सन्त्येव समरे कर्तुं वत्से त्वं किं प्रमाद्यसि  ॥ ब्न्द्प्_३,२६।८३ ॥   
इति श्रीललितादेव्या निरुद्धापि कुमारिका  ।  
कौमारकौतुकाविष्टा पुनर्युद्धमयाचत  ॥ ब्न्द्प्_३,२६।८४ ॥   
सुदृढं निश्चयं दृष्ट्वा तस्याः श्रीललिताम्बिका  ।  
अनुज्ञां कृतवत्येव गाढमाश्लिष्य बाहुभिः  ॥ ब्न्द्प्_३,२६।८५ ॥   
स्वकीयकवचादेकमाच्छिद्य कवचं ददौ  ।  
स्वायुधेभ्यश्चायुधानि वितीर्यविससर्ज ताम्  ॥ ब्न्द्प्_३,२६।८६ ॥   
कर्णीरथं महाराज्ञ्या चापदण्डात्समुद्धृतम्  ।  
हंसयुग्यशतैर्युक्तमारुरोह कुमारिका  ॥ ब्न्द्प्_३,२६।८७ ॥   
तस्यां रणे प्रवृत्तायां सर्वपर्वस्थदेवताः  ।  
बद्धाञ्जलिपुटा नेमुः प्रधृतासिपरम्पराः  ॥ ब्न्द्प्_३,२६।८८ ॥   
ताभिः प्रणम्यमाना सा चक्रराजरथोत्तमात्  ।  
अवरुह्य तले सैन्यं वर्तमानमगाहत  ॥ ब्न्द्प्_३,२६।८९ ॥   
तामायान्तीमथो दृष्ट्वा कुमारीं कोपपाटलाम्  ।  
मन्त्रिणीदण्डनाथे च सभये वाचमूचतुः  ॥ ब्न्द्प्_३,२६।९० ॥   
किं भर्तृदारिके युद्धे व्यवसायः कृतस्त्वया  ।  
अकाण्डे किं महाराज्ञ्या प्रेषितासि रणं प्रति  ॥ ब्न्द्प्_३,२६।९१ ॥   
तदेतदुचितन्नैव वर्तमाने ऽपि सैनिके  ।  
त्वं मूर्तं जीवितमसि श्रीदेव्या बालिके यतः  ॥ ब्न्द्प्_३,२६।९२ ॥   
निवर्तस्व रणोत्साहात्प्रणामस्ते विधीयते  ।  
इति ताभ्यां प्रार्थितापि प्राचलद्दृढनिश्चया  ॥ ब्न्द्प्_३,२६।९३ ॥   
अत्यन्तं विस्मयाविष्टे मन्त्रिणीदण्डनायिके  ।  
सहैव तस्या रक्षार्थं चेलतुः पार्श्वयोर्द्वयोः  ॥ ब्न्द्प्_३,२६।९४ ॥   
अथाग्निवरणद्वारा ताभ्यामनुगता सती  ।  
प्रभूतसेनायुक्ताभ्यां निर्जगाम कुमारिका  ॥ ब्न्द्प्_३,२६।९५ ॥   
सनाथशक्तिसेनानां सर्वासामनुगृह्णती  ।  
प्रणामाञ्जलिजालानि कर्णीरथकृतासना  ॥ ब्न्द्प्_३,२६।९६ ॥   
भण्डस्य तनयान्दुष्टानभ्यद्रवदरिन्दमा  ।  
तस्याः प्रादेशिकं सैन्यं कुमार्या न हि विद्यते  ॥ ब्न्द्प्_३,२६।९७ ॥   
सर्वं हि ललितासैन्यं तत्सैन्यं समजायत  ।  
ततः प्रववृते युद्धमत्युद्धतापराक्रमम्  ॥ ब्न्द्प्_३,२६।९८ ॥   
ववर्ष शरजालानि दैत्येन्द्रेषु कुमारिका  ।  
भण्डासुरकुमारैस्तैर्महाराज्ञीकुमारिका  ।  
यद्युद्धमतनोत्तत्तु स्पृहणीयं सुरासुरैः  ॥ ब्न्द्प्_३,२६।९९ ॥   
अत्यन्तविस्मिता दैत्यकुमारा नववर्षिणीम्  ।  
कर्मीरथस्थामालोक्य किरन्तींशरमण्डलम्  ॥ ब्न्द्प्_३,२६।१०० ॥   
क्षणेक्षणे बालिकया क्रियमाणं महारणम्  ।  
व्यजिज्ञपन्महाराज्ञ्यै भ्रमन्त्यः परिचारिकाः  ॥ ब्न्द्प्_३,२६।१०१ ॥   
मन्त्रिणीदण्डनाथे च न तां विजहतू रणे  ।  
प्रेक्षकत्व मनुप्राप्ते तृष्णीमेव बभूवतुः  ॥ ब्न्द्प्_३,२६।१०२ ॥   
सर्वेषां दैत्यपुत्राणामेकरूपा कुमारिका  ।  
प्रत्येकभिन्ना ददृशे बिम्बमालेव भास्वतः  ॥ ब्न्द्प्_३,२६।१०३ ॥   
सायकैरग्निचूडालैस्तेषां मर्माणि भिन्दती  ।  
रक्तोत्पलमिव क्रोधसंरक्तं बिभ्रती मुखम्  ॥ ब्न्द्प्_३,२६।१०४ ॥   
आश्चर्यं ब्रुवतो व्योम्नि पश्यतां त्रिदिवौकसाम्  ।  
साधुवादैर्बहुविधैर्मत्रिणीदण्डनाथयोः  ॥ ब्न्द्प्_३,२६।१०५ ॥   
अर्च्यमाना रणं चक्रे लघुहस्ता कुमारिका  ।  
द्वितीयं युद्धदिवसं समस्तमपि सा रणे  ॥ ब्न्द्प्_३,२६।१०६ ॥   
प्रकाशयामास बलं ललितादुहिता निजम्  ।  
अस्त्रप्रत्यस्त्रमोक्षेण तान्सर्वानपि भिन्दती  ॥ ब्न्द्प्_३,२६।१०७ ॥   
नारायणास्त्रमोक्षेण महराज्ञीकुमारिका  ।  
द्विशत्यक्षौहिणीसैन्यं भस्मसादकरोत्क्षणात्  ॥ ब्न्द्प्_३,२६।१०८ ॥   
अक्षौहिणीनां क्षयतः क्षणात्कोपमुपागताः  ।  
आकृष्टगुरुधन्वानस्ते ऽपतन्नेकहेलया  ॥ ब्न्द्प्_३,२६।१०९ ॥   
ततः कलकले जाते शक्तीनां च दिवौकसाम्  ।  
युगपत्त्रिंशतो बाणानसृजत्सा कुमारिका  ॥ ब्न्द्प्_३,२६।११० ॥   
हस्तलाघवमाश्रित्य मुक्तैश्चन्द्रार्धसायकैः  ।  
त्रिंशता त्रिंशतो भण्डपुत्राणा साहतं शिरः  ॥ ब्न्द्प्_३,२६।१११ ॥   
इति भण्डस्य पुत्रेषु प्राप्तेषु यमसादनम्  ।  
अत्यन्तविस्मयाविष्टा वबृषुः पुष्पमभ्रगाः  ॥ ब्न्द्प्_३,२६।११२ ॥   
सा च पुत्री महाराज्ञ्याः विध्वस्तासुरमैनिका  ।  
मन्त्रिणीदण्डनाथाभ्यामालिङ्ग्यत भृशं मुदा  ॥ ब्न्द्प्_३,२६।११३ ॥   
तस्याः पराक्रमोन्मेषैर्नृत्यन्त्योजयदायिभिः  ।  
शक्तयस्तुमुलं चक्रुः साधुवादैर्जगत्त्रयम्  ॥ ब्न्द्प्_३,२६।११४ ॥   
सर्वाश्च शक्तिसेनान्यो दण्डनाथापुरःसराः  ।  
तदाश्चर्यं महाराज्ञ्यै निवेदयितुमुद्गताः  ॥ ब्न्द्प्_३,२६।११५ ॥   
ताभिर्निवेद्यमानानि सा देवी ललिताम्बिका  ।  
पुत्रीभुजावदानानि श्रुत्वा प्रीतिं समाययौ  ॥ ब्न्द्प्_३,२६।११६ ॥   
समस्तमपि तच्चक्रं शक्तीनां तत्पराक्रमैः  ।  
अदृष्टपूर्वैर्देवेषु विस्मयस्य वशं गतम्  ॥ ब्न्द्प्_३,२६।११७ ॥   
इति श्रीब्रह्माण्डे महापुराणे उत्तरभागे हयग्रीवागस्त्यसंवादे ललितोपाख्याने भण्डपुत्रवधो नाम षड्विंशो ऽध्यायः  
  
  
_____________________________________________________________  
  
अथ नष्टेषु पुत्रेषु शोकानलपरिप्लुतः  ।  
विललाप स दैत्येन्द्रो मत्वा जातं कुलक्षयम्  ॥ ब्न्द्प्_३,२७।१ ॥   
हा पुत्रा हा गुणोदारा हा मदेकपरायणाः  ।  
हा मन्नेत्रसुधापूरा हा मत्कुलविवर्धनाः  ॥ ब्न्द्प्_३,२७।२ ॥   
हा समस्तसुरश्रेष्ठमदभञ्जनतत्पराः  ।  
हा समस्तसुरस्त्रीणामन्तर्मोहनमन्मथाः  ॥ ब्न्द्प्_३,२७।३ ॥   
दिशत प्रीतिवाचं मे ममाङ्के वल्गताधुना  ।  
किमिदानीमिमं तातमवमुच्य सुखं गताः  ॥ ब्न्द्प्_३,२७।४ ॥   
युष्मान्विना न शोभन्ते मम राज्यानि पुत्रकाः  ।  
रिक्तानि मम गेहानि रिक्ता राजसभापि मे  ॥ ब्न्द्प्_३,२७।५ ॥   
कथमेवं विनिःशेषं हतायूयं दुराशयाः  ।  
अप्रधृष्यभुजासत्त्वान्भवतो मत्कुलाङ्कुरान्  ।  
कथमेकपदे दुष्टा वनिता सङ्गरे ऽवधीत्  ॥ ब्न्द्प्_३,२७।६ ॥   
मम नष्टानि सौख्यानि मम नष्टाः कुलस्त्रियः  ।  
इतः परं कुले क्षीणे साहसानि सुखानि च  ॥ ब्न्द्प्_३,२७।७ ॥   
भवतः सुकृतैर्लब्ध्वा मम पूर्वजनुःकृतैः  ।  
नाशो ऽयं भवतामद्य जातो नष्टस्ततो ऽस्म्यहम्  ॥ ब्न्द्प्_३,२७।८ ॥   
हा हतो ऽस्मि विपन्नो ऽस्मि मन्दभाग्यो ऽस्मि पुत्रकाः  ।  
इति शोकात्स पर्यस्यन्प्रलपन्मुक्तमूर्धजः  ।  
मूर्च्छया लुप्तहृदयो निष्पपात नुपासनात्  ॥ ब्न्द्प्_३,२७।९ ॥   
विशुक्रश्च विषङ्गश्च कुटिलाक्षश्च संसदि  ।  
भण्डमाश्वासयामासुर्दैवस्य कुटिलक्रमैः  ॥ ब्न्द्प्_३,२७।१० ॥   
विशुक्र उवाच  
देवकि प्राकृत इव प्राप्तः शोकस्य वश्यताम्  ।  
लपसि त्वे प्रति सुतान्प्राप्तमृत्यून्महाहवे  ॥ ब्न्द्प्_३,२७।११ ॥   
धर्मवान्विहितः पन्था वीराणामेष शाश्वतः  ।  
अशोच्यमाहवे मृत्युं प्राप्नुवन्ति यदर्हितम्  ॥ ब्न्द्प्_३,२७।१२ ॥   
एतदेव विनाशाय शल्यवद्बाधते मनः  ।  
यत्स्त्री समागत्य हठान्नि हन्ति सुभटान्रणे  ॥ ब्न्द्प्_३,२७।१३ ॥   
इत्युक्ते तेन दैत्येन पुत्रशोको व्यमुच्यत  ।  
भण्डेन चण्डकालाग्निसदृशः क्रोध आदधे  ॥ ब्न्द्प्_३,२७।१४ ॥   
स कोशात्क्षिप्रमुद्धृत्य खड्गमुग्रं यमोपमम्  ।  
विस्फारिताक्षियुगलो भृशं जज्वाल तेजसा  ॥ ब्न्द्प्_३,२७।१५ ॥   
इदानीमेव तां दुष्टां खड्गेनानेन खण्डशः  ।  
शकलीकृत्य समरे श्रमं प्राप्स्यामि बन्धुभिः  ॥ ब्न्द्प्_३,२७।१६ ॥   
इति रोषस्खलद्वर्णः श्वसन्निव भुजङ्गमः  ।  
खड्गं विधुन्वन्नुत्थाय प्रचचाला तिमत्तवत्  ॥ ब्न्द्प्_३,२७।१७ ॥   
तं निरुध्य च सम्भ्रान्ताः सर्वे दानवपुङ्गवाः  ।  
वाचमूचुरतिक्रोधाज्ज्वलन्तो ललितां प्रति  ॥ ब्न्द्प्_३,२७।१८ ॥   
न तदर्थे त्वया कार्यः स्वामिन्सम्भ्रम ईदृशः  ।  
अस्माभिः स्वबलैर्युक्तै रणोत्साहो विधीयते  ॥ ब्न्द्प्_३,२७।१९ ॥   
भवदाज्ञालवं प्राप्य समस्तभुवनं हठात्  ।  
विमर्द्दयितुमीशाः स्मः किमु तां मुग्धभामिनीम्  ॥ ब्न्द्प्_३,२७।२० ॥   
किं चूषयामः सप्ताब्धीन्क्षोदयामो ऽथ वा गिरीन्  ।  
अधरोत्तरमेवैतत्त्रैलोक्यं करवाम वा  ॥ ब्न्द्प्_३,२७।२१ ॥   
छिनदाम सुरान्सर्वान्भिनदाम तदालयान्  ।  
पिन्षाम हरित्पालानाज्ञां देहि महामते  ॥ ब्न्द्प्_३,२७।२२ ॥   
इत्युदीरित माकर्ण्य महाहङ्कारगर्वितम्  ।  
उवाच वचनं क्रुद्धः प्रतिघारुणलोचनः  ॥ ब्न्द्प्_३,२७।२३ ॥   
विशुक्र भवता गत्वा मायान्तार्हितवर्ष्मणा  ।  
जयविघ्नं महायन्त्रं कर्त्तव्यं कटके द्विषाम्  ॥ ब्न्द्प्_३,२७।२४ ॥   
इति तस्य वचः श्रुत्वा विशुक्रो रोषरूषितः  ।  
मायातिरोहितवपुर्जगाम ललिताबलम्  ॥ ब्न्द्प्_३,२७।२५ ॥   
तस्मिन्प्रयातुमुद्युक्ते सुर्यो ऽस्तं समुपागतः  ।  
पर्यस्तकिरणस्तोमपाटलीकृतदिङ्मुखः  ॥ ब्न्द्प्_३,२७।२६ ॥   
अनुरागवती सन्ध्या प्रयान्तं भानुमालिनम्  ।  
अनुवव्राज पातालकुञ्जे रन्तुमिवोत्सुका  ॥ ब्न्द्प्_३,२७।२७ ॥   
वेगात्प्रपततो भानोर्देहसङ्गात्समुत्थिताः  ।  
चरमाब्धेरिव पयःकणास्तारा विरेजिरे  ॥ ब्न्द्प्_३,२७।२८ ॥   
अथाससाद बहुलं तमः कज्जलमेचकम्  ।  
सार्थं कर्त्तुमिवोद्युक्तं सवर्णस्यासिदुर्धिया  ॥ ब्न्द्प्_३,२७।२९ ॥   
मायारथं समारूढो गूढशर्वरसंवृतः  ।  
अदृश्यवपुरापेदे ललिताकटकं खलः  ॥ ब्न्द्प्_३,२७।३० ॥   
तत्र गत्वा ज्वलज्ज्वालं वह्निप्राकारमण्डलम्  ।  
शतयोजनविस्तारामालोकयत् दुर्मतिः  ॥ ब्न्द्प्_३,२७।३१ ॥   
परितो विभ्रमञ्शालमवकाशमवाप्नुवन्  ।  
दक्षिणं द्वारमासाद्य निदध्यौ क्षणमुद्धतः  ॥ ब्न्द्प्_३,२७।३२ ॥   
तत्रापश्यन्महासत्त्वास्सावधाना धृतायुधाः  ।  
आरूढयानाः सनद्धवर्माणो द्वारदेशतः  ॥ ब्न्द्प्_३,२७।३३ ॥   
स्तम्भिनीप्रमुखाः शक्तीर्विशत्यक्षौहिणीयुताः  ।  
सर्वदा द्वाररक्षार्थं निर्दिष्टा दण्डनाथया  ॥ ब्न्द्प्_३,२७।३४ ॥   
विलोक्य विस्मयाविष्टो विचार्य च चिरं तदा  ।  
शालस्य बहिरेवासौ स्थित्वा यन्त्रं समातनोत्  ॥ ब्न्द्प्_३,२७।३५ ॥   
गव्यूतिमात्रकायामे तत्समानप्रविस्तरे  ।  
शिलापट्टे सुमहति प्रालिखद्यन्त्रमुत्तमम्  ॥ ब्न्द्प्_३,२७।३६ ॥   
अष्टदिक्ष्वष्टशूलेन संहाराक्षरमौलिना  ।  
अष्टभिर्दैवतैश्चैव युक्तं यन्त्रं समालिखत्  ॥ ब्न्द्प्_३,२७।३७ ॥   
अलसा कृपणा दीना नितन्द्राच प्रमीलिका  ।  
क्लीबा च निरहङ्कारा चेत्यष्टौ देवताः स्मृताः  ॥ ब्न्द्प्_३,२७।३८ ॥   
देवताष्टकमेतश्च शूलाष्टकपुटोपरि  ।  
नियोज्य लिखितं यन्त्रं मायावी सममन्त्रयत्  ॥ ब्न्द्प्_३,२७।३९ ॥   
पूजां विधाय मन्त्रस्य बलिभिश्छागलादिभिः  ।  
तद्यन्त्रं चारिकटके प्राक्षिपत्समरे ऽसुरः  ॥ ब्न्द्प्_३,२७।४० ॥   
पाकारस्य बहिर्भागे वर्तिना तेन दुर्धिया  ।  
क्षिप्तमुल्लङ्घ्य च रणे पपात कटकान्तरे  ॥ ब्न्द्प्_३,२७।४१ ॥   
तद्यन्त्रस्य विकारेण कटकस्थास्तुशक्तयः  ।  
विमुक्तशस्त्रसन्न्यासमास्थिता दीनमानसाः  ॥ ब्न्द्प्_३,२७।४२ ॥   
किं हतैरसुरैः कार्यं शस्त्राशस्त्रिक्रमैरलम्  ।  
जयसिद्धफलं किं वा प्राणिहिंसा च पापदा  ॥ ब्न्द्प्_३,२७।४३ ॥   
अमराणां कृते को ऽयं किमस्माकं भविष्यति  ।  
वृथा कलकलं कृत्वा न फलं युद्धकर्मणा  ॥ ब्न्द्प्_३,२७।४४ ॥   
का स्वामिनी महाराज्ञी का वासौ दण्डनायिका  ।  
का वा सा मन्त्रिणी श्यामा भृत्यत्वं नो ऽथ कीदृशम्  ॥ ब्न्द्प्_३,२७।४५ ॥   
इह सर्वाभिरस्माभिर्भृत्यभूताभिरेकिका  ।  
वनिता स्वामिनीकृत्ये किं फलं मोक्ष्यते परम्  ॥ ब्न्द्प्_३,२७।४६ ॥   
परेषां मर्मभिदुरैरायुधैर्न प्रयोजनम्  ।  
युद्धं शाम्यतु चास्माकं देहशस्त्रक्षतिप्रदम्  ॥ ब्न्द्प्_३,२७।४७ ॥   
युद्धे च मरणं भावि वृथा स्युर्जीवितानि नः  ।  
युद्धे मृत्युर्भवेदेव इति तत्र प्रमैव का  ॥ ब्न्द्प्_३,२७।४८ ॥   
उत्साहेन फलं नास्ति निद्रैवैका सुखावहा  ।  
आलस्यसदृशं नास्ति चित्तविश्रान्तिदायकम्  ॥ ब्न्द्प्_३,२७।४९ ॥   
एतादृशीश्च नो ज्ञात्वा सा राज्ञी किं करिष्यति  ।  
तस्या राज्ञीत्वमपि नः समवायेन कल्पितम्  ॥ ब्न्द्प्_३,२७।५० ॥   
एवं चोपेक्षितास्माभिः सा विनष्टबला भवेत्  ।  
नष्ट सत्त्वा च सा राज्ञी कान्नः शिक्षां करिष्यति  ॥ ब्न्द्प्_३,२७।५१ ॥   
एवमेव रणारम्भं विमुच्य विधुतायुधाः  ।  
शक्तयो निद्रया द्वारे घूर्णमाना इवाभवन्  ॥ ब्न्द्प्_३,२७।५२ ॥   
सर्वत्र मान्द्यं कार्येषु महदालस्यमागतम्  ।  
शिथिलं चाभवत्सर्वं शक्तीनां कटकं महत्  ॥ ब्न्द्प्_३,२७।५३ ॥   
जयविघ्नं महायन्त्रमिति कृत्वा स दानवः  ॥ ब्न्द्प्_३,२७।५४ ॥   
निर्विद्य तत्प्रभावेण कटकं प्रमिमन्थिषुः  ।  
द्वितीययुद्धदिवसस्यार्धरात्रे गते सति  ॥ ब्न्द्प्_३,२७।५५ ॥   
निस्मृत्य नगराद्भूयस्त्रिंशदक्षौहिणीवृतः  ।  
आजगाम पुनर्दैत्यो विशुक्रः कटकं द्विषाम्  ॥ ब्न्द्प्_३,२७।५६ ॥   
अश्रूयन्त ततस्तस्य रणनिःसाणनिस्वनाः  ।  
तथापि ता निरुद्योगाः शक्तयः कटके ऽभवन्  ॥ ब्न्द्प्_३,२७।५७ ॥   
तदा महानुभावत्वाद्विकारैर्विघ्नयन्त्रजैः  ।  
अस्पृष्टे मन्त्रिणीदण्डनाथे चिन्तामवा पतुः  ॥ ब्न्द्प्_३,२७।५८ ॥   
अहो बत महत्कष्टमिदमापतितं भयम्  ।  
कस्य वाथ विकारेण सैनिका निर्गतोद्यमाः  ॥ ब्न्द्प्_३,२७।५९ ॥   
निरस्तायुधसंरम्भा निद्रातन्द्राविघूर्णिताः  ।  
न मानयन्ति वाक्यानि रार्चयन्ति महेश्वरीम्  ।  
औदासीन्यं वितन्वन्ति शक्तयो निस्पृहा इमाः  ॥ ब्न्द्प्_३,२७।६० ॥   
इति ते मन्त्रिणीदण्डनाथे चिन्तापरायणे  ।  
चक्रस्यन्दनमारूढे महाराज्ञीं समूचतुः  ॥ ब्न्द्प्_३,२७।६१ ॥   
मन्त्रिण्युवाच  
देवि सक्य विकारो ऽयं शक्तयो विगतोद्यमाः  ।  
न शृण्वन्ति महाराज्ञि तवाज्ञां विश्वपालिताम्  ॥ ब्न्द्प्_३,२७।६२ ॥   
अन्योन्यं च विरक्तास्ताः पराच्यः सर्वकर्मसु  ।  
निद्रातन्द्रामुकुलिता दुर्वाक्यानि वितन्वते  ॥ ब्न्द्प्_३,२७।६३ ॥   
का दण्डिनी मन्त्रिणी का महाराज्ञीति का पुनः  ।  
युद्धं च कीदृशमिति क्षेपं भूरि वितन्वते  ॥ ब्न्द्प्_३,२७।६४ ॥   
अस्मिन्नेवान्तरे शत्रुरागच्छति महाबलः  ।  
उद्दण्डभेरीनिस्वानैर्विभिन्दन्निव रोदसी  ॥ ब्न्द्प्_३,२७।६५ ॥   
अत्र यत्प्राप्तरूपं तन्महाराज्ञि प्रपद्यताम्  ।  
इत्युक्त्वा सह दण्डिन्या मन्त्रिणी प्रणतिं व्यधात्  ॥ ब्न्द्प्_३,२७।६६ ॥   
ततः सा ललिता देवी कामेश्वरमुखं प्रति  ।  
दत्तदृष्टडिः समहसदतिरक्तरदावलिः  ॥ ब्न्द्प्_३,२७।६७ ॥   
तस्याः स्मितप्रभापुञ्जे कुञ्जराकृतिमान्मुखे  ।  
कटक्रोडगलद्दानः कश्चिदेव व्यजृम्भत  ॥ ब्न्द्प्_३,२७।६८ ॥   
जपापटलपाटल्यो बालचन्द्रवपुर्धरः  ।  
बीजपूरगदामिक्षुचापं शूलं सुदर्शनम्  ॥ ब्न्द्प्_३,२७।६९ ॥   
अब्जपाशोत्पलव्रीहिमञ्जरीवरदां कुशान्  ।  
रत्नकुम्भं च दशभिः स्वकैर्हस्तैः समुद्वहन्  ॥ ब्न्द्प्_३,२७।७० ॥   
तुन्दिलश्चन्द्रचूडालो मन्द्रबृंहितनिस्वनः  ।  
सिद्धिलक्ष्मीसमाश्लिष्टः प्रणनाम महेश्वरीम्  ॥ ब्न्द्प्_३,२७।७१ ॥   
तया कृताशीः स महान्गणनाथो गजाननः  ।  
जयविघ्नमहायन्त्रम्भेत्तुं वेगाद्विनिर्ययौ  ॥ ब्न्द्प्_३,२७।७२ ॥   
अन्तरेवहि शालस्य भ्रमद्दन्तावलाननः  ।  
निभृतं कुत्रचिल्लग्नं जयविघ्नं व्यलोकयत्  ॥ ब्न्द्प्_३,२७।७३ ॥   
स देवो घोरनिर्घातैर्दुःसहैर्दन्तपातनैः  ।  
क्षणाच्चूर्मीकरोति स्म जयविघ्नमहाशिलाम्  ॥ ब्न्द्प्_३,२७।७४ ॥   
तत्र स्थिताभिर्दुष्टाभिर्देवताभिः सहैव सः  ।  
परागशेषतां नीत्वा तद्यन्त्रं प्रक्षिपद्दिवि  ॥ ब्न्द्प्_३,२७।७५ ॥   
ततः किलकिलारावं कृत्वाऽलस्यविवर्जिताः  ।  
उद्यताः समरं कर्तुं शक्तयः शस्त्रपाणयः  ॥ ब्न्द्प्_३,२७।७६ ॥   
स देतिवदनः कण्ठकलिताकुण्ठनिस्वनः  ।  
जययन्त्रं हि तत्सृष्टं तथा रात्रौ व्यनाशयत्  ॥ ब्न्द्प्_३,२७।७७ ॥   
इमं वृत्तान्तमाकर्ण्य भण्डः स क्षोभमाययौ  ।  
ससर्जय बहूनात्मरूपान्दन्तावलाननान्  ॥ ब्न्द्प्_३,२७।७८ ॥   
ते कटक्रोडविगलन्मदसौरभचञ्चलैः  ।  
चञ्चरीककुलैरग्रे गीयमानमहोदयाः  ॥ ब्न्द्प्_३,२७।७९ ॥   
स्फुरद्दाडिमकिञ्जल्कविक्षेपकररोचिषः  ।  
सदा रत्नाकरानेकहेलया पातुमुद्यताः  ॥ ब्न्द्प्_३,२७।८० ॥   
आमोदप्रमुखा ऋद्धिमुख्यशक्तिनिषेविताः  ।  
आमोदश्च प्रमोदश्च मुमुखो दुर्मुखस्तथा  ॥ ब्न्द्प्_३,२७।८१ ॥   
अरिघ्नो विघ्नकर्त्ता च षडेते विघ्ननायकाः  ।  
ते सप्तकोटिसङ्ख्यानां हेरम्बाणामधीश्वराः  ॥ ब्न्द्प्_३,२७।८२ ॥   
ते पुरश्चलितास्तस्य महागणपते रणे  ।  
अग्निप्राकारवलयाद्विनिर्गत्य गजाननाः  ॥ ब्न्द्प्_३,२७।८३ ॥   
क्रोधहुङ्कारतुमुलाः प्रत्य पद्यन्त दानवान्  ।  
पुनः प्रचण्डफूत्कारबधिरीकृतविष्टपाः  ॥ ब्न्द्प्_३,२७।८४ ॥   
पपात दैत्यसैन्येषु गणचक्रचमूगणः  ।  
अच्छिदन्निशितैर्बाणैर्गणनाथः स दानवान्  ॥ ब्न्द्प्_३,२७।८५ ॥   
गणनाथेन तस्याभूद्विशुक्रस्य महौजसः  ।  
युद्धमुद्धतहुङ्कारभिन्नकार्मुकनिःस्वनम्  ॥ ब्न्द्प्_३,२७।८६ ॥   
भ्रुकुटी कुटिले चक्रे दष्टोष्ठमतिपाटलम्  ।  
विशुक्रो युधि बिभ्राणः समयुध्यत तेन सः  ॥ ब्न्द्प्_३,२७।८७ ॥   
शस्त्राघट्टननिस्वानैर् हुङ्कारैश्च सुरद्विषाम्  ।  
दैत्यसप्तिखुरक्रीडत्कुद्दालीकूटनिस्वनैः  ॥ ब्न्द्प्_३,२७।८८ ॥   
फेत्कारैश्च गचेन्द्राणां भयेनाक्रन्दनैरपि  ।  
हेषया च हयश्रेण्या रथचक्रस्वनैरपि  ॥ ब्न्द्प्_३,२७।८९ ॥   
धनुषां गुणनिस्स्वानैश्चक्रचीत्करणैरपि  ॥ ब्न्द्प्_३,२७।९० ॥   
शरसात्कारघोषैश्च वीरभाषाकदम्बकैः  ।  
अट्टहासैर्महेन्द्राणां सिंहनादैश्चभूरिशः  ॥ ब्न्द्प्_३,२७।९१ ॥   
क्षुभ्यद्दिगन्तरं तत्र ववृधे युद्धमुद्धतम्  ।  
त्रिंशदक्षौहिणी सेना विशुक्रस्य दुरात्मनः  ॥ ब्न्द्प्_३,२७।९२ ॥   
प्रत्येकं योधया मासुर्गणनाथा महारथाः  ।  
दन्तैर्मर्म विभिन्दन्तो विष्टंयतश्च शुण्डया  ॥ ब्न्द्प्_३,२७।९३ ॥   
क्रोधयन्तः कर्णतालैः पुष्कलावर्त्तकोपमैः  ।  
नासाश्वासैश्च परुषैर्विक्षिपन्तः पताकिनीम्  ॥ ब्न्द्प्_३,२७।९४ ॥   
उरोभिर्मर्दयन्तश्च शैलवप्रसमप्रभैः  ।  
पिंषन्तश्च पदाघातैः पीनैर्घ्नन्तस्तथोदरैः  ॥ ब्न्द्प्_३,२७।९५ ॥   
विभिन्दन्तश्च शूलेन कृत्तन्तश्चक्रपातनैः  ।  
शङ्खस्वनेन महता त्रासयन्तो वरूथिनीम्  ॥ ब्न्द्प्_३,२७।९६ ॥   
गणनाथमुखोद्भूता गजवक्राः सहस्रशः  ।  
धूलीशेषं समस्तं तत्सैन्यं चक्रुर्महोद्यताः  ॥ ब्न्द्प्_३,२७।९७ ॥   
अथ क्रोधसमाविष्टो निजसैन्यपुरोगमः  ।  
प्रेषयामास देवस्य गजासुर मसौ पुनः  ॥ ब्न्द्प्_३,२७।९८ ॥   
प्रचण्डसिंहनादेन गजदैत्येन दुर्धिया  ।  
सप्ताक्षौहिणियुक्तेन युयुधे स गणेश्वरः  ॥ ब्न्द्प्_३,२७।९९ ॥   
हीयमानं समालोक्य गजासुरभुजाबलम्  ।  
वर्धमानं च तद्वीर्यं विशुक्रः प्रपलायितः  ॥ ब्न्द्प्_३,२७।१०० ॥   
स एक एव वीरेद्रः प्रचलन्नाखुवाहनः  ।  
सप्ताक्षौहिणिकायुक्तं गजासुरममर्दयत्  ॥ ब्न्द्प्_३,२७।१०१ ॥   
गजासुरे च निहते विशुक्रे प्रपलायिते  ।  
ललितान्तिकमापेदे महागमपतिर्मृधात्  ॥ ब्न्द्प्_३,२७।१०२ ॥   
कालरात्रिश्च दैत्यानां सा रात्रिर्विरतिं गता  ।  
ललिता चाति मुदिता बभूवास्य पराक्रमैः  ॥ ब्न्द्प्_३,२७।१०३ ॥   
विततार महाराज्ञीप्रीयमाणा गणेशितुः  ।  
सर्वदैवतपूजायाः पूर्वपूज्यत्वमुत्तमम्  ॥ ब्न्द्प्_३,२७।१०४ ॥   
इति श्रीब्रह्माण्डपुराणे उत्तरभागे हयग्रीवागस्त्यसंवादे ललितोपाख्याने गणनाथपराक्रमो नाम सप्तविंशो ऽध्यायः  
  
  
_____________________________________________________________  
  
  
रणेभग्नं महादैत्यं भण्डदैत्यः सहोदरम्  ।  
सेनानां कदनं श्रुत्वा सन्तप्तो बहुचिन्तया  ॥ ब्न्द्प्_३,२८।१ ॥   
उभावपि समेतौ तौ युक्तौ सर्वैश्चसैनिकैः  ।  
प्रेषयामास युद्धाय भण्डदैत्यः सहोदरौ  ॥ ब्न्द्प्_३,२८।२ ॥   
तावुभौ परमक्रुद्धौ भण्डदैत्येन देशितौ  ।  
विषङ्गश्च विशुक्रश्च महोद्यम मवापनुः  ॥ ब्न्द्प्_३,२८।३ ॥   
कनिष्ठसहितं तत्र युवराजं महाबलम्  ।  
विशुक्रमनुवव्राज सेना त्रैलोक्यकम्पिनी  ॥ ब्न्द्प्_३,२८।४ ॥   
अक्षौहिणीचतुःशत्या सेनानामावृतश्च सः  ।  
युवराजः प्रववृधे प्रतापेन महीयसा  ॥ ब्न्द्प्_३,२८।५ ॥   
उलूकजित्प्रभृतयो भागिनेया दशोद्धताः  ।  
भण्डस्य च भगिन्यान्तु धूमिन्यां जातयोनयः  ॥ ब्न्द्प्_३,२८।६ ॥   
कृतास्त्रशिक्षा भण्डेन मातुलेन महीयसा  ।  
विक्रमेण वलन्तस्ते सेनानाथाः प्रतस्थिरे  ॥ ब्न्द्प्_३,२८।७ ॥   
प्रोद्गतैश्चापनिर्घोषैर्घोषयन्तो दिशो दश  ।  
द्वयोर्मातुलयोः प्रीतिं भागिनेया वितेनिरे  ॥ ब्न्द्प्_३,२८।८ ॥   
आरूढयानाः प्रत्येकगाढाहङ्कारशालिनः  ।  
आकृष्टगुरुधन्वानो विशुक्रमनुवव्रजुः  ॥ ब्न्द्प्_३,२८।९ ॥   
यौवराज्यप्रभाचिह्नच्छत्रचामरशोभितः  ।  
आरूढवारणः प्राप विशुक्रो युद्धमेदिनीम्  ॥ ब्न्द्प्_३,२८।१० ॥   
ततः कलकलारावकारिण्या सेनया वृतः  ।  
विशुक्रः पटु दध्वान सिंहनादं भयङ्करम्  ॥ ब्न्द्प्_३,२८।११ ॥   
तत्क्षोभात्क्षुभितस्वान्ताः शक्तयः सम्भ्रमोद्धताः  ।  
अग्निप्राकारवलयान्निर्जगमुर्बद्धपङ्कयः  ॥ ब्न्द्प्_३,२८।१२ ॥   
तडिन्मयमिवाकाशं कुर्वन्त्यः स्वस्वरोचिषा  ।  
रक्ताम्वुजावृतमिव व्योमचक्रं रणोन्मुखाः  ॥ ब्न्द्प्_३,२८।१३ ॥   
अथ भण्डकनीयांसावागतौ युद्धदुर्मदौ  ।  
निशम्य युगपद्योद्धं मन्त्रिणीदण्डनायके  ॥ ब्न्द्प्_३,२८।१४ ॥   
किरिचकं ज्ञेयचक्रमारूढे रथशेखरम्  ।  
धृतातपत्रवलये चामराभ्यां च वीजिते  ॥ ब्न्द्प्_३,२८।१५ ॥   
अप्सरोभिः प्रनृत्ताभिर्गीयमानमहोदये  ।  
निर्जगमतू रणं कर्तुमुभाभ्यां ललिताज्ञया  ॥ ब्न्द्प्_३,२८।१६ ॥   
श्रीचक्ररथराजस्य रक्षणार्थं निवेशिते  ।  
शताक्षौहिणिकां सेनां वर्जयित्वास्त्रभीषणम्  ॥ ब्न्द्प्_३,२८।१७ ॥   
अन्यत्सर्वं चमुजालं निर्जगाम रणोन्मुखी  ।  
पुरतः प्राचलद्दण्डनाथा रथनिषेदुषी  ॥ ब्न्द्प्_३,२८।१८ ॥   
एकयैव कराङ्गुल्या घूर्णयन्ती हलायुधम्  ।  
मुसलं चान्यहस्तेन भ्रामयन्ती मुहुर्मुहुः  ॥ ब्न्द्प्_३,२८।१९ ॥   
तरलेन्दुकलाचूडास्फुरत्पोत्रमुखाम्बुजा  ।  
पुरः प्रहर्त्री समरे सर्वदा विक्रमोद्धता  ।  
अस्या अनुप्रचलिता गेयचक्ररथस्थिता  ॥ ब्न्द्प्_३,२८।२० ॥   
धनुषो ध्वनिना विश्वं पूरयन्ती महोद्धता  ।  
वेणीकृतकचन्यस्तविलसच्चन्द्रपल्लवा  ॥ ब्न्द्प्_३,२८।२१ ॥   
स्फुरत्त्रितयनेत्रेण सिन्दूरतिलकत्विषा  ।  
पाणिना पद्मरम्येण मणिकङ्कणचारुणा  ॥ ब्न्द्प्_३,२८।२२ ॥   
तूणीरमुखतः कृष्टं भ्रामयन्ती शिलीमुखम्  ।  
जय वर्धस्ववर्धस्वेत्यतिहर्षसमाकुले  ॥ ब्न्द्प्_३,२८।२३ ॥   
नृत्यद्भिर्दिव्यमुनिभिर्वर्द्धिताशीर्वचो ऽमृतैः  ।  
गेयचक्ररथेन्द्रस्य चक्रनेमिविघट्टनैः  ॥ ब्न्द्प्_३,२८।२४ ॥   
दारयन्ती क्षितितलं दैत्यानां हृदयैः सह  ।  
लोकातिशायिता विश्वमनोमोहनकारिणा  ।  
गीतिबन्धेनामरीभिर्बह्वीभिर्गीतवैभवा  ॥ ब्न्द्प्_३,२८।२५ ॥   
अक्षौहिणीसहस्राणामष्टकं समरोद्धतम्  ।  
कर्षती कल्पविश्लेषनिर्मर्यादाब्धिसन्निभम्  ॥ ब्न्द्प्_३,२८।२६ ॥   
तस्याः शक्तिचमूचक्रे काश्चित्कनकरोचिषः  ।  
काश्चिद्दाडिमसङ्काशाः काश्चिज्जीमूतरोचिषः  ॥ ब्न्द्प्_३,२८।२७ ॥   
अन्याः सिन्दूररुचयः पराः पाटलपाटलाः  ।  
काचाद्रिकाम्बराः काश्चित्पराः श्यामलकोमलाः  ॥ ब्न्द्प्_३,२८।२८ ॥   
अन्यास्तु हीरकप्रख्याः परा गारुत्मतोपमाः  ।  
विरुद्धैः पञ्चभिर्बाणैर्मिश्रितैः शतकोटिभिः  ॥ ब्न्द्प्_३,२८।२९ ॥   
व्यञ्जयन्त्यो देहरुचं कतिचिद्विविधायुधाः  ।  
असङ्ख्याः शक्तयश्चेलुर्दण्डिन्यास्सैनिके तथा  ॥ ब्न्द्प्_३,२८।३० ॥   
तथैव सैन्यसन्नाहो मन्त्रिण्याः कुम्भसम्भव  ।  
यथा भूषणवेषादि यथा प्रभावलक्षणम्  ॥ ब्न्द्प्_३,२८।३१ ॥   
यथा सद्गुणशालित्वं यथा चाश्रितलक्षणम्  ।  
यथा दैत्यौघसंहारो यथा सर्वैश्च पूजिता  ॥ ब्न्द्प्_३,२८।३२ ॥   
यथा शक्तिर्महाराज्ञ्या देडिन्यश्च तथाखिलम्  ।  
विशेषस्तु परं तस्याः साचिव्ये तत्करे स्थितम्  ।  
महाराज्ञीवितीर्णं तदाज्ञामुद्राङ्गुलीयकम्  ॥ ब्न्द्प्_३,२८।३३ ॥   
इत्थं प्रचलिते सैन्ये मन्त्रिणीदण्डनाथयोः  ।  
तद्भारभङ्गुरा भूमिर्देलालीलामलम्बत  ॥ ब्न्द्प्_३,२८।३४ ॥   
ततः प्रववृते युद्धं तुमुलं रोमहर्षणम्  ।  
उद्धूतधूलिजम्बालीभूतसप्तार्णवीजलम्  ॥ ब्न्द्प्_३,२८।३५ ॥   
हयस्थैर्हयसादिन्यो रथस्थै रथसंस्थिताः  ।  
आधोरणैर्हस्तिपकाः खड्गैः पद्गाश्च सङ्गताः  ॥ ब्न्द्प्_३,२८।३६ ॥   
दण्डनाथाविषङ्गेण समयुध्यन्त सङ्गरे  ।  
विशुक्रेण समं श्यामा विकृष्टमणिकार्मुका  ॥ ब्न्द्प्_३,२८।३७ ॥   
अश्वरूढा चकारोच्चैः सहोलूकजिता रणम्  ।  
सम्पदीशाच जग्राह पुरुषेण युयुत्सया  ॥ ब्न्द्प्_३,२८।३८ ॥   
विषेण नकुली देवी समाह्वास्त युयुत्सया  ।  
कुन्तिषेणेन समरं महामाया तदाकरोत्  ॥ ब्न्द्प्_३,२८।३९ ॥   
मलदेन समं चक्रे युद्धमुन्मत्तभैरवी  ।  
लघुश्यामा चकारोच्चैः कुशूरेण समं रणम्  ॥ ब्न्द्प्_३,२८।४० ॥   
स्वप्नेशी मङ्गलाख्येन दैत्येन्द्रेण रणंव्यधात्  ।  
वाग्वादिनी तु जघटे द्रुघणेन समं रणे  ॥ ब्न्द्प्_३,२८।४१ ॥   
कोलाटेन च दुष्टेन चण्डकाल्यकरोद्रणम्  ।  
अक्षौहिणीभिर्दैत्यानां शताक्षौहिणिकास्तथा  ।  
महान्तं समरे चक्रुरन्योन्यं क्रोधमूर्छिताः  ॥ ब्न्द्प्_३,२८।४२ ॥   
प्रवर्तमाने समरे विशुक्रो दुष्टदानवः  ।  
वर्धमानां शक्तिचमूं हीयमानां निजां चमूम्  ॥ ब्न्द्प्_३,२८।४३ ॥   
अवलोक्य रुषाविष्टः स कृष्टगुरुकार्मुकः  ।  
शक्तिसैन्ये समस्ते ऽपि तृषास्त्रं प्रमुमोच ह  ॥ ब्न्द्प्_३,२८।४४ ॥   
तेन दावानलज्वालादीप्तेन मथितं बलम्  ।  
तृतीये युद्धदिवसे याममात्रं गते रवौ  ।  
विशुक्रमुक्ततर्षास्त्रव्याकुलाः शक्तयो ऽवन्  ॥ ब्न्द्प्_३,२८।४५ ॥   
क्षोभयन्निन्द्रियग्रामं तालुमूलं विशोषयन्  ।  
रूक्षयन्कर्णकुहरमङ्गदौर्वल्यमाहवन्  ॥ ब्न्द्प्_३,२८।४६ ॥   
पातयन्पृथिवीपृष्ठे देहं विस्रंसितायुधम्  ।  
आविर्बभूव शक्तीनामतितीव्रस्तृषाज्वरः  ॥ ब्न्द्प्_३,२८।४७ ॥   
युद्धेष्वनुद्यमकृता सर्वोत्साहविरोधिना  ।  
तर्षेण तेन क्वथितं शक्तिसैन्यं विलोक्यसा  ।  
मन्त्रिणी सह पोत्रिण्या भृशं चिन्तामवाप ह  ॥ ब्न्द्प्_३,२८।४८ ॥   
उवाच तां दण्डनाथामत्याहितविशङ्किनीम्  ।  
रथस्थिता रथगता तत्प्रती कारकर्मणे  ।  
सखि पोत्रिणि दुष्टस्य तर्षास्त्रमिदमागतम्  ॥ ब्न्द्प्_३,२८।४९ ॥   
शिथिलीकुरुते सैन्यमस्माकं हा विधेः क्रमः  ।  
विशुष्कतालुमूलानां विभ्रष्टायुधतेजसाम्  ।  
शक्तीनां मण्डलेनात्र समरे समुपेक्षितम्  ॥ ब्न्द्प्_३,२८।५० ॥   
न कापि कुरुते युद्धं न धारयति चायुधम्  ।  
विशुष्कतालुमूलत्वा द्वक्तुमप्यालि न क्षमाः  ॥ ब्न्द्प्_३,२८।५१ ॥   
ईदृशीन्नो गतिं श्रुत्वा किं वक्ष्यति महेश्वरी  ।  
कृता चापकृतिर्दैत्यैरुपायः प्रविचिन्त्यताम्  ॥ ब्न्द्प्_३,२८।५२ ॥   
सर्वत्र द्व्यष्टसाहस्राक्षौहिण्यमत्र पोत्रिणि  ।  
एकापि शक्तिर्नैवास्ति या तर्षेण न पीडिता  ॥ ब्न्द्प्_३,२८।५३ ॥   
अत्रैवावसरे दृष्ट्वा मुक्तशस्त्रां पताकिनीम्  ।  
रन्ध्रप्रहारिणो हन्त बाणैर्निघ्नन्ति दानवाः  ॥ ब्न्द्प्_३,२८।५४ ॥   
अत्रोपायस्त्वया कार्यो मया च समरोद्यमे  ।  
त्वदीयरथपर्वस्थो यो ऽस्ति शीतमहार्णवः  ॥ ब्न्द्प्_३,२८।५५ ॥   
तमादिश समस्तानां शक्तीनां तर्षनुत्तये  ।  
नाल्पैः पानीयपानाद्यैरेतासां तर्षसङ्क्षयः  ॥ ब्न्द्प्_३,२८।५६ ॥   
स एव मदिरासिन्धुः शक्त्यौघं तर्पयिष्यति  ।  
तमादिश महात्मानं समरोत्साहकारिणम्  ।  
सर्वतर्षप्रशमनं महाबलविवर्धनम्  ॥ ब्न्द्प्_३,२८।५७ ॥   
इत्युक्ते दण्डनाथा सा सदुपायेन हर्षिता  ।  
आजुहाव सुधासिन्धुमाज्ञां चक्रेश्वरी रणे  ॥ ब्न्द्प्_३,२८।५८ ॥   
स मदालसरक्ताक्षो हेमाभः स्रग्विभूषितः  ॥ ब्न्द्प्_३,२८।५९ ॥   
प्रणम्य दण्डनाथां तां तदाज्ञापरिपारकः  ॥ ब्न्द्प्_३,२८।६० ॥   
आत्मानं बहुधा कृत्वा तरुणादित्यपाटलम्  ।  
क्वचित्तापिच्छवच्छ्यामं क्वचिच्च धवलद्युतिम्  ॥ ब्न्द्प्_३,२८।६१ ॥   
कोटिशो मधुराधारा करिहस्तसमाकृतीः  ।  
ववर्ष सिन्धुराजो ऽयं वायुना बहुलीकृतः  ॥ ब्न्द्प्_३,२८।६२ ॥   
पुष्कलावर्तकाद्यैस्तु कलपक्षयबलाहकैः  ।  
निषिच्यमानो मध्ये ऽब्धिः शक्तिसैन्ये पपात ह  ॥ ब्न्द्प्_३,२८।६३ ॥   
यद्गन्धाघ्राममात्रेण मृत उत्तिष्ठते स्फुटम्  ।  
दुर्बलः प्रबलश्च स्यात्तद्ववर्ष सुराम्बुधिः  ॥ ब्न्द्प्_३,२८।६४ ॥   
परार्द्धसङ्ख्यातीतास्ता मधुधारापरम्पराः  ।  
प्रपिबन्त्यः पिपासार्तैर्मुखैः शक्तय उत्थिताः  ॥ ब्न्द्प्_३,२८।६५ ॥   
यथा सा मदिरासिन्धुवृष्टिर्दैत्येषु नो पतेत्  ।  
तथा सैन्यस्य परितो महाप्राकारमण्डलम्  ॥ ब्न्द्प्_३,२८।६६ ॥   
लघुहस्ततया मुक्तैः शरजातैः सहस्रशः  ।  
चकार विस्मयकरी कदम्बवनवासिनी  ॥ ब्न्द्प्_३,२८।६७ ॥   
कर्मणा तेन सर्वे ऽपि विस्मिता मरुतो ऽभवन्  ।  
अथ ताः शक्तयो भूरि पिबन्ति स्म रणान्तरे  ॥ ब्न्द्प्_३,२८।६८ ॥   
विविधा मदिराधारा बलोत्साहविवर्धनीः  ।  
यस्या यस्या मनःप्रीती रुचिः स्वादो यथायथा  ॥ ब्न्द्प्_३,२८।६९ ॥   
तृतीये युद्धदिवसे प्रहरद्वितयावधि  ।  
सन्ततं मध्यधाराभिः प्रववर्ष सुराम्बुधिः  ॥ ब्न्द्प्_३,२८।७० ॥   
गौडी पैष्टी च माध्वी च वरा कादम्बरी तथा  ।  
हैताली लाङ्गलेया च तालजातास्तथा सुराः  ॥ ब्न्द्प्_३,२८।७१ ॥   
कल्पवृक्षोद्भवा दिव्या नानादेशसमुद्भवाः  ।  
सुस्वादुसौरभाद्याश्च शुभगन्धसुखप्रदाः  ॥ ब्न्द्प्_३,२८।७२ ॥   
बकुलप्रसवामोदा ध्वनन्त्यो बुद्बुदोज्ज्वलाः  ।  
कटुकाश्च कषायाश्च मधुरास्तिक्ततास्पृशः  ॥ ब्न्द्प्_३,२८।७३ ॥   
बहुवर्मसमाविष्टाश्छेदिनीः पिच्छलास्तथा  ।  
ईषदम्लाश्च कट्वम्ला मधुराम्लास्तथा पराः  ॥ ब्न्द्प्_३,२८।७४ ॥   
शस्त्रक्षतरुगाहन्त्री चास्थिसन्धानदायिनी  ।  
रणभ्रमहरा शीता लघ्व्यस्तद्वत्कवोष्ठकाः  ॥ ब्न्द्प्_३,२८।७५ ॥   
सन्तापहारिणीश्चैव वारुणीस्ता जयप्रदाः  ।  
नानाविधाः सुराधारा ववर्ष मदिरार्णवः  ॥ ब्न्द्प्_३,२८।७६ ॥   
अविच्छिन्नं याममात्रमेकैका तत्र योगिनी  ।  
ऐरावतकर प्रख्यां सुराधारां मुदा पपौ  ॥ ब्न्द्प्_३,२८।७७ ॥   
उत्तानं वदनं कृत्वा विलोलरसनाश्चलम्  ।  
शक्तयः प्रपपुः सीधु मुदा मीलितलोचनाः  ॥ ब्न्द्प्_३,२८।७८ ॥   
इत्थं बहुविधं माध्वीधारापातैः सुधाम्बुधिः  ।  
आगतस्तर्पयित्वा तु दिव्यरूपं समास्थितः  ॥ ब्न्द्प्_३,२८।७९ ॥   
पुनर्गत्वा दण्डनाथां प्रणम्य स सुराम्बुधिः  ।  
स्निग्धगम्भीरघोषेण वाक्यं चेदमुवाच ताम्  ॥ ब्न्द्प्_३,२८।८० ॥   
देवि पश्य महाराज्ञि दण्डमण्डलनायिके  ।  
मया सन्तर्पिता मुग्धरूपा शक्तिवरूथिनी  ॥ ब्न्द्प्_३,२८।८१ ॥   
काश्चिन्नृत्यन्ति गायन्त्यो कलक्वणितमेखलाः  ।  
नृत्यन्तीनां पुरः काश्चित्करतालं वितन्वते  ॥ ब्न्द्प्_३,२८।८२ ॥   
काश्चिद्धसन्ति व्यावल्गद्वल्गुवक्षोजमण्डलाः  ।  
पतन्त्यन्योन्यमङ्गेषु काश्चिदानन्दमन्थराः  ॥ ब्न्द्प्_३,२८।८३ ॥   
काश्चिद्वल्गन्ति च श्रोणिविगलन्मेखलाम्बराः  ।  
काश्चिदुत्थाय सन्नद्धा घूर्णयन्ति निरायुधाः  ॥ ब्न्द्प्_३,२८।८४ ॥   
इत्थं निर्दिश्यमानास्ताः शक्ती मैरेय सिन्धुनां  ।  
अवलोक्य भृशं तुष्टा दण्डिनी तमुवाच ह  ॥ ब्न्द्प्_३,२८।८५ ॥   
परितुष्टास्मि मद्याब्धे त्वया साह्यमनुष्ठितम्  ।  
देवकार्यमिद किञ्च निर्विघ्नितमिदं कृतम्  ॥ ब्न्द्प्_३,२८।८६ ॥   
अतः परं मत्प्रसादाद्द्वापरे याज्ञिकैर्मखे  ।  
सोमपानवदत्यन्तमुपयोज्यो भविष्यसि  ॥ ब्न्द्प्_३,२८।८७ ॥   
मन्त्रेण पूतं त्वां यागे पास्यन्त्यखिलदेवताः  ।  
यागेषु मन्त्रपूतेन पीतेन भवता जनाः  ॥ ब्न्द्प्_३,२८।८८ ॥   
सिद्धिमृद्धिं बलं स्वर्गमपवर्गं च बिभ्रतु  ।  
महेश्वरी महादेवो बलदेवश्च भार्गवः  ।  
दत्तात्रेयो विधिर्विष्णुस्त्वां पास्यन्ति महाजनाः  ॥ ब्न्द्प्_३,२८।८९ ॥   
यागे समर्चितस्त्वं तु सर्वसिद्धिं प्रदास्यसि  ॥ ब्न्द्प्_३,२८।९० ॥   
इत्थं वरप्रदानेन तोषयित्वा सुराम्बुधिम्  ॥ ब्न्द्प्_३,२८।९१ ॥   
मन्त्रिणीं त्वरयामास पुनर्युद्धाय दण्डिनी  ।  
पुनः प्रववृते युद्धं शक्तीनां दानवैः सह  ॥ ब्न्द्प्_३,२८।९२ ॥   
मुदाट्टहासनिर्भिन्नदिगष्टकधरा धरम्  ।  
प्रत्यग्रमदिरामत्ताः पाटलीकृतलोचनाः  ।  
शक्तयो दैत्यचक्रेषु न्यपतन्नेकहेलया  ॥ ब्न्द्प्_३,२८।९३ ॥   
द्वयेन द्वयमारेजे शक्तीनां समदश्रियाम्  ।  
मदरागेण चक्षूंषि दैत्यरक्तेन शस्त्रिका  ॥ ब्न्द्प्_३,२८।९४ ॥   
तथा बभूव तुमुलं युद्धं शक्तिसुरद्विषाम्  ।  
यथा मृत्युरवित्रस्तः प्रजाः संहरते स्वयम्  ॥ ब्न्द्प्_३,२८।९५ ॥   
संस्खलत्पदविन्यासा मदेनारक्तदृष्टयः  ।  
स्खलदक्षरसन्दर्भवीरभाषा रणोद्धताः  ॥ ब्न्द्प्_३,२८।९६ ॥   
कदम्बगोलकाकारा दृष्टसर्वाङ्गदृष्टयः  ।  
युवराजस्य सैन्यानि शक्त्यः समानाशयन्  ॥ ब्न्द्प्_३,२८।९७ ॥   
अक्षौहिणीशतं तत्र दण्डिनी सा व्यदारयत्  ।  
अक्षौहिणीसार्द्धशत नाशयामास मन्त्रिणी  ॥ ब्न्द्प्_३,२८।९८ ॥   
अश्वारूढाप्रभृतयो मदारुणविलोचनाः  ।  
अक्षौहिणीसार्धशतं नित्युरन्तकमन्दिरम्  ॥ ब्न्द्प्_३,२८।९९ ॥   
अङ्कुशेनातितीक्ष्णेन तुरगा रोहिणी रणे  ।  
उलूकजितमुन्मथ्य परलोकातिथिं व्यधात्  ॥ ब्न्द्प्_३,२८।१०० ॥   
सम्पत्करीप्रभृतयः शक्तिदण्डाधिनायिकाः  ।  
परुषेण मुखान्यन्यान्यवरुद्धाव्यदारयन्  ॥ ब्न्द्प्_३,२८।१०१ ॥   
अस्तं गते सवितरि ध्वस्तसर्वबलं ततः  ।  
विशुक्रं योधयामास श्यामला कोपशालिनी  ॥ ब्न्द्प्_३,२८।१०२ ॥   
अस्त्रप्रत्य स्त्रमोक्षेण भीषणेन दिवौकसाम्  ।  
महता रणकृत्येन योधयामास मन्त्रिणी  ॥ ब्न्द्प्_३,२८।१०३ ॥   
आयुधानि सुतीक्ष्णानि विशुक्रस्य महौजसः  ।  
क्रमशः खण्डयन्ती सा केतनं रथसारथिम्  ॥ ब्न्द्प्_३,२८।१०४ ॥   
धनुर्गुणं धनुर्दण्डं खण्डयन्ती शिलीमुखैः  ।  
अस्त्रेण ब्रह्मशिरसा ज्वलत्पावकरोचिषा  ॥ ब्न्द्प्_३,२८।१०५ ॥   
विशुक्रं मर्दयामास सो ऽपतच्छूर्णविग्रहः  ।  
विषङ्गं च महादैत्यं दण्डनाथा मदोद्धता  ॥ ब्न्द्प्_३,२८।१०६ ॥   
योधयामास चण्डन मुसलेन विनिघ्नती  ।  
सचापि दुष्टो दनुजः कालदण्डनिभां गदाम्  ।  
उद्यम्य बाहुना युद्धं चकाराशेषभीषणम्  ॥ ब्न्द्प्_३,२८।१०७ ॥   
अन्योन्यमङ्गं मृद्नन्तौ गदायुद्धप्रवर्तिनौ  ।  
चण्डाट्टहासमुखरौ परिभ्रमणकारिणौ  ॥ ब्न्द्प्_३,२८।१०८ ॥   
कुर्वाणौ विविधांश्चारान्घूर्णन्तौ तूर्मवेष्टिनौ  ।  
अन्योन्यदण्डहननैर्मोहयन्तौ मुहुर्मुहुः  ॥ ब्न्द्प्_३,२८।१०९ ॥   
अन्योन्यप्रहृतौ रन्ध्रमीक्षमाणौ महोद्धतौ  ।  
महामुसलदण्डाग्रघट्टनक्षोभिताम्बरौ  ।  
अयुध्येतां दुराधर्षौं दण्डिनीदैत्यशेखरौ  ॥ ब्न्द्प्_३,२८।११० ॥   
अथार्द्धरात्रिसमयपर्यन्तं कृतसङ्गरा  ।  
सङ्क्रुद्धा हन्तुमारेभे विषङ्गं दण्डनायिका  ॥ ब्न्द्प्_३,२८।१११ ॥   
तं मूर्धनि निमग्नेन हलेनाकृष्य वैरिणम्  ।  
कठोरं ताडनं चक्रे मुसलेनाथ पोत्रिणी  ॥ ब्न्द्प्_३,२८।११२ ॥   
ततो मुसलघातेन त्यक्तप्राणो महासुरः  ।  
चूर्णितेन शताङ्गेन समं भूतलमाश्रयत्  ॥ ब्न्द्प्_३,२८।११३ ॥   
इति कृत्वा महत्कर्म मन्त्रिणीदण्डनायिके  ।  
तत्रैव तं निशा शेषं निन्यतुः शिबिरं प्रति  ॥ ब्न्द्प्_३,२८।११४ ॥   
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपख्याने विशुक्रविषङ्गवधो नामाष्टाविंशो ऽध्यायः  
  
_____________________________________________________________  
  
  
अगस्त्य उवाच  
अश्वानन महाप्राज्ञ वर्णितं मन्त्रिणीबलम्  ।  
विषङ्गस्य वधो युद्धे वर्णितो दण्डनाथया  ॥ ब्न्द्प्_३,२९।१ ॥   
श्रीदेव्याः श्रोतुमिच्छामि रणचक्रे पराक्रमम्  ।  
सोदरस्यापदं दृष्ट्वा भण्डः किमकरोच्छुचा  ॥ ब्न्द्प्_३,२९।२ ॥   
कथं तस्य रणोत्साहः कैः समं समयुध्यत  ।  
सहायाः के ऽभवंस्तस्य हतभ्रातृतनूभुवः  ॥ ब्न्द्प्_३,२९।३ ॥   
हयग्रीव उवाच  
इदं शृणु महाप्राज्ञ सर्वपापनिकृन्तनम्  ।  
ललिताचरितं पुण्यमणिमादिगुमप्रदम्  ॥ ब्न्द्प्_३,२९।४ ॥   
वैषुवायनकालेषु पुण्येषु समयेषु च  ।  
सिद्धिदं सर्वपापघ्नं कीर्तिदं पञ्चपर्वसु  ॥ ब्न्द्प्_३,२९।५ ॥   
तदा हतौ रणे तत्र श्रुत्वा निजसहोदरौ  ।  
शोकेन महताविष्टो भण्डः प्रविललाप सः  ॥ ब्न्द्प्_३,२९।६ ॥   
विकीर्मकेशो धरणौ मूर्छितः पतितस्तदा  ।  
न लेभे किञ्चिदाश्वासं भ्रातृव्यसनकर्शितः  ॥ ब्न्द्प्_३,२९।७ ॥   
पुनः पुनः प्रविलपन्कुटिलाक्षेण भूरिशः  ।  
आश्वास्यामानः शोकेन युक्तः कोपमवाप सः  ॥ ब्न्द्प्_३,२९।८ ॥   
फालं वहन्नतिक्रूरं भ्रमद्भ्रुकुटिभीषणम्  ।  
अङ्गारपाटलाक्षश्च निःश्वसन्कृष्णसर्पवत्  ॥ ब्न्द्प्_३,२९।९ ॥   
उवाच कुटिलाक्षं द्राक्समस्तपृतनापतिम्  ।  
क्षिप्रं मुहुर्मुहुः स्पृष्ट्वा धुन्वानः करवालिकाम्  ॥ ब्न्द्प्_३,२९।१० ॥   
क्रोधहुङ्कारमातन्वन्गर्जन्नुत्पातमेघवत्  ॥ ब्न्द्प्_३,२९।११ ॥   
ययैव दृष्टया मायाबलाद्युद्धे विनाशिताः  ।  
भ्रातरो मम पुत्राश्च सेनानाथाः सहस्रशः  ॥ ब्न्द्प्_३,२९।१२ ॥   
तस्याः स्त्रियाः प्रमत्तायाः कण्ठोत्थैः शोणितद्रवैः  ।  
भ्रातृपुत्रमहाशोकवह्निं निर्वापयाम्यहम्  ॥ ब्न्द्प्_३,२९।१३ ॥   
गच्छ रे कुटिलाक्ष त्वं सज्जीकुरु पताकिनीम्  ।  
इत्युक्त्वा कठिनं वर्म वज्रपातसहं महत्  ॥ ब्न्द्प्_३,२९।१४ ॥   
दधानो भुजमध्येन बध्नन्पृष्ठ तथेषुधी  ।  
उद्दाममौर्विनिःश्वासकठोरं भ्रामयन्धनुः  ॥ ब्न्द्प्_३,२९।१५ ॥   
कालाग्निरिव सङ्क्रुद्धो निर्जगाम निजात्पुरात्  ।  
तालजङ्घादिकैः सार्द्धम्पूर्वद्वारे निवेशिते  ॥ ब्न्द्प्_३,२९।१६ ॥   
चतुर्भिर्धृतशस्त्रौघैर्धृतवर्मभिरुद्धतैः  ।  
पञ्चत्रिंशच्चमूनाथैः कुटिलाक्षपुरःसरैः  ॥ ब्न्द्प्_३,२९।१७ ॥   
सर्वसेनापतीन्द्रेण कुटिलाक्षेण स क्रुधा  ।  
मिलितेन च भण्डेन चत्वारिंशच्चमूवराः  ॥ ब्न्द्प्_३,२९।१८ ॥   
दीप्तायुधा दीप्तकेशा निर्जग्मुर्दीप्तकङ्कटाः  ।  
द्विसहस्राक्षौहिणीनां पञ्चाशीतिः परार्धिका  ॥ ब्न्द्प्_३,२९।१९ ॥   
तदेनमन्वगादेकहेलया मथितुं द्विषः  ।  
भण्डासुरे विनिर्याते सर्वसैनिकसङ्कुले  ॥ ब्न्द्प्_३,२९।२० ॥   
शून्यके नगरे तत्र स्त्रीमात्रमवशेषितम्  ।  
आभिलो नाम दैत्येन्द्रो रथवर्यो महारथः  ।  
सहस्रयुग्यसिंहाढ्यमारुरोह रणोद्धतः  ॥ ब्न्द्प्_३,२९।२१ ॥   
तत्वरे विज्वलज्ज्वालाकालाग्निरिव दीप्तिमान्  ।  
घातको नाम वै खड्गश्चन्द्रहाससमाकृतिः  ॥ ब्न्द्प्_३,२९।२२ ॥   
इतस्ततश्चलन्तीनां सेनानां धूलिरुत्थिता  ।  
वोढुं तासां भरं भूमिरक्षमेव दिवं ययौ  ॥ ब्न्द्प्_३,२९।२३ ॥   
केचिद्भूमेरपर्याप्ताः प्रचेलुर्व्योमवर्त्मना  ।  
केषाञ्चित्स्कन्धमारूढाः केचिच्चेलुर्महारथाः  ॥ ब्न्द्प्_३,२९।२४ ॥   
न दिक्षु न च भूचक्रे न व्योमनि च ते ममुः  ।  
दुःखदुखेन ते चेलुरन्योन्याश्लेषपीडिताः  ॥ ब्न्द्प्_३,२९।२५ ॥   
अत्यन्त सेनासम्मर्दाद्रथचक्रैर्विचूर्णिताः  ।  
केचित्पादेन नागानां मर्दिता न्यपतन्भुवि  ॥ ब्न्द्प्_३,२९।२६ ॥   
इत्थं प्रचलिता तेन समं सर्वैश्च सैनिकैः  ।  
वज्रनिष्पेषसदृशो मेघनादो व्यधीयत  ॥ ब्न्द्प्_३,२९।२७ ॥   
तेनातीव कठोरेण सिंहनादेन भूयसा  ।  
भण्डदैत्यमुखोत्थेन विदीर्णमभवज्जगत्  ॥ ब्न्द्प्_३,२९।२८ ॥   
सागराः शोषमापन्नाश्चन्द्राकारै प्रपलायितौ  ।  
उडूनि न्यपतन्व्योम्नो भूमिर्देलायिताभवत्  ॥ ब्न्द्प्_३,२९।२९ ॥   
दिङ्नागाश्चाभवंस्त्रस्ता मूर्च्छिताश्च दिवौकसः  ।  
शक्तीनां कटकं चासीदकाण्डत्रासविह्वलम्  ॥ ब्न्द्प्_३,२९।३० ॥   
प्राणान्सन्धारयामासुः कथञ्चिन्मध्य आहवे  ।  
शक्तयो भयविभ्रष्टान्यायुधानि पुनर्दधुः  ॥ ब्न्द्प्_३,२९।३१ ॥   
वह्निप्राकारवलयं प्रशान्तं पुनरुत्थितम्  ।  
दैत्येन्द्रसिंहनादेन चमूनाथधनुःस्वनैः  ॥ ब्न्द्प्_३,२९।३२ ॥   
क्रन्दनैश्चापि योद्धॄणामभूच्छब्दमयं जगत्  ।  
तेन नादेन महता भण्डदैत्यविनिर्गमम्  ।  
निश्चित्य ललिता देवी स्वयं योद्धुं प्रचक्रमे  ॥ ब्न्द्प्_३,२९।३३ ॥   
अशक्यमन्यशक्तीनामाकलय्य महाहवम्  ।  
भण्डदैत्येन दुष्टेन स्वयमुद्योगमास्थिता  ॥ ब्न्द्प्_३,२९।३४ ॥   
चक्रराजरथस्तस्याः प्रचचाल महोदयः  ।  
चतुर्वेदमहाचक्रपुरुषार्थमहाभयः  ॥ ब्न्द्प्_३,२९।३५ ॥   
आनन्दध्वजसंयुक्तो नवभिः पर्वभिर्युतः  ।  
नवपर्वस्थदेवीभिराकृष्टगुरुधन्विभिः  ॥ ब्न्द्प्_३,२९।३६ ॥   
परार्धाधिकसङ्ख्यातपरिवारसमृद्धिभिः  ।  
पर्वस्थानेषु सर्वेषु पालितः सर्वतो दिशम्  ॥ ब्न्द्प्_३,२९।३७ ॥   
दशयोजनमुन्नद्धश्चतुर्योजन विस्तृतः  ।  
महाराज्ञीचक्रराजो रथेन्द्रः प्रचलन्बभौ  ॥ ब्न्द्प्_३,२९।३८ ॥   
तस्मिन्प्रचलिते जुष्टे श्यामया दण्डनाथया  ।  
गेयचक्रं तु बालाग्रे किरिचक्रं तु बृष्ठतः  ॥ ब्न्द्प्_३,२९।३९ ॥   
अन्यासामपि शक्तीनां वाहनानि परार्द्धशः  ।  
नृसिंहोष्ट्रनरव्यालमृगपक्षिहयास्तथा  ॥ ब्न्द्प्_३,२९।४० ॥   
गजभेरुण्डशरभ व्याघ्रवातमृगास्तथा  ।  
एतादृशश्च तिर्यञ्चो ऽप्यन्ये वाहनतां गताः  ॥ ब्न्द्प्_३,२९।४१ ॥   
मुहुरुच्चावचाः शक्तीर्भण्डासुरवधोद्यताः  ।  
योजनायामविस्तारमपि तद्द्वारमण्डलम्  ।  
वह्निप्राकारचक्रस्य न पर्याप्तं चमूपतेः  ॥ ब्न्द्प्_३,२९।४२ ॥   
ज्वालामालिनिका नित्या द्वारस्यात्यन्तविस्तृतिम्  ।  
विततान समस्तानां सैन्यानां निर्गमैषिणी  ॥ ब्न्द्प्_३,२९।४३ ॥   
अथ सा जगतां माता महाराज्ञी महोदया  ।  
निर्जगामा ग्निपुरता वरद्वारात्प्रतापिनी  ॥ ब्न्द्प्_३,२९।४४ ॥   
देवदुन्दुभयो नेदुः पतिताः पुष्पवृष्टयः  ।  
महामुक्तातपत्रं तद्दिवि दीप्तमदृश्यत  ॥ ब्न्द्प्_३,२९।४५ ॥   
निमित्तानि प्रसन्नानि शंसकानि जयश्रियाः  ।  
अभवंल्ललितासैन्ये उत्पातास्तु द्विषां बले  ॥ ब्न्द्प्_३,२९।४६ ॥   
ततः प्रववृते युद्धं सेन योरुभयोरपि  ।  
प्रसर्पद्विशिखैः स्तोमबद्धान्धतमसच्छटम्  ॥ ब्न्द्प्_३,२९।४७ ॥   
हन्यमानगजस्तोमसृतशोणितबिन्दुभिः  ।  
ह्नीयमाणशिरश्छन्नदैत्यश्वेतातपत्रकम्  ॥ ब्न्द्प्_३,२९।४८ ॥   
न दिशो न नभो नागा न भूमिर्न च किञ्चन  ।  
दृश्यते केवलं दृष्टं रजोमात्रं च सूर्च्छितम्  ॥ ब्न्द्प्_३,२९।४९ ॥   
नृत्यत्कबन्धनिवहाविर्भूततटपादपम्  ।  
दैत्यकेशसहस्रैस्तु शैवालाङ्कुरकोमला  ॥ ब्न्द्प्_३,२९।५० ॥   
श्वेतातपत्रयवलयश्वेतपङ्कजभासुरा  ।  
चक्रकृत्तकरिग्रामपादकूर्मपरम्परा  ॥ ब्न्द्प्_३,२९।५१ ॥   
शक्तिध्वस्तमहादैत्यगलगण्डशिलोच्चया  ।  
विलूनकाण्डैः पतितैः सफेना बलचामरैः  ॥ ब्न्द्प्_३,२९।५२ ॥   
तीक्ष्णासिवल्लरीजालैर्निबिडीकृततीरभूः  ।  
दैत्यवीरेक्षमश्रेणिमुक्तिंसपुटभासुरा  ॥ ब्न्द्प्_३,२९।५३ ॥   
दैत्यवाहनसङ्घातन क्रमीनशताकुला  ।  
प्रावहच्छोणितनदी सेनयोर्युध्यमानयोः  ॥ ब्न्द्प्_३,२९।५४ ॥   
इत्थं प्रववृते युद्धं मृत्योश्च त्रासदायकम्  ।  
चतुर्थयुद्धदिवसे प्रातरा रभ्यभीषणम्  ।  
प्रहरद्वयपर्यन्तं सेनयोरुभयोरपि  ॥ ब्न्द्प्_३,२९।५५ ॥   
ततः श्रीललितादेव्या भण्डस्याथाभवद्रणः  ।  
अस्त्रप्रत्यस्त्रसङ्क्षोभैस्तुमुलीकृतदिक्तटः  ॥ ब्न्द्प्_३,२९।५६ ॥   
धनुर्ज्यातलटङ्कारहुङ्कारैरतिभीषणः  ।  
तूणीरवदनात्कृष्टधनुर्वरविनिः सृतैः  ।  
विमुक्तैर्विशिशैर्भीमैराहवे प्राणहारिभिः  ॥ ब्न्द्प्_३,२९।५७ ॥   
हस्तलाघववेगेन न प्राज्ञायत किञ्चन  ।  
महाराज्ञीकराम्भोजव्यापारं शरमोक्षणे  ।  
शृणु सर्वं प्रवक्ष्यामि कुम्भसम्भव सङ्गरे  ॥ ब्न्द्प्_३,२९।५८ ॥   
सन्धाने त्वेकधा तस्य दशधा चापनिर्गमे  ।  
शतधा गगने दैत्यसैन्यप्राप्तौ सहस्रधा  ।  
दैत्याङ्गसङ्गे सम्प्राप्ताः कोटिसङ्ख्याः शिलीमुखाः  ॥ ब्न्द्प्_३,२९।५९ ॥   
परान्धकारं सृजती भिन्दती रोदसी शरैः  ।  
मर्माभिनत्प्रचण्डस्य महाराज्ञी महेषुभिः  ॥ ब्न्द्प्_३,२९।६० ॥   
वहत्कोपारुणं नेत्रं ततो भण्डः स दानवः  ।  
ववष शरजालेन महता ललितेश्वरीम्  ॥ ब्न्द्प्_३,२९।६१ ॥   
अन्धतामिस्रकं नाम महास्त्रं प्रमुमोच सः  ।  
महातरणिबाणेन तन्नुनोद महेश्वरी  ॥ ब्न्द्प्_३,२९।६२ ॥   
पाखण्डास्त्रं महावीरो भण्डः प्रमुमुचे रणे  ।  
गायत्र्यस्त्रं तस्य नुत्यै ससर्ज जगदम्बिका  ॥ ब्न्द्प्_३,२९।६३ ॥   
अन्धास्त्रमसृजद्भण्डः शक्तिदृष्टिविनाशनम्  ।  
चाक्षुष्मतमहास्त्रेण शमयायास तत्प्रसूः  ॥ ब्न्द्प्_३,२९।६४ ॥   
शक्तिनाशाभिधं भण्डो मुमोचास्त्रं महारणे  ।  
विश्वावसोरथास्त्रेण तस्य दर्पमपाकरोत्  ॥ ब्न्द्प्_३,२९।६५ ॥   
अन्तकास्त्रं ससर्जोच्चैः सङ्क्रुद्धो भडदानवः  ।  
महामृत्युञ्जयास्त्रेण नाशयामास तद्बलम्  ॥ ब्न्द्प्_३,२९।६६ ॥   
सर्वास्त्रस्मृतिनाशाख्यमस्त्रं भण्डो व्यमुञ्चत  ।  
धारणास्त्रेण चक्रेशी तद्बलं समनाशयत्  ॥ ब्न्द्प्_३,२९।६७ ॥   
भयास्त्रमसृजद्भण्डः शक्तीनां भीतिदायकम्  ।  
अभयङ्करमैन्द्रास्त्रं मुमुचे जगदम्बिका  ॥ ब्न्द्प्_३,२९।६८ ॥   
महारोगास्त्रमसृजच्छक्तिसेनासु दानवः  ।  
राजयक्ष्मादयो रोगास्ततो ऽभूवन्सहस्रशः  ॥ ब्न्द्प्_३,२९।६९ ॥   
तन्निवारणसिद्ध्यर्थं ललिता परमेश्वरी  ।  
नामत्रयमहामन्त्रमहास्त्रं सा मुमोच ह  ॥ ब्न्द्प्_३,२९।७० ॥   
अच्युतश्चाप्यनन्तश्च गोविन्दस्तु शरोत्थिताः  ।  
हुङ्कारमात्रतो दग्ध्वारोगांस्ताननयन्मुदम्  ॥ ब्न्द्प्_३,२९।७१ ॥   
नत्वा च तां महेशानीं तद्भक्तव्याधिमर्दनम्  ।  
विधातुं त्रिषु लोकेषु नियुक्ताः स्वपदं ययुः  ॥ ब्न्द्प्_३,२९।७२ ॥   
आयुर्नाशनमस्त्रं तु मुक्तवान्भण्डदानवः  ।  
कालसङ्कर्षणीरूपमस्त्रं राज्ञी व्यमुञ्चत  ॥ ब्न्द्प्_३,२९।७३ ॥   
महासुरास्त्रमुद्दामं व्यसृजद्भण्डदानवः  ।  
ततः सहस्रशो जाता महाकाया महाबलाः  ॥ ब्न्द्प्_३,२९।७४ ॥   
मधुश्च कैटभश्चैव महिषासुर एव च  ।  
धूम्रलोचनदैत्यश्च चण्डमुण्डादयो ऽसुराः  ॥ ब्न्द्प्_३,२९।७५ ॥   
चिक्षुभश्चामरश्चैव रक्तबीजो ऽसुरस्तथा  ।  
शुम्भश्चैव निशुम्भश्च कालकेया महाबलाः  ॥ ब्न्द्प्_३,२९।७६ ॥   
धूम्राभिधानाश्च परे तस्मादस्त्रात्समुत्थिताः  ।  
ते सर्वे दानवश्रेष्ठाः कठोरैः शस्त्रमण्डलैः  ॥ ब्न्द्प्_३,२९।७७ ॥   
शक्तिसेनां मर्दयन्तो नर्द्दन्तश्च भयङ्करम्  ।  
हाहेति क्रन्दमानाश्चशक्तयो दैत्यमर्दिताः  ॥ ब्न्द्प्_३,२९।७८ ॥   
ललितां शरणं प्राप्ताः पाहि पाहीति सत्वरम्  ।  
अथ देवी भृशं क्रुद्धा रुषाट्टहासमातनोत्  ॥ ब्न्द्प्_३,२९।७९ ॥   
ततः समुत्थिता काचिद्दुर्गा नाम यशस्विनी  ।  
समस्तदेवतेजोभिर्निर्मिता विश्वरूपिणी  ॥ ब्न्द्प्_३,२९।८० ॥   
शूलं च शूलिना दत्तं चक्रं चक्रिसमर्पितम्  ।  
शङ्खं वरुणदत्तश्च शक्तिं दत्तां हविर्भुजा  ॥ ब्न्द्प्_३,२९।८१ ॥   
चापमक्षयतूणीरौ मरुद्दत्तौ महामृधे  ।  
वज्रिदत्तं च कुलिशं चषकन्धनदार्पितम्  ॥ ब्न्द्प्_३,२९।८२ ॥   
कालदण्डं महादण्डं पाशं पाशधरार्पितम्  ।  
ब्रह्मदत्तां कुण्डिकां च घण्टामैरावतार्पिताम्  ॥ ब्न्द्प्_३,२९।८३ ॥   
मृत्युदत्तौ खड्गखेटौ हारं जलधिनार्पितम्  ।  
विश्वकर्मप्रदत्तानि भूषणानि च बिभ्रती  ॥ ब्न्द्प्_३,२९।८४ ॥   
अङ्गैः सहस्रकिरणश्रेणिभासुररश्मिभिः  ।  
आयुधानि समस्तानि दीपयन्ति महोदयैः  ॥ ब्न्द्प्_३,२९।८५ ॥   
अन्यदत्तैरथान्यैश्च शोभमाना परिच्छदैः  ।  
सिंहवाहनमारुह्य युद्धं नारायणीव्यधात्  ॥ ब्न्द्प्_३,२९।८६ ॥   
तथा ते महिषप्रख्या दानवा विनिपातिताः  ।  
चण्डिकासप्तशत्यां तु यथा कर्म पुराकरोत्  ॥ ब्न्द्प्_३,२९।८७ ॥   
तथैव समरञ्चक्रे महिषादिमदापहम्  ।  
तत्कृत्वा दुष्करं कर्म ललितां प्रणनाम सा  ॥ ब्न्द्प्_३,२९।८८ ॥   
मूकास्त्रमसृद्दुष्टः शक्तिसेनासु दानवः  ।  
महावाग्वा दिनी नाम ससर्जास्त्रं जगत्प्रसूः  ॥ ब्न्द्प्_३,२९।८९ ॥   
विद्यारूपस्य वेदस्य तस्करानसुराधमान्  ।  
ससर्ज तत्र समरे दुर्मदो भण्डदानवः  ॥ ब्न्द्प्_३,२९।९० ॥   
दक्षहस्ताङ्गुष्ठनखान्महाराज्ञ्या तिरस्कृतः  ।  
अर्णवास्त्रं महादीरो भण्डदैत्यो रणे ऽसृजत्  ॥ ब्न्द्प्_३,२९।९१ ॥   
तत्रोद्दामपयः पूरे शक्तिसैन्यं ममजज च  ।  
अथ श्रीललितादक्षहस्ततर्जनिकानखात्  ।  
आदिकूर्मः समुत्पन्नो योजनायतविस्तरः  ॥ ब्न्द्प्_३,२९।९२ ॥   
धृतास्तेन महाभोगखर्परेण प्रथीयसा  ।  
शक्तयो हर्षमापन्नाः सागरास्त्रभयं जहुः  ॥ ब्न्द्प्_३,२९।९३ ॥   
तत्सामुद्रं च भगवान्सकलं सलिलं पपौ  ।  
हैरण्याक्षं महास्त्रं तु विजहौ दुष्टदानवः  ॥ ब्न्द्प्_३,२९।९४ ॥   
तस्मात्सहस्रशो जाता हिरण्याक्षा गदायुधाः  ।  
तैर्हन्यमाने शक्तीनां सैन्ये सन्त्रा सविह्वले  ।  
इतस्ततः प्रचलिते शिथिले रणकर्मणि  ॥ ब्न्द्प्_३,२९।९५ ॥   
अथ श्रीललितादक्षहस्तमध्याङ्गुलीनखात्  ।  
महावराहः समभूच्छ्वेतः कैलाससन्निभः  ॥ ब्न्द्प्_३,२९।९६ ॥   
तेन वज्रसमानेन पोत्रिणाभिविदारिताः  ।  
कोटिशस्ते हिरण्याक्षा मर्द्यमानाः क्षयं गताः  ॥ ब्न्द्प्_३,२९।९७ ॥   
अथभण्डस्त्वतिक्रोधाद्भुकुटीं विततान ह  ।  
तस्य भ्रुकुटितो जाता हिरण्याः कोटिसङ्ख्यकाः  ॥ ब्न्द्प्_३,२९।९८ ॥   
ज्वलदादित्यवद्दीप्ता दीपप्रहरणाश्व ते  ।  
अमर्दयच्चक्तिसैन्यं प्रह्लादं चाप्यमर्दयन्  ॥ ब्न्द्प्_३,२९।९९ ॥   
यः प्रह्लादो ऽस्ति शक्तीनां परमानन्दलक्षणः  ।  
स एव बालकोभूत्वा हिरण्यपरिपीडितः  ॥ ब्न्द्प्_३,२९।१०० ॥   
ललितां शरणं प्राप्तस्तेन राज्ञी कृपामगात्  ।  
अथ शक्त्या नन्दरूपं प्रह्लादं परिरक्षितुम्  ॥ ब्न्द्प्_३,२९।१०१ ॥   
दक्षहस्तानामिकाग्रं धुनोति स्म महेश्वरी  ।  
तस्माद् धूतसटाजालः प्रज्वलल्लोचनत्रयः  ॥ ब्न्द्प्_३,२९।१०२ ॥   
सिंहास्यः पुरुषा कारः कण्ठस्याधो जनार्दनः  ।  
नखायुधः कालरुद्ररूपी घोराट्टहासवान्  ॥ ब्न्द्प्_३,२९।१०३ ॥   
सहस्रसङ्ख्यदोर्दण्डो ललिताज्ञानुपालकः  ।  
हिरण्यकशिपून्सर्वान्भण्डभ्रुकुटिसम्भवान्  ॥ ब्न्द्प्_३,२९।१०४ ॥   
क्षणाद्विदारयामास नखैः कुलिशकर्कशैः  ।  
बलीन्द्रास्त्रं महाघोरं सर्वदैवतनाशनम्  ।  
अमुञ्चल्ललिता देवी प्रतिभण्डमहासुरम्  ॥ ब्न्द्प्_३,२९।१०५ ॥   
तदस्त्रदर्पनाशाय वामनाः शतशो ऽभवन्  ।  
महाराज्ञीदक्षहस्तकनिष्ठाग्रान्महौजसः  ॥ ब्न्द्प्_३,२९।१०६ ॥   
क्षणेक्षणे वर्धमानाः पाशहस्ता महाबलाः  ।  
बलीन्द्रानस्त्रसम्भूतान्बध्नन्तः पाशबन्धनैः  ॥ ब्न्द्प्_३,२९।१०७ ॥   
दक्षहस्तकनिष्ठाग्राज्जाताः कामेशयोषितः  ।  
महाकाया महोत्साहास्तदस्त्रं समनाशयन्  ॥ ब्न्द्प्_३,२९।१०८ ॥   
हैहयास्त्रं समसृजद्भण्डदैत्यो रणाजिरे  ।  
तस्मात्सहस्रशोजाताः सहस्रार्जुनकोटयः  ॥ ब्न्द्प्_३,२९।१०९ ॥   
अथ श्रीललितावामहस्ताङ्गुष्टनखादितः  ।  
प्रज्वलन्भार्गवो रामः सक्रोधः सिंहनादवान्  ॥ ब्न्द्प्_३,२९।११० ॥   
धारया दारयन्नेतान्कुठारस्य कठोरया  ।  
सहस्रार्जुनसङ्ख्यातान्क्षणादेव व्यनाशयन्  ॥ ब्न्द्प्_३,२९।१११ ॥   
अथ क्रुद्धो भण्डदैत्यः क्रोधाद्धुङ्कारमातनोत्  ।  
तस्माद्धुङ्कारतो जातश्चन्द्रहासकृपाणवान्  ॥ ब्न्द्प्_३,२९।११२ ॥   
सहस्राक्षौहिणीरक्षःसेनया परिवारितः  ।  
कनिष्ठं कुम्भकर्णं च मेघनादं च नन्दनम्  ।  
गृहीत्वा शक्तिसैन्यं तदतिदूरममर्दयत्  ॥ ब्न्द्प्_३,२९।११३ ॥   
अथ श्रीललितावामहस्ततर्जनिकानखात्  ।  
कोदण्डरामः समभूल्लक्ष्मणेन समन्वितः  ॥ ब्न्द्प्_३,२९।११४ ॥   
जटामुकुटवान्वल्लीबन्ध्धतूणीरपृष्टभूः  ।  
नीलोत्पलदलश्यामो धनुर्विस्फारयन्मुहुः  ॥ ब्न्द्प्_३,२९।११५ ॥   
नाशयामास दिव्यास्त्रैः क्षणाद्राक्षससैनिकम्  ।  
मर्दयामास पौलस्त्यं कुम्भकर्णं च सोदरम्  ।  
लक्ष्मणो मेघनादं च महावीरमनाशयत्  ॥ ब्न्द्प्_३,२९।११६ ॥   
द्विविदास्त्रं महाभीममसृजद्भण्डदानवः  ।  
तस्मादनेकशो जाताः कपयः पिङ्गलोचनाः  ॥ ब्न्द्प्_३,२९।११७ ॥   
क्रोधेनात्यन्तता म्रास्याः प्रत्येकं हनुमत्समाः  ।  
व्यनाशयच्छक्तिसैन्यं क्रूरक्रेङ्कारकारिणः  ॥ ब्न्द्प्_३,२९।११८ ॥   
अथ श्रीललितावामहस्तमध्याङ्गुलीनखात्  ।  
आविर्बभूव तालाङ्कः क्रोधमध्यारुणेक्षणः  ॥ ब्न्द्प्_३,२९।११९ ॥   
नीलाम्बरपिनद्धाङ्गः कैलासाचलनिर्मलः  ।  
द्विविदास्त्रसमुद्भूतान्कपीन्सर्न्वान्व्यनाशयन्  ॥ ब्न्द्प्_३,२९।१२० ॥   
राजासुरं नाम महत्ससर्जास्त्रं महाबलः  ।  
तस्मादस्त्रात्समुद्भूता बहवो नृपदानवाः  ॥ ब्न्द्प्_३,२९।१२१ ॥   
शिशुपालो दन्तवक्त्रः शाल्वः काशीपतिस्तथा  ।  
पैण्ड्रको वासुदेवश्च रुक्मी डिम्भकहंसकौ  ॥ ब्न्द्प्_३,२९।१२२ ॥   
शम्बरश्च प्रलम्बश्च तथा बाणासुरो ऽपि च  ।  
कंसश्चाणूरमल्लश्च मुष्टिकोत्पलशेखरौ  ॥ ब्न्द्प्_३,२९।१२३ ॥   
अरिष्टो धेनुकः केशी कालियो यमलार्जुनौ  ।  
पूतना शकटश्चैव तृणावर्तादयो ऽसुराः  ॥ ब्न्द्प्_३,२९।१२४ ॥   
नरकाख्यो महावीरो विष्णुरूपी मुरासुरः  ।  
अनेके सह सेनाभिरुत्थिताः शस्त्रपाणयः  ॥ ब्न्द्प्_३,२९।१२५ ॥   
तान्विनाशयितुंसर्वान्वासुदेवः सनातनः  ।  
श्रीदेवीवामहस्ताब्जानामिकानखसम्भवः  ॥ ब्न्द्प्_३,२९।१२६ ॥   
चतुर्व्यूहं समातेने चत्वारस्ते ततो ऽभवन्  ।  
वासुदेवो द्वितीयस्तु सङ्कर्षण इति स्मृतः  ॥ ब्न्द्प्_३,२९।१२७ ॥   
प्रद्युम्नश्चानिरुद्धश्च ते सर्वे प्रीद्यतायुधाः  ।  
तानशेषान्दुराचारान्भूमभोरप्रवर्तकान्  ॥ ब्न्द्प्_३,२९।१२८ ॥   
नाशयामासुरुर्वीशवेषच्छन्नान्महासुरान्  ॥ ब्न्द्प्_३,२९।१२९ ॥   
अथ तेषु विनष्टेषु सङ्क्रुद्धो भण्ड्रदानवः  ।  
धर्मविप्लावकं घोरं कल्यस्त्रं सममुञ्चत  ॥ ब्न्द्प्_३,२९।१३० ॥   
ततः कल्यस्त्रतोजाता आन्ध्राः पुण्डाश्च भूमिपाः  ।  
किराताः शबरा हूणा यवनाः पापवृत्तयः  ॥ ब्न्द्प्_३,२९।१३१ ॥   
वेद विप्लावका धर्मद्रोहिणः प्राणहिंसकाः  ।  
वर्णाश्रमेषु साङ्कर्यकारिणो मलिनाङ्गकाः  ।  
ललिताशक्तिसैन्यानि भूयोभूयो व्यमर्दयन्  ॥ ब्न्द्प्_३,२९।१३२ ॥   
अथ श्रीललितावामहस्तपद्मस्य भास्वतः  ।  
कनिष्ठिकानखोद्भूतः कल्किर्नाम जनार्दनः  ॥ ब्न्द्प्_३,२९।१३३ ॥   
अश्वारूढः प्रतीप्त श्रीरट्टहासं चकार सः  ।  
तस्यैव ध्वनिना सर्वे वज्रनिष्पेषबन्धुना  ॥ ब्न्द्प्_३,२९।१३४ ॥   
किराता मूर्च्छिता नेशुः शक्तयश्चापि हर्षिताः  ।  
दशावतारनाथास्ते कृत्वेदं कर्म दुष्करम्  ॥ ब्न्द्प्_३,२९।१३५ ॥   
ललितां तां नमस्कृत्य बद्धाञ्जलिपुटाः स्थिताः  ।  
प्रतिकल्पं धर्मरक्षां कर्तुं मत्स्या दिजन्मभिः  ।  
ललिताम्बानियुक्तास्ते वैकुण्ठाय प्रतस्थिरे  ॥ ब्न्द्प्_३,२९।१३६ ॥   
इत्थं समस्तेष्वस्त्रंषु नाशितेषु दुराशयः  ।  
महामोहास्त्रमसृजच्छक्तयस्तेन मूर्छिताः  ॥ ब्न्द्प्_३,२९।१३७ ॥   
शाम्भवास्त्रं विसृज्याम्बा महामोहास्त्रमक्षिणोत्  ।  
अस्त्रप्रत्यस्त्रधाराभिरित्थं जाते महाहवे  ।  
अस्तशैलङ्गभस्तीशो गन्तुमारभतारुणः  ॥ ब्न्द्प्_३,२९।१३८ ॥   
अथ नारायणास्त्रेण सा देवी ललिताम्बिका  ।  
सर्वा अक्षौहिणीस्तस्य भस्मसादकरोद्रणे  ॥ ब्न्द्प्_३,२९।१३९ ॥   
अथ पाशुपतास्त्रेण दीप्तकालानलत्विषा  ।  
चत्वारिंशच्चमूनाथान्महाराज्ञी व्यमर्दयत्  ॥ ब्न्द्प्_३,२९।१४० ॥   
अथैकशेषं तं दुष्टं निहताशेषबान्धवम्  ।  
क्रोधेन प्रज्वलन्तं च जगद्विप्लवकारिणम्  ॥ ब्न्द्प्_३,२९।१४१ ॥   
महासुरं महासत्त्वं भण्डं चण्डपराक्रमम्  ।  
महाकामेश्वरास्त्रेण सहस्रादित्यवर्चसा  ।  
गतासुमकरोन्माता ललिता परमेश्वरी  ॥ ब्न्द्प्_३,२९।१४२ ॥   
तदस्त्रज्वालयाक्रान्तं शून्यकं तस्य पट्टनम्  ।  
सस्त्रीकं च सबालं च सगोष्ठं धनधान्यकम्  ॥ ब्न्द्प्_३,२९।१४३ ॥   
निर्दग्धमासीत्सहसा स्थलमात्रमशिष्यत  ।  
भण्डस्य सङ्क्षयेणासीत्त्रैलोक्यं हर्षनर्तितम्  ॥ ब्न्द्प्_३,२९।१४४ ॥   
इत्थं विधाय सुरकार्यमनिन्द्यशीला श्रीचक्रराजरथमण्डलमण्डनश्रीः  ।  
कामेश्वरी त्रिजगतां जननी बभासे विद्योतमानविभवा विज्यश्रियाढ्या  ॥ ब्न्द्प्_३,२९।१४५ ॥   
सैन्यं समस्तमपि सङ्गरकर्मखिन्नं भण्डासुरप्रबलबाणकृशानुतप्तम्  ।  
अस्तं गते सवितरि प्रथितप्रभावा श्रीदेवता शिबिरमात्मन आनिनाय  ॥ ब्न्द्प्_३,२९।१४६ ॥   
यो भण्डदानववधं ललिताम्बयेमं कॢप्तं सकृत्पठति तस्य तपोधनेन्द्र  ।  
नाशं प्रयान्ति कदनानि दृताष्टसिद्धेर्भुक्तिश्च मुक्तिरपि वर्तत एव हस्ते  ॥ ब्न्द्प्_३,२९।१४७ ॥   
इमं पवित्रं ललितापराक्रमं समस्तपापघ्नमशेषसिद्धिदम्  ।  
पठन्ति पुण्येषु दिनेषु ये नरा भजन्ति ते भाग्यसमृद्धिमुत्तमाम्  ॥ ब्न्द्प्_३,२९।१४८ ॥   
इति श्रीब्रह्माण्डपुराणे उत्तरभागे हयग्रीवागस्त्यसंवादे ललितोपाख्याने भण्डासुरवधो नामैकोनत्रिंशो ऽध्यायः  
  
  
_____________________________________________________________  
  
  
अगस्त्य उवाच  
अश्वानन महाप्राज्ञ श्रुतमाख्यानमुत्तमम्  ।  
विक्रमो ललितादेव्या विशिष्टो वर्णितस्त्वया  ॥ ब्न्द्प्_३,३०।१ ॥   
चरितैरनघैर्देव्याः सुप्रीतो ऽस्मि हयानन  ।  
श्रुता सा महतीशक्तिर्मन्त्रिणीदण्डनाथयोः  ॥ ब्न्द्प्_३,३०।२ ॥   
पश्चात्किमकरोत्तत्र युद्धानन्तरमम्बिका  ।  
चतुर्थदिनशर्वर्यां विभातायां हयानन  ॥ ब्न्द्प्_३,३०।३ ॥   
हयग्रीव उवाच  
शृणु कुम्भज तत्प्राज्ञ यत्तया जगदम्बया  ।  
पश्चादाचरितं कर्म निहते भण्डदानवे  ॥ ब्न्द्प्_३,३०।४ ॥   
शक्तीनामखिलं सैन्यं दैत्ययुधशतार्दितम्  ।  
मुहुराह्लादयामास लोचनैरमृताप्लुतैः  ॥ ब्न्द्प्_३,३०।५ ॥   
ललितापरमेशान्याः कटाक्षामृतधारया  ।  
जहुर्युद्धपरिश्रान्तिं शक्तयः प्रीतिमानसाः  ॥ ब्न्द्प्_३,३०।६ ॥   
अस्मिन्नवसरे देवा भण्डमर्दनतोषिताः  ।  
सर्वे ऽपि सेवितुं प्राप्ता ब्रह्मविष्णुपुरोगमाः  ॥ ब्न्द्प्_३,३०।७ ॥   
ब्रह्मा विष्णुश्च रुद्रश्च शक्राद्यास्त्रिदशास्तथा  ।  
आदित्या वसवो रुद्रा मरुतः साध्यदेवताः  ॥ ब्न्द्प्_३,३०।८ ॥   
सिद्धाः किम्पुरुषा यक्षा निरृत्याद्या निशाचराः  ।  
प्रह्लादाद्या महादैत्याः सर्वे ऽप्यण्डनिवासिनः  ॥ ब्न्द्प्_३,३०।९ ॥   
आगत्य तुष्टुवुः प्रीत्या सिंहासनमहेश्वरीम्  ॥ ब्न्द्प्_३,३०।१० ॥   
ब्रह्माद्या ऊचुः  
नमोनमस्ते जगदेकनाथे नमोनमः श्रीत्रिपुराभिधाने  ।  
नमोनमो भण्डमहासुरघ्ने नमो ऽस्तु कामेश्वरि वामकेशि  ॥ ब्न्द्प्_३,३०।११ ॥   
चिन्तामणे चिन्तितदानदक्षे ऽचिन्तये चिराकारतरङ्गमाले  ।  
चित्राम्बरे चित्रजगत्प्रसूते चित्राख्यनित्ये सुखदे नमस्ते  ॥ ब्न्द्प्_३,३०।१२ ॥   
मोक्षप्रदे मुग्धशशाङ्कचूडे मुग्धस्मिते मोहनभेददक्षे  ।  
मुद्रेश्वरीचर्चितराजतन्त्रे मुद्राप्रिये देवि नमोनमस्ते  ॥ ब्न्द्प्_३,३०।१३ ॥   
क्रूरान्तकध्वंसिनि कोमलाङ्गे कोपेषु कालीं तनुमादधाने  ।  
क्रोडानने पालितसैन्यचक्रे क्रोडीकृताशेषभये नमस्ते  ॥ ब्न्द्प्_३,३०।१४ ॥   
षडङ्गदेवीपरिवारकृष्णे षडङ्गयुक्तश्रुतिवाक्यमृग्ये  ।  
षट्चक्रसंस्थे च षडूर्मियुक्ते षड्भावरूपे ललिते नमस्ते  ॥ ब्न्द्प्_३,३०।१५ ॥   
कामे शिवे मुख्यसमस्तनित्ये कान्तासनान्ते कमलायताक्षि  ।  
कामप्रदे कामिनि कामशम्भोः काम्ये कलानामधिपे नमस्ते  ॥ ब्न्द्प्_३,३०।१६ ॥   
दिव्यौषधाद्ये नगरौघरूपे दिव्ये दिनाधीशसहस्रकान्ते  ।  
देदीप्यमाने दयया सनाथे देवाधिदेवप्रमदे नमस्ते  ॥ ब्न्द्प्_३,३०।१७ ॥   
सदाणिमाद्यष्टकसेवनीये सदाशिवात्मोज्ज्वलमञ्चवासे  ।  
सभ्ये सदेकाल यपादपूज्ये सवित्रि लोकस्य नमोनमस्ते  ॥ ब्न्द्प्_३,३०।१८ ॥   
ब्राह्मीमुखैर्मातृगणैर्निषेव्ये ब्रह्मप्रिये ब्राह्मणबन्धमेत्रि  ।  
ब्रह्मामृतस्रोतसि राजहंसिब्रह्मेश्वरि श्रीललिते नमस्ते  ॥ ब्न्द्प्_३,३०।१९ ॥   
सङ्क्षोभिणीमुख्यसमस्तमुद्रासंसेविते संसरणप्रहन्त्रि  ।  
संसारलीलाकृतिसारसाक्षि सदा नमस्ते ललिते ऽधिनाथे  ।  
नित्ये कलाषोडशकेन नामाकर्षिण्यधीशि प्रमथेन सेव्ये  ॥ ब्न्द्प्_३,३०।२० ॥   
नित्ये निरातङ्कदयाप्रपञ्चे नीलालकश्रेणि नमोनमस्ते  ।  
अनङ्गपुष्पादिभिरुन्नदाभिरनङ्गदेवीभिरजस्रसेव्ये  ।  
अभव्यहन्त्र्यक्षरराशिरूपे हतारिवर्गे ललिते नमस्ते  ॥ ब्न्द्प्_३,३०।२१ ॥   
सङ्क्षोभिणीमुख्यचतुर्दशार्चिर्मालावृतोदारमहाप्रदीप्ते  ।  
आत्मानमाबिभ्रति विभ्रमाढ्ये शुभ्राश्रये शुभ्रपदे नमस्ते  ॥ ब्न्द्प्_३,३०।२२ ॥   
सशर्वसिद्धादि कशक्तिवन्द्ये सर्वज्ञविज्ञातपदारविन्दे  ।  
सर्वाधिके सर्वगते समस्तसिद्धिप्रदे श्रीललिते नमस्ते  ॥ ब्न्द्प्_३,३०।२३ ॥   
सर्वज्ञजातप्रथमाभिरन्यदेवी भिरप्याश्रितचक्रभूमे  ।  
सर्वामराकाङ्क्षितपूरयित्रि सर्वस्य लोकस्य सवित्रि पाहि  ॥ ब्न्द्प्_३,३०।२४ ॥   
वन्दे वशिन्यादिकवाग्विभूते वर्द्धिष्णुचक्र द्युतिवाहवाहे  ।  
बलाहकश्यामकचे वचो ऽब्धे वरप्रदे सुन्दरि पाहि विश्वम्  ॥ ब्न्द्प्_३,३०।२५ ॥   
बाणादिदिव्यायुधसार्वभौमे भण्डासुरानीकवनान्तदावे  ।  
अत्युग्रतेजोज्ज्वलिताम्बुराशे प्रसेव्यमाने परितो नमस्ते  ॥ ब्न्द्प्_३,३०।२६ ॥   
कामेशि वज्रेशि भगेश्यरूपे कन्ये कले कालविलोपदक्षे  ।  
कथाविशेषीकृतदैत्यसैन्ये कामेशयान्ते कमले नमस्ते  ॥ ब्न्द्प्_३,३०।२७ ॥   
बिन्दुस्थिते बिन्दुकलैकरूपे बिन्द्वात्मिके बृंहितचित्प्रकाशे  ।  
बृहत्कुचम्भोजविलोलहारे बृहत्प्रभावे ललिते नमस्ते  ॥ ब्न्द्प्_३,३०।२८ ॥   
कामेश्वरोत्सङ्गसदानिवासे कालात्मिके देवि कृतानुकम्पे  ।  
कल्पावसानोत्थित कालिरूपे कामप्रदे कल्पलते नमस्ते  ॥ ब्न्द्प्_३,३०।२९ ॥   
सवारुणे सान्द्रसुधांशुशीते सारङ्गशावाक्षि सरोजवक्त्रे  ।  
सारस्य सारस्य सदैकभूमे समस्तविद्येश्वरि सन्नतिस्ते  ॥ ब्न्द्प्_३,३०।३० ॥   
तव प्रभावेण चिदग्निजायां श्रीशम्भुनाथप्रकडीकृतायाः  ।  
भण्डासुराद्याः समरे प्रचण्डा हता जगत्कण्टकतां प्रयाताः  ॥ ब्न्द्प्_३,३०।३१ ॥   
नव्यानि सर्वाणि वपूंषि कृत्वा हि सान्द्रकारुण्यसुधाप्लवैर्न्नः  ।  
त्वया समस्तं भुवनं सहर्षं सुजीवितं सुन्दरि सभ्यलभ्ये  ॥ ब्न्द्प्_३,३०।३२ ॥   
श्रीशम्भुनाथस्य महाशयस्य द्वितीयतेजः प्रसरात्मके यः  ।  
स्थाण्वाश्रमे कॢप्ततया विरक्तः सतीवियोगेन विरस्तभोगः  ॥ ब्न्द्प्_३,३०।३३ ॥   
तेनाद्रिवंशे धृतजन्मलाभां कन्यामुमां योजयितुं प्रवृत्ताः  ।  
एवं स्मरं प्रेरितवन्त एव तस्यान्तिकं घोर तपःस्थितस्य  ॥ ब्न्द्प्_३,३०।३४ ॥   
तेनाथ वैराग्यतपोविघातक्रोधेन लालाटकृशानुदग्धः  ।  
भस्मावशेषो मदनस्ततो ऽभूत्ततो हि भण्डासुर एष जातः  ॥ ब्न्द्प्_३,३०।३५ ॥   
ततो वधस्तस्य दुराशयस्य कृतो भवत्या रणदुर्मदस्य  ।  
अथास्मदर्थे त्वतनुस्सजातस्त्वं कामसञ्जीवनमाशुकुर्याः  ॥ ब्न्द्प्_३,३०।३६ ॥   
इयं रतिर्भर्तृवियोगखिन्ना वैधव्यमत्यन्तमभव्यमाप  ।  
पुनस्त्वदुत्पादितकामसङ्गाद्भविष्यति श्रीललिते सनाथा  ॥ ब्न्द्प्_३,३०।३७ ॥   
तया तु दृष्टेन मनोभवेन सम्मोहितः पूर्ववदिन्दुमौलिः  ।  
चिरं कृतात्यन्तमहासपर्या तां पार्वतीं द्राक्परिणेष्यतीशः  ॥ ब्न्द्प्_३,३०।३८ ॥   
तयोश्च सङ्गाद्भविता कुमारः समस्तगीर्वाणचमूविनेता  ।  
तेनैव वीरेण रणे निरस्य स तारको नाम सुरारिराजः  ॥ ब्न्द्प्_३,३०।३९ ॥   
यो भण्डदैत्यस्य दुराशयस्य मित्रं स लोकत्रयधूमकेतुः  ।  
श्रीकण्ठपुत्रैण रणे हतश्चेत्प्राणप्रतिष्ठैव तदा भवेन्नः  ॥ ब्न्द्प्_३,३०।४० ॥   
तस्मात्त्वमम्बत्रिपुरे जनानां मानापहं मन्मथवीरवर्यम्  ।  
उत्पाद्यरत्या विधवात्वदुःखमपाकुरु व्याकुलकुन्तलायाः  ॥ ब्न्द्प्_३,३०।४१ ॥   
एषा त्वनाथा भवतीं प्रपन्ना भर्तृप्रणाशेन कृशाङ्गयष्टिः  ।  
नमस्करोति त्रिपुराभिधाने तदत्र कारुण्यकलां विधेहि  ॥ ब्न्द्प्_३,३०।४२ ॥   
हयग्रीव उवाच  
इति स्तुत्वा महेशानी ब्रह्माद्या विबुधोत्तमाः  ।  
तां रतिं दर्शयमासुर्मलिनां शोककर्शितम्  ॥ ब्न्द्प्_३,३०।४३ ॥   
सा पर्यश्रुमुखी कीर्णकुन्तला धूलिधूसरा  ।  
ननाम जगदम्बां वै वैधव्यत्यक्तभूषणा  ॥ ब्न्द्प्_३,३०।४४ ॥   
अथ तद्दर्शनोत्पन्नकारुण्या परमेश्वरी  ।  
ततः कटाक्षादुत्पन्नः स्मयमानसुखाम्बुजः  ॥ ब्न्द्प्_३,३०।४५ ॥   
पूर्वदेहाधिकरुचिर्मन्मथो मदमेदुरः  ।  
द्विभुजः सर्वभूषाढ्यः पुष्पेषुः पुष्पकार्मुकः  ॥ ब्न्द्प्_३,३०।४६ ॥   
आनन्दयन्कटाक्षेण पूर्वजन्मप्रियां रतिम्  ।  
अथ सापि रतिर्देवी महत्यानन्दसागरे  ।  
मज्जन्ती निजभर्तारमवरोक्य मुदं गता  ॥ ब्न्द्प्_३,३०।४७ ॥   
आनन्दयन्कटाक्षेण पूर्वजन्मप्रियां रतिम्  ।  
अथ सापि रतिर्देवी महत्यानन्दसागरे  ।  
मज्जन्ती निजभर्तारमवलोक्य मुदं गता  ॥ ब्न्द्प्_३,३०।४८ ॥   
श्यामले स्नापयित्वैनां वस्त्रकाञ्च्यादिभूषणैः  ।  
अलङ्कृत्य यथापूर्वं शीघ्रमानीयतामिह  ॥ ब्न्द्प्_३,३०।४९ ॥   
तदाज्ञां शिरसा धृत्वा श्यामा सर्वं तथाकरोत  ।  
ब्रह्मर्षिभिर्वसिष्ठाद्यैर्वैवाहि कविधानतः  ॥ ब्न्द्प्_३,३०।५० ॥   
कारयामास दम्पत्योः पाणिग्रहणमङ्गलम्  ।  
अप्सरोभिश्च सर्वाभिर्नृत्यगीतादिसंयुतम्  ॥ ब्न्द्प्_३,३०।५१ ॥   
एतद्दृष्ट्वा महेन्द्राद्या ऋषयश्च तपोधनाः  ।  
साधुसाध्विति शंसन्तस्तुष्टुवुर्ललिताम्बिकाम्  ॥ ब्न्द्प्_३,३०।५२ ॥   
पुष्पवृष्टिं विमुञ्चन्तः सर्वे सन्तुष्टमानसाः  ।  
बभूवुस्तौ महाभक्त्या प्रणम्य ललितेश्वरीम्  ॥ ब्न्द्प्_३,३०।५३ ॥   
तत्पार्श्वे तु समागत्य बद्धाञ्जलिपुटौ स्थितौ  ।  
अथ कन्दर्पवीरो ऽपि नमस्कृत्य महेश्वरीम्  ।  
व्यज्ञापयदिदं वाक्यं भक्तिनिर्भरमानसः  ॥ ब्न्द्प्_३,३०।५४ ॥   
यद्दग्धमीशनेत्रेण वपुर्मे ललिताम्बिके  ।  
तत्त्वदीयकटाक्षस्य प्रसादात्पुनरागतम्  ॥ ब्न्द्प्_३,३०।५५ ॥   
तव पुत्रो ऽस्मि दासो ऽस्मि क्वापि कृत्ये नियुङ्क्ष्व माम्  ।  
इत्युक्ता परमेशानी तमाह मकरध्वजम्  ॥ ब्न्द्प्_३,३०।५६ ॥   
श्रीदेव्युवाच  
वत्सागच्छ मनोजन्मन्न भयं तव विद्यते  ।  
मत्प्रसादाज्जगत्सर्वं मोहयाव्याहताशुग  ॥ ब्न्द्प्_३,३०।५७ ॥   
तद्बाणपातनाज्जातधैर्यविप्लव ईश्वरः  ।  
पर्वतस्य सुतां गौरीं परिणेष्यति सत्वरम्  ॥ ब्न्द्प्_३,३०।५८ ॥   
सहस्रकोटयः कामा मत्प्रसादात्त्वदुद्भवाः  ।  
सर्वेषां देहमाविश्य दास्यन्ति रतिमुत्तमाम्  ॥ ब्न्द्प्_३,३०।५९ ॥   
मत्प्रसादेन वैराग्यात्सङ्क्रुद्धो ऽपि स ईश्वरः  ।  
देहदाहं विधातुं ते न समर्थो भविष्यति  ॥ ब्न्द्प्_३,३०।६० ॥   
अदृश्यमूर्तिः सर्वेषां प्राणिनां भवमोहनः  ।  
स्वभार्याविरहाशङ्की देहस्यार्धं प्रदास्यति  ।  
प्रयातो ऽसौ कातरात्मा त्वद्बाणाहतमानसः  ॥ ब्न्द्प्_३,३०।६१ ॥   
अद्य प्रभृति कन्दर्प मत्प्रसादान्महीयसः  ।  
त्वन्निन्दां ये करिष्यन्ति त्वयि वा विमुखाशयाः  ।  
अवश्यं क्लीबतैव स्यात्तेषां जन्मनिजन्मनि  ॥ ब्न्द्प्_३,३०।६२ ॥   
ये पापिष्ठा दुरात्मानो मद्भक्तद्रोहिणश्च हि  ।  
तानगम्यासु नारीषु पातयित्वा विनाशय  ॥ ब्न्द्प्_३,३०।६३ ॥   
येषां मदीय पूजासु मद्भक्तेष्वादृतं मनः  ।  
तेषां कामसुखं सर्वं सम्पादय समीप्सितम्  ॥ ब्न्द्प्_३,३०।६४ ॥   
इति श्रीललितादेव्या कृताज्ञावचनं स्मरः  ।  
तथेति शिरसा बिभ्रत्साञ्जलिर्निर्ययौ ततः  ॥ ब्न्द्प्_३,३०।६५ ॥   
तस्यानङ्गस्य सर्वेभ्यो रोमकूपेभ्य उत्थिताः  ।  
बहवः शोभनाकारा मदना विश्वमोहनाः  ॥ ब्न्द्प्_३,३०।६६ ॥   
तैर्विमोह्य समस्तं च जगच्चक्रं मनोभवः  ।  
पुनः स्थाण्वाश्रमं प्राप चन्द्रमौलेर्जिगीषया  ॥ ब्न्द्प्_३,३०।६७ ॥   
वसन्तेन च मित्रेण सेनान्या शीतरोचिषा  ।  
रागेण पीठमर्देन मन्दानिलरयेण च  ॥ ब्न्द्प्_३,३०।६८ ॥   
पुंस्कोकिलगलत्स्वानकाहलीभिश्च संयुतः  ।  
शृङ्गारवीरसम्पन्नो रत्यालिङ्गितविग्रहः  ॥ ब्न्द्प्_३,३०।६९ ॥   
जैत्र शरासनं धुन्वन्प्रवीराणां पुरोगमः  ।  
मदनारेरभिमुखं प्राप्य निभय आस्थितः  ॥ ब्न्द्प्_३,३०।७० ॥   
तपोनिष्ठं चन्द्रचूडं ताडयामास सायकैः  ।  
अथ कन्दर्पबाणौधैस्ताडितश्चन्द्रशेखरः  ।  
दूरीचकार वैराग्यं तपस्तत्त्याज दुष्करम्  ॥ ब्न्द्प्_३,३०।७१ ॥   
नियमानखिलांस्त्यक्त्वा त्यक्तधैर्यः शिवः कृतः  ।  
तामेव पार्वतीं ध्यात्वा भूयोभूयः स्मरातुरः  ॥ ब्न्द्प्_३,३०।७२ ॥   
निशश्वास वहञ्शर्वः पाण्डुरं गण्डमण्डलम्  ।  
बाष्पायमाणो विरही सन्तप्तो धैर्यविप्लवात्  ।  
भूयोभूयो गिरिसुतां पूर्वदृष्टामनुस्मरन्  ॥ ब्न्द्प्_३,३०।७३ ॥   
अनङ्गबाणदहनैस्तप्यमानस्य शूलिनः  ।  
न चन्द्ररेखा नो गङ्गा देहतापच्छिदे ऽभवत्  ॥ ब्न्द्प्_३,३०।७४ ॥   
नन्दिभृङ्गिमहाकालप्रमुखैर्गणमण्डलैः  ।  
आहृते पुष्पशयने विलुलोठ मुहुर्मुहुः  ॥ ब्न्द्प्_३,३०।७५ ॥   
नन्दिनो हस्तमालम्ब्य पुष्पतल्पान्तरात्पुनः  ।  
पुष्पतल्पान्तरं गत्वा व्यचेष्टत मुहुर्मुहुः  ॥ ब्न्द्प्_३,३०।७६ ॥   
न पुष्पशयनेनेन्दुखण्डनिर्गलितामृते  ।  
न हिमानीपयसि वा निवृत्तस्तद्वपुर्ज्वरः  ॥ ब्न्द्प्_३,३०।७७ ॥   
स तनेरतनुज्वालां शमयिष्यन्मुहुर्मुहुः  ।  
शिलीभूतान्हिमपयः पट्टानध्यवसच्छिवः  ।  
भूयः शैलसुतारूपं चित्रपट्टे नखैर्लिखत्  ॥ ब्न्द्प्_३,३०।७८ ॥   
तदालोकनतो ऽदूरमनङ्गार्तिमवर्धयत्  ।  
तामालिख्य ह्रिया नम्रां वीक्षमाणां कटाक्षतः  ॥ ब्न्द्प्_३,३०।७९ ॥   
तच्चित्रपट्टमङ्गेषु रोमहर्षेषु चाक्षिपत्  ।  
चिन्तासङ्गेन महता महात्या रतिसम्पदा  ।  
भूयसा स्मरतापेन विव्यथे विषमेक्षणः  ॥ ब्न्द्प्_३,३०।८० ॥   
तामेव सर्वतः पश्यंस्तस्यामेव मनो दिशन्  ।  
तथैव संल्लपन्सार्धमुन्मादेनोपपन्नया  ॥ ब्न्द्प्_३,३०।८१ ॥   
तन्मात्रभूतहृदयस्तच्चित्तस्तत्परायणः  ।  
तत्कथासुधया नीतसमस्तरजनीदिनः  ॥ ब्न्द्प्_३,३०।८२ ॥   
तच्छीलवर्णन रतस्तद्रूपालोकनोत्सुकः  ।  
तच्चारुभोगसङ्कल्पमालाकरसुमालिकः  ।  
तन्मयत्वमनुप्राप्तस्ततापातितरां शिवः  ॥ ब्न्द्प्_३,३०।८३ ॥   
इमां मनोभव रुजमचिकित्स्यां स धूर्जटिः  ।  
अवलोक्य विवाहाय भृशमुद्यमवानभूत्  ॥ ब्न्द्प्_३,३०।८४ ॥   
इत्थं विमोह्य तं देवं कन्दर्पो ललिताज्ञया  ।  
अथ तां पर्वतसुतामाशुगैरभ्यतापयत्  ॥ ब्न्द्प्_३,३०।८५ ॥   
प्रभूतविरहज्वालामलिनैः श्वसितानलैः  ।  
शुष्यमाणाधरदलो भृशं पाण्डुकपोलभूः  ॥ ब्न्द्प्_३,३०।८६ ॥   
नाहारे वा न शयने न स्वापे धृतिमिच्छति  ।  
मखीसहस्रैः सिषिचे नित्यं शीतोपचारकैः  ॥ ब्न्द्प्_३,३०।८७ ॥   
पुनः पुनस्तप्यमाना पुनरेव च विह्वला  ।  
न जगाम रुजाशान्ति मन्मथाग्नेर्महीयसः  ॥ ब्न्द्प्_३,३०।८८ ॥   
न निद्रां पार्वती भेजे विरहेणोपतापिता  ।  
स्वतनोस्तापनेनासौ पितुः खेदमवर्धयत्  ॥ ब्न्द्प्_३,३०।८९ ॥   
अप्रतीकारपुरुषं विरहं तुहितुः शिवे  ।  
अवलोक्य स शैलेन्द्रो महादुःखमवाप्तवान्  ॥ ब्न्द्प्_३,३०।९० ॥   
भद्रे त्वं तपसा देवं तोषयित्वा महेश्वरम्  ।  
भार्तारं तं समृच्छेति पित्रा सम्प्रेरिताथ सा  ॥ ब्न्द्प्_३,३०।९१ ॥   
हिमवच्छैलशिखरे गौरीशिखरनामनि  ।  
वकार पतिलाभाय पार्वती दुष्करं तपः  ॥ ब्न्द्प्_३,३०।९२ ॥   
शिशिरेषु जलावासा ग्रीष्मे दहनमध्यगा  ।  
अर्के निविष्टदृष्टिश्च सुघोरं तप आस्थिता  ॥ ब्न्द्प्_३,३०।९३ ॥   
तेनैव तपसा तुष्टः सान्निध्यं दत्तवाञ्छिवः  ।  
अङ्गीचकार तां भार्यां वैवाहिकविधानतः  ॥ ब्न्द्प्_३,३०।९४ ॥   
अथाद्रिपतिना दत्तां तनयां नलिनेक्षणाम्  ।  
सप्तर्षिद्वारतः पूर्वं प्रार्थितामुदवोढ सः  ॥ ब्न्द्प्_३,३०।९५ ॥   
तया च रममाणो ऽसौ बहुकालं महेश्वरः  ।  
ओषधीप्रस्थनगरे श्वशुरस्य गृहे ऽवसत्  ॥ ब्न्द्प्_३,३०।९६ ॥   
पुनः कैलासमागत्य समस्तैः प्रमथैः सह  ।  
पार्वतीमानिनायाद्रिनाथस्य प्रीतिमावहत्  ॥ ब्न्द्प्_३,३०।९७ ॥   
रममाणस्तया सार्थं कैलासे मन्दरे तथा  ।  
विन्ध्याद्रौ हेमशैले च मलये पारियात्रके  ॥ ब्न्द्प्_३,३०।९८ ॥   
नानाविधेषु स्थानेषु रतिं प्राप महेश्वरः  ।  
अथ तस्यां ससर्जोग्रं वीर्यं सा सोढुमक्षमा  ॥ ब्न्द्प्_३,३०।९९ ॥   
भुव्यत्यजत्सापि वह्नौ कृत्तिकासु स चाक्षिपत्  ।  
ताश्च गङ्गाजले ऽमुञ्चन्सा चैव शरकानने  ॥ ब्न्द्प्_३,३०।१०० ॥   
तत्रोद्भूतो महावीरो महासेनः षडाननः  ।  
गङ्गायाश्चान्तिकं नीतो धूर्जटिर्वृद्धि मागमत्  ॥ ब्न्द्प्_३,३०।१०१ ॥   
स वर्धमानो दिवसेदिवसे तीव्रविक्रमः  ।  
शिक्षितो निजतातेन सर्वा विद्या अवाप्तवान्  ॥ ब्न्द्प्_३,३०।१०२ ॥   
अथ तातकृतानुज्ञः सुरसैन्यपतिर्भवन्  ।  
तारकं मारयामास समस्तैः सह दानवैः  ॥ ब्न्द्प्_३,३०।१०३ ॥   
ततस्तारकदैत्येन्द्रवधसन्तोषशालिना  ।  
शक्रेण दत्तां स गुहो देवसेनामुपानयत्  ॥ ब्न्द्प्_३,३०।१०४ ॥   
सा शक्रतनया देवसेना नाम यशस्विनी  ।  
आसाद्यरमणं स्कन्दमानन्दं मृशमादधौ  ॥ ब्न्द्प्_३,३०।१०५ ॥   
इत्थं सम्मोहिताशेषविश्वचक्रो मनोभवः  ।  
देवकार्यं सुसम्पाद्य जगाम श्रीपुरं पुनः  ॥ ब्न्द्प्_३,३०।१०६ ॥   
यत्र श्रीनगरे पुण्ये ललिता परमेश्वरी  ।  
वर्तते जगतामृद्ध्यै तत्र तां सेवितुं ययौ  ॥ ब्न्द्प्_३,३०।१०७ ॥   
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने मदनपुनर्भवो नाम त्रिंशो ऽध्यायः  
  
  
_____________________________________________________________  
  
  
अगस्त्य उवाच  
किमिदं श्रीपुरं नाम केन रूपेण वर्तते  ।  
केन वानिर्मितं पूर्व तत्सर्वं मे निवदय  ॥ ब्न्द्प्_३,३१।१ ॥   
कियत्प्रमाणं किं वर्णं कथयस्व मम प्रभो  ।  
त्वमेव सर्वसन्देहपङ्कशोषणभास्करः  ॥ ब्न्द्प्_३,३१।२ ॥   
हयग्रीव उवाच  
यथा चक्ररथं प्राप्य पूर्वोक्तैर्लक्षणैर्युतम्  ।  
महायागानलोत्पन्ना ललिता परमेश्वरी  ॥ ब्न्द्प्_३,३१।३ ॥   
कृत्वा वैवाहिकीं लीलां ब्रह्माद्यैः प्रार्थिता पुनः  ।  
व्यजेष्ट भण्डनामानमसुरं लोककण्टकम्  ॥ ब्न्द्प्_३,३१।४ ॥   
तदा देवा महेन्द्राद्याः सन्तोषं बहु भेजिरे  ।  
अथ कामेश्वरस्यापि ललितायाश्च शोभनम्  ।  
नित्योपभोगसर्वार्थं मन्दिरं कर्तुमुत्सुकाः  ॥ ब्न्द्प्_३,३१।५ ॥   
कुमारा ललितादेव्या ब्रह्मविष्णुमहेश्वराः  ।  
वर्धकिं विश्वकर्माणं सुराणां शिल्पकोविदम्  ॥ ब्न्द्प्_३,३१।६ ॥   
सुराणां शिल्पनं च मयं मायाविचक्षणम्  ।  
आहूय कृतसत्कारानूचिरे ललिताज्ञया  ॥ ब्न्द्प्_३,३१।७ ॥   
अधिकारिपुरुषा ऊचुः  
भो विश्वकर्मञ्छिल्पज्ञ भोभो मय महोदय  ।  
भवन्तौ सर्वशास्त्रज्ञौ घटनामार्गकोविदौ  ॥ ब्न्द्प्_३,३१।८ ॥   
सङ्कल्पमात्रेण महाशिल्पकल्पविशारदौ  ।  
युवाभ्यां ललितादेव्या नित्यज्ञानमहोदधेः  ॥ ब्न्द्प्_३,३१।९ ॥   
षोडशीक्षेत्रमध्येषु तत्क्षेत्रसमसङ्ख्यया  ।  
कर्तव्या श्रीनगर्यो हि नानारत्नैरलङ्कृताः  ॥ ब्न्द्प्_३,३१।१० ॥   
यत्र षोडशधा भिन्ना ललिता परमेश्वरी  ।  
विश्वत्राणाय सततं निवासं रचयिष्यति  ॥ ब्न्द्प्_३,३१।११ ॥   
अस्माकं हि प्रियमिदं मरुतामपिच प्रियम्  ।  
सर्वलोकप्रियं चैतत्तन्नाम्नैव विरच्यताम्  ॥ ब्न्द्प्_३,३१।१२ ॥   
इति कारणदेवानां वचनं सुनिशम्य तौ  ।  
विश्वकर्ममयौ नत्वा व्यभाषेतां तथास्त्विति  ॥ ब्न्द्प्_३,३१।१३ ॥   
पुनर्नत्वा पृष्टवन्तौ तौ तान्कारण पूरुषान्  ।  
केषु क्षेत्रेषु कर्तव्याः श्रीनगर्यो महोदयाः  ॥ ब्न्द्प्_३,३१।१४ ॥   
ब्रह्माद्याः परिपृष्टास्ते प्रोचुस्तौ शिल्पिनौ पुनः  ।  
क्षेत्राणां प्रविभागं तु कल्पयन्तौ यथोचितम्  ॥ ब्न्द्प्_३,३१।१५ ॥   
कारणपुरुषा ऊचुः  
प्रथमं मेरुपृष्ठे तु निषधे च महीधरे  ।  
हेमकूटे हिमगिरौ पञ्चमे गन्धमादने  ॥ ब्न्द्प्_३,३१।१६ ॥   
नीले मेषे च शृङ्गारे महेन्द्रे च महागिरौ  ।  
क्षेत्राणि हि नवैतानि भौमानि विदितान्यथ  ॥ ब्न्द्प्_३,३१।१७ ॥   
औदकानि तु सप्तैव प्रोक्तान्यखिल सिन्धुषु  ।  
लवणो ऽब्धीक्षुसाराब्धिः सुराब्धिर्घृतसागरः  ॥ ब्न्द्प्_३,३१।१८ ॥   
दधिसिन्धुः क्षीरसिन्धुर्जलसिन्धुश्च सप्तमः  ।  
पूर्वोक्ता नव शैलेन्द्राः पश्चात्सप्त च सिन्धवः  ॥ ब्न्द्प्_३,३१।१९ ॥   
आत्दृत्य षोडश क्षेत्राण्यम्बाश्रीपुरकॢप्तये  ।  
येषु दिव्यानि वेश्मानि ललिताया महौजसः  ।  
सृजतं दिव्यघटनापण्डितौ शिल्पिनौ युवाम्  ॥ ब्न्द्प्_३,३१।२० ॥   
येषु क्षेत्रेषु कॢप्तानि घ्नन्त्या देव्या महासुरान्  ।  
नामानि नित्यानाम्नैव प्रथितानि न संशयः  ॥ ब्न्द्प्_३,३१।२१ ॥   
सा हि नित्यास्वरूपेण कालव्याप्तिकरी परा  ।  
सर्वं कलयते देवी कलनाङ्कतया जगत्  ॥ ब्न्द्प्_३,३१।२२ ॥   
नित्यानाच महाराज्ञी नित्या यत्र न तद्भिदा  ।  
अतस्तदीयनाम्ना तु सनामा प्रथिता पुरा  ॥ ब्न्द्प्_३,३१।२३ ॥   
कामेश्वरीपुरी चैव भगमालापुरी तथा  ।  
नित्यक्लिन्नापुरीत्यादिनामानि प्रथितान्यलम्  ॥ ब्न्द्प्_३,३१।२४ ॥   
अतो नामानि वर्णेन योग्ये पुण्यतमे दिने  ।  
महाशिल्पप्रकारेण पुरीं रचयतां शुभाम्  ॥ ब्न्द्प्_३,३१।२५ ॥   
इति कारणकृत्येन्द्रैर्ब्रह्मविष्णुमहेश्वरैः  ।  
प्रोक्तौ तौ श्रीपुरीस्थेषु तेषु क्षेत्रेषु चक्रतुः  ॥ ब्न्द्प्_३,३१।२६ ॥   
अथ श्रीपुरविस्तारं पुराधिष्ठातृदेवताः  ।  
कथयाम्यहमाधार्य लोपामुद्रापते शृणु  ॥ ब्न्द्प्_३,३१।२७ ॥   
यो मेरुरखिलाधारस्तुङ्गश्चानन्तयोजनः  ।  
चतुर्दशजगच्चक्रसम्प्रोतनिजविग्रहः  ॥ ब्न्द्प्_३,३१।२८ ॥   
तस्य चत्वारि शृङ्गाणि शक्रनैरृतवायुषु  ।  
मध्यस्थलेषु जातानि प्रोच्छ्रायस्तेषु कथ्यते  ॥ ब्न्द्प्_३,३१।२९ ॥   
पूर्वोक्तशृङ्गत्रितयं शतयोजनमुन्नतम्  ।  
शतयोजनविस्तारं तेषु लोकास्त्रयो मताः  ॥ ब्न्द्प्_३,३१।३० ॥   
ब्रह्मलोको विष्णुलोकः शिवलोकस्तथैव च  ।  
एतेषां गृहविन्यासान्वक्ष्याम्यवसरान्तरे  ॥ ब्न्द्प्_३,३१।३१ ॥   
मध्ये स्थितस्य शृङ्गस्य विस्तारं चोच्छ्रयं शृणु  ।  
चतुःशतं योजनानामुच्छ्रितं विस्तृतं तथा  ॥ ब्न्द्प्_३,३१।३२ ॥   
तत्रैव शृङ्गे महति शिल्पिभ्यां श्रीपुरं कृतम्  ।  
चतुःशतं योजनानां विस्तृत कुम्भसम्भव  ॥ ब्न्द्प्_३,३१।३३ ॥   
तत्रायं प्रविभागस्ते प्रविविच्य प्रदर्श्यते  ।  
प्राकारः प्रथमः प्रोक्तः कालायसविनिर्मितः  ॥ ब्न्द्प्_३,३१।३४ ॥   
षट्दशाधिकसाहस्रयोजनायतवेष्टनः  ।  
चतुर्दिक्षु द्वार्युतश्च चतुर्योजनमुच्छ्रितः  ॥ ब्न्द्प्_३,३१।३५ ॥   
शालमूलपरीणाहो योजनायुतमब्धिप  ।  
शालाग्रस्य तु गव्यूतेर्नद्धवातायनं पृथक्  ॥ ब्न्द्प्_३,३१।३६ ॥   
शालद्वारस्य चौन्नत्यमेकयोजनमाश्रितम्  ।  
द्वारेद्वारे कपाटे द्वे गव्यूत्यर्धप्रविस्तरे  ॥ ब्न्द्प्_३,३१।३७ ॥   
एकयोजनमुन्नद्धे कालायस विनिर्मिते  ।  
उभयोरर्गला चेत्थमर्धक्रोशसमायता  ॥ ब्न्द्प्_३,३१।३८ ॥   
एवं चतुर्षु द्वारेषु सदृशं परिकीर्तितम्  ।  
गोपुरस्य तु संस्थानं कथये कुम्भसम्भव  ॥ ब्न्द्प्_३,३१।३९ ॥   
पूर्वोक्तस्य तु शालस्य मूले योजनसम्मिते  ।  
पार्श्वद्वये योजने द्वे द्वे समादाय निर्मिते  ॥ ब्न्द्प्_३,३१।४० ॥   
विस्तारमपि तावन्तं सम्प्राप्तं द्वारगर्भितम्  ।  
पार्श्वद्वयं योजने द्वे मध्ये शालस्य योजनम्  ॥ ब्न्द्प्_३,३१।४१ ॥   
मेलयित्वा पञ्च मुने योजनानि प्रमाणतः  ।  
पार्श्वद्वयेन सार्धेन क्रोशयुग्मेन संयुतम्  ॥ ब्न्द्प्_३,३१।४२ ॥   
मेलयित्वा पञ्चसङ्ख्यायोजनान्यायतस्तथा  ।  
एवं प्राकारतस्तत्र गोपुरं रचितं मुने  ॥ ब्न्द्प्_३,३१।४३ ॥   
तस्माद्गोपुरमूलस्य वेष्टो विंशतियोजनः  ।  
उपर्युपरि वेष्टस्य ह्रास एव प्रकीर्त्यते  ॥ ब्न्द्प्_३,३१।४४ ॥   
गोपुरस्योन्नतिः प्रोक्तापञ्चविंशतियोजना  ।  
योजनेयोजने द्वारं सकपाटं मनोहरम्  ॥ ब्न्द्प्_३,३१।४५ ॥   
भूमिकाश्चापि तावन्त्यो यथोर्ध्वं ह्राससंयुताः  ।  
गोपुराग्रस्य निस्तारो योजनं हि समाश्रितः  ॥ ब्न्द्प्_३,३१।४६ ॥   
आयामो ऽपि च तावान्वै तत्र त्रिमुकुटं स्मृतम्  ।  
मुकुटस्य तु विस्तारः क्रोशमानो घटोद्भव  ॥ ब्न्द्प्_३,३१।४७ ॥   
क्रोशद्वयं समुन्नद्धं ह्रासं गोपुरवन्मुने  ।  
मुकुटस्यान्तरे क्षोणी क्रोशार्धेन च सम्मिता  ॥ ब्न्द्प्_३,३१।४८ ॥   
मुकुटं पश्चिमे प्राच्यां दक्षिणे द्वारगोपुरे  ।  
दक्षोत्तरस्तु मुकुटाः पश्चिमद्वारगोपुरे  ॥ ब्न्द्प्_३,३१।४९ ॥   
दक्षिणद्वारवत्प्रोक्ता उत्तरद्वाःकिरीटिकाः  ।  
पश्चिमद्वारवत्पूर्वद्वारे मुकुटकल्पना  ॥ ब्न्द्प्_३,३१।५० ॥   
कालायसाख्यशालस्यान्तरे मारुतयोजने  ।  
अन्तरे कांस्यशालस्य पूर्ववद्गोपुरो ऽन्वितः  ॥ ब्न्द्प्_३,३१।५१ ॥   
शालमूलप्रमाणं च पूर्ववत्परिकीर्तितम्  ।  
कांस्यशालो ऽपि पूर्वादिदिक्षु द्वारसमन्विन्तः  ॥ ब्न्द्प्_३,३१।५२ ॥   
द्वारेद्वारे गोपुराणि पर्वलक्षणभाञ्जि च  ।  
कालायसस्य कांस्यस्य य्ॐऽतर्देशः समन्ततः  ॥ ब्न्द्प्_३,३१।५३ ॥   
नानावृक्षमहोद्यानं तत्प्रोक्तं कुम्भसम्भव  ।  
उद्भिज्जाद्यं यावदस्ति तत्सर्वं तत्र वर्तते  ॥ ब्न्द्प्_३,३१।५४ ॥   
परंसहस्रास्तरवः सदापुष्पाः सदाफलाः  ।  
सदापल्लवशोभाढ्याः सदा सौरभसङ्कुलाः  ॥ ब्न्द्प्_३,३१।५५ ॥   
चूताः कङ्कोलका लोध्रा बकुलाः कर्णिकारकाः  ।  
शिंशपाश्च शिरीषाश्च देवदारुनमेरवः  ॥ ब्न्द्प्_३,३१।५६ ॥   
पुन्नागा नागभद्राश्च मुचुकुन्दाश्च कट्फलाः  ।  
एलालवङ्गास्तक्कोलास्तथा कर्पूरशाखिनः  ॥ ब्न्द्प्_३,३१।५७ ॥   
पीलवः काकतुण्ड्यश्च शालकाश्चासनास्तथा  ।  
काञ्चनाराश्च लकुचाः पनसा हिङ्गुलास्तथा  ॥ ब्न्द्प्_३,३१।५८ ॥   
पाटलाश्च फलिन्यश्च जटिल्यो जघनेफलाः  ।  
गणिकाश्च कुरण्टाश्च बन्धुजीवाश्च दाडिमाः  ॥ ब्न्द्प्_३,३१।५९ ॥   
अश्वकर्णा हस्तिकर्णाश्चाम्पेयाः कनकद्रुमाः  ।  
यूथिकास्तालपर्ण्यश्च तुलस्यश्च सदाफलाः  ॥ ब्न्द्प्_३,३१।६० ॥   
तालास्तमालहिन्तालखर्जूराः शरबर्बुराः  ।  
इक्षवः क्षीरिणश्चैव श्लेष्मान्तकविभीतकाः  ॥ ब्न्द्प्_३,३१।६१ ॥   
हरीत्क्यस्त्ववाक्पुष्प्यो घोण्टाल्यः स्वर्गपुष्पिकाः  ।  
भल्लातकाश्च खदिराः शाखोटाश्चन्दनद्रुमाः  ॥ ब्न्द्प्_३,३१।६२ ॥   
कालागुरुद्रुमाः कालस्कन्धाश्चिञ्चा वदास्तथा  ।  
उदुम्बरार्जुनाश्वत्थाः शमीवृक्षा ध्रुवाद्रुमाः  ॥ ब्न्द्प्_३,३१।६३ ॥   
रुचकाः कुटजाः सप्तपर्णाश्च कृतमालकाः  ।  
कपित्थास्तिन्तिणी चैवेत्येवमाध्याः सहस्रशः  ॥ ब्न्द्प्_३,३१।६४ ॥   
नानाऋतुसमाविष्टा देव्याः शृङ्गारहेतवः  ।  
नानावृक्षमहोत्सेधा वर्तन्ते वरशाखिनः  ॥ ब्न्द्प्_३,३१।६५ ॥   
कांस्यशालस्यान्तरोले सप्तयोजनदूरतः  ।  
चतुरस्रस्ताम्रशालः सिन्धुयोजनमुन्नतः  ॥ ब्न्द्प्_३,३१।६६ ॥   
अनयोरन्तरक्षोणी प्रोक्ता कल्पकवाटिका  ।  
कर्पूरगन्धिभिश्चारुरत्नबीजसमन्वितैः  ॥ ब्न्द्प्_३,३१।६७ ॥   
काञ्चनत्वक्सुरुचिरैः फलैस्तैः फलिता द्रुमाः  ।  
पीताम्बराणि दिव्यानि प्रवालान्येव शाखिषु  ॥ ब्न्द्प्_३,३१।६८ ॥   
अमृतं स्यान्मधुरसः पुष्पाणि च विभूषणम्  ।  
ईदृशा वहवस्तत्र कल्पवृक्षाः प्रकीर्तिताः  ॥ ब्न्द्प्_३,३१।६९ ॥   
एषा कक्षा द्वितीया स्यान्कल्पवापीति नामतः  ।  
ताम्रशालस्यान्तराले नागशालः प्रकीर्तिताः  ॥ ब्न्द्प्_३,३१।७० ॥   
अनयोरुभयोस्तिर्यगदेशः स्यात्सप्तयोजनः  ।  
तत्र सन्तानवाटी स्यान्कल्पवापीसमाकृतिः  ॥ ब्न्द्प्_३,३१।७१ ॥   
तयोर्मध्ये मही प्रोक्ता हरिचन्दनवाटिका  ।  
कल्पवाटीसमाकारा फलपुष्पसमाकुला  ॥ ब्न्द्प्_३,३१।७२ ॥   
एषु सर्वेषु शालेषु पूर्ववद्द्वारकल्पनम्  ।  
पूर्ववद्गोपुराणां च मुकुटानां च कल्पनम्  ॥ ब्न्द्प्_३,३१।७३ ॥   
गोपुरद्वारकॢप्तं च द्वारे द्वारे च सम्मितिः  ।  
आरकूटस्यान्तराले सप्तयोजनदूरतः  ॥ ब्न्द्प्_३,३१।७४ ॥   
पञ्चलोहमयः शालः पूर्वशालसमाकृतिः  ।  
तयोर्मध्ये मही प्रोक्ता मन्दारद्रुमवाटिका  ॥ ब्न्द्प्_३,३१।७५ ॥   
पञ्चलोहस्यान्तराले सप्तयोजनदूरतः  ।  
रौप्यशालस्तु सम्प्रोक्तः पूर्वोक्तैर्लक्षणैर्युतः  ॥ ब्न्द्प्_३,३१।७६ ॥   
तयोर्मध्यमही प्रोक्ता पारिजातद्रुवाटिका  ।  
दिव्यामोदसुसम्पूर्णा फलपुष्पभरोज्ज्वला  ॥ ब्न्द्प्_३,३१।७७ ॥   
रौप्यशालस्यान्तराले सप्तयोजनविस्तरः  ।  
हेमशालः प्रकथितः पूर्ववद्द्वारशोभितः  ॥ ब्न्द्प्_३,३१।७८ ॥   
तयोर्मध्ये महीप्रोक्ता कदम्बतरुवाटिका  ।  
तत्र दिव्या नीपवृक्षा योजनद्वयमुन्नताः  ॥ ब्न्द्प्_३,३१।७९ ॥   
सदैव मदिरास्पन्दा मेदुरप्रसवोज्ज्वलाः  ।  
येभ्यः कादम्बरी नाम योगिनी भोगदायिनी  ॥ ब्न्द्प्_३,३१।८० ॥   
विशिष्टा मदिरोद्याना मन्त्रिण्याः सततं प्रिया  ।  
ते नीपवृक्षाः सुच्छायाः पत्रलाः पल्लवाकुलाः  ।  
आमोदलोलभृङ्गालीझङ्कारैः पूरितोदराः  ॥ ब्न्द्प्_३,३१।८१ ॥   
तत्रैव मन्त्रिणीनाथाया मन्दिरं सुमनोहरम्  ।  
कदम्बवनवाट्यास्तु विदिक्षुज्वलनादितः  ॥ ब्न्द्प्_३,३१।८२ ॥   
चत्वारि मन्दिराण्युच्चैः कल्पितान्यादिशिल्पिना  ।  
एकैकस्य तु गे७स्य विस्तारः पञ्चयोजनः  ॥ ब्न्द्प्_३,३१।८३ ॥   
पञ्चयोजनमायामः सप्तावरणतः स्थितिः  ।  
एवमन्यविदिक्षु स्युस्सर्वत्र प्रियकद्रुमाः  ।  
निवासनगरी सेयं श्यामायाः परिकीर्तिता  ॥ ब्न्द्प्_३,३१।८४ ॥   
सेनार्थं नगरी त्वन्या महापद्माटवीस्थले  ।  
यदत्रैव गृह तस्या बहुयोजनदूरतः  ॥ ब्न्द्प्_३,३१।८५ ॥   
श्रीदेव्या नित्यसेवा तु मत्रिण्या न घटिष्यते  ।  
अतश्चितामणिगृहोपान्ते ऽपि भवनं कृतम्  ।  
तस्याः श्रीमन्त्रनाथायाः सुरत्वष्ट्रा मयेन च  ॥ ब्न्द्प्_३,३१।८६ ॥   
श्रीपुरे मन्त्रेणी देव्या मन्दिरस्य गुणान्बहुन्  ।  
वर्णयिष्यति को नाम यो द्विजिह्वासहस्रवान्  ॥ ब्न्द्प्_३,३१।८७ ॥   
कादम्बरीमदाताम्रनयनाः कलवीणया  ।  
गायन्त्यस्तत्र खेलन्ति मान्यमातङ्गकन्यकाः  ॥ ब्न्द्प्_३,३१।८८ ॥   
अगस्त्य उवाच  
मातङ्गो नाम कःप्रोक्तस्तस्य कन्याः कथं च ताः  ।  
सेवन्ते मन्त्रिणीनाथां सदा मधुमदालसाः  ॥ ब्न्द्प्_३,३१।८९ ॥   
हयग्रीव उवाच  
मतङ्गो नाम तपसामेकराशिस्तपोधनः  ।  
महाप्रभावसम्पन्नो जगत्सर्जनलम्पटः  ॥ ब्न्द्प्_३,३१।९० ॥   
तपः शक्त्यात्तधिया च सर्वत्राज्ञाप्रवर्त्तकः  ।  
तस्य पुत्रस्तु मातङ्गो मुद्रिणीं मन्त्रिनायिकाम्  ॥ ब्न्द्प्_३,३१।९१ ॥ ।  
घोरैस्तपोभिरत्यर्थं पूरयामास धीरधीः  ।  
मतङ्गमुनिपुत्रेण सुचिरं समुपासिता  ॥ ब्न्द्प्_३,३१।९२ ॥   
मन्त्रिणी कृतसान्निध्या वृणीष्व वरमित्यशात्  ।  
सो ऽपिसर्वमुनिश्रेष्ठो मातङ्गस्तपसां निधिः  ।  
उवाच तां पुरो दत्तसान्निध्यां श्यामलाम्बिकाम्  ॥ ब्न्द्प्_३,३१।९३ ॥   
मातङ्गमहामुनिरुवाच  
देवी त्वत्स्मृतिमात्रेण सर्वाश्च मम सिद्धयः  ।  
जाता एवाणिमाद्यास्ताः सर्वाश्चान्या विभूतयः  ॥ ब्न्द्प्_३,३१।९४ ॥   
प्रापणीयन्न मे किञ्चिदस्त्यम्बभुवनत्रये  ।  
सर्वतः प्राप्तकालस्य भवत्याश्चरितस्मृतेः  ॥ ब्न्द्प्_३,३१।९५ ॥   
अथापि तव सान्निध्यमिदं नो निष्फलं भवेत्  ।  
एवं परं प्रार्थये ऽहं तं वरं पूरयाम्बिके  ॥ ब्न्द्प्_३,३१।९६ ॥   
पूर्वं हिमवता सार्थं सौहार्दं परिहासवान्  ।  
क्रीडामत्तेन चावाच्यैस्तत्र तेन प्रगल्भितम्  ॥ ब्न्द्प्_३,३१।९७ ॥   
अहङ्गौरीगुरुरिति श्लाघामात्मनि तेनिवान्  ।  
तद्वाक्यं मम नैवाभूद्यतस्तत्राधिको गुणः  ॥ ब्न्द्प्_३,३१।९८ ॥   
उभयोर्गुणसाम्ये तु मित्रयोरधिके गुणे  ।  
एकस्य कारणाज्जाते तत्रान्यस्य स्पृहा भवेत्  ॥ ब्न्द्प्_३,३१।९९ ॥   
गौरीगुरुत्वश्लाघार्थं प्राप्तकामो ऽप्यहं तपः  ।  
कृतवान्मन्त्रिणीनाथे तत्त्वम्मत्तनया भव  ॥ ब्न्द्प्_३,३१।१०० ॥   
यतो मन्नामविख्याता भविष्यसि न संशयः  ।  
इत्युक्तं वचनं श्रुत्वा मातङ्गस्य महामुनेः  ।  
तथास्त्विति तिरोघत् स च प्रीतो ऽभवन्मुनिः  ॥ ब्न्द्प्_३,३१।१०१ ॥   
मातङ्गस्य महर्षेस्तु तस्य स्वप्ने तदा मुदा  ।  
तापिच्छमञ्जरीमेकां ददौ कर्णावतंसतः  ॥ ब्न्द्प्_३,३१।१०२ ॥   
तत्स्वप्नस्य प्रभावेण मातङ्गस्य सधर्मिणी  ।  
नाम्ना सिद्धिमती गर्भे लघुश्यामामधारयत्  ॥ ब्न्द्प्_३,३१।१०३ ॥   
तत एव समुत्पन्ना मातङ्गी तेन कीर्तिताः  ।  
लघुश्यामेति सा प्रोक्त श्यामा यन्मूलकन्दभूः  ॥ ब्न्द्प्_३,३१।१०४ ॥   
मातङ्गकन्यका हृद्याः कोटीनामपि कोटिशः  ।  
लघुश्यामा महाश्यामामातङ्गी वृन्दसंयुताः  ।  
अङ्गशक्तित्वमापन्नाः सेवन्ते प्रियकप्रियाम्  ॥ ब्न्द्प्_३,३१।१०५ ॥   
इति मातङ्गकन्यानामुत्पत्तिः कुम्भसम्भव  ।  
कथिताः सप्तकक्षाश्च शाला लोहादिनिर्मिताः  ॥ ब्न्द्प्_३,३१।१०६ ॥   
इति श्रीब्रह्माण्डमहापुराणे उत्तरभागे ललितोपाख्याने हयग्रीवागस्त्यसंवादे सप्तकक्ष्या मतङ्गकन्याप्रादुर्भावो नामैकत्रिंशो ऽध्यायः  
  
  
_____________________________________________________________  
  
  
अगस्त्य उवाच  
लोहादिसप्तशालानां रक्षका एव सन्ति वै  ।  
तन्नामकीर्तय प्राज्ञ येन मे संशयच्छिदा  ॥ ब्न्द्प्_३,३२।१ ॥   
हयग्रीव उवाच  
नानावृक्षमहोद्याने वर्तते कुम्भसम्भव  ।  
महाकालः सर्वलोकभक्षकः श्यामविग्रहः  ॥ ब्न्द्प्_३,३२।२ ॥   
श्यामकञ्चुकधारी च मदारुणविलोचनः  ।  
ब्रह्माण्डचषके पूर्णं पिबन्विश्वरसायनम्  ॥ ब्न्द्प्_३,३२।३ ॥   
महाकालीं घनश्यामामनङ्गार्द्रामपाङ्गयन्  ।  
सिंहासने समासीनः कल्पान्ते कलनात्मके  ॥ ब्न्द्प्_३,३२।४ ॥   
ललिताध्यानसम्पन्नो ललितापूजनोत्सुकः  ।  
वितन्वंल्लरिताभक्तेः स्वायुषो दीर्घ दीर्घताम्  ।  
कालमृत्युप्रमुख्यैश्च किङ्करैरपि सेवितः  ॥ ब्न्द्प्_३,३२।५ ॥   
महाकालीमहाकालौ ललिताज्ञाप्रवर्त्तकौ  ।  
विश्वं कलयतः कृत्स्नं प्रथमे ऽध्वनि वासिनौ  ॥ ब्न्द्प्_३,३२।६ ॥   
कालचक्रं मतङ्गस्य तस्यैवासनतां गताम्  ।  
चतुरावरणोपेतं मध्ये बिन्दुमनोहरम्  ॥ ब्न्द्प्_३,३२।७ ॥   
त्रिकोणम्पञ्चकोणं च षोडशच्छदपङ्कजम्  ।  
अष्टारपङ्कजं चैवं महाकालस्तु मध्यगः  ॥ ब्न्द्प्_३,३२।८ ॥   
त्रिकोणे तु महाकाल्या महासन्ध्या महानिशा  ।  
एतास्तिस्रो महादेव्यो महाकालस्य शक्तयः  ॥ ब्न्द्प्_३,३२।९ ॥   
तत्रैव पञ्चकोणाग्रे प्रत्यूषश्च पितृप्रसूः  ।  
प्राह्णापराह्णमध्याह्नाः पञ्च कालस्य शक्तयः  ॥ ब्न्द्प्_३,३२।१० ॥   
अथ षोडशपत्राब्जे स्थिता शक्तीर्मुने शृणु  ।  
दिनमिश्रा तमिस्रा च ज्योत्स्नी चैव तु पक्षिणी  ॥ ब्न्द्प्_३,३२।११ ॥   
प्रदोषा च निशीथा च प्रहरा पूर्णिमापि च  ।  
राका चानुमतिश्चैव तथैवामावस्यिका पुनः  ॥ ब्न्द्प्_३,३२।१२ ॥   
सिनीवाली कुहूर्भद्रा उपरागा च षोडशी  ।  
एता षोडशमात्रस्थाः शक्तयः षोडश स्मृताः  ॥ ब्न्द्प्_३,३२।१३ ॥   
कला काष्ठा निमेषाश्च क्षणाश्चैव लवास्त्रुटिः  ।  
मुहुर्ताः कुतपाहोरा शुक्लपक्षस्तथैव च  ॥ ब्न्द्प्_३,३२।१४ ॥   
कृष्णपक्षायनाश्चैव विषुवा च त्रयोदशी  ।  
संवत्सरा च परिवत्सरेडावत्सरापि च  ॥ ब्न्द्प्_३,३२।१५ ॥   
एताःषोडश पत्राब्जवासिन्यः शक्तयः स्मृताः  ।  
इद्वत्सरा ततश्चेन्दुवत्सरावत्सरे ऽपि च  ॥ ब्न्द्प्_३,३२।१६ ॥   
तिथिर्वारांश्च नक्षत्रं योगाश्च करणानि च  ।  
एतास्तु शक्तयो नागपत्राम्भोरुहसंस्थिताः  ॥ ब्न्द्प्_३,३२।१७ ॥   
कलिः कल्पा च कलना काली चेति चतुष्टयम्  ।  
द्वारपालकतां प्राप्तं कालच क्रस्य भास्वतः  ॥ ब्न्द्प्_३,३२।१८ ॥   
एता महाकालदेव्यो मदप्रहसिताननाः  ।  
मदिरापूर्णचषकमशेषं चारुणप्रभम्  ।  
दधानाः श्यामलाकाराः सर्वाः कालस्य योषितः  ॥ ब्न्द्प्_३,३२।१९ ॥   
ललितापूजनध्यानजपस्तोत्रपरायणाः  ।  
निषेवन्ते महाकालं कालचक्रासनस्थितम्  ॥ ब्न्द्प्_३,३२।२० ॥   
अथ कल्पकवट्यास्तु रक्षकः कुम्भसम्भव  ।  
वसन्तर्तुर्महातेजा ललिताप्रियकिङ्करः  ॥ ब्न्द्प्_३,३२।२१ ॥   
पुष्पसिंहासनासीनः पुष्पमाध्वीमदारुणाः  ।  
पुष्पायुधः पुष्पभूषः पुष्पच्छत्रेण शोभितः  ॥ ब्न्द्प्_३,३२।२२ ॥   
मधुश्रीर्माधवश्रीश्च द्वे देव्यौ तस्य दीव्यतः  ।  
प्रसूनमदिरामत्ते प्रसूनशरलालसे  ॥ ब्न्द्प्_३,३२।२३ ॥   
सन्तानवाटिकापालो ग्रीष्मर्तुस्तीक्ष्णलोचनः  ।  
ललिताकिङ्करो नित्यं तस्यास्त्वाज्ञाप्रवर्तकः  ॥ ब्न्द्प्_३,३२।२४ ॥   
शुक्र श्रीश्च शुचिश्रीश्च तस्य भार्ये उभे स्मृते  ।  
हरिचन्दनवाटी तु मुने वर्षर्तुना स्थिता  ॥ ब्न्द्प्_३,३२।२५ ॥   
स वर्षर्न्तुर्महातेजा विद्युत्पङ्गललोचनः  ।  
वज्राट्टहासमुखरो मत्तजीमूतवाहनः  ॥ ब्न्द्प्_३,३२।२६ ॥   
जीमूतकवचच्छन्नो मणिकार्मुकधारकः  ।  
ललितापूजनध्यानजपस्तोत्रपरायणः  ॥ ब्न्द्प्_३,३२।२७ ॥   
वर्तते विन्ध्यमथन त्रैलोक्याह्लाददायकः  ।  
नभःश्रीश्च नभस्यश्रीः स्वरस्वारस्वमालिनी  ॥ ब्न्द्प्_३,३२।२८ ॥   
अम्बा दुला निरलिश्चाभ्रयन्ती मेघयन्त्रिका  ।  
वर्षयन्ती चिबुणिका वारिधारा च शक्तयः  ॥ ब्न्द्प्_३,३२।२९ ॥   
वर्षन्त्यो द्वादश प्रोक्ता मदारुणविलोचनाः  ।  
ताभिः समं स वर्षर्तुः शक्तिभिः परमेश्वरीम्  ॥ ब्न्द्प्_३,३२।३० ॥   
सदैव सञ्जपन्नास्ते निजोत्थैः पुष्पमण्डलैः  ।  
ललिताभक्तदेशांस्तु भूषयन्स्वस्य सम्पदा  ॥ ब्न्द्प्_३,३२।३१ ॥   
तद्वैरिणां तु वसुधामनाबृष्ट्या निपीडयन्  ।  
वर्तते सततं देवीकिङ्करौ जलदागमः  ॥ ब्न्द्प्_३,३२।३२ ॥   
मन्दारवाटिकायां तु सदा शरदृतुर्वसन्  ।  
तां कक्षां रक्षति श्रीमांल्लोकचित्तप्रसादनः  ॥ ब्न्द्प्_३,३२।३३ ॥   
इषश्रीश्च तथोर्जश्रीस्तस्यर्तोः प्राणनायिके  ।  
ताब्यां सञ्जह्रतुस्तोयं निजोत्थैः पुष्पमण्डलैः  ।  
अभ्यर्चयति साम्राज्ञीं श्रीकामेश्वरयोषितम्  ॥ ब्न्द्प्_३,३२।३४ ॥   
हेमन्तर्तुर्महातेजा हिमशीतलविग्रहः  ।  
सदा प्रसन्नवदनो ललिताप्रियकिङ्करः  ॥ ब्न्द्प्_३,३२।३५ ॥   
निजोत्थैः पुष्पसम्भारैरर्चयन्परमेश्वरीम्  ।  
पारिजातस्य वाटीं तु रक्षति ज्वलनार्दनः  ॥ ब्न्द्प्_३,३२।३६ ॥   
सहःश्रीश्च सहस्यश्रीस्तस्य द्वे योषिते शुभे  ।  
कदम्बवनवाट्यास्तु रक्षकः शिशिराकृतिः  ॥ ब्न्द्प्_३,३२।३७ ॥   
शिशिरर्तुर्मुनिश्रेष्ठ वर्तते कुम्भसम्भव  ।  
सा कक्ष्या तेन सर्वत्र शीशिरीकृतभूतला  ॥ ब्न्द्प्_३,३२।३८ ॥   
तद्वासिनी ततः श्यामा देवता शिशिराकृतिः  ।  
तपःश्रीश्च तपस्यश्रीस्तस्य द्वे योषिदुत्तमे  ।  
ताभ्यां सहार्चयत्यम्बां ललितां विश्वपावनीम्  ॥ ब्न्द्प्_३,३२।३९ ॥   
अगस्त्य उवाच  
गन्धर्ववदन श्रीमन्नानावृक्षादिसप्तकैः  ।  
प्रथमोद्यानपालस्तु महाकालो मया श्रितः  ॥ ब्न्द्प्_३,३२।४० ॥   
चतुरावरणं चक्रं त्वया तस्य प्रकीर्तितम्  ।  
षण्णामृतूनामन्येषां कल्पकोद्यानवाटिषु  ।  
पालकत्वं श्रुतं त्वत्तश्चक्रदेव्यस्तु न श्रुताः  ॥ ब्न्द्प्_३,३२।४१ ॥   
अत एव वसन्तादिचक्रावरणदेवताः  ।  
क्रमेण ब्रूहि भगवन्सर्वज्ञो ऽसि यतो महान्  ॥ ब्न्द्प्_३,३२।४२ ॥   
हयग्रीव उवाच  
आकर्णय मुनिश्रेष्ट तत्तच्चक्रस्थदेवताः  ॥ ब्न्द्प्_३,३२।४३ ॥   
कालचक्रं पुरा प्रोक्तं वासन्तं चक्रमुच्यते  ।  
त्रिकोणं पञ्चकोणं च नागच्छदसरोरुहम्  ।  
षोडशारं सरोजं च दशारद्वितयं पुनः  ॥ ब्न्द्प्_३,३२।४४ ॥   
चतुरस्रं च विज्ञेयं सप्तावरणसंयुतम्  ।  
तन्मध्ये बिन्दुचक्रस्थो वसन्तर्तुर्महाद्युति  ॥ ब्न्द्प्_३,३२।४५ ॥   
तदेकद्वयसंलग्ने मधुश्रीमाधवश्रियौ  ।  
उभाभ्यां निजहस्ताभ्यामुभयोस्तनमेककम्  ॥ ब्न्द्प्_३,३२।४६ ॥   
निपीडयन्स्वहस्तस्य युगलेन ससौरभम्  ।  
सपुष्पमदिरापूर्मचषकं पिशितं वहन्  ॥ ब्न्द्प्_३,३२।४७ ॥   
एवमेव तु सर्वर्तुध्यानं विन्ध्यनिषूदन  ।  
वर्षर्तोस्तु पुनर्ध्याने शक्तिद्वितयमादिमम्  ।  
अङ्कस्थितं तु विज्ञेयं शक्तयो ऽन्याः समीपगाः  ॥ ब्न्द्प्_३,३२।४८ ॥   
अथ वासन्तचक्रस्थदेवीः शृणु वदाम्यम्  ।  
मधुशुक्लप्रथमिका मधुशुक्लद्वितीयिका  ॥ ब्न्द्प्_३,३२।४९ ॥   
मधुशुक्लतृतीया च मधुशुक्लचतुर्थिका  ।  
मधुशुक्ला पञ्चमी च मधुशुक्ला च षष्ठिका  ॥ ब्न्द्प्_३,३२।५० ॥   
मधुशुक्ला सप्तमी च मधुशुक्लाष्टमी पुनः  ।  
नवमी मधुशुक्ला च दशमी मधुशुक्लिका  ॥ ब्न्द्प्_३,३२।५१ ॥   
मधुशुक्लैकादशी च द्वादशी मधुशुक्लतः  ।  
मधुशुक्लत्रयोदश्यां मधुशुक्ला चतुर्दशी  ॥ ब्न्द्प्_३,३२।५२ ॥   
मधुशुक्ला पौर्णमासी प्रथमा मधुकृष्णिका  ।  
मधुकृष्णा द्वितीया च तृतीया मधुकृष्णिका  ॥ ब्न्द्प्_३,३२।५३ ॥   
चतुर्थी मधुकृष्णा च मधुकृष्म च पञ्चमी  ।  
षष्टी तु मधुकृष्णा स्यात्सप्तमी मधुकृष्मतः  ॥ ब्न्द्प्_३,३२।५४ ॥   
मधुकृष्णाष्टमी चैव नवमीमधुकृष्णतः  ।  
दशमी मधुकृष्णा च विन्ध्यदर्पनिषूदन  ॥ ब्न्द्प्_३,३२।५५ ॥   
मधुकृष्णैकादशी तु द्वादशी मधुकृष्णतः  ।  
मधुकृष्णत्रयोदश्या मधुकृष्णचतुर्दशी  ॥ ब्न्द्प्_३,३२।५६ ॥   
मध्वमा चेति विज्ञेयास्त्रिंशदेतास्तु शक्तयः  ।  
एवमेव प्रकारेण माधवाख्यो परिस्थिताः  ॥ ब्न्द्प्_३,३२।५७ ॥   
शुक्लप्रतिपदाद्यास्तु शक्तयस्त्रिंशदन्यकाः  ।  
मिलित्वा षष्टिसङ्ख्यास्तु ख्याता वासन्तशक्तयः  ॥ ब्न्द्प्_३,३२।५८ ॥   
स्वैः स्वैर्मन्त्रैस्तत्र चक्रे पूजनीया विधानतः  ।  
वासन्तचक्रराजस्य सप्तावरणभूमयः  ॥ ब्न्द्प्_३,३२।५९ ॥   
षष्टिः स्युर्दैवतास्तासु षष्टिभूमिषु संस्थिताः  ।  
विभज्य चार्चनीयाः स्युस्तत्तन्मन्त्रैस्तु साधकैः  ॥ ब्न्द्प्_३,३२।६० ॥   
तथा वासन्तचक्रं स्यात्तथैवान्येषु च त्रिषु  ।  
देवतास्तु परं भिन्नाः शुक्रशुच्यादिभेदतः  ॥ ब्न्द्प्_३,३२।६१ ॥   
शक्तयः षष्टिसङ्ख्याता ग्रीष्मचक्रे महोदयाः  ।  
एवं वर्षादिके चक्रे भेदान्नभवभस्यजान्  ॥ ब्न्द्प्_३,३२।६२ ॥   
षष्टि षष्टिसु शक्तीनां चक्रेचक्रे प्रतिष्ठिताः  ।  
ग्रन्थविस्तारभीत्या तु तत्सङ्ख्यानाद्विरम्यते  ॥ ब्न्द्प्_३,३२।६३ ॥   
आर्तव्याः शक्तयस्त्वेता ललिताभक्त सौख्यदाः  ।  
ललितापूजनध्यानजपस्तोत्रपरायणाः  ॥ ब्न्द्प्_३,३२।६४ ॥   
कल्पादिवाटिकाचक्रे सञ्चरन्त्यो मदालसाः  ।  
स्वस्वपुष्पोत्थमधुभिस्तर्पयन्त्यो महेश्वरीम्  ॥ ब्न्द्प्_३,३२।६५ ॥   
मिलित्वा चैव सङ्ख्याताः षष्ट्युत्तरशतत्रयम्  ।  
एवं सप्तसु शालेषु पालिकाश्चक्रदेवताः  ॥ ब्न्द्प्_३,३२।६६ ॥   
नामकीर्तनपूर्वं तु प्रोक्तस्तुभ्यं प्रपृच्छते  ।  
अन्येषामपि शालानामुपादानं तु पूरकम्  ।  
विस्तारं तत्र शक्तिं च कथयाम्यवधारय  ॥ ब्न्द्प्_३,३२।६७ ॥   
इति श्रीब्रह्माण्डमहापुराणे उत्तरभागे हयग्रीवागस्त्यसम्वादे ललितोपाख्याने श्रीनगरत्रिपुरासप्तकक्षापालकदेवताप्रकाशन कथनं नाम द्वात्रिंशो ऽध्यायः  
  
  
_____________________________________________________________  
  
  
हयग्रीव उवाच  
कथितं सप्तशालानां लक्षणं शिल्पिभिः कृतम्  ।  
अथ रत्नमयाः शालाः प्रकीर्त्यन्ते ऽवधारय  ॥ ब्न्द्प्_३,३३।१ ॥   
सुवर्णमयशालस्य पुष्परागमयस्य च  ।  
सप्तयोजनमात्रं स्यान्मध्येन्तरमुदात्दृतम्  ॥ ब्न्द्प्_३,३३।२ ॥   
तत्र सिद्धाःसिद्धनार्यः खेलन्ति मदविह्वलाः  ।  
रसै रसायनैश्चापि खड्गैः पादाञ्जनैरपि  ॥ ब्न्द्प्_३,३३।३ ॥   
ललितायां भक्तियुक्तास्तर्पयन्तो महाजनान्  ।  
वसन्ति विविधास्तत्र पिबन्ति मदिरारसान्  ॥ ब्न्द्प्_३,३३।४ ॥   
पुष्परागादिशालानां पूर्ववद्द्वारकॢप्तयः  ।  
पुष्परागादिशालेषु कवाटार्गलगोपुरम्  ।  
पुष्परागादिजं ज्ञेयमुच्चेन्द्वादित्यभास्वरम्  ॥ ब्न्द्प्_३,३३।५ ॥   
हेमप्राकारचक्रस्य पुष्परागमयस्य च  ।  
अन्तरे या स्वली सापि पुष्परागमयी स्मृता  ॥ ब्न्द्प्_३,३३।६ ॥   
वक्ष्यमाणमहाशालाकक्षासु निखिलास्वपि  ।  
तद्वर्णाः पक्षिणस्तत्र तद्वर्णानि सरांसि च  ॥ ब्न्द्प्_३,३३।७ ॥   
तद्वर्मसलिला नद्यस्तद्वर्णाश्च मणिद्रुमाः  ।  
सिद्धजातिषु ये देवीमुपास्य विविधैः क्रमै  ।  
त्यक्तवन्तो वपुः पूर्वं ते सिद्धास्तत्र साङ्गनाः  ॥ ब्न्द्प्_३,३३।८ ॥   
ललितामन्त्रजप्तारो ललिताक्रमतत्पराः  ।  
ते सर्वे ललितादेव्या नामकीर्तनकारिणः  ॥ ब्न्द्प्_३,३३।९ ॥   
पुष्परागमहाशालान्तरे मारुतयोजने  ।  
पद्मरागमयः शालश्चतुरस्रः समन्ततः  ॥ ब्न्द्प्_३,३३।१० ॥   
स्थली च पद्मरागढ्या गोपुराद्यं च तन्मयम्  ।  
तत्र चारणदेशस्थाः पूर्वदेहविनाशतः  ।  
सिद्धिं प्राप्ता महाराज्ञीचरमाम्भोजसेवकाः  ॥ ब्न्द्प्_३,३३।११ ॥   
चारणीनां स्त्रियश्चापि चार्वङ्ग्यो मदलालसाः  ।  
गायन्ति ललितादेव्या गीतिबन्धान्मुहुर्मुहुः  ॥ ब्न्द्प्_३,३३।१२ ॥   
तत्रैव कल्पवृक्षाणां मध्यस्थवेदिकास्थिताः  ।  
भर्तृभिः सहचारिण्यः पिबन्ति मधुरं मधु  ॥ ब्न्द्प्_३,३३।१३ ॥   
पद्मरागमहाशालान्तरे मरुतयोजने  ।  
गोमेदकमहाशालः पूर्वशालासमाकृतिः  ।  
अतितुङ्गो हीरशालस्तयोर्मध्ये च हीरभूः  ॥ ब्न्द्प्_३,३३।१४ ॥   
तत्र देवीं समभ्यर्च्य पूर्वजन्मनि कुम्भज  ।  
वसन्त्यप्सरसां वृन्दैः साकं गन्धर्वपुङ्गवाः  ॥ ब्न्द्प्_३,३३।१५ ॥   
महाराज्ञीगुणगणान्गायन्तो वल्लकीस्वनैः  ।  
कामभोजैकरसिकाः कामसन्निभविग्रहाः  ।  
सुकुमारप्रकृतयः श्रीदेवीभक्तिशालिनः  ॥ ब्न्द्प्_३,३३।१६ ॥   
गोमेदकस्य शालस्तुपूर्वशालसमाकृतिः  ।  
तदन्तरे योगिनीनां भैरवाणां च कोटयः  ।  
कालसङ्कर्षणीमम्बां सेवन्ते तत्र भक्तितः  ॥ ब्न्द्प्_३,३३।१७ ॥   
गोमेदकमहाशालान्तरे मारुतयोजने  ।  
उर्वशी मेनका चैव रम्भा चालम्बुषा तथा  ॥ ब्न्द्प्_३,३३।१८ ॥   
मञ्जुघोषा सुकेशी च पूर्वचित्तिर्घृताचिका  ।  
कृतस्थला च विश्वाची पुञ्जिकस्थलया सह  ॥ ब्न्द्प्_३,३३।१९ ॥   
तिलोत्तमेति देवानां वेश्या एतादृशो ऽपराः  ।  
गन्धर्वैः सह नव्यानि कल्पवृक्षम धूनि च  ॥ ब्न्द्प्_३,३३।२० ॥   
पिबन्त्यो ललितादेवीं ध्यायन्त्यश्च मुहुर्मुहुः  ।  
स्वसौभाग्यविवृद्ध्यर्थं गुणयन्त्यश्च तन्मनुम्  ॥ ब्न्द्प्_३,३३।२१ ॥   
चतुर्दशसुचोत्पन्ना स्थानेष्वप्सरसो ऽखिलाः  ।  
तत्रैव देवीमर्चन्त्यो वसन्ति मुदिताशयाः  ॥ ब्न्द्प्_३,३३।२२ ॥   
अगस्त्य उवाच  
चतुर्दशापि जन्मानि तासामप्सरसां विभो  ।  
कीर्तय त्वं महाप्राज्ञ सर्वविद्यामहानिधे  ॥ ब्न्द्प्_३,३३।२३ ॥   
हयग्रीव उवाच  
ब्राह्मणो हृदयं कामो मृत्युरुर्वी च मारुतः  ।  
तपनस्य कराश्चन्द्रकरो वेदाश्च पावकः  ॥ ब्न्द्प्_३,३३।२४ ॥   
सौदामिनी च पीयूषं दक्षकन्या जलं तथा  ।  
जन्मनः कारणान्येतान्या मनन्ति मनीषिणः  ॥ ब्न्द्प्_३,३३।२५ ॥   
गीर्वाणगण्यनारीणां स्फुरत्सौभाग्यसम्पदाम्  ।  
एताः समस्ता गन्धर्वैः सार्धमर्चन्ति चक्रिणीम्  ॥ ब्न्द्प्_३,३३।२६ ॥   
किन्नराः सह नारीभिस्तथा किम्पुरुषा मुने  ।  
स्त्रीभिः सह मदोन्मत्ता हीरकस्थलमाश्रिताः  ॥ ब्न्द्प्_३,३३।२७ ॥   
महाराज्ञीमन्त्रजापैर्विधूताशेष कल्मषाः  ।  
नृत्यन्तश्चैव गायन्तो वर्तन्ते कुम्भसम्भव  ॥ ब्न्द्प्_३,३३।२८ ॥   
तत्रैव हीरकक्षोण्यां वज्रा नाम नदी मुने  ।  
वज्रकारैर्निबिडिता भासमाना तटद्रुमैः  ॥ ब्न्द्प्_३,३३।२९ ॥   
वज्ररत्नैकसिकता वज्रद्रवमयोदका  ।  
सदा वहति सा सिन्धुः परितस्तत्र पावनी  ॥ ब्न्द्प्_३,३३।३० ॥   
ललितापरमेशान्यां भक्त ये मानवोत्तमाः  ।  
ते तस्या उदकं पीत्वा वज्ररूपकलेवराः  ।  
दीर्घायुषश्च नीरोगा भवन्ति कलशोद्भव  ॥ ब्न्द्प्_३,३३।३१ ॥   
भण्डासुरेण गलिते मुक्ते वज्रे शतक्रतुः  ।  
तरयास्तीरे तपस्तेपे वज्रेशीं प्रति भक्तिमान्  ॥ ब्न्द्प्_३,३३।३२ ॥   
तज्जलादुदिता देवी वज्रं दत्त्वा बलद्विषे  ।  
पुनरन्तर्दधेसो ऽपि कृतार्थःस्वर्गमेयिवान्  ॥ ब्न्द्प्_३,३३।३३ ॥   
अथ वज्राख्यशालस्यान्तरे मारुतयोजने  ।  
वैदूर्यशाल उत्तुङ्गः पूर्ववद्गोपुरान्वितः  ।  
स्थाली च तत्र वैदृर्यनिर्मिता भास्वराकृतिः  ॥ ब्न्द्प्_३,३३।३४ ॥   
पातालवासिनो येये श्रीदेव्यर्चनसाधकाः  ।  
ते सिद्धमूर्तयस्तत्र वसन्ति सुखमेदुराः  ॥ ब्न्द्प्_३,३३।३५ ॥   
शेषकर्केटकमहापद्मवासुकिशङ्खकाः  ।  
तक्षकः शङ्खचूडश्च महादन्तो महाफणः  ॥ ब्न्द्प्_३,३३।३६ ॥   
इत्येवमादयस्तत्र नागा नागास्त्रयो ऽपि च  ।  
बलीन्द्रप्रमुखानां च दैत्यानां धर्मवर्तिनाम्  ।  
गणस्तत्र तथा नागैः सार्धं वसति साङ्गनाः  ॥ ब्न्द्प्_३,३३।३७ ॥   
ललितामन्त्र जप्तारो ललिताशास्त्रदीक्षिताः  ।  
ललितापूजका नित्यं वसन्त्यसुरभोगिनः  ॥ ब्न्द्प्_३,३३।३८ ॥   
तत्र वैदूर्यकक्षायां नद्यः शिशिरपाथसः  ।  
सरांसिविमलाम्भांसि सारसालङ्कृतानि च  ॥ ब्न्द्प्_३,३३।३९ ॥   
भवनानि तु दिव्यानि वैदूर्यमणिमन्ति च  ।  
तेषु क्रीडन्ति ते नागा असुराश्च सहाङ्गनाः  ॥ ब्न्द्प्_३,३३।४० ॥   
वैदूर्याख्यमहाशालान्तरे मारुतयोजने  ।  
इन्द्रनीलमयः शालश्चक्रवाल इवापरः  ॥ ब्न्द्प्_३,३३।४१ ॥   
तन्मध्यकक्षाभूमिश्च नीलरत्नमयी मुने  ।  
तत्र नद्यश्च मधुराः सरांसि शिशिराणि च  ।  
नानाविधानि भोग्यानि वस्तूनि सरसान्यपि  ॥ ब्न्द्प्_३,३३।४२ ॥   
ये भूलोकगता मर्त्या ललितामन्त्रसाधकाः  ।  
ते देहान्ते शक्रनीलकक्ष्यां प्राप्य वसन्ति वै  ॥ ब्न्द्प्_३,३३।४३ ॥   
तत्र दिव्यानि वस्तूनि भुञ्जाना वनितासखाः  ।  
पिबन्तो मधुरं मद्यं नृत्यन्तो भक्तिनिर्भराः  ॥ ब्न्द्प्_३,३३।४४ ॥   
सरस्सु तेषु सिन्धूनां कुलेषु कलशोद्भव  ।  
लतागृहेषु रम्येषु मन्दिरेषु महर्द्धिषु  ॥ ब्न्द्प्_३,३३।४५ ॥   
सदा जपन्तः श्रीदेवी पठन्तश्चापि तद्गुणान्  ।  
निवसन्ति महाभागा नारीभिः परिवेष्टिताः  ॥ ब्न्द्प्_३,३३।४६ ॥   
कर्मक्षये पुनर्यान्ति भूलोके मानुषीं तनुम्  ।  
पूर्ववासनया युक्ताः पुनरर्चन्ति चक्रिणीम्  ।  
पुनर्यान्ति श्रीनगरे शक्रनीलमहास्थलीम्  ॥ ब्न्द्प्_३,३३।४७ ॥   
तत्स्थलस्यैव सम्पर्काद्रागद्वेषसमुद्भवैः  ।  
नीलैर्भावैः सदा युक्ता वर्तन्ते मनुजा मुने  ॥ ब्न्द्प्_३,३३।४८ ॥   
ये पुनर्ज्ञानिनो मर्त्या निर्द्वन्द्वा नियतेन्द्रियाः  ।  
ते मुने विस्मयाविष्टाः संविशन्ति महेश्वरीम्  ॥ ब्न्द्प्_३,३३।४९ ॥   
इन्द्रनीलाख्यशालस्यान्तरे मारुतयोजने  ।  
मुक्ताफलमयःशालः पूर्ववद्गोपुरान्वितः  ॥ ब्न्द्प्_३,३३।५० ॥   
अत्यन्तभास्वरा स्वच्छा तयोर्मध्ये स्थली मुने  ।  
सर्वापि मुक्ताखचिताः शिशिरातिमनोहराः  ॥ ब्न्द्प्_३,३३।५१ ॥   
ताम्रपर्णी महापर्णी सदा मुक्ताफलोदका  ।  
एवमाद्या महानद्यः प्रवरन्ति महास्थले  ॥ ब्न्द्प्_३,३३।५२ ॥   
तासां तीरेषु सर्वे ऽपि देवलोकनिवासिनः  ।  
वसन्ति पूर्वजनुषि श्रीदेवीमन्त्रसाधकाः  ॥ ब्न्द्प्_३,३३।५३ ॥   
पूर्वाद्यष्टसु भागेषु लोकाः शक्रादिगोचराः  ।  
मुक्ताशालस्य परितः संयुज्य द्वारदेशकान्  ॥ ब्न्द्प्_३,३३।५४ ॥   
मुक्ताशालस्य नीलस्य द्वारयोर्मध्यदेशतः  ।  
पूर्वभागे शक्रलोकस्तत्कोणे वह्निलोकभूः  ॥ ब्न्द्प्_३,३३।५५ ॥   
याम्यभागे यमपुरं तत्र दण्डधरः प्रभुः  ।  
सर्वत्र ललितामन्त्रजापी तीव्रस्वभाववान्  ॥ ब्न्द्प्_३,३३।५६ ॥   
आज्ञाधरो यमभटैश्चित्रगुप्तपुरोगमैः  ।  
सार्धं नियमयत्येव श्रीदेवीसमयं गुहः  ॥ ब्न्द्प्_३,३३।५७ ॥   
गुहशप्तान्दुराचाराल्लंलिताद्वेषकारिणः  ।  
कूडभक्तिपरान्मूर्खांस्तब्धानत्यन्तदर्पितान्  ॥ ब्न्द्प्_३,३३।५८ ॥   
मन्त्रचोरान्कुमन्त्रांश्च कुविद्यानघसंश्रयान्  ।  
नास्तिकान्पापशीलांश्च वृथैव प्राणिहिंसकान्  ॥ ब्न्द्प्_३,३३।५९ ॥   
स्त्रीद्विष्टांल्लोकविद्विष्टान्पाषण्डानां हि पालिनः  ।  
कालसूत्रे रौरवे च कुम्भीपाके च कुम्भज  ॥ ब्न्द्प्_३,३३।६० ॥   
असिपत्रवने घोरे कृमिभक्षे प्रतापने  ।  
लालाक्षेपे सूचिवेधे तथैवाङ्गारपातने  ॥ ब्न्द्प्_३,३३।६१ ॥   
एवमादिषु कष्टेषु नरकेषु घटोद्भव  ।  
पातयत्याज्ञया तस्याः श्रीदेव्याः स महौजसः  ॥ ब्न्द्प्_३,३३।६२ ॥   
तस्यैव पश्चिमे भागे निरृतिः खड्गधारकः  ।  
राक्षसं लोकमाश्रित्य वर्तते ललितार्चकः  ॥ ब्न्द्प्_३,३३।६३ ॥   
तस्य चोत्तरभागे तु द्वारयोरन्तस्यले  ।  
वारुणं लोकमाश्रित्य वरुणे वर्तते सदा  ॥ ब्न्द्प्_३,३३।६४ ॥   
वारुण्यास्वादनोन्मत्तः शुभ्राङ्गो झषवाहनः  ।  
सदा श्रीदेवतामं त्रजापी श्रीक्रमसाधकः  ॥ ब्न्द्प्_३,३३।६५ ॥   
श्रीदेवतादर्शनस्य द्वेषिणः पाशबन्धनैः  ।  
बद्ध्वा नयत्यधोमार्गं भक्तानां बन्धमोचकः  ॥ ब्न्द्प्_३,३३।६६ ॥   
तस्य चोत्तरकोणेषु वायुलोको महाद्युतिः  ।  
तत्र वायुशरीराश्च सदानन्दमहोदयाः  ॥ ब्न्द्प्_३,३३।६७ ॥   
सिद्धा दिव्यर्षयश्चैव पवनाभ्यासिनो ऽपरे  ।  
गोरक्षप्रमुखाश्चान्ये योगिनो योगतत्पराः  ॥ ब्न्द्प्_३,३३।६८ ॥   
एतैः सह महासत्त्वक्तत्र श्रीमारुतेश्वरः  ।  
सर्वथा भिन्नमूर्तिश्च वर्तते कुम्भसम्भव  ॥ ब्न्द्प्_३,३३।६९ ॥   
इडा च पिङ्गला चैव सुषुम्णा तस्य शक्तयः  ।  
तिस्रो मारुतनाथस्य सदा मधुमदालसाः  ॥ ब्न्द्प्_३,३३।७० ॥   
ध्वजहस्तो मृगवरे वाहने महति स्थितः  ।  
ललितायजनध्यानक्रमपूजनतत्परः  ॥ ब्न्द्प्_३,३३।७१ ॥   
आनन्दपूरिताङ्गीभिरन्याभिः शक्तिभिर्वृतः  ।  
स मारुतेश्वरः श्रीमान्सदा जपति चक्रिणीम्  ॥ ब्न्द्प्_३,३३।७२ ॥   
तेन सत्त्वेन कल्पान्ते त्रैलोक्यं सचराचरम्  ।  
परागमयतां नीत्वा विनोदयति तत्क्षणात्  ॥ ब्न्द्प्_३,३३।७३ ॥   
तस्य सत्त्वस्य सिद्ध्यर्थं तामेव ललितेश्वरीम्  ।  
पूजयन्भावयन्नास्ते सर्वाभरणभूषितः  ॥ ब्न्द्प्_३,३३।७४ ॥   
तल्लोकपूर्वभागस्थे यक्षलोके महाद्युतिः  ।  
यक्षेन्द्रो वसति श्रीमांस्तद्द्वारद्वन्द्वमध्यगः  ॥ ब्न्द्प्_३,३३।७५ ॥   
निधिभिश्च नवाकारैरृद्धिवृद्ध्यादिशक्तिभिः  ।  
सहितो ललिताभक्तान्पूरयन्धनसम्पदा  ॥ ब्न्द्प्_३,३३।७६ ॥   
यक्षीभिश्च मनोज्ञाभिरनुकूलप्रवृत्तिभिः  ।  
विविधैर्मधुभेदैश्च सम्पूजयति चक्रिणीम्  ॥ ब्न्द्प्_३,३३।७७ ॥   
मणिभद्रः पूर्णभद्रो मणिमान्माणिकन्धरः  ।  
इत्येवमादयो यक्षसेनान्यस्तत्र सन्ति वै  ॥ ब्न्द्प्_३,३३।७८ ॥   
तल्लोकपूर्वभागे तु रुद्रलोको महोदयः  ।  
अनर्ध्यरत्नखचितस्तत्र रुद्रो ऽधिदेवता  ॥ ब्न्द्प्_३,३३।७९ ॥   
सदैव मन्युना दीप्तः सदा बद्धमहेषुधिः  ।  
स्वसमानैर्महासत्त्वैलोङ्कनिर्वाहदक्षिणैः  ॥ ब्न्द्प्_३,३३।८० ॥   
अधिज्यकार्मुकैर्दक्षैः षोडशावरणस्थितैः  ।  
आवृतः सततं वक्त्रैर्जपञ्छीदेवतामनुम्  ॥ ब्न्द्प्_३,३३।८१ ॥   
श्रीदेवीध्यानसम्पन्नः श्रीदेवीपूजनोत्सुकः  ।  
अनेककोटिरुद्राणीगणमण्डितपार्श्वभूः  ॥ ब्न्द्प्_३,३३।८२ ॥   
ताश्च सर्वाः प्रदीप्ताङ्ग्यो नवयौवनगर्विताः  ।  
ललिताध्याननिरनाः सदासवमदालसाः  ॥ ब्न्द्प्_३,३३।८३ ॥   
ताभिश्च साकं स श्रीमान्महारुद्रस्त्रिशूलभृत्  ।  
हिरण्यबाहुप्रमुशै रुद्रैरन्यैर्निषेवितः  ॥ ब्न्द्प्_३,३३।८४ ॥   
ललितादर्शनभ्रष्टानुद्धतान्गुरुधिक्कृतान्  ।  
शूलकोट्या विनिर्भिद्य नेत्रोत्थैः कटुपावकैः  ॥ ब्न्द्प्_३,३३।८५ ॥   
दहंस्तेषा वधूभृत्यान्प्रजाश्चैव विनाशयन्  ।  
आज्ञाधरो महावीरो ललिताज्ञाप्रपालकः  ॥ ब्न्द्प्_३,३३।८६ ॥   
रुद्रलोके ऽतिरुचिरे वर्तते कुम्भसम्भव  ।  
महारुद्रस्य तस्यर्षे परिवाराः प्रमाथिनः  ॥ ब्न्द्प्_३,३३।८७ ॥   
ये रुद्रास्तानसङ्ख्यातान्को वा वक्तुं पटुर्भवेत्  ।  
ये रुद्रा अधिभूम्यां तु सहस्राणां सहस्रशः  ॥ ब्न्द्प्_३,३३।८८ ॥   
दिविये ऽपि च वर्तन्ते सहस्राणां सहस्रशः  ।  
येषामन्नमिषश्चव येषां वातास्तथेषवः  ॥ ब्न्द्प्_३,३३।८९ ॥   
येषां च वर्षमिषवः प्रदीप्ताः पिङ्गलेक्षणाः  ।  
अर्णवे चान्तरिक्षे च वर्तमाना महौजसः  ॥ ब्न्द्प्_३,३३।९० ॥   
जटावन्तो मधुष्मन्तो नीलग्रीवा विलोहिताः  ।  
ये भूतानामधिभुवो विशिखासः कपर्दिनः  ॥ ब्न्द्प्_३,३३।९१ ॥   
ये अन्नेषु विविध्यन्ति पात्रेषु पिबतो जनान्  ।  
ये पथां रथका रुद्रा ये च तीर्थनिवासिनः  ॥ ब्न्द्प्_३,३३।९२ ॥   
सहस्रसङ्ख्या ये चान्ये सृकावन्तो निषङ्गिणः  ।  
ललिताज्ञाप्रणेतारो दिशो रुद्रा वितस्थिरे  ॥ ब्न्द्प्_३,३३।९३ ॥   
ते सर्वे सुमहात्मानः क्षणाद्विश्वत्रयीवहाः  ।  
श्रीदेव्या ध्याननिषणाताञ्छ्रीदेवीमन्त्रजापिनः  ॥ ब्न्द्प्_३,३३।९४ ॥   
श्रीदेवतायां भक्ताश्च पालयन्ति कृपालवः  ।  
षोडशावरणं चक्रं मुक्ताप्राकारमण्डले  ॥ ब्न्द्प्_३,३३।९५ ॥   
आश्रित्य रुद्रास्ते सर्वे महारुद्रं महोदयम्  ।  
हिरण्यबाहुप्रमुखा ज्वलन्मन्युमुपासते  ॥ ब्न्द्प्_३,३३।९६ ॥   
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने पुष्परागप्रकारादिभुक्ताकरान्तसप्तकक्षान्तरकथनं नाम त्रयस्त्रिंशो ऽध्यायः  
  
  
_____________________________________________________________  
  
  
अगस्त्य उवाच  
षोडशावरणं चक्रं किं तद्रुद्राधिदैवतम्  ।  
तत्र स्थिताश्च रुद्राः के केन नाम्ना प्रकीर्तिताः  ॥ ब्न्द्प्_३,३४।१ ॥   
केष्वावरणबिम्बेषु किन्नामानो वसन्ति ते  ।  
यौगिकं रौढिकं नाम तेषां ब्रूहि कृपानिधे  ॥ ब्न्द्प्_३,३४।२ ॥   
हयग्रीव उवाच  
तत्र रुद्रा लयः प्रोक्तो मुक्ताजालकनिर्मितः  ।  
पञ्चयोजनविस्तारस्तत्सङ्ख्यायामशोभितः  ॥ ब्न्द्प्_३,३४।३ ॥   
षोडशावरणैर्युक्तो मध्यपीठमनोहरः  ।  
मध्यपीठे महारुद्रो ज्वलन्मन्युस्त्रिलोचनः  ॥ ब्न्द्प्_३,३४।४ ॥   
सच्चकार्मुकहस्तश्च सर्वदा वर्तते मुने  ।  
त्रिकोणे कथिता रुद्रास्त्रय एव घटोद्भव  ॥ ब्न्द्प्_३,३४।५ ॥   
हिरण्य बाहुः सेनानीर्दिशाम्पतिरथापरः  ॥ ब्न्द्प्_३,३४।६ ॥   
वृक्षाश्च हरिकेशाश्च तथा पशुपतिः परः  ।  
शष्पिञ्जरस्त्विषीमांश्च पथीनां पतिरेव च  ॥ ब्न्द्प्_३,३४।७ ॥   
एते षट्कोणगाः किं च बभ्रुशास्त्वष्टकोणके  ।  
विव्याध्यन्नपतिश्चैव हरिकेशोपवीतिनौ  ॥ ब्न्द्प्_३,३४।८ ॥   
पुष्टानां पतिरप्यन्यो भवो हेतिस्तथैव च  ।  
दशापत्रे त्वावरणे प्रथमो जगतां पतिः  ॥ ब्न्द्प्_३,३४।९ ॥   
रुद्रातताविनौ क्षेत्रपतिः सूतस्तथापरः  ।  
अहं त्वन्यो वनपती रोहितः स्थपतिस्तथा  ॥ ब्न्द्प्_३,३४।१० ॥   
वृक्षाणां पतिरप्यन्यश्चैते सज्जशरासनाः  ।  
मन्त्री च वाणिजश्चैव तथा कक्षपतिः परः  ॥ ब्न्द्प्_३,३४।११ ॥   
भवन्तिस्तु चतुर्थः स्यात्पञ्चमो वारिवस्ततः  ।  
ओषधीनां पतिश्चैव षष्ठः कलशसम्भव  ॥ ब्न्द्प्_३,३४।१२ ॥   
उच्चैर्घोषाक्रन्दयन्तौ पतीनां च पतिस्तथा  ।  
कृत्स्नवीतश्च धावंश्च सत्त्वानां पतिरेव च  ॥ ब्न्द्प्_३,३४।१३ ॥   
एते द्वादश पत्रस्थाः पञ्चमावरणस्थिताः  ।  
सहमानश्च निर्व्याधिरव्याधीनां पतिस्तथा  ॥ ब्न्द्प्_३,३४।१४ ॥   
ककुभश्च निषङ्गी च स्तेनानां च पतिस्तथा  ।  
निचेरुश्चेति विज्ञेयाः षष्ठावरणदेवताः  ॥ ब्न्द्प्_३,३४।१५ ॥   
अधः परिचरो ऽरण्यः पतिः किं च सृकाविषः  ।  
जिघांसन्तो मुष्णतां च पतयः कुम्भसम्भव  ॥ ब्न्द्प्_३,३४।१६ ॥   
असीमन्तश्च सुप्राज्ञस्तथा नक्तञ्चरो मुने  ।  
प्रकृतीनां पतिश्चैव उष्णीषी च गिरेश्चरः  ॥ ब्न्द्प्_३,३४।१७ ॥   
कुलुञ्चानां पतिश्चैवेषुमन्तः कलशोद्भव  ।  
धन्वाविदश्चातन्वानप्रतिपूर्वदधानकाः  ॥ ब्न्द्प्_३,३४।१८ ॥   
आयच्छतः षोडशैते षोडशारनिवासिनः  ।  
विसृजन्तस्तथास्यन्तो विध्यन्तश्चापि सिन्धुप  ॥ ब्न्द्प्_३,३४।१९ ॥   
आसीनाश्च शयानाश्च यन्तो जाग्रत एव च  ।  
तिष्ठन्तश्चैव धावन्तः सभ्याश्चैव समाधिपाः  ॥ ब्न्द्प्_३,३४।२० ॥   
अश्वाश्चैवाश्वपतय अव्याधिन्यस्तथैव च  ।  
विविध्यन्तो गणाध्यक्षा बृहन्तो विन्ध्यमर्द्दन  ॥ ब्न्द्प्_३,३४।२१ ॥   
गृत्सश्चाष्टादशविधा देवता अष्टमावृतौ  ।  
अथ गृत्साधिपतयो व्राता व्राताधिपास्तथा  ॥ ब्न्द्प्_३,३४।२२ ॥   
गणाश्च गणपाश्चैव विश्वरुपा विरूपकाः  ।  
महान्तः क्षुल्लकाश्चैव रथिनश्चारथाः परे  ॥ ब्न्द्प्_३,३४।२३ ॥   
रथाश्च रथपत्त्याख्याः सेनाः सेनान्य एव च  ।  
क्षत्तारः सङ्ग्रही तारस्तक्षाणो रथकारकाः  ॥ ब्न्द्प्_३,३४।२४ ॥   
कुलालश्चेति रुद्रास्ते नवमावृतिदेवताः  ।  
कर्माराश्चैव पुञ्जिष्ठा निषादाश्चेषुकृद्गणाः  ॥ ब्न्द्प्_३,३४।२५ ॥   
धन्वकारा मृगयवः श्वनयः श्वान एव च  ।  
अश्वाश्चैवश्वपतयो भवो रुद्रो घटोद्भव  ॥ ब्न्द्प्_३,३४।२६ ॥   
शर्वः पशुपतिर्नीलग्रीवश्च शितिकण्ठकः  ।  
कपर्दी व्युप्तकेशश्च सहस्रक्षस्तथापरः  ॥ ब्न्द्प्_३,३४।२७ ॥   
शतधन्वा च गिरिशः शिपिविष्टश्च कुम्भज  ।  
मीढुष्टम इति प्रोक्ता रुद्रा दशमशालगाः  ॥ ब्न्द्प्_३,३४।२८ ॥   
अथैकादशचक्रस्था इषुमद्ध्रस्ववामनाः  ।  
बृहंश्च वर्षीयां श्चैव वृद्धः समृद्धिना सह  ॥ ब्न्द्प्_३,३४।२९ ॥   
अग्र्यः प्रथम आशुश्चाजिरोन्यः शीघ्रशिभ्यकौ  ।  
उर्म्यावस्वन्यरुद्रौ च स्रोतस्यो दिव्य एव च  ॥ ब्न्द्प्_३,३४।३० ॥   
ज्येष्ठश्चैव कनिष्ठश्च पूर्वजावरजौ तथा  ।  
मध्यमश्चावगम्यश्च जघन्यश्च घटोद्भव  ॥ ब्न्द्प्_३,३४।३१ ॥   
चतुर्विंशतिराख्याता एते रुद्रा महाबलाः  ।  
अथ बुध्न्यः सोम्यरुद्रः प्रतिसर्पकयाम्यकौ  ॥ ब्न्द्प्_३,३४।३२ ॥   
क्षेम्योवोचवखल्यश्च ततः श्लोक्यावसान्यकौ  ।  
वन्यः कक्ष्यः श्रवश्चैव ततो ऽन्यस्तु प्रतिश्रवः  ॥ ब्न्द्प्_३,३४।३३ ॥   
आशुषेणश्चाशुरथः शूरश्च तपसां निधे  ।  
अवभिन्दश्च वर्मी च वरूथी बिल्मिना सह  ॥ ब्न्द्प्_३,३४।३४ ॥   
कवची च श्रुतश्चैव सेनो दुन्दुभ्य एव च  ।  
आहनन्यश्च धृष्णुश्च ते च षड्विंशतिः स्मृताः  ।  
द्वादशावरणस्थास्ते महाकाया महाबलाः  ॥ ब्न्द्प्_३,३४।३५ ॥   
प्रभृशाश्चैव दूताश्च प्रहिताश्च निपङ्गिणः  ।  
अन्यस्त्विषुधिमानन्यस्तक्ष्णेषुश्च तथा युधि  ॥ ब्न्द्प्_३,३४।३६ ॥   
स्वायुधश्च सुधन्वा च स्तुत्यः पथ्यश्च कुम्भज  ।  
काप्यो नाढ्यस्तथा सूधः सरस्यो विन्ध्यमर्दन  ॥ ब्न्द्प्_३,३४।३७ ॥   
ततश्चान्यो नाधमानो वेशन्तः कुप्य एव च  ।  
अवधवर्ष्यो ऽवर्ष्यश्च मेध्यो विद्युत्य एव च  ॥ ब्न्द्प्_३,३४।३८ ॥   
इध्र्यातप्यौ तथा वात्यौ रेष्म्यश्चैव तथापरः  ।  
वास्तव्यो वास्तुपश्चैव सोमश्चेति महाबलाः  ॥ ब्न्द्प्_३,३४।३९ ॥   
त्रयोदशावरणगाञ्छृणु रुद्रांश्च तान्मुने  ।  
रुद्रस्ताम्रारुणः शङ्गस्तथा पशुपतिर्मुने  ॥ ब्न्द्प्_३,३४।४० ॥   
उग्रो भीमस्तथैवाग्रेवधदूरेवधावपि  ।  
हन्ता चैव हनीयांश्च वृषश्च हरिकेशकः  ॥ ब्न्द्प्_३,३४।४१ ॥   
तारः शम्भुर्मयोभूश्च शङ्करश्च मयस्करः  ।  
शिवः शिवतरश्चैव तीर्थ्यः कुल्यस्तथैव च  ।  
पार्यो ऽपार्यः प्रतरणस्तथा चोत्तरणो मुने  ॥ ब्न्द्प्_३,३४।४२ ॥   
आतर्यश्च तथा लभ्यः षष्ठः फेन्यस्तथैव च  ।  
चतुर्दशावरणके कथिता रुद्रदेवताः  ॥ ब्न्द्प्_३,३४।४३ ॥   
सिकत्यश्च प्रवाह्यश्च तथेरिण्यस्तपोनिधे  ।  
प्रपथ्यः किंशिलश्चैव क्षयणस्तदनन्तरम्  ॥ ब्न्द्प्_३,३४।४४ ॥   
कपर्दी च पुलस्त्यंश्च गोष्ठ्यो गृह्यस्तथैव च  ।  
तल्पयो गेह्य स्तथा काट्यो गह्वरेष्ठोरुदीपकः  ॥ ब्न्द्प्_३,३४।४५ ॥   
निवेष्ट्यश्चापि पान्तव्यो रथन्यः शुक्य एव च  ।  
हरीत्यलोथा लोप्याश्च उर्य्यसूर्म्यै तथा मुने  ॥ ब्न्द्प्_३,३४।४६ ॥   
पयेयश्च पर्णशश्च तथा वगुरमाणकः  ।  
अभिघ्ननाशिदुश्चैव प्रखिदन किरिकास्तथा  ॥ ब्न्द्प्_३,३४।४७ ॥   
देवानां हृदयश्चैव द्वात्रिंशद्रुद्रदेवताः  ।  
वर्तते सायुधाः प्राज्ञ नित्यं पञ्चादशावृतौ  ॥ ब्न्द्प्_३,३४।४८ ॥   
षोडशे त्वावरणके पूर्वादिद्वारवर्तिनः  ।  
विक्षिणत्काविचिन्वत्कास्तथा निर्हतनामकाः  ॥ ब्न्द्प्_३,३४।४९ ॥   
आमीवक्ताश्च निष्टप्ता महारुद्रमुपासते  ।  
इति षोडशशालेषु स्थितै रुद्रैः सहस्रशः  ॥ ब्न्द्प्_३,३४।५० ॥   
सेवितस्तु महारुद्रो ललिताज्ञाप्रवर्तकः  ।  
वर्तते जगतामृद्ध्यै मुक्ताशालेशकोणके  ॥ ब्न्द्प्_३,३४।५१ ॥   
शतरुद्रियसङ्ख्याता एते रुद्रा महाबलाः  ।  
ललिताभक्तिमम्पन्नान्पालयन्ति दिवानिशम्  ।  
अभक्तांल्लरितादेव्याः प्रत्यूहैर्योजयन्त्यमी  ॥ ब्न्द्प्_३,३४।५२ ॥   
इत्थं शक्रादिदिक्पाला सुक्ताशालं समाश्रिताः  ।  
ललितापरमेश्वर्याः सेवामेव वितन्वते  ॥ ब्न्द्प्_३,३४।५३ ॥   
अथ मुक्ताख्यशालस्यान्तरे मारुतयोजने  ।  
शालोमारकताभिख्यश्चतुर्योजनमुच्छ्रितः  ॥ ब्न्द्प्_३,३४।५४ ॥   
पूर्ववद्गोपुरादीना संस्थानैश्च सुशोभितः  ।  
तत्र श्रीदण्डनाथाया दहनादिविदिग्गताः  ॥ ब्न्द्प्_३,३४।५५ ॥   
चत्वारो निलयाः प्रोक्ता मन्त्रिणीगृहविस्तराः  ।  
गीतिचक्ररथेन्द्रस्य याः पर्वाणि समाश्रिताः  ॥ ब्न्द्प्_३,३४।५६ ॥   
भण्डासुरमहायुद्धे ता देव्यस्तत्र जाग्रति  ।  
सर्वाः स्थल्यो मरकतश्रेणिभिः खचिताः शुभाः  ॥ ब्न्द्प्_३,३४।५७ ॥   
हेमतालवनाढ्याश्च सर्ववस्तुसमाकुलाः  ।  
तत्रदेव्यः समस्ताश्च दण्डनाथासमश्रियः  ॥ ब्न्द्प्_३,३४।५८ ॥   
हलोद्धर्णहलाद्धर्णमुसलाः सञ्चरन्त्यपि  ।  
सङ्ख्यातीतास्तालवृक्षा नवस्वर्णविचित्रिताः  ॥ ब्न्द्प्_३,३४।५९ ॥   
योजनायतकाण्डाश्च दलैर्युक्ता विशङ्कटैः  ।  
हेमत्वचो ऽतिसुस्निग्धाः सच्छायाः फलभङ्गुराः  ॥ ब्न्द्प्_३,३४।६० ॥   
आमूलाग्रं लम्बमानास्ताला हालाघटाकुलाः  ।  
वर्तन्ते दण्डनाथायाः प्रीत्यर्थं शिल्पिभिः कृताः  ॥ ब्न्द्प्_३,३४।६१ ॥   
तं च तालरसापूरं पीत्वापीत्वा मदाकुलाः  ।  
जृम्भिण्याद्याश्चक्रदेव्यो हेतुकाद्याश्च भैरवाः  ॥ ब्न्द्प्_३,३४।६२ ॥   
सप्तनिग्रहदेव्यश्च नृत्यन्ति मदविह्वलाः  ।  
चतुर्विदिक्षु दण्डिन्या यत्रयत्र महादृशः  ॥ ब्न्द्प्_३,३४।६३ ॥   
तत्र पूर्वादिदिग्भागे देवीसदृशवर्चसः  ।  
उन्मत्तभैरवी चव स्वप्नेशी सर्वतोदिशम्  ॥ ब्न्द्प्_३,३४।६४ ॥   
निवासो दण्डनाथायाः केवलं त्वाभिमानिकः  ।  
तस्यास्तु सेवावासो ऽन्यो महापद्माटवीस्थले  ।  
तत्कक्षातिदवीयस्त्वान्सेवार्थं तत्र तद्गृहः  ॥ ब्न्द्प्_३,३४।६५ ॥   
अथो मरकताकारे शाले तत्सप्तयोजने  ।  
प्राकारो विद्रुमाकारः प्रातरर्यमपाटलः  ॥ ब्न्द्प्_३,३४।६६ ॥   
तत्र स्थलास्तु सकला विद्रुमैरेव निर्मिताः  ।  
तद्वद्विद्रुमसङ्काशो ब्रह्मा नलिनविष्टरः  ॥ ब्न्द्प्_३,३४।६७ ॥   
ब्रह्मलोकात्समागत्य सार्द्धं सर्वैर्मुनीश्वरैः  ।  
सदा श्रीललितादेव्याः सेवनार्थमतन्द्रितः  ॥ ब्न्द्प्_३,३४।६८ ॥   
मरीच्याद्यैः प्रजासृग्भिर्वर्तते साकमब्धिप  ।  
चतुर्दशापि विद्यास्ता उपविद्याः सहस्रशः  ॥ ब्न्द्प्_३,३४।६९ ॥   
चतुष्षष्टिकलाश्चैव शरीरिण्यो महत्तराः  ।  
प्राकारे विद्रुमाकारे ब्रह्मलोकसमाश्रिताः  ।  
वर्तन्ते जगतामृद्ध्यै ललिता देवताज्ञया  ॥ ब्न्द्प्_३,३४।७० ॥   
अथ विद्रुमशालस्यानतरे मारुतयोजने  ।  
माणिक्यमण्डपस्थाने परीतः सर्वतोदिशम्  ।  
वर्तते विष्णुलोकस्तु ललितासेवनोत्सुकः  ॥ ब्न्द्प्_३,३४।७१ ॥   
तत्र वैष्णवलोके तु विष्णुः साक्षात्सनातनः  ।  
चतुर्घा दशधा चैव तथा द्वादशधा पुनः  ।  
विभिन्नमूर्तिः सततं वर्तते माधवः सदा  ॥ ब्न्द्प्_३,३४।७२ ॥   
भण्डासुरमहायुद्धे ये श्रीदेवीनखोद्भवाः  ।  
दशावतारदेवास्तु ते ऽपि माणिक्यमण्डपे  ॥ ब्न्द्प्_३,३४।७३ ॥   
पूर्वकक्षान्तरेभ्यस्तु तत्कक्षायां विशेषतः  ।  
उपर्याच्छादनामात्रं माणिक्यदृषदां गणैः  ॥ ब्न्द्प्_३,३४।७४ ॥   
तत्र कक्षान्तरे देवः शङ्खचक्रगदाधरः  ।  
भिन्नो द्वादशमूर्त्या च पूर्वाद्याशासुरक्षति  ॥ ब्न्द्प्_३,३४।७५ ॥   
जाम्बूनदप्रभश्चक्री पूर्वस्यां दिशि केशवः  ।  
पश्चान्नारायणः शङ्खी नीलजीमूतसन्निभः  ॥ ब्न्द्प्_३,३४।७६ ॥   
इन्दीवरदलश्या मो मधुमान्माधवो ऽवति  ।  
गोविन्दो दक्षिणे पार्श्वे धन्वी चन्द्रप्रभो महान्  ॥ ब्न्द्प्_३,३४।७७ ॥   
उत्तरे हलधृग्विष्णुः पद्मकिञ्जल्कसन्निभः  ।  
आग्नेय्यामरविन्दाभो मुसली मधुसूदनः  ॥ ब्न्द्प्_३,३४।७८ ॥   
त्रिविक्रमः खड्गपाणिर्नैरृत्ये च्वलनप्रभः  ।  
वायव्यां वामनो वज्री तरुणादित्य दीप्तिमान्  ॥ ब्न्द्प्_३,३४।७९ ॥   
ईशान्यां पुण्डरीकाभः श्रीधरः पट्टिशायुधः  ।  
विद्युत्प्रभो हृषीकेशो ह्यवाच्यां दिशि मुद्गरी  ॥ ब्न्द्प्_३,३४।८० ॥   
पद्मनाभः शार्ङ्गपाणिः सहस्रार्कसमप्रभः  ।  
माणिक्यमण्डपस्थानमनुलोम्येन वेष्टते  ॥ ब्न्द्प्_३,३४।८१ ॥   
सर्वायुधः सर्वशक्तिः सर्वज्ञः सर्वतोमुखः  ।  
इन्द्रगोपकसङ्काशः पाशहस्तो ऽपराजितः  ॥ ब्न्द्प्_३,३४।८२ ॥   
दामोदरस्तु सर्वात्मा ललिताभक्तिनिर्भरः  ।  
माणिक्यमण्डपस्थानं विलोमेन विवेष्टते  ॥ ब्न्द्प्_३,३४।८३ ॥   
इति द्वादशभिर्देहैर्भगवानम्बुजेक्षणः  ।  
माणिक्यमण्डपगतो विष्णुलोके विराजते  ॥ ब्न्द्प्_३,३४।८४ ॥   
अथ नानारत्नशालान्तरे मारुतयोजने  ।  
सहस्रस्तम्भकं नाम मण्डपं सुमनोहरम्  ॥ ब्न्द्प्_३,३४।८५ ॥   
नानारत्नैस्तु खचितं नानारत्नैरलङ्कृतम्  ।  
नानारत्नकृतश्शालस्तुङ्गस्तत्राभिवर्तते  ॥ ब्न्द्प्_३,३४।८६ ॥   
एका पङ्क्तिः सहस्रैस्तु स्तम्भस्तियक्प्रवर्तते  ।  
तादृशाः पङ्क्तयो बह्व्यः स्तम्भानां तु चतुर्दिशम्  ॥ ब्न्द्प्_३,३४।८७ ॥   
उपर्याच्छादनं चापि पूर्ववद्रत्नदारुभिः  ।  
शिवलोकस्तत्र महाञ्जागर्ति स्फुरितद्युतिः  ॥ ब्न्द्प्_३,३४।८८ ॥   
शैवागमा मूर्तिमन्तस्तत्राष्टाविंशतिः स्मृताः  ।  
नन्दिभृङ्गिमहाकालप्रमुखास्तत्र चोत्तमाः  ॥ ब्न्द्प्_३,३४।८९ ॥   
षड्विंशत्तत्त्वदेवाश्च गजवक्त्राः सहस्रशः  ।  
शिवलोकोत्तमे तस्मिन्सहस्रस्तम्भमण्डपे  ॥ ब्न्द्प्_३,३४।९० ॥   
ईशानः सर्वविद्यानामधिपश्चन्द्रशेखरः  ।  
ललिताज्ञापालकश्च ललिताज्ञाप्रवर्तकः  ॥ ब्न्द्प्_३,३४।९१ ॥   
ललितामन्त्र जापी च नित्यमानन्दमानसः  ।  
शैव्या दृष्ट्या स्वभक्तानां ललितामन्त्रसिद्धये  ॥ ब्न्द्प्_३,३४।९२ ॥   
अन्तर्बहिस्तमः पुञ्जनिर्भेदनपटी यसीम्  ।  
महाप्रकाशरूपां तां मेधाशक्ति प्रकाशयन्  ॥ ब्न्द्प्_३,३४।९३ ॥   
सर्वज्ञः सर्वकर्ता च सहस्रस्तम्भमण्डपे  ।  
वर्तमानो महादेव देवीः श्रीभक्तिनिर्भरः  ।  
तत्तच्छालान्समाश्रित्य वर्तते कुम्भसम्भवः  ॥ ब्न्द्प्_३,३४।९४ ॥   
इति श्रीब्रह्माण्डमहापुराणे उत्तरभागे हयग्रीवागस्त्य संवादे ललितोपाख्याने दिक्पालादिशिवलोकान्तरकथनं ना चतुस्त्रिंशो ऽध्यायः  
  
  
_____________________________________________________________  
  
  
हयग्रीव उवाच  
अथ वापीत्र यादीनां कक्ष्याभेदान्प्रचक्ष्महे  ।  
एषां श्रवणमात्रेण जायते श्रीमहोदयः  ॥ ब्न्द्प्_३,३५।१ ॥   
सहस्रस्तम्भशालस्यातरमारुतयोजने  ।  
मनो नाम महाशालः सर्वरत्नविचित्रितः  ॥ ब्न्द्प्_३,३५।२ ॥   
पूर्ववद्गोपुरद्वारकपाटार्गलसंयुतः  ।  
तन्मध्यकक्ष्याभागस्तु सर्वाप्यमृतवापिका  ॥ ब्न्द्प्_३,३५।३ ॥   
यत्पीत्वा योगिनः सिद्धा वज्रकाया महाबलाः  ।  
भवन्ति पुरुषाः प्राज्ञास्तदेव हि रसायनम्  ॥ ब्न्द्प्_३,३५।४ ॥   
वाप्याममृतमय्यां तु वर्तते तोयतां गतम्  ।  
तद्गन्धाघ्राणमात्रेण सिद्धिकान्तापतिर्भवेत्  ॥ ब्न्द्प्_३,३५।५ ॥   
अस्पृशन्नपि विन्धयारे पुरुषः क्षीणकल्मषः  ।  
उभयोः शालयोः पार्श्वे सुधावापीतटद्वये  ॥ ब्न्द्प्_३,३५।६ ॥   
अधक्रोशसमायामा अन्यास्सर्वाश्च वापिकाः  ।  
चतुर्योजनदूरं तु तलं तस्या जलान्तरे  ॥ ब्न्द्प्_३,३५।७ ॥   
सोपानावलयस्तस्या नानारत्नविचित्रिताः  ।  
स्वर्णवर्णा रत्नवर्णास्तस्यां हंसाश्च सारसाः  ॥ ब्न्द्प्_३,३५।८ ॥   
आस्फोट्यते तटद्वन्द्वतरङ्गैर्मन्दचञ्चलैः  ।  
पक्षिणस्तज्जलं पीत्वा रसायनमयं नवम्  ॥ ब्न्द्प्_३,३५।९ ॥   
अजरामरतां प्राप्तास्तत्र विन्ध्यनिषूदन  ।  
सदाकूजितलक्षेण तत्र कारण्डवद्विजाः  ॥ ब्न्द्प्_३,३५।१० ॥   
जपन्ति ललितादेव्या मन्त्रमेव महत्तरम्  ।  
परितो वापिकाचक्रपरिवेषणभूयसा  ॥ ब्न्द्प्_३,३५।११ ॥   
न तत्र गन्तु मार्गो ऽस्ति नौकावाहनमन्तरा  ।  
आज्ञया केवलं तत्र मन्त्रिणी दण्डनाथयोः  ।  
तारा नाम महाशक्तिर्वर्तते तोरणेश्वरी  ॥ ब्न्द्प्_३,३५।१२ ॥   
बह्व्यस्तत्रोत्पलश्यामास्तारायाः परिचारिकाः  ।  
रत्ननौकासहस्रेण खेलन्त्यो सरसीजले  ॥ ब्न्द्प्_३,३५।१३ ॥   
अपरं पारमायान्ति पुनर्यान्ति परं तटम्  ।  
वीणावेणुमृदङ्गादि वादयन्त्यो मुहुर्मुहुः  ॥ ब्न्द्प्_३,३५।१४ ॥   
कोटिशस्तत्र ताराया नाविक्यो नवयौवनाः  ।  
मुहुर्गायन्ति नृत्यन्ति देव्याः पुण्यतमं यशः  ॥ ब्न्द्प्_३,३५।१५ ॥   
अरित्रपाणयः काश्चित्काश्चिच्छूगाम्बुपाणयः  ।  
पिबन्त्यस्तत्सुधातोयं सञ्चरन्त्यस्तरीशतैः  ॥ ब्न्द्प्_३,३५।१६ ॥   
तासां नौकावाहिकानां शक्तीनां श्यामलत्विषाम्  ।  
प्रधानभूता ताराम्बा जलौघशमनक्षमा  ॥ ब्न्द्प्_३,३५।१७ ॥   
आज्ञां विना तयोस्तारा मन्त्रिणीदण्डधारयोः  ।  
त्रिनेत्रस्यापि नो दत्ते वापिकाम्भसि सन्तरम्  ॥ ब्न्द्प्_३,३५।१८ ॥   
गायन्तीनां चलन्तीनां नौकाभिर्मणिचारुभिः  ।  
महाराज्ञी महौदार्यं पतन्तीनां पदेपदे  ॥ ब्न्द्प्_३,३५।१९ ॥   
पिबन्तीनां मधु भृशं माणिक्यचषकोदरैः  ।  
प्रतिनौकं मणिगृहे वसन्तीनां मनोहरे  ॥ ब्न्द्प्_३,३५।२० ॥   
तारातरणिशक्तीनां समवायो ऽतिसुन्दरः  ।  
काश्चिन्नौकाः सुवर्णाढ्याः काश्चिद्रत्नकृता मुने  ॥ ब्न्द्प्_३,३५।२१ ॥   
मकराकारमापन्नाः काश्चिन्नौका मृगाननाः  ।  
काश्चित्सिंहासना नावः काश्चिद्दन्तावलाननाः  ॥ ब्न्द्प्_३,३५।२२ ॥   
इत्थं विचित्ररूपाभिर्नौङ्काभिः परिवेष्टिता  ।  
ताराम्बामहतीं नौकामधिगम्य विराजते  ॥ ब्न्द्प्_३,३५।२३ ॥   
अनुलोमविलोमाभ्यां सञ्चारं वापिकाजले  ।  
तन्वाना सततं तारा कक्ष्यामेनां हि रक्षति  ॥ ब्न्द्प्_३,३५।२४ ॥   
मनशालस्यान्तराले सप्तयोजनदूरतः  ।  
बुद्धिशाल इति ख्यातश्चतुर्योजनमुच्छ्रितः  ॥ ब्न्द्प्_३,३५।२५ ॥   
तन्मध्यकक्ष्याभागे ऽस्ति सर्वाप्यानन्दवापिका  ।  
तत्र दिव्यं महामद्यं बकुलामोदमेदुरम्  ।  
प्रतप्तकनकच्छायं तज्जलत्वेन वर्त्तते  ॥ ब्न्द्प्_३,३५।२६ ॥   
आनन्दवापिकागाधाः पूर्ववत्परिकीर्त्तिताः  ।  
सोपानादिक्रमश्चैव पक्षिणास्तत्र पूर्ववत्  ॥ ब्न्द्प्_३,३५।२७ ॥   
तत्रत्यं सलिलं मद्यं पायम्पायं तटस्थिताः  ।  
विहरन्ति मदोन्मत्ताः शक्तयो मदपाटलाः  ॥ ब्न्द्प्_३,३५।२८ ॥   
साक्षाच्च वारुणी देवी तत्र नौकाधिनायिका  ।  
यां सुधामालिनीमाहुर्यामा हुरमृतेश्वरीम्  ॥ ब्न्द्प्_३,३५।२९ ॥   
सा तत्र मणिनौकास्थशक्तिसेनासमावृता  ।  
ईषदालोकमात्रेण त्रैलोक्यमददायिनी  ॥ ब्न्द्प्_३,३५।३० ॥   
तरुणादित्य सङ्काश मदारक्तकपोलभूः  ।  
पारिजातप्रसूनस्रक्परिवीतकचाचिता  ॥ ब्न्द्प्_३,३५।३१ ॥   
वहन्ती मदिरापूर्णं चषकं लोलदुत्पलम्  ।  
पक्वं पिशितखण्डं च मणिपात्रे तथान्यके  ॥ ब्न्द्प्_३,३५।३२ ॥   
वारुणीतरणिश्रेणीनायिका तत्र राजते  ।  
साप्याज्ञयैव सर्वेषां मन्त्रिणीदण्डनाथयोः  ।  
ददाति वापीतरणं त्रिनेत्रस्यापि नान्यथा  ॥ ब्न्द्प्_३,३५।३३ ॥   
अथ बुद्धिमहाशालान्तरे मारुतयोजने  ।  
अहङ्कारमहाशालः पूर्ववद्गोपुरान्वितः  ॥ ब्न्द्प्_३,३५।३४ ॥   
तयोस्तु शालयोर्मध्ये कक्ष्याभूरखिला मुने  ।  
विमर्शवापिका नाम सौषुम्णामृतरूपिणी  ॥ ब्न्द्प्_३,३५।३५ ॥   
तन्महायोगिनामन्तर्मनो मारुतपूरितम्  ।  
सुषुम्णदण्डविवरे जागर्ति परमामृतम्  ॥ ब्न्द्प्_३,३५।३६ ॥   
तदेव तस्याः सलिलं वापिकायास्तपोधन  ।  
पूर्ववत्तटसोपानपक्षिनौका हि ताः स्मृताः  ॥ ब्न्द्प्_३,३५।३७ ॥   
तत्र नौकेश्वरी देवी क्लरुकुल्लेतिविश्रुता  ।  
तमालश्यामलाकारा श्यामकञ्चुकधारिणी  ॥ ब्न्द्प्_३,३५।३८ ॥   
नौकेश्वरीभिरन्याभिस्स्वसमानाभिरावृता  ।  
रत्नारित्रकरा नित्यमुल्लसन्मदमांसला  ॥ ब्न्द्प्_३,३५।३९ ॥   
परितो भ्राम्यति मुने मणिनौकाधिरोहिणी  ।  
वापिका पयसागाधा पूर्ववत्परिकीर्तिता  ॥ ब्न्द्प्_३,३५।४० ॥   
अहङ्कारस्य शालस्यान्तरे मारुतयोजने  ।  
सूर्यबिम्बमहाशालश्चतुर्योजन मुच्छ्रितः  ॥ ब्न्द्प्_३,३५।४१ ॥   
सूर्यस्यापि महानासीद्यदभूदरुणोदयः  ।  
तन्मध्यकक्ष्या वसुधा खचिता कुरविन्दकैः  ॥ ब्न्द्प्_३,३५।४२ ॥   
तत्र बालातपोद्गारे ललिता परमेश्वरी  ।  
अतितीव्रतपस्तप्त्वा सूर्यो ऽलभत तां द्युतिम्  ॥ ब्न्द्प्_३,३५।४३ ॥   
ग्रहराशिगणाः सर्वे नक्षत्राण्यपि तारकाः  ।  
ते ऽत्रेव हि तपस्तप्त्वा लोकभासकतां गताः  ॥ ब्न्द्प्_३,३५।४४ ॥   
मार्तण्डभैरवस्तत्र भिन्नो द्वादशधा मुने  ।  
शक्तिभिस्तैजसीभिश्च कोटिसङ्ख्याभिरन्वितः ३५।४५  ।  
महाप्रकाशरूपश्च मदारुणविलोचनः  ।  
कङ्कोलितरुखण्डेषु नित्यं क्रीडारसोत्सुकः  ।  
वर्तते विन्ध्यदर्पारे पारे यस्तन्मयस्थितः  ॥ ब्न्द्प्_३,३५।४६ ॥   
महाप्रकाशनाम्रास्ति तस्य शक्तिर्महीयसी  ।  
चक्षुष्मत्यपराशक्तिश्छाया देवी परा स्मृता  ॥ ब्न्द्प्_३,३५।४७ ॥   
इत्थं तिसृभि रिष्टाभिः शक्तिभिः परिवारितः  ।  
ललिताया महेशान्याः सदा विद्या हृदा जपन्  ॥ ब्न्द्प्_३,३५।४८ ॥   
तद्भक्तानामिन्द्रियाणि भास्वराणि प्रकाशयन्  ।  
बहिरन्तस्तमोजालं समूलमवमर्दयन्  ॥ ब्न्द्प्_३,३५।४९ ॥   
तत्र बालातपोद्गारे भाति मार्तण्डभैरवः  ।  
सूर्यबिम्बमहाशालान्तरे मारुतयोजने  ॥ ब्न्द्प्_३,३५।५० ॥   
चन्द्रबिम्बमयः शालश्चतुर्योजनमुच्छ्रितः  ।  
पूर्ववद्गोपुरद्वारकपाटार्गलसंयुतः  ॥ ब्न्द्प्_३,३५।५१ ॥   
तन्मध्यभूः समस्तापि चन्द्रिकाद्वारमुच्यते  ॥ ब्न्द्प्_३,३५।५२ ॥   
तत्रैव चन्द्रिकाद्वारे तपस्तप्त्वा सुदारुणम्  ।  
अत्रिनेत्रसमुत्पन्नश्चन्द्रमाः कान्तिमाययौ  ॥ ब्न्द्प्_३,३५।५३ ॥   
अत्र श्रीसोमनाथाख्यो वर्तते निर्मलाकृतिः  ।  
देवस्त्रलोक्यतिमिरध्वंसी संसारवर्तकः  ॥ ब्न्द्प्_३,३५।५४ ॥   
पिबञ्च षकसम्पूर्णं निर्मलं चन्द्रिकामृतम्  ।  
सप्तविंशतिनक्षत्रशक्तिभिः परिवारितः  ॥ ब्न्द्प्_३,३५।५५ ॥   
सदा पूर्णनिजाकारो निष्कलङ्को निजाकृतिः  ।  
तत्रैव चन्द्रिकाद्वारे वर्तते भगवाञ्छशी  ॥ ब्न्द्प्_३,३५।५६ ॥   
ललिताया जपैध्यानैः स्तोत्रैः पूजाशतैरपि  ।  
अश्विन्यादियुतस्तत्र कालं नयति चन्द्रमाः  ॥ ब्न्द्प्_३,३५।५७ ॥   
अन्याश्च शक्तयस्तारानामधेयाः सहस्रशः  ।  
सन्ति तस्यैव निकटे सा कक्षा तत्प्र पूरिता  ॥ ब्न्द्प्_३,३५।५८ ॥   
अथ चन्द्रस्य शालस्यान्तरे मारुतयोजने  ।  
शृङ्गारो नाम शालो ऽस्ति चतुर्योजनमुच्छ्रितः  ॥ ब्न्द्प्_३,३५।५९ ॥   
शृङ्गारागाररूपैस्तु कौस्तुभैरिव निर्मितः  ।  
महाशृङ्गारपरिखा तन्मध्ये वसुधाखिला  ॥ ब्न्द्प्_३,३५।६० ॥   
परिखावलये तत्र शृङ्गाररसपूरिते  ।  
शृङ्गारशक्तयः सन्ति नानाभूषणभासुराः  ॥ ब्न्द्प्_३,३५।६१ ॥   
तत्र नौकासहस्रेण सञ्चरन्त्यो मदोद्धताः  ।  
उपासते सदा सत्तं नौकास्थं कुसुमायुधम्  ॥ ब्न्द्प्_३,३५।६२ ॥   
स तु सम्मोहयत्येव विश्वं सम्मोहनादिभिः  ।  
विशिखैरखिलांल्लोकांल्ललिताज्ञावशंवदः  ॥ ब्न्द्प्_३,३५।६३ ॥   
तत्प्रभावेण सम्मूढा महापद्माटवीस्थलम्  ।  
वनितुं शुद्धवेषाश्च ललिताभक्तिनिर्भराः  ।  
सावधानेन मनसा यान्ति पद्माटदीस्थलम्  ॥ ब्न्द्प्_३,३५।६४ ॥   
न गन्तुं पारयत्येव सुरसिद्धनराः सुराः  ।  
ब्रह्मविष्णुमहेशास्तु शुद्धचित्ताः स्वभावतः  ।  
तदाज्ञया परं यान्ति महापद्माटवीस्थलम्  ॥ ब्न्द्प्_३,३५।६५ ॥   
संसारिणश्च रागान्धाबहुसङ्कल्पकल्पनाः  ।  
महाकुलाश्च पुरुषा विकल्पज्ञानधूसराः  ॥ ब्न्द्प्_३,३५।६६ ॥   
प्रभूतरागगहनाः प्रौढव्यामोहदायिनीम्  ।  
महाशृङ्गारपरिखान्तरितुं न विचक्षणाः  ॥ ब्न्द्प्_३,३५।६७ ॥   
यस्मादजेयसैन्दर्यस्त्रैलोक्यजनमोहनः  ।  
महाशृङ्गारपरिखाधिकारी वर्तते स्मरः  ॥ ब्न्द्प्_३,३५।६८ ॥   
तस्य सर्वमतिक्रम्य महतामपि मोहनम्  ।  
महापद्माटवीं गन्तुं न को ऽपि भवति क्षमः  ॥ ब्न्द्प्_३,३५।६९ ॥   
अथ शृङ्गारशालस्यान्तराले सप्तयोजने  ।  
चिन्तामणिगृहं नाम चक्रराजमहालयः  ॥ ब्न्द्प्_३,३५।७० ॥   
तन्मध्यभूः समस्तापि परितो रत्नभूषिता  ।  
महापद्माटवी नाम सर्वसौभाग्यदायिनी  ॥ ब्न्द्प्_३,३५।७१ ॥   
शृङ्गाराख्यामहाकालपर्यन्तं गोपुरं मुने  ।  
चतुर्दिक्ष्वप्येवमेव गोपुराणां व्यवस्थितिः  ॥ ब्न्द्प्_३,३५।७२ ॥   
सर्वदिक्षु तदुक्तानि गोपुराणिशत मुने  ।  
शालास्तु विंशतिः प्रोक्ताः पञ्चसङ्ख्याधिकाः शुभाः  ॥ ब्न्द्प्_३,३५।७३ ॥   
सर्वेषामपि शालानां मूलं योजनसम्मितम्  ।  
पद्माटवीस्थलं वक्ष्ये सावधानो मुने शृणु  ॥ ब्न्द्प्_३,३५।७४ ॥   
समस्तरत्नखचिते तत्र षड्योजनान्तरे  ।  
परितस्थलपद्मानि महाकाण्डानि सन्ति वै  ॥ ब्न्द्प्_३,३५।७५ ॥   
काण्डास्तु योजनायामा मृदुभिः कण्टकैर्वृताः  ।  
पत्राणि तालदशकमात्रायामानि सन्ति वै  ॥ ब्न्द्प्_३,३५।७६ ॥   
केसराश्च सरोजानां पञ्चतालसमायताः  ।  
दशतालसमुन्नम्रः कर्णिकाः परिकीर्तिताः  ॥ ब्न्द्प्_३,३५।७७ ॥   
अत्यन्तकोमलान्यत्र सदा विकसितानि च  ।  
नवसौरभहृद्यानि विशङ्कटदलानि च  ।  
बहुशः सन्ति पद्मानि कोडीनामपि कोडिशः  ॥ ब्न्द्प्_३,३५।७८ ॥   
महापद्माडवीकक्ष्यापूर्वभागे घटोद्भव  ।  
क्रोशोन्नतो वह्निरूपो वर्तुलाकारसंस्थितः  ॥ ब्न्द्प्_३,३५।७९ ॥   
अर्द्धयोजनविस्तारः कलाभिर्दशभिर्युतः  ।  
अर्घ्यपात्रमहाधारो वर्तते कुम्भसम्भव  ॥ ब्न्द्प्_३,३५।८० ॥   
तदाधारस्य परितः शक्तयोदीप्तविग्रहाः  ।  
धूम्रार्चिःप्रमुखा भान्ति कला दश विभावसोः  ॥ ब्न्द्प्_३,३५।८१ ॥   
दीप्ततारुण्यलक्ष्मीका नानालङ्कारभूषिताः  ।  
आधाररूपं श्रीमन्तं भगवन्तं हविर्भुजम्  ।  
परिष्वज्यैव परितो वर्तन्ते मन्मथालसाः  ॥ ब्न्द्प्_३,३५।८२ ॥   
धूम्रार्चिरुष्णा ज्वलिनी ज्वालिनी विस्फुलिङ्गिनी  ।  
सुश्रीःसुरूपा कपिला हव्यकव्यवहेतिच  ।  
एता दशकलाः प्रोक्ता वह्नेराधाररूपिणः  ॥ ब्न्द्प्_३,३५।८३ ॥   
तत्राधारे स्थितो देवः पात्ररूपं समाश्रितः  ।  
सूर्यस्त्रिलोकीतिमिरप्रध्वंसप्रथितोदयः  ॥ ब्न्द्प्_३,३५।८४ ॥   
सूर्यात्मकं तु तत्पात्रं सार्द्धयोजनमुन्नतम्  ।  
योजनायामविस्तारं महाज्योतिः प्रकाशितम्  ॥ ब्न्द्प्_३,३५।८५ ॥   
तत्पात्रात्परितः सक्तवपुषः पुत्रिका इव  ।  
वर्तन्ते द्वादश कला अतिभास्वररोचिषः  ॥ ब्न्द्प्_३,३५।८६ ॥   
तपिनी तापिनी धूम्रा मरीचिर्ज्वलिनी रुचिः  ।  
सुषुम्णा भोगदा विश्वा बोधिनी धारिणी क्षमा  ॥ ब्न्द्प्_३,३५।८७ ॥   
तस्मिन्पात्रे परानन्दकारणं परमामृतम्  ।  
सर्वौंषधि रसाढ्यं च हृद्यसौरभसंयुतम्  ॥ ब्न्द्प्_३,३५।८८ ॥   
नीलोत्पलैश्च कह्लारैरम्लानैरतिसौरभैः  ।  
वास्यमानं सदा हृद्यं शीतलं लघु निर्मलम्  ॥ ब्न्द्प्_३,३५।८९ ॥   
चलद्वीचिशतोदारं ललिताब्यर्चनोचितम्  ।  
सदा शब्दायमानं च भासतेर्ऽचनकारणम्  ॥ ब्न्द्प्_३,३५।९० ॥   
तदर्घ्यममृतं प्रोक्तं निशाकरकलामयम्  ।  
तस्मिंस्तनीयसीर्नौङ्का मणिकॢप्ताः समास्थिताः  ।  
निशाकरकला हृद्याः क्रीडन्ति नवयौवनाः  ॥ ब्न्द्प्_३,३५।९१ ॥   
अमृता मानदा पूष्णा तुष्टिः पुष्टी रतिर्धृतिः  ।  
शशिनी चन्द्रिका कान्तिर्ज्योत्स्ना श्रीः प्रीतिरङ्गदा  ॥ ब्न्द्प्_३,३५।९२ ॥   
पूर्णा पूर्णामृता चेति कलाः पीयूष रोचिषः  ।  
नवयौवनसम्पूर्णाः सदा प्रहसिताननाः  ॥ ब्न्द्प्_३,३५।९३ ॥   
पुष्टिरृद्धिः स्थितिर्मेधा कान्तिर्लक्ष्मीर्द्युतिर्धृतिः  ।  
जरा सिद्धिरिति प्रोक्ताः क्रीडन्ति ब्रह्मणः कलाः  ॥ ब्न्द्प्_३,३५।९४ ॥   
स्थितिश्च पालिनी शान्तिश्चेश्वरी ततिकामिके  ।  
वरदाह्लादिनी प्रीतिर्दीर्घा चेति हरेः कलाः  ॥ ब्न्द्प्_३,३५।९५ ॥   
तीक्ष्णा रौद्री भया निद्रा तन्द्रा क्षुत्क्रोधिनी त्रपा  ।  
उत्कारी मृत्युरप्येता रोद्ध्र्यस्तत्र स्थिताः कालाः  ॥ ब्न्द्प्_३,३५।९६ ॥   
ईश्वरस्य कलाः पीताः श्वेताश्चैवारुणाः सिताः  ।  
चतस्रेव प्रोक्तास्तु शङ्करस्य कला अथ  ॥ ब्न्द्प्_३,३५।९७ ॥   
निवृत्तिश्च प्रतिष्ठा च त्रिद्या शान्तिस्तथैव च  ।  
इन्दिरा दीपिका चैव रेचिका चैव मोचिका  ॥ ब्न्द्प्_३,३५।९८ ॥   
परा सूक्ष्मा च विन्ध्यारे तथा सूक्ष्मामृता कला  ।  
ज्ञानामृता व्याधिनी च व्यापिनी व्योमरूपिका  ।  
एतां षोडश सम्प्रोक्तास्तत्र क्रीडन्ति शक्तयः  ॥ ब्न्द्प्_३,३५।९९ ॥   
रुद्रनौकासमारूढास्ततश्चेतश्च चञ्चलाः  ।  
शक्तिरुपेण खेलन्ति तत्र विद्याः सहस्रशः  ॥ ब्न्द्प्_३,३५।१०० ॥   
अर्घ्यसंशोधनार्थाय कल्पिताः परमेष्ठिना  ।  
तदर्घ्यममृतं पीत्वा सदा माद्यन्ति शक्तयः  ॥ ब्न्द्प्_३,३५।१०१ ॥   
महापद्माटवीवासा महाचक्रस्थिता अपि  ।  
मुहुर्मुहुर्नवनवं मुहुस्चाबद्धसौरभम्  ॥ ब्न्द्प्_३,३५।१०२ ॥   
रत्नकुम्भसहस्रैश्च सुवर्णघटकोटिभिः  ।  
आपूर्यापूर्य सततं तदर्घ्यममृतं महत्  ॥ ब्न्द्प्_३,३५।१०३ ॥   
चिन्तामणिगृहस्थानां परिचारकशक्तयः  ।  
अणिमादिकशक्तीनामर्घ्ययन्ति मदोद्धताः  ॥ ब्न्द्प्_३,३५।१०४ ॥   
महापद्माटवीकक्ष्यापूर्वभागेर्ऽघ्यकल्पनम्  ।  
इत्थ समीरितं पश्चात्तत्रान्यदपि कथ्यते  ॥ ब्न्द्प्_३,३५।१०५ ॥   
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने महापद्माटव्यार्घ्यस्थापनकथनं नाम पञ्चत्रिंशो ऽध्यायः  
  
  
_____________________________________________________________  
  
  
हयग्रीव उवाच  
चिन्तामणिगृहस्याग्निदिग्भागे कुन्दमानकम्  ।  
योजनायामविस्तारं योजनोच्छासचातकम्  ॥ ब्न्द्प्_३,३६।१ ॥   
तत्र ज्वलति चिद्वह्निः सुधाधाराशतार्चितः  ।  
परमैश्वर्यजनकः पावनो ललिताज्ञया  ॥ ब्न्द्प्_३,३६।२ ॥   
अनिन्धनो महाज्वालः सुधया तर्पिताकृतिः  ।  
कङ्कोलीपल्लवच्छायस्तत्र ज्वलति चिच्छिखी  ॥ ब्न्द्प्_३,३६।३ ॥   
तत्र होत्री महादेवी होता कामेश्वरः परः  ।  
उभौ तौ नित्यहोतारौ रक्षतः सकलं जगत्  ॥ ब्न्द्प्_३,३६।४ ॥   
अनुत्तरपराधीना ललिता सम्प्रवर्तिता  ।  
ललिताचोदितः कामः शङ्करेण प्रवर्तितः  ॥ ब्न्द्प्_३,३६।५ ॥   
चिन्तामणिगृहेन्द्रस्य रक्षोभागेम्बुजाटवौ  ॥ ब्न्द्प्_३,३६।६ ॥   
चक्रराजरथश्रेष्ठस्तिष्ठत्युन्नतविग्रहः  ।  
नवभिः पर्वभिर्युक्तः सर्वरत्नमयाकृतिः  ॥ ब्न्द्प्_३,३६।७ ॥   
चतुर्योजनविस्तारो दशयोजनमुन्नतः  ।  
यथोत्तरे ह्रासयुक्तः स्थूलतः कूबरोज्ज्वलः  ॥ ब्न्द्प्_३,३६।८ ॥   
चतुर्वेदमहाचक्रः पुरुषार्थमहाहयः  ।  
तत्त्वैरु पचरद्भिश्च चामरैरभिमण्डितः  ॥ ब्न्द्प्_३,३६।९ ॥   
पूर्वोक्तलक्षणैर्युक्तो मुक्ताच्छत्रेण शोभितः  ।  
भण्डासुरमहायुद्धे कृतसाहसिकक्रियः  ॥ ब्न्द्प्_३,३६।१० ॥   
वर्तते रथमूर्धन्यः श्रीदेव्यासनपाटितः  ।  
चिन्तामणिगृहेन्द्रस्य वायुभागेम्बुजाटवौ  ॥ ब्न्द्प्_३,३६।११ ॥   
गेयचक्ररथेन्द्रस्तु मन्त्रिण्याः प्रान्ततिष्ठति  ।  
चिन्तामणिगृहेन्द्रस्य रुद्रभागेम्बुजाटवौ  ॥ ब्न्द्प्_३,३६।१२ ॥   
वल्लभो दण्डनाथायाः किरिचक्रे महारथः  ।  
एतद्रथत्रयं सर्वक्षेत्रश्रीपुरपक्तिषु  ।  
समानमेव विज्ञेयमङ्गस्था देवता यथा  ॥ ब्न्द्प्_३,३६।१३ ॥   
आनलं कुण्डमाग्नेये यत्तिष्ठति सदा ज्वलत्  ।  
तप्तमेतत्तु गायत्री तप्तं स्याद भयङ्करम्  ॥ ब्न्द्प्_३,३६।१४ ॥   
घृणिसूर्यस्तु तत्पश्चाद् ॐकारस्य च मन्दिरम्  ।  
देवी तुरीयगायत्री चक्षुष्मत्यपि तापस  ॥ ब्न्द्प्_३,३६।१५ ॥   
अथ गन्धर्वराजश्च परिषद्रुद्र एव च  ।  
ताराम्बिका भगवती तत्पश्चाद्भागतः स्थिताः  ॥ ब्न्द्प्_३,३६।१६ ॥   
चिन्तामणिगृहेन्द्रस्य रक्षोभागं समाश्रितः  ।  
नामत्रय पहामन्त्रवाच्यो ऽस्ति भगवान्हरिः  ॥ ब्न्द्प्_३,३६।१७ ॥   
महागणपतिस्तस्योत्तरसंश्रितकेतनः  ।  
पञ्चाक्षरीमन्त्रवाच्यस्तस्य चाप्युत्तरे शिवः  ॥ ब्न्द्प्_३,३६।१८ ॥   
अथ मृत्युञ्जयेशश्च वाच्यर्त्र्यक्षरमात्रतः  ।  
सरस्वती धारणाख्या ह्यस्य चोत्तरवासिनी  ॥ ब्न्द्प्_३,३६।१९ ॥   
अकारादिक्षकारान्तवर्णमूर्तेस्तु मन्दिरम्  ।  
मातृकाया उत्तरतस्तस्यां विन्ध्यनिषूदन  ॥ ब्न्द्प्_३,३६।२० ॥   
उत्तरे सम्पदेशी वै कालसङ्कर्षणी तथा  ।  
श्रीमहाशम्भुनाथा च देव्याविर्भावकारणम्  ॥ ब्न्द्प्_३,३६।२१ ॥   
श्रीः पराम्बा च विशदज्योत्स्ना निर्मलविग्रहा  ।  
उत्तरोत्तरमेतास्तु देवताः कृतमन्दिराः  ॥ ब्न्द्प्_३,३६।२२ ॥   
बालाचैवान्नपूर्णा च हयारूढा तथैव च  ।  
श्रीपादुकाचतस्रस्तदुत्तरोत्तरमन्दिराः  ॥ ब्न्द्प्_३,३६।२३ ॥   
चिन्तामणिगृहेन्द्रस्य वायव्यवसुधादितः  ।  
महापद्माटवौ त्वन्या देवताः कृतमन्दिराः  ॥ ब्न्द्प्_३,३६।२४ ॥   
उन्मत्तभैरवी चैव स्वप्नवाराहिका परा  ।  
तिरस्करणिकाम्बा च तथान्या पञ्चमी परा  ॥ ब्न्द्प्_३,३६।२५ ॥   
यथापूर्वं कृतगृहा एता देव्यो महोदयाः  ।  
श्रीपूर्तिश्च महादेवी श्रीमहापादुकापि च  ॥ ब्न्द्प्_३,३६।२६ ॥   
यथापूर्वं कृतगृहे द्वे एते देवतोत्तमे  ।  
शङ्करेण षडाम्नायसागरे प्रतिपादिताः  ।  
या विद्यास्ताः समस्ताश्च महापद्माटवीस्थले  ॥ ब्न्द्प्_३,३६।२७ ॥   
इत्थं श्रीरश्मिमालाया मणिकॢप्ता गहागृहाः  ।  
उच्चध्वजा उच्चशालास्ससोपानास्तपोधन  ॥ ब्न्द्प्_३,३६।२८ ॥   
चिन्तामणिगृहेन्द्रस्य पूर्वद्वारे समुद्रप  ।  
दक्षिणे पार्श्वभागेतु मन्त्रिनाथागृहं महत्  ॥ ब्न्द्प्_३,३६।२९ ॥   
वामभागे दण्डनाथाभवनं रत्ननिर्मितम्  ।  
ब्रह्मविष्णुमहेशानामर्ध्यस्थानम्य पूर्वतः  ॥ ब्न्द्प्_३,३६।३० ॥   
भवनं दीपिताशेषदिक्चक्रं रत्नरश्मिभिः  ।  
समस्ता देवता एता ललिताभक्तिनिर्भराः  ।  
ललितामन्त्रजाप्याश्च श्रीदेवीं समुपासते  ॥ ब्न्द्प्_३,३६।३१ ॥   
पूर्वोक्त मर्ध्यस्थानं च पूर्वोक्तं चार्ध्यकल्पनम्  ।  
याम्यद्वारप्रभृतिषु सर्वेष्वपि समं स्मृतम्  ॥ ब्न्द्प्_३,३६।३२ ॥   
अथ चिन्तामणिगृहं वक्ष्ये शृणु महामुने  ।  
तच्छ्रीपट्टनमध्यस्थं योजनद्वयविस्मृतम्  ॥ ब्न्द्प्_३,३६।३३ ॥   
तस्य चिन्तामणिभयी भित्तिः कोशसुविस्तृता  ।  
चिन्तामणिशिलाभिश्च च्छादिनीभिस्तथोपरि  ॥ ब्न्द्प्_३,३६।३४ ॥   
संवृता कूटरूपेण तत्रतत्र समुन्नता  ।  
गृहभित्तिस्तथोन्नम्रा चतुर्योजनमानतः  ॥ ब्न्द्प्_३,३६।३५ ॥   
विंशतिर्योजनं तस्याश्चोन्नम्रा भूमिरुच्यते  ।  
ततोर्ध्वं ह्राससंयुक्तं स्थौल्यत्रिमुकुटोज्ज्वला  ॥ ब्न्द्प्_३,३६।३६ ॥   
तानि चेच्छाक्रियाज्ञानरूपाणि मुकुटान्यृषे  ।  
सदा देदीप्यमानानि चिन्तामणिमयान्यपि  ॥ ब्न्द्प्_३,३६।३७ ॥   
चिन्तामणिगृहे सर्वं चिन्तामणिमयं स्मृतम्  ।  
यस्य द्वाराणि चत्वारि क्रोशार्धायामभाञ्जि च  ॥ ब्न्द्प्_३,३६।३८ ॥   
क्रोशार्द्धार्द्धं च विस्तारो द्वाराणां कथितो मुने  ।  
द्वारेषु सर्वेषु पुनश्चिन्तामणिगृहान्तरे  ॥ ब्न्द्प्_३,३६।३९ ॥   
पिहिता ललिता देव्या मूतर्लोहितसिन्धुवत्  ।  
तरुणार्कसहस्राभा चन्द्रवच्छीतला ह्यपि  ।  
मुहुः प्रवाहरूपेण प्रसरन्ती महामुने  ॥ ब्न्द्प्_३,३६।४० ॥   
पूर्वाम्नाय मयं चैव पूर्वद्वारं प्रकीर्तितम्  ।  
दक्षिणद्वारदेशस्तु दक्षिणाम्नायलक्षणः  ॥ ब्न्द्प्_३,३६।४१ ॥   
पश्चिमद्वारदेशस्तु पश्चिमाम्नायलक्षणः  ।  
उत्तरद्वारदेशः स्यादुत्तराम्नायलक्षणः  ॥ ब्न्द्प्_३,३६।४२ ॥   
गृहराजस्यान्तराले भित्तौ खचितदण्डकाः  ।  
रत्नप्रदीपा भास्वन्तः कोट्यर्कसदृशत्विषः  ।  
परितस्तत्र वर्तन्ते भासयन्तो गृहान्तरम्  ॥ ब्न्द्प्_३,३६।४३ ॥   
चिन्तामणिगृहस्यास्य मध्यस्थाने महीयसि  ।  
अत्युच्चैर्वेदिकाभागे बिन्दुचक्रं महात्तरम्  ॥ ब्न्द्प्_३,३६।४४ ॥   
चिन्तारत्नगृहोत्तुङ्गभिन्त्तेर्बिन्दोश्च मध्यभूः  ।  
भित्तिः क्रोशं परित्यज्य क्रोशत्रयमुदाहृतम्  ॥ ब्न्द्प्_३,३६।४५ ॥   
तत्र क्रोशत्रयस्थाने ह्यणिमाद्यात्मरोचिषा  ।  
क्रोशत्रयं समस्तं तद्धस्तसङ्ख्याप्रकारतः  ।  
चतुर्विंशतिसाहस्रहस्तैः सम्मितमुच्यते  ॥ ब्न्द्प्_३,३६।४६ ॥   
बिन्दुपीठेशपर्यम्तं चतुर्दशविभेदतः  ।  
अन्तरे भेदिते जाते हस्तसङ्ख्या मयोच्यते  ॥ ब्न्द्प्_३,३६।४७ ॥   
पद्माटवीस्थलाच्चिन्तामणिवेश्मान्तरं मुने  ।  
हस्तविंशतिरुन्नम्रं तत्र स्युरणिमादयः  ॥ ब्न्द्प्_३,३६।४८ ॥   
अणिमान्तरविस्तारश्चतुर्नल्वसमन्वितः  ।  
किष्कुश्चतुःशती नल्वकिष्कुर्हस्त उदीर्यते  ॥ ब्न्द्प्_३,३६।४९ ॥   
तत्रान्तरे ऽणिमाद्यास्तु पूर्वादिकृतमन्दिराः  ।  
अणिमा महिमा चैव लघिमा गरिमा तथा  ॥ ब्न्द्प्_३,३६।५० ॥   
ईशित्वं च वशित्वं च प्राकाम्यं मुक्तिरेव च  ।  
इच्छा प्राप्तिः सर्वकामेत्येताः सिद्धय उत्तमाः  ॥ ब्न्द्प्_३,३६।५१ ॥   
रससिद्धिर्मोक्षसिद्धिर्बलसिद्धिस्तथैव च  ।  
खड्गसिद्धिः पादुकाया सिद्धिरञ्जनसिद्धिकः  ॥ ब्न्द्प्_३,३६।५२ ॥   
वाक्सिद्धिर्लोकसिद्धिश्च देहसिद्धिरनन्तरम्  ।  
एता अष्टौ सिद्धयस्तु बह्व्यो ऽन्या योगिसम्मताः  ॥ ब्न्द्प्_३,३६।५३ ॥   
तत्रान्तरे तु परितः सेवते परमेश्वरीम्  ।  
कोटिशः सिद्धयस्तस्मिन्नणिमाद्यन्तरे मुने  ॥ ब्न्द्प्_३,३६।५४ ॥   
नवलावण्यसम्पूर्णाः स्मयमानमुखाम्बुजाः  ।  
ज्वलच्चिन्तामणि कराः मदा षोडशवर्षिकाः  ।  
अत्युदारप्रकृतयः खेलन्ति मदविह्वलाः  ॥ ब्न्द्प्_३,३६।५५ ॥   
तस्याणिमाद्यन्तरस्योपरिष्टात्सुमनोहरम्  ।  
हस्तविंशतिरुन्नम्रं चतुर्नल्वप्रविस्तरम्  ॥ ब्न्द्प्_३,३६।५६ ॥   
चतुर्दिक्षु च सोपानपङ्क्तिभिः सुमनोहरम्  ।  
ब्रह्माद्यम्बरधिष्ण्यं स्यात्तत्रदेवीः स्थिताः शृणु  ॥ ब्न्द्प्_३,३६।५७ ॥   
ब्राह्मी माहेश्वरी चैव कौमारी वैष्णवी तथा  ।  
वाराही चैव माहेन्द्री चामुण्डाप्यथ सप्तमी  ।  
महालक्ष्मीरष्टमी तु तत्रैताः कृतमन्दिराः  ॥ ब्न्द्प्_३,३६।५८ ॥   
नानाविधायुधाढ्याश्च नानाशक्तिपरिच्छदाः  ।  
पूर्वादिदिशमारभ्य प्रादक्षिण्यकृतालयाः  ॥ ब्न्द्प्_३,३६।५९ ॥   
अथ ब्राह्यन्तरा तस्योपरिष्टात्कुम्भसम्भव  ।  
हस्तविंशतिरुन्नम्रं चतुर्नल्वप्रविस्तरम्  ।  
मुद्रान्तरमिति त्रैधं तत्र मुद्राः कृतालयाः  ॥ ब्न्द्प्_३,३६।६० ॥   
सङ्क्षोभद्रावणाकर्षवश्योन्मादमहाङ्कुशाः  ।  
खेचरी बीजयोन्याख्या त्रिखण्डा दशमी पुनः  ॥ ब्न्द्प्_३,३६।६१ ॥   
पूर्वादिदिशमारभ्य मुद्रा एताः प्रतिष्ठिताः  ।  
अत्यन्तसुन्दराकारा नवयौवनविह्वलाः  ॥ ब्न्द्प्_३,३६।६२ ॥   
कान्तिभिः कमनीयाभिः पूरयन्त्यो गृहान्तरम्  ।  
सेवन्ते मुनिशार्दूल ललितापरमेश्वरीम्  ॥ ब्न्द्प्_३,३६।६३ ॥   
अन्तरं त्रयमेतत्तु चक्रं त्रैलोक्यमोहनम्  ।  
एतस्मिञ्छक्तयो यासु ता उक्ताः प्रकटाभिधाः  ॥ ब्न्द्प्_३,३६।६४ ॥   
एतसां समधिष्ठात्री त्रिपुरा चक्रनायिका  ।  
तच्चक्रपालनकरी मुद्रासङ्क्षोभणात्मिका  ॥ ब्न्द्प्_३,३६।६५ ॥   
अथ मुद्रान्तरस्योर्ध्वं प्रोक्ता नित्याकलां तरम्  ।  
हस्तविंशतिरुन्नम्रं चतुर्नल्वप्रविस्तरम्  ।  
पर्वतश्चैव सोपानमुत्तरोत्तरमिष्यते  ॥ ब्न्द्प्_३,३६।६६ ॥   
नित्याकलान्तरे तस्मिन्कामाकर्षणिकासुखाः  ।  
परितः कृतसंस्थानाः षोडशेन्दुकलात्मिकाः  ॥ ब्न्द्प्_३,३६।६७ ॥   
तर्पयन्त्यो दिशां चक्रं सुधास्यन्दैः सुशीतलैः  ।  
तासां नामानि मत्तस्त्वमवधारय कुम्भज  ॥ ब्न्द्प्_३,३६।६८ ॥   
कामाकर्षिणिका नित्या बुद्ध्याकर्षणिकापरा  ।  
रसाकर्षणिका नित्या गन्धाकर्षणिका कला  ॥ ब्न्द्प्_३,३६।६९ ॥   
चित्ताकर्षणिका नित्या धैर्याकर्षणिका कला  ।  
स्मृत्याकर्षणिका नित्या नामाकर्षणिका कला  ॥ ब्न्द्प्_३,३६।७० ॥   
बीजाकर्षणिका नित्या चार्थाकर्षणिका कला  ।  
अमृताकर्षणी चान्या शरीराकर्षणी कला  ॥ ब्न्द्प्_३,३६।७१ ॥   
एतास्तु गुप्तयोगिन्यस्त्रिपुरेशी तु चक्रिणी  ।  
सर्वाशापूरिकाभिख्या चक्राधिष्ठानदेवता  ॥ ब्न्द्प्_३,३६।७२ ॥   
एतच्चक्रे पालिका तु मुद्रा द्राविणिकाभिधा  ।  
नित्या कलान्तरादूर्ध्वं धिष्ण्य मत्यन्तसुन्दरम्  ॥ ब्न्द्प्_३,३६।७३ ॥   
हस्तविंशतिरुन्नम्रं चतुर्नल्वप्रविस्तरम्  ।  
प्राग्वत्सोपानसंयुक्तं सर्वसङ्क्षोभणाभिधम्  ॥ ब्न्द्प्_३,३६।७४ ॥   
तत्राष्टौ शक्तयस्तीव्रा मदारुणविलोचनाः  ।  
नवतारुण्यमच्चाश्च सेवन्ते परमेश्वरीम्  ॥ ब्न्द्प्_३,३६।७५ ॥   
कुसुमा मेखला चैव मदना मदनातुरा  ।  
रेखा वेगिन्यङ्कुशा च मालिन्यष्टौ च शक्तयः  ॥ ब्न्द्प्_३,३६।७६ ॥   
कोटिशस्तत्परीवारः शक्तयो ऽनङ्गपूर्विकाः  ।  
सर्वसङ्क्षोभमिदं चक्रं तदधिदेवता  ॥ ब्न्द्प्_३,३६।७७ ॥   
सुन्दरी नाम विज्ञेया नाम्ना गुप्ततरापि सा  ।  
तच्चक्रपालनकरी मुद्राकर्षणिका स्मृता  ॥ ब्न्द्प्_३,३६।७८ ॥   
अनङ्गशक्त्यन्तरस्योपरिष्टात्कुम्भसम्भव  ।  
हस्तविंशतिरुन्नम्रं चतुर्नल्वप्रविस्तरम्  ।  
सङ्क्षोभिण्याद्यन्तरं स्यात्सर्वसौभाग्यदायकम्  ॥ ब्न्द्प्_३,३६।७९ ॥   
सर्वसङ्क्षोभिणीमुख्यास्तत्र शक्तय उद्धताः  ।  
चतुर्दश वसन्त्येव तासां नामानि मच्छृणु  ॥ ब्न्द्प्_३,३६।८० ॥   
सर्वसङ्क्षोभिणी शक्तिः सर्वविद्राविणी तथा  ।  
सर्वाकर्षणिका शाक्तिः सर्वाह्लादनिका तथा  ॥ ब्न्द्प्_३,३६।८१ ॥   
सर्वसम्मोहिनी शक्तिः सर्वस्तम्भनशक्तिका  ।  
सर्वजृम्भिणिका शक्तिस्तथा सर्ववशङ्करी  ॥ ब्न्द्प्_३,३६।८२ ॥   
सर्वरञ्जनशक्तिश्च सर्वोन्मादनिशक्तिका  ।  
सर्वार्थसाधिका शक्तिः सर्वसम्पत्तिपूरिणी  ॥ ब्न्द्प्_३,३६।८३ ॥   
सर्वमन्त्रमयी शक्तिः सर्वद्वन्द्वक्षयङ्करी  ।  
एताश्च सम्प्रदायाख्याश्चक्रिणीपुरवासिनीः  ॥ ब्न्द्प्_३,३६।८४ ॥   
मुद्राश्च सर्ववश्याख्यास्तच्चक्रे रक्षिका मताः  ।  
कोटिशः शक्तयस्तत्र तासां किङ्कर्य्य उद्धृताः  ॥ ब्न्द्प्_३,३६।८५ ॥   
सङ्क्षोभिण्याद्यन्तरस्योपरिष्टात्कुम्भसम्भव  ।  
हस्तविंशतिरुन्नम्रं चतुर्नल्वप्रविस्तरम्  ।  
सर्वसिद्धादिकानां तु मन्दिरं विष्ट्यमुच्यते  ॥ ब्न्द्प्_३,३६।८६ ॥   
सर्वसिद्धिप्रदा चैव सर्वसम्पत्प्रदा तथा  ।  
सर्वप्रियङ्करी देवी सर्वमङ्गलकारिणी  ॥ ब्न्द्प्_३,३६।८७ ॥   
सर्वकामप्रदा देवी सर्वदुःखविमोचनी  ।  
सर्वमृत्युप्रशमिनी सर्वविघ्ननिवारिणी  ॥ ब्न्द्प्_३,३६।८८ ॥   
सर्वाङ्गसुन्दरी देवी सर्वसौभाग्यदायिनी  ।  
एता देव्यः कलोत्कीर्णा योगिन्यो नामतः स्मृताः  ॥ ब्न्द्प्_३,३६।८९ ॥   
चक्रिणी श्रीश्च विज्ञेया चक्रं सर्वार्थसाधकम्  ।  
सर्वोन्मादनमुद्राश्च चक्रस्य परिपालिकाः  ॥ ब्न्द्प्_३,३६।९० ॥   
सर्वसिद्ध्याद्यन्तरस्योपरिष्टात्कुम्भसम्भव  ।  
हस्तविंशतिरुन्नम्रं चतुर्नल्वप्रविस्तरम्  ॥ ब्न्द्प्_३,३६।९१ ॥   
सर्वज्ञाद्यन्तरं नाम्ना सर्वरक्षाकरं स्मृतम्  ।  
चक्रं महत्तरं दिव्यं सर्वज्ञाद्याः प्रकीर्तिताः  ॥ ब्न्द्प्_३,३६।९२ ॥   
सर्वज्ञा सर्वशक्तिश्च सर्वैश्वर्यप्रदायिनी  ।  
सर्वज्ञानमयी देवी सर्वव्याधिविनाशिनी  ॥ ब्न्द्प्_३,३६।९३ ॥   
सर्वाधारस्वरूपा च सर्वपापहरी तथा  ।  
सर्वानन्दमयी देवी सर्वरक्षास्वरूपिणी  ॥ ब्न्द्प्_३,३६।९४ ॥   
सर्वेप्सितप्रदा चैता निर्गर्वा योगिनीश्वराः  ॥ ब्न्द्प्_३,३६।९५ ॥   
मालिनी चक्रिणी प्रोक्ता मुद्रा सर्वमहाङ्कुशा  ।  
इति चिन्तामणि गृहे सर्वज्ञाद्यन्तरावधि  ।  
चक्राणि कानिचित्प्रोक्तान्यन्यान्यपि मुने शृणु  ॥ ब्न्द्प्_३,३६।९६ ॥   
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने चिन्तामणिगृहान्तरकथनं नाम षट्त्रिंशो ऽध्यायः  
  
_____________________________________________________________  
  
  
हयग्रीव उवाच  
सर्वज्ञद्यन्तरालस्योपरिष्टात्कलशोद्भव  ।  
हस्तविंशतिरुन्नम्रं चतुर्नल्वप्रविस्तरम्  ॥ ब्न्द्प्_३,३७।१ ॥   
वशिन्याद्यन्तरं ज्ञेयं प्राग्वत्सोपानमन्दिरम्  ।  
सर्वरोगहरं नाम्ना तच्चक्रमिति विश्रुतम्  ॥ ब्न्द्प्_३,३७।२ ॥   
वशिन्याद्यास्तत्र देव्यः पूर्वादिदिगनुक्रमात्  ।  
स्वरैस्तु रहितास्तत्र प्रथमा वशिनीश्वरी  ॥ ब्न्द्प्_३,३७।३ ॥   
कवर्गसहिता पश्चात्कामेश्वर्याख्यवाह्मयी  ।  
चवर्गजुष्टा वागीशी मोदिनी स्यात्तृतीयका  ॥ ब्न्द्प्_३,३७।४ ॥   
टवर्गमण्डिताकारा विमलाख्या सरस्वती  ।  
तवर्गेण तथोपेता पञ्चमी वाक्प्रधारणा  ॥ ब्न्द्प्_३,३७।५ ॥   
पवर्गेण परिस्फीता षष्ठी तु जयिनी मता  ।  
यादिवर्णचतुष्कोणे सर्वैश्वर्यादिवाङ्मयी  ॥ ब्न्द्प्_३,३७।६ ॥   
साधिकाक्षरषट्केन कौलिनी त्वष्टमी मता  ।  
एता देव्यो जपरता मुक्ताभरणमण्डिताः  ॥ ब्न्द्प्_३,३७।७ ॥   
सदा स्फुरद्गद्यपद्यलहरीलालिता मताः  ।  
काव्यैश्च नाटकैश्चैव मधुरैः कर्णहारिभिः  ।  
विनोदयन्त्यः श्रीदेवीं वर्तन्ते कुम्भसम्भवः  ॥ ब्न्द्प्_३,३७।८ ॥   
एता रहस्यनाम्नैव ख्याता वातापितापन  ।  
नायिका स्वस्य चक्रस्य सिद्धानाम्ना प्रकीर्तिता  ॥ ब्न्द्प्_३,३७।९ ॥   
अस्य चक्रस्य संरक्षाकारिणी खेचरी मता  ।  
वशिन्याद्यन्तरालस्योपरिष्टाद्विन्ध्यमर्दन  ॥ ब्न्द्प्_३,३७।१० ॥   
हस्तविंशतिरुन्नम्रं चतुर्नल्वप्रविस्तरम्  ।  
अस्त्रं चक्रमितिज्ञेयं तत्र बाणादिदेवताः  ॥ ब्न्द्प्_३,३७।११ ॥   
पञ्च बाणेश्वरीदेव्यः पञ्च कामेश्वराशुगाः  ।  
अङ्कुशद्वितयं दीप्तमादिस्त्रीपुंसयोर्द्वयोः  ॥ ब्न्द्प्_३,३७।१२ ॥   
धनुर्द्वयं च विन्ध्यारे नव पुण्ड्रेषु कल्पितम्  ।  
पाशद्वयं च दीप्ताभं चत्वार्यस्त्राणि कुम्भज  ॥ ब्न्द्प्_३,३७।१३ ॥   
कामेश्वर्यास्तु चत्वारि चत्वारि श्रीमहेशितुः  ।  
आहत्याष्टायुधानीति प्रज्वलन्ति विभान्ति च  ॥ ब्न्द्प्_३,३७।१४ ॥   
भण्डासुरमहायुद्धे दुष्टदानवशोणितैः  ।  
पीतैरतीव तृप्तानिदिव्यास्त्राण्यति जाग्रति  ॥ ब्न्द्प्_३,३७।१५ ॥   
एतेषामायुधानां तु परिवारायुधान्यलम्  ।  
वर्तन्ते ऽस्त्रान्तरे तत्र तेषां सङ्ख्या तु कोटिशः  ॥ ब्न्द्प्_३,३७।१६ ॥   
वज्रशक्तिः शतघ्नी च भुशुण्डी मुसलं तथा  ।  
कृपाणः पट्टिशं चैव मुद्गरं भिन्दिपालकम्  ॥ ब्न्द्प्_३,३७।१७ ॥   
एवमादीनि शस्त्राणि सहस्राणां सहस्रशः  ।  
अष्टायुधमहाशक्तीः सेवन्ते मदविह्वलाः  ॥ ब्न्द्प्_३,३७।१८ ॥   
अथ शस्त्रान्तरालस्योपरि वातापितापन  ।  
हस्तविंशतिरुन्नम्रं चतुर्नल्वप्रविस्तरम्  ।  
धिष्ण्यं तु समयेशीनां स्थानं च तिसृणां मतम्  ॥ ब्न्द्प्_३,३७।१९ ॥   
कामेशाद्यास्तत्र देव्यस्तिस्रो ऽन्या तु चतुर्थिका  ।  
सैव निःशेषविश्वानां सवित्री ललितेश्वरी  ॥ ब्न्द्प्_३,३७।२० ॥   
तिसृणां शृणु नामानि कामेशी प्रथमा मता  ।  
वज्रेशी भगमाला च ताः सेवन्ते सहस्रशः  ॥ ब्न्द्प्_३,३७।२१ ॥   
सर्वेषां दर्शनानां च या देव्यो विविधाः स्मृताः  ।  
ताः सर्वास्तत्र सेवन्ते कामेशादिमहोदयाः  ॥ ब्न्द्प्_३,३७।२२ ॥   
एतासाञ्च प्रसङ्गेषु नित्यानां च प्रसञ्जने  ।  
चक्रिणीनां योगिनीनां श्रीदेवी पूरणात्मिका  ॥ ब्न्द्प्_३,३७।२३ ॥   
या कामेश्वरदेवाङ्कशायिनी ललिताम्बिका  ।  
कामेश्यादिचतुर्थी सा नित्यानां षोडशी मता  ॥ ब्न्द्प्_३,३७।२४ ॥   
योगिनी चक्रदेवीनां नवमी परिकीर्तिता  ।  
समयेश्यन्तरालस्योपरिष्टादिल्वलान्तक  ॥ ब्न्द्प्_३,३७।२५ ॥   
नाथान्तरमिति प्रोक्तं हस्तविंशतिरुन्नतम्  ।  
चतुर्नल्वप्रविस्तारं प्राग्वत्सोपानमण्डितम्  ॥ ब्न्द्प्_३,३७।२६ ॥   
तत्र नाथामहादेव्या योगशास्त्रप्रवर्त्तकाः  ।  
सर्वेषां मन्त्रगुरवः सर्वविद्यामहार्णवाः  ॥ ब्न्द्प्_३,३७।२७ ॥   
चत्वारो यागनाथाश्च लोकानामिह गुप्तये  ।  
सृष्टाः कामंशदेवेन तेषां नामानि मे शृणु  ॥ ब्न्द्प्_३,३७।२८ ॥   
मित्री च शोडिशश्चैव चर्याख्यः कुम्भसम्भव  ।  
तैः सृष्टा बहवो लोकारक्षार्थं पादुकात्मकाः  ॥ ब्न्द्प्_३,३७।२९ ॥   
दिव्यविद्या मानवौघसिद्धौघाः सुरतापसाः  ।  
प्राप्तसालोक्यसारूप्यसायुज्यादिकसिद्धयः  ॥ ब्न्द्प्_३,३७।३० ॥   
महान्तो गुरवस्तांस्तु सेवन्ते प्रचुरा गुरून्  ।  
अथ नाथान्तरालस्योपरिष्टाद्धिष्ण्यमुत्तमम्  ॥ ब्न्द्प्_३,३७।३१ ॥   
हस्तविंशतिरुन्नमं चतुर्नल्वप्रविस्तरम्  ।  
नित्यान्तरमिति प्रोक्तं नित्याः पञ्चदशात्र वै  ॥ ब्न्द्प्_३,३७।३२ ॥   
अथ कामेश्वरी नित्या नित्या च भगमालिनी  ।  
नित्यक्लिन्ना अपि तथा भेरुण्डा वह्निवासिनी  ॥ ब्न्द्प्_३,३७।३३ ॥   
महावज्रेश्वरी दूती त्वरिता कुलसुन्दरी  ।  
नित्या नीलपताका च विजया सर्वमङ्गला  ॥ ब्न्द्प्_३,३७।३४ ॥   
ज्वालामालिनिका चित्रेत्येताः पञ्चदशोदिताः  ।  
एता देवीस्वरूपाः स्युर्महाबलपराक्रमाः  ॥ ब्न्द्प्_३,३७।३५ ॥   
प्रथमा मुख्यतिथितां प्राप्ता व्याप्य जगत्त्रयाः  ।  
कालत्रितयरूपाश्च कालग्रासविचक्षणाः  ॥ ब्न्द्प्_३,३७।३६ ॥   
ब्रह्मादीनामशेषाणां चिरकालमुपेयुषाम्  ।  
तत्तत्कालशतायुष्यरूपा देव्याज्ञया स्थिताः  ॥ ब्न्द्प्_३,३७।३७ ॥   
नित्योद्यता निरान्तकाः श्रीपराङ्गसमुद्भवाः  ।  
सेवन्ते जगतामृद्ध्यै ललितां चित्स्वरूपिणीम्  ॥ ब्न्द्प्_३,३७।३८ ॥   
तासां भवनतां प्राप्ता दीप्ताः पञ्चदशेश्वराः  ।  
विसृष्टिबिन्दुचक्रे तु षोडश्या भवनं मतम्  ॥ ब्न्द्प्_३,३७।३९ ॥   
अथ नित्यान्तरालस्योपरिष्टात्कुम्भसम्भव  ।  
अङ्गदेव्यन्तरं प्रोक्तं हस्तविंशातिरुन्नतम्  ॥ ब्न्द्प्_३,३७।४० ॥   
चतुर्नल्वप्रविस्तारं प्राग्वत्सोपानमन्दिरम्  ।  
तस्मिन्हृदयदेव्याद्याः शक्तयः सन्ति वै मुने  ॥ ब्न्द्प्_३,३७।४१ ॥   
हृद्देवी च शिरोदेवी शिखादेवी तथैव च  ।  
वर्मदेवी दृष्टिदेवी शस्त्रदेवी षडीरिताः  ॥ ब्न्द्प्_३,३७।४२ ॥   
अत्यन्तसन्निकृष्टास्ताः श्रीकामेश्वरसुभ्रुवः  ।  
नवलावण्यपूर्णाङ्ग्यः सावधाना धृतायुधाः  ॥ ब्न्द्प्_३,३७।४३ ॥   
परितो बिन्दुपीठे च भ्राम्यन्तो दृप्तमूर्तयः  ।  
ललिताज्ञाप्रवर्तिन्यो वशीनां पीठवर्तिकाः  ॥ ब्न्द्प्_३,३७।४४ ॥   
अथाङ्गदेव्यन्तरस्योपरिष्टान्मण्डलाकृति  ।  
बिन्दुनाद महापीठं दशहस्तसमुन्नतम्  ॥ ब्न्द्प्_३,३७।४५ ॥   
नल्वाष्टकप्रविस्तारमुद्यदादित्यसन्निभम्  ।  
बिन्दुपीठमिदं ज्ञेयं श्रीपीठमपि चेष्यते  ॥ ब्न्द्प्_३,३७।४६ ॥   
महापीठमिति ज्ञेयं विद्यापीठमपीष्यते  ।  
आनन्दपीठमपि च पञ्चाशत्पीठरूपधृक्  ॥ ब्न्द्प्_३,३७।४७ ॥   
तत्र श्रीललितादेव्याः पञ्चब्रह्ममये महत्  ।  
जागर्ति मञ्चरत्नं तु प्रपञ्चत्रयमूलकम्  ॥ ब्न्द्प्_३,३७।४८ ॥   
तस्य मञ्चस्य पादास्तु चत्वारः परिकीर्तिताः  ।  
दशहस्तसमुन्नम्रा हस्तत्रितयविष्ठिताः  ॥ ब्न्द्प्_३,३७।४९ ॥   
ब्रह्मविष्णुमहेशानेश्वररूपत्वमागताः  ।  
शक्तिभावमनुप्राप्ताः सदा श्रीध्यानयोगतः  ॥ ब्न्द्प्_३,३७।५० ॥   
एकस्तु पञ्चपादः स्याज्जपाकुसुमसन्निभः  ।  
ब्रह्मात्मकः स विज्ञेयो वह्निदिग्भागमाश्रितः  ॥ ब्न्द्प्_३,३७।५१ ॥   
चतुर्थो मञ्चपादस्तु कर्णिकारकसाररुक्  ।  
ईश्वरात्मा स विज्ञेय ईशदिग्भागमाश्रितः  ॥ ब्न्द्प्_३,३७।५२ ॥   
एते सर्वे सायुधाश्च सर्वालङ्कारभूषिताः  ।  
उपर्यधःस्तम्भरूपा मध्ये पुरुषरूपिणः  ॥ ब्न्द्प्_३,३७।५३ ॥   
श्रीध्यानमीलिताक्षाश्च श्रीध्यानान्निश्चलाङ्गकाः  ।  
तेषामुपरि मञ्चस्य फलकस्तु सदाशिवः  ॥ ब्न्द्प्_३,३७।५४ ॥   
विकासिदाडिमच्छायश्चतुर्नल्वप्रविस्तरः  ।  
नल्वषट्कायामवांश्च सदाभास्वरमूर्तिमान्  ॥ ब्न्द्प्_३,३७।५५ ॥   
अङ्गदेव्यन्तरारम्भान्मञ्चस्य फलकावधि  ।  
चिन्तामणिमयाङ्गानि तत्त्वरूपाणि तापस  ॥ ब्न्द्प्_३,३७।५६ ॥   
सोपानानि विभासन्ते षट्त्रिंशद्वै निवेशनैः  ।  
आरोहस्य क्रमेणैव सोपानान्यभिदध्महे  ॥ ब्न्द्प्_३,३७।५७ ॥   
भूमिरापो ऽनलो वायुराकाशो गन्ध एव च  ।  
रसो रूपं स्पर्शसम्ब्दोपस्थपायुपदानि च  ॥ ब्न्द्प्_३,३७।५८ ॥   
पाणिवाग्घ्राणजिह्वाश्चत्वक् चक्षुः श्रोत्रमेव च  ।  
अहङ्कारश्च बुद्धिश्च मनः प्रकृतिपूरुषौ  ॥ ब्न्द्प्_३,३७।५९ ॥   
नियतिः कालरागौ च कला विद्ये च मायया  ।  
शुद्धाविद्येश्वरसदाशिवशक्तिः शिवा इति  ॥ ब्न्द्प्_३,३७।६० ॥   
एताः षट्त्रिंशदाख्यातास्तत्त्वसोपानपङ्क्तयः  ।  
पूषा सोपानपङ्क्तिश्च मञ्चपूर्वदिशंश्रिताः  ॥ ब्न्द्प्_३,३७।६१ ॥   
अथ मञ्चस्योपरिष्टाद्धंसतूलिकतल्पकः  ।  
हस्तमात्रं समुन्नम्रं चतुर्नल्वप्रविस्तरम्  ॥ ब्न्द्प्_३,३७।६२ ॥   
पादोपधानमूर्धोपधान दन्द्वविराजितम्  ।  
गड्डकानां चतुः षष्टिशोभितं पाटलत्विषा  ॥ ब्न्द्प्_३,३७।६३ ॥   
तस्योपरिष्टात्कौसुम्भवसनेनोत्तरच्छदः  ।  
शुचिना मृदुना कॢप्तः पद्मरागमणित्विषा  ॥ ब्न्द्प्_३,३७।६४ ॥   
तस्योपरि वसन्पूर्वदिङ्मुखो दययान्वितः  ।  
शृङ्गारवेषरुचिरस्सदा षोडशवार्षिकः  ॥ ब्न्द्प्_३,३७।६५ ॥   
उद्यद्भास्करबिम्बाभश्चतुर्हस्तस्त्रिलोचनः  ।  
हारकेयूरमुकुटकटकाद्यैरलङ्कृतः  ॥ ब्न्द्प्_३,३७।६६ ॥   
कमनीयस्मितज्योत्स्नामरिपूर्णकपोलभूः  ।  
जागर्ति भगवानादिदेवः कामेश्वरः शिवः  ॥ ब्न्द्प्_३,३७।६७ ॥   
तस्योत्सङ्गे समासीना तरुणादित्यपाटला  ।  
सदा षोडशवर्षा च नवयौवनदर्पिता  ॥ ब्न्द्प्_३,३७।६८ ॥   
अमृष्टपद्मरागाभा चन्दनाब्जनखच्छटा  ।  
यावकश्रीर्निर्व्यपेक्षा पादलौहित्यवाहिनी  ॥ ब्न्द्प्_३,३७।६९ ॥   
कलनिस्वानमञ्जीरपतत्कङ्कणमोहना  ।  
अनङ्गवरतूणीरदर्पोन्मथनजङ्घिका  ॥ ब्न्द्प्_३,३७।७० ॥   
करिशुण्डदोः कदलिकाकान्तितुल्योरुशोभिनी  ।  
अरुणेन दुकूलेन सुस्पर्शेन तनीयसा  ।  
अलङ्कृतनितम्बाढ्या जघनाभोगभासुरा  ॥ ब्न्द्प्_३,३७।७१ ॥   
अर्धोरुकग्रन्थिमती रत्नकाञ्चीविराजिता  ।  
नतनाभिमहावर्तत्रि वल्यूर्मिप्रभासरित्  ॥ ब्न्द्प्_३,३७।७२ ॥   
स्तनकुड्मलहिन्दोलमुक्तादामशतावृता  ।  
अतिपीवरवक्षोजभारभङ्गुरमध्यभूः  ॥ ब्न्द्प्_३,३७।७३ ॥   
शिरीषदाममृदुलच्छदाभांश्चतुरो भुजान्  ॥ ब्न्द्प्_३,३७।७४ ॥   
केयूरकङ्कणश्रेणीमण्डितान्सोर्मिकाङ्गुलीन्  ।  
वहन्ती पतिसंसृष्टशङ्खसुन्दरकन्धरा  ॥ ब्न्द्प्_३,३७।७५ ॥   
मुखदर्पण वृत्ताभचिबुका पाटलाधरा  ।  
शुचिभिः पङ्क्तिशुद्धैस्च विद्यारूपैर्विभास्वरैः  ।  
कुन्दकुड्मललक्ष्मीकैर्दन्तैर्दर्शितचन्द्रिका  ॥ ब्न्द्प्_३,३७।७६ ॥   
स्थूलमौक्तिकसनद्धनानाभरणभासुरा  ।  
केतकान्तर्दलश्रोणी दीर्घदीर्घविलोचना  ॥ ब्न्द्प्_३,३७।७७ ॥   
अर्धेन्दुललिते भाले सम्यक्कॢप्तालकच्छटा  ।  
पालीवतं समाणिक्यकुण्डलामण्डितश्रुतिः  ॥ ब्न्द्प्_३,३७।७८ ॥   
नवकर्पूरकस्तूरीसदामोदितवीटिका  ।  
शरच्चञ्चन्निशानाथमण्डलीमधुरानना  ॥ ब्न्द्प्_३,३७।७९ ॥   
चिन्तामणीनां सारेण कॢप्तचारुकिरीटिका  ।  
स्फुरत्तिलकरत्नाभभालनेत्रविराजिता  ॥ ब्न्द्प्_३,३७।८० ॥   
गाढान्धकारनिबिडक्षामकुन्तलसंहतिः  ।  
सीमन्तरेशाविन्यस्तकिन्दूरश्रेणिभासुरा  ॥ ब्न्द्प्_३,३७।८१ ॥   
स्फुरच्चन्द्रकलोत्तंसमदलोलविलोचना  ।  
सर्वशृङ्गारवेषाढ्या सर्वाभरणभूषिता  ॥ ब्न्द्प्_३,३७।८२ ॥   
समस्तलोकमाता च सदानन्दविवर्धिनी  ।  
ब्रह्मविष्णुगिरीशेशसदाशिवनिदानभूः  ॥ ब्न्द्प्_३,३७।८३ ॥   
अपाङ्गरिङ्खत्करुणानिर्झरीतर्पिताखिला  ।  
भासते सा भगवती पापघ्नी ललिताम्बिका  ॥ ब्न्द्प्_३,३७।८४ ॥   
अन्यदैवतपूजानां यस्याः पूजाफलं विदुः  ।  
यस्याः पूजाफलं प्राहुयस्या एव हि पूजनम्  ॥ ब्न्द्प्_३,३७।८५ ॥   
तस्याश्च ललितादेव्या वर्णयामि कथं पुनः  ।  
वर्षकोटिसहस्रेणाप्येकांशो वर्ण्यते न हि  ॥ ब्न्द्प्_३,३७।८६ ॥   
वर्ण्यमाना ह्यवाग्रूपा वाचस्तस्यां कुतो गतिः  ।  
यतो वाचो निवर्तन्ते अप्राप्य मनसा सह  ॥ ब्न्द्प्_३,३७।८७ ॥   
बहुना किमिहोक्तेन तत्त्वभूतमिदं शृणु  ।  
न पक्षपातान्न स्नेहान्न मोहाद्वा मयोच्यते  ॥ ब्न्द्प्_३,३७।८८ ॥   
सन्तु कल्पतरोः शाखा लेखिन्यस्तपसां निधे  ।  
मषीपात्राणि सर्वे ऽपि सप्त सन्तु महार्णवाः  ॥ ब्न्द्प्_३,३७।८९ ॥   
पञ्चाशत्कोटिविस्तीर्णा भूमिः पत्रत्वमृच्छतु  ।  
तस्य लेखनकालो ऽस्तु परार्ध्याधिकवत्सरैः  ॥ ब्न्द्प्_३,३७।९० ॥   
लिखन्तु सर्वे लोकाश्च प्रत्येकं कोटिबाहवः  ।  
सर्वे बृहस्पतिसमा वक्तारो यदि कुम्भज  ॥ ब्न्द्प्_३,३७।९१ ॥   
अथापि तस्याः श्रीदेव्याः पादाब्जैकाङ्गुलिद्युतेः  ।  
सहस्रांशेष्वेकैकांशवर्णना न हि जायते  ।  
अथ वा वृत्तिरखिला निष्फला तद्गुणस्तुतौ  ॥ ब्न्द्प्_३,३७।९२ ॥   
बिन्दुपीठस्य परितश्चतुरस्रवया स्थिता  ।  
महामायाजवनिका लम्बते मेचकप्रभा  ॥ ब्न्द्प्_३,३७।९३ ॥   
देव्या उपरि हस्तानां विंशतिद्वितयोर्ध्वतः  ।  
इन्द्रगोपवितानं तु बद्धं त्रैलोक्यदुर्लभम्  ॥ ब्न्द्प्_३,३७।९४ ॥   
तत्रालङ्कारजालं तु वर्तमानं सुदुर्लभम्  ।  
मद्वाणी वर्णयिष्यन्ती कण्ठ एव ह्रिया हता  ॥ ब्न्द्प्_३,३७।९५ ॥   
सैव जानाति तत्सर्वं तत्रत्यमखिलं गुणम्  ।  
मनसो ऽपि हि दूरे तत्सौभाग्यं केनवर्ण्यते  ॥ ब्न्द्प्_३,३७।९६ ॥   
इत्थं भण्डमहादैत्यवधाय ललिताम्बिका  ।  
प्रादुर्भुता चिदनलाद्दग्धनिःशेषदानवा  ॥ ब्न्द्प्_३,३७।९७ ॥   
दिव्यशिल्पिजनैः कॢप्तं षोडशक्षेत्रवेशनम्  ।  
अधिष्ठाय श्रीनगरं सदा रक्षति विष्टपम्  ॥ ब्न्द्प्_३,३७।९८ ॥   
इत्थमेव प्रकारेण श्रीपुराण्यन्यकान्यपि  ।  
न भेदको ऽपि विन्यासो नाममात्रं पुरां भिदा  ॥ ब्न्द्प्_३,३७।९९ ॥   
नानावृक्षमहोद्यानमारभ्येतिक्रमेण ये  ।  
वदन्ति श्रीपुरकथां ते यान्ति परमां गतिम्  ॥ ब्न्द्प्_३,३७।१०० ॥   
आकर्णयन्ति पृच्छन्ति विचिन्वन्ति च ये नराः  ।  
ये पुस्तके धारयन्ति ते यान्ति परमां गतिम्  ॥ ब्न्द्प्_३,३७।१०१ ॥   
ये श्रीपुरप्रकारेण तत्तत्स्थानविभेदतः  ।  
कृत्वा शिल्पिजनैः सर्वं श्रीदेव्यायतनं महत्  ।  
सम्पादयन्ति ये भक्तास्ते यान्ति परमां गतिम्  ॥ ब्न्द्प्_३,३७।१०२ ॥   
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने गृहराजान्तरकथनं नाम सप्तत्रिंशो ऽध्यायः  
  
  
_____________________________________________________________  
  
  
अगस्त्य उवाच  
श्रुतमेतन्महावृत्तमाविर्भावादिकं महत्  ।  
भण्डासुरवधश्चैव देव्याः श्रीनगरस्थितिः  ॥ ब्न्द्प्_३,३८।१ ॥   
इदानीं श्रोतुमिच्छामि तस्या मत्रस्य साधनम्  ।  
तन्मन्त्राणां लक्षणं च सर्वमेतन्निवेदय  ॥ ब्न्द्प्_३,३८।२ ॥   
हयग्रीव उवाच  
सर्वेभ्यो ऽपि पदार्थेभ्यः शाब्दं वस्तु महत्तरम्  ।  
सर्वेभ्यो ऽपि हि शब्देभ्यो वेदराशिर्महान्मुने  ॥ ब्न्द्प्_३,३८।३ ॥   
सर्वेभ्यो ऽपि हि वेदेभ्यो वेदमन्त्रा महत्तराः  ।  
सर्वेभ्यो वेदमन्त्रेभ्यो विष्णुमन्त्रा महत्तराः  ॥ ब्न्द्प्_३,३८।४ ॥   
तेभ्यो ऽपि दौर्गमन्त्रास्तु महान्तो मुनिपुङ्गव  ।  
तेभ्यो गाणपता मन्त्रा मुने वीर्य महत्तराः  ॥ ब्न्द्प्_३,३८।५ ॥   
तेभ्यो ऽप्यर्कस्य मन्त्रास्तु तेभ्यः शैवा महत्तराः  ।  
तेभ्यो ऽपि लक्ष्मीमन्त्रास्तु तेभ्यः सारस्वता वराः  ॥ ब्न्द्प्_३,३८।६ ॥   
तेभ्यो ऽपि गिरिजामन्त्रास्तेभ्यश्चाम्नायभेदजाः  ।  
सर्वाम्नायमनुभ्यो ऽपि वाराहा मनवो वराः  ॥ ब्न्द्प्_३,३८।७ ॥   
तेभ्यः श्यामामनुवरा विशिष्टा इल्वलान्तक  ।  
तेभ्यो ऽपि ललितामन्त्रा दशभेदविभेदिताः  ॥ ब्न्द्प्_३,३८।८ ॥   
तेषु द्वौ मनुराजौ तु वरिष्ठौ विन्ध्यमर्दन  ।  
लोपामुद्रा कामराज इति ख्यातिमुपागतौ  ॥ ब्न्द्प्_३,३८।९ ॥   
ह्रादिस्तु लोपामुद्रा स्यात्कामराजस्तु कादिकाः  ।  
हंसादेर्वाच्यतां याताः कामराजो महेस्वरः  ॥ ब्न्द्प्_३,३८।१० ॥   
स्मरादेर्वाच्यतां याता देवी श्रीललिताम्बिका  ।  
हादिकाद्योर्मन्त्रयोस्तु भेदो वर्णत्रयोद्भवः  ॥ ब्न्द्प्_३,३८।११ ॥   
त्योश्च कामराजो ऽयं सिद्धिदो भक्तिशालिनाम्  ।  
शिवेन शक्त्या कामेन क्षित्या चैव तु मायया  ॥ ब्न्द्प्_३,३८।१२ ॥   
हंसेन भृगुणा चैव कामेन शशिमौलिना  ।  
शक्रेण भुवनेशेन चन्द्रेण च मनोभुवा  ॥ ब्न्द्प्_३,३८।१३ ॥   
क्षित्या हृल्लेखया चैव प्रोक्तो हंसादिमन्त्रराट्  ।  
कामादिमन्त्रराजस्तु स्मरयोनिः श्रियो मुखे  ॥ ब्न्द्प्_३,३८।१४ ॥   
पञ्चत्रिकमहाविद्या ललिताम्बा प्रवाचिकाम्  ।  
ये यजन्ति महाभागास्तेषां सर्वत्र सिद्धये  ॥ ब्न्द्प्_३,३८।१५ ॥   
सद्गुरोस्तु मनुं प्राप्य त्रिपञ्चार्णपरिष्कृतम्  ।  
सम्यक्संसाधयेद्विद्वान्वक्ष्यमाणप्रकारतः  ॥ ब्न्द्प्_३,३८।१६ ॥   
तत्क्रमेण प्रवक्ष्यामि सावधानो मुने शृणु  ।  
प्रातरुत्थाय शिरसिस्मृत्वा कमलमुज्ज्वलम्  ॥ ब्न्द्प्_३,३८।१७ ॥   
सहस्रपत्रशोभाढ्यं सकेशरसुकर्णिकम्  ।  
तत्र श्रीमद्गुरुं ध्वात्वा प्रसन्नं करुणामयम्  ॥ ब्न्द्प्_३,३८।१८ ॥   
ततोबहिर्विनिर्गत्य कुर्याच्छौचादिकाः क्रियाः  ।  
अथागत्य च तैलेन सामोदेन विलेपितः  ॥ ब्न्द्प्_३,३८।१९ ॥   
उद्वर्तितश्च सुस्नातः शुद्धेनोष्णेन वारिणा  ।  
आपो निसर्गतः पूताः किं पुनर्वह्निसंयुताः  ।  
तस्मादुष्णोदके स्नायात्तदभावे यथोदकम्  ॥ ब्न्द्प्_३,३८।२० ॥   
परिधाय पटौ शुद्धे कौसुम्भौ वाथ वारुणौ  ।  
आचम्य प्रयतो विद्वान्हृदि ध्यायन्पराम्बिकाम्  ॥ ब्न्द्प्_३,३८।२१ ॥   
ऊर्ध्वपुण्ड्रं त्रिपुण्डं वा पट्टवर्धनमेव वा  ।  
अगस्त्यपत्राकारं वा धृत्वा भाले निजोचितम्  ।  
अन्तर्हितश्च शुद्धात्मा सन्ध्यावन्दनमाचरेत्  ॥ ब्न्द्प्_३,३८।२२ ॥   
अश्वत्थपत्राकारेण पात्रेण सकुशाक्षतम्  ।  
सपुष्पचन्दनं चार्ध्यं मार्तण्डाय समुत्क्षिपेत्  ॥ ब्न्द्प्_३,३८।२३ ॥   
तथार्ध्यभावदेवत्वाल्ललितायै त्रिरर्ध्यकम्  ।  
तर्प्पयित्वा यथाशक्ति मूलेन ललितेश्वरीम्  ॥ ब्न्द्प्_३,३८।२४ ॥   
देवर्षिपितृवर्गांश्च तर्पयित्वा विधानतः  ।  
दिवाकरमुपास्थाय देवीं च रविबिम्बगाम्  ॥ ब्न्द्प्_३,३८।२५ ॥   
मौनी विशुद्धहृदयः प्रविश्य मखमन्दिरम्  ।  
चारुकर्पूरकस्तूरीचन्दनादिविलेपितः  ॥ ब्न्द्प्_३,३८।२६ ॥   
भूषणैर्भूषिताङ्गश्च चारुशृङ्गारवेषधृक्  ।  
आमोदिकुसुमस्रग्भिरवतंसितकुन्तलः  ॥ ब्न्द्प्_३,३८।२७ ॥   
सङ्कल्पभूषणो वाथ यथाविभवभूषणः  ।  
पूजाखण्डे वक्ष्यमाणान्कृत्वा न्यासाननुक्रमात्  ॥ ब्न्द्प्_३,३८।२८ ॥   
मृद्वासने समासीनो ध्यायेच्छ्रीनगरं महत्  ।  
नानावृक्षमहोद्यानमारभ्य ललितावधि  ॥ ब्न्द्प्_३,३८।२९ ॥   
ध्यायेच्छ्रीनगरं दिव्यं बहिरन्तरतः शुचिः  ।  
पूजाखण्डोक्तमार्गेम पूजां कृत्वा विलक्षणः  ॥ ब्न्द्प्_३,३८।३० ॥   
अक्षमालां समादाय चन्द्रकस्तूरिवासिताम्  ।  
उदङ्मुखः प्राङ्खो वा जपेत्सिंहासनेश्वरीम्  ।  
षट्त्रिंशल्लक्षसङ्ख्यां तु जपेद्विद्या प्रसीदति  ॥ ब्न्द्प्_३,३८।३१ ॥   
तद्दशांशस्तु होमः स्यात्तद्दशांशं च तर्पणम्  ।  
तद्दशांशं ब्राह्मणानां भोजनं समुदीरितम्  ॥ ब्न्द्प्_३,३८।३२ ॥   
एवं स सिद्धमन्त्रस्तु कुर्यात्काम्यजपं पुनः  ।  
लक्षमात्रं जपित्वा तु मनुष्यान्वशमानयेत्  ॥ ब्न्द्प्_३,३८।३३ ॥   
लक्षद्वितयजाप्येन नारीः सर्वा वशं नयेत्  ।  
लक्षत्रितयजापेन सर्वान्वशयते नृपान्  ॥ ब्न्द्प्_३,३८।३४ ॥   
चतुर्लक्षजपे जाते क्षुभ्यन्ति फणिकन्यकाः  ।  
पञ्चलक्षजपे जाते सर्वाः पातालयोषितः  ॥ ब्न्द्प्_३,३८।३५ ॥   
भूलोकसुन्दरीवर्गो वश्यःषड्लक्षजापतः  ।  
क्षुभ्यन्ति सप्त लक्षेण स्वर्गलोकमृगीदृशः  ॥ ब्न्द्प्_३,३८।३६ ॥   
देवयोनिभवाः सर्वे ऽप्यष्टलक्षजपाद्वशाः  ।  
नवलक्षेण गीर्वाणा नखिलान्वशमानयेत्  ॥ ब्न्द्प्_३,३८।३७ ॥   
लक्षैकादशजाप्येन ब्रह्मविष्णुमहेश्वरान्  ।  
लक्षद्वादशजापेन सिद्धीरष्टौ वशं नयेत्  ॥ ब्न्द्प्_३,३८।३८ ॥   
इन्द्रस्येन्द्रत्वमेतेन मन्त्रेण ह्यभवत्पुरा  ।  
विष्णोर्विष्णुत्वमेतेन शिवस्य शिवतामुना  ॥ ब्न्द्प्_३,३८।३९ ॥   
इन्दोश्चन्द्रत्वमेतेन भानोर्भास्करतामुना  ।  
सर्वासां देवतानां च तास्ताः सिद्धय उज्ज्वलाः  ।  
अनेन मन्त्रराजेन जाता इत्यवधारय  ॥ ब्न्द्प्_३,३८।४० ॥   
एतन्मन्त्रस्य जापी तु सर्वपापविवर्जितः  ।  
त्रैलोक्यसुन्दराकारो मन्मथस्यापि मोहकृत्  ॥ ब्न्द्प्_३,३८।४१ ॥   
सर्वाभिः सिद्धिभिर्युक्तः सर्वज्ञः सर्वपूजितः  ।  
दर्शनादेव सर्वषामन्तरालस्य पूरकः  ॥ ब्न्द्प्_३,३८।४२ ॥   
वाचा वाचस्पतिसमः श्रिया श्रीपतिसानभः  ।  
बले मरुत्समानः स्यात्स्थिरत्वे हिमवानिव  ॥ ब्न्द्प्_३,३८।४३ ॥   
औन्नत्ये मेरुतुल्यः स्याद्गाम्भीर्येण महार्णवः  ।  
क्षणात्क्षोभकरो मूर्त्या ग्रामपल्लीपुरादिषु  ॥ ब्न्द्प्_३,३८।४४ ॥   
ईषद्भूभङ्गमात्रेण स्तम्भको जृम्भकस्तथा  ।  
उच्चाटको मोहकश्च मारको दुष्टचेतसाम्  ॥ ब्न्द्प्_३,३८।४५ ॥   
क्रुद्धः प्रसीदति हठात्तस्य दर्शनहर्षितः  ।  
अष्टादशसु विद्यासु निरूढिमभिगच्छति  ॥ ब्न्द्प्_३,३८।४६ ॥   
मन्दाकिनीपूरसमा मधुरा तस्य भारती  ।  
न तस्याविदितं किञ्चित्सर्वशास्त्रेषु कुम्भज  ॥ ब्न्द्प्_३,३८।४७ ॥   
दर्शनानि च सर्वाणि कर्तु खण्डयितुं पटुः  ।  
तत्त्वञ्जानाति निखिलं सर्वज्ञत्वं च गच्छति  ॥ ब्न्द्प्_३,३८।४८ ॥   
सदा दयार्द्रहृदयं तस्य सर्वेषु जन्तुषु  ।  
तत्कोपाग्नेर्विषयतां गन्तुं नालं जगत्त्रयी  ॥ ब्न्द्प्_३,३८।४९ ॥   
तस्य दर्शनवेलायां श्लथन्नीवीनिबन्धनाः  ।  
विश्रस्तरशनाबन्धा गलत्कुण्डलसञ्चयाः  ॥ ब्न्द्प्_३,३८।५० ॥   
घर्मवारिकणश्रेणीमुक्ताभूषितमूर्तयः  ।  
अत्यन्तरागतरलव्यापारनयनाञ्चलाः  ॥ ब्न्द्प्_३,३८।५१ ॥   
स्रंसमानकराम्भोजमणिकङ्कणपङ्क्तयः  ।  
ऊरुस्तम्भेन निष्पन्दा नमितास्याश्च लज्जया  ॥ ब्न्द्प्_३,३८।५२ ॥   
द्रवत्कन्दर्पसदनाः पुलकाङ्कुरभूषणाः  ।  
अन्यमाकारमिव च प्राप्ता मानसजन्मना  ॥ ब्न्द्प्_३,३८।५३ ॥   
दीप्यमाना इवोद्दामरागज्वालाकदम्बकैः  ।  
वीक्ष्यमाणा इवानङ्गशरपावकवृष्टिभिः  ॥ ब्न्द्प्_३,३८।५४ ॥   
उत्कण्ठया तुद्यमानाः खिद्यमाना तनूष्मणा  ।  
सिच्यमानाः श्रमजलैः शुच्यमानाश्च लज्जया  ॥ ब्न्द्प्_३,३८।५५ ॥   
कुलं जातिं च शीलं च लज्जां च परिवारकम्  ।  
लोकाद्भयं बन्धुभयं परलोकभये तथा  ॥ ब्न्द्प्_३,३८।५६ ॥   
मुञ्चन्त्यो हृदि याचन्त्यो भवन्ति हरिणीदृशः  ।  
अरण्ये पत्तने वापि देवालयमठेषु वा  ।  
यत्र कुत्रापि तिष्ठन्तं तं धावन्ति मृगीदृशः  ॥ ब्न्द्प्_३,३८।५७ ॥   
अत्याहतो यथैवाम्भोबिन्दुर्भ्रमति पुष्करे  ।  
तद्वद्भ्रमन्ति चित्तानि दर्शने तस्य सुभ्रुवाम्  ॥ ब्न्द्प्_३,३८।५८ ॥   
विनीतानवनीतानां विद्रावणमहाफलम्  ।  
तं सेवन्ते समस्तानां विद्यानामपि पङ्क्तयः  ॥ ब्न्द्प्_३,३८।५९ ॥   
चन्द्रार्कमण्डलद्वन्द्वकुचमण्डलशोभिनी  ।  
त्रिलोके ललना तस्य दर्शनादनुरज्यति  ।  
अन्यासां तु वराकीणां वक्तव्यं किं तपोधन  ॥ ब्न्द्प्_३,३८।६० ॥   
पत्तनेषु च वीथीषु चत्वरेषु वनेषु च  ।  
तत्कीर्तिघोषणा पुण्या सदा द्युसद्द्रुमायते  ॥ ब्न्द्प्_३,३८।६१ ॥   
तस्य दर्शनतः पाप जालं नश्यति पापिनाम्  ।  
तद्गुणा एव घोक्ष्यन्ते सर्वत्र कविपुङ्गवैः  ॥ ब्न्द्प्_३,३८।६२ ॥   
भिन्नैर्वर्णैरायुधैश्च भिन्नैर्वाहनभूषणैः  ।  
ये ध्यायन्ति महादेवीं तास्ताः सिद्धीर्भञ्जति ते  ॥ ब्न्द्प्_३,३८।६३ ॥   
मनोरादिमखण्डस्तु कुन्देन्दुधवलद्युतिः  ।  
अहश्चक्रे ज्वलज्ज्वालश्चिन्तनीयस्तु मूलके  ॥ ब्न्द्प्_३,३८।६४ ॥   
इन्द्रगोपक सङ्काशो द्वितीयो मनुखण्डकः  ।  
नीभालनीये ऽहश्चक्रे आबालान्तज्वलच्छिखः  ॥ ब्न्द्प्_३,३८।६५ ॥   
अथ बालादिपद्मस्थद्विदलाम्बुजकोटरे  ।  
नीभालनीयस्तार्तीयखण्डो दुरितखण्डकः  ॥ ब्न्द्प्_३,३८।६६ ॥   
मुक्ता ध्येया शशिजोत्स्ना धवलाकृतिरम्बिका  ।  
रक्तसन्ध्यकरोचिः स्याद्वशीकरणकर्मणि  ॥ ब्न्द्प्_३,३८।६७ ॥   
सर्वसम्पत्तिलाभे तु श्यामलाङ्गी विचिन्त्यते  ।  
नीला च मूकीकरणे पीता स्तम्भनकर्मणि  ॥ ब्न्द्प्_३,३८।६८ ॥   
कवित्वे विशदाकारा स्फटिकोपलनिर्मला  ।  
धनलाभे सुवर्णाभा चिन्त्यते ललिताम्बिका  ॥ ब्न्द्प्_३,३८।६९ ॥   
आमूलमाब्रह्मबिलं ज्वलन्माणिक्यदीपवत्  ।  
ये ध्यायन्ति महापुञ्जं ते स्युः संसिद्धसिद्धयः  ॥ ब्न्द्प्_३,३८।७० ॥   
एवं बहुप्रकारेण ध्यानभेदेन कुम्भज  ।  
निभालयन्तः श्रीदेवीं भजन्ति महतीं श्रियम्  ।  
प्राप्यते सद्भिरेवैषा नासद्भिस्तु कदाचन  ॥ ब्न्द्प्_३,३८।७१ ॥   
यैस्तु तप्तं तपस्तीव्रं तैरेवात्मनि ध्यायते  ।  
तस्य नो पश्चिमं जन्म स्वयं यो वा न शङ्करः  ।  
न तेन लभ्यते विद्या ललिता परमेश्वरी  ॥ ब्न्द्प्_३,३८।७२ ॥   
वंशे तु यस्य कस्यापि भवेदेष मनुर्यदि  ।  
तद्वंश्याः सर्व एव स्युर्मुक्तास्तृप्ता न संशयः  ॥ ब्न्द्प्_३,३८।७३ ॥   
गुप्ताद्गुप्ततरैवैषा सर्वशास्त्रेषु निश्चिता  ।  
वेदाः समस्तशास्त्राणि स्तुवन्ति ललितेश्वरीम्  ॥ ब्न्द्प्_३,३८।७४ ॥   
परमात्मेयमेव स्यादियमेव परा गतिः  ।  
इयमेव महत्तीर्थमियमेव महत्फलम्  ॥ ब्न्द्प्_३,३८।७५ ॥   
इमां गायन्ति मुनयो ध्यायन्ति सनकादयः  ।  
अर्चन्तीमां सुरश्रेष्ठा ब्रह्माद्याः पञ्चसिद्धिदाम्  ॥ ब्न्द्प्_३,३८।७६ ॥   
न प्राप्यते कुचारित्रैः कुत्सितैः कुटिलाशयैः  ।  
दैवबाह्यैर्वृथातर्कैर्वृथा विभ्रान्त बुद्धिभिः  ॥ ब्न्द्प्_३,३८।७७ ॥   
नष्टैरशीलैरुच्छिष्टैः कुलभ्रष्टैश्च निष्ठुरैः  ।  
दर्शनद्वेषिभिः पापशीलैराचारनिन्दकैः  ॥ ब्न्द्प्_३,३८।७८ ॥   
उद्धतैरुद्धतालापैर्दाम्भिकैरतिमानिभिः  ।  
एतादृशानां मर्त्यानां देवानां चातिदुर्लभा  ॥ ब्न्द्प्_३,३८।७९ ॥   
देवतानां च पूज्यत्वमस्याः प्रोक्तं घटोद्भव  ।  
भण्डासुर वधायैषा प्रादुर्भूता चिदग्नितः  ॥ ब्न्द्प्_३,३८।८० ॥   
महात्रिपुरसुन्दर्या सूर्तिस्तेजोविजृम्भिता  ।  
कामाक्षीति विधात्रा तु प्रस्तुता ललितेश्वरी  ॥ ब्न्द्प्_३,३८।८१ ॥   
ध्यायतः परया भक्त्या तां परां ललिताम्बिकाम्  ।  
सदाशिवस्य मनसो लालनाल्ललिताभिधा  ॥ ब्न्द्प्_३,३८।८२ ॥   
यद्यत्कृतवती कृत्यं तत्सर्वं विनिवेदितम्  ।  
पूजाविधानमखिलं शास्त्रोक्तेनैव वर्त्मना  ।  
खण्डान्तरे वदिष्यामि तद्विलासं महाद्भुतम्  ॥ ब्न्द्प्_३,३८।८३ ॥   
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने मन्त्रराजसाधनप्रकारकथनन्नामाष्टत्रिंशो ऽध्यायः  
  
  
_____________________________________________________________  
  
  
अगस्त्य उवाच  
अनाद्यनन्तमव्यक्तं व्यक्तानामादिकारणम्  ।  
आनन्दबोधैकरसं तन्महन्मन्महे महः  ॥ ब्न्द्प्_३,३९।१ ॥   
अश्वानन महाप्राज्ञ वेदवेदान्तवित्तम  ।  
श्रुतमेतन्महापुण्यं ललिताख्यानमुत्तमम्  ॥ ब्न्द्प्_३,३९।२ ॥   
सर्वपूज्या त्वया प्रोक्ता त्रिपुरा परदेवता  ।  
पाशाङ्कुशधनुर्बाण परिष्कृतचतुर्भुजा  ॥ ब्न्द्प्_३,३९।३ ॥   
तस्या मन्त्रमिति प्रोक्तं श्रीचक्रं चक्रूषणम्  ।  
नवावरणमीशानी श्रीपरस्याधिदैवतम्  ॥ ब्न्द्प्_३,३९।४ ॥   
काञ्चीपुरे पवित्रे ऽस्मिन्महीमण्डलमण्डले  ।  
केयं विभाति कल्याणी कामाक्षीत्यभिविश्रुता  ॥ ब्न्द्प्_३,३९।५ ॥   
द्विभुजा विविधोल्लासविलसत्तनुवल्लरी  ।  
अदृष्टपूर्वसैन्दर्या परज्योतिर्मयी परा  ॥ ब्न्द्प्_३,३९।६ ॥   
सूत उवाच  
अगस्त्येनैवमुक्तः सन्परानन्दादृतेक्षणः  ।  
ध्यायंस्तच्च परं तेजो हयग्रीवो महामनाः  ।  
इति ध्यात्वा नमस्कृत्य तमगस्त्यमथाब्रवीत्  ॥ ब्न्द्प्_३,३९।७ ॥   
हयग्रीव उवाच  
रहस्यं सम्प्रवक्ष्यामि लोपामुद्रापते शृणु  ॥ ब्न्द्प्_३,३९।८ ॥   
आद्या याणुतरा सा स्याच्चित्परा त्वादिकारणम्  ।  
अन्ताख्येति तथा प्रोक्ता स्वरूपात्तत्त्वचिन्तकैः  ॥ ब्न्द्प्_३,३९।९ ॥   
द्वितीयाभूत्ततः शुद्धपराद्विभुजसंयुता  ।  
दक्षहस्ते योगमुद्रां वामहस्ते तु पुस्तकम्  ॥ ब्न्द्प्_३,३९।१० ॥   
बिभ्रती हिमकुन्देन्दुमुक्तासमवपुर्द्युतिः  ।  
परापरा तृतीया स्याद्बा लार्कायुतसम्मिता  ॥ ब्न्द्प्_३,३९।११ ॥   
सर्वाभरणसंयुक्ता दशहस्तधृताम्बुजा  ।  
वामोरुन्यस्तहस्ता वा किरीटार्धेन्दुभूषणा  ॥ ब्न्द्प्_३,३९।१२ ॥   
पश्चाच्चतुर्भुजा जाता सा परा त्रिपुरारुणा  ।  
पाशाङ्कुशेक्षुकोदण्डपञ्चबाणलसत्करा  ॥ ब्न्द्प्_३,३९।१३ ॥   
ललिता सैव कामाक्षी काञ्च्यां व्यक्तिमुपागता  ।  
सरस्वतीरमागौर्यस्तामेवाद्यामुपासते  ॥ ब्न्द्प्_३,३९।१४ ॥   
नेत्रद्वयं महेशस्य काशीकाञ्जीपुरद्वयम्  ॥ ब्न्द्प्_३,३९।१५ ॥   
विख्यातं वैष्णवं क्षेत्रं शिवसान्निध्य कारकम्  ।  
काञ्चीक्षेत्रे पुरा धाता सर्वलोकपितामहः  ॥ ब्न्द्प्_३,३९।१६ ॥   
श्रीदेवीदर्शनायैव तपस्तेपे सुदुष्करम्  ।  
आत्मैकध्यानयुक्तस्य तस्यव्रतवतो मुने  ॥ ब्न्द्प्_३,३९।१७ ॥   
प्रादुरासीत्पुरो लक्ष्मीः पद्महस्ता परात्परा  ।  
पद्मासने च तिष्ठन्ती विष्णुना जिष्णुना सह  ॥ ब्न्द्प्_३,३९।१८ ॥   
सर्वशृङ्गारवेषाढ्या सर्वाभरणभूषिता  ।  
सिंहासनेश्वरी ख्याता सर्वलोकैकरक्षिणी  ॥ ब्न्द्प्_३,३९।१९ ॥   
तां दृष्ट्वाद्भुतसैन्दर्यां परज्योतिर्मयीं पराम्  ।  
आदिलक्ष्मीमिति ख्यातां सर्वेषां हृदये स्थिताम्  ॥ ब्न्द्प्_३,३९।२० ॥   
यामाहुस्त्रिपुरामेव ब्रह्मविष्णवीशमातरम्  ।  
कामाक्षीति प्रसिद्धां तामस्तौ षीत्पुर्मभक्तिमान्  ॥ ब्न्द्प्_३,३९।२१ ॥   
ब्रह्मोवाच  ।  
जय देवि जगन्मातर्जय त्रिपुरसुन्दरि  ।  
जय श्रीनाथसहजे जय श्रीसर्वमङ्गले  ॥ ब्न्द्प्_३,३९।२२ ॥   
जय श्रीकरुणाराशे जय शृङ्गारनायिके  ।  
जयजयेधिकसिद्धेशि जय योगीन्द्रवन्दिते  ॥ ब्न्द्प्_३,३९।२३ ॥   
जयजय जगदम्ब नित्यरूपे जयजय सन्नुतलोकसौख्यदात्रि  ।  
जयजय हिमशैलकीर्तनीये जयजय शङ्करकामवामनेत्रि  ॥ ब्न्द्प्_३,३९।२४ ॥   
जगज्जन्मस्थितिध्वंसपिधानानुग्रहान्मुहुः  ।  
या करोति स्वसङ्कल्पात्तस्यै देव्यै नमोनमः  ॥ ब्न्द्प्_३,३९।२५ ॥   
वर्णाश्रमाणां साङ्कर्यकारिणः पापिनो जनान्  ।  
निहन्त्याद्यातितीक्ष्णास्त्रैस्तस्यै देव्यैदृ  ॥ ब्न्द्प्_३,३९।२६ ॥   
नागमैश्च न वेदैश्च न शास्त्रैर्न च योगिभिः  ।  
देद्या या च स्वसंवेद्या तस्यै देव्यै नमोनमः  ॥ ब्न्द्प्_३,३९।२७ ॥   
रहस्याम्नायवेदान्तैस्तत्त्वविद्भिर्मुनीश्वरैः  ।  
परं ब्रह्मेति या ख्याता तस्यैदृ  ॥ ब्न्द्प्_३,३९।२८ ॥   
हृदयस्थापि सर्वेषां या न केनापि दृश्यते  ।  
सूक्ष्मविज्ञानरूपायैदृ  ॥ ब्न्द्प्_३,३९।२९ ॥   
ब्रह्मा विष्णुश्च रुद्रश्च ईश्वरश्च सदाशिवः  ।  
यद्ध्यानैकपरा नित्यं तस्यैदृ  ॥ ब्न्द्प्_३,३९।३० ॥   
यच्चरणभक्ता इन्द्राद्या यदाज्ञामेव बिभ्रति  ।  
साम्राज्यसम्पदीशायै तस्यैदृ  ॥ ब्न्द्प्_३,३९।३१ ॥   
वेदा निःश्वसितं यस्या वीक्षितं भूतपञ्चकम्  ।  
स्मितं चराचरं विश्वं तस्यैदृ  ॥ ब्न्द्प्_३,३९।३२ ॥   
सहस्रशीर्षा भोगीन्द्रो धरित्रीं तु यदाज्ञया  ।  
धत्ते सर्वजनाधारां तस्यैदृ  ॥ ब्न्द्प्_३,३९।३३ ॥   
ज्वलत्यग्निस्तपत्यर्केवातो वाति यदाज्ञया  ।  
ज्ञानशक्तिस्वरूपायै तस्यैदृ  ॥ ब्न्द्प्_३,३९।३४ ॥   
पञ्चविंशतितत्त्वानि मायाकञ्चुकपञ्चकम्  ।  
यन्मयं मुनयः प्राहुस्तस्यैदृ  ॥ ब्न्द्प्_३,३९।३५ ॥   
शिवशक्तीश्वराश्चैव शुद्धबोधः सदाशिवः  ।  
यदुन्मेषविभेदाः स्युस्तस्यैदृ  ॥ ब्न्द्प्_३,३९।३६ ॥   
गुरुर्मन्त्रो देवता च तथा प्राणाश्च पञ्चधा  ।  
या विराजति चिद्रूपा तस्यैदृ  ॥ ब्न्द्प्_३,३९।३७ ॥   
सर्वात्मनामन्तरात्मा परमान्दरूपिणी  ।  
श्रीविद्येति स्मृता वा तु तस्यैदृ  ॥ ब्न्द्प्_३,३९।३८ ॥   
दर्शनानि च सर्वाणि यदङ्गानि विदुर्बुधाः  ।  
तत्तन्नियमयूपायै तस्यै देव्यै नमोनमः  ॥ ब्न्द्प्_३,३९।३९ ॥   
या भाति सर्वलोकेषु मणिमन्त्रौष धात्मना  ।  
तत्त्वोपदेशरूपायै तस्यैदृ  ॥ ब्न्द्प्_३,३९।४० ॥   
देशकालपदार्थात्मा यद्यद्वस्तु यथा तथा  ।  
तत्तद्रूपेण या भाति तस्यैदृ  ॥ ब्न्द्प्_३,३९।४१ ॥   
हे प्रतिभटाकारा कल्याणगुणशालिनी  ।  
विश्वोत्तीर्णेति चाख्याता तस्यैदृ  ॥ ब्न्द्प्_३,३९।४२ ॥   
इति स्तुत्वा महादेवीं धाता लोकपितामहः  ।  
भूयोभूयो नमस्कृत्य सहसा शरणं गतः  ॥ ब्न्द्प्_३,३९।४३ ॥   
सन्तुष्टा सा तदा देवी ब्रह्माणं प्रेक्ष्य सन्नतम्  ।  
वरदा सर्वलोकानां वृणीष्व वरमित्यशात्  ॥ ब्न्द्प्_३,३९।४४ ॥   
ब्रह्मोवाच  ।  
भक्त्या त्वद्दर्शनेनैव कृतार्थो ऽस्मि न संशयः  ।  
तथापि प्रार्थये किञ्चिल्लोकानुग्रहकाम्यया  ॥ ब्न्द्प्_३,३९।४५ ॥   
कर्मभूमौ तु लोके ऽस्मिन्प्रायो मूढा इमे जनाः  ।  
तेषामनुग्रहार्थाय नित्यं कुर्वत्र सन्निधिम्  ॥ ब्न्द्प्_३,३९।४६ ॥   
तथेति तस्य तं कामं पूरयामास वेधसः  ।  
अथ धाता पुनस्तस्या देव्या वासमकल्पयत्  ॥ ब्न्द्प्_३,३९।४७ ॥   
श्रीदेवीसोदरं नत्वा पुण्डरीकाक्षमच्युतम्  ।  
तत्सान्निध्यं सदा काञ्च्यां प्रार्थयामास चादृतः  ॥ ब्न्द्प्_३,३९।४८ ॥   
ततस्तथा करिष्यामीत्यब्रवीत्तं जनार्दनः  ।  
अथ तुष्टो जगद्धाता पुनः प्राह महेश्वरीम्  ॥ ब्न्द्प्_३,३९।४९ ॥   
शिवो ऽप्यत्रैव सान्निध्यं तव प्रीत्या करोत्विति  ।  
अथ श्रीत्रिपुरादक्षभागात्कामेश्वरः परः  ॥ ब्न्द्प्_३,३९।५० ॥   
ईशानःसर्वविद्या नामीश्वरः सर्वदेहिनाम्  ।  
आविरासीन्महादेवः साक्षाच्छृङ्गारनायकः  ॥ ब्न्द्प्_३,३९।५१ ॥   
ततः पुनः श्रीकामाक्षीभालनेत्रकटाक्षतः  ।  
काचिद्बाला प्रादुरासीन्महागौरा महोज्ज्वला  ॥ ब्न्द्प्_३,३९।५२ ॥   
सर्वशृङ्गारवेषाढ्या महालावण्यशेवधिः  ।  
अथ श्रीपुण्डरीकाक्षो ब्रह्मणा सह सादरम्  ॥ ब्न्द्प्_३,३९।५३ ॥   
कारयामास कल्याणमादिस्त्रीपुंसयोस्तयोः  ।  
आखण्डलादयो देवा वसुरुद्रादिदेवताः  ॥ ब्न्द्प्_३,३९।५४ ॥   
मार्कण्डेयादिमुनयो वसिष्ठादिमुनीश्वराः  ।  
योगीन्द्राः सनकाद्याश्च नारदाद्याः सुरर्षयः  ॥ ब्न्द्प्_३,३९।५५ ॥   
वामदेवप्रभृतयो जीवन्मुक्ताः शुकादयः  ।  
यक्षकिन्नर गन्धर्वसिद्धविद्याधरोरगाः  ॥ ब्न्द्प्_३,३९।५६ ॥   
गणाग्रणीर्महाशास्ता दुर्गाद्याश्चैव मातरः  ।  
या यास्तु देवताः प्रोक्तास्ताः सर्वाः परमेश्वरीम्  ॥ ब्न्द्प्_३,३९।५७ ॥   
भद्रासनविमानस्था नेमुः प्राञ्जलयस्तदा  ।  
मनसा निर्मितं धात्रा मध्ये नगरमद्भुतम्  ॥ ब्न्द्प्_३,३९।५८ ॥   
मन्दिरं परमेशान्या मनोहरतमं शुभम्  ।  
श्रीमता वासुदेवेन सोदरेम महेश्वरः  ॥ ब्न्द्प्_३,३९।५९ ॥   
तत्रोदवोढतां गौरीमुपाग्नि भगवान्भवः  ।  
देवदुन्दुभयो नेदुः पुष्पवृष्टिः पपात ह  ॥ ब्न्द्प्_३,३९।६० ॥   
दम्पत्योर्जगतां पत्योः पाणिग्रहणमङ्गलम्  ।  
को वा वर्णयितुं शक्तो यदि जिह्वासहस्रवान्  ॥ ब्न्द्प्_३,३९।६१ ॥   
आदिश्रीमन्दिरस्यास्य वायुभागे महेशितुः  ।  
विस्तृतं भुवनश्रेष्ठं कल्पितं परमेष्ठिना  ॥ ब्न्द्प्_३,३९।६२ ॥   
श्रीगृहस्याग्निभागे तु विचित्रं विष्णुमन्दिरम्  ।  
इत्थं ता देवतास्तत्र तिस्रः सन्निहिताः सदा  ॥ ब्न्द्प्_३,३९।६३ ॥   
तदा प्रदक्षिणीकृत्य तत्परौ दम्पती तु तौ  ।  
प्राप्तौ सभावनागारं तदा विधिजनार्दनौ  ॥ ब्न्द्प्_३,३९।६४ ॥   
समागम्य च सभ्यानां समास्तानांयथाविधि  ।  
संस्कारं वैदिकैर्मन्त्रैः कथयामासतुर्मुदा  ॥ ब्न्द्प्_३,३९।६५ ॥   
आद्यादिलक्ष्मीः सर्वेषां पुरतः श्रीपरेश्वरी  ।  
विरञ्चिं दक्षिणेनाक्ष्णा वामेन हरिमैक्षत  ॥ ब्न्द्प्_३,३९।६६ ॥   
का नाम वाणी मा नाम कमला ते उभे ततः  ।  
प्रादुर्भूते प्रभापुञ्जे पञ्जरान्त इव स्थिते  ॥ ब्न्द्प्_३,३९।६७ ॥   
श्रीदेवतानमच्छीर्षबद्धाञ्जलिपुटावुभौ  ।  
जय कामाक्षिकामाक्षीत्यूचतुस्तां प्रणेमतुः  ॥ ब्न्द्प्_३,३९।६८ ॥   
मूर्ते च गङ्गायमुने तत्र सेवार्थमागते  ।  
तिस्रः कोट्योर्ऽधकोटी च या यास्तीर् थाधिदेवताः  ॥ ब्न्द्प्_३,३९।६९ ॥   
सेवार्थं त्रिपुराम्बा यास्तास्ताः सर्वाः समागताः  ।  
तदा कराभ्यामादाय चामरे भारतीश्रियौ  ।  
श्रीदेवीमुपतस्थाते वीजयन्त्यौ यथोचितम्  ॥ ब्न्द्प्_३,३९।७० ॥   
अनर्घ्यरत्नखचितकिङ्किणीचितदोर्लते  ।  
आदिश्रीनयनोत्पन्ने ते उभे भारतीश्रियौ  ॥ ब्न्द्प्_३,३९।७१ ॥   
संवीक्ष्य सर्वजनता विशेषेण विसिस्मिये  ।  
तदा प्रभृति कल्याणी कामाक्षीत्यभिधामियात्  ।  
तदुच्चारणमात्रेण श्रीदेवी शं प्रयच्छति  ॥ ब्न्द्प्_३,३९।७२ ॥   
कामाक्षीति त्रयो वर्णाः सर्वमङ्गलहेतवः  ।  
अथ सा जगदीशानी वेदवेदाङ्गपारगे  ॥ ब्न्द्प्_३,३९।७३ ॥   
विधौ नित्यं निषीदेति सन्दिदेश सरस्वतीम्  ।  
सापि वाणीश्वरी गङ्गाहस्तनिक्षिप्तचामरा  ।  
पश्यतां सर्वदेवानां विधातुर्मुखमाविशत्  ॥ ब्न्द्प्_३,३९।७४ ॥   
इन्दिरा च महालक्ष्म्या सन्दिष्टा तुष्टया तथा  ।  
यथोचितनिवासाय विष्णोर्वक्षस्थलं मुदा  ।  
तदाज्ञां शिरसा धृत्वा रमा विष्णुश्च भक्तितः  ॥ ब्न्द्प्_३,३९।७५ ॥   
तावुभौ दम्पती नत्वा महात्रिपुरसुन्दरीम्  ।  
प्रार्थयामासतुर्भूयस्तदावरणदेवताम्  ॥ ब्न्द्प्_३,३९।७६ ॥   
तथास्त्विति वरं दत्त्वा ताभ्यां त्रिपुरसुन्दरम्  ।  
तदावरणदेवत्वं प्राप्तौ पद्माच्युतौ तदा  ॥ ब्न्द्प्_३,३९।७७ ॥   
स्वपीठोत्तरमास्थाप्य दक्षिणे स्थितवान्स्वयम्  ।  
अथोवाच महागौरीं त्वमन्यद्रूपमाचर  ।  
तत्र यातो महागौर्याः प्रतिबिम्बो मनोहरः  ॥ ब्न्द्प्_३,३९।७८ ॥   
चकासद्दिव्यदेहेन महागौरीसमाकृतिः  ।  
तरुणारुणराजाभसैन्दर्यचरणद्वयः  ॥ ब्न्द्प्_३,३९।७९ ॥   
क्वणत्कङ्कणमञ्जीरतित्तिरीकृतपीठकः  ।  
विद्युदुल्लासितस्वानमनोज्ञमणिमेखलः  ॥ ब्न्द्प्_३,३९।८० ॥   
रत्नकङ्कणकेयूरविराजितभुजद्वयः  ।  
मुक्तावैदूर्यमाणिक्य निबद्धवरबन्धनः  ॥ ब्न्द्प्_३,३९।८१ ॥   
विभ्राजमानो मध्येन वलित्रितयशोभितः  ।  
जाह्नवीसरिदावर्तशोभिनाभीविभूषितः  ॥ ब्न्द्प्_३,३९।८२ ॥   
पाटीरपङ्ककर्पूरकुङ्कुमालङ्कृतस्तनः  ।  
आमुक्तमुक्तालङ्कारभासुरस्तनकुञ्चुकः  ॥ ब्न्द्प्_३,३९।८३ ॥   
विनोदेन कटीदेशलम्बमानसुशृङ्खलः  ।  
माणिक्यशकलाबद्धमुद्रिकाभिरलङ्कृतः  ॥ ब्न्द्प्_३,३९।८४ ॥   
दक्षहस्ताम्बुजासक्तस्निग्धोज्जवलमनोहरः  ।  
आभात्याप्रपदीनस्रग्दिव्याकल्पकदम्बकैः  ॥ ब्न्द्प्_३,३९।८५ ॥   
दीप्तभूषणरत्नांशुराजिराजितदिङ्मुखः  ।  
तप्तहाटकसङ्कॢप्तरत्नग्रीबोपशोभितः  ॥ ब्न्द्प्_३,३९।८६ ॥   
माङ्गल्यसूत्ररत्नांशुशोणिमाधरकन्धरः  ।  
पालीवतंसमाणिक्यताटङ्कपरिभूषितः  ॥ ब्न्द्प्_३,३९।८७ ॥   
जपाविद्रुमलावण्यललिताधरपल्लवः  ।  
दाडिमीफलबीजाभदन्तपङ्क्तिविराजितः  ॥ ब्न्द्प्_३,३९।८८ ॥   
मन्दमन्दस्मितोल्लासिकपोलफलकोमलः  ।  
औपम्यरहितोदारनासामणिमनोहरः  ॥ ब्न्द्प्_३,३९।८९ ॥   
विलसत्तिलपुष्पश्रीविमलोन्नत नासिकः  ।  
ईषदुन्मेषमधुरनीलोत्पलविलोचनः  ॥ ब्न्द्प्_३,३९।९० ॥   
नवप्रसूनचापश्रीललितभ्रूविकाशकः  ।  
अर्द्धेन्दुतुलितो भाले पूर्णेन्दुरुचिराननः  ॥ ब्न्द्प्_३,३९।९१ ॥   
सान्द्रसौरभसम्पन्नकस्तूरीतिलकोज्ज्वलः  ।  
मत्तालिमालाविलसदलकाढ्यमुखाम्बुजः  ॥ ब्न्द्प्_३,३९।९२ ॥   
पारिजातप्रसूनस्रग्वाहिधम्मिल्लबन्धनः  ।  
अत्यर्थरत्नखचितमुकुटाञ्चितमस्तकः  ॥ ब्न्द्प्_३,३९।९३ ॥   
सर्वलावण्यवसतिर्भवनं विभ्रमाश्रियः  ।  
शिवो विष्णुश्च तत्रत्याः समस्ताश्च महाजनाः  ॥ ब्न्द्प्_३,३९।९४ ॥   
बिम्बस्य तस्य देव्याश्च अभेदं जगृहुस्तदा  ।  
अथ तर्हि महेशानी स्वतन्त्रा प्रविवेश ह  ॥ ब्न्द्प्_३,३९।९५ ॥   
अग्रतः सर्बदेवानामाश्रयेण प्रपश्यताम्  ।  
बिम्बं कृत्वात्मना बिम्बे सम्प्रविश्य स्थितां च ताम्  ।  
दृष्ट्वा भूयो नमस्कृत्य पुनः प्रार्थितवान्विधिः  ॥ ब्न्द्प्_३,३९।९६ ॥   
पूर्णब्रह्मे महाशक्ते महात्रिपुरसुन्दरि  ।  
श्रीकामाक्षीति विख्याते नमस्तुभ्यं दिनेदिने  ।  
किञ्चिद्विज्ञापयाम्यद्य शृणु तत्कृपया मम  ॥ ब्न्द्प्_३,३९।९७ ॥   
अत्रैव तु महागौर्या महेशस्योभयोरपि  ।  
श्रीदेवि नित्यकल्याणि विवाहः प्रतिवत्सरम्  ।  
कर्तव्यो जगतामृद्धसेवायै च दिवौकसाम्  ॥ ब्न्द्प्_३,३९।९८ ॥   
भूलोके ऽस्मिन्महादेवि विमूढा जनता अपि  ।  
तां दृष्ट्वा भक्तितो नत्वा प्रयान्तु परमां गतिम्  ॥ ब्न्द्प्_३,३९।९९ ॥   
तथेत्याकाशवाण्या तु ददौ तस्यौत्तरं परा  ।  
विससर्ज च सर्वांस्तान्स्वनिकेतनिवृत्तये  ॥ ब्न्द्प्_३,३९।१०० ॥   
तदद्भुततमं शीलं स्मृत्वा स्मृत्वा मुहुर्मुहुः  ।  
तां नमस्कृत्य ते सर्वे ततो जगमुर्यथागतम्  ॥ ब्न्द्प्_३,३९।१०१ ॥   
पितामहस्तु हृष्टात्मा मुकुन्देन शिवेन च  ।  
सार्धं श्रीमन्दिरे तत्र मन्त्रोपेतां निवेश्य च  ।  
आराध्य वैदिकैः स्तोत्रैः साष्टाङ्गं प्रणनाम सः  ॥ ब्न्द्प्_३,३९।१०२ ॥   
अथाकाशगिरा देवी ब्रह्माणमिदमब्रवीत्  ॥ ब्न्द्प्_३,३९।१०३ ॥   
विष्णुं शिवं च स्वस्थाने समाधाय समाहितः  ।  
प्रतिसंवत्सरं तत्र सेवां कुरुदृढाशय  ॥ ब्न्द्प्_३,३९।१०४ ॥   
स्वयंव्यक्तमिह श्रीशमित्रेशाम्बासमन्वितम्  ।  
श्रीकामगिरिपीठं तु साक्षाच्छ्रीपुरमध्यगम्  ॥ ब्न्द्प्_३,३९।१०५ ॥   
वामभागे वृतं लक्ष्यं विष्णुनान्यत्र सेविनम्  ॥ ब्न्द्प्_३,३९।१०६ ॥   
चिदानन्दाकाररूपं सर्वपीठाधिदैवतम्  ।  
अदृश्यमूर्तिमव्यक्तमादधार यथा विधि  ॥ ब्न्द्प्_३,३९।१०७ ॥   
श्रीमनोज्ञे सुनक्षत्रे दलानां हीरकोरकैः  ।  
अर्चिष्मद्भिरप्रधृष्यैर्ल्लोकानामभिवृद्धये  ॥ ब्न्द्प्_३,३९।१०८ ॥   
इदानीं त्वं तदभ्यर्च्य यधाविधि विधे मुदा  ।  
मण्डलं त्वखिलं कृत्वा निजलोकं हि पालय  ॥ ब्न्द्प्_३,३९।१०९ ॥   
इत्युक्तो भगवान्ब्रह्मा तथा कृत्वा तदीरितम्  ।  
निक्षिप्य हृदि तां देवीं निजं धाम जगाम सः  ॥ ब्न्द्प्_३,३९।११० ॥   
इति ते तत्त्वतः प्रोक्तं कामाक्षीशीलमद्भुतम्  ।  
साक्षादेवमहालक्ष्मीमिमां विद्धि घटोद्भव  ॥ ब्न्द्प्_३,३९।१११ ॥   
य इदं शृणुयान्नित्यं यश्चापि प्रयतः पठेत्  ।  
तस्य भुक्तिश्च मुक्तिश्च करस्था नात्र संशयः  ॥ ब्न्द्प्_३,३९।११२ ॥   
बृहस्पतिसमो बुद्ध्या सर्वविद्याधिपो भवेत्  ।  
आदिर्नारायणः श्रीमान्भगवान्भक्तवत्सलः  ॥ ब्न्द्प्_३,३९।११३ ॥   
तपसा तोषितः पूर्वं मया च चिरकालतः  ।  
सारूप्यमुक्तिं कृपया दत्त्वा पुत्राय मे प्रभुः  ।  
महात्रिपुरसुन्दर्या महात्म्यं समुपादिशत्  ॥ ब्न्द्प्_३,३९।११४ ॥   
ततस्तस्मादहं किञ्चिद्वेद्मि वक्ष्ये न चान्यथा  ।  
रहस्यमन्त्रं संवक्ष्येशृणु तं त्वं समाहितः  ॥ ब्न्द्प्_३,३९।११५ ॥   
न ब्रह्मा न च विष्णुर्वा न रुद्रश्च त्रयो ऽप्यमी  ।  
मोहिता मायया यस्यास्तुरीयस्तु स चेश्वरः  ।  
सदाशिवो न जानाति कथं प्राकृतदेवताः  ॥ ब्न्द्प्_३,३९।११६ ॥   
सदाशिवस्तु सर्वात्मा सच्चिदानन्दविग्रहः  ।  
अकर्तुमन्यथा कर्तुं कर्तुमस्या अनुग्रहात्  ॥ ब्न्द्प्_३,३९।११७ ॥   
सदा कश्चित्तदेवाहं मन्यमानो महेश्वरः  ।  
तन्मायामोहितो भूत्वा त्ववशः शवतामगात्  ॥ ब्न्द्प्_३,३९।११८ ॥   
सैव कारणमेतेषामुत्पत्तौ च लये ऽपि च  ।  
कश्चिदत्र विशेषो ऽस्ति वक्तव्यांशो ऽपि तं शृणु  ॥ ब्न्द्प्_३,३९।११९ ॥   
ब्रह्मादीनां त्रयाणां च तुरीयस्त्वीश्वरः प्रभुः  ।  
चतुर्णामपि सर्वेषामादि कर्ता सदाशिवः  ॥ ब्न्द्प्_३,३९।१२० ॥   
एतद्रहस्यं कथितं तस्याश्चरितमद्भुतम्  ।  
भूय एव प्रवक्ष्यामि सावधानमनाः शृणु  ॥ ब्न्द्प्_३,३९।१२१ ॥   
इति श्रीब्रह्माण्डे महापुराणे उत्तरभागे हयग्रीवागस्त्यसंवादे ललितोपाख्याने एकोनचत्वारिंशो ऽध्यायः  
  
  
_____________________________________________________________  
  
  
अगस्त्य उवाच  
श्रीकामकोष्ठपीठस्था महात्रिपुरसुन्दरी  ।  
कङ्कं विलासमकरोत्कामाक्षीत्यभिविश्रुता  ॥ ब्न्द्प्_३,४०।१ ॥   
श्रीकामाक्षीति सा देवी महात्रिपुरसुन्दरी  ।  
भूमण्डलस्थिता देवी किं करोति महेश्वरी  ।  
एतस्याश्चरितं दिव्यं वद मे वदतां वर  ॥ ब्न्द्प्_३,४०।२ ॥   
हयग्रीव उवाच  
अत्र स्थितापि सर्वेषां हृदयस्था घटोद्भव  ।  
तत्तत्कर्मानुरूपं सा प्रदत्ते देहिनां फलम्  ॥ ब्न्द्प्_३,४०।३ ॥   
यत्किञ्चिद्वर्तते लोके सर्वमस्या विचेष्टितम्  ।  
किञ्चिच्चिन्तयते कश्चित्स्वच्छन्दं विदधात्यसौ  ॥ ब्न्द्प्_३,४०।४ ॥   
तस्या एवावतारास्तु त्रिपुराद्याश्च शक्तयः  ।  
इयमेव महालक्ष्मीः ससर्जाण्डत्रयं पुरा  ॥ ब्न्द्प्_३,४०।५ ॥   
परत्रयाणामावासं शक्तीनां तिसृणामपि  ।  
एकस्मादण्डतो जातावम्बिकापुरुषोत्तमौ  ॥ ब्न्द्प्_३,४०।६ ॥   
श्रीविरिञ्चौ ततो ऽन्यस्मादन्य स्माच्च गिराशिवौ  ।  
इन्दिरां योजयामास मुकुन्देन महेश्वरी  ।  
पार्वत्या परमेशानं सरस्वत्या पितामहम्  ॥ ब्न्द्प्_३,४०।७ ॥   
ब्रह्माणं सर्व लोकानां सृष्टिकार्ये न्ययुङ्क्त सा  ।  
वासुदेवं परित्राणे संहारे च त्रिलोचनम्  ॥ ब्न्द्प्_३,४०।८ ॥   
ते सर्वे ऽपि महालक्ष्मीं ध्यायन्तः शर्मदां सदा  ।  
ब्रह्मलोके च वैकुण्ठे कैलासे च वसन्त्यमी  ॥ ब्न्द्प्_३,४०।९ ॥   
कदाचित्पार्वती देवी कैलासशिखरे शुभे  ।  
विहरन्ती महेशस्य पिधानं नेत्रयोर्व्यधात्  ॥ ब्न्द्प्_३,४०।१० ॥   
चन्द्रसूर्यौं यतस्तस्य नेत्रात्तस्माज्जगत्त्रयम्  ।  
अन्धकारावृतमभूदतेजस्कं समन्ततः  ॥ ब्न्द्प्_३,४०।११ ॥   
ततश्च सकला लोका स्त्यक्तदेवपितृक्तियाः  ।  
इति कर्त्तव्यतामूढा न प्रजानन्त किञ्चन  ॥ ब्न्द्प्_३,४०।१२ ॥   
तद्दृष्ट्वा भगवान्रुद्रः पार्वतीमिदमब्रवीत्  ।  
त्वया पापं कृतं देवि मम नेत्रपिधानतः  ॥ ब्न्द्प्_३,४०।१३ ॥   
ऋषयस्त्यक्ततपसो हतसन्ध्याश्च वैदिकाः  ।  
सर्वं च वैदिकं कर्म त्वया नाशितमम्बिके  ॥ ब्न्द्प्_३,४०।१४ ॥   
तस्मात्पापस्य शान्त्यर्थं तपः कुरु सुदुष्करम्  ।  
गत्वा काशीं व्रतं तत्र किञ्चित्कालं समाचर  ॥ ब्न्द्प्_३,४०।१५ ॥   
पश्चात्काञ्चीपुरं गत्वा कामाक्षीं तत्र द्रक्ष्यसि  ।  
आराधयैतां नित्यां त्वं सर्वपापहरीं शिवाम्  ॥ ब्न्द्प्_३,४०।१६ ॥   
तुलसीमग्रतः कृत्त्वा कम्पाकूले तपः कुरु  ।  
इत्यादिश्य महादेवस्तत्रैवान्तरधीयत  ॥ ब्न्द्प्_३,४०।१७ ॥   
तथा कृतवतीशानी भर्तुराज्ञानुवर्तिनी  ।  
चिरेण तपसा क्लिष्टामनन्यहृदयां शिवाम्  ॥ ब्न्द्प्_३,४०।१८ ॥   
अग्रतः कृतसान्निध्या कामाक्षी वाक्यमब्रवीत्  ।  
वत्से तपोभिरत्युग्रैरलं प्रीतास्मि सुव्रते  ॥ ब्न्द्प्_३,४०।१९ ॥   
उन्मील्य नयने पश्चात्पार्वती स्वपुरः स्थिताम्  ।  
बालार्कायुतसङ्काशां सर्वाभरणभूषिताम्  ॥ ब्न्द्प्_३,४०।२० ॥   
किरीटहारकेयूरकटकाद्यैरलङ्कृताम्  ।  
पाशाङ्कुशेक्षुकोदण्डपञ्चबाणलसत्कराम्  ॥ ब्न्द्प्_३,४०।२१ ॥   
किरीटमुकुटोल्लासिचन्द्ररेखाविभूषणाम्  ।  
विधातृहरिरुद्रेशसदाशिवपदप्रदाम्  ॥ ब्न्द्प्_३,४०।२२ ॥   
सगुणं ब्रह्मतामाहुरनुत्तरपदाभिधाम्  ।  
प्रपञ्चद्वयनिर्माणकारिणीं तां पराम्बिकाम्  ॥ ब्न्द्प्_३,४०।२३ ॥   
तां दृष्ट्वाथ महाराज्ञीं महा नन्दपरिप्लुता  ।  
पुलकाचितसर्वाङ्गी हर्षेणोत्फुल्ललोचना  ॥ ब्न्द्प्_३,४०।२४ ॥   
चण्डिकामङ्गलाद्यैश्च सहसा स्वसखीजनैः  ।  
प्रणिपत्य च साष्टाङ्गं कृत्वा चैव प्रदक्षिणाम्  ॥ ब्न्द्प्_३,४०।२५ ॥   
बद्धाञ्जलिपुटा भूयः प्रणता स्वैक्यरूपिणी  ।  
तामाह कृपया वीक्ष्य महात्रिपुरसुन्दरी  ॥ ब्न्द्प्_३,४०।२६ ॥   
बाहुभ्यां सम्परिष्वज्य सस्नेहमिदमब्रवीत्  ।  
वत्से लभस्व भर्तारं रुद्रं स्वमनसेप्सितम्  ॥ ब्न्द्प्_३,४०।२७ ॥   
लोके त्वमपि रक्षार्थं ममाज्ञाम नुवर्तय  ।  
अहं त्वमिति को भेदस्त्वमेवाहं न संशयः  ॥ ब्न्द्प्_३,४०।२८ ॥   
किं पापं तव कल्याणि त्वं हि पापनिकृन्तनी  ।  
आमनन्ति हि योगीन्द्रास्त्वामेव ब्रह्मरूपिणीम्  ॥ ब्न्द्प्_३,४०।२९ ॥   
लीलामात्रमिदं वत्से परलोकविडम्बनम्  ।  
इत्यूचिषीं महाराज्ञीमबिकां सर्वमङ्गला  ।  
भक्त्या प्रणम्य पश्यन्ती परां प्रीतिमुपाययौ  ॥ ब्न्द्प्_३,४०।३० ॥   
स्तुवत्यामेव पार्वत्यां तदानीमेव सापरा  ।  
प्रविष्टा हृदयं तस्याः प्रहृष्टाया महामुने  ॥ ब्न्द्प्_३,४०।३१ ॥   
अथ विस्मयमापन्ना चिन्तयन्ती मुहुर्मुहुः  ।  
स्वप्नः किमेष दृष्टो वा मया किमथ वा भ्रमः  ॥ ब्न्द्प्_३,४०।३२ ॥   
इत्थं विमृश्य परितः प्रेरयामास लोचने  ।  
जयां च विजयां पश्चात्सख्यावालोक्य सस्मिते  ।  
प्रसन्नवदना सा तु प्रणते वदति स्म सा  ॥ ब्न्द्प्_३,४०।३३ ॥   
एतावन्तमलं कालं कुत्र याते युवां प्रिये  ।  
मया दृष्टां तु कामाक्षीं युवां चेत्किमपश्यतम्  ॥ ब्न्द्प्_३,४०।३४ ॥   
सख्यौ तु तद्वचः श्रुत्वा प्रहर्षोत्फुल्ललोचने  ।  
पुष्पाणि पूजनार्हाणि निधायाग्रे समूचतुः  ॥ ब्न्द्प्_३,४०।३५ ॥   
सत्यमेवाधुना दृष्टा ह्यावाभ्यामपि सा परा  ।  
न स्वप्नो न भ्रमो वापि साक्षात्ते हृदयं गता  ।  
इत्युक्त्वा पार्श्वयोस्तस्या निषण्णे विनयानते  ॥ ब्न्द्प्_३,४०।३६ ॥   
एकाम्रमूले भगवान्भवानीविरहार्तिमान्  ।  
गौरीसम्प्राप्तये दध्यौ कामाक्षीं नियतेन्द्रियः  ॥ ब्न्द्प्_३,४०।३७ ॥   
तत्रापि कृतसान्निध्या श्रीविद्यादेवता परा  ।  
अचष्ट कृपया तुष्टा ध्यायन्तं निश्चलं शिवम्  ॥ ब्न्द्प्_३,४०।३८ ॥   
अलं ध्यानेन कन्दर्पदर्पघ्न त्वं ममाज्ञया  ।  
अङ्गीकुरुष्व कन्दर्पं भूयो मच्छासने स्थितम्  ॥ ब्न्द्प्_३,४०।३९ ॥   
एकाम्रसञ्ज्ञे मत्पीठे त्विहैव निवसन्सदा  ।  
त्वमेवागत्य मत्प्रीत्यै सन्निधौ मम सुव्रत  ।  
गौरीमनुगृहाण त्वं कम्पानीरनिवासिनीम्  ॥ ब्न्द्प्_३,४०।४० ॥   
तापद्वयं जहीह्याशु योगजं तद्वियोगजम्  ।  
इत्युक्त्वान्तर्दधे तस्य हृदये परमा रमा  ॥ ब्न्द्प्_३,४०।४१ ॥   
शिवो व्युत्थाय सहसा धीरः संहृष्टमानसः  ।  
तस्या अनुग्रहं लब्ध्वा सर्वदेवनिषेवितः  ॥ ब्न्द्प्_३,४०।४२ ॥   
हृदिध्यायंश्च तामेव महात्रिपुरसुन्दरीम्  ।  
यद्विलासात्समुत्पन्नं लयं याति च यत्र वै  ॥ ब्न्द्प्_३,४०।४३ ॥   
जगच्चराचरं चैतत्प्रपञ्चद्वितयात्मकम्  ।  
भूषयन्तीं शिवां कम्पामनुकम्पार्द्रमानसाम्  ॥ ब्न्द्प्_३,४०।४४ ॥   
अङ्गीकृत्य तदा गौरी वैवाहिकविधानतः  ।  
आदाय वृषमारुह्य कैलासशिखरं ययौ  ॥ ब्न्द्प्_३,४०।४५ ॥   
पुनरन्यं महप्राज्ञं समाकर्णय कुम्भज  ।  
आदिलक्ष्म्याः प्रभावं तु कथयामि तवानघ  ॥ ब्न्द्प्_३,४०।४६ ॥   
सभायां ब्रह्मणो गत्वा समासेदुस्त्रिमुर्त्तयः  ।  
दिक्पालाश्च सुराः सर्वे सनकाद्याश्च योगिनः  ॥ ब्न्द्प्_३,४०।४७ ॥   
देवर्षयो नारदाद्या वशिष्ठाद्याश्च तापसाः  ।  
ते सर्वे सहितास्तत्र ब्रह्मणश्च कपर्दिनः  ।  
द्वयोः पञ्चमुखत्वेन भेदं न विविदुस्तदा  ॥ ब्न्द्प्_३,४०।४८ ॥   
अन्योन्यं पृष्टवन्तस्ते ब्रह्मा कः कश्चशङ्करः  ।  
तेषां संवदतां मध्ये क्षिप्रमन्तर्हितः शिवः  ॥ ब्न्द्प्_३,४०।४९ ॥   
तदा पञ्चमुखो ब्रह्मा सितो नारायणस्तयोः  ।  
उभयोरपि संवादस्त्वहं ब्रह्मेत्यजायत  ॥ ब्न्द्प्_३,४०।५० ॥   
अ५मन्नाभिकमलाज्जातस्त्वं यन्ममात्मजः  ।  
सृष्टिकर्ता त्वहं ब्रह्मा नामसाधर्म्यतस्तथा  ।  
त्वं च रुद्रश्च मे पुत्रौ सृष्टिकर्तुरुभौ युवाम्  ॥ ब्न्द्प्_३,४०।५१ ॥   
इति मायामोहितयोरुभयोरन्तरे तदा  ।  
तयोश्च स्वस्य माहात्म्यमहं ब्रह्मेति दर्शयन्  ।  
प्रादुरासीन्महाज्योतिस्तम्भरूपो महेश्वरः  ॥ ब्न्द्प्_३,४०।५२ ॥   
ज्ञात्वैवैनं महेशानं विष्णुस्तूष्णीं ततः स्थितः  ।  
पञ्चवक्त्रस्ततो ब्रह्मा ह्यवमत्यैवमास्थितः  ।  
ब्रह्मणः शिरसामूर्ध्वं ज्योतिश्चक्रमभूत्पुरः  ॥ ब्न्द्प्_३,४०।५३ ॥   
तन्मध्ये संस्थितो देवः प्रादुरासोमया सह  ।  
ऊर्ध्वमैक्षथ भूयस्तमवमत्य वचो ऽब्रवीत्  ॥ ब्न्द्प्_३,४०।५४ ॥   
तन्निशम्य भृशं क्रोधमवाप त्रिपुरान्तकः  ।  
विष्णुमेवं तदालोक्य क्रोधेनैव विकारतः  ॥ ब्न्द्प्_३,४०।५५ ॥   
तयोरेव समुत्पन्नो भैरवः क्रोधसंयुतः  ।  
मूर्धानमेकं चिच्छेद नखेनैव तदा विधेः  ।  
हाहेति तत्र सर्वे ऽपि क्रन्दन्तश्च पलायिताः  ॥ ब्न्द्प्_३,४०।५६ ॥   
अथ ब्रह्मकपालं तु नखलग्नं स भैरवः  ।  
भूयोभूयो धुनोति स्म तथापि न मुमोच तम्  ॥ ब्न्द्प्_३,४०।५७ ॥   
तद्ब्रह्महत्यामुक्त्यर्थं चचार धरणीतले  ।  
पुण्यक्षेत्राणि सर्वाणि गङ्गाद्याश्च महानदीः  ॥ ब्न्द्प्_३,४०।५८ ॥   
न च ताभिर्विमुक्तो ऽभूत्कपाली ब्रह्महत्यया  ।  
विषण्णवदनो दीनो निःश्रीक इव लक्षितः  ।  
चिरेण प्राप्तवान्काञ्चीं ब्रह्मणा पूर्वमोषिताम्  ॥ ब्न्द्प्_३,४०।५९ ॥   
तत्र भिक्षामटन्नित्यं सेवमानः परा श्रियम्  ।  
पञ्चतीर्थे प्रतिदिनं स्नात्वा भूलक्षणाङ्किते  ॥ ब्न्द्प्_३,४०।६० ॥   
कञ्चित्कालमुवासाथ प्रभ्रान्त इव बिल्वलः  ।  
काञ्चीक्षेत्रनिवासेन क्रमेण प्रयताशयः  ॥ ब्न्द्प्_३,४०।६१ ॥   
निर्धूतनिखिलातङ्कः श्रीदेवीं मनसा वान्  ।  
उत्तरे सेवितुं लक्ष्म्या वासुदेवेन दक्षिणे  ॥ ब्न्द्प्_३,४०।६२ ॥   
श्रीकामकोष्ठमागत्य पुरस्तात्तस्य संस्थितः  ।  
आदिलक्ष्मीपदध्यानमाततान यतात्मवान्  ॥ ब्न्द्प्_३,४०।६३ ॥   
यथा दीपो निवातस्थो निस्तरङ्गो यथाम्बुधिः  ।  
तथान्तर्वायुरोधेन न चचाला चलेश्वरः  ॥ ब्न्द्प्_३,४०।६४ ॥   
तैलधारावदच्छिन्नामनवच्छिन्नभैरवः  ।  
वितेने शैलतनयानाथश्रीध्यानसन्ततिम्  ।  
न ब्रह्मा नैव विष्णुर्वा न सिद्धः कपिलो ऽपि वा  ॥ ब्न्द्प्_३,४०।६५ ॥   
नान्ये च सनकाद्या ये मुनयो वा शुकादयः  ।  
तया समाधिनिष्ठायां न समर्थाः कथञ्चन  ॥ ब्न्द्प्_३,४०।६६ ॥   
अथ श्रीभावयोगेन श्रीभावं प्राप्तवाञ्शिवः  ।  
ततः प्रसन्ना श्रीदेवी प्रभामण्डलवर्तिनी  ।  
अर्धरात्रे पुरः स्थित्वा वाचं प्रोवाच वाङ्मयी  ॥ ब्न्द्प्_३,४०।६७ ॥   
श्रीकण्ठ सर्वपापघ्न किं पापं तव विद्यते  ।  
मद्रूपस्त्वं कथं देहः सेयं लोकविडम्बना  ॥ ब्न्द्प्_३,४०।६८ ॥   
श्वोभूते ब्रह्महत्यायाः क्षणान्मुक्तो भविष्यसि  ।  
इत्युक्त्वान्तर्दधे तत्र महासिंहासनेश्वरी  ॥ ब्न्द्प्_३,४०।६९ ॥   
भैरवो ऽपि प्रहृष्टात्मा कृतार्थः श्रीविलोकनात्  ।  
विनीय तं निशाशेषं श्रीध्यानैकपरायणः  ॥ ब्न्द्प्_३,४०।७० ॥   
प्रातः पञ्चमहातीर्थे स्नात्वा सन्ध्यामुपास्य च  ।  
पुनः पुनर्धूनुते स्म करलग्नं कपालकम्  ॥ ब्न्द्प्_३,४०।७१ ॥   
तथापि तत्तु नास्रंसत्स निर्वेदं परं गतः  ।  
स्वप्नः किमेष माया वा मानसभ्रान्तिरेव वा  ॥ ब्न्द्प्_३,४०।७२ ॥   
मुहुरेवं विचिन्त्येशः शोकव्याकुलमानसः  ।  
स्वयमेव निगृह्याथ शोकं धीराग्रणीः शिवः  ॥ ब्न्द्प्_३,४०।७३ ॥   
तुलसीमण्डलं नत्वा पूजयित्वा पुरः स्थितः  ।  
निगृहीतेन्द्रियग्रामः समाधिस्थो ऽभवत्पुनः  ॥ ब्न्द्प्_३,४०।७४ ॥   
याममात्रे गते देवी पुनः सान्निध्यमागता  ।  
अलं समाधिना शम्भो निमज्जात्र सरोवरे  ॥ ब्न्द्प्_३,४०।७५ ॥   
इत्या दिश्य तिरो ऽधत्त सो ऽपि चिन्तामुपागमत्  ।  
इयं च माया स्वप्नो वा किं कर्त्तव्यं मयाथ वा  ॥ ब्न्द्प्_३,४०।७६ ॥   
श्वोभूते ब्रह्महत्यायाः क्षणान्मुक्तो भविष्यसि  ।  
इत्युक्तं श्रीपरादेव्या यामातीतमिदं दिनम्  ॥ ब्न्द्प्_३,४०।७७ ॥   
एवं सर्वं च मिथ्यैवेत्यधिकं चिन्तयावृतः  ।  
भगवान्व्यो मवाण्या तु निमज्जाप्स्विति गर्जितम्  ॥ ब्न्द्प्_३,४०।७८ ॥   
श्रुत्वा शङ्कां समुत्सृज्य तत्त्वं निश्चित्य शङ्करः  ।  
निममज्ज सरस्यां तु गङ्गायां पुनरुत्थितः  ॥ ब्न्द्प्_३,४०।७९ ॥   
तत्र काशीं समालोक्य किमेतदिति चिन्तयन्  ।  
स मुहुर्तं स्थितस्तूष्णीं नखलीनकपालकः  ॥ ब्न्द्प्_३,४०।८० ॥   
ललाटन्त पमुद्वीक्ष्य तरणिं तरुणोन्दुभृत्  ।  
भिक्षार्थं नगरीमेनां प्रविवेश वशी शिवः  ॥ ब्न्द्प्_३,४०।८१ ॥   
गृहाणि कानिचिद्गत्वा प्रतोल्यां पर्यटन्भवः  ।  
सो ऽपश्यदग्रतः काञ्चित्काञ्चीं श्रीदेवताकृतिम्  ॥ ब्न्द्प्_३,४०।८२ ॥   
भिक्षां ज्योतिर्मयीं तस्मै दत्त्वा क्षिप्रं तिरोदधे  ।  
क्षणाद्ब्रह्मकपालं तत्प्रच्युतं तन्नखाग्रतः  ॥ ब्न्द्प्_३,४०।८३ ॥   
तद्दृष्ट्वाद्भुतमीशानः कामाक्षी शीलमुत्तमम्  ।  
प्रसन्नवदनाम्भोजो बहु मेने मुहुः परम्  ॥ ब्न्द्प्_३,४०।८४ ॥   
पुरी काञ्ची पुरी पुण्या नदी कम्पा नदी परा  ।  
देवता सैव कामाक्षीत्यासीत्सम्भावना पुरः  ॥ ब्न्द्प्_३,४०।८५ ॥   
इत्थं देवीप्रभावेण विमुक्तः सङ्कटाद्धरः  ।  
स्वस्थः स्वस्थानमगमच्छ्लाघमानः परां श्रियम्  ॥ ब्न्द्प्_३,४०।८६ ॥   
पुनरन्यत्प्रवक्ष्यामि विलासं शृणु कुम्भज  ।  
प्रभावं श्रीमहादेव्याः कामदं शृण्वतां सदा  ॥ ब्न्द्प्_३,४०।८७ ॥   
अयोध्याधिपतिः श्रीमान्नाम्ना दशरथो नृपः  ।  
सन्तानरहितो ऽतिष्ठद्बहुकालं शुचाकुलः  ॥ ब्न्द्प्_३,४०।८८ ॥   
रहस्याहूय मतिमान्वशिष्ठं स्वपुरोहितम्  ।  
उवाचाचारसंशुद्धः सर्वशास्त्रार्थवेदिनम्  ॥ ब्न्द्प्_३,४०।८९ ॥   
श्रीनाथ बहवो ऽतीताः कालानाधिगतः सुतः  ।  
सन्ततेर्मम सन्तापः सन्ततं वर्धतेतराम्  ।  
किं कुर्वे यदि सन्तानसम्पत्स्यात्तन्निवेदय  ॥ ब्न्द्प्_३,४०।९० ॥   
वशिष्ठ उवाच  
मम वंश महाराज रहस्यं कथयामि ते  ।  
अयोध्या मथुरा माया काशी काञ्ची ह्यवन्तिका  ।  
एता पुण्यतमाः प्रोक्ताः पुरीणामुत्तमोत्तमाः  ॥ ब्न्द्प्_३,४०।९१ ॥   
अस्याः सान्निध्यमात्रेण महात्रिपुरसुन्दरीम्  ।  
अर्चयन्ति ह्ययोध्यायां मनुष्या अधिदेवताम्  ॥ ब्न्द्प्_३,४०।९२ ॥   
नैतस्याः सदृशी काचिद्देवता विद्यते परा  ।  
एनामेवर्चयन्त्यन्ये सर्वे श्रीदेवतां नृप  ॥ ब्न्द्प्_३,४०।९३ ॥   
ब्रह्मविष्णुमहेशाद्याः सस्त्रीकाः सर्वदा सदा  ।  
नारिकेलफलालीभिः पनसैः कदलीफलैः  ॥ ब्न्द्प्_३,४०।९४ ॥   
मध्वाज्यशर्कराप्राज्यैर्महापायसराशिभिः  ।  
सिद्धद्रव्यविशेषैश्च पूजयेत्त्रिपुराम्बिकाम्  ।  
अभीष्टमचिरेणैव सम्प्रदास्यति सैव नः  ॥ ब्न्द्प्_३,४०।९५ ॥   
इत्युक्तवन्तमभ्यर्च्य गुरुमिष्टैरुपायनैः  ।  
स्वाङ्गजप्राप्तये भूयो विससर्ज विशाम्पतिः  ॥ ब्न्द्प्_३,४०।९६ ॥   
ततो गुरूक्तरीत्यैव ललितां परमेश्वरीम्  ।  
अर्चयामास राजेन्द्रो भक्त्या परमया युतः  ॥ ब्न्द्प्_३,४०।९७ ॥   
एवं प्रतिदिनं पूजां विधाय प्रीतमानसः  ।  
अयोध्यादेवताधामामशिषत्तत्र सङ्गतः  ॥ ब्न्द्प्_३,४०।९८ ॥   
अर्धरात्रे व्यतीते तु निभृतोल्लासदीपिके  ।  
किञ्चिन्निद्रालसस्यास्य पुरतस्त्रिपुराम्बिका  ॥ ब्न्द्प्_३,४०।९९ ॥   
पाशाङ्कुशधनुर्बाणपरिष्कृतचतुर्भुजा  ।  
सर्वशृङ्गारवेषाढ्या सर्वाभरणभूषिता  ।  
स्थित्वा वाचमुवाचेमां मन्दमिन्दुमतीसुतम्  ॥ ब्न्द्प्_३,४०।१०० ॥   
अस्ति पङ्क्तिरथ श्रीमन्पुत्रभाग्यं तवानघ  ।  
विश्वासघातकर्माणि सन्ति पूर्वकृतानि ते  ॥ ब्न्द्प्_३,४०।१०१ ॥   
तादृशां कर्मणां शान्त्यै गत्वा काञ्चीपुरं वरम्  ।  
स्नात्वा कम्पासरस्यां च तत्र मां पश्य पावनीम्  ॥ ब्न्द्प्_३,४०।१०२ ॥   
मध्ये काञ्चीपुरस्य त्वं कन्दराकाशमध्यगम्  ।  
कामकोष्ठं विपाप्मापि सप्तद्वारबिलान्वितम्  ॥ ब्न्द्प्_३,४०।१०३ ॥   
साम्राज्यसूचकं पुंसां त्रयाणामपि सिद्धिदम्  ।  
प्राङ्मुखी तत्र वर्ते ऽहं महासिंहासनेश्वरी  ॥ ब्न्द्प्_३,४०।१०४ ॥   
महालक्ष्मीस्वरूपेण द्विभुजा पद्मधारिणी  ।  
चक्रेश्वरी महाराज्ञी ह्यदृश्या स्थूलचक्षुषाम्  ॥ ब्न्द्प्_३,४०।१०५ ॥   
ममाक्षिजा महागौरी वर्तते मम दक्षिणे  ।  
सौन्दर्यसारसीमा सा सर्वाभरणभूषिता  ॥ ब्न्द्प्_३,४०।१०६ ॥   
मया च कल्पिताऽवासा द्विभुजा पद्मधारिणी  ।  
महालक्ष्मीस्वरूपेण किं वा कृत्यात्मना स्थिता  ॥ ब्न्द्प्_३,४०।१०७ ॥   
आपीठमौलिपर्यन्तं पश्य तस्तां ममांशजाम्  ।  
पातकान्याशु नश्यन्ति किं पुनस्तूपपातकम्  ॥ ब्न्द्प्_३,४०।१०८ ॥   
कुवासना कुबुद्धिश्च कुतर्कनिचयश्च यः  ।  
कुदेहश्च कुभावश्च नास्तिकत्वं लयं व्रजेत्  ॥ ब्न्द्प्_३,४०।१०९ ॥   
कुरुष्व मे महापूजां सितामध्वाज्यपायसैः  ।  
विविधैर्भक्ष्यभोज्यैश्च पदार्थैः षड्रसान्वितैः  ॥ ब्न्द्प्_३,४०।११० ॥   
तत्रैव सुप्रसन्नाहं पूरयिष्यामि ते वरम्  ।  
उपदिश्येति सम्राज्ञी दिव्यमूर्तिस्तिरोदधे  ॥ ब्न्द्प्_३,४०।१११ ॥   
राजापि सहसोत्थाय किमेतदिति विस्मितः  ।  
देवीमुद्बोध्य कौसल्यां शुभलक्षणलक्षिताम्  ॥ ब्न्द्प्_३,४०।११२ ॥   
तस्यै तद्रात्रिवृत्तान्तं कथयामास सादरम्  ।  
तत्समा कर्ण्य सा देवी सन्तोषमभजत्तदा  ॥ ब्न्द्प्_३,४०।११३ ॥   
प्राप्तहर्षो नृपः प्रातस्तया दयितया सह  ।  
अनीकसचिवोपेतः काञ्चीपुरमुपागमत्  ॥ ब्न्द्प्_३,४०।११४ ॥   
स्नात्वा कम्पातरङ्गिण्यां दृष्ट्वा देवीं च पावनीम्  ।  
पञ्चतीर्थे ततः स्नात्वा देव्या कौसल्यया नृपः  ॥ ब्न्द्प्_३,४०।११५ ॥   
गोभूवस्त्र हिरण्याद्यैस्तत्तीर्थक्षेत्रवासिनः  ।  
प्रीणयित्वा सपत्नीकस्तथा तद्भक्तिपूजकान्  ॥ ब्न्द्प्_३,४०।११६ ॥   
अथालयं समाविश्य महाभक्त्या नृपोत्तमः  ।  
प्रदक्षिणत्रयं कृत्वा विनयेन समन्वितः  ॥ ब्न्द्प्_३,४०।११७ ॥   
ततः सन्निधिमागत्य देव्या कौसल्यया सह  ।  
श्रीकामकोष्ठनिलयं महात्रिपुरसुन्दरीम्  ॥ ब्न्द्प्_३,४०।११८ ॥   
त्रिमूर्तिजननीमम्बां दृष्ट्वा श्रीचक्ररूपिणीम्  ।  
प्रणिपत्य तु साष्टाङ्गं भार्यया सह भक्तिमान्  ॥ ब्न्द्प्_३,४०।११९ ॥   
स्वपुरे त्रैपुरे धाम्नि पुरेक्ष्वाकुप्रवर्तिते  ।  
दुर्वासा सशिष्येण पूजार्थं पूर्वकल्पिते  ॥ ब्न्द्प्_३,४०।१२० ॥   
दासीदासध्वजारोहगृहोत्सवसमन्विते  ।  
तत्र स्वगुरुणोक्तं च कृत्वा स्वात्मार्घपूजनम्  ॥ ब्न्द्प्_३,४०।१२१ ॥   
रात्रौ स्वप्ने तु यद्रूपं दृष्टवान्स्वपुरे महः  ।  
तदेवात्रापि सन्दध्यौ सन्निधौ राजसत्तमः  ॥ ब्न्द्प्_३,४०।१२२ ॥   
चिरं ध्यात्वा महाराजः सुवासांसि बहूनि च  ।  
दिव्यान्यायतनान्यस्यै दत्त्वा स्तोत्रं चकार ह  ॥ ब्न्द्प्_३,४०।१२३ ॥   
पादाग्रलम्बिपरमाभरणाभिरामेमञ्जीररत्नरुचिमञ्जुलपादपद्मे  ।  
पीताम्बरस्फुरितपेशलहेमकाञ्चि केयूरकङ्कणपरिष्कृतबाहुवल्लि  ॥ ब्न्द्प्_३,४०।१२४ ॥   
पुण्ड्रेक्षुचापविलसन्मृदुवामपाणे रत्नोर्मिकासुमशराञ्चितदक्षहस्ते  ।  
वक्षोजमण्डलविलासिवलक्षहारि पाशाङ्कुशाङ्गदलसद्भुजशोभिताङ्गि  ॥ ब्न्द्प्_३,४०।१२५ ॥   
वक्त्रश्रिया विजितशारदचन्द्रबिम्बे ताटङ्करत्नकरमण्डितगण्डभागे  ।  
वामे करे सरसिजं सुबिसं दधाने कारुण्यनिर्झरदपाङ्गयुते महेशि  ॥ ब्न्द्प्_३,४०।१२६ ॥   
माणिक्यसूत्रमणिभासुरकम्बुकण्ठि भालस्थचन्द्रशकलोज्जवलितालकाढ्ये  ।  
मन्दस्मितस्फुरणशालिनि मञ्जुनासे नेत्रश्रिया विजितनीलसरोजपत्रे  ॥ ब्न्द्प्_३,४०।१२७ ॥   
सुभ्रूलते सुवदने सुललाटचित्रे योगीन्द्रमानससरोजनिवासहंसि  ।  
रत्नानुबद्धतपनीयमहाकिरीटे सर्वाङ्गसुन्दरि समस्तसुरेन्द्रवन्द्ये  ॥ ब्न्द्प्_३,४०।१२८ ॥   
काङ्क्षानुरूपवरदे करुणार्द्रचित्ते साम्राज्यसम्पदभिमानिनि चक्रनाथे  ।  
इन्द्रादिदेवपरिसेवितपादपद्मे सिंहासनेश्वरी परे मयि सन्निदध्याः  ॥ ब्न्द्प्_३,४०।१२९ ॥   
इति स्तत्वा स भूपालो बहिर्निर्गत्य भक्तितः  ।  
तस्यास्तु दक्षिणे भागे महागौरीं ददर्श ह  ॥ ब्न्द्प्_३,४०।१३० ॥   
प्रणम्य दण्डवद्भूमौ कृत्वा चास्याः स्तुतिं पुनः  ।  
दत्त्वा चास्यै महार्हाणि वासांसि विविधानि च  ॥ ब्न्द्प्_३,४०।१३१ ॥   
अमुल्यानि महार्हाणि भूषणानि महान्ति च  ।  
ततः प्रदक्षिणीकृत्य निर्गत्य सह भार्यया  ॥ ब्न्द्प्_३,४०।१३२ ॥   
स्वगुरूक्तविधानेन महापूजां विधाय च  ।  
तामेव चिन्तयंस्तत्र सप्तरात्रमुवास सः  ॥ ब्न्द्प्_३,४०।१३३ ॥   
अष्टमे दिवसे देवीं नत्वा भक्त्या विलोकयन्  ।  
अम्बाभीष्टं प्रदेहीति प्रार्थयामास चेतसा  ॥ ब्न्द्प्_३,४०।१३४ ॥   
सुप्रसन्ना च कामाक्षी सान्तरिक्षगिरावदत्  ।  
भविष्यन्ति मदंशास्ते चत्वारस्तनया नृप  ॥ ब्न्द्प्_३,४०।१३५ ॥   
इत्युदीरितमाकर्ण्य प्रमोदविकसन्मुखः  ।  
श्रियं प्रणम्य साष्टाङ्गमननन्यशरणः पराम्  ॥ ब्न्द्प्_३,४०।१३६ ॥   
आमन्त्र्य मनसैवाम्बां सस्त्रीकः सह मन्त्रिभिः  ।  
अयोध्यां नगरीं प्रापदिन्दुमत्यास्तु नन्दनः  ॥ ब्न्द्प्_३,४०।१३७ ॥   
एवं प्रभावा कामाक्षी सर्वलोकहितैषिणी  ।  
सर्वेषामपि भक्तानां काङ्क्षितं पूरयत्यलम्  ॥ ब्न्द्प्_३,४०।१३८ ॥   
एनां लोकेषु बहवः कामाक्षीं परदेवताम्  ।  
उपास्य विधिवद्भक्त्या प्राप्ताः कामानशेषतः  ॥ ब्न्द्प्_३,४०।१३९ ॥   
अद्यापि प्राप्नुवन्त्येव भक्तिमन्तः फलं मुने  ।  
अनेके च भविष्यन्ति कामाक्ष्याः करुणादृशः  ॥ ब्न्द्प्_३,४०।१४० ॥   
माहात्म्यमस्याः श्रीदेव्याः को वा वर्णयितुं क्षमः  ।  
नाहं न शम्भुर्न ब्रह्मा न विष्णुः किमुतापरे  ॥ ब्न्द्प्_३,४०।१४१ ॥   
इति ते कथितं किञ्चित्कामाक्ष्याः शीलमुज्ज्वलम्  ।  
शृण्वतां पठतां चापि सर्वपापहरं स्मृतम्  ॥ ब्न्द्प्_३,४०।१४२ ॥   
  
इति श्रीब्रह्माण्डे महापुराणे उत्तरभागे हयग्रीवागस्त्यसंवादे ललितोपाख्याने चत्वारिंशो ऽध्यायः  
  
  
_____________________________________________________________  
  
  
अगस्त्य उवाच  
कीदृशं यन्त्रमेतस्या मन्त्रोवा कीदृशो वरः  ।  
उपदेष्टा च कीदृक्स्याच्छिष्यो वा कीदृशः स्मृतः  ॥ ब्न्द्प्_३,४१।१ ॥   
सर्वज्ञस्त्वं हयग्रीव साक्षात्परमपूरुषः  ।  
स्वामिन्मयि कृपादृष्ट्या सर्वमेतन्निवेदय  ॥ ब्न्द्प्_३,४१।२ ॥   
हयग्रीव उवाच  
मन्त्रं श्रीचक्रगेवास्याः सेयं हि त्रिपुराम्बिका  ।  
सैषैव हि महालक्ष्मीः स्फुरच्चैवात्मनः पुरा  ॥ ब्न्द्प्_३,४१।३ ॥   
पस्यति स्म तदा चक्रं ज्योतिर्मयविजृम्भितम्  ।  
अस्य चक्रस्य माहात्म्यमपरिज्ञेयमेव हि  ॥ ब्न्द्प्_३,४१।४ ॥   
साक्षात्सैव महालक्ष्मीः श्रीचक्रमिति तत्त्वतः  ।  
यदभ्यर्च्य महाविष्णुः सर्वलोकविमोहनम्  ।  
कामसम्मोहिनीरूपं भेजे राजीवलोचनः  ॥ ब्न्द्प्_३,४१।५ ॥   
अर्चयित्वा तदीशानः सर्वविद्येश्वरो ऽभवत्  ।  
तदाराध्य विशेषेण ब्रह्मा ब्रह्माण्डसूरभूत्  ।  
मुनीनां मोहनश्चासीत्स्मरो यद्वरिवस्यया  ॥ ब्न्द्प्_३,४१।६ ॥   
श्रीदेव्याः पुरतश्चक्रं हेमरौप्यादिनिर्मितम्  ।  
निधाय गन्धैरभ्यर्च्य षोडशाक्षरविद्यया  ॥ ब्न्द्प्_३,४१।७ ॥   
प्रत्यहं तुलसीपत्रैः पवित्रैर्मङ्गलाकृतिः  ।  
सहस्रैर्मूलमन्त्रेण श्रीदेवीध्यानसंयुतः  ॥ ब्न्द्प्_३,४१।८ ॥   
अर्चयित्वा च मध्वाज्यशर्करापायसैः शुभैः  ।  
अनवद्यैश्च नैवेद्यैर्माषापूपैर्मनोहरैः  ॥ ब्न्द्प्_३,४१।९ ॥   
यः प्रीणति महालक्ष्मीं मतिमान्मण्डलत्रये  ।  
महसा तस्य सान्निध्यमाधत्ते परमेश्वरी  ॥ ब्न्द्प्_३,४१।१० ॥   
मनसा वाञ्छितं यच्च प्रसन्ना तत्प्रपूरयेत्  ।  
धवलै कुसुमैश्चक्रमुक्तरीत्या तु योर्ऽचयेत्  ॥ ब्न्द्प्_३,४१।११ ॥   
तस्यैव रसनाभागे नित्यं नृत्यति भारती  ।  
पाटलैः कुसुमैश्चक्रं योर्ऽचयेदुक्तमार्गतः  ।  
सार्वभौमं च राजानं दासवद्वशयेदसौ  ॥ ब्न्द्प्_३,४१।१२ ॥   
पीतवर्णैः शुभैः पुष्पैः पूर्ववत्पूजयेच्च यः  ।  
तस्य वक्षस्थले नित्यं साक्षाच्छ्रीर्वसति ध्रुवम्  ॥ ब्न्द्प्_३,४१।१३ ॥   
दुर्गन्धैर्गन्धहीनैश्च सुवर्णैरपि नार्चयेत्  ।  
सुगन्धैरेव कुसुमैः पुष्पैश्चाभ्यर्चर्योच्छवाम्  ॥ ब्न्द्प्_३,४१।१४ ॥   
कामाक्ष्यैव महालक्ष्मीश्चक्रं श्रीचक्रमेव हि  ।  
श्रीविद्यैषा परा विद्या नायिका गुरुनायिका  ॥ ब्न्द्प्_३,४१।१५ ॥   
एतस्या मन्त्रराजस्तु श्रीविद्यैव तपोधन  ।  
कामराजान्तमन्त्रान्ते श्रीबीजेन समन्वितः  ॥ ब्न्द्प्_३,४१।१६ ॥   
षोडशाक्षरविद्येयं श्रीविद्येति प्रकीर्तिता  ।  
इत्थं रहस्यमाख्यातं गोपनीयं प्रयत्नतः  ॥ ब्न्द्प्_३,४१।१७ ॥   
तिसृणामपि मूर्तीनां शक्तिर्विद्येयमीरिता  ।  
सर्वेषा मपि मन्त्राणां विद्यैषा प्राणरूपिणी  ॥ ब्न्द्प्_३,४१।१८ ॥   
पारम्पर्येण विज्ञाता विद्येयं बन्धमोचिनी  ।  
संस्मृता पापहरणी जरामृत्युविनाशिनी  ॥ ब्न्द्प्_३,४१।१९ ॥   
पूजिता दुःखदौर्भाग्यव्याधिदारिद्रयनाशिनी  ।  
स्तुता विघ्नौघशमिनी ध्याता सर्वार्थसिद्धिदा  ॥ ब्न्द्प्_३,४१।२० ॥   
मुद्राविशेषतत्त्वज्ञो दीक्षाक्षपितकल्मषः  ।  
भजेद्यः परमेशानीमभीष्टफलमाप्नुयात्  ॥ ब्न्द्प्_३,४१।२१ ॥   
धवलाम्बरसंवीतां धवलावासमध्यगाम्  ।  
पूजयेद्धवलैः पुष्पैर्ब्रह्मचर्ययुतो नरः  ॥ ब्न्द्प्_३,४१।२२ ॥   
धवलैश्चैव नैवेद्यैर्दधिक्षीरौदनादिभिः  ।  
सङ्कल्पधवलैर्वापि पूजयेत्परमेश्वरीम्  ॥ ब्न्द्प्_३,४१।२३ ॥   
श्रीर्वालन्त्र्यक्षीबीजैः क्रमात्खण्डेषु योजिताम्  ।  
षोडशाक्षरविद्यां तामर्चयेच्छुद्धमानसः  ॥ ब्न्द्प्_३,४१।२४ ॥   
अनुलोमविलोमेन प्रजपन्मात्रिकाक्षरैः  ॥ ब्न्द्प्_३,४१।२५ ॥   
भावयन्नेव देवाग्रे श्रीदेवीं दीपरूपिणीम्  ।  
मनसोपांशुना वापि निगदेनापि तापस  ॥ ब्न्द्प्_३,४१।२६ ॥   
श्रीदेवीन्याससहितः श्रीदेवीकृतविग्रहः  ।  
एकलक्षजपेनैव महापापैः प्रमुच्यते  ॥ ब्न्द्प्_३,४१।२७ ॥   
लक्षद्वयेन देवर्षे सप्तजन्मकृतान्यपि  ।  
पापानि नाशयत्येव साधकस्य परा कला  ॥ ब्न्द्प्_३,४१।२८ ॥   
लक्षत्रितयजापेन सहस्रजनिपातकैः  ।  
मुच्यते नात्र सन्देहो निर्मलो नितरां मुने  ।  
क्रमात्षोडशलक्षेण देवीसान्निध्यमाप्नुयात्  ॥ ब्न्द्प्_३,४१।२९ ॥   
पूजा त्रैकालिकी नित्यं जपस्तर्पणमेव च  ।  
होमो ब्राह्मणभुक्तिश्च पुरश्चरणमुच्यते  ॥ ब्न्द्प्_३,४१।३० ॥   
होमतर्पणयोः स्वाहा न्यासपूजनयोर्नमः  ।  
मन्त्रान्ते पूजयेद्देवीं जपकाले यथोचितम्  ॥ ब्न्द्प्_३,४१।३१ ॥   
जपाद्दशांशो होमः स्यात्तद्दशांशं तु तर्पणम्  ।  
तद्दशांशं ब्राह्मणानां भोजनं विन्ध्यमर्दन  ॥ ब्न्द्प्_३,४१।३२ ॥   
देशकालोपघाते तु यद्यदङ्गं विहीयते  ।  
तत्सङ्ख्याद्विगुणं जप्त्वा पुरश्चर्यां समापयेत्  ॥ ब्न्द्प्_३,४१।३३ ॥   
ततः काम्यप्रयोगार्थं पुनर्लक्षत्रयं जपेत्  ।  
व्रतस्थो निर्विकारश्च त्रिकालं पूजनेरतः  ।  
पश्चाद्वश्यादिकर्माणि कुर्वन्सिद्धिमवाप्स्यति  ॥ ब्न्द्प्_३,४१।३४ ॥   
अभ्यर्च्य चक्रमध्यस्थो मन्त्री चिन्तयते यदा  ।  
सर्वमात्मानमरुणं साध्यमप्यरुणीकृतम्  ॥ ब्न्द्प्_३,४१।३५ ॥   
ततो भवति विन्ध्यारे सर्वसौभाग्यसुन्दरः  ।  
वल्लभः सर्वलोकानां वशयेन्नात्रसंशयः  ॥ ब्न्द्प्_३,४१।३६ ॥   
रोचनाकुङ्कुमाभ्यां तु समभागं तु चन्दनम्  ।  
शतमष्टोत्तरं जप्त्वा तिलकं कारयेद् बुधः  ॥ ब्न्द्प्_३,४१।३७ ॥   
ततो यमीक्षते वक्ति स्पृशते चिन्तयेच्च यम्  ।  
अर्धेन च शरीरेण स वशं याति दासवत्  ॥ ब्न्द्प्_३,४१।३८ ॥   
तथा पुष्पं फलं गन्धं पानं वस्त्रं तपोधन  ।  
शतमष्टोत्तरं जप्त्वा यस्यै सम्प्रोष्यते स्त्रियै  ।  
सद्य आकृष्यते सा तु विमूढहृदया सती  ॥ ब्न्द्प्_३,४१।३९ ॥   
लिखेद्रोचन यैकान्ते प्रतिमामवनीतले  ।  
सुरूपां च सशृङ्गारवेषाभरणमण्डिताम्  ॥ ब्न्द्प्_३,४१।४० ॥   
तद्भालगलहृन्नाभिजानुमण्डलयोजितम्  ।  
जन्मनाममहाविद्यामङ्कुशान्तर्विदर्भितम्  ॥ ब्न्द्प्_३,४१।४१ ॥   
सर्वाङ्गसन्धिसंलीनामालिख्य मदनाक्षरैः  ।  
तदाशाभिमुखो भूत्वा त्रिपुरीकृतविग्रहः  ॥ ब्न्द्प्_३,४१।४२ ॥   
बद्ध्वा तु क्षोभिणीं मुद्रां विद्यामष्टशतं जपेत्  ।  
संयोज्य दहनागारे चन्द्रसूर्यप्रभाकुले  ॥ ब्न्द्प्_३,४१।४३ ॥   
ततो विह्वलितापाङ्गीमनङ्गशरपीडिताम्  ।  
प्रज्वलन्मदनोन्मेषप्रस्फुरज्जघनस्थलाम्  ॥ ब्न्द्प्_३,४१।४४ ॥   
शक्तिचक्रे लसद्रश्मिवलनाकवलीकृताम्  ।  
दूरीकृतसुचारित्रां विशालनयनाम्बुजाम्  ॥ ब्न्द्प्_३,४१।४५ ॥   
आकृष्टनयनां नष्टधैर्यसंलीनव्रीडनाम्  ।  
मन्त्रयन्त्रौषधमहामुद्रानिगडबन्धनाम्  ।  
दूरीकृतसुचारित्रां विशालनयनाम्बुजाम्  ॥ ब्न्द्प्_३,४१।४६ ॥   
मनो ऽधिकमहामन्त्रजपमानां हृतांशुकाम्  ।  
विमूढामिव विक्षुब्धामिव प्लुष्टामिवाद्भुताम्  ॥ ब्न्द्प्_३,४१।४७ ॥   
लिखितामिव निःसञ्ज्ञामिव प्रमथितामिव  ।  
निलीनामिव निश्चेष्टामिवान्यत्वं गतामिव  ॥ ब्न्द्प्_३,४१।४८ ॥   
भ्रमन्मन्त्रानिलोद्धूतवेणुपत्राकृतिं च खे  ।  
भ्रमन्तीं भावयेन्नारीं योजनानां शतादपि  ॥ ब्न्द्प्_३,४१।४९ ॥   
चक्रमध्यगतां पृथ्वीं सशैलवनकाननाम्  ।  
चतुःसमुद्रपर्यन्तं ज्वलन्तीं चिन्तयेत्ततः  ॥ ब्न्द्प्_३,४१।५० ॥   
षण्मासाभ्यासयोगेन जायते मदनोपमः  ।  
दृष्ट्वा कर्षयते लोकं दृष्ट्वैव कुरुते वशम्  ॥ ब्न्द्प्_३,४१।५१ ॥   
दृष्ट्वा सङ्क्षोभयेन्नारीं दृष्ट्वैव हरते विषम्  ।  
दृष्ट्वा करीति वागीशं दृष्ट्वा सर्वं विमोहयेत्  ।  
दृष्ट्वा चातुर्थिकादींश्च ज्वरान्नाशयते क्षणात्  ॥ ब्न्द्प्_३,४१।५२ ॥   
पीतद्रव्येण लिखितं चक्रं गूढं तु धारयेत्  ।  
वाक्स्तम्भं वादिनां क्षिप्रं कुरुते नात्र संशयः  ॥ ब्न्द्प्_३,४१।५३ ॥   
महानीलीरसेनापि शत्रुनामयुतं लिखेत्  ।  
दक्षिणाभिमुखो वह्नौ दग्ध्वा मारयते रिपून्  ॥ ब्न्द्प्_३,४१।५४ ॥   
महिषाश्वपुरीषाभ्यां गोमूत्रैर्नाम टङ्कितम्  ।  
आरनालस्थितं चक्रं विद्वेषं कुरुते द्विषाम्  ॥ ब्न्द्प्_३,४१।५५ ॥   
युक्त्वा रोचनया नाम काकपक्षेण मध्यगम्  ।  
लम्बमानस्तदाकारो उच्चाटनकरं परम्  ॥ ब्न्द्प्_३,४१।५६ ॥   
दुग्धलाक्षारोचनाभिर्महानीलीरसेन च  ।  
लिखित्वा धारयंश्चक्रं चातुर्वर्ण्यं वशं नयेत्  ॥ ब्न्द्प्_३,४१।५७ ॥   
अनेनैव विधानेन जलमध्ये यदि क्षिपेत्  ।  
सौभाग्यमतुलं तस्य स्नानपानान्न संशयः  ॥ ब्न्द्प्_३,४१।५८ ॥   
चक्रमध्यगतं देशं नगरीं वा वराङ्गनाम्  ।  
ज्वलन्तीं चिन्तयेन्नित्यं सप्ताहात्क्षोभयेन्मुने  ॥ ब्न्द्प्_३,४१।५९ ॥   
लिखित्वा पीतवर्णं तु चक्रमेतद्यदाचरेत्  ।  
पूर्वाशाभिमुखो भूत्वा स्तम्भयेत्सर्ववादिनः  ॥ ब्न्द्प्_३,४१।६० ॥   
सिन्दूरवर्णलिखितं पूजयेदुत्तरामुखः  ।  
यदा तदा स्ववशगो लोको भवति नान्यथा  ॥ ब्न्द्प्_३,४१।६१ ॥   
चक्रं गौरिकयालिख्यपूजयेत्पश्चिमामुखः  ।  
यः ससर्वाङ्गनाकर्षवश्यक्षोभकरो भवेत्  ॥ ब्न्द्प्_३,४१।६२ ॥   
पूजयेद्विन्ध्यदर्पारे रहस्येकचरो गिरौ  ।  
अजरामरतां मन्त्री लभते नात्र संशयः  ॥ ब्न्द्प्_३,४१।६३ ॥   
रहस्यमेतत्कथितं गोपितव्यं महामुने  ।  
गोपनात्सर्वसिद्धिः स्याद्भ्रंश एव प्रकाशनात्  ॥ ब्न्द्प्_३,४१।६४ ॥   
अविधाय पुरश्चर्यां यः कर्म कुरुते मुने  ।  
देवताशापमाप्नोति न च सिद्धिं स विन्दति  ॥ ब्न्द्प्_३,४१।६५ ॥   
प्रयोगदोषशान्त्यर्थं पुनर्लक्षं जपेद्बुधः  ।  
कुर्याच्च विधिवत्पूजां पुनर्योग्यो भवेन्नरः  ॥ ब्न्द्प्_३,४१।६६ ॥   
निष्कामो देवतां नित्यं योर्ऽचयेद्भक्तिनिर्भरः  ॥ ब्न्द्प्_३,४१।६७ ॥   
तामेव चिन्तयन्नास्ते यथाशक्ति मनुं जपन्  ॥ ब्न्द्प्_३,४१।६८ ॥   
सैव तस्यैहिकं भारं वहेन्मुक्तिं च साधयेत्  ।  
सदा सन्निहिता तस्य सर्वं च कथयेत सा  ॥ ब्न्द्प्_३,४१।६९ ॥   
वात्सल्यसहिता धेनु यथा वत्समनुव्रजेत्  ।  
तथानुगच्छेत्सा देवी स्वभक्तं शरणागतम्  ॥ ब्न्द्प्_३,४१।७० ॥   
अगस्त्य उवाच  
शरणागतशब्दस्य कोर्ऽथो वद हया नन  ।  
वत्सं गौरिव यं गौरी धावन्तमनुधावति  ॥ ब्न्द्प्_३,४१।७१ ॥   
हयग्रीव उवाच  
यः पुमानखिलं भारमैहिकामुष्मिकात्मकम्  ।  
श्रीदेवतायां निक्षिप्य सदा तद्गतमानसः  ॥ ब्न्द्प्_३,४१।७२ ॥   
सर्वानुकूलः सर्वत्र प्रतिकूलविवर्जितः  ।  
अनन्यशरणो गौरीं दृढं सम्प्रार्थ्य रक्षणे  ॥ ब्न्द्प्_३,४१।७३ ॥   
रक्षिष्यतीति विश्वासस्तत्सेवैकप्रयोजनः  ।  
वरिवस्यातत्परः स्यात्सा एव शरणागतिः  ॥ ब्न्द्प्_३,४१।७४ ॥   
यदा कदाचित्स्तुतिनिन्दनादौ निन्दन्तु लोकाः स्तुवतां जनो वा  ।  
इति स्वरूपं सुधिया समीक्ष्य विषादखेदौ न भजेत्प्रपन्नः  ॥ ब्न्द्प्_३,४१।७५ ॥   
अनुकूलस्य सङ्कल्पः प्रतिकूलस्य वर्जनम्  ।  
रक्षिष्यतीति विश्वासो गोप्तृत्ववरणं तथा  ॥ ब्न्द्प्_३,४१।७६ ॥   
आत्मनिक्षेपकार्पण्ये षड्विधा शरणागतिः  ।  
अङ्गीकृत्यात्मनिक्षेपं पञ्चाङ्गानि समर्पयेत्  ।  
न ह्यस्य सदृशं किञ्चिद्भुक्तिमुक्त्योस्तु साधनम्  ॥ ब्न्द्प्_३,४१।७७ ॥   
अमानित्वमदम्भित्वमहिंसा क्षान्तिरार्जवम्  ।  
आचार्योपासनं शौचं स्थैर्यमात्मविनिग्रहः  ॥ ब्न्द्प्_३,४१।७८ ॥   
इन्द्रियार्थेषु वैराग्यमनहङ्कार एव च  ।  
जन्ममृत्युजराव्याधिदुःखदोषानुदर्शनम्  ।  
असक्तिरनभिष्वङ्गः पुत्रदारगृहादिषु  ॥ ब्न्द्प्_३,४१।७९ ॥   
नित्यं च समचित्तत्वमिष्टानिष्टोपपत्तिषु  ।  
मयि चानन्यभावेन भक्तिख्यभिचारिणी  ॥ ब्न्द्प्_३,४१।८० ॥   
विविक्तदेशसेवित्वमरतिर्जनसंसदि  ।  
अध्यात्मज्ञाननित्यत्वं तत्त्वज्ञानार्थदर्शनम्  ।  
एतानि सर्वदा ज्ञानसाधनानि समभ्यसेत्  ॥ ब्न्द्प्_३,४१।८१ ॥   
तत्कर्मकृत्तत्परमस्तद्भक्तः सङ्गवर्जितः  ।  
निर्वैरः सर्वभूतेषु यः स याति परां श्रियम्  ॥ ब्न्द्प्_३,४१।८२ ॥   
गुरुस्तु मादृशो धीमान्ख्यातो वातापितापन  ।  
शिष्यो ऽपि त्वादृशः प्रोक्तो रहस्याम्नायदेशिकः  ॥ ब्न्द्प्_३,४१।८३ ॥   
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने एकचत्वारिंशो ऽध्यायः  
  
  
_____________________________________________________________  
  
  
अगस्त्य उवाच  
मुद्राविरचनारीतिमश्वानन निवेदय  ।  
याभिर्विरचिताभिस्तु श्रीदेवी सम्प्रसीदति  ॥ ब्न्द्प्_३,४२।१ ॥   
हयग्रीव उवाच  
आवाहनी महामुद्रा त्रिखण्डेति प्रकीर्तिता  ।  
परिवृत्य करौ स्पष्टमङ्गुष्ठौ कारयेत्समौ  ॥ ब्न्द्प्_३,४२।२ ॥   
अनामान्तर्गते कृत्वा तर्जन्यौ कुटिलाकृती  ।  
कनिष्ठिके नियुञ्जीत निजस्थाने तपोधन  ।  
सङ्क्षोभिण्याख्यामुद्रां तु कथयाम्यधुना श्रुणु  ॥ ब्न्द्प्_३,४२।३ ॥   
मध्यमे मध्यगे कृत्वा कनिष्ठाङ्गुष्टरोधिते  ।  
तर्जन्यो दण्डवत्कृत्वा मध्यमोपर्यनामिके  ॥ ब्न्द्प्_३,४२।४ ॥   
एतस्या एव मुद्राया मध्यमे सरले यदि  ।  
क्रियते विन्ध्यदर्पारे मुद्रा विद्राविणी तथा  ॥ ब्न्द्प्_३,४२।५ ॥   
मध्यमातर्जनीभ्यां तु कनिष्ठानामिके समे  ।  
अङ्कुशाकाररूपाभ्यां मध्यगे कलशोद्भव  ।  
इयमाकर्षिणी मुद्रा त्रैलोक्याकर्षणे क्षमा  ॥ ब्न्द्प्_३,४२।६ ॥   
पुटाकारौ करौ कृत्वा तर्जन्यावङ्कुशाकृती  ।  
परिवर्तक्रमेणैव मध्यमे तदधोगते  ॥ ब्न्द्प्_३,४२।७ ॥   
क्रमेणानेन देवर्षे मध्यमामध्यगे ऽनुजे  ।  
अनामिके तु सरले तद्बहिस्तर्जनीद्वयम्  ॥ ब्न्द्प्_३,४२।८ ॥   
दण्डाकारौ तत्ॐऽगुष्ठौ मध्यमावर्तदेशगौ  ।  
मुद्रैषोन्मादिनी नाम्ना ख्याता वातापितापन  ॥ ब्न्द्प्_३,४२।९ ॥   
अस्यास्त्वनामिकायुग्ममधः कृत्वाङ्कुशाकृति  ।  
तर्जन्यावपि तेनैव क्रमेण विनियोजयेत्  ॥ ब्न्द्प्_३,४२।१० ॥   
इयं महाङ्कुशा मुद्रा सर्वकार्यार्थसाधिका  ॥ ब्न्द्प्_३,४२।११ ॥   
सव्यं दक्षिणादेशे तु दक्षिणं सव्यदेशतः  ।  
बाहू कृत्वा तु देवर्षे हस्तौ सम्परिवर्त्य च ४२।१२  ।  
कनिष्ठानामिके युक्ते क्रमेणानेन तापस  ।  
तर्जनीभ्यां समाक्रान्ते सर्वोर्ध्वमपि मध्यमे  ॥ ब्न्द्प्_३,४२।१३ ॥   
लोपामुद्रापतेङ्गुष्ठौ कारयेत्सकलावपि  ।  
इयं तु खेचरी नाम मुद्रा सर्वोत्तमोत्तमा  ।  
एतद्विज्ञानमात्रेण योगिनीनां प्रियो भवेत्  ॥ ब्न्द्प्_३,४२।१४ ॥   
परिवर्त्य करौ स्पृष्टावर्धचन्द्रसमाकृती  ।  
तर्जन्यङ्गुष्ठयुगलं युगपद्योजयेत्ततः  ॥ ब्न्द्प्_३,४२।१५ ॥   
अधः कनिष्ठावष्टब्धमध्यमे विनियोजयेत्  ।  
अथैते कुटिले युक्त्वा सर्वाधस्तादनामिके  ।  
बीजमुद्रेयमाचिरात्सर्वसिद्धप्रवर्तिनी  ॥ ब्न्द्प्_३,४२।१६ ॥   
मध्याग्रे कुटिलाकारे तर्जन्युपरि संस्थिते  ।  
अनामिकामध्यगते तथैव हि कनिष्टिके  ॥ ब्न्द्प्_३,४२।१७ ॥   
सर्वा एकत्र संयोज्य चाङ्गुष्ठपरिपीडिताः  ।  
एषा तु प्रथमा मुद्रा योनिमुद्रेति सञ्ज्ञिता  ॥ ब्न्द्प्_३,४२।१८ ॥   
एता मुद्रास्तु देवर्षे श्रीदेव्याः प्रीतिहेतवः  ।  
पूजाकाले प्रयोक्तव्या यथानुक्रमयोगतः  ॥ ब्न्द्प्_३,४२।१९ ॥   
इति श्रीब्रह्माण्डमहापुराणे उत्तरभागे ललितोपाख्याने हयग्रीवागस्त्यसम्वादे द्वाचत्वारिंशो ऽध्यायः  
  
  
_____________________________________________________________  
  
  
अगस्त्य उवाच  
अश्वानन महाप्राज्ञ करुणामृतवारिधे  ।  
श्रीदेवीदर्शने दीक्षा यादृशी तां निवेदय  ॥ ब्न्द्प्_३,४३।१ ॥   
हयग्रीव उवाच  
यदि ते देवताभावो यया कल्मषकर्दमाः  ।  
क्षाल्यन्ते च तथा पुसां दीक्षामाचक्ष्महे ऽत्र ताम्  ॥ ब्न्द्प्_३,४३।२ ॥   
हस्ते शिवपुरन्ध्यात्वा जपेन्मूलाङ्गमालिनीम्  ।  
गुरुः स्पृशेच्छिष्यतनुं स्पर्शदीक्षेयमीरिता  ॥ ब्न्द्प्_३,४३।३ ॥   
निमील्य नयने ध्यात्वा श्रीकामाक्षीं प्रसन्नधीः  ।  
सम्यक्पश्येद्गुरुः शिष्यं दृग्दीक्षा सेयमुच्यते  ॥ ब्न्द्प्_३,४३।४ ॥   
गुरोरालोकमात्रेण भाषणात्स्पर्शनादपि  ।  
सद्यः सञ्जायते ज्ञानं सा दीक्षा शाम्भवी मता  ॥ ब्न्द्प्_३,४३।५ ॥   
देव्या देहो यथा प्रोक्तो गुरुदेहस्तथैव च  ।  
तत्प्रसादेन शिष्यो ऽपि तद्रूपः सम्प्रकाशते  ॥ ब्न्द्प्_३,४३।६ ॥   
चिरं शुश्रूषया सम्यक्तोषितो देशिकेश्वरः  ।  
तूष्णीं सङ्कल्पयेच्छिष्यं सा दीक्षा मानसी मता  ॥ ब्न्द्प्_३,४३।७ ॥   
दीक्षाणामपि सर्वासामियमेवोत्तमोत्तमा  ।  
आदौ कुर्यात्क्रियादीक्षां तत्प्रकारः प्रवक्ष्यते  ॥ ब्न्द्प्_३,४३।८ ॥   
शुक्लपक्षे शुभदिने विधाय शुचिमानसम्  ।  
जिह्वास्यमलशुद्धिं च कृत्वा स्नात्वा यथाविधि  ॥ ब्न्द्प्_३,४३।९ ॥   
सन्ध्याकर्म समाप्याथ गुरुदेहं परं स्मरन्  ।  
एकान्ते निवसञ्छ्रीमान्मौनी च नियताशनः  ॥ ब्न्द्प्_३,४३।१० ॥   
गुरुश्च तादृशोभूत्वा पूजामन्दिरमाविशेत्  ।  
देवीसूक्तेन संयुक्तं विद्यान्यासं समातृकम्  ॥ ब्न्द्प्_३,४३।११ ॥   
कृत्वा पुरुषसूक्तेन षोडशैरुपचारकैः  ।  
आवाहना सने पाद्यमर्ध्यमाचमनं तथा  ॥ ब्न्द्प्_३,४३।१२ ॥   
स्नानं वस्त्रं च भूषा च गन्धः पुष्पं तथैव च  ।  
धूपदीपौ च नैवेद्यं ताम्बूलं च प्रदक्षिणा  ॥ ब्न्द्प्_३,४३।१३ ॥   
प्रणामश्चेति विख्यातैः प्रीणयेत्त्रिपुराम्बिकाम्  ।  
अथ पुष्पाञ्जलिं दद्यात्सहस्राक्षरविद्यया  ॥ ब्न्द्प्_३,४३।१४ ॥   
ॐ ऐं ह्रीं श्रीं ऐं क्लीं सौः ॐ नमस्त्रिपुरसुन्दरि हृदये देवि शिरोदेवि शिखादेवि कवचदेवि नेत्रदेवि आस्यदेवि कामेश्वरि भगमालिनि नित्यक्लिन्नें भैरुण्डे वह्निवासिनि महावज्रेश्वरि विद्येश्वरि परशिवदूति त्वरिते कुलसुन्दरि नित्ये नीलपताके विजये सर्वमङ्गले ज्वालामालिनि चित्रे महानित्ये परमेश्वरि मन्त्रेशमयि षष्ठीशमय्युद्यानमयि लोपामुद्रामय्यगस्त्यमयि कालतापनमयि धर्माचारमयि मुक्तके शीश्वरमयि दीपकलानाथमयि विष्णुदेवमयि प्रभाकरदेवमयि तेजोदेवमयि मनोजदेवमयि अणिमसिद्धे महिमसिद्धे गरिम सिद्धे लघिमसिद्धे ईशित्वसिद्धे वशित्वसिद्धे प्राप्तिसिद्धे प्राकाम्यसिद्धे रससिद्धे मोक्षसिद्धे ब्राह्मि माहेश्वरी कौमारि वैष्णवि वाराहि इन्द्राणि चामुण्डे महालक्ष्मि सर्वसङ्क्षोभिणि सर्वविद्राविणि सर्वाकर्षिणि सर्ववशङ्करि सर्वोन्मादिनि सर्वमहाङ्कुशे सर्वखेचरि सर्वबीजे सर्वयोने सर्वास्त्रखण्डिनि त्रैलोक्यमोहिनि चक्रस्वामिनि प्राटयोगिनि बौद्धदर्शनाङ्गि कामाकर्षिणि बुद्ध्याकर्षिणि अहङ्काराकर्षिणि शब्दाकर्षिणि स्पर्शाकर्षिणि रूपाकर्षिणि रसाकर्षिणि गन्धाकर्षिणि चित्ताकर्षिणि धैर्याकर्षिणि स्मृत्याकर्षिणि नामाकर्षिणि बीजाकर्षिणात्माकिर्षिणि अमृताकर्षिणि शरीराकर्षिणि गुप्तयोगिनि सर्वाशापरिपूरकचक्रस्वामिनि अनङ्गकुसुमे अनङ्गमेखले अनङ्गमादिनि अनङ्गमदनातुरे ऽनङ्गरेखे ऽनङ्गवेगिन्यनङ्गाङ्कुशे ऽनङ्गमालिनि गुप्ततरयोगिनि वैदिकदर्शनाङ्गि सर्वसङ्क्षोभकारक चक्रस्वामिनि पूर्वाम्नायाधिदेवते सृष्टिरूपे सर्वसङ्क्षोभिणि सर्वविद्राविणि सर्वाकर्षिणि सर्वाह्लादिनि सर्वसम्मोहिनि सर्वस्तम्भिणि सर्वजृम्भिणि सर्ववशङ्करि सर्वरञ्जिनि सर्वोन्मादिनि सर्वार्थसाधिके सर्वसम्पत्प्रपूरिणि सर्वमन्त्रमयि सर्वद्वन्द्वक्षयकरि सम्प्रदाययोगिनि सौरदर्शनाङ्गि सर्वसौभाग्यदायकचक्रे सर्वसिद्धिप्रदे सर्वसम्पत्प्रदे सर्वप्रियङ्करि  
सर्वमङ्गलकारिणि सर्वकामप्रदे सर्वदुःखविमोचिनि सर्वमृत्युप्रशमिनि सर्वविघ्ननिवारिणि सर्वाङ्गसुन्दरि सर्वसौभाग्यदायिनि कुलोत्तीर्णयोगिनि सर्वार्थसाधकचक्रेशि सर्वज्ञे सर्वशक्ते सर्वैश्वर्यफलप्रदे सर्वज्ञानमयि सर्वव्याधिनिवारिणि सर्वाधारस्वरूपे सर्वपापहरे सर्वानन्दमयि सर्वरक्षास्वरूपिणि सर्वेप्सित फलप्रदे नियोगिनि वैष्णवदर्शनाङ्गि सर्वरक्षाकरचक्रस्थे दक्षिणाम्नायेशि स्थितिरूपे वशिनि कामेशि मोदिनि विमले अरुणे जयिनि सर्वेश्वरि कौलिनि रहस्ययोगिनि रहस्यभोगिनि रहस्यगोपिनि शाक्तदर्शनाङ्गि सर्वरोगहरचक्रेशि पश्चिमाम्नाये धनुर्बाणपाशाङ्कुशदेवते कामेशि वज्रेशि फगमालिनि अतिरहस्ययोगिनि शैवदर्शनाङ्गि सर्वसिद्धिप्रदचक्रगे उत्तराम्नायेशि संहाररूपे शुद्धपरे विन्दुपीठगते महारात्रिपुरसुन्दरि परापरातिरहस्ययोगिनि शाम्भवदर्शनाङ्गि सर्वानन्दमयचक्रेशि त्रिपुरसुन्दरि त्रिपुरवासिनि त्रिपुरश्रीः त्रिपुरमालिनि त्रिपुरसिद्धे त्रिपुराम्ब सर्वचक्रस्थे अनुत्तराम्नायाख्यस्वरूपे महात्रिपुरभैरवि चतुर्विधगुणरूपे कुले अकुले कुलाकुले महाकौलिनि सर्वोत्तरे सर्वदर्शनाङ्गि नवासनस्थिते नवाक्षरि नवमिथुनाकृते महेशमाधवविधातृमन्मथस्कन्दनन्दीन्द्रमनुचन्द्रकुबेरागस्त्यदुर्वासःक्रोधभट्टारकविद्यात्मिके कल्याणतत्त्वत्रयरूपे शिवशिवात्मिके पूर्मब्रह्मशक्ते महापरमेश्वरि महात्रिपुरसुन्दरि तव श्रीपादुकां पूजयामि नमः  ।  
क एं ईल ह्रीं हस कहल ह्रीं ऐं क्लीं सौः सौः क्लीं ऐं श्रीं  ।  
देव्याः पुष्पाञ्जलिं दद्यात्सहस्राक्षरविद्याया  ।  
नोचेत्तत्पूजनं व्यर्थमित्याहुर्वेदवादिनः  ॥ ब्न्द्प्_३,४३।१५ ॥   
ततो गोमयसंलिप्ते भूतले द्रोणशालिभिः  ।  
तावद्भिस्तण्डुलैः शुद्धैः शस्तार्णैस्तत्र नूतनम्  ॥ ब्न्द्प्_३,४३।१६ ॥   
द्रोणोदपूरितं कुम्भं पञ्चरत्नैर्नवैर्युतम्  ।  
न्यग्रोधाश्वत्थमाकन्दजम्बूदुम्बरशाखिनाम्  ॥ ब्न्द्प्_३,४३।१७ ॥   
त्वग्भिश्च पल्लवैश्चैव प्रक्षिप्तैरधिवासिनम्  ।  
कुम्भाग्रे निक्षिपेत्पक्वं नारिकेलफलं शुभम्  ॥ ब्न्द्प्_३,४३।१८ ॥   
अभ्यर्च्य गन्धपुष्पाद्यैर्धूपदीपादि दर्शयेत्  ।  
श्रीचिन्तामणिमन्त्रं तु हृदि मातृकमाजपेत्  ॥ ब्न्द्प्_३,४३।१९ ॥   
कुम्भ स्पृशञ्छ्रीकामाप्तिरूपीकृतकलेवरम्  ।  
अष्टोत्तरशते जाते पुनर्दीपं प्रदर्शयेत्  ॥ ब्न्द्प्_३,४३।२० ॥   
शिष्यमाहूय रहसि वाससा बद्धलोचनम्  ।  
कारयित्वा प्रणामानां साष्टाङ्गानां त्रयं गुरुः  ॥ ब्न्द्प्_३,४३।२१ ॥   
पुष्पाणि तत्करे दत्त्वा कारये त्कुसुमाञ्जलिम्  ।  
श्रीनाथकरुणाराशे परञ्ज्योतिर्मयेश्वरि  ॥ ब्न्द्प्_३,४३।२२ ॥   
प्रसूनाञ्जलिरेषा ते निक्षिप्ता चरणाम्बुजे  ।  
परं धाम परं ब्रह्म मम त्वं परदेवता  ॥ ब्न्द्प्_३,४३।२३ ॥   
अद्यप्रभृति मे पुत्रान्रक्ष मां शारणागतम्  ।  
इत्युक्त्वा गुरुपादाव्जे शिष्यो मूर्ध्नि विधारयेत्  ॥ ब्न्द्प्_३,४३।२४ ॥   
जन्मान्तर सुकृतत्वं स्यान्न्यस्ते शिरसि पादुके  ।  
गुरुणा कमलासनमुरशासनपुरशासनसेवया लब्धे  ॥ ब्न्द्प्_३,४३।२५ ॥   
इत्युक्त्वा भक्तिभरितः पुनरुत्थाय शान्तिमान्  ।  
वामपार्श्वे गुरोस्तिष्ठेदमानी विनयान्वितः  ॥ ब्न्द्प्_३,४३।२६ ॥   
ततस्तुम्बीजलैः प्रोक्ष्य वामभागे निवेदयेत्  ।  
विमुच्य नेत्रबन्धं तु दर्शयेदर्चनक्रमम्  ॥ ब्न्द्प्_३,४३।२७ ॥   
सितामध्वाज्यकदलीफलपायसरूपकम्  ।  
महात्रिपुरसुन्दर्या नैवेद्यमिति चादिशेत्  ॥ ब्न्द्प्_३,४३।२८ ॥   
षोडशर्णमनुं तस्य वदेद्वामश्रुतौ शनैः  ।  
ततो बहिर्विनिर्गत्य स्थाप्य दार्वासने शुचिम्  ॥ ब्न्द्प्_३,४३।२९ ॥   
निवेश्य प्राङ्मुखं तत्र पट्टवस्त्रसमास्तृते  ।  
शिष्यं श्रीकुम्भसलिलैरभिषिञ्चेत्समन्त्रकम्  ॥ ब्न्द्प्_३,४३।३० ॥   
पुनः शुद्धोदकैः स्नात्वा वाससी परिगृह्य च  ।  
अष्टोत्तरशतं मन्त्रं जप्त्वा निद्रामथाविशेत्  ॥ ब्न्द्प्_३,४३।३१ ॥   
शुभे दृष्टे सति स्वप्ने पुण्यं योज्यं तदोत्तमम्  ।  
दुःस्वप्ने तु जपं कुर्यादष्टोत्तरसहस्रकम्  ॥ ब्न्द्प्_३,४३।३२ ॥   
कारयेत्त्रिपुराम्बायाः सपर्यां मुक्तमार्गतः  ।  
यदा न दृष्टः स्वप्नो ऽपि तदा सिद्धिश्चिराद्भवेत्  ॥ ब्न्द्प्_३,४३।३३ ॥   
स्वीकुर्यात्परया भक्त्या देवी शेष कलाधिकम्  ।  
सद्य एव स शिष्यः स्यात्पङ्क्तिपावनपावनः  ॥ ब्न्द्प्_३,४३।३४ ॥   
शरीरमर्थं प्राणं च तस्मै श्रीगुरवे दिशेत्  ।  
तदधीनश्च रेन्नित्यं तद्वाक्यं नैव लघयेत्  ॥ ब्न्द्प्_३,४३।३५ ॥   
यः प्रसन्नः क्षणार्धेन मोक्षलक्ष्मीं प्रयच्छति  ।  
दुर्लभं तं विजानीयाद्गुरुं संसारतारकम्  ॥ ब्न्द्प्_३,४३।३६ ॥   
गुकारस्यान्धकारोर्ऽथो रुकारस्तन्निरोधकः  ।  
अन्धकारनिरोधित्वाद्गुरुरित्यभिधीयते  ॥ ब्न्द्प्_३,४३।३७ ॥   
बोधरूपं गुरुं प्राप्य न गुर्वन्तरमादिशेत्  ।  
गुरुक्तं परुषं वाक्यमाशिषं परिचिन्तयेत्  ॥ ब्न्द्प्_३,४३।३८ ॥   
लौकिकं वैदिकं वापि तथाध्यात्मिकमेव च  ।  
आददीत ततो ज्ञानं पूर्वं तमभिवादयेत्  ॥ ब्न्द्प्_३,४३।३९ ॥   
एवं दीक्षात्रयं कृत्वा विधेयं बौधयेत्पुनः  ।  
गुरुभक्तिस्सदाचारस्तद्द्रोहस्तत्र पातकम्  ॥ ब्न्द्प्_३,४३।४० ॥   
तत्पदस्मरणं मुक्तिर्यावद्देहमयं क्रमः  ।  
यत्पापं समवाप्नोति गुर्वग्रे ऽनृतभाषणत्  ॥ ब्न्द्प्_३,४३।४१ ॥   
गोब्राह्मणावधं कृत्वा न तत्पापं समाश्रयेत्  ।  
ब्रह्मादिस्तम्ब पर्यतं यस्य मे गुरुसन्ततिः  ॥ ब्न्द्प्_३,४३।४२ ॥   
तस्य मे सर्वपूज्यस्य को न पूज्यो महीतले  ।  
इति सर्वानुकूलो यः स शिष्यः परिकीर्तितः  ॥ ब्न्द्प्_३,४३।४३ ॥   
शीलादिविमलानेकगुणसम्पन्नभावनः  ।  
गुरुशासनवर्तित्वाच्छिष्य इत्यभिधीयते  ॥ ब्न्द्प्_३,४३।४४ ॥   
जपाच्छ्रान्तः पुनर्ध्यायेद्ध्यानाच्छ्रान्तः पुनर्जपेत्  ।  
जपध्यानादियुक्तस्य क्षिप्रं मन्त्रः प्रसिध्यति  ॥ ब्न्द्प्_३,४३।४५ ॥   
यथा ध्यानस्य सामर्थ्यात्कीटो ऽपि भ्रमरायते  ।  
तथा समाधिसा मर्थ्याद्ब्रह्मीभूतो भवेन्नरः  ॥ ब्न्द्प्_३,४३।४६ ॥   
यथा निलीयते काले प्रपञ्चो नैव दृश्यते  ।  
तथैव मीलयेन्नेत्रे एतद्ध्यानस्य लक्षणम्  ॥ ब्न्द्प्_३,४३।४७ ॥   
विदिते तु परे तत्त्वे वर्णातीते ह्यविक्रिये  ।  
किङ्करत्वं च गच्छन्ति मन्त्रा मन्त्राधिपैः सह  ॥ ब्न्द्प्_३,४३।४८ ॥   
आत्मैक्यभावनिष्ठस्य या चेष्टा सा तु दर्शनम्  ।  
योगस्तपः स तन्मन्त्रस्तद्धनं यन्निरीक्षणम्  ॥ ब्न्द्प्_३,४३।४९ ॥   
देहाभिमाने गलिते विज्ञाते परमात्मनि  ।  
यत्रयत्र मनो याति तत्रतत्र समाधयः  ॥ ब्न्द्प्_३,४३।५० ॥   
यः पश्येत्सर्वगं शाम्मानन्दात्मानमद्वयम्  ।  
न तस्य किञ्चिदाप्तव्यं ज्ञातव्यं वावशिष्यते  ॥ ब्न्द्प्_३,४३।५१ ॥   
पूजाकोटिसमं स्तोत्रं स्तोत्रकोटिसमोजपः  ।  
जपकोटिसमं ध्यानं ध्यानकोटिसमो लयः  ॥ ब्न्द्प्_३,४३।५२ ॥   
देहो देवालयः प्रोक्तो जीव एव महेश्वरः  ।  
त्यजेदज्ञाननिर्माल्यं सोहम्भावेन योजयेत्  ॥ ब्न्द्प्_३,४३।५३ ॥   
तुषेण बद्धो व्रीहिः स्यात्तुषाभावे तु तण्डुलः  ।  
पाशबद्धः स्मृतो जीवः पाशमुक्तो महेश्वरः  ॥ ब्न्द्प्_३,४३।५४ ॥   
आकाशे पक्षिजातीनां जलेषु जलचारिणाम्  ।  
यथा गतिर्न दृश्येत महावृत्तं महात्मनाम्  ॥ ब्न्द्प्_३,४३।५५ ॥   
नित्यार्चनं दिवा कुर्याद्रात्रौ नैमित्तिकार्चनम्  ।  
उभयोः काम्यकर्मा स्यादिति शास्त्रस्य निश्चयः  ॥ ब्न्द्प्_३,४३।५६ ॥   
कोटिकोटिमहादानात्कोटिकोटिमहाव्रतात्  ।  
कोटिकोटिमहायज्ञात्परा श्रीपादुका स्मृतिः  ॥ ब्न्द्प्_३,४३।५७ ॥   
ज्ञानतो ऽज्ञानतो वापि यावद्देहस्य धारणम्  ।  
तावद्वर्णाश्रमाचारः कर्तव्यः कर्ममुक्तये  ॥ ब्न्द्प्_३,४३।५८ ॥   
निर्गतं यद्गुरोर्वक्त्रात्सर्वं शास्त्रं तदुच्यते  ।  
निषिद्धमपि तत्कुर्याद्गुर्वाज्ञां नैव लङ्घयेत्  ॥ ब्न्द्प्_३,४३।५९ ॥   
जातिविद्याधनाढ्यो वा दूरे दृष्ट्वा गुरुं मुदा  ।  
दण्डप्रमाणं कृत्वैकं त्रिः प्रदक्षिणामाचरेत्  ॥ ब्न्द्प्_३,४३।६० ॥   
गुरुबुद्ध्या नमेत्सर्वं दैवतं तृणमेव वा  ।  
प्रणमेद्देवबुद्ध्या तु प्रतिमां लोहमृन्मयीम्  ॥ ब्न्द्प्_३,४३।६१ ॥   
गुरुं हुङ्कृत्य तुङ्कृत्य विप्रं वादैर्विजित्य च  ।  
विकास्य गुह्यशास्त्राणि भवन्ति ब्रह्मराक्षसाः  ॥ ब्न्द्प्_३,४३।६२ ॥   
अद्वैतं भाव येन्नित्यं नाद्वैतं गुरुणा सह  ।  
न निन्देदन्यसमयान्वेदशास्त्रागमादिकान्  ॥ ब्न्द्प्_३,४३।६३ ॥   
एकग्रामस्थितः शिष्यस्त्रिसन्ध्यं प्रणमेद्गुरुम्  ।  
क्रोश मात्रस्थितो भक्त्या गुरुं प्रतिदिनं नमेत्  ॥ ब्न्द्प्_३,४३।६४ ॥   
अर्थयोजनगः शिष्यः प्रणमेत्पञ्चपर्वसु  ।  
एकयोजनमारभ्य योजनद्वादशावधि  ॥ ब्न्द्प्_३,४३।६५ ॥   
तत्तद्योजनसङ्ख्यातमासेषु प्रणमेद्गुरुम्  ।  
अतिदूरस्थितः शिष्यो यदेच्छा स्यात्तदा व्रजेत्  ॥ ब्न्द्प्_३,४३।६६ ॥   
रिक्तपाणिस्तु नोपेयाद्राजानं देवतां गुरुम्  ।  
फलपुष्पाम्बरादीनि यथाशक्ति समर्पयेत्  ॥ ब्न्द्प्_३,४३।६७ ॥   
मनुष्यचर्मणा बद्धः साक्षात्परशिवः स्वयम्  ।  
सच्छिष्यानुग्रहार्थाय गूढं पर्यटति क्षितौ  ॥ ब्न्द्प्_३,४३।६८ ॥   
सद्भक्तरक्षणायैव निराकारो ऽपि साकृतिः  ।  
शिवः कृपानिधिर्लोके संसारीव हि चेष्टते  ॥ ब्न्द्प्_३,४३।६९  ।  
अत्रिनेत्रः शिवः साक्षादचतुर्बाहुरच्युतः  ।  
अचतुर्वदनो ब्रह्मा श्रीगुरुः परिकीर्तितः  ॥ ब्न्द्प्_३,४३।७० ॥   
श्रीगुरुं परतत्त्वाख्यं तिष्ठन्तं चक्षुरग्रतः  ।  
भाग्यहीना न पश्यन्ति सूर्यमन्धा इवोदितम्  ॥ ब्न्द्प्_३,४३।७१ ॥   
उत्तमा तत्त्वचिन्ता स्याज्जपचिन्ता तु मध्यमा  ।  
अधमा शास्त्रचिन्ता स्याल्लोकचिन्ताधमाधमा  ॥ ब्न्द्प्_३,४३।७२ ॥   
नास्थि गुर्वधिकं तत्त्वं नास्ति ज्ञानाधिकं सुखम्  ।  
नास्ति भक्त्यधिका पूजा न हि मोक्षाधिकं फलम्  ॥ ब्न्द्प्_३,४३।७३ ॥   
सर्ववेदेषु शास्त्रेषु ब्रह्मविष्णुशिवादिषु  ।  
तत्र तत्रोच्यते शब्दैः श्रीकामाक्षी परात्परा  ॥ ब्न्द्प्_३,४३।७४ ॥   
शचीन्द्रौ स्वाहाग्नी च प्रभारवी  ।  
लक्ष्मीनारायणौ वाणीधातारौ गिरिजाशिवौ  ॥ ब्न्द्प्_३,४३।७५ ॥   
अग्नीषोमौ बिन्दुनादौ तथा प्रकृतिपूरुषौ  ।  
आधाराधेयनामानौ भोगमोक्षौ तथैव च  ॥ ब्न्द्प्_३,४३।७६ ॥   
प्राणापनौ च शब्दार्थौं तथा विधिनिषेधकौ  ।  
सुखदुःखादि यद्द्वन्द्वं दृश्यते श्रूयते ऽपि वा  ॥ ब्न्द्प्_३,४३।७७ ॥   
सर्वलोकेषु तत्सर्वं परं ब्रह्म न संशयः  ।  
उत्तीर्ममपरं ज्योतिः कामाक्षीनामकं विदुः  ॥ ब्न्द्प्_३,४३।७८ ॥   
यदेव नित्यं ध्यायन्ति ब्रह्मविष्णुशिवादयः  ।  
इत्थं हि शक्तिमार्गे ऽस्मिन्यः पुमानिह वर्तते  ॥ ब्न्द्प्_३,४३।७९ ॥   
प्रसादभूमिः श्रीदेव्या भुक्तिमुक्त्योः स भाजनम्  ।  
अमन्त्रं वा समत्रं वा कामाक्षीमर्चयन्ति ये  ॥ ब्न्द्प्_३,४३।८० ॥   
स्त्रियो वैश्याश्च शूद्राश्च ते यान्ति परमां गतिम्  ।  
किं पुनः क्षत्त्रिया विप्रा मन्त्रपूर्वं यजन्ति ये  ॥ ब्न्द्प्_३,४३।८१ ॥   
संसारिणो ऽपि ते नूनं विमुक्ता नात्र संशयः  ।  
सितामध्वाज्यकदलीफलपायसरूपकम्  ॥ ब्न्द्प्_३,४३।८२ ॥   
पञ्चपर्वसु नैवेद्यं सर्वदैव निवेदयेत्  ।  
योनार्चयति शक्तो ऽपि स देवीशापमाप्नुयात्  ॥ ब्न्द्प्_३,४३।८३ ॥   
अशक्तौ भावनाद्रव्यैरर्चयेन्नित्यमम्बिकाम्  ।  
गृहस्थस्तु महादेवीं मङ्गलाचारसंयुतः  ॥ ब्न्द्प्_३,४३।८४ ॥   
अर्चयेत महालक्ष्मीमनुकूलाङ्गनासखः  ।  
गुरुस्त्रिवारमाचारं कथयेत्कलशोद्भव  ॥ ब्न्द्प्_३,४३।८५ ॥   
शिष्यो यदि न गृह्णीया च्छिष्ये पापं गुरोर्न हि  ।  
लक्ष्मीनारायणौ वाणीधातारौ गिरिजाशिवौ  ॥ ब्न्द्प्_३,४३।८६ ॥   
श्रीगुरुं गुरुपत्नीं च पितरौ चिन्तयेद्धिया  ।  
इति सर्वं मया प्रोक्तं समासेन घटोद्भव  ॥ ब्न्द्प्_३,४३।८७ ॥   
एतावदवधानेन सर्वज्ञो मतिमान्भवेत्  ॥ ब्न्द्प्_३,४३।८८ ॥   
इति श्रीब्रह्माण्डमहापुराणे उत्तरभागे ललितोपाख्याने त्रिचत्वारिंशो ऽध्यायः  
  
  
_____________________________________________________________  
  
  
हयग्रीव उवाच  
प्रविश्य तु जपस्थानमानीय निजमासनम्  ।  
अभ्युक्ष्य विधिवन्मन्त्रैर्गुरूक्तक्रमयोगतः  ॥ ब्न्द्प्_३,४४।१ ॥   
स्वात्मानं देवतामूर्तिं ध्यायंस्तत्राविशेषतः  ।  
प्राङ्मुखो दृढमाबध्य पद्मासनमनन्यधीः  ॥ ब्न्द्प्_३,४४।२ ॥   
त्रिखण्डामनुबध्नीयाद्गुर्वादीनभिवन्द्य च  ।  
द्विरुक्तबालबीजानि मध्याद्यङ्गुलिषु क्रमात्  ॥ ब्न्द्प्_३,४४।३ ॥   
तलयोरपि विन्यस्य करशुद्धिपुरःसरम्  ।  
अग्निप्राकारपर्यन्तं कुर्यात्स्वास्त्रेण मन्त्रवित्  ॥ ब्न्द्प्_३,४४।४ ॥   
प्रतिलोमेन पादाद्यमनुलोमेन कादिकम्  ।  
व्याप कन्यासमारोप्य व्यापयन्वाग्भवादिभिः  ॥ ब्न्द्प्_३,४४।५ ॥   
व्यक्तैः कारमसूक्ष्मस्थूलशरीराणि कल्पयेत्  ।  
नाभौ हृदि भ्रुवोर्मध्ये बालाबीजान्यथ न्यसेत्  ॥ ब्न्द्प्_३,४४।६ ॥   
मातृकां मूलपुटितां न्यसेन्नाभ्यादिषु क्रमात्  ।  
बालाबीजानि तान्येव द्विरावृत्त्याथ विन्यसेत्  ॥ ब्न्द्प्_३,४४।७ ॥   
मध्यादिकरशाखासु तलयोरपि नान्यथा  ।  
नाभ्यादावथ विन्यस्य न्यसेदथ पदद्वये  ॥ ब्न्द्प्_३,४४।८ ॥   
जानूरुस्फिग्गुह्यमूलनाभि हृन्मूर्धसु क्रमात्  ।  
नवासनानि ब्रह्माणं विष्णुं रुद्रं तथेश्वरम्  ॥ ब्न्द्प्_३,४४।९ ॥   
सदाशिवं च पूषाणं तूलिकां च प्रकाशकम्  ।  
विद्यासनं च विन्यस्य हृदये दर्शयेत्ततः  ॥ ब्न्द्प्_३,४४।१० ॥   
पद्मत्रिखण्डयोन्याख्यां मुद्रामोष्ठपुटेन च  ।  
वायुमापूर्य हुं हुं हुं त्विति प्राबीध्य कुण्डलीम्  ॥ ब्न्द्प्_३,४४।११ ॥   
मन्त्रशक्त्या समुन्नीय द्वादशान्ते शिवैकताम्  ।  
भावयित्वा पुनस्तं च स्वस्थाने विनिवेश्य च  ॥ ब्न्द्प्_३,४४।१२ ॥   
वाग्भवादीनि बीजानि मूलहृद्बाहुषु न्यसेत्  ।  
समस्तमूर्ध्नि दोर्मूलमध्याग्रेषु यथाक्रमम्  ॥ ब्न्द्प्_३,४४।१३ ॥   
हस्तौ विन्यस्य चाङ्गेषु ह्यङ्गुष्ठादितलावधि  ।  
हृदयादौ च विन्यस्य कुङ्कुमं न्यासमाचरेत्  ॥ ब्न्द्प्_३,४४।१४ ॥   
शुद्धा तृतीयबीजेन पुटितां मातृकां पुनः  ।  
आद्यबीजद्वयं न्यस्य ह्यन्त्यबीजं न्यसेदिति  ॥ ब्न्द्प्_३,४४।१५ ॥   
पुनर्भूतलविन्यासमाचरेन्नातिविस्तरम्  ।  
वर्गाष्टकं न्यसेन्मूले नाभौ हृदयकण्ठयोः  ॥ ब्न्द्प्_३,४४।१६ ॥   
प्रागाधायैषु शषसान्मूलहृन्मूर्द्धसु न्यसेत्  ।  
कक्षकट्यंसवामांसकटिहृत्सु च विन्यसेत्  ॥ ब्न्द्प्_३,४४।१७ ॥   
प्रभूताधः षडङ्गानि दादिवर्गैस्तु विन्यसेत्  ।  
ऋषिस्तु शब्दब्रह्मस्याच्छन्दो भूतलिपिर्मता  ॥ ब्न्द्प्_३,४४।१८ ॥   
श्रीमूलप्रकृतिस्त्वस्य देवता कथिता मनोः  ।  
अक्षस्रक्पुस्तके चोर्ध्वे पुष्पसायककार्मुके  ॥ ब्न्द्प्_३,४४।१९ ॥   
वराभीतिकराब्जैश्च धारयन्तीमनूपमाम्  ।  
रक्षणाक्षमयीं मानां वहन्ती कण्ठदेशतः  ॥ ब्न्द्प्_३,४४।२० ॥   
हारकेयूरकटकच्छन्नवीरविभूषणाम्  ।  
दिव्याङ्गरागसम्भिन्नमणिकुण्डलमण्डिताम्  ॥ ब्न्द्प्_३,४४।२१ ॥   
लिपिकल्पद्रुमस्याधो रूपिपङ्कजवासिनीम्  ।  
साक्षाल्लिपिमयीं ध्यायेद्भैरवीं भक्तवत्सलाम्  ॥ ब्न्द्प्_३,४४।२२ ॥   
अनेककोटिदूतीभिः समन्तात्समलङ्कृताम्  ।  
एवं ध्यात्वा न्यसेद्भूयो भूतलेप्यक्षरान्क्रमात्  ॥ ब्न्द्प्_३,४४।२३ ॥   
मूलाद्याज्ञावसानेषु वर्गाष्टकमथो न्यसेत्  ।  
शषसान्मूर्ध्नि सन्न्यस्य स्वरानेष्वेव विन्यसेत्  ॥ ब्न्द्प्_३,४४।२४ ॥   
हादिरूर्ध्वादिपञ्चास्येष्वग्रे मूले च मध्यमे  ।  
अङ्गुलीमूलमणिबन्धयोर्देष्णोश्च पादयोः  ॥ ब्न्द्प्_३,४४।२५ ॥   
जठरे पार्श्वयोर्दक्षवामयोर्नाभिपृष्ठयोः  ।  
शषसान्मूलहृन्मूर्धस्वेतान्वा लादिकान्न्य सेत्  ॥ ब्न्द्प्_३,४४।२६ ॥   
ह्रस्वाः पञ्चाथ सन्ध्यर्णाश्चत्वारो हयरा वलौ  ।  
अकौ खगेनगश्चादौ क्रमोयं शिष्टवर्गके  ॥ ब्न्द्प्_३,४४।२७ ॥   
शषसा इति विख्याता द्विचत्वारिंशदक्षराः  ।  
आद्यः पञ्चाक्षरो वर्गो द्वितीयश्चतुरक्षरः  ॥ ब्न्द्प्_३,४४।२८ ॥   
पञ्चाक्षरी तु षड्वर्गी त्रिवर्णो नवमो मतः  ।  
ब्रह्मा विष्णुश्च रुद्रश्च धनेशेन्द्रयमाः क्रमात्  ॥ ब्न्द्प्_३,४४।२९ ॥   
वरुणश्चैव सोमश्च शक्तित्रयमिमे नव  ।  
वर्णानामीश्वराः प्रोक्ताः क्रमो भूतलिपेरयम्  ॥ ब्न्द्प्_३,४४।३० ॥   
एवं सृष्टौ पाठो विपरीतः संहृतावमुन्येव  ।  
स्थानानि योजनीयौ विसर्गबिन्दू च वर्णान्तौ  ॥ ब्न्द्प्_३,४४।३१ ॥   
ध्यानपूर्वं ततः प्राज्ञो रत्यादिन्यासमाचरेत्  ।  
जपाकुसुमसङ्काशाः कुङ्कुमारुणविग्रहाः  ॥ ब्न्द्प्_३,४४।३२ ॥   
कामवामाधिरूढाङ्का ध्येयाः शरधनुर्धराः  ।  
रतिप्रीतियुतः कामः कामिन्याः कान्तैष्यते  ॥ ब्न्द्प्_३,४४।३३ ॥   
कान्तिमान्मोहिनीयुक्तकामाङ्गः कलहप्रियाम्  ।  
अन्वेति कामचारैस्तु विलासिन्या समन्वितः  ॥ ब्न्द्प्_३,४४।३४ ॥   
कामः कल्पलता युक्तः कामुकः श्यामवर्णया  ।  
शुचिस्मितान्वितः कामो बन्धको विस्मृतायुतः  ॥ ब्न्द्प्_३,४४।३५ ॥   
रमणो विस्मिताक्ष्या च रामो ऽयं लेलिहानया  ।  
रमण्या रतिनाथोपि दिग्वस्त्राढ्यो रतिप्रियः  ॥ ब्न्द्प्_३,४४।३६ ॥   
वामया कुब्जया युक्तो रतिनाथो धरायुतः  ।  
रमाकान्तो रमोपास्यो रममाणो निशाचरः  ॥ ब्न्द्प्_३,४४।३७ ॥   
कल्याणो मोहिनीनाथो नन्दकश्चोत्तमान्वितः  ।  
नन्दी सुरोत्तमाढ्यो नन्दनो नन्दयिता पुनः  ॥ ब्न्द्प्_३,४४।३८ ॥   
सुलावण्यान्वितः पञ्चबाणो बालनिधीश्वरः  ।  
कलहप्रियया युक्तस्तथा रतिसखः पुनः  ॥ ब्न्द्प्_३,४४।३९ ॥   
एकाक्ष्या पुष्पधन्वापि सुमुखेशो महाधनुः  ।  
नीली जडिल्यो भ्रमणः क्रमशः पालिनीपतिः  ॥ ब्न्द्प्_३,४४।४० ॥   
भ्रममाणः शिवाकान्तो भ्रमो भ्रान्तश्च मुग्धया  ।  
भ्रामको रमया प्राप्तो भ्रामितो भृङ्ग इष्यते  ॥ ब्न्द्प्_३,४४।४१ ॥   
भ्रान्ताचारो लोचनया दीर्घजिह्विकया पुनः  ।  
भ्रमावहं समन्वेति मोहनस्तु रतिप्रियाम्  ॥ ब्न्द्प्_३,४४।४२ ॥   
मोहकस्तु पलाशाक्ष्या गृहिण्यां मोह इष्यते  ।  
विकटेशो मोहधरो वर्धनोयं धरायुतः  ॥ ब्न्द्प्_३,४४।४३ ॥   
मदनाथो ऽनूपमस्तु मन्मथो मलयान्वितः  ।  
मादकोह्लादिनीयुक्तः समिच्छन्विश्वतोमुखी  ॥ ब्न्द्प्_३,४४।४४ ॥   
नायको भृङ्गपूर्वस्तु गायको नन्दिनीयुतः  ।  
गणको ऽनामया ज्ञेयः काल्या नर्तक इष्यते  ॥ ब्न्द्प्_३,४४।४५ ॥   
क्ष्वेल्लकः कालकर्ण्यढ्यः कन्दर्पो मत्त इष्यते  ।  
नर्तकः श्यामलाकान्तो विलासी झषयान्वितः  ॥ ब्न्द्प्_३,४४।४६ ॥   
उन्मत्तामुपसङ्गम्य मोदते कामवर्धनः  ।  
ध्यानपूर्वं ततः श्रीकण्ठादिविन्यासमाचरेत्  ॥ ब्न्द्प्_३,४४।४७ ॥   
सिन्दूरकाञ्चनसमोभयभागमर्धनारीश्वरं गिरिसुताहरभूपचिह्नम्  ।  
पाशद्वयाक्षवलयेष्टदहस्तमेव स्मृत्वा न्यसेल्लिपिपदेषु समीहितार्थम्  ॥ ब्न्द्प्_३,४४।४८ ॥   
श्रीकण्ठानन्तसूक्ष्मौ च त्रिमूर्तिरमरेश्वरः  ।  
उर्वीशोभारभूतिश्चातिथीशः स्थाणुको हरः  ॥ ब्न्द्प्_३,४४।४९ ॥   
चण्डीशो भौतिकः सद्योजातश्चानुग्रहेश्वरः  ।  
अक्रूरश्च महासेनः स्युरेते वरमूर्त्तयः  ॥ ब्न्द्प्_३,४४।५० ॥   
ततः क्रोधीशचण्डीशौ पञ्चान्तकशिवोत्तमौ  ।  
तथैकरुद्रकूर्मैकनेत्राः सचतुरातनाः  ॥ ब्न्द्प्_३,४४।५१ ॥   
अजेशः शर्वसोमेशौ हरो लागलिदारुकौ  ।  
अर्धनारीश्वरश्चोमाकान्तश्चापाढ्यदण्डिनौ  ॥ ब्न्द्प्_३,४४।५२ ॥   
अत्रिर्मीनश्च मेषश्च लोहितश्च शिखी तथा  ।  
खड्गदण्डद्विदण्डौ च सुमहाकालव्या लिनौ  ॥ ब्न्द्प्_३,४४।५३ ॥   
भुजङ्गेशः पिनाकी च खड्गेशश्च बकस्तथा  ।  
श्वेतो ह्यभ्रश्च लकुलीशिवः संवर्त्तकस्तथा  ॥ ब्न्द्प्_३,४४।५४ ॥   
पूर्णोदरी च विरजा तृतीया शाल्म तथा  ।  
लोलाक्षी वर्तुलाक्षी च दीर्घङ्घोणा तथैव च  ॥ ब्न्द्प्_३,४४।५५ ॥   
सुदीर्घमुखिगो मुख्यौ नवमी दीर्घजिह्विका  ।  
कुञ्जरी चौर्ध्वकेशा च द्विमुखी विकृतानना  ॥ ब्न्द्प्_३,४४।५६ ॥   
सत्यलीलाकलाविद्यामुख्याः स्युः स्वरशक्तयः  ।  
महाकाली सरस्वत्यौ सर्वसिद्धिसमन्विते  ॥ ब्न्द्प्_३,४४।५७ ॥   
गौरी त्रैलोक्यविद्या च तथा मन्त्रात्मशक्तिका  ।  
लम्बोदरी भूतमता द्राविणी नागरी तथा  ॥ ब्न्द्प्_३,४४।५८ ॥   
खेचरी मञ्जरी चैव रूपिणी वीरिणी तथा  ।  
कोटरा पूतना भद्रा काली योगिन्य एव च  ॥ ब्न्द्प्_३,४४।५९ ॥   
शङ्खिनीगर्जिनीकालरात्रिकूर्दिन्य एव च  ।  
कपर्दिनी तथा वज्रा जया च सुमुखेश्वरी  ॥ ब्न्द्प्_३,४४।६० ॥   
रेवती माधवी चैव वारुणी वायवी तथा  ।  
रक्षावधारिणी चान्या तथा च सहजाह्वया  ॥ ब्न्द्प्_३,४४।६१ ॥   
लक्ष्मीश्च व्यापिनीमाये सङ्ख्याता वर्णशक्तयः  ।  
द्विरुक्तवालाया वर्णै रङ्गं कृत्वाथ केवलैः  ॥ ब्न्द्प्_३,४४।६२ ॥   
षोढा न्यासं प्रकुर्वीत देवतात्मत्वसिद्धये  ।  
विघ्नेशादींस्तु तत्रादौ विन्यसेद्ध्यानपूर्वकम्  ॥ ब्न्द्प्_३,४४।६३ ॥   
तरुणारुणसङ्काशान्गजवक्त्रांस्त्रिलोचनान्  ।  
पाशाङ्कुशवराभीतिहस्ताञ्छक्तिसमन्वितान्  ॥ ब्न्द्प्_३,४४।६४ ॥   
विघ्नेशो विघ्नराजश्च विनायकशिवोत्तमौ  ।  
विघ्नकृद्विघ्नहन्ता च विघ्नराढ्गणनायकः  ॥ ब्न्द्प्_३,४४।६५ ॥   
एकदन्तो द्विदन्तश्च गजवक्त्रो निरञ्जनः  ।  
कपर्दवान्दीर्घमुखः शङ्कुकर्णो वृषध्वजः  ॥ ब्न्द्प्_३,४४।६६ ॥   
गणनाथो गजेन्द्रास्यः शूर्पकर्णस्त्रिलोचनः  ।  
लम्बोदरो महानादश्चतुर्मूर्तिः सदाशिवः  ॥ ब्न्द्प्_३,४४।६७ ॥   
आमोदो दुर्मदश्चैव सुमुखश्च प्रमोदकः  ।  
एकपादो द्विपादश्च शूरो वीरश्च षण्मुखः  ॥ ब्न्द्प्_३,४४।६८ ॥   
वरदो नाम देवश्च वक्रतुण्डो द्विदन्तकः  ।  
सेनानीर्ग्रामणीर्मत्तो मत्तमूषकवाहनः  ॥ ब्न्द्प्_३,४४।६९ ॥   
जटी मुण्डी तथा खड्गी वरेण्यो वृषकेतनः  ।  
भङ्यप्रियो गणेशश्च मेघनादो गणेश्वरः  ॥ ब्न्द्प्_३,४४।७० ॥   
एते गणेशा वर्णानामेकपञ्चाशतः क्रमात्  ।  
श्रीश्च ह्रीश्चैव पुष्टिश्च शान्तिस्तुष्टिः सरस्वती  ॥ ब्न्द्प्_३,४४।७१ ॥   
रतिर्मेधा तथा कान्तिः कामिनी मोहिनी तथा  ।  
तीव्रा च ज्वालिनी नन्दा सुयशाः कामरूपिणी  ॥ ब्न्द्प्_३,४४।७२ ॥   
उग्रा तेजोवती सत्या विघ्नेशानी स्वरूपिणी  ।  
कामार्त्ता मदजिह्वा च विकटा घूर्णितानना  ॥ ब्न्द्प्_३,४४।७३ ॥   
भूतिर्भूमिर्द्विरम्या चामारूपा मकरध्वजा  ।  
विकर्णभ्रुकुटी लज्जा दीर्घघोणा धनुर्धरी  ॥ ब्न्द्प्_३,४४।७४ ॥   
तथैव यामिनी रात्रिश्चन्द्रकान्ता शशिप्रभा  ।  
लोलाक्षी चपला ऋज्वी दुर्भगा सुभगा शिवा  ॥ ब्न्द्प्_३,४४।७५ ॥   
दुर्गा गुहप्रिया काली कालजिह्वा च शक्तयः  ।  
ग्रहन्यासं ततः कुर्याद्ध्यानपूर्वं समाहितः  ॥ ब्न्द्प्_३,४४।७६ ॥   
वरदाभयहस्ताढ्याञ्छक्त्यालिङ्गितविग्रहान्  ।  
कुङ्कुमक्षीररुधिरकुन्दकाञ्चनकम्बुभिः  ॥ ब्न्द्प्_३,४४।७७ ॥   
अम्भोदधूमतिमिरैः सूर्यादीन्सदृशान्स्मरेत्  ।  
हृदयाधो रविं न्यस्य शीर्ष्णि सोमं दृशोः कुजम्  ॥ ब्न्द्प्_३,४४।७८ ॥   
हृदि शुक्रं च हृन्मध्ये बुधं कण्ठे बृहस्पतिम्  ।  
नाभौ शनैश्चरं वक्त्रे राहुं केतुं पदद्वये  ॥ ब्न्द्प्_३,४४।७९ ॥   
ज्वलत्कालानलप्रख्या वरदाभयपाणयः  ।  
तारा न्यसेत्ततो ध्यायन्सर्वाभरणभूषिताः  ॥ ब्न्द्प्_३,४४।८० ॥   
भाले नयनयोः कर्णद्वये नासापुडद्वये  ।  
कण्ठे स्कन्धद्वये पश्चात्कूर्पयोर्मणिबन्धयोः  ॥ ब्न्द्प्_३,४४।८१ ॥   
स्तनयोर्नाभिकट्यूरुजानुजङ्घापदद्वये  ।  
योगिनीन्यासमादध्या द्विशुद्धो हृदये तथा  ॥ ब्न्द्प्_३,४४।८२ ॥   
नाभौ स्वाधिष्ठिते मूले भ्रूमध्ये मूर्धनि क्रमात्  ।  
पद्मेन्दुकर्णिकामध्ये वर्णशक्तीर्दलेष्वथ  ॥ ब्न्द्प्_३,४४।८३ ॥   
दलाग्रेषु तु पद्मस्य मूर्ध्नि सर्वाश्च विन्यसेत्  ।  
अमृता नन्दिनीन्द्राणी त्वीशानी चात्युमा तथा  ॥ ब्न्द्प्_३,४४।८४ ॥   
ऊर्ध्वकेशी ऋद्विदुषी ऌकारिका तथैव च  ।  
एकपादात्मिकैश्वर्यकारिणी चौषधात्मिका  ॥ ब्न्द्प्_३,४४।८५ ॥   
तत्ॐबिकाथो रक्षात्मिकेति षोडश शक्तयः  ।  
कालिका खेचरी गायत्री घण्टाधारिणी तथा  ॥ ब्न्द्प्_३,४४।८६ ॥   
नादात्मिका च चामुण्टा छत्रिका च जया तथा  ।  
झङ्कारिणी च सञ्ज्ञा च टङ्कहस्ता ततः परम्  ॥ ब्न्द्प्_३,४४।८७ ॥   
टङ्कारिणी च विज्ञेयाः शक्तयो द्वादश क्रमात्  ।  
डङ्कारी टङ्कारिणी च णामिनी तामसी तथा  ॥ ब्न्द्प्_३,४४।८८ ॥   
थङ्कारिणी दया धात्री नादिनी पार्वती तथा  ।  
फट्कारिणी च विज्ञेयाः शक्तयो द्वयपन्नगाः  ॥ ब्न्द्प्_३,४४।८९ ॥   
वर्धिनी च तथा भद्रा मज्जा चैव यशस्विनी  ।  
रमा च लामिनी चेति षडेताः शक्तयः क्रमात्  ॥ ब्न्द्प्_३,४४।९० ॥   
नारदा श्रीस्तथा षण्ढाशश्वत्यपि च शक्तयः  ।  
चतस्रो ऽपि तथैव द्वे हाकिनी च क्षमा तथा  ॥ ब्न्द्प्_३,४४।९१ ॥   
ततः पादे च लिङ्गे च कुक्षौ हृद्दोःशिरस्मु च  ।  
दक्षा दिवामपादान्तं राशीन्मेषादिकान्न्यसेत्  ॥ ब्न्द्प्_३,४४।९२ ॥   
ततः पीठानि पञ्चाशदेकं चक्रं मनो न्यसेत्  ।  
वाराणसी कामरूपं नेपालं पौण्ड्रवर्धनम्  ॥ ब्न्द्प्_३,४४।९३ ॥   
वरस्थिरं कान्यकुब्जं पूर्णशैलं तथार्बुदम्  ।  
आम्रातकेश्वरैकाम्रं त्रिस्रोतः कामकोष्ठकम्  ॥ ब्न्द्प्_३,४४।९४ ॥   
कैलासं भृगुनगरं केदारं चन्द्रपुष्करम्  ।  
श्रीपीठं चैकवीरां च जालन्ध्रं मालवं तथा  ॥ ब्न्द्प्_३,४४।९५ ॥   
कुलान्नं देविकोटं च गोकर्णं मारुतेश्वरम्  ।  
अट्टहासं च विरजं राजवेश्म महापथम्  ॥ ब्न्द्प्_३,४४।९६ ॥   
कोलापुरकैलापुरकालेश्वरजयन्तिकाः  ।  
उज्ज्यिन्यपि चित्रा च क्षीरकं हस्तिनापुरम्  ॥ ब्न्द्प्_३,४४।९७ ॥   
उडीरां च प्रयागं च षष्टिमायापुरं तथा  ।  
गौरीशं सलयं चैव श्रीशैलं मरुमेव च  ॥ ब्न्द्प्_३,४४।९८ ॥   
पुनर्गिरिवरं पश्चान्महेन्द्रं वामनं गिरिम्  ।  
स्याद्धिरण्यपुरं पश्चान्महालक्ष्मीपुरं तथा  ॥ ब्न्द्प्_३,४४।९९ ॥   
पुरोद्यानं तथा छायाक्षेत्रमाहुर्मनीषिणः  ।  
लिपिक्रमसमायुक्तांल्लिपिस्थानेषु विन्यसेत्  ॥ ब्न्द्प्_३,४४।१०० ॥   
अन्यान्यथीक्तस्थानेषु संयुक्तांल्लिपिसङ्कमात्  ।  
षोढा न्यासो मयाख्यातः साक्षादीश्वरभाषितः  ॥ ब्न्द्प्_३,४४।१०१ ॥   
एवं विन्यस्तदेहस्तु देवताविग्रहो भवेत्  ।  
ततः षोढा पुरः कृत्वा श्रीचक्रन्यासमाचरेत्  ॥ ब्न्द्प्_३,४४।१०२ ॥   
अंशाद्यानन्द्यमूर्त्यन्तं मन्त्रैस्तु व्यापकं चरेत्  ।  
चक्रेश्वरीं चक्रसमर्पणमन्त्रान्हृदि न्यसेत्  ॥ ब्न्द्प्_३,४४।१०३ ॥   
अन्यान्यथोक्तस्थानेषु गणपत्यादिकान्न्यसेत्  ।  
दक्षिणोरुसमं वामं सर्वांश्च क्रमशो न्यसेत्  ॥ ब्न्द्प्_३,४४।१०४ ॥   
गणेशं क्षेत्रपालं च योगिनीं बटुकं तथा  ।  
आदाविन्द्रादयो न्यस्याः पदाङ्गुष्ठद्वयाग्रके  ॥ ब्न्द्प्_३,४४।१०५ ॥   
जानुपार्श्वंसमूर्धास्यपार्श्वजानुषु मूर्धनि  ।  
मूलाधारे ऽणिमादीनां सिद्धीनां दशकं ततः  ॥ ब्न्द्प्_३,४४।१०६ ॥   
न्यस्तव्यमंसदोः पृष्ठवक्षस्सु प्रपदोः स्फिजि  ।  
दोर्देशपृष्ठयोर्मूर्धपादद्वितययोः क्रमात्  ॥ ब्न्द्प्_३,४४।१०७ ॥   
अणिमा चैव लघिमा तृतीया महिमा तथा  ।  
ईशित्वं च वशित्वं च प्राकाम्यं प्राप्तिरेव च  ।  
इच्छासिद्धी रससिद्धिर्मोक्षसिद्धिरिति स्मृताः  ॥ ब्न्द्प्_३,४४।१०८ ॥   
ततो विप्र न्यसेद्धीमान्मातृणामष्टकं क्रमात्  ।  
पादाङ्गुष्ठयुगे दक्षपार्श्वे मूर्द्धनि वामतः  ॥ ब्न्द्प्_३,४४।१०९ ॥   
वामजनौ दक्षजानौ दक्षवामांसयोस्तथा  ॥ ब्न्द्प्_३,४४।११० ॥   
ब्राह्मी माहेश्वरी चैव कौमारी वैष्णवी तथा  ।  
वाराही च तथेन्द्राणी चामुण्डा चैव सप्तमी  ॥ ब्न्द्प्_३,४४।११ ॥   
महालक्ष्मीश्च विज्ञेया मातरो वै क्रमाद् बुधैः  ।  
मुद्रादेवीर्न्यसेदष्टावेष्वेव द्वे च ते पुनः  ॥ ब्न्द्प्_३,४४।१२ ॥   
मूर्द्धार्न्ध्योरपि मुद्रास्तु सर्वसङ्क्षोभिणी तथा  ।  
सर्वविद्राविणी पश्चात्सर्वार्थाकर्षणी तथा  ॥ ब्न्द्प्_३,४४।१३ ॥   
सर्वाद्या वशकरिणी सर्वाद्या प्रियकारिणी  ।  
महाङ्कुशी च सर्वाद्या सर्वाद्या खेचरी तथा  ॥ ब्न्द्प्_३,४४।१४ ॥   
त्रिखण्डा सर्वबीजा च मूद्रा सर्वप्रपीरिका  ।  
योनिमुद्रेति विज्ञेयास्तत्र चक्रेश्वरीं न्यसेत्  ॥ ब्न्द्प्_३,४४।१५ ॥   
त्रैलोक्य मोहनं चक्रं समर्प्य व्याप्य वर्ष्मणि  ।  
ततः कलानां नित्यानां क्रमात्षोडशकं न्यसेत्  ॥ ब्न्द्प्_३,४४।१६ ॥   
कामाकर्षणरूपा च शब्दाकर्षणरूपिणी  ।  
अहङ्काराकर्षिणी च शब्दाकर्षणरूपिणी  ॥ ब्न्द्प्_३,४४।१७ ॥   
स्पर्शाकर्षणरूपा च रूपाकर्षणरूपिणी  ।  
रसाकर्षणरूपा च गन्धाकर्षणरूपिणी  ॥ ब्न्द्प्_३,४४।१८ ॥   
चित्ताकर्षणरूपा च धैर्याकर्षणरूपिणी  ।  
स्मृत्याकर्षणरूपा च हृदाकर्षणरूपिणी  ॥ ब्न्द्प्_३,४४।१९ ॥   
श्रद्धाकर्षणरूपा च ह्यात्माकर्षणरूपिणी  ।  
अमृताकर्षिणी प्रोक्ता शरीराकर्षणी तथा  ॥ ब्न्द्प्_३,४४।१२० ॥   
स्थानानि दक्षिणं श्रोत्रं पृष्ठमंसश्च कूर्परः  ।  
दक्षहस्त तलस्याथ पृष्ठं तत्स्फिक्च जानुनी  ॥ ब्न्द्प्_३,४४।२१ ॥   
तज्जङ्घाप्रपदे वामप्रपदादिविलोमतः  ।  
चक्रेशीं न्यस्य चक्रं च समर्च्य व्याप्य वर्ष्मणि  ॥ ब्न्द्प्_३,४४।२२ ॥   
न्यसेदनङ्गकुसुमदेव्यादीनामथाष्टकम्  ।  
शङ्खजत्रूरुजङ्घासु वामे तु प्रतिलोमतः  ॥ ब्न्द्प्_३,४४।२३ ॥   
अनङ्गकुसुमा पश्चाद्द्वितीयानङ्ग मेखला  ।  
अनङ्गमदना पश्चादनङ्गमदनातुरा  ॥ ब्न्द्प्_३,४४।२४ ॥   
अनङ्गरेखा तत्पश्चाद्वेगाख्यानङ्गपूर्विका  ।  
ततो ऽनङ्गाङ्कुशा पश्चादनङ्गाधारमालिनी  ॥ ब्न्द्प्_३,४४।२५ ॥   
चक्रेशीं न्यस्य चक्रं च समर्प्य व्याप्य वर्ष्मणि  ।  
शक्तिदेवीर्न्यसेत्सर्वसङ्क्षोभिण्यादिका अथ  ॥ ब्न्द्प्_३,४४।२६ ॥   
ललाटगण्डयोरं से पादमूले च जानुनि  ।  
उपर्यधश्च जङ्घायां तथा वामे विलोमतः  ॥ ब्न्द्प्_३,४४।२७ ॥   
सर्वसङ्क्षोभिणी शक्तिः सर्वविद्राविणी तथा  ।  
सर्वाद्याकर्षणी शक्तिः सर्वप्रह्लादिनी तथा  ॥ ब्न्द्प्_३,४४।२८ ॥   
सर्वसम्मोहिनी शक्तिः सर्वाद्या स्तम्भिनी तथा  ।  
सर्वाद्या जृम्भिणी शक्तिः सर्वाद्या वशकारिणी  ॥ ब्न्द्प्_३,४४।२९ ॥   
सर्वाद्या रञ्जिनी शक्तिः सर्वाद्योन्मादिनी तथा  ।  
सर्वार्थसाधिनी शक्तिस्सर्वाशापूरिणी तथा  ॥ ब्न्द्प्_३,४४।१३० ॥   
सर्वमन्त्रमयी शक्तिः सर्वद्वन्द्वक्षयङ्करा  ।  
चक्रेशीं न्यस्य चक्रं च समर्प्य व्याप्य वर्ष्मणि  ॥ ब्न्द्प्_३,४४।३१ ॥   
सर्वसिद्धिप्रदादीनां दशकं चाथ विन्यसेत्  ।  
दक्षनासापुटे दन्तमूले दक्षस्तने तथा  ॥ ब्न्द्प्_३,४४।३२ ॥   
कूर्परे मणिबन्धे च न्यस्येद्वामे विलोमतः  ।  
सर्वसिद्धिप्रदा नित्यं सर्वसम्पत्प्रदा तथा  ॥ ब्न्द्प्_३,४४।३३ ॥   
सर्वप्रियङ्करा देवी सर्वमङ्गलकारिणी  ।  
सर्वाघमोचिनी शक्तिः सर्वदुःखविमोचिनी  ॥ ब्न्द्प्_३,४४।३४ ॥   
सर्व मृत्युप्रशमिनी सर्वविघ्नविनाशिनी  ।  
सर्वाङ्गसुन्दरी चैव सर्वसौभाग्यदायिनी  ॥ ब्न्द्प्_३,४४।३५ ॥   
चक्रेशीं न्यस्य चक्रं च समर्प्य व्याप्य वर्ष्मणि  ।  
सर्वज्ञाद्यान्न्यसेद्वक्षस्यपि दन्तस्थलेष्वथ  ॥ ब्न्द्प्_३,४४।३६ ॥   
सर्वज्ञा सर्वशक्तिश्च सर्वज्ञानप्रदा तथा  ।  
सर्वज्ञानमयी देवी सर्वव्याधिविनाशिनी  ॥ ब्न्द्प्_३,४४।३७ ॥   
सर्वाधारस्वरूपा च सर्वपापहरा तथा  ।  
सर्वानन्दमयी देवी सर्वरक्षास्वरूपिणी  ।  
विज्ञेया दशमी चैव सर्वेप्सितफलप्रदा  ॥ ब्न्द्प्_३,४४।३८ ॥   
चक्रेशीं न्यस्य चक्रं च समर्प्य व्याप्य वर्ष्मणि  ।  
प्राग्वामाद्याश्च विन्यस्य पक्षिण्याद्यास्ततः सुधीः  ॥ ब्न्द्प्_३,४४।३९ ॥   
दक्षे तु चिबुके कण्ठे स्तने नाभौ च पार्श्वयोः  ।  
वामा विनोदिनी विद्या वशिता कामिकी मता  ॥ ब्न्द्प्_३,४४।१४० ॥   
कामेश्वरी परा ज्ञेया मोहिनी विमला तथा  ।  
अरुणा जयिनी पश्चात्तथा सर्वेश्वरी मता  ।  
कौलिनीति समुक्तानि तासां नामानि सूरिभिः  ॥ ब्न्द्प्_३,४४।४१ ॥   
चक्रेश्वरीं न्यसेच्चक्रं समर्प्य व्याप्य वर्ष्मणि  ।  
हृदि त्रिकोणं सम्भाव्य दिक्षु प्रागादितः क्रमात्  ॥ ब्न्द्प्_३,४४।४२ ॥   
तद्बहिर्विन्न्यसेद्धीमानायुधानां चतुष्टयम्  ।  
न्यसेदग्न्यादिकोणेषु मध्ये पीठचतुष्टयम्  ॥ ब्न्द्प्_३,४४।४३ ॥   
मध्यवृत्तन्न्यसित्वा च नित्याषोडशकं न्यसेत्  ।  
कामेश्वरी तथा नित्या नित्या च भगमालिनी  ॥ ब्न्द्प्_३,४४।४४ ॥   
नित्यक्लिन्ना तथा नित्या नित्या भेरुण्डिनी मता  ।  
वह्निवासिनिका नित्या महावज्रेश्वरी तथा  ॥ ब्न्द्प्_३,४४।४५ ॥   
नित्या च दूती नित्या च त्वरिता तु ततः परम्  ।  
कुलसुन्दरिका नित्या कुल्या नित्या ततः परम्  ॥ ब्न्द्प्_३,४४।४६ ॥   
नित्या नीलपताका च नित्या तु विजया परा  ।  
ततस्तु मङ्गला चैव नित्यपूर्वा प्रचक्ष्यते  ॥ ब्न्द्प्_३,४४।४७ ॥   
प्रभामालिनिका नित्या चित्रा नित्या तथैव च  ।  
एतास्त्रिकोणान्तरेण पादतो हृदि विन्यसेत्  ॥ ब्न्द्प्_३,४४।४८ ॥   
नित्या प्रमोदिनी चैव नित्या त्रिपुरसुन्दरी  ।  
तन्मध्ये विन्यसेद्देवीमखण्डजगदात्मिकाम्  ॥ ब्न्द्प्_३,४४।४९ ॥   
चक्रेश्वरीं हृदि न्यस्य कृत्वा चक्रं समुद्धृतम्  ।  
प्रदर्श्य मुद्रां योन्याख्यां सर्वानन्दमनुं जपेत्  ॥ ब्न्द्प्_३,४४।१५० ॥   
इत्यात्मनस्तु चक्रस्य चक्रदेवी भविष्यति  ॥ ब्न्द्प्_३,४४।१५१ ॥   
  
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने चतुश्चत्वारिंशो ऽध्यायः  
  
समाप्तं ललितोपाख्यानम्  ।  
श्रीमत्प्रतापगढपत्तनमध्यवर्त्तिश्रीरामपूर्वकगढाभिधवासिनेदम्  ।  
संशोधितं निखिलमान्यपुराणकं यद् ब्रह्माण्डसञ्ज्ञमिह तद्विदुषां मुदे ऽस्तु  
रघुनाथेनेदं यत् क्वचिदस्ती हाप्यसंशुद्धम्  ।  
संशोधितमपि दयया तत्क्षन्तव्यं ह्यशेषेण  
ॐ नमो भगवते वासुदेवाय  ।  
रामाय नमः  
  
समाप्तमिदं ब्रह्माण्डमहापुराणम्  ।  
  
  
_____________________________________________________________  
  
  
  
  
  
