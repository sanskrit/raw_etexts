---
title: Devigita

---
## Intro
  
  
  
  
 Devigita   
  
  
  
  
Devigita (=Devibhagavata-Purana 7,31 - 40)  
  
  
Input by Ursula Honegger  
  
  
  
  
  


## पाठः
  
  
  
  
  
  
देवीगीता  
  
  
अथ प्रथमो ऽध्यायः -   
सप्तमः स्कन्धः  
अथ एकत्रिंशो ऽध्यायः  
  
  
जनमेजय उवाच  
  
धराधराधीश मौलावाविरासीत्परं महः  ।  
यदुक्तं भवता पूर्वं विस्तरात्तद्वदस्व मे  ॥ द्ग्_१।१ = द्भ्प्_७,३१।१ ॥  
  
को विरज्येत मतिमान्पिबञ्छक्तिकथामृतम्  ।  
सुधां तु पिबतां मृत्युः स नैतच्छृण्वतो भवेत्  ॥ द्ग्_१।२ = द्भ्प्_७,३१।२ ॥  
  
  
व्यास उवाच  
  
धन्यो ऽसि कृतकृत्यो ऽसि शिक्षितो ऽसि महात्मभिः  ।  
भाग्यवानसि यद्देव्यां निर्व्याजा भक्तिरस्ति ते  ॥ द्ग्_१।३ = द्भ्प्_७,३१।३ ॥  
  
शृणु राजन्पुरा वृत्तं सतीदेहे ऽग्निभर्जिते  ।  
भ्रान्तः शिवस्तु बभ्राम क्वचिद्देशे स्थिरो ऽभवत्  ॥ द्ग्_१।४ = द्भ्प्_७,३१।४ ॥  
  
प्रपञ्चभानरहितः समाधिगतमानसः  ।  
ध्यायन्देवीस्वरूपं तु कालं निन्ये स आत्मवान्  ॥ द्ग्_१।५ = द्भ्प्_७,३१।५ ॥  
  
सौभाग्यरहितं जातं त्रैलोक्यं सचराचरम्  ।  
शक्तिहीनं जगत्सर्वं साब्धिद्वीपं सपर्वतम्  ॥ द्ग्_१।६ = द्भ्प्_७,३१।६ ॥  
  
आनन्दः शुष्कतां यातः सर्वेषां हृदयान्तरे  ।  
उदासीनाः सर्वलोकाश्चिन्ताजर्जरचेतसः  ॥ द्ग्_१।७ = द्भ्प्_७,३१।७ ॥  
  
सदा दुःखोदधौ मग्ना रोगग्रस्तास्तदाभवन्  ।  
ग्रहाणां देवतानां च वैपरीत्येन वर्तनम्  ॥ द्ग्_१।८ = द्भ्प्_७,३१।८ ॥  
  
अधिभूताधिदैवानां सत्यभावान्नृपाभवन्  ।  
अथ ऽस्मिन्नेव काले तु तारकाख्यो महसुरः  ॥ द्ग्_१।९ = द्भ्प्_७,३१।९ ॥  
  
ब्रह्मदत्तवरो दैत्यो ऽभवत्त्रैलोक्यनायकः  ।  
शिवौरसस्तु यः पुत्रः स ते हन्ता भविष्यति  ॥ द्ग्_१।१० = द्भ्प्_७,३१।१० ॥  
  
इति कल्पितमृत्युः स देवदेवैर्महासुरः  ।  
शिवैरससुताभावाज्जगर्ज च ननन्द च  ॥ द्ग्_१।११ = द्भ्प्_७,३१।११ ॥  
  
तेन चोपद्रुताः सर्वे स्वस्थानात्प्रच्युताः सुराः  ।  
शिवैरससुताभावाच्चिन्तामापुर्दुरत्ययाम्  ॥ द्ग्_१।१२ = द्भ्प्_७,३१।१२ ॥  
  
नाङ्गना शङ्करस्यास्ति कथं तत्सुतसम्भावः  ।  
अस्माकं भाग्यहीनानां कथं कार्यं भविष्यति  ॥ द्ग्_१।१३ = द्भ्प्_७,३१।१३ ॥  
  
इति चिन्तातुराः सर्वे जग्मुर्वैकुण्ठमण्डले  ।  
शशंसुर्हरिमेकान्ते स चोपायं जगाद ह  ॥ द्ग्_१।१४ = द्भ्प्_७,३१।१४ ॥  
  
कुतश्चिन्तातुराः सर्वे कामकल्पद्रुमा शिवा  ।  
जागर्ति भूवनेशानी मणिद्वीपाधिवासिनी  ॥ द्ग्_१।१५ = द्भ्प्_७,३१।१५ ॥  
  
अस्माकमनयादेव तदुपेक्षास्ति नान्यथा  ।  
शिक्षैवेयं जगन्मात्रा कृतास्मच्छिक्षणाय  ॥ द्ग्_१।१६ = द्भ्प्_७,३१।१६ ॥  
  
लालने ताडने मातुर्ना कारुण्यं यथार्भके  ।  
तद्वदेव जगन्मातुर्नियन्त्रा गुणदोषयोः  ॥ द्ग्_१।१७ = द्भ्प्_७,३१।१७ ॥  
  
अपराधो भवत्येव तनयस्य पदे पदे  ।  
को ऽपरः सहते लोके केवलं मातरं विना  ॥ द्ग्_१।१८ = द्भ्प्_७,३१।१८ ॥  
  
तस्मद्यूयं पराम्बां तां शरणं यात मा चिरम्  ।  
निर्व्याजया चित्तवृत्त्या सा वः कार्यं विधास्यति  ॥ द्ग्_१।१९ = द्भ्प्_७,३१।१९ ॥  
  
इत्यादिश्य सुरान्सर्वान्महाविष्णुः स्वजायया  ।  
संयुतो निर्जगामाशु देवैः सह सुराधिपः  ॥ द्ग्_१।२० = द्भ्प्_७,३१।२० ॥  
  
आजगाम महाशैलं हिमवन्तं नगाधिपम्  ।  
अभवंश्च सुराः सर्वे पुरश्चरणकर्मिणः  ॥ द्ग्_१।२१ = द्भ्प्_७,३१।२१ ॥  
  
अम्बायज्ञविधानज्ञा अम्बायज्ञं च चक्रिरे  ।  
तृतीयादिव्रतान्याशु चक्रुः सर्वे सुरा नृप  ॥ द्ग्_१।२२ = द्भ्प्_७,३१।२२ ॥  
  
केचित्समाधिनिष्णाताः केचिन्नामपरायणाः  ।  
केचित्सूक्तपराः केचिन्नामपारायणोत्सुकाः  ॥ द्ग्_१।२३ = द्भ्प्_७,३१।२३ ॥  
  
मन्त्रपारायणपरः केचित्कृच्छ्रादि कारिणः  ।  
अन्तर्यागपराः केचित्केचिन्न्यासपरायणाः  ॥ द्ग्_१।२४ = द्भ्प्_७,३१।२४ ॥  
  
हृल्लेखया पराशक्तेः पूजां चक्रुरतन्द्रिताः  ।  
इत्येवं बहुवर्षाणि कालो ऽगाज्जनमेजय  ॥ द्ग्_१।२५ = द्भ्प्_७,३१।२५ ॥  
  
अकस्माच्चैत्रमासीयनवम्यां च भृगोर्दिने  ।  
प्रादुर्बभूव पुरतस्तन्महः श्रुतिबोधितम्  ॥ द्ग्_१।२६ = द्भ्प्_७,३१।२६ ॥  
  
चतुर्दिक्षु चतुर्वेदैर्मूर्तिमद्भिरभिष्टुतम्  ।  
कोटिसूर्य्प्रतीकाशं चन्द्रकोटिसुशीतलम्  ॥ द्ग्_१।२७ = द्भ्प्_७,३१।२७ ॥  
  
विद्युत्कोटिसमानाभमरुणं तत्परं महः  ।  
नैव चोर्ध्वं न तिर्यक्च न मध्ये परिजग्रभत्  ॥ द्ग्_१।२८ = द्भ्प्_७,३१।२८ ॥  
  
आद्यन्तरहितं तत्तु न हस्ताद्यङ्गसंयुतम्  ।  
न च स्त्रीरूपमथवा न पुंरूपमथोभयम्  ॥ द्ग्_१।२९ = द्भ्प्_७,३१।२९ ॥  
  
दीप्त्या पिधानं नेत्राणां तेषामासीन्महीपते  ।  
पुनश्च धैर्यमालम्ब्य यावत्ते ददृशुः सुराः  ॥ द्ग्_१।३० = द्भ्प्_७,३१।३० ॥  
  
तावत्तदेव स्त्रीरूपेणाभाद्दिव्यं मनोहरम्  ।  
अतीव रमणीयाङ्गीं कुमारीं नवयौवनाम्  ॥ द्ग्_१।३१ = द्भ्प्_७,३१।३१ ॥  
  
उद्यत्पीनकुचद्वन्द्वनिन्दिताम्भोजकुड्मलाम्  ।  
रणत्किङ्किणिकाजालसिञ्जन्मञ्जीरमेखलाम्  ॥ द्ग्_१।३२ = द्भ्प्_७,३१।३२ ॥  
  
कनकाङ्गदकेयूरग्रैवेयकविभूषिताम्  ।  
अनर्घ्यमणिसम्भिन्नगलबन्धविराजिताम्  ॥ द्ग्_१।३३ = द्भ्प्_७,३१।३३ ॥  
  
तनुकेतकसंराजन्नीलभ्रमरकुन्तलाम्  ।  
नितम्बबिम्बसुभगां रोमराजिविराजिताम्  ॥ द्ग्_१।३४ = द्भ्प्_७,३१।३४ ॥  
  
कर्पूरशकलोन्मिश्रताम्बूलपूरिताननाम्  ।  
कनत्कनकताटङ्कविटङ्कवदनाम्बुजाम्  ॥ द्ग्_१।३५ = द्भ्प्_७,३१।३५ ॥  
  
अष्टमीचन्द्रबिम्बाभललाटामायतभ्रुवम्  ।  
रक्तारविन्दनयनामुन्नसां मधुराधराम्  ॥ द्ग्_१।३६ = द्भ्प्_७,३१।३६ ॥  
  
कुन्दकुड्मलदन्ताग्रां मुक्ताहारविराजिताम्  ।  
रत्नसम्भिन्नमुकुटां चन्द्ररेखावताम्सिनीम्  ॥ द्ग्_१।३७ = द्भ्प्_७,३१।३७ ॥  
  
मल्लिकामालतीमालाकेशपाशविराजिताम्  ।  
काश्मीरबिन्दुनिटिलां नेत्रत्रयविलासिनीम्  ॥ द्ग्_१।३८ = द्भ्प्_७,३१।३८ ॥  
  
पाशाङ्कुशवराभीतिचतुर्बाहुं त्रिलोचनाम्  ।  
रक्तवस्त्रपरीधानां दाडिमीकुसुमप्रभाम्  ॥ द्ग्_१।३९ = द्भ्प्_७,३१।३९ ॥  
  
सर्वशृङ्गारवेषाढ्यां सर्वदेवनमस्कृताम्  ।  
सर्वाशापूरिकां सर्वमातरं सर्वमोहिनीम्  ॥ द्ग्_१।४० = द्भ्प्_७,३१।४० ॥  
  
प्रसादसुमुखीमम्बां मन्दस्मितमुखाम्बुजाम्  ।  
अव्याजकरुणामूर्तिं ददृशुः पुरतः सुराः  ॥ द्ग्_१।४१ = द्भ्प्_७,३१।४१ ॥  
  
दृष्ट्वा तां करुणामुर्तिं प्रणेमुः सकलाः सुराः   ।  
वक्तुं नाशक्नुवन् किञ्चिद्वाष्पसंरुद्धनिःस्वनाः  ॥ द्ग्_१।४२ = द्भ्प्_७,३१।४२ ॥  
  
  
कथञ्चित्स्थैर्यमालम्ब्य भक्त्या चानतकन्धराः  ।  
प्रेमाश्रुपूर्णनयनास्तुष्टुवुर्जगदम्बिकाम्  ॥ द्ग्_१।४३ = द्भ्प्_७,३१।४३ ॥  
  
  
देवा ऊचुः  
  
नमो देव्यै महादेव्यै शिवायै सततं नमः  ।  
नमः प्रकृत्यै भद्रायै नियताः प्रणताः स्म ताम्  ॥ द्ग्_१।४४ = द्भ्प्_७,३१।४४ ॥  
  
ताम् अग्निवर्णां तपसा ज्वलन्तीं वैरोचनीं कर्मफलेषु जुष्टाम्  ।  
दुर्गां देवीं शरणमहं प्रपद्ये सुतरसि तरसे नमः  ॥ द्ग्_१।४५ = द्भ्प्_७,३१।४५ ॥  
  
देवीं वाचमजनयन्त देवास्तां विश्वरूपाः पशवो वदन्ति  ।  
सा नो मन्द्रेषमूर्जं दुहाना धेनुर् वागस्मानुपसुष्टुतैतु  ॥ द्ग्_१।४६ = द्भ्प्_७,३१।४६ ॥  
  
कालरात्रीं ब्रह्मस्तुतां वैष्णवीं स्कन्दमातरम्  ।  
सरस्वतीमदितिं दक्षदुहितरं नमामः पावनां शिवाम्  ॥ द्ग्_१।४७ = द्भ्प्_७,३१।४७ ॥  
  
महालक्ष्म्यै च विद्महे सर्वशक्त्यै च धीमहि  ।  
तन्नो देवी प्रचोदयात्  ॥ द्ग्_१।४८ = द्भ्प्_७,३१।४८ ॥  
  
नमो विराट्स्वरूपिण्यै नमः सूत्रात्ममूर्तये  ।  
नमो ऽव्याकृतरूपिण्यै नमः श्रीब्रह्म मूर्तये  ॥ द्ग्_१।४९ = द्भ्प्_७,३१।४९ ॥  
  
यदज्ञानाज्जगद्धाति रज्जुसर्पस्रगादिवत्  ।  
यज्ज्ञानाल्लयमाप्नोति नुमस्तां भुवनेश्वरीम्  ॥ द्ग्_१।५० = द्भ्प्_७,३१।५० ॥  
  
नुमस्तत्पदलक्ष्यार्थां चिदेकरसरूपिणीम्  ।  
अखण्डानन्दरूपां तां वेदतात्पर्यभूमिकाम्  ॥ द्ग्_१।५१ = द्भ्प्_७,३१।५१ ॥  
  
पञ्चकोशातिरिक्तां ताम् अवस्थात्रयसाक्षिणीम्  ।  
पुनस्त्वम्पदलक्ष्यार्थां प्रत्यगात्मस्वरूपिणीम्  ॥ द्ग्_१।५२ = द्भ्प्_७,३१।५२ ॥  
  
नमः प्रणवरूपायै नमो ह्रीङ्कारमूर्तये  ।  
नानामन्त्रात्मिकायै ते करुणायै नमो नमः  ॥ द्ग्_१।५३ = द्भ्प्_७,३१।५३ ॥  
  
इति स्तुता तदा देवैर् मणिद्वीपाधिवासिनी  ।  
प्राह वाचा मधुरया मत्तकोकिलनिःस्वना  ॥ द्ग्_१।५४ = द्भ्प्_७,३१।५४ ॥  
  
  
श्रीदेव्युवाच  
  
वेदन्तु विबुधाः कार्यं यदर्थमिह सङ्गताः  ।  
वरदाहं सदा भक्तकामकल्पद्रुमास्मि च  ॥ द्ग्_१।५५ = द्भ्प्_७,३१।५५ ॥  
  
तिष्ठन्त्यां मयि का चिन्ता युष्माकं भक्तिशालिनाम्  ।  
समुद्धरामि मद्भक्तान्दुःखसंसारसागरात्  ॥ द्ग्_१।५६ = द्भ्प्_७,३१।५६ ॥  
  
इति प्रतिज्ञां मे सत्यां जानीथ विबुधोत्तमाः  ।  
इति प्रेमाकुलां वाणीं श्रुत्वा सन्तुष्टमानसाः  ॥ द्ग्_१।५७ = द्भ्प्_७,३१।५७ ॥  
  
निर्भया निर्जरा राजन्नूचुर्दुःखं स्वकीयकम्  ।  
  
  
देवा ऊचुः  
  
नाज्ञातं किञ्चिदप्यत्र भ्वत्यास्ति जगस्त्रये  ॥ द्ग्_१।५८ = द्भ्प्_७,३१।५८ ॥  
  
सर्वज्ञया सर्वसाक्षिरूपिण्या पर्मेश्वरि  ।  
तारकेणासुरेन्द्रेण पीडिताः स्मो दिवानिशम्  ॥ द्ग्_१।५९ = द्भ्प्_७,३१।५९ ॥  
  
शिवाङ्गजाद्वधस्तस्य निर्मितो ब्रह्मणाशिवे  ।  
शिवाङ्गना तु नैवास्ति जानासि त्वं महेश्वरि  ॥ द्ग्_१।६० = द्भ्प्_७,३१।६० ॥  
  
सर्वज्ञपुरतः किं वा वक्तव्यं पामरैर्जनैः  ।  
एतदुद्देशतः प्रोक्तमपरं तर्कयाम्बिके  ॥ द्ग्_१।६१ = द्भ्प्_७,३१।६१ ॥  
  
सर्वदा चरणाम्भोजे भक्तिः स्यात्तव निश्चला  ।  
प्रार्थनीयमिदं मुख्यमपरं देहहेतवे  ॥ द्ग्_१।६२ = द्भ्प्_७,३१।६२ ॥  
  
इति तेषां वचः श्रुत्वा प्रोवाच परमेश्वरी  ।  
मम शक्तिस्तु या गौरी भविष्यति हिमालये  ॥ द्ग्_१।६३ = द्भ्प्_७,३१।६३ ॥  
  
शिवाय सा प्रदेया स्यात् सा वः कार्यं विधास्यति  ।  
भक्तिर्यच्चरणाम्भोजे भूयाद्युष्माकमादरात्  ॥ द्ग्_१।६४ = द्भ्प्_७,३१।६४ ॥  
  
हिमालयो हि मनसा मामुपास्ते ऽतिभक्तितः  ।  
ततस्तस्य गृहे जन्म मम प्रियकरं मतम्  ॥ द्ग्_१।६५ = द्भ्प्_७,३१।६५ ॥  
  
  
व्यास उवाच  
  
हिमालयो ऽपि तच्छ्रुत्वात्यनुग्रहकरं वचः  ।  
बाष्पैः संरुद्धकण्ठाक्षो महाराज्ञीं वचो ऽब्रवीत्  ॥ द्ग्_१।६६ = द्भ्प्_७,३१।६६ ॥  
  
महत्तरं तं कुरुषे यस्यानुग्रहमिच्छसि  ।  
नोचेत्क्वाहं जडः स्थाणुः क्व त्वं सच्चित्स्वरूपिणी  ॥ द्ग्_१।६७ = द्भ्प्_७,३१।६७ ॥  
  
असम्भाव्यं जन्मशतैस्त्वत्पितृत्वं ममानघे  ।  
अश्वमेधादि पुण्यैर्वा पुण्यैर्वा तत्समाधिजैः  ॥ द्ग्_१।६८ = द्भ्प्_७,३१।६८ ॥  
  
अद्य प्रपञ्चे कीर्तिः स्याज्जगन्माता सुताभवत्  ।  
अहो हिमालयस्यास्य धन्यो ऽसौ भाग्यवानिति  ॥ द्ग्_१।६९ = द्भ्प्_७,३१।६९ ॥  
  
यस्यास्तु जठरे सन्ति ब्रह्माण्डानां च कोटयः  ।  
सैव यस्य सुता जाता को वा स्यात्तत्समो भुवि  ॥ द्ग्_१।७० = द्भ्प्_७,३१।७० ॥  
  
न जाने ऽस्मत्पितॄणां किं स्थानं स्यान्निर्मितं परम्  ।  
एतादृशानां वासाय येषां वंशे ऽस्ति मादृशः  ॥ द्ग्_१।७१ = द्भ्प्_७,३१।७१ ॥  
  
इदं यथा च दत्तं मे कृपया प्रेमपूर्णया  ।  
सर्ववेदान्तसिद्धं च त्वद्रूपं ब्रूहि मे तथा  ॥ द्ग्_१।७२ = द्भ्प्_७,३१।७२ ॥  
  
योगं च भक्तिसहितं ज्ञानं च श्रुतिसम्मतम्  ।  
वदस्व परमेशानि त्वमेवाहं यतो भवेः  ॥ द्ग्_१।७३ = द्भ्प्_७,३१।७३ ॥  
  
  
व्यास उवाच  
  
इति तस्य वचः प्रसन्नमुखपङ्कजा  ।  
वक्तुमारभताम्बा सा रहस्यं श्रुतिगूहितम्  ॥ द्ग्_१।७४ = द्भ्प्_७,३१।७४ ॥  
  
इति देवीगीतायां प्रथमो ऽध्यायः -  
इति श्रीदेवीभागवते महापुराणे सप्तमस्कन्धे देवीगीतायामेकत्रिंशो ऽध्यायः  
  
______________________________________________________________________  
  
  
अथ द्वितीयो ऽध्यायः -   
सप्तमः स्कन्धः  
अथ द्वात्रिंशो ऽध्यायः  
  
  
श्रीदेव्युवाच  
  
शृण्वन्तु निर्जराः सर्वे व्याहरन्त्या वचो मम  ।  
यस्य श्रवणमात्रेण मद्रूपत्वं प्रपद्यते  ॥ द्ग्_२।१ = द्भ्प्_७,३२।१ ॥  
  
अहम् एवास पूर्वं तु नान्यत्किञ्चिन्नगाधिप  ।  
तदात्मरूपं चित्संवित् परब्रह्मैकनामकम्  ॥ द्ग्_२।२ = द्भ्प्_७,३२।२ ॥  
  
अप्रतर्क्यम् अनिर्देश्यमनौपम्यमनामयम्  ।  
तस्य काचित्स्वतः सिद्धा शक्तिर्मायेति विश्रुता  ॥ द्ग्_२।३ = द्भ्प्_७,३२।३ ॥  
  
न सती सा नासती सा नोभयात्मा विरोधतः  ।  
एतद्विलक्षणा काचिद्वस्तुभूतास्ति सर्वदा  ॥ द्ग्_२।४ = द्भ्प्_७,३२।४ ॥  
  
पावकस्योष्णतेवेयमुष्णांशोरिव दीधितिः  ।  
चन्द्रस्य चन्द्रिकेवेयं ममेयं सहजा ध्रुवा  ॥ द्ग्_२।५ = द्भ्प्_७,३२।५ ॥  
  
तस्यां कर्मणि जीवानां जीवाः कालाश्च सञ्चरे  ।  
अभेदेन विलीनाः स्युः सुषुप्तौ व्यवहारवत्  ॥ द्ग्_२।६ = द्भ्प्_७,३२।६ ॥  
  
स्वशक्तेश् च समायोगादहं बीजात्मतां गता  ।  
स्वाधारावरणात्तस्या दोषत्वं च समागतम्  ॥ द्ग्_२।७ = द्भ्प्_७,३२।७ ॥  
  
चैतन्यस्य समायोगान्निमित्तत्वं च कथ्यते  ।  
प्रपञ्चपरिणामाच्च समवायित्वमुच्यते  ॥ द्ग्_२।८ = द्भ्प्_७,३२।८ ॥  
  
केचित्तां तप इत्याहुस्तमः केचिज्जडं परे  ।  
ज्ञानं मायां प्रधानं च प्रकृतिं शक्तिमप्यजाम्  ॥ द्ग्_२।९ = द्भ्प्_७,३२।९ ॥  
  
विमर्श इति तां प्राहुः शैवशास्त्रविशारदाः  ।  
अविद्यामितरे प्राहुर्वेदतत्त्वार्थचिन्तकाः  ॥ द्ग्_२।१० = द्भ्प्_७,३२।१० ॥  
  
एवं नानाविधानि स्युर्नामानि निगमादिषु  ।  
तस्या जडत्वं दृश्यत्वाज्ज्ञाननाशात्ततो ऽसती  ॥ द्ग्_२।११ = द्भ्प्_७,३२।११ ॥  
  
चैतन्यस्य न दृश्यत्वम् दृश्यत्वे जडमेव तत्  ।  
स्वप्रकाशं च चैतन्यं न परेण प्रकाशितम्  ॥ द्ग्_२।१२ = द्भ्प्_७,३२।१२ ॥  
  
अनवस्थादोषसत्त्वान्न स्वेनापि प्रकाशितम्  ।  
कर्मकर्त्रीविरोधः स्यात्तस्मात्तद्दीपवत्स्वयम्  ॥ द्ग्_२।१३ = द्भ्प्_७,३२।१३ ॥  
  
प्रकाशमानमन्येषां भासकं विद्धि पर्वत  ।  
अत एव च नित्यत्वं सिद्धसंवित्तनोर्मम  ॥ द्ग्_२।१४ = द्भ्प्_७,३२।१४ ॥  
  
जाग्रत्स्वप्नसुषुप्त्यादौ दृश्यस्य व्यभिचारतः  ।  
संविदो व्यभिचारश्च नानुभूतो ऽस्ति कर्हिचित्  ॥ द्ग्_२।१५ = द्भ्प्_७,३२।१५ ॥  
  
यदि तस्याप्यनुभवस्तर्ह्ययं येन साक्षिणा  ।  
अनुभूतः स एवात्र शिष्टः संविद्वपुः पुरा  ॥ द्ग्_२।१६ = द्भ्प्_७,३२।१६ ॥  
  
अत एव च नित्यत्वं प्रोक्तं सच्छास्त्रकोविदैः  ।  
आनन्दरूपता चास्याः परप्रेमास्पदत्वतः  ॥ द्ग्_२।१७ = द्भ्प्_७,३२।१७ ॥  
  
मा न भूवं हि भूयासमिति प्रेमात्मनि स्थितम्  ।  
सर्वस्यान्यस्य मिथ्यात्वादसङ्गत्वं स्फुटं मम  ॥ द्ग्_२।१८ = द्भ्प्_७,३२।१८ ॥  
  
अपरिच्छिन्नताप्येवमत एव मता मम  ।  
तच्च ज्ञानं नात्मधर्मा धर्मत्वे जडतात्मनः  ॥ द्ग्_२।१९ = द्भ्प्_७,३२।१९ ॥  
  
ज्ञानस्य जडशेषत्वं न दृष्टं न च सम्भवि  ।  
चिद्धर्मत्वं तथा नास्ति चितश्चिन्न हि भिद्यते  ॥ द्ग्_२।२० = द्भ्प्_७,३२।२० ॥  
  
तस्मादात्मा ज्ञानरूपः सुखरूपश्च सर्वदा  ।  
सत्यः पूर्णो ऽप्य् असङ्गश्च द्वैतजालविवर्जितः  ॥ द्ग्_२।२१ = द्भ्प्_७,३२।२१ ॥  
  
स पुनः कामकर्मादियुक्तया स्वीयमायया  ।  
पूर्वानुभूतसंस्कारात्कालकर्मविपाकतः  ॥ द्ग्_२।२२ = द्भ्प्_७,३२।२२ ॥  
  
अविवेकाच्च तत्त्वस्य सिसृक्षावान्प्रजायते  ।  
अबुद्धिपूर्वः सर्गो ऽयं कथितस्ते नगाधिप  ॥ द्ग्_२।२३ = द्भ्प्_७,३२।२३ ॥  
  
एतद्धि यन्मया प्रोक्तं मम रूपमलौकिकम्  ।  
अव्याकृतं तदव्यक्तं मायाशबलमित्यपि  ॥ द्ग्_२।२४ = द्भ्प्_७,३२।२४ ॥  
  
प्रोच्यते सर्वशास्त्रेषु सर्वकारणकारणम्  ।  
तत्त्वानामादिभूतं च सच्चिदानन्दविग्रहम्  ॥ द्ग्_२।२५ = द्भ्प्_७,३२।२५ ॥  
  
सर्वकर्मघनीभूतमिच्छाज्ञानक्रियाश्रयम्  ।  
ह्रीङ्कारमन्त्रवाच्यं तदादितत्त्वं तदुच्यते  ॥ द्ग्_२।२६ = द्भ्प्_७,३२।२६ ॥  
  
तस्मादाकाश उत्पन्नः शब्दतन्मात्ररूपकः  ।  
भवेत्स्पर्शात्मको वायुस्तेजोरूपात्मकं पुनः  ॥ द्ग्_२।२७ = द्भ्प्_७,३२।२७ ॥  
  
जलं रसात्मकं पश्चात्ततो गन्धात्मिका धरा  ।  
शब्दैकगुण आकाशो वायुः स्पर्शरवान्वितः  ॥ द्ग्_२।२८ = द्भ्प्_७,३२।२८ ॥  
  
शब्दस्पर्शरूपगुणं तेज इत्युच्यते बुधैः  ।  
शब्दस्पर्शरूपरसैरापो वेदगुणाः स्मृताः  ॥ द्ग्_२।२९ = द्भ्प्_७,३२।२९ ॥  
  
शब्दस्पर्शरूपरसगन्धैः पञ्चगुणा धरा  ।  
तेभ्यो ऽभवन्महत्सूत्रं यल्लिङ्गं परिचक्षते  ॥ द्ग्_२।३० = द्भ्प्_७,३२।३० ॥  
  
सर्वात्मकम् तत्सम्प्रोक्तं सूक्ष्मदेहो ऽयमात्मनः  ।  
अव्यक्तं कारणो देहः स चोक्तः पूर्वम् एव हि  ॥ द्ग्_२।३१ = द्भ्प्_७,३२।३१ ॥  
  
यस्मिञ्जगद्बीजरूपं स्थितं लिङ्गोद्भवो यतः  ।  
ततः स्थूलानि भूतानि पञ्चीकरणमार्गतः  ॥ द्ग्_२।३२ = द्भ्प्_७,३२।३२ ॥  
  
पञ्चसङ्ख्यानि जायन्ते तत्प्रकारस्त्वथोच्यते  ।  
पूर्वोक्तानि च भूतानि प्रत्येकं विभजेद् द्विधा  ॥ द्ग्_२।३३ = द्भ्प्_७,३२।३३ ॥  
  
एकैकं भागमेकस्य चतुर्धा विभजेद्गिरे  ।  
स्वस्वेतरद्वितीयांशे योजनात्पञ्च पञ्च ते  ॥ द्ग्_२।३४ = द्भ्प्_७,३२।३४ ॥  
  
तत्कार्यम् च विराड्देहः स्थूलदेहो ऽयमात्मनः  ।  
पञ्चभूतस्थसत्त्वांशैः श्रोत्रादीनां समुद्भवः  ॥ द्ग्_२।३५ = द्भ्प्_७,३२।३५ ॥  
  
ज्ञानेन्द्रियाणां राजेन्द्र प्रत्येकं मिलितैस्तु तैः  ।  
अन्तःकरणमेकं स्याद् वृत्तिभेदाच्चतुर्विधम्  ॥ द्ग्_२।३६ = द्भ्प्_७,३२।३६ ॥  
  
यदा तु सङ्कल्पविकल्पकृत्यं तदा भवेत्तन्मन इत्यभिख्यम्  ।  
स्याद् बुद्धिसञ्ज्ञं च यदा प्रवेत्ति सुनिश्चितं संशयहीनरूपम्  ॥ द्ग्_२।३७ = द्भ्प्_७,३२।३७ ॥  
  
अनुसन्धानरूपं तच्चित्तम् च परिकीर्तितम्  ।  
अहङ्कृत्यात्मवृत्त्या तु तदहङ्कारतां गतम्  ॥ द्ग्_२।३८ = द्भ्प्_७,३२।३८ ॥  
  
तेषां रज्ॐशैर्ज्ञातानि क्रमात्कर्मेन्द्रियाणि च  ।  
प्रत्येकं मिलितैर्तैर्तु प्राणो भवति पञ्चधा  ॥ द्ग्_२।३९ = द्भ्प्_७,३२।३९ ॥  
  
हृदि प्राणो गुदे ऽपानो नाभिस्थस्तु समानकः  ।  
कण्ठदेशे ऽप्युदानः स्याद्व्यानः सर्वशरीरगः  ॥ द्ग्_२।४० = द्भ्प्_७,३२।४० ॥  
  
जानेन्द्रियाणि पञ्चैव पञ्च कर्मेन्द्रियाणि च  ।  
प्राणादिपञ्चकं चैव धियाच सहितं मनः  ॥ द्ग्_२।४१ = द्भ्प्_७,३२।४१ ॥  
  
एतत्सूक्ष्मशरीरं स्यान्मम लिण्गं यदुच्यते  ।  
तत्र या प्रकृतिः प्रोक्ता सा राजन्द्विदिधा स्मृता  ॥ द्ग्_२।४२ = द्भ्प्_७,३२।४२ ॥  
  
सत्त्वात्मिका तु माया स्यादविद्या गुणमिश्रिता  ।  
स्वाश्रयं या तु संरक्षेत्सा मायेति निगद्यते  ॥ द्ग्_२।४३ = द्भ्प्_७,३२।४३ ॥  
  
तस्यां यत्प्रतिबिम्बं स्याद्बिम्बभूतस्य चेशितुः  ।  
स ईश्वरः समाख्यातः स्वाश्रयज्ञानवान्परः  ॥ द्ग्_२।४४ = द्भ्प्_७,३२।४४ ॥  
  
सर्वज्ञः सर्वकर्ता च सर्वानुग्रहकारकः  ।  
अविद्यायां तु यत्किञ्चित्प्रतिबिम्बं नगाधिप  ॥ द्ग्_२।४५ = द्भ्प्_७,३२।४५ ॥  
  
तदेव जीवसञ्ज्ञं स्यात्सर्वदुःखाश्रयं पुनः  ।  
द्वयोरपीह सम्प्रोक्तं देहत्रयमविद्यया  ॥ द्ग्_२।४६ = द्भ्प्_७,३२।४६ ॥  
  
देहत्रयाभिमानाच्चाप्यभून्नामत्रयं पुनः  ।  
प्राज्ञस्तु कारणात्मा स्यात्सूक्ष्मदेही तु तैजसः  ॥ द्ग्_२।४७ = द्भ्प्_७,३२।४७ ॥  
  
स्थूलदेही तु विश्वाख्यस्त्रिविधः परिकीर्तितः  ।  
एवमीशो ऽपि सम्प्रोक्त ईशसूत्रविराट्पदैः  ॥ द्ग्_२।४८ = द्भ्प्_७,३२।४८ ॥  
  
प्रथमो व्यष्टिरूपस्तु समष्ट्यात्मा परः स्मृतः  ।  
स हि सर्वेश्वरः साक्षाज्जीवानुग्रहकाम्यया  ॥ द्ग्_२।४९ = द्भ्प्_७,३२।४९ ॥  
  
करोति विविधं विश्वं नानाभोगाश्रयं पुनः  ।  
मच्छक्तिप्रेरितो नित्यं मयि राजन्प्रकल्पितः  ॥ द्ग्_२।५० = द्भ्प्_७,३२।५० ॥  
  
इति देवीगीतायां द्वितीयो ऽध्यायः -  
इति श्रीदेवीभागवते महापुराणे सप्तमस्कन्धे देवीगीतायां द्वात्रिंशो ऽध्यायः  
  
  
______________________________________________________________________  
  
  
अथ तृतीयो ऽध्यायः -   
सप्तमः स्कन्धः  
अथ त्रयस्त्रिंशो ऽध्यायः  
  
  
देव्युवाच  
  
मन्मायाशक्तिसङ्क्लृप्तं जगत्सर्वं चराचरम्  ।  
सापि मत्तः पृथङ्माया नास्त्येव परमार्थतः  ॥ द्ग्_३।१ = द्भ्प्_७,३३।१ ॥  
  
व्यवहारदृशा सेयं विद्या मायेति विश्रुता  ।  
तत्त्वदृष्ट्या तु नास्त्येव तत्त्वमेवास्ति केवलम्  ॥ द्ग्_३।२ = द्भ्प्_७,३३।२ ॥  
  
साहं सर्वं जगत्सृष्ट्वा तदन्तः प्रविशाम्यहम्  ।  
मायाकर्मादिसहिता गिरे प्राणपुरःसरा  ॥ द्ग्_३।३ = द्भ्प्_७,३३।३ ॥  
  
लोकान्तरगतिर्नो चेत्कथं स्यादिति हेतुना  ।  
यथा यथा भवन्त्येव मायाभेदास्तथा तथा  ॥ द्ग्_३।४ = द्भ्प्_७,३३।४ ॥  
  
उपाधिभेदाद्भिन्नाहं घटाकाशादयो यथा  ।  
उच्चनीचादिवस्तूनि भासयन्भास्करः सदा  ॥ द्ग्_३।५ = द्भ्प्_७,३३।५ ॥  
  
न दुष्यति तथैवाहं दोषैर्लिप्ता कदापि न  ।  
मयि बुद्ध्यादिकर्तृत्वमध्यस्यैवापरे जनाः  ॥ द्ग्_३।६ = द्भ्प्_७,३३।६ ॥  
  
वदन्ति चात्मा कर्मेति विमूढा न सुबुद्धयः  ।  
अज्ञानभेदतस्तद्वन्मायाया भेदतस्तथा  ॥ द्ग्_३।७ = द्भ्प्_७,३३।७ ॥  
  
जीवेश्वरविभागश्च कल्पितो माययैव तु  ।  
घटाकाशमहाकाशविभागः कल्पितो यथा  ॥ द्ग्_३।८ = द्भ्प्_७,३३।८ ॥  
  
तथैव कल्पितो भेदो जीवात्मपरमात्मनोः  ।  
यथा जीवबहूत्वं च माययैव न च स्वतः  ॥ द्ग्_३।९ = द्भ्प्_७,३३।९ ॥  
  
तथेश्वरबहूत्वं च मायया न स्वभावतः  ।  
देहेन्द्रियादिसङ्घातवासनाभेदभेदिता  ॥ द्ग्_३।१० = द्भ्प्_७,३३।१० ॥  
  
अविद्या जीवभेदस्य हेतुर्नान्यः प्रकीर्तितः  ।  
गुणानां वासनाभेदभेदिता या धराधर  ॥ द्ग्_३।११ = द्भ्प्_७,३३।११ ॥  
  
माया सा परभेदस्य हेतुर्नान्यः कदाचन  ।  
मयि सर्वमिदं प्रोतमोतं च धरणीधर  ॥ द्ग्_३।१२ = द्भ्प्_७,३३।१२ ॥  
  
ईश्वरो ऽहं च सूत्रात्मा विराडात्माहमस्मि च  ।  
ब्रह्माहं विष्णुरुद्रौ च गौरी ब्राह्मी च वैष्णावी  ॥ द्ग्_३।१३ = द्भ्प्_७,३३।१३ ॥  
  
सूर्यो ऽहं तारकाश्चाहं तारकेशस्तथास्म्यहम्  ।  
पशुपक्षिस्वरूपाहं चाण्डालो ऽहं च तस्करः  ॥ द्ग्_३।१४ = द्भ्प्_७,३३।१४ ॥  
  
व्याधो ऽहं क्रूरकर्माहं सत्कर्माहं महाजनः  ।  
स्त्रीपुन्नपुंसकाकारो ऽप्यहमेव न संशयः  ॥ द्ग्_३।१५ = द्भ्प्_७,३३।१५ ॥  
  
यच्च किञ्चित्क्वचिद्वस्तु दृश्यते श्रूयते ऽपि वा  ।  
अन्तर्बहिश्च तत्सर्वं व्याप्याहं सर्वदा स्थिता  ॥ द्ग्_३।१६ = द्भ्प्_७,३३।१६ ॥  
  
न तदस्ति मया त्यक्तं वस्तु किञ्चिच्चराचरम्  ।  
यद्यस्ति चेत्तच्छून्यं स्याद्वन्ध्यापुत्रोपमं हि तत्  ॥ द्ग्_३।१७ = द्भ्प्_७,३३।१७ ॥  
  
रज्जुर्यथा सर्पमालाभेदैरेका विभाति हि  ।  
तथैवेशादिरूपेण भाम्यहं नात्र संशयः  ॥ द्ग्_३।१८ = द्भ्प्_७,३३।१८ ॥  
  
अधिष्ठानातिरेकेण कल्पितं तन्न भासते  ।  
तस्मान्मत्सत्तयैवैतत् सत्तावन्नान्यथा भवेत्  ॥ द्ग्_३।१९ = द्भ्प्_७,३३।१९ ॥  
  
  
हिमालय उवाच  
  
यथा वदसि देवेशि समष्ट्यात्मवपुस्त्विदम्  ।  
तथैव द्रष्टुमिच्छामि यदि देवि कृपा मयि  ॥ द्ग्_३।२० = द्भ्प्_७,३३।२० ॥  
  
  
व्यास उवाच  
  
इति तस्य वचः श्रुत्वा सर्वे देवाः सविष्णवः  ।  
ननन्दुर्मुदितात्मानः पूजयन्तश्च तद्वचः  ॥ द्ग्_३।२१ = द्भ्प्_७,३३।२१ ॥  
  
अथ देवमतं ज्ञात्वा भक्तकामदुघा शिवा  ।  
अदर्शयन्निजं रूपं भक्तकामप्रपूरिणी  ॥ द्ग्_३।२२ = द्भ्प्_७,३३।२२ ॥  
  
अपश्यंस्ते महादेव्या विराड्रूपं परात्परम्  ।  
द्यौर्मस्तकं भवेद्यस्य चन्द्रमूर्यौ च चक्षुषी  ॥ द्ग्_३।२३ = द्भ्प्_७,३३।२३ ॥  
  
दिशः श्रोत्रे वचो देवाः प्राणो वायुः प्रकीर्तितः  ।  
विश्वं हृदयमित्याहुः पृथिवी जघनं स्मृतम्  ॥ द्ग्_३।२४ = द्भ्प्_७,३३।२४ ॥  
  
नभस्तलं नाभिसरो ज्योतिश्चक्रमुरः स्थलम्  ।  
महर्लोकस्तु ग्रीवा स्याज्जनोलोको मुखं स्मृतम्  ॥ द्ग्_३।२५ = द्भ्प्_७,३३।२५ ॥  
  
तपोलोको रराटिस्तु सत्यलोकादधः स्थितः  ।  
इन्द्रादयो बाहवः स्युः शब्दः श्रोत्रं महेशितुः  ॥ द्ग्_३।२६ = द्भ्प्_७,३३।२६ ॥  
  
नासत्यदस्रौ नासे स्तो गन्धो घ्राणं स्मृतितः  ।  
मुखमग्निः समाख्यातो दिवारात्री च पक्ष्मणी  ॥ द्ग्_३।२७ = द्भ्प्_७,३३।२७ ॥  
  
ब्रह्मस्थानं भ्रूविजृम्भो ऽप्यापस्तालुः प्र्कीर्तिताः  ।  
रसो जिह्वा समाख्याता यमो दंष्ट्राः प्रकीर्तिताः  ॥ द्ग्_३।२८ = द्भ्प्_७,३३।२८ ॥  
  
दन्ताः स्नेहकला यस्य हासो माया प्रकीर्तिता  ।  
सर्गस्त्वपाङ्गमोक्षः स्याद्वीडोर्ध्वोष्ठो महेशितुः  ॥ द्ग्_३।२९ = द्भ्प्_७,३३।२९ ॥  
  
लोभः स्यादधरोष्ठो ऽस्या धर्ममार्गस्तु पृष्ठभूः  ।  
प्रजापतिश्च मेढ्रं स्याद्यः स्रष्टा जगतीतले  ॥ द्ग्_३।३० = द्भ्प्_७,३३।३० ॥  
कुक्षिः समुद्रा गिरयो ऽस्थीनि देव्या महेशितुः  ।  
नद्यो नाड्यः समाख्याता वृक्षाः केशः प्रकीर्तिताः  ॥ द्ग्_३।३१ = द्भ्प्_७,३३।३१ ॥  
  
कौमारयौवनजरावयो ऽस्य गतिरुत्तमा  ।  
बलाहकास्तु केशाः स्युः सन्ध्ये ते वाससी विभो  ॥ द्ग्_३।३२ = द्भ्प्_७,३३।३२ ॥  
  
राजञ्छ्रीजगदम्बायाश्चन्द्रमास्तु मनः स्मृतः  ।  
विज्ञानशक्तिस्तु हरी रुद्रो ऽन्तःकरणं स्मृतम्  ॥ द्ग्_३।३३ = द्भ्प्_७,३३।३३ ॥  
  
अश्वा हि जातयः सर्वाः श्रोणिदेशे स्थिता विभोः  ।  
अतलादिमहालोकाः कट्यधोभागताम् गताः  ॥ द्ग्_३।३४ = द्भ्प्_७,३३।३४ ॥  
  
एतादृशं महारूपं ददृशुः सुरपुङ्गवाः  ।  
ज्वालामालासहस्राढ्यं लेलिहानं च जिह्वया  ॥ द्ग्_३।३५ = द्भ्प्_७,३३।३५ ॥  
  
दंष्ट्राकटकटारावं वमन्तं वह्निमक्षिभिः  ।  
नानायुधधरं वीरं ब्रह्मक्षत्रौदनं च यत्  ॥ द्ग्_३।३६ = द्भ्प्_७,३३।३६ ॥  
  
सहस्रशीर्षनयनं सहस्रचरणं तथा  ।  
कोटिसूर्यप्रतीकाशं विद्युत्कोटिसमप्रभम्  ॥ द्ग्_३।३७ = द्भ्प्_७,३३।३७ ॥  
  
भयङ्करं महाघोरं हृदक्ष्णोस्त्रासकारकम्  ।  
ददृशुस्ते सुराः सर्वे हाहाकारं च चक्रिरे  ॥ द्ग्_३।३८ = द्भ्प्_७,३३।३८ ॥  
  
विकम्पमानहृदया मूर्च्छामापुर्दुरत्ययाम्   ।  
स्मरणं च गतं तेषां जगदम्बेयमित्यपि  ॥ द्ग्_३।३९ = द्भ्प्_७,३३।३९ ॥  
  
अथ ते ये स्थिता वेदाश्चतुर्दिक्षु महाविभोः  ।  
बोधयामासुरत्युग्रं मूर्छातो मूर्च्छितान्सुरान्  ॥ द्ग्_३।४० = द्भ्प्_७,३३।४० ॥  
  
अथ ते धैर्यमालम्ब्य लब्ध्वा च श्रुतिमुत्तमाम्  ।  
प्रेमाश्रुपूर्णनयना रुद्धकण्ठास्तु निर्जराः  ॥ द्ग्_३।४१ = द्भ्प्_७,३३।४१ ॥  
  
बाष्पगद्नदया वाचा स्तोतुं समुपचक्रिरे  ।  
  
  
देवा ऊचुः  
  
उपराधं क्षमस्वाम्ब पाहि दीनांस्त्वदुद्भवान्  ॥ द्ग्_३।४२ = द्भ्प्_७,३३।४२ ॥  
कोपं संहर देवेशि सभया रूपदर्शनात्  ।  
का ते स्तुतिः प्रकर्तव्या पामरैर्निर्जरैरिह  ॥ द्ग्_३।४३ = द्भ्प्_७,३३।४३ ॥  
  
स्वस्याप्यज्ञेय एवासौ यावान्यश्च स्वविक्रमः  ।  
तदर्वाग्जायमानानां कथं स विषयो भवेत्  ॥ द्ग्_३।४४ = द्भ्प्_७,३३।४४ ॥  
  
नमस्ते भुवनेशानि नमस्ते प्रणवात्मिके  ।  
सर्ववेदान्तसंसिद्धे नमो ह्रीङ्कारमूर्तये  ॥ द्ग्_३।४५ = द्भ्प्_७,३३।४५ ॥  
  
यस्मादग्निः समुत्पन्नो यस्मात्सूर्यश्च चन्द्रमाः  ।  
यस्मादोषधयः सर्वास्तस्मै सर्वात्मने नमः  ॥ द्ग्_३।४६ = द्भ्प्_७,३३।४६ ॥  
  
यस्माच्च देवाः सम्भूताः साध्याःपक्षिण एव च  ।  
पशवश्च मनुष्याश्च तस्मै सर्वात्मने नमः  ॥ द्ग्_३।४७ = द्भ्प्_७,३३।४७ ॥  
  
प्राणापानौ व्रीहियवौ तपः श्रद्धा ऋतं तथा  ।  
ब्रह्मचर्यं विधिश्चैव यस्मात्तस्मै नमो नमः  ॥ द्ग्_३।४८ = द्भ्प्_७,३३।४८ ॥  
  
सप्त प्राणार्चिषो यस्मात्समिधः सप्त एव च  ।  
होमाः सप्त तथा लोकास्तस्मै सर्वात्मने नमः  ॥ द्ग्_३।४९ = द्भ्प्_७,३३।४९ ॥  
  
यस्मात्समुद्रा गिरयः सिन्धवः प्रचरन्ति च  ।  
यस्मादोषधयः सर्वा रसास्तस्मै नमो नमः  ॥ द्ग्_३।५० = द्भ्प्_७,३३।५० ॥  
  
यस्मात्यज्ञः समुद्भूतो दीक्षा यूपश्च दक्षिणाः  ।  
ऋचो यजूंषि सामानि तस्मै सर्वात्मने नमः  ॥ द्ग्_३।५१ = द्भ्प्_७,३३।५१ ॥  
  
नमः पुरस्तात्पृष्ठे च नमस्ते पार्श्वयोर्द्वयोः  ।  
अध ऊर्ध्वं चतुर्दिक्षु मातर्भूयो नमो नमः  ॥ द्ग्_३।५२ = द्भ्प्_७,३३।५२ ॥  
  
उपसंहर देवेशि रूपमेतदलौकिकम्  ।  
तदेव दर्शयास्माकं रूपं सुन्दरसुन्दरम्  ॥ द्ग्_३।५३ = द्भ्प्_७,३३।५३ ॥  
  
  
व्यास उवाच  
  
इति भीतान्सुरान्दृष्ट्वा जगदम्बा कृपार्णवा  ।  
संहृत्य रूपं घोरं तद्दर्शयामास सुन्दरम्  ॥ द्ग्_३।५४ = द्भ्प्_७,३३।५४ ॥  
  
पाशाड्कुशवराभीतिधरं सर्वङ्गकोमलम्  ।  
करुणापूर्णनयनं मन्दस्मितमुखाम्बुजम्  ॥ द्ग्_३।५५ = द्भ्प्_७,३३।५५ ॥  
  
दृष्ट्वा तत्सुन्दरं रूपं तदा भीतिविवर्जिताः  ।  
शान्तचित्ताः प्रणेमुस्ते हर्षगद्नदनिःस्वनाः  ॥ द्ग्_३।५६ = द्भ्प्_७,३३।५६ ॥  
  
इति देवीगीतायां तृतीयो ऽध्यायः -  
इति श्रीदेवीभागवते महापुराणे सप्तमस्कन्धे देवीगीतायां त्रयस्त्रिंशो ऽध्यायः  
  
______________________________________________________________________  
  
  
अथ चतुर्थो ऽध्यायः -   
सप्तमः स्कन्धः  
अथ चतुस्त्रिंशो ऽध्यायः  
  
  
श्री देव्युवाच  
  
क्व यूयं मन्दभाग्या वै क्वेदं रूपं महाद्भुतम्  ।  
तथापि भक्तवात्सल्यादीदृशं दर्शितं मया  ॥ द्ग्_४।१ = द्भ्प्_७,३४।१ ॥  
  
न वेदाध्ययनैर्योगैर् न दानैस्तपसेज्यया  ।  
रूपं द्रष्टुम् इदं शक्यं केवलं मत्कृपां विना  ॥ द्ग्_४।२ = द्भ्प्_७,३४।२ ॥  
  
प्रकृतं शृणु राजेन्द्र परमात्मात्र जीवताम्  ।  
उपाधियोगात् सम्प्राप्तः कर्तृत्वादिकम् अप्युत  ॥ द्ग्_४।३ = द्भ्प्_७,३४।३ ॥  
  
क्रियाः करोति विविधा धर्माधर्मैक हेतवः  ।  
नाना योनीस्ततः प्राप्य सुखदुःखैश्च युज्यते  ॥ द्ग्_४।४ = द्भ्प्_७,३४।४ ॥  
  
पुनस्तत्संस्कृतिवशान्नाना कर्मरतः सदा  ।  
नाना देहान् समाप्नोति सुखदुःखैश्च युज्यते  ॥ द्ग्_४।५ = द्भ्प्_७,३४।५ ॥  
  
घटीयन्त्रवदेतस्य न विरामः कदापि हि  ।  
अज्ञानम् एव मूलं स्यात् ततः कामः क्रियास्ततः  ॥ द्ग्_४।६ = द्भ्प्_७,३४।६ ॥  
  
तस्माद् अज्ञाननाशाय यतेत नियतं नरः  ।  
एतद्धि जन्मसाफल्यं यदज्ञानस्य नाशनम्  ॥ द्ग्_४।७ = द्भ्प्_७,३४।७ ॥  
  
पुरुषार्थसमाप्तिश्च जीवन्मुक्तदशापि च  ।  
अज्ञाननाशने शक्ता विद्यैव तु पटीयसी  ॥ द्ग्_४।८ = द्भ्प्_७,३४।८ ॥  
  
न कर्म तज्जन्नोपास्तिर्विरोधाभावतो गिरे  ।  
प्रत्युताशाज्ञाननाशे कर्मणा नैव भाव्यताम्  ॥ द्ग्_४।९ = द्भ्प्_७,३४।९ ॥  
  
अनर्थदानि कर्माणि पुनः पुनरुशन्ति हि  ।  
ततो रागस्ततो दोषस्ततो ऽनर्थो महान्भवेत्  ॥ द्ग्_४।१० = द्भ्प्_७,३४।१० ॥  
  
तस्मात् सर्व प्रयत्नेन ज्ञानं सम्पादयेन्नरः  ।  
कुर्वन्नेवेह कर्माणीत्यतः कर्माप्यवश्यकम्  ॥ द्ग्_४।११ = द्भ्प्_७,३४।११ ॥  
  
ज्ञानादेव हि कैवल्यम् अतः स्यात् तत्समुच्चयः  ।  
सहायतां व्रजेत् कर्म ज्ञानस्य हितकारि च  ॥ द्ग्_४।१२ = द्भ्प्_७,३४।१२ ॥  
  
इति केचिद्वदन्त्यत्र तद्विरोधान्न सम्भवेत्  ।  
ज्ञानाधृद्ग्रन्थिभेदः स्याधृद्ग्रन्थौ कर्मसम्भवः  ॥ द्ग्_४।१३ = द्भ्प्_७,३४।१३ ॥  
  
यौगपद्यं न सम्भाव्यं विरोधात् तु ततस्तयोः  ।  
तमः प्रकाशयोर्यद्वद्यौगपद्यं न सम्भवि  ॥ द्ग्_४।१४ = द्भ्प्_७,३४।१४ ॥  
  
तस्मात् सर्वाणि कर्माणि वैदिकानि महामते  ।  
चित्तशुद्ध्यन्तम् एव स्युस्तानि कुर्यात् प्रयत्नतः  ॥ द्ग्_४।१५ = द्भ्प्_७,३४।१५ ॥  
  
शमो दमस्तितिक्षा च वैराग्यं सत्त्वसम्भवः  ।  
तावत् पर्यन्तम् एव स्युः कर्माणि न ततः परम्  ॥ द्ग्_४।१६ = द्भ्प्_७,३४।१६ ॥  
  
तदन्ते चैव सन्न्यस्य संश्रयेद्गुरुम् आत्मवान्  ।  
श्रोत्रियं ब्रह्मनिष्ठं च भक्त्या निर्व्याजया पुनः  ॥ द्ग्_४।१७ = द्भ्प्_७,३४।१७ ॥  
  
वेदान्तश्रवणं कुर्यान्नित्यम् एवम् अतन्द्रितः  ।  
तत् त्वम् अस्यादि वाक्यस्य नित्यम् अर्थं विचारयेत्  ॥ द्ग्_४।१८ = द्भ्प्_७,३४।१८ ॥  
  
तत् त्वम् अस्यादि वाक्यं तु जीवब्रह्मैक्यबोधकम्  ।  
ऐक्ये ज्ञाते निर्भयस्तु मद्रूपो हि प्रजायते  ॥ द्ग्_४।१९ = द्भ्प्_७,३४।१९ ॥  
  
पदार्थावगतिः पूर्वं वाक्यार्थावगतिस्ततः  ।  
तत् पदस्य च वाक्यार्थो गिरे ऽहं परिकीर्तितः  ॥ द्ग्_४।२० = द्भ्प्_७,३४।२० ॥  
  
त्वं पदस्य च वाक्यार्थो जीव एव न संशयः  ।  
उभयोर् ऐक्यम् असिना पदेन प्रोच्यते बुधैः  ॥ द्ग्_४।२१ = द्भ्प्_७,३४।२१ ॥  
  
वाच्यार्थयोर्विरुद्धत्वात् ऐक्यं नैव घटेत ह  ।  
लक्षणातः प्रकर्तव्या तत्त्वमोः श्रुतिसंस्थयोः  ॥ द्ग्_४।२२ = द्भ्प्_७,३४।२२ ॥  
  
चिन्मात्रं तु तयोर्लक्ष्यं तयोरैक्यस्य सम्भवः  ।  
तयोरैक्यं तथा ज्ञात्वा स्वाभेदेनाद्वयो भवेत्  ॥ द्ग्_४।२३ = द्भ्प्_७,३४।२३ ॥  
  
देवदत्तः स एवायम् इति वल्लक्षणा स्मृता  ।  
स्थूलादि देहरहितो ब्रह्म सम्पद्यते नरः  ॥ द्ग्_४।२४ = द्भ्प्_७,३४।२४ ॥  
  
पञ्चीकृतमहाभूतसम्भूतः स्थूलदेहकः  ।  
भोगालयो जराव्याधिसंयुतः सर्वकर्मणाम्  ॥ द्ग्_४।२५ = द्भ्प्_७,३४।२५ ॥  
  
मिथ्या भूतो ऽयम् आभाति स्फुटं मायामयत्वतः  ।  
सो ऽयं स्थूल उपाधिः स्यादात्मनो मे नगेश्वर  ॥ द्ग्_४।२६ = द्भ्प्_७,३४।२६ ॥  
  
ज्ञानकर्मेन्द्रिययुतं प्राणपञ्चकसंयुतम्  ।  
मनोबुद्धियुतं चैतत् सूक्ष्मं तत्कवयो विदुः  ॥ द्ग्_४।२७ = द्भ्प्_७,३४।२७ ॥  
  
अपञ्चीकृतभूतोत्थं सूक्ष्मदेहो ऽयम् आत्मनः  ।  
द्वितीयो ऽयम् उपाधिः स्यात् सुखादेरवबोधकः  ॥ द्ग्_४।२८ = द्भ्प्_७,३४।२८ ॥  
  
अनाद्यनिर्वाच्यम् इदम् अज्ञानं तु तृतीयकः  ।  
देहो ऽयम् आत्मनो भाति कारणात्मा नगेश्वर  ॥ द्ग्_४।२९ = द्भ्प्_७,३४।२९ ॥  
  
उपाधिविलये जाते केवलात्मावशिष्यते  ।  
देहत्रये पञ्चकोशा अन्तःस्थाः सन्ति सर्वदा  ॥ द्ग्_४।३० = द्भ्प्_७,३४।३० ॥  
  
पञ्चकोशपरित्यागे ब्रह्म पुच्छं हि लभ्यते  ।  
नेति नेति इति आदिवाक्यैर् मम रूपं यदुच्यते  ॥ द्ग्_४।३१ = द्भ्प्_७,३४।३१ ॥  
  
न जायते म्रियते तत् कदाचिन्नायं भूत्वा न बभूव कश्चित्  ।  
अजो नित्यः शाश्वतो ऽयं पुराणो न हन्यते हन्यमाने शरीरे  ॥ द्ग्_४।३२ = द्भ्प्_७,३४।३२ ॥  
  
हतं चेन्मन्यते हन्तुं हतश्चेन्मन्यते हतम्  ।  
उभौ तौ न विजानीतौ नायं हन्ति न हन्यते  ॥ द्ग्_४।३३ = द्भ्प्_७,३४।३३ ॥  
  
अणोरणीयान् महतो महीयान् आत्मास्य जन्तोर्निहितो गुहायाम्  ।  
तम् अक्रतुः पश्यति वीतशोको धातुः प्रसादान् महिमानम् अस्य  ॥ द्ग्_४।३४ = द्भ्प्_७,३४।३४ ॥  
  
आत्मानं रथिनं विद्धि शरीरं रथम् एव तु  ।  
बुद्धिं तु सारथिं विद्धि मनः प्रग्रहम् एव च  ॥ द्ग्_४।३५ = द्भ्प्_७,३४।३५ ॥  
  
इन्द्रियाणि हयान् आहुर् विषयांस् तेषु गोचरान्  ।  
आत्मेन्द्रियमनोयुक्तं भोक्तेत्याहुर्मनीषिणः  ॥ द्ग्_४।३६ = द्भ्प्_७,३४।३६ ॥  
  
यस्त्वविद्वान् भवति चामनस्कश्च सदाशुचिः  ।  
न तत्पदम् अवाप्नोति संसारं चाधिगच्छति  ॥ द्ग्_४।३७ = द्भ्प्_७,३४।३७ ॥  
  
यस्तु विज्ञानवान् भवति समनस्कः सदा शुचिः  ।  
स तु तत्पदम् आप्नोति यस्माद् भूयो न जायते  ॥ द्ग्_४।३८ = द्भ्प्_७,३४।३८ ॥  
  
विज्ञानसारथिर्यस्तु मनः प्रग्रहवान् नरः  ।  
सो ऽध्वनः पारम् आप्नोति मदीयं यत्परं पदम्  ॥ द्ग्_४।३९ = द्भ्प्_७,३४।३९ ॥  
  
इत्थं श्रुत्या च मत्या च निश्चित्यात्मानम् आत्मना  ।  
भावयेन्माम् आत्मरूपां निदिध्यासनतो ऽपि  ॥ द्ग्_४।४० = द्भ्प्_७,३४।४० ॥  
  
योगवृत्तेः पुरा स्वस्मिन् भावयेदक्षरत्रयम्  ।  
देवीप्रणवसञ्ज्ञस्य ध्यानार्थं मन्त्रवाच्ययोः  ॥ द्ग्_४।४१ = द्भ्प्_७,३४।४१ ॥  
  
हकारः स्थूलदेहः स्याद् रकारः सूक्ष्मदेहकः  ।  
ईकारः कारणात्मासौ ह्रीङ्कारो ऽहं तुरीयकम्  ॥ द्ग्_४।४२ = द्भ्प्_७,३४।४२ ॥  
  
एवं समष्टिदेहे ऽपि ज्ञात्वा बीजत्रयम् क्रमात्  ।  
समष्टिव्यष्ट्योरेकत्वं भावयेन्मतिमान् नरः  ॥ द्ग्_४।४३ = द्भ्प्_७,३४।४३ ॥  
  
समाधिकालात्पूर्वं तु भावयित्वैवम् आदृतः   ।  
ततो ध्यायेन्निलीनाक्षो देवीं मां जगदीश्वरीम्  ॥ द्ग्_४।४४ = द्भ्प्_७,३४।४४ ॥  
  
प्राणापानौ समौ कृत्वा नासाभ्यन्तरचारिणौ  ।  
निवृत्तविषयाकाङ्क्षो वीतदोषो विमत्सरः  ॥ द्ग्_४।४५ = द्भ्प्_७,३४।४५ ॥  
  
भक्त्या निर्व्याजया युक्तो गुहायां निःस्वने स्थले  ।  
हकारम् विश्वम् आत्मानं रकारे प्रविलापयेत्  ॥ द्ग्_४।४६ = द्भ्प्_७,३४।४६ ॥  
  
रकारं तैजसं देवम् ईकारे प्रविलापयेत्  ।  
ईकारं प्राज्ञम् आत्मानं ह्रीङ्कारे प्रविलापयेत्  ॥ द्ग्_४।४७ = द्भ्प्_७,३४।४७ ॥  
  
वाच्यवाचकताहीनं द्वैतभावविवर्जितम्  ।  
अखण्डं सच्चिदानन्दं भावयेत् तच्छिखान्तरे  ॥ द्ग्_४।४८ = द्भ्प्_७,३४।४८ ॥  
  
इति ध्यानेन मां राजन् साक्षात्कृत्य नरोत्तमः  ।  
मद्रूप एव भवति द्वयोरप्येकता यतः  ॥ द्ग्_४।४९ = द्भ्प्_७,३४।४९ ॥  
  
योगयुक्त्यानया दृष्ट्वा माम् आत्मानं परात्परम्  ।  
अज्ञानस्य सकार्यस्य तत् क्षणो नाशको भवेत्  ॥ द्ग्_४।५० = द्भ्प्_७,३४।५० ॥  
  
इति देवीगीतायां चतुर्थो ऽध्यायः -  
इति श्रीदेवीभागवते महापुराणे सप्तमस्कन्धे देवीगीतायां चतुस्त्रिंशो ऽध्यायः  
  
______________________________________________________________________  
  
  
अथ पञ्चमो ऽध्यायः -   
सप्तमः स्कन्धः  
अथ पञ्चत्रिंशो ऽध्यायः  
  
  
हिमालय उवाच  
  
योगं वेद महेशानि साङ्गं संवित्प्रदायकम्  ।  
कृतेन येन योग्यो ऽहं भवेयं तत्त्वदर्शने  ॥ द्ग्_५।१ = द्भ्प्_७,३५।१ ॥  
  
  
श्रीदेव्युवाच  
  
न योगो नभसः पृष्ठे न भूमौ न रसातले  ।  
ऐक्यं जीवात्मनोर् आहुर् योगं योगविशारदाः  ॥ द्ग्_५।२ = द्भ्प्_७,३५।२ ॥  
  
तत्प्रत्यूहाः षडाख्याता योगविघ्नकरानघ  ।  
कामक्रोधौ लोभमोहौ मदमात्सर्यसञ्ज्ञकौ  ॥ द्ग्_५।३ = द्भ्प्_७,३५।३ ॥  
  
योगाङ्गैरेव भित्त्वा तान्योगिनो योगमाप्नुयुः  ।  
यमं नियममासनप्राणायामौ ततः परम्  ॥ द्ग्_५।४ = द्भ्प्_७,३५।४ ॥  
  
प्रत्याहारं धारणाख्यं ध्यानं सार्धं समाधिना  ।  
अष्टाङ्गान्याहुरेतानि योगिनां योगसाधने  ॥ द्ग्_५।५ = द्भ्प्_७,३५।५ ॥  
  
अहिंसा सत्यमस्तेयं ब्रह्मचर्यं दयार्जवम्  ।  
क्षमा धृतिर्मिताहारः शौचं चेति यमा दश  ॥ द्ग्_५।६ = द्भ्प्_७,३५।६ ॥  
  
तपः सन्तोष आस्तिक्यं दानं देवस्य पूजनम्  ।  
सिद्धान्तश्रवणं चैव ह्रीर्मतिश्च जपो हुतम्  ॥ द्ग्_५।७ = द्भ्प्_७,३५।७ ॥  
  
दशैते नियमाः प्रोक्ता मया पर्वतनायक  ।  
पद्मासनं स्वस्तिकं च भद्रं वज्रासनं तथा  ॥ द्ग्_५।८ = द्भ्प्_७,३५।८ ॥  
  
वीरासनमिति प्रोक्तं क्रमादासनपञ्चकम्  ।  
ऊर्वोरुपरि विन्यस्य सम्यक्पादतले शुभे  ॥ द्ग्_५।९ = द्भ्प्_७,३५।९ ॥  
  
अङ्गुष्ठौ च निबध्नीयाद्धस्ताभ्यां व्युत्क्रमात् ततः  ।  
पद्मासनमिति प्रोक्तं योगिनां हृदयङ्गमम्  ॥ द्ग्_५।१० = द्भ्प्_७,३५।१० ॥  
  
जानूर्वोरन्तरे सम्यक् कृत्वा पादतले शुभे  ।  
कृजुकायो विशेद्योगी स्वस्तिकं तत्प्रचक्षते  ॥ द्ग्_५।११ = द्भ्प्_७,३५।११ ॥  
  
सीवन्याः पार्श्वयोर्न्यस्य गुल्फयुग्मं सुनिश्चितम्  ।  
वृषणाधः पादपार्ष्णी पार्ष्णिभ्यां परिबन्धयेत्  ॥ द्ग्_५।१२ = द्भ्प्_७,३५।१२ ॥  
  
भद्रासनमिति प्रोक्तं योगिभिः परिपूजितम्  ।  
उर्वोः पादौ क्रमान्न्यस्य जान्वोः प्रत्यङ्मुखाङ्गुली  ॥ द्ग्_५।१३ = द्भ्प्_७,३५।१३ ॥  
  
करौ विदध्यादाख्यातं वज्रासनमनुत्तमम्  ।  
एकं पादमधः कृत्वा विन्यस्योरुं तथोत्तरे  ॥ द्ग्_५।१४ = द्भ्प्_७,३५।१४ ॥  
  
कृजुकायो विशेद्योगी वीरासनमितीरितम्  ।  
इडयाकर्षयेत् वायुं बाह्यं षोडशमात्रया  ॥ द्ग्_५।१५ = द्भ्प्_७,३५।१५ ॥  
  
धारयेत्पूरितं योगी चतुःषष्ट्या तु मात्रया  ।  
सुषुम्नामध्यगं सम्यग्द्वात्रिंशन्मात्रया शनैः  ॥ द्ग्_५।१६ = द्भ्प्_७,३५।१६ ॥  
  
नाड्या पिङ्गलया चैव रेचयेद्योगवित्तमः  ।  
प्राणायाममिमं प्राहूर्योगशास्त्रविशारदाः  ॥ द्ग्_५।१७ = द्भ्प्_७,३५।१७ ॥  
  
भूयोभूयः क्रमात् तस्य बाह्यमेवं समाचरेत्  ।  
मात्रावृद्धिः क्रमेणैव सम्यग्द्वादश षोडश  ॥ द्ग्_५।१८ = द्भ्प्_७,३५।१८ ॥  
  
जपध्यानादिभिः सार्धं सगर्भं तं विदुर्बुधाः  ।  
तदपेतं विगर्भं च प्राणायामं परे विदुः  ॥ द्ग्_५।१९ = द्भ्प्_७,३५।१९ ॥  
  
क्रमादभ्यस्यतः पुंसो देहे स्वेदोद्गमो ऽधमः  ।  
मध्यमः कम्पसंयुक्तो भूमित्यागः परो मतः  ॥ द्ग्_५।२० = द्भ्प्_७,३५।२० ॥  
  
उत्तमस्य गुणावाप्तिर्यावच्छीलनम् इष्यते  ।  
इन्द्रियाणां विचरतां विषयेषु निरर्गलम्  ॥ द्ग्_५।२१ = द्भ्प्_७,३५।२१ ॥  
  
बलादाहरणं तेभ्यः प्रत्याहारो ऽभिधीयते  ।  
अङ्गुष्ठगुल्फजानूरुमूलाधारलिङ्गनाभिषु  ॥ द्ग्_५।२२ = द्भ्प्_७,३५।२२ ॥  
  
हृद्ग्रीवाकण्ठदेशेषु लम्बिकायां ततो नसि  ।  
भ्रूमध्ये मस्तके मूर्ध्नि द्वादशान्ते यथाविधि  ॥ द्ग्_५।२३ = द्भ्प्_७,३५।२३ ॥  
  
धारणं प्राणमरुतो धारणेति निगद्यते  ।  
समाहितेन मनसा चैतन्यान्तरवर्तिना  ॥ द्ग्_५।२४ = द्भ्प्_७,३५।२४ ॥  
  
आत्मन्यभीष्टदेवानां ध्यानं ध्यानमिहोच्यते  ।  
समत्वभावना नित्यं जीवात्मपरमात्मनोः  ॥ द्ग्_५।२५ = द्भ्प्_७,३५।२५ ॥  
  
समाधिमाहुर्मुनयः प्रोक्तम् अष्टाङ्गलक्षणम्  ।  
इदानीं कथये ते ऽहं मन्त्रयोगमनुत्तमम्  ॥ द्ग्_५।२६ = द्भ्प्_७,३५।२६ ॥  
  
विश्वं शरीरमित्युक्तं पञ्चभूतात्मकं नग  ।  
चन्द्रसूर्याग्नितेजोभिर्जीवब्रह्मैक्यरूपकम्  ॥ द्ग्_५।२७ = द्भ्प्_७,३५।२७ ॥  
  
तिस्रः कोट्यस्तदर्धेन शरीरे नाडयो मताः  ।  
तासु मुख्या दश प्रोक्तास्ताभ्यस्तिस्रो व्यवस्थिताः  ॥ द्ग्_५।२८ = द्भ्प्_७,३५।२८ ॥  
  
प्रधाना मेरुदण्डे ऽत्र चन्द्रसूर्याग्ररूपिणी                                                                                                                                                                                                                                                                                                                  
इडा वामे स्थिता नाडी शुभ्रा तु चन्द्ररूपिणी  ॥ द्ग्_५।२९ = द्भ्प्_७,३५।२९ ॥  
  
शक्तिरूपा तु सा नाडी साक्षादमृतविग्रहा   ।  
दक्षिणे या पिङ्गलाख्या पुंरूपा सूर्यविग्रहा  ॥ द्ग्_५।३० = द्भ्प्_७,३५।३० ॥  
  
सर्वतेजोमयी सा तु सुषुम्ना वह्निरूपिणी  ।  
तस्या मध्ये विचित्राख्ये इच्छाज्ञानक्रियात्मकम्  ॥ द्ग्_५।३१ = द्भ्प्_७,३५।३१ ॥  
  
मध्ये स्वयम्भूलिङ्गं तु कोटिसूर्यसमप्रभम्  ।  
तदूर्ध्वं मायाबीजं तु हरात्मा बिन्दुनादकम्  ॥ द्ग्_५।३२ = द्भ्प्_७,३५।३२ ॥  
  
तदूर्ध्वं तु शिखाकारा कुण्डली रक्तविग्रहा  ।  
देव्यात्मिका तु सा प्रोक्ता मदभिन्ना नगाधिप  ॥ द्ग्_५।३३ = द्भ्प्_७,३५।३३ ॥  
  
तद्बाह्ये हेमरूपाभं वादिसान्तचतुर्दलम्  ।  
द्रुतहेमसमप्रख्यं पद्मं तत्र विचिन्तयेत्  ॥ द्ग्_५।३४ = द्भ्प्_७,३५।३४ ॥  
  
तदूर्ध्वं त्वनलप्रख्यं षड्दलं हीरकप्रभम्  ।  
बादिलान्तषड्वर्णेन स्वाधिष्ठानमनुत्तमम्  ॥ द्ग्_५।३५ = द्भ्प्_७,३५।३५ ॥  
  
मूलमाधारषट्कोणं मूलाधारं ततो विदुः  ।  
स्वशब्देन परं लिङ्गं स्वाधिष्ठानं ततो विदुः  ॥ द्ग्_५।३६ = द्भ्प्_७,३५।३६ ॥  
  
तदूर्ध्वं नाभिदेशे तु मणिपूरं महाप्रभम्  ।  
मेघाभं विद्युदाभं च बहुतेजोमयं ततः  ॥ द्ग्_५।३७ = द्भ्प्_७,३५।३७ ॥  
  
मणिवद्भिन्नं तत्पद्मं मणिपद्मं तथोच्यते  ।  
दशभिश्च दलैर्युक्तं डादिफान्ताक्षरान्वितम्  ॥ द्ग्_५।३८ = द्भ्प्_७,३५।३८ ॥  
  
विष्णुनाधिष्ठितं पद्मं विष्ण्वालोकनकारणम्  ।  
तदूर्ध्वे ऽनाहतं पद्ममुद्यदादित्यसन्निभम्  ॥ द्ग्_५।३९ = द्भ्प्_७,३५।३९ ॥  
  
कादिठान्तदलैरेकं पत्रैश्च समधिष्ठितम्  ।  
तन्मध्ये बाणलिङ्गं तु सूर्यायुतसमप्रभम्  ॥ द्ग्_५।४० = द्भ्प्_७,३५।४० ॥  
  
शब्दब्रह्ममयं शब्दानाहतं तत्र दृश्यते  ।  
अनाहताख्यं तत्पद्मं मुनिभिः परिकीर्तितम्  ॥ द्ग्_५।४१ = द्भ्प्_७,३५।४१ ॥  
  
आनन्दसदनं तत्तु पुरुषाधिष्ठितं परम्  ।  
तदूर्ध्वं तु विशुद्धाख्यं दलं षोडशपङ्कजम्  ॥ द्ग्_५।४२ = द्भ्प्_७,३५।४२ ॥  
  
स्वरैः षोडशभिर्युक्तं धूम्रवर्णम् महाप्रभम्  ।  
विशुद्धं तनुते यस्माज्जीवस्य हंसलोकनात्  ॥ द्ग्_५।४३ = द्भ्प्_७,३५।४३ ॥  
  
विशुद्धं पद्ममाख्यातमाकाशाख्यं महाद्भुतम्  ।  
आज्ञाचक्रं तदूर्ध्वे तु आत्मनाधिष्ठितं परम्  ॥ द्ग्_५।४४ = द्भ्प्_७,३५।४४ ॥  
  
आज्ञासङ्क्रमणं तत्र तेनाज्ञेति प्रकीर्तितम्  ।  
द्विदलं हक्षसंयुक्तं पद्मं तत्सुमनोहरम्  ॥ द्ग्_५।४५ = द्भ्प्_७,३५।४५ ॥  
  
कैलासाख्यं तदूर्ध्वं तु रोधिनी तु तदूर्ध्वतः  ।  
एवं त्वाधारचक्राणि प्रोक्तानि तव सुव्रत  ॥ द्ग्_५।४६ = द्भ्प्_७,३५।४६ ॥  
  
सहस्रारयुतं बिन्दुस्थानं तदूर्ध्वमीरितम्  ।  
इत्येतत्कथितं सर्वम् योगमार्गमनुत्तमम्  ॥ द्ग्_५।४७ = द्भ्प्_७,३५।४७ ॥  
  
आदौ पूरकयोगेनाप्याधारे योजयेन्मनः  ।  
गुदमेढ्रान्तरे शक्तिस्तामाकुञ्च्य प्रबोधयेत्  ॥ द्ग्_५।४८ = द्भ्प्_७,३५।४८ ॥  
  
लिङ्गभेदक्रमेणैव बिन्दुचक्रं च प्रापयेत्  ।  
शम्भुना तां परां शक्तिमेकीभूतां विचिन्तयेत्  ॥ द्ग्_५।४९ = द्भ्प्_७,३५।४९ ॥  
  
तत्रोत्थितामृतम् यत्तु द्रुतलाक्षारसोपमम्  ।  
पाययित्वा तु तां शक्तिं मायाख्यां योगसिद्धिदम्  ॥ द्ग्_५।५० = द्भ्प्_७,३५।५० ॥  
  
षड्चक्रदेवतास्तत्र सन्तर्प्यामृतधारया  ।  
आनयेत्तेन मार्गेण मूलाधारं ततः सुधी  ॥ द्ग्_५।५१ = द्भ्प्_७,३५।५१ ॥  
  
एवमभ्यस्यमानस्याप्यहन्यहनि निश्चितम्  ।  
पूर्वोक्तदूषिता मन्त्राः सर्वे सिध्यन्ति नान्यथा  ॥ द्ग्_५।५२ = द्भ्प्_७,३५।५२ ॥  
  
जरामरणदुःखाद्यैर्मुच्यते भवबन्धनात्  ।  
ये गुणाः सन्ति देव्या मे जगन्मातुर्यथा तथा  ॥ द्ग्_५।५३ = द्भ्प्_७,३५।५३ ॥  
  
ते गुणाः साधकवरे भवन्त्येव न चान्यथा  ।  
इत्येवं कथितं तात वायुधारणमुत्तमम्  ॥ द्ग्_५।५४ = द्भ्प्_७,३५।५४ ॥  
  
इदानीं धारणाख्यं तु शृणुष्वावहितो मम  ।  
दिक्कालाद्यनवच्छिन्नदेव्यां चेतो विधाय च  ॥ द्ग्_५।५५ = द्भ्प्_७,३५।५५ ॥  
  
तन्मयो भवति क्षिप्रं जीवब्रह्मैक्ययोजनात्  ।  
अथवा समलं चेतो यदि क्षिप्रं न सिद्ध्यति  ॥ द्ग्_५।५६ = द्भ्प्_७,३५।५६ ॥  
  
तदावयवयोगेन योगी योगान्समभ्यसेत्  ।  
मदीयहस्तपादादावङ्गे तु मधुरे नग  ॥ द्ग्_५।५७ = द्भ्प्_७,३५।५७ ॥  
  
चित्तं संस्थापयेन्मन्त्री स्थानस्थानजयात्पुनः  ।  
विशुद्धचित्तः सर्वस्मिन्रूपे सम्स्थापयेन्मनः  ॥ द्ग्_५।५८ = द्भ्प्_७,३५।५८ ॥  
  
यावन्मनो लयं याति देव्यां संविदि पर्वत  ।  
तावदिष्टमनुं मन्त्री जपहोमैः समभ्यसेत्  ॥ द्ग्_५।५९ = द्भ्प्_७,३५।५९ ॥  
  
मन्त्राभ्यासेन योगेन ज्ञेयज्ञानाय कल्पते  ।  
न योगेन विना मन्त्रो न मन्त्रेण विना हि सः  ॥ द्ग्_५।६० = द्भ्प्_७,३५।६० ॥  
  
द्वयोरभ्यासयोगो हि ब्रह्मसंसिद्धिकारणम्  ।  
तमः परिवृते गेहे घटो दीपेन दृश्यते  ॥ द्ग्_५।६१ = द्भ्प्_७,३५।६१ ॥  
  
एवं मायावृतो ह्यात्मा मनुना गोचरीकृतः  ।  
इति योगविधिः कृत्स्नः साङ्गः प्रोक्तो मया ऽधुना  ॥ द्ग्_५।६२ = द्भ्प्_७,३५।६२ ॥  
  
गुरूपदेशतो ज्ञेयो नान्यथा शास्त्रकोटिभिः  ॥ द्ग्_५।६३ = द्भ्प्_७,३५।६३ ॥  
  
इति देवीगीतायां पञ्चमो ऽध्यायः -  
इति श्रीदेवीभागवते महापुराणे सप्तमस्कन्धे देवीगीतायां पञ्चत्रिंशो ऽध्यायः  
  
______________________________________________________________________  
  
  
अथ षष्ठो ऽध्यायः -   
सप्तमः स्कन्धः  
अथ षट्त्रिंशो ऽध्यायः  
  
  
देव्युवाच  
  
इत्यादियोगयुक्तात्मा ध्यायेन्मां ब्रह्मरूपिणीम्  ।  
भक्त्या निर्व्याजया राजन्नासने समुपस्थितः  ॥ द्ग्_६।१ = द्भ्प्_७,३६।१ ॥  
  
आविः सन्निहितं गुहाचरं नाम महत्पदम्  ।  
अत्रैतत् सर्वम् अर्पितम् एजत् प्राणन्निमिषच्च यत्  ॥ द्ग्_६।२ = द्भ्प्_७,३६।२ ॥  
  
  
एतज्जानथ सदसद्वरेण्यं परं विज्ञानाद्यद्वरिष्ठं प्रजानाम्  ।  
यदर्चिमद्यदणुभ्यो ऽणु च यस्मिंल्लोका निहिता लोकिनश्च  ॥ द्ग्_६।३ = द्भ्प्_७,३६।३ ॥  
  
तदेतदक्षरं ब्रह्म स प्राणस्तदु वाङ्मनः  ।  
तदेतत् सत्यम् अमृतं तद्वेद्धव्यं सौम्य विद्धि  ॥ द्ग्_६।४ = द्भ्प्_७,३६।४ ॥  
  
धनुर्गृहीत्वौपनिषदं महास्त्रं शरं ह्युपासानिशितं सन्धयीत  ।  
आयम्य तद्भावगतेन चेतसा लक्ष्यं तदेवाक्षरं सौम्य विद्धि  ॥ द्ग्_६।५ = द्भ्प्_७,३६।५ ॥  
  
प्रणवो धनुः शरो ह्यात्मा ब्रह्म तल्लक्ष्यम् उच्यते  ।  
अप्रमत्तेन वेद्धव्यं शरवत्तन्मयो भवेत्  ॥ द्ग्_६।६ = द्भ्प्_७,३६।६ ॥  
  
यस्मिन् द्यौश्च पृथिवी चान्तरिक्षम् ओतं मनः सह प्राणैश्च सर्वैः  ।  
तम् एवैकं जानथात्मानम् अन्या वाचो विमुञ्चथामृतस्यैष सेतुः  ॥ द्ग्_६।७ = द्भ्प्_७,३६।७ ॥  
  
अरा इव रथनाभौ संहता यत्र नाड्यः  ।  
स एषो ऽन्तश्चरते बहुधा जायमानः  ॥ द्ग्_६।८ = द्भ्प्_७,३६।८ ॥  
  
ओमित्येवं ध्यायथात्मानं स्वस्ति वः पाराय तमसः परस्तात्  ।  
दिव्ये ब्रह्मपुरे व्योम्नि आत्मा सम्प्रतिष्ठितः  ॥ द्ग्_६।९ = द्भ्प्_७,३६।९ ॥  
  
मनोमयः प्राणशरीरनेता प्रतिष्ठितो ऽन्ने हृदयं सन्निधाय  ।  
तद्विज्ञानेन परिपश्यन्ति धीरा आनन्दरूपम् अमृतं यद्विभाति  ॥ द्ग्_६।१० = द्भ्प्_७,३६।१० ॥  
  
भिद्यते हृदयग्रन्थिश्छिद्यन्ते सर्वसंशयाः  ।  
क्षीयन्ते चास्य कर्माणि तस्मिन् दृष्टे परावरे  ॥ द्ग्_६।११ = द्भ्प्_७,३६।११ ॥  
  
हिरण्मये परे कोशे विराजं ब्रह्म निष्कलम्  ।  
तच्छुभ्रं ज्योतिषां ज्योतिस् तद्यदात्मविदो विदुः  ॥ द्ग्_६।१२ = द्भ्प्_७,३६।१२ ॥  
  
न तत्र सूर्यो भाति न चन्द्रतारकं नेमा विद्युतो भान्ति कुतो ऽयम् अग्निः  ।  
तमेव भान्तम् अनुभाति सर्वं तस्य भासा सर्वम् इदं विभाति  ॥ द्ग्_६।१३ = द्भ्प्_७,३६।१३ ॥  
  
ब्रह्मैवेदम् अमृतं पुरस्ताद्ब्रह्म पश्चाद्ब्रह्म दक्षिणतश्चोत्तरेण  ।  
अधश्चोर्ध्वं च प्रसृतं ब्रह्मैवेदं विश्वं वरिष्ठम्  ॥ द्ग्_६।१४ = द्भ्प्_७,३६।१४ ॥  
  
एतादृगनुभवो यस्य स कृतार्थो नरोत्तमः  ।  
ब्रह्मभूतः प्रसन्नात्मा न शोचति न काङ्क्षति  ॥ द्ग्_६।१५ = द्भ्प्_७,३६।१५ ॥  
  
द्वितीयाद्वै भयं राजंस्तदभावाद्बिभेति न  ।  
न तद्वियोगो मे ऽप्यस्ति मद्वियोगो ऽपि तस्य न  ॥ द्ग्_६।१६ = द्भ्प्_७,३६।१६ ॥  
  
अहम् एव स सो ऽहं वै निश्चितं विद्धि पर्वत  ।  
मद्दर्शनं तु तत्र स्याद्यत्र ज्ञानी स्थितो मम  ॥ द्ग्_६।१७ = द्भ्प्_७,३६।१७ ॥  
  
नाहं तीर्थे न कैलासे वैकुण्ठे वा न कर्हिचित्  ।  
वसामि किन्तु मज्ज्ञानिहृदयाम्भोजमध्यमे  ॥ द्ग्_६।१८ = द्भ्प्_७,३६।१८ ॥  
  
मत्पूजाकोटिफलदं सकृन्मज्ज्ञानिनो ऽर्चनम्  ।  
कुलं पवित्रं तस्यास्ति जननी कृतकृत्यका  ॥ द्ग्_६।१९ = द्भ्प्_७,३६।१९ ॥  
  
विश्वम्भरा पुण्यवती चिल्लयो यस्य चेतसः  ।  
ब्रह्मज्ञानं तु यत्पृष्टं त्वया पर्वत सत्तम  ॥ द्ग्_६।२० = द्भ्प्_७,३६।२० ॥  
  
कथितं तन्मया सर्वं नातो वक्तव्यम् अस्ति हि  ।  
इदं ज्येष्ठाय पुत्राय भक्तियुक्ताय शीलिने  ॥ द्ग्_६।२१ = द्भ्प्_७,३६।२१ ॥  
  
शिष्याय च यथोक्ताय वक्तव्यं नान्यथा क्वचित्  ।  
यस्य देवे परा भक्तिर्यथा देवे तथा गुरौ  ॥ द्ग्_६।२२ = द्भ्प्_७,३६।२२ ॥  
  
तस्यैते कथिता ह्यर्थाः प्रकाशन्ते महात्मनः  ।  
येनोपदिष्टाविद्येयं स एव परमेश्वरः  ॥ द्ग्_६।२३ = द्भ्प्_७,३६।२३ ॥  
  
यस्यायं सुकृतं कर्तुम् असमर्थस्ततो ऋणी  ।  
पित्रोरप्यधिकः प्रोक्तो ब्रह्मजन्मप्रदायकः  ॥ द्ग्_६।२४ = द्भ्प्_७,३६।२४ ॥  
  
पितृजातं जन्म नष्टं नेत्थं जातं कदाचन  ।  
तस्मै न द्रुह्येदित्यादि निगमो ऽप्यवदन्नग  ॥ द्ग्_६।२५ = द्भ्प्_७,३६।२५ ॥  
  
तस्माच्छास्त्रस्य सिद्धान्तो ब्रह्मदाता गुरुः परः  ।  
शिवे रुष्टे गुरुस्त्राता गुरौ रुष्टे न शङ्करः  ॥ द्ग्_६।२६ = द्भ्प्_७,३६।२६ ॥  
  
तस्मात् सर्वप्रयत्नेन श्रीगुरुं तोषयेन्नग  ।  
कायेन मनसा वाचा सर्वदा तत्परो भवेत्  ॥ द्ग्_६।२७ = द्भ्प्_७,३६।२७ ॥  
  
अन्यथा तु कृतघ्नः स्यात् कृतघ्ने नास्ति निष्कृतिः  ।  
इन्द्रेणाथर्वणायोक्ता शिरश्छेद प्रतिज्ञया  ॥ द्ग्_६।२८ = द्भ्प्_७,३६।२८ ॥  
  
अश्विभ्यां कथने तस्य शिरश्छिन्नं च वज्रिणा  ।  
अश्वीयं तच्छिरो नष्टं दृष्ट्वा वैद्यौ सुरोत्तमौ  ॥ द्ग्_६।२९ = द्भ्प्_७,३६।२९ ॥  
  
पुनः संयोजितं स्वीयं ताभ्यां मुनिशिरस्तदा  ।  
इति सङ्कटसम्पाद्या ब्रह्मविद्या नगाधिप  ॥ द्ग्_६।३० = द्भ्प्_७,३६।३० ॥  
  
लाब्धा येन स धन्यः स्यात् कृतकृत्यश्च भूधर  
  
इति देवीगीतायां षष्टो ऽध्यायः  
इति श्रीदेवीभागवते महापुराणे सप्तमस्कन्धे देवीगीतायां षट्त्रिंशो ऽध्यायः  
  
______________________________________________________________________  
  
  
अथ सप्तमो ऽध्यायः -   
सप्तमः स्कन्धः  
अथ सप्तत्रिंशो ऽध्यायः  
  
  
हिमालय उवाच  
  
स्वीयां भक्तिं वदस्वाम्ब येन ज्ञानं सुखेन हि  ।  
जायेत मनुजस्यास्य मध्यमस्याविरागिणः  ॥ द्ग्_७।१ = द्भ्प्_७,३७।१ ॥  
  
  
देव्युवाच  
  
मार्गास्त्रयो मे विख्याता मोक्षप्राप्तौ नगाधिप  ।  
कर्मयोगो ज्ञानयोगो भक्तियोगश्च सत्तम  ॥ द्ग्_७।२ = द्भ्प्_७,३७।२ ॥  
  
त्रयाणामप्ययं योग्यः कर्तुं शक्यो ऽस्ति सर्वथा  ।  
सुलभत्वान्मानसत्वात् कायचित्ताद्यपीडनात्  ॥ द्ग्_७।३ = द्भ्प्_७,३७।३ ॥  
  
गुणभेदान्मनुष्याणां सा भक्तिस्त्रिविधा मता  ।  
परपीडां समुद्दिश्य दम्भं कृत्वा पुरःसरम्  ॥ द्ग्_७।४ = द्भ्प्_७,३७।४ ॥  
  
मात्सर्यक्रोधयुक्तो यस्तस्य भक्तिस् तु तामसी  ।  
परपीडादिरहितः स्वकल्याणार्थम् एव च  ॥ द्ग्_७।५ = द्भ्प्_७,३७।५ ॥  
  
नित्यं सकामो हृदयं यशोर्थी भोगलोलुपः  ।  
तत्तत्फलसमावाप्त्यै मामुपास्ते ऽतिभक्तितः  ॥ द्ग्_७।६ = द्भ्प्_७,३७।६ ॥  
  
भेदबुद्ध्या तु मां स्वस्मादन्यां जानाति पामरः  ।  
तस्य भक्तिः समाख्याता नगाधिप तु राजसी  ॥ द्ग्_७।७ = द्भ्प्_७,३७।७ ॥  
  
परमेशार्पणं कर्म पापसङ्क्षालनाय च  ।  
वेदोक्तत्वादवश्यं तत्कर्तव्यं तु मयानिशम्  ॥ द्ग्_७।८ = द्भ्प्_७,३७।८ ॥  
  
इति निश्चितबुद्धिस्तु भेदबुद्धिम् उपाश्रितः  ।  
करोति प्रीतये कर्म भक्तिः सा नग सत्त्विकी  ॥ द्ग्_७।९ = द्भ्प्_७,३७।९ ॥  
  
परभक्तेः प्रापिकेयं भेदबुद्ध्यवलम्बनात्  ।  
पूर्वप्रोक्ते ह्युभे भक्ती न परप्रापिके मते  ॥ द्ग्_७।१० = द्भ्प्_७,३७।१० ॥  
  
अधुना परभक्तिं तु प्रोच्यमानां निबोध मे  ।  
मद्गुणश्रवणं नित्यं मम नामानुकीर्तनम्  ॥ द्ग्_७।११ = द्भ्प्_७,३७।११ ॥  
  
कल्याणगुणरत्नानामाकरायां मयि स्थिरम्  ।  
चेतसो वर्तनं चैव तैलधारासमं सदा  ॥ द्ग्_७।१२ = द्भ्प्_७,३७।१२ ॥  
  
हेतुस्तु तत्र को वापि न कदाचिद्भवेदपि  ।  
सामीप्यसार्ष्टिसायुज्यसालोक्यानां न चैषणा  ॥ द्ग्_७।१३ = द्भ्प्_७,३७।१३ ॥  
  
मत्सेवातो ऽधिकं किञ्चिन्नैव जानाति कर्हिचित्  ।  
सेव्यसेवकताभावात् तत्र मोक्षं न वाञ्छति  ॥ द्ग्_७।१४ = द्भ्प्_७,३७।१४ ॥  
  
परानुरक्त्या माम् एव चिन्तयेद्यो ह्यतन्द्रितः  ।  
स्वाभेदेनैव मां नित्यं जानाति न विभेदतः  ॥ द्ग्_७।१५ = द्भ्प्_७,३७।१५ ॥  
  
मद्रूपत्वेन जीवानां चिन्तनं कुरुते तु यः  ।  
यथा स्वस्यात्मनि प्रीतिस्तथैव च परात्मनि  ॥ द्ग्_७।१६ = द्भ्प्_७,३७।१६ ॥  
  
चैतन्यस्य समानत्वान्न भेदं कुरुते तु यः  ।  
सर्वत्र वर्तमानानां सर्वरूपां च सर्वदा  ॥ द्ग्_७।१७ = द्भ्प्_७,३७।१७ ॥  
  
नमते यजते चैवाप्याचाण्डालान्तम् ईश्वर  ।  
न कुत्रापि द्रोहबुद्धिं कुरुते भेदवर्जनात्  ॥ द्ग्_७।१८ = द्भ्प्_७,३७।१८ ॥  
  
मत्स्थानदर्शने श्रद्धा मद्भक्तदर्शने तथा  ।  
मच्छास्त्रश्रवणे श्रद्धा मन्त्रतन्त्रादिषु प्रभो  ॥ द्ग्_७।१९ = द्भ्प्_७,३७।१९ ॥  
  
मायि प्रेमाकुलमती रोमाञ्चिततनुः सदा  ।  
प्रेमाश्रुजलपूर्णाक्षः कण्ठगद्नदनिस्वनः  ॥ द्ग्_७।२० = द्भ्प्_७,३७।२० ॥  
  
अनन्येनैव भावेन पूजयेद्यो नगाधिप  ।  
मामीश्वरीं जगद्योनिं सर्वकारणकारणम्  ॥ द्ग्_७।२१ = द्भ्प्_७,३७।२१ ॥  
  
व्रतानि मम दिव्यानि नित्यनैमित्तिकान्यपि  ।  
नित्यं यः कुरुते भक्त्या वित्तशाठ्यविवर्जितः  ॥ द्ग्_७।२२ = द्भ्प्_७,३७।२२ ॥  
  
मदुत्सवदिदृक्षा च मदुत्सवकृतिस्तथा  ।  
जायते यस्य नियतं स्वभावदेव भूधर  ॥ द्ग्_७।२३ = द्भ्प्_७,३७।२३ ॥  
  
उच्चैर्गायंश्च नामानि ममैव खलु नृत्यति  ।  
अहङ्कारादिरहितो देहतादात्म्यवर्जितः  ॥ द्ग्_७।२४ = द्भ्प्_७,३७।२४ ॥  
  
प्रारब्धेन यथा यच्च क्रियते तत्तथा बह्वेत्  ।  
न मे चिन्तास्ति तत्रापि देहसंरक्षणादिषु  ॥ द्ग्_७।२५ = द्भ्प्_७,३७।२५ ॥  
  
इति भक्तिस्तु या प्रोक्ता परभक्तिस्तु सा स्मृता  ।  
यस्यां देव्यतिरिक्तं तु न किञ्चिदपि भाव्यते  ॥ द्ग्_७।२६ = द्भ्प्_७,३७।२६ ॥  
  
इत्थं जाता परा भक्तिर्यस्य भूधर तत्त्वतः  ।  
तदैव तस्य चिन्मात्रे मद्रूपे विलयो भवेत्  ॥ द्ग्_७।२७ = द्भ्प्_७,३७।२७ ॥  
  
भक्तेस्तु या परा काष्ठा सैव ज्ञानं प्रकीर्तितम्  ।  
वैराग्यस्य च सीमा सा ज्ञाने तदुभयं यतः  ॥ द्ग्_७।२८ = द्भ्प्_७,३७।२८ ॥  
  
भक्तौ कृतायां यस्यापि प्रारब्धवशतो नग  ।  
न जायते मम ज्ञानं मणिद्वीपं स गच्छति  ॥ द्ग्_७।२९ = द्भ्प्_७,३७।२९ ॥  
  
तत्र गत्वाखिलान्भोगाननिच्छन्नपि चर्च्छति  ।  
तदन्ते मम चिद्रूपज्ञानं सम्यग्भवेन्नग  ॥ द्ग्_७।३० = द्भ्प्_७,३७।३० ॥  
  
तेन मुक्तः सदैव स्याज्ज्ञानान्मुक्तिर्न चान्यथा  ।  
इहैव यस्य ज्ञानं स्याद्धृद्गतप्रत्यगात्मनः  ॥ द्ग्_७।३१ = द्भ्प्_७,३७।३१ ॥  
  
मम संवित्परतनोस्तस्य प्राणा व्रजन्ति न  ।  
ब्रह्मैव संस्तदाप्नोति ब्रह्मैव ब्रह्म वेद यः  ॥ द्ग्_७।३२ = द्भ्प्_७,३७।३२ ॥  
  
कण्ठचामीकरसमम् अज्ञानात्तु तिरोहितम्  ।  
ज्ञानादज्ञाननाशेन लब्धमेव हि लभ्यते  ॥ द्ग्_७।३३ = द्भ्प्_७,३७।३३ ॥  
  
विदिताविदितादन्यन्नगोत्तम वपुर्मम  ।  
यथादर्शे तथात्मनि यथा जले तथा पितृलोके  ॥ द्ग्_७।३४ = द्भ्प्_७,३७।३४ ॥  
  
छायातपौ यथा स्वच्छौ विविक्तौ तद्वदेव हि  ।  
मम लोके भवेज्ज्ञानं द्वैतभावविवर्जितम्  ॥ द्ग्_७।३५ = द्भ्प्_७,३७।३५ ॥  
  
यस्तु वैराग्यवानेव ज्ञानहीनो म्रियेत चेत्  ।  
ब्रह्मलोके वसेन्नित्यं यावत्कल्पं ततः परम्  ॥ द्ग्_७।३६ = द्भ्प्_७,३७।३६ ॥  
  
शुचीनां श्रीमतां गेहे भवेत्तस्य जनिः पुनः  ।  
करोति साधनं पश्चात्ततो ज्ञानं हि जायते  ॥ द्ग्_७।३७ = द्भ्प्_७,३७।३७ ॥  
  
अनेकजन्मभी राजञ्ज्ञानं स्यान्नैकजन्मना  ।  
ततः सर्वप्रयत्नेन ज्ञानार्थं यत्नमाश्रयेत्  ॥ द्ग्_७।३८ = द्भ्प्_७,३७।३८ ॥  
  
नोचेन्महान्विनाशः स्याज्जन्मैतद्दुर्लभं पुनः  ।  
तत्रापि प्रथमे वर्णे वेदप्राप्तिश्च दुर्लभा  ॥ द्ग्_७।३९ = द्भ्प्_७,३७।३९ ॥  
  
शमादिषट्कसम्पत्तिर्योगसिद्धिस्तथैव च  ।  
तथोत्तमगुरुप्राप्तिः सर्वमेवात्र दुर्लभम्  ॥ द्ग्_७।४० = द्भ्प्_७,३७।४० ॥  
  
तथेन्द्रियाणां पटुता संस्कृतत्वं तनोस्तथा  ।  
अनेकजन्मपुण्यैस्तु मोक्षेच्छा जायते ततः  ॥ द्ग्_७।४१ = द्भ्प्_७,३७।४१ ॥  
  
साधने सफले ऽप्येवं जायमाने ऽपि यो नरः  ।  
ज्ञानार्थं नैव यतते तस्य जन्म निरर्थकम् ॥ द्ग्_७।४२ = द्भ्प्_७,३७।४२ ॥  
  
तस्माद्राजन्यथाशक्त्या ज्ञानार्थं यत्नमाश्रयेत्  ।  
पदेपदे ऽश्वमेधस्य फलमाप्नोति निश्चितम् ॥ द्ग्_७।४३ = द्भ्प्_७,३७।४३ ॥  
  
घृतमिव पयसि निगूढं भूते भूते च वसति विज्ञानम्  ।  
सततं मन्थयितव्यं मनसा मन्थानभूतेन  ॥ द्ग्_७।४४ = द्भ्प्_७,३७।४४ ॥  
  
ज्ञानं लब्ध्वा कृतार्थः स्यादिति वेदान्तडिण्डिमः  ।  
सर्वमुक्तं समासेन किं भूयः श्रोतुमिच्छसि  ॥ द्ग्_७।४५ = द्भ्प्_७,३७।४५ ॥  
  
इति देवीगीतायां सप्तमो ऽध्यायः -  
इति श्रीदेवीभागवते महापुराणे सप्तमस्कन्धे देवीगीतायां सप्तत्रिंशो ऽध्यायः  
  
  
______________________________________________________________________  
  
  
अष्टमो ऽध्यायः  
सप्तमः स्कन्धः  
अथाष्टत्रिंशो ऽध्यायः  
  
  
हिमालय उवाच  
  
कति स्थानानि देवेशि द्रष्टव्यानि महीतले  ।  
मुख्यानि च पवित्राणि देवीप्रियतमानि च  ॥ द्ग्_८।१ = द्भ्प्_७,३८।१ ॥  
  
व्रतान्यपि तथा यानि तुष्टिदान्युत्सवा अपि  ।  
तत्सर्वं देव मे मातः कृतकृत्यो यतो नरः  ॥ द्ग्_८।२ = द्भ्प्_७,३८।२ ॥  
  
  
श्रीदेव्युवाच  
  
सर्वं दृश्यं मम स्थानं सर्वे काला व्रतात्मकाः  ।  
उत्सवाः सर्वकालेषु यतो ऽहं सर्वरूपिणी  ॥ द्ग्_८।३ = द्भ्प्_७,३८।३ ॥  
  
तथापि भक्तवात्सल्यात् किञ्चित्किञ्चिदथोच्यते  ।  
शृणुष्वावहितो भूत्वा नगराज वचो मम  ॥ द्ग्_८।४ = द्भ्प्_७,३८।४ ॥  
  
कोलापुरं महास्थानं यत्र लक्ष्मीः सदा स्थिता  ।  
मातुः पुरं द्वितीयं च रेणुकाधिष्ठितं परम्  ॥ द्ग्_८।५ = द्भ्प्_७,३८।५ ॥  
  
तुलजापुरं तृतीयं स्यात्सप्तशृङ्गं तथैव च  ।  
हिङ्गुलाया महास्थानं ज्वालामुख्यास्तथैव च  ॥ द्ग्_८।६ = द्भ्प्_७,३८।६ ॥  
  
शकम्भर्याः परं स्थानं भ्रामर्याः स्थानमुत्तमम्  ।  
श्रीरक्तदन्तिकास्थानं दुर्गास्थानं तथैव च  ॥ द्ग्_८।७ = द्भ्प्_७,३८।७ ॥  
  
विन्ध्याचलनिवासिन्याः स्थानं सर्वोत्तमोत्तमम्  ।  
अन्नपूर्णमहास्थानं काञ्चीपुरमनुत्तमम्  ॥ द्ग्_८।८ = द्भ्प्_७,३८।८ ॥  
  
भीमादेव्याः परं स्थानं विमलास्थानमेव च  ।  
श्रीचन्द्रलामहास्थानं कौशिकीस्थानमेव  ॥ द्ग्_८।९ = द्भ्प्_७,३८।९ ॥  
  
नीलाम्बायाः परं स्थानं नीलपर्वतमस्तके  ।  
जाम्बूनदेश्वरीस्थानं तथा श्रीनगरं शुभम्  ॥ द्ग्_८।१० = द्भ्प्_७,३८।१० ॥  
  
गुह्यकाल्या महास्थानं नेपाले यत्प्रतिष्ठितम्  ।  
मीनाक्ष्याः परं स्थानं यच्च प्रोक्तं चिदम्बरे  ॥ द्ग्_८।११ = द्भ्प्_७,३८।११ ॥  
  
वेदारण्यं महास्थानं सुन्दर्याः समधिष्ठितम्  ।  
एकाम्बरं महास्थानं परशक्त्या प्रतिष्ठितम्  ॥ द्ग्_८।१२ = द्भ्प्_७,३८।१२ ॥  
  
महालसापरं स्थानं योगेश्वर्यास्तथैव च  ।  
तथा नीलसरस्वत्याः स्थानं चीनेषु विश्रुतम्  ॥ द्ग्_८।१३ = द्भ्प्_७,३८।१३ ॥  
  
वैद्यनाथे तु बगलास्थानं सर्वोत्तमं मतम्  ।  
श्रीमच्छ्रीभुवनेश्वर्या मणिद्वीपं मम स्मृतम्  ॥ द्ग्_८।१४ = द्भ्प्_७,३८।१४ ॥  
  
श्रीमत्त्रिपुरभैरव्याः कामाख्यायोनिमण्डलम्  ।  
भूमण्डले क्षेत्ररत्नं महामायाधिवासितम्  ॥ द्ग्_८।१५ = द्भ्प्_७,३८।१५ ॥  
  
नातः परतरं स्थानं क्वचिदस्ति धरातले  ।  
प्रतिमासं भवेद्देवी यत्र साक्षाद्रजस्वला  ॥ द्ग्_८।१६ = द्भ्प्_७,३८।१६ ॥  
  
तत्रत्या देवताः सर्वाः पर्वतात्मकतां गताः  ।  
पर्वतेषु वसन्त्येव महत्यो देवता अपि  ॥ द्ग्_८।१७ = द्भ्प्_७,३८।१७ ॥  
  
तत्रत्या पृथिवी सर्वा देवीरूपा स्मृता बुधैः  ।  
नातः परतरं स्थानं कामाख्यायोनिमण्डलात्  ॥ द्ग्_८।१८ = द्भ्प्_७,३८।१८ ॥  
  
गायत्र्याश्च परं स्थानम् स्रीमत्पुष्करमीरितम्  ।  
अमरेशे चण्डिका स्यात्प्रभासे पुष्करेक्षिणी  ॥ द्ग्_८।१९ = द्भ्प्_७,३८।१९ ॥  
  
नैमिषे तु महास्थाने देवी सा लिङ्गधारिणी  ।  
पुरुहूता पुष्कराक्षे अषाढै च रतिस्तथा  ॥ द्ग्_८।२० = द्भ्प्_७,३८।२० ॥  
  
चण्डमुण्डीमहास्थाने दण्डिनी परमेश्वरी  ।  
भारभूतौ भवेद्भूतिर्नाकुले नकुलेश्वरी  ॥ द्ग्_८।२१ = द्भ्प्_७,३८।२१ ॥  
  
चन्द्रिका तु हरिश्चन्द्रे श्रीगिरौ शाङ्करी स्मृता  ।  
जप्येश्वरे त्रिशूला स्यात्सूक्ष्मा चाम्रातकेश्वरे  ॥ द्ग्_८।२२ = द्भ्प्_७,३८।२२ ॥  
  
शाङ्करी तु महाकाले शर्वाणी मध्यमाभिधे  ।  
केदाराख्ये महाक्षेत्रे देवी सा मार्गदायिनी  ॥ द्ग्_८।२३ = द्भ्प्_७,३८।२३ ॥  
  
भैरवाख्ये भैरवी सा गयायां मङ्गला स्मृता  ।  
स्थाणुप्रिया कुरुक्षेत्रे स्वायम्भुव्यपि नाकुले  ॥ द्ग्_८।२४ = द्भ्प्_७,३८।२४ ॥  
  
कनखले भवेदुग्रा विश्वेशा विमलेश्वरे  ।  
अट्टहासे महानन्दा महेन्द्रे तु महान्तका  ॥ द्ग्_८।२५ = द्भ्प्_७,३८।२५ ॥  
  
भीमे भीमेश्वरी प्रोक्ता स्थाने वस्त्रापथे पुनः  ।  
भवानी शाङ्करी प्रोक्ता रुद्राणी त्वर्धकोटिके  ॥ द्ग्_८।२६ = द्भ्प्_७,३८।२६ ॥  
  
अविमुक्ते विशालाक्षी महाभागा महालये  ।  
गोकर्णे भद्रकर्णी स्याद्भद्रा स्याद्भद्रकर्णके  ॥ द्ग्_८।२७ = द्भ्प्_७,३८।२७ ॥  
  
उत्पलाक्षी सुवर्णाक्षे स्थाण्वीशा स्थाणुसञ्ज्ञिके  ।  
कमलालये तु कमला प्रचण्डा छगलण्डके  ॥ द्ग्_८।२८ = द्भ्प्_७,३८।२८ ॥  
  
कुरण्डले त्रिसन्ध्या स्यान्माकोटे मुकुटेश्वरी  ।  
मण्डलेशे शाण्डकी स्यात्काली कालञ्जरे पुनः  ॥ द्ग्_८।२९ = द्भ्प्_७,३८।२९ ॥  
  
शङ्कुकर्णे ध्वनिः प्रोक्ता स्थूला स्यात्स्थूलकेश्वरे  ।  
ज्ञानिनां हृदयाम्भोजे हृल्लेखा परमेश्वरी  ॥ द्ग्_८।३० = द्भ्प्_७,३८।३० ॥  
  
प्रोक्तानीमानि स्थानानि देव्याः प्रियतमानि च  ।  
तत्तत्क्षेत्रस्य माहात्म्यं श्रुत्वा पूर्वं नगोत्तम  ॥ द्ग्_८।३१ = द्भ्प्_७,३८।३१ ॥  
  
तदुक्तेन विधानेन पश्चाद्देवीं प्रपूजयेत्  ।  
अथवा सर्वक्षेत्राणि काश्यां सन्ति नगोत्तम  ॥ द्ग्_८।३२ = द्भ्प्_७,३८।३२ ॥  
  
तत्र नित्यं वसेन्नित्यं देवीभक्तिपरायणः  ।  
तानि स्थानानि सम्पश्यञ्जपन्देवीं निरन्तरम्  ॥ द्ग्_८।३३ = द्भ्प्_७,३८।३३ ॥  
  
ध्यायंस्तच्चरणाम्भोजं मुक्तो भवति बन्धनात्  ।  
इमानि देवीनामानि प्रातरुत्थाय यः पठेत्  ॥ द्ग्_८।३४ = द्भ्प्_७,३८।३४ ॥  
  
भस्मीभवन्ति पापानि तत्क्षणान्नग सत्वरम्  ।  
श्राद्धकाले पठेदेतान्यमलानि द्विजाग्रतः  ॥ द्ग्_८।३५ = द्भ्प्_७,३८।३५ ॥  
  
मुक्तास्तत्पितरः सर्वे प्रयान्ति परमां गतिम्  ।  
अधुना कथयिष्यामि व्रतानि तव सुव्रत  ॥ द्ग्_८।३६ = द्भ्प्_७,३८।३६ ॥  
  
नारीभिश्च नरैश्चैव कर्तव्यानि प्रयत्नतः  ।  
व्रतमनन्ततृतीयाख्यं रसकल्याणिनीव्रतम्  ॥ द्ग्_८।३७ = द्भ्प्_७,३८।३७ ॥  
  
आर्द्रानन्दकरं नाम्ना तृतीयाया व्रतम् च यत्  ।  
शुक्रवारव्रतं चैव तथा कृष्णचतुर्दशी  ॥ द्ग्_८।३८ = द्भ्प्_७,३८।३८ ॥  
  
भौमवारव्रतं चैव प्रदोषव्रतमेव च  ।  
यत्र देवो महादेवो देवीं संस्थाप्य विष्टरे  ॥ द्ग्_८।३९ = द्भ्प्_७,३८।३९ ॥  
  
नृत्यं करोति पुरतः सार्धं देवैर्निशामुखे  ।  
तत्रोपोष्य रजन्यादौ प्रदोषे पूजयेच्छिवाम्  ॥ द्ग्_८।४० = द्भ्प्_७,३८।४० ॥  
  
प्रतिपक्षं विशेषेण तद्देवीप्रीतिकारकम्  ।  
सोमवारव्रतं चैव ममातिप्रियकृन्नग  ॥ द्ग्_८।४१ = द्भ्प्_७,३८।४१ ॥  
  
तत्रापि देवीं सम्पूज्य रात्रौ भोजनमाचरेत्  ।  
नवरात्रद्वयं चैव व्रतं प्रीतिकरं  ॥ द्ग्_८।४२ = द्भ्प्_७,३८।४२ ॥  
  
एवमन्यान्यपि विभो नित्यनैमित्तिकानि च  ।  
व्रतानि कुरुते यो वै मत्प्रीत्यर्थं विमत्सरः  ॥ द्ग्_८।४३ = द्भ्प्_७,३८।४३ ॥  
  
प्राप्नोति मम सायुज्यं स मे भक्तः स मे प्रियः  ।  
उत्सवानपि कुर्वीत् दोलोत्सवसुखान्विभो  ॥ द्ग्_८।४४ = द्भ्प्_७,३८।४४ ॥  
  
शयनोत्सवं यथा कुर्यात्तथा जागरणोत्सवम्  ।  
रथोत्सवं च मे कुर्याद्दमनोत्सवमेव च  ॥ द्ग्_८।४५ = द्भ्प्_७,३८।४५ ॥  
  
पवित्रोत्सवमेवापि श्रावणो प्रीतिकारकम्  ।  
मम भक्तः सदा कुर्यादेवमन्यान्महोत्सवान्  ॥ द्ग्_८।४६ = द्भ्प्_७,३८।४६ ॥  
  
मद्भक्तान्भोजयेत्प्रीत्या तथा चैव सुवासिनीः  ।  
कुमारीर्बटुकांश्चापि मद्बुद्ध्या तद्गतान्तरः  ॥ द्ग्_८।४७ = द्भ्प्_७,३८।४७ ॥  
  
वित्तशाठ्येन रहितो यजेदेतान्सुमादिभिः  ।  
य एवं कुरुते भक्त्या प्रतिवर्षमतन्द्रितः  ॥ द्ग्_८।४८ = द्भ्प्_७,३८।४८ ॥  
  
स धन्यः कृतकृत्यो ऽसौ मत्प्रीतेः पात्रमञ्जसा  ।  
सर्वमुक्तं समासेन मम प्रीतिप्रदायकम्  ॥ द्ग्_८।४९ = द्भ्प्_७,३८।४९ ॥  
  
नाशिष्याय प्रदातव्यं नाबक्ताय कदाचन  ॥ द्ग्_८।५० = द्भ्प्_७,३८।५० ॥  
  
इति देवीगीतायामष्टमो ऽध्याय -  
इति श्रीदेवीभागवते महापुराणे सप्तमस्कन्धे देवीगीतायामष्टत्रिंशो ऽध्यायः  
  
______________________________________________________________________  
  
  
नवमो ऽध्यायः  
सप्तमः स्कन्धः  
अथैकोनचत्वारिंशो ऽध्यायः  
  
  
हिमालय उवाच  
  
देवदेवि महेशानि करुणासागरे ऽम्बिके  ।  
ब्रूहि पूजाविधिं सम्यग्यथावदधुना निजम्  ॥ द्ग्_९।१ = द्भ्प्_७,३९।१ ॥  
  
  
श्रीदेव्युवाच  
  
वक्ष्ये पूजाविधिं राजन्नम्बिकाया यथा प्रियम्  ।  
अत्यन्तश्रद्धया सार्धं शृणु पर्वतपुङ्गव  ॥ द्ग्_९।२ = द्भ्प्_७,३९।२ ॥  
  
द्विविधा मम पूजा स्याद् वाह्या चाभ्यन्तरापि च  ।  
बाह्यापि द्विविधा प्रोक्ता वैदिकी तान्त्रिकी तथा  ॥ द्ग्_९।३ = द्भ्प्_७,३९।३ ॥  
  
वैदिक्यर् चापि द्विविधा मूर्तिभेदेन भूधर  ।  
वैदिकी वैदिकैः कार्या वेददीक्षासमन्वितैः  ॥ द्ग्_९।४ = द्भ्प्_७,३९।४ ॥  
  
तन्त्रोक्तदीक्षावद्भिस्तु तान्त्रिकी संश्रिता भवेत्  ।  
इत्थं पूजारहस्यं च न ज्ञात्वा विपरीतकम्  ॥ द्ग्_९।५ = द्भ्प्_७,३९।५ ॥  
  
करोति यो नरो मूढः स पतत्येव सर्वथा  ।  
तत्र या वैदिकी प्रोक्ता प्रथमा तां वदाम्यहम्  ॥ द्ग्_९।६ = द्भ्प्_७,३९।६ ॥  
  
यन्मे साक्षात्परं रूपं दृष्टवानसि भूधर  ।  
अनन्तसीर्षनयनमनन्तचरणं महत्  ॥ द्ग्_९।७ = द्भ्प्_७,३९।७ ॥  
  
सर्वशक्तिसमायुक्तं प्रेरकं यत्परात्परम्  ।  
तदेव पूजयेन्नित्यं नमेद्ध्यायेत्स्मरेदपि  ॥ द्ग्_९।८ = द्भ्प्_७,३९।८ ॥  
  
इत्येतत्प्रथमार्चायाः स्वरूपं कथितं नग  ।  
शान्तः समाहितमना दम्भाहङ्कारवर्जितः  ॥ द्ग्_९।९ = द्भ्प्_७,३९।९ ॥  
  
तत्परो भव तद्याजी तदेव शरणं व्रज  ।  
तदेव चेतसा पश्य जप ध्यायस्व सर्वदा  ॥ द्ग्_९।१० = द्भ्प्_७,३९।१० ॥  
  
अनन्यया प्रेमयुक्तभक्त्या मद्भावम् आश्रितः  ।  
यज्ञैर्यज तपोदानैर्मामेव परितोषय  ॥ द्ग्_९।११ = द्भ्प्_७,३९।११ ॥  
  
इत्थं ममानुग्रहतो मोक्ष्यसे भवबन्धनात्  ।  
मत्परा ये मदासक्तचित्ता भक्तवरा मताः  ॥ द्ग्_९।१२ = द्भ्प्_७,३९।१२ ॥  
  
प्रतिजाने भवादस्मादुद्धराम्यचिरेण तु  ।  
ध्यानेन कर्मयुक्तेन भक्तिज्ञानेन वा पुनः  ॥ द्ग्_९।१३ = द्भ्प्_७,३९।१३ ॥  
  
प्राप्याहं सर्वथा राजन्न तु केवलकर्मभिः  ।  
धर्मात्सञ्जायते भक्तिर्भक्त्या सञ्जायते परम्  ॥ द्ग्_९।१४ = द्भ्प्_७,३९।१४ ॥  
  
श्रुतिस्मृतिभ्यामुदितं यत्स धर्मः प्रकीर्तितः  ।  
अन्यशास्त्रेण यः प्रोक्तो धर्माभासः स उच्यते  ॥ द्ग्_९।१५ = द्भ्प्_७,३९।१५ ॥  
  
सर्वज्ञात्सर्वशक्तेश्च मत्तो वेदः समुत्थितः  ।  
अज्ञानस्य ममाभावादप्रमाणा न च श्रुतिः  ॥ द्ग्_९।१६ = द्भ्प्_७,३९।१६ ॥  
  
स्मृतयश्च श्रुतेरर्थं गृहीत्वैव च निर्गताः  ।  
मन्वादीनां श्रुतीनां च ततः प्रामाण्यमिष्यते  ॥ द्ग्_९।१७ = द्भ्प्_७,३९।१७ ॥  
  
क्वचित्कदाचित्तन्त्रार्थकटाक्षेण परोदितम्  ।  
धर्मं वदन्ति स्ॐशस्तु नैवग्राह्यो ऽस्ति वैदिकैः  ॥ द्ग्_९।१८ = द्भ्प्_७,३९।१८ ॥  
  
अन्येषां शास्त्रकर्तृणामज्ञानप्रभवत्वतः  ।  
अज्ञानदोषदुष्टत्वात्तदुक्तेर्न प्रमाणता  ॥ द्ग्_९।१९ = द्भ्प्_७,३९।१९ ॥  
  
तस्मान्मुमुक्षुर्धर्मार्थं सर्वथा वेदमाश्रयेत्  ।  
राजाज्ञा च यथा लोके हन्यते न कदाचन  ॥ द्ग्_९।२० = द्भ्प्_७,३९।२० ॥  
  
सर्वेशान्या ममाज्ञा सा श्रुतिस्त्याज्या कथं नृभिः  ।  
मदाज्ञारक्षणार्थं तु ब्रह्मक्षत्रियजातयः  ॥ द्ग्_९।२१ = द्भ्प्_७,३९।२१ ॥  
  
मया सृष्टास्ततो ज्ञेयं रहस्यं मे श्रुतेर्वचः  ।  
यदा यदा हि धर्मस्य ग्लानिर्भवति भूधर  ॥ द्ग्_९।२२ = द्भ्प्_७,३९।२२ ॥  
  
अभ्युत्थानमधर्मस्य तदा वेषान्बिभर्म्यहम्  ।  
देवदैत्यविभागश्चाप्यत एवाभवन्नृप  ॥ द्ग्_९।२३ = द्भ्प्_७,३९।२३ ॥  
  
ये न कुर्वन्ति तद्धर्मं तच्छिक्षार्थं मया सदा  ।  
सम्पादितास्तु नरकास्त्रासो यच्छ्रवणाद्भवेत्  ॥ द्ग्_९।२४ = द्भ्प्_७,३९।२४ ॥  
  
यो वेदधर्मम् उज्झित्य धर्ममन्यं समाश्रयेत्  ।  
राजा प्रवासयेद्देशान्निजादेतानधर्मिणः  ॥ द्ग्_९।२५ = द्भ्प्_७,३९।२५ ॥  
  
ब्राह्मणैर्न च सम्भाष्याः पङ्क्तिग्राह्या न च द्विजैः  ।  
अन्यानि यानि शास्त्राणि लोके ऽस्मिन्विविधानि च  ॥ द्ग्_९।२६ = द्भ्प्_७,३९।२६ ॥  
  
श्रुतिस्मृतिविरुद्धानि तामसान्येव सर्वशः  ।  
वामं कापालकं चैव कौलकं भैरवागमः  ॥ द्ग्_९।२७ = द्भ्प्_७,३९।२७ ॥  
  
शिवेन मोहनार्थाय प्रणीतो नान्यहेतुकः  ।  
दक्षशापाद्भृगोः शापाद्दधीचस्य च शापतः  ॥ द्ग्_९।२८ = द्भ्प्_७,३९।२८ ॥  
  
दग्धा ये ब्राह्मणवरा वेदमार्गबहिष्कृताः  ।  
तेषामुद्धरणार्थाय सोपानक्रमतः सदा  ॥ द्ग्_९।२९ = द्भ्प्_७,३९।२९ ॥  
  
शैवाश्च वैष्णवाश्श्चैव सौराः शाक्तास्तथैव च  ।  
गाणपत्या आगमाश्च प्रणीताः शङ्करेण तु  ॥ द्ग्_९।३० = द्भ्प्_७,३९।३० ॥  
  
तत्र वेदाविरुद्धांशो ऽप्युक्त एव क्वचित्क्वचित्  ।  
वैदिकैस्तद्ग्रहे देषो न भवत्येव कर्हिचित्  ॥ द्ग्_९।३१ = द्भ्प्_७,३९।३१ ॥  
  
सर्वथा वेदभिन्नार्थे नाधिकारी द्विजो भवेत्  ।  
वेदाधिकारहीनस्तु भवेत्तत्राधिकारवान्  ॥ द्ग्_९।३२ = द्भ्प्_७,३९।३२ ॥  
  
तस्मात्सर्वप्रयत्नेन वैदिको वेदमाश्रयेत्  ।  
धर्मेण सहितं ज्ञानं परं ब्रह्म प्रकाशयेत्  ॥ द्ग्_९।३३ = द्भ्प्_७,३९।३३ ॥  
  
सर्वैषणाः परित्यज्य मामेव शरणं गताः  ।  
सर्वभूतदयावन्तो मानाहङ्कारवर्जिताः  ॥ द्ग्_९।३४ = द्भ्प्_७,३९।३४ ॥  
  
मच्चित्ता मद्गतप्राणा मत्स्थानकथने रताः  ।  
सन्न्यासिनो वनस्थाश्च गृहस्था ब्रह्मचारिणः  ॥ द्ग्_९।३५ = द्भ्प्_७,३९।३५ ॥  
  
उपासन्ते सदा भक्त्या योगमैश्वरसञ्ज्ञितम्  ।  
तेषां नित्यावियुक्तानामहमज्ञानजं तमः  ॥ द्ग्_९।३६ = द्भ्प्_७,३९।३६ ॥  
  
ज्ञानसूर्यप्रकाशेन नाशयामि न संशयः  ।  
इत्थं वैदिकपूजायाः प्रथमाया नगाधिप  ॥ द्ग्_९।३७ = द्भ्प्_७,३९।३७ ॥  
  
स्वरूपमुक्तं सम्क्षेपाद् द्वितीयाया अथो ब्रुवे  ।  
मूर्तौ वा स्थण्डिले वापि तथा सूर्येन्दुमण्डले  ॥ द्ग्_९।३८ = द्भ्प्_७,३९।३८ ॥  
  
जले ऽथवा बाणलिङ्गे यन्त्रे वापि महापटे  ।  
तथा श्रीहृदयाम्भोजे ध्यात्वा देवीं परात्पराम्  ॥ द्ग्_९।३९ = द्भ्प्_७,३९।३९ ॥  
  
सगुणां करुणापूर्णां तरुणीमरुणारुणाम्  ।  
सौन्दर्यसारसीमान्तां सर्वावयवसुन्दराम्  ॥ द्ग्_९।४० = द्भ्प्_७,३९।४० ॥  
  
शृङ्गाररससम्पूर्णां सदा भक्तार्तिकातराम्  ।  
प्रसादसुमुखीमम्बां चन्द्रखण्डशिखण्डिनीम्  ॥ द्ग्_९।४१ = द्भ्प्_७,३९।४१ ॥  
  
पाशाङ्कुशवराभीतिधरामानन्दरूपिणीम्  ।  
पूजयेदुपचारैश्च यथावित्तानुसारतः  ॥ द्ग्_९।४२ = द्भ्प्_७,३९।४२ ॥  
  
यावदान्तरपूजायामधिकारो भवेन्न हि  ।  
तावद्बाह्यामिमां पूजां श्रयेज्जाते तु तां त्यजेत्  ॥ द्ग्_९।४३ = द्भ्प्_७,३९।४३ ॥  
  
आभ्यन्तरा तु या पूजा सा तु संविल्लयः स्मृतः  ।  
संविदेव परं रूपमुपाधिरहितं मम  ॥ द्ग्_९।४४ = द्भ्प्_७,३९।४४ ॥  
  
अतः संविदि मद्रूपे चेतः स्थाप्यं निराश्रयम्  ।  
संविद्रूपातिरिक्तं तु मिथ्या मायामयं जगत्  ॥ द्ग्_९।४५ = द्भ्प्_७,३९।४५ ॥  
  
अतः संसारनाशाय साक्षिणीमात्मरूपिणीम्  ।  
भावयेन्निर्मनस्केन योगयुक्तेन चेतसा  ॥ द्ग्_९।४६ = द्भ्प्_७,३९।४६ ॥  
  
अतः परं बाह्यपूजाविस्तारः कथ्यते मया  ।  
सावधानेन मनसा शृणु पर्वतसत्तम  ॥ द्ग्_९।४७ = द्भ्प्_७,३९।४७ ॥  
  
इति देवीगीतायां नवमो ऽध्यायः -  
इति श्रीदेवीभागवते महापुराणे सप्तमस्कन्धे देवीगीतायामेकोनचत्वारिंशो ऽध्यायः  
  
______________________________________________________________________  
  
  
दशमो ऽध्यायः  
सप्तमः स्कन्धः  
अथ चत्वारिंशो ऽध्यायः  
  
  
श्री देव्युवाच  
  
प्रातरुत्थाय शिरसि संस्मरेत्पद्ममुज्ज्वलम्  ।  
कर्पूराभं स्मरेत्तत्र श्रीगुरुं निजरूपिणम्  ॥ द्ग्_१०।१ = द्भ्प्_७,४०।१ ॥  
  
सुप्रसन्न् अं लसद्भूषाभूषितं शक्तिसंयुतम्  ।  
नमस्कृत्य ततो देवीं कुण्डलीं संस्मरेद्बुधः  ॥ द्ग्_१०।२ = द्भ्प्_७,४०।२ ॥  
  
प्रकाशमानां प्रथमे प्रयाणे प्रतिप्रयाणे ऽप्यमृतायमानाम्  ।  
अन्तः पदव्यामनुसञ्चरन्तीमानन्दरूपामबलां प्रपद्ये  ॥ द्ग्_१०।३ = द्भ्प्_७,४०।३ ॥  
  
ध्यात्वैवं तच्छिखामध्ये सच्चिदानन्दरूपिणीम्  ।  
मां ध्यायेदथ शौचादित्रियाः सर्वाः समापयेत्  ॥ द्ग्_१०।४ = द्भ्प्_७,४०।४ ॥  
  
अग्निहोत्रं ततो हूत्वा मत्प्रीत्यर्थं द्विजोत्तमः  ।  
होमान्ते स्वासने स्थित्वा पूजासङ्कल्पमाचरेत्  ॥ द्ग्_१०।५ = द्भ्प्_७,४०।५ ॥  
  
भूतशुद्धिं पुरा कृत्वा मातृकान्यासमेव च  ।  
हृल्लेखामातृकान्यासं नित्यमेव समाचरेत्  ॥ द्ग्_१०।६ = द्भ्प्_७,४०।६ ॥  
  
मूलाधारे हकारं च हृदये च रकारकम्  ।  
भ्रूमध्ये तद्वदीकारं ह्रीङ्कारं मस्तके न्यसेत्  ॥ द्ग्_१०।७ = द्भ्प्_७,४०।७ ॥  
तत्तन्मन्त्रोदितानन्यान्न्यासान्सर्वान्समाचरेत्  ।  
कल्पयेत्स्वात्मनो देहे पीठं धर्मादिभिः पुनः  ॥ द्ग्_१०।८ = द्भ्प्_७,४०।८ ॥  
  
ततो ध्यायेन्महादेवीं प्राणायामैर्विजृम्भिते  ।  
हृदम्भोजे मम स्थाने पञ्चप्रेतासने बुधः  ॥ द्ग्_१०।९ = द्भ्प्_७,४०।९ ॥  
  
ब्रह्मा विष्णुश्च रुद्रश्च ईश्वरश्च सदाशिवः  ।  
एते पञ्च महाप्रेताः पादमूले मम स्थिताः  ॥ द्ग्_१०।१० = द्भ्प्_७,४०।१० ॥  
  
पञ्चभूतात्मका ह्येते पञ्चावस्थात्मका अपि  ।  
अहं त्वव्यक्तचिद्रूपा तदतीतास्ति सर्वथा  ॥ द्ग्_१०।११ = द्भ्प्_७,४०।११ ॥  
  
ततो विष्टरतां याताः शक्तितन्त्रेषु सर्वदा  ।  
ध्यात्वैवं मानसैर्भोगैः पूजयेन्मां जपेदपि  ॥ द्ग्_१०।१२ = द्भ्प्_७,४०।१२ ॥  
  
जपं समर्प्य श्रीदेव्यै ततो ऽर्घ्यस्थापनं चरेत्  ।  
पात्रासादनकं कृत्वा पूजाद्रव्याणि शोधयेत्  ॥ द्ग्_१०।१३ = द्भ्प्_७,४०।१३ ॥  
  
जलेन तेन मनुना चास्त्रमन्त्रेण देशिकः  ।  
दिग्बन्धं च पुरा कृत्वा गुरून् नत्वा ततः परम्  ॥ द्ग्_१०।१४ = द्भ्प्_७,४०।१४ ॥  
  
तदनुज्ञां समादाय बाह्यपीठे ततः परम्  ।  
हृदिस्थां भवितां मूर्तिं मम दिव्यां मनोहराम्  ॥ द्ग्_१०।१५ = द्भ्प्_७,४०।१५ ॥  
  
आवाहयेत्ततः पीठे प्राणस्थापनविद्यया  ।  
असनावाहने चार्घ्यं पाद्याद्याचमनं तथा  ॥ द्ग्_१०।१६ = द्भ्प्_७,४०।१६ ॥  
  
स्नानं वासोद्वयं चैव भूषणानि च सर्वशः  ।  
गन्धपुष्पं यथायोग्यं दत्त्वा देव्यै स्वभक्तितः  ॥ द्ग्_१०।१७ = द्भ्प्_७,४०।१७ ॥  
  
यन्त्रस्थानामावृतीनीं पूजनं सम्यगाचरेत्  ।  
प्रतिवारमशक्तानां शुक्रवारो नियम्यते  ॥ द्ग्_१०।१८ = द्भ्प्_७,४०।१८ ॥  
  
मूलदेवीप्रभारूपाः स्मर्तव्या अङ्गदेवताः  ।  
तत्प्रभापटलव्याप्तं त्रैलोक्यं च विचिन्तयेत्  ॥ द्ग्_१०।१९ = द्भ्प्_७,४०।१९ ॥  
  
पुनरावृत्तिसहितां मूलदेवीं च पूजयेत्  ।  
गन्धादिभिः सुगन्धैस्तु तथा पुष्पैः सुवासितैः  ॥ द्ग्_१०।२० = द्भ्प्_७,४०।२० ॥  
  
नैवेद्यैस्तर्पणैश्चैव ताम्बूलैर्दक्षिणादिभिः  ।  
तोषयेन्मां त्वत्कृतेन नाम्नां साहस्रकेण च  ॥ द्ग्_१०।२१ = द्भ्प्_७,४०।२१ ॥  
  
कवचेन च सूक्तेनाहं रुद्रेभिरिति प्रभो  ।  
देव्यथर्वशिरोमन्त्रैर्हृल्लेखोपनिषद्भवैः  ॥ द्ग्_१०।२२ = द्भ्प्_७,४०।२२ ॥  
  
महाविद्यामहामन्त्रैस्तोषयेन्मां मुहुर्मुहुः  ।  
क्षमापयेज्जगद्धात्रीं प्रेमार्द्रहृदयो नरः  ॥ द्ग्_१०।२३ = द्भ्प्_७,४०।२३ ॥  
  
पुलकाङ्कितसर्वाङ्गैर्बाष्परुद्धाक्षिनिःस्वनः  ।  
नृत्यगीतादिघोषेण तोषयेन्मां मुहुर्मुहुः  ॥ द्ग्_१०।२४ = द्भ्प्_७,४०।२४ ॥  
  
वेदपारायनैश्चैव पुराणैः सकलैरपि  ।  
प्रतिपाद्या यतो ऽहं वै तस्मात्तैस्तोषयेत्तु माम्  ॥ द्ग्_१०।२५ = द्भ्प्_७,४०।२५ ॥  
  
निजं सर्वस्वमपि मे सदेहं नित्यशो ऽर्पयेत्  ।  
नित्यहोमं ततः कुर्याद्ब्राह्मणांश्च सुवासिनीः  ॥ द्ग्_१०।२६ = द्भ्प्_७,४०।२६ ॥  
  
बटुकान्पामरानन्यान्देवीबुद्ध्या तु भोजयेत्  ।  
नत्वा पुनः स्वहृदये व्युत्क्रमेण विसर्जयेत्  ॥ द्ग्_१०।२७ = द्भ्प्_७,४०।२७ ॥  
  
सर्वं हृल्लेखया कुर्यात् पूजनं मम सुब्रत  ।  
हृल्लेखा सर्वमन्त्राणां नायिका परमा स्मृता  ॥ द्ग्_१०।२८ = द्भ्प्_७,४०।२८ ॥  
  
हृल्लेखादर्पणे नित्यमहं तत्प्रतिबिम्बिता  ।  
तस्माद् हृल्लेखया दत्तं सर्वमन्त्रैः समर्पितम्  ॥ द्ग्_१०।२९ = द्भ्प्_७,४०।२९ ॥  
  
गुरुं सम्पूज्य भूषाद्यैः कृतकृत्यत्वमावहेत्  ।  
य एवं पूजयेद्देवीं श्रीमद्भुवनसुन्दरीम्  ॥ द्ग्_१०।३० = द्भ्प्_७,४०।३० ॥  
  
न तस्य दुर्लभं किञ्चित् कदाचित् क्वचिदस्ति हि  ।  
देहान्ते तु मणिद्वीपं मम यात्येव सर्वथा  ॥ द्ग्_१०।३१ = द्भ्प्_७,४०।३१ ॥  
  
ज्ञेयो देवीस्वरूपो ऽसौ देवा नित्यं नमन्ति तम्  ।  
इति ते कथितं राजन् महादेव्याः प्रपूजनम्  ॥ द्ग्_१०।३२ = द्भ्प्_७,४०।३२ ॥  
  
विमृश्यैतदशेषेणाप्यधिकारानुरूपतः  ।  
कुरु मे पूजनं तेन कृतार्थस्त्वं बविष्यसि  ॥ द्ग्_१०।३३ = द्भ्प्_७,४०।३३ ॥  
  
इदं तु गीताशास्त्रं मे नाशिष्याय वदेत् क्वचित्  ।  
नाभक्ताय प्रदातव्यं न धूर्ताय च दुर्हृदे  ॥ द्ग्_१०।३४ = द्भ्प्_७,४०।३४ ॥  
  
एतत्प्रकाशनं मातुरुद्धाटनमुरोजयोः  ।  
तस्मादवश्यं यत्नेन गोपनीयमिदं सदा  ॥ द्ग्_१०।३५ = द्भ्प्_७,४०।३५ ॥  
  
देयं भक्ताय शिष्याय ज्येष्ठपुत्राय चैव हि  ।  
सुशीलाय सुवेषाय देवीभक्तियुताय च  ॥ द्ग्_१०।३६ = द्भ्प्_७,४०।३६ ॥  
  
श्राद्धकाले पठेदेतद् ब्राह्मणानाम् समीपतः  ।  
तृप्तास्तत्पितरः सर्वे प्रयान्ति परमं पदम्  ॥ द्ग्_१०।३७ = द्भ्प्_७,४०।३७ ॥  
  
  
व्यास उवाच  
  
इत्युक्त्वा सा भगवती तत्रैवान्तरधीयत  ।  
देवाश्च मुदिताः सर्वे देवीदर्शनतो ऽभवन्  ॥ द्ग्_१०।३८ = द्भ्प्_७,४०।३८ ॥  
  
ततो हिमालये जज्ञे देवी हैमवती तु सा  ।  
या गौरीति प्रसिद्धासीद्दत्ता सा शङ्कराय च  ॥ द्ग्_१०।३९ = द्भ्प्_७,४०।३९ ॥  
  
ततः स्कन्दः समुद्भूतस्तारकस्तेन पातितः  ।  
समुद्रमन्थने पूर्वं रत्नान्यासुर्नराधिप  ॥ द्ग्_१०।४० = द्भ्प्_७,४०।४० ॥  
  
तत्र देवैः स्तुता देवी लक्ष्मीप्राप्त्यर्थमादरात्  ।  
तेषामनुग्रहार्थाय निर्गता तु रमा ततः  ॥ द्ग्_१०।४१ = द्भ्प्_७,४०।४१ ॥  
  
वैकुण्ठाय सुरैर्दत्ता तेन तस्य शमो ऽभवत्  ।  
इति ते कथितं राजन् देवीमाहात्म्यमुत्तमम्  ॥ द्ग्_१०।४२ = द्भ्प्_७,४०।४२ ॥  
  
गौरीलक्ष्म्योः समुद्भूतिविषयं सर्वकामदम्  ।  
न वाच्यं त्वेतदन्यस्मै रहस्यं कथितं यतः  ॥ द्ग्_१०।४३ = द्भ्प्_७,४०।४३ ॥  
  
गीता रहस्यभूतेयं गोपनीया प्रयत्नतः  ।  
सर्वमुक्तं स्मसेन यत्पृष्टं तत्त्वयानघ  ॥ द्ग्_१०।४४ = द्भ्प्_७,४०।४४ ॥  
  
पवित्रं पावनं दिव्यं किं भूयः श्रोतुमिच्छसि  ॥ द्ग्_१०।४५ = द्भ्प्_७,४०।४५ ॥  
  
इति देवीगीतायां दशमो ऽध्यायः देवीगीता समाप्ता -  
इति श्रीदेवीभागवते महापुराणे सप्तमस्कन्धे देवीगीतायां चत्वारिंशो ऽध्यायः  
  
  
  
  
