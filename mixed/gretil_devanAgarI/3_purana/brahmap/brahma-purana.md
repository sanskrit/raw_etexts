---
title: Brahma-Purana

---
## Intro
  
  
  
  
Brahma-Purana  
  
  
  
  
Brahma-Purana, Adhyayas 1 - 246  
  
Input by Peter Schreiner and Renate Soehnen-Thieme  
for the Tuebingen Purana Project  
For further details see www.indologie.unizh.ch/text/text.html  
  
PLAIN TEXT VERSION  
  
  
  
  


## पाठः
  
  
  
  
  
  
  
  
यस्मात् सर्वम् इदं प्रपञ्चरचितं मायाजगज् जायते  ब्र्प्_१।१अ  
यस्मिंस् तिष्ठति याति चान्तसमये कल्पानुकल्पे पुनः  ब्र्प्_१।१ब्  
यं ध्यात्वा मुनयः प्रपञ्चरहितं विन्दन्ति मोक्षं ध्रुवं  ब्र्प्_१।१च्  
तं वन्दे पुरुषोत्तमाख्यम् अमलं नित्यं विभुं निश्चलम्  ब्र्प्_१।१द्  
यं ध्यायन्ति बुधाः समाधिसमये शुद्धं वियत्सन्निभम्  ब्र्प्_१।२अ  
नित्यानन्दमयं प्रसन्नम् अमलं सर्वेश्वरं निर्गुणम्  ब्र्प्_१।२ब्  
व्यक्ताव्यक्तपरं प्रपञ्चरहितं ध्यानैकगम्यं विभुम्  ब्र्प्_१।२च्  
तं संसारविनाशहेतुम् अजरं वन्दे हरिं मुक्तिदम्  ब्र्प्_१।२द्  
सुपुण्ये नैमिषारण्ये पवित्रे सुमनोहरे  ।  
नानामुनिजनाकीर्णे नानापुष्पोपशोभिते  ॥ ब्र्प्_१।३ ॥  
सरलैः कर्णिकारैश् च पनसैर् धवखादिरैः  ।  
आम्रजम्बूकपित्थैश् च न्यग्रोधैर् देवदारुभिः  ॥ ब्र्प्_१।४ ॥  
अश्वत्थैः पारिजातैश् च चन्दनागुरुपाटलैः  ।  
बकुलैः सप्तपर्णैश् च पुन्नागैर् नागकेसरैः  ॥ ब्र्प्_१।५ ॥  
शालैस् तालैस् तमालैश् च नारिकेलैस् तथार्जुनैः  ।  
अन्यैश् च बहुभिर् वृक्षैश् चम्पकाद्यैश् च शोभिते  ॥ ब्र्प्_१।६ ॥  
नानापक्षिगणाकीर्णे नानामृगगणैर् युते  ।  
नानाजलाशयैः पुण्यैर् दीर्घिकाद्यैर् अलङ्कृते  ॥ ब्र्प्_१।७ ॥  
ब्राह्मणैः क्षत्रियैर् वैश्यैः शूद्रैश् चान्यैश् च जातिभिः  ।  
वानप्रस्थैर् गृहस्थैश् च यतिभिर् ब्रह्मचारिभिः  ॥ ब्र्प्_१।८ ॥  
सम्पन्नैर् गोकुलैश् चैव सर्वत्र समलङ्कृते  ।  
यवगोधूमचणकैर् माषमुद्गतिलेक्षुभिः  ॥ ब्र्प्_१।९ ॥  
चीनकाद्यैस् तथा मेध्यैः सस्यैश् चान्यैश् च शोभिते  ।  
तत्र दीप्ते हुतवहे हूयमाने महामखे  ॥ ब्र्प्_१।१० ॥  
यजतां नैमिषेयाणां सत्त्रे द्वादशवार्षिके  ।  
आजग्मुस् तत्र मुनयस् तथान्ये ऽपि द्विजातयः  ॥ ब्र्प्_१।११ ॥  
तान् आगतान् द्विजांस् ते तु पूजां चक्रुर् यथोचिताम्  ।  
तेषु तत्रोपविष्टेषु ऋत्विग्भिः सहितेषु च  ॥ ब्र्प्_१।१२ ॥  
तत्राजगाम सूतस् तु मतिमांल् लोमहर्षणः  ।  
तं दृष्ट्वा ते मुनिवराः पूजां चक्रुर् मुदान्विताः  ॥ ब्र्प्_१।१३ ॥  
सो ऽपि तान् प्रतिपूज्यैव संविवेश वरासने  ।  
कथां चक्रुस् तदान्योन्यं सूतेन सहिता द्विजाः  ॥ ब्र्प्_१।१४ ॥  
कथान्ते व्यासशिष्यं ते पप्रच्छुः संशयं मुदा  ।  
ऋत्विग्भिः सहिताः सर्वे सदस्यैः सह दीक्षिताः  ॥ ब्र्प्_१।१५ ॥  
{मुनय ऊचुः: }  
पुराणागमशास्त्राणि सेतिहासानि सत्तम  ।  
जानासि देवदैत्यानां चरितं जन्म कर्म च  ॥ ब्र्प्_१।१६ ॥  
न ते ऽस्त्य् अविदितं किञ्चिद् वेदे शास्त्रे च भारते  ।  
पुराणे मोक्षशास्त्रे च सर्वज्ञो ऽसि महामते  ॥ ब्र्प्_१।१७ ॥  
यथापूर्वम् इदं सर्वम् उत्पन्नं सचराचरम्  ।  
ससुरासुरगन्धर्वं सयक्षोरगराक्षसम्  ॥ ब्र्प्_१।१८ ॥  
श्रोतुम् इच्छामहे सूत ब्रूहि सर्वं यथा जगत्  ।  
बभूव भूयश् च यथा महाभाग भविष्यति  ॥ ब्र्प्_१।१९ ॥  
यतश् चैव जगत् सूत यतश् चैव चराचरम्  ।  
लीनम् आसीत् तथा यत्र लयम् एष्यति यत्र च  ॥ ब्र्प्_१।२० ॥  
{लोमहर्षण उवाच: }  
अविकाराय शुद्धाय नित्याय परमात्मने  ।  
सदैकरूपरूपाय विष्णवे सर्वजिष्णवे  ॥ ब्र्प्_१।२१ ॥  
नमो हिरण्यगर्भाय हरये शङ्कराय च  ।  
वासुदेवाय ताराय सर्गस्थित्यन्तकर्मणे  ॥ ब्र्प्_१।२२ ॥  
एकानेकस्वरूपाय स्थूलसूक्ष्मात्मने नमः  ।  
अव्यक्तव्यक्तभूताय विष्णवे मुक्तिहेतवे  ॥ ब्र्प्_१।२३ ॥  
सर्गस्थितिविनाशाय जगतो यो ऽजरामरः  ।  
मूलभूतो नमस् तस्मै विष्णवे परमात्मने  ॥ ब्र्प्_१।२४ ॥  
आधारभूतं विश्वस्याप्य् अणीयांसम् अणीयसाम्  ।  
प्रणम्य सर्वभूतस्थम् अच्युतं पुरुषोत्तमम्  ॥ ब्र्प्_१।२५ ॥  
ज्ञानस्वरूपम् अत्यन्तं निर्मलं परमार्थतः  ।  
तम् एवार्थस्वरूपेण भ्रान्तिदर्शनतः स्थितम्  ॥ ब्र्प्_१।२६ ॥  
विष्णुं ग्रसिष्णुं विश्वस्य स्थितौ सर्गे तथा प्रभुम्  ।  
सर्वज्ञं जगताम् ईशम् अजम् अक्षयम् अव्ययम्  ॥ ब्र्प्_१।२७ ॥  
आद्यं सुसूक्ष्मं विश्वेशं ब्रह्मादीन् प्रणिपत्य च  ।  
इतिहासपुराणज्ञं वेदवेदाङ्गपारगम्  ॥ ब्र्प्_१।२८ ॥  
सर्वशास्त्रार्थतत्त्वज्ञं पराशरसुतं प्रभुम्  ।  
गुरुं प्रणम्य वक्ष्यामि पुराणं वेदसम्मितम्  ॥ ब्र्प्_१।२९ ॥  
कथयामि यथा पूर्वं दक्षाद्यैर् मुनिसत्तमैः  ।  
पृष्टः प्रोवाच भगवान् अब्जयोनिः पितामहः  ॥ ब्र्प्_१।३० ॥  
शृणुध्वं सम्प्रवक्ष्यामि कथां पापप्रणाशिनीम्  ।  
कथ्यमानां मया चित्रां बह्वर्थां श्रुतिविस्तराम्  ॥ ब्र्प्_१।३१ ॥  
यस् त्व् इमां धारयेन् नित्यं शृणुयाद् वाप्य् अभीक्ष्णशः  ।  
स्ववंशधारणं कृत्वा स्वर्गलोके महीयते  ॥ ब्र्प्_१।३२ ॥  
अव्यक्तं कारणं यत् तन् नित्यं सदसदात्मकम्  ।  
प्रधानं पुरुषस् तस्मान् निर्ममे विश्वम् ईश्वरः  ॥ ब्र्प्_१।३३ ॥  
तं बुध्यध्वं मुनिश्रेष्ठा ब्रह्माणम् अमितौजसम्  ।  
स्रष्टारं सर्वभूतानां नारायणपरायणम्  ॥ ब्र्प्_१।३४ ॥  
अहङ्कारस् तु महतस् तस्माद् भूतानि जज्ञिरे  ।  
भूतभेदाश् च भूतेभ्य इति सर्गः सनातनः  ॥ ब्र्प्_१।३५ ॥  
विस्तरावयवं चैव यथाप्रज्ञं यथाश्रुति  ।  
कीर्त्यमानं शृणुध्वं वः सर्वेषां कीर्तिवर्धनम्  ॥ ब्र्प्_१।३६ ॥  
कीर्तितं स्थिरकीर्तीनां सर्वेषां पुण्यवर्धनम्  ।  
ततः स्वयम्भूर् भगवान् सिसृक्षुर् विविधाः प्रजाः  ॥ ब्र्प्_१।३७ ॥  
अप एव ससर्जादौ तासु वीर्यम् अथासृजत्  ।  
आपो नारा इति प्रोक्ता आपो वै नरसूनवः  ॥ ब्र्प्_१।३८ ॥  
अयनं तस्य ताः पूर्वं तेन नारायणः स्मृतः  ।  
हिरण्यवर्णम् अभवत् तद् अण्डम् उदकेशयम्  ॥ ब्र्प्_१।३९ ॥  
तत्र जज्ञे स्वयं ब्रह्मा स्वयम्भूर् इति नः श्रुतम्  ।  
हिरण्यवर्णो भगवान् उषित्वा परिवत्सरम्  ॥ ब्र्प्_१।४० ॥  
तद् अण्डम् अकरोद् द्वैधं दिवं भुवम् अथापि च  ।  
तयोः शकलयोर् मध्य आकाशम् अकरोत् प्रभुः  ॥ ब्र्प्_१।४१ ॥  
अप्सु पारिप्लवां पृथ्वीं दिशश् च दशधा दधे  ।  
तत्र कालं मनो वाचं कामं क्रोधम् अथो रतिम्  ॥ ब्र्प्_१।४२ ॥  
ससर्ज सृष्टिं तद्रूपां स्रष्टुम् इच्छन् प्रजापतीन्  ।  
मरीचिम् अत्र्यङ्गिरसौ पुलस्त्यं पुलहं क्रतुम्  ॥ ब्र्प्_१।४३ ॥  
वसिष्ठं च महातेजाः सो ऽसृजत् सप्त मानसान्  ।  
सप्त ब्रह्माण इत्य् एते पुराणे निश्चयं गताः  ॥ ब्र्प्_१।४४ ॥  
नारायणात्मकानां तु सप्तानां ब्रह्मजन्मनाम्  ।  
ततो ऽसृजत् पुरा ब्रह्मा रुद्रं रोषात्मसम्भवम्  ॥ ब्र्प्_१।४५ ॥  
सनत्कुमारं च विभुं पूर्वेषाम् अपि पूर्वजम्  ।  
सप्तस्व् एता अजायन्त प्रजा रुद्राश् च भो द्विजाः  ॥ ब्र्प्_१।४६ ॥  
स्कन्दः सनत्कुमारश् च तेजः सङ्क्षिप्य तिष्ठतः  ।  
तेषां सप्त महावंशा दिव्या देवगणान्विताः  ॥ ब्र्प्_१।४७ ॥  
क्रियावन्तः प्रजावन्तो महर्षिभिर् अलङ्कृताः  ।  
विद्युतो ऽशनिमेघांश् च रोहितेन्द्रधनूंषि च  ॥ ब्र्प्_१।४८ ॥  
वयांसि च ससर्जादौ पर्जन्यं च ससर्ज ह  ।  
ऋचो यजूंषि सामानि निर्ममे यज्ञसिद्धये  ॥ ब्र्प्_१।४९ ॥  
साध्यान् अजनयद् देवान् इत्य् एवम् अनुसञ्जगुः  ।  
उच्चावचानि भूतानि गात्रेभ्यस् तस्य जज्ञिरे  ॥ ब्र्प्_१।५० ॥  
आपवस्य प्रजासर्गं सृजतो हि प्रजापतेः  ।  
सृज्यमानाः प्रजा नैव विवर्धन्ते यदा तदा  ॥ ब्र्प्_१।५१ ॥  
द्विधा कृत्वात्मनो देहम् अर्धेन पुरुषो ऽभवत्  ।  
अर्धेन नारी तस्यां तु सो ऽसृजद् द्विविधाः प्रजाः  ॥ ब्र्प्_१।५२ ॥  
दिवं च पृथिवीं चैव महिम्ना व्याप्य तिष्ठति  ।  
विराजम् असृजद् विष्णुः सो ऽसृजत् पुरुषं विराट्  ॥ ब्र्प्_१।५३ ॥  
पुरुषं तं मनुं विद्यात् तस्य मन्वन्तरं स्मृतम्  ।  
द्वितीयं मानसस्यैतन् मनोर् अन्तरम् उच्यते  ॥ ब्र्प्_१।५४ ॥  
स वैराजः प्रजासर्गं ससर्ज पुरुषः प्रभुः  ।  
नारायणविसर्गस्य प्रजास् तस्याप्य् अयोनिजाः  ॥ ब्र्प्_१।५५ ॥  
आयुष्मान् कीर्तिमान् पुण्य- प्रजावांश् च भवेन् नरः  ।  
आदिसर्गं विदित्वेमं यथेष्टां चाप्नुयाद् गतिम्  ॥ ब्र्प्_१।५६ ॥  
{लोमहर्षण उवाच: }  
स सृष्ट्वा तु प्रजास् त्व् एवम् आपवो वै प्रजापतिः  ।  
लेभे वै पुरुषः पत्नीं शतरूपाम् अयोनिजाम्  ॥ ब्र्प्_२।१ ॥  
आपवस्य महिम्ना तु दिवम् आवृत्य तिष्ठतः  ।  
धर्मेणैव मुनिश्रेष्ठाः शतरूपा व्यजायत  ॥ ब्र्प्_२।२ ॥  
सा तु वर्षायुतं तप्त्वा तपः परमदुश्चरम्  ।  
भर्तारं दीप्ततपसं पुरुषं प्रत्यपद्यत  ॥ ब्र्प्_२।३ ॥  
स वै स्वायम्भुवो विप्राः पुरुषो मनुर् उच्यते  ।  
तस्यैकसप्ततियुगं मन्वन्तरम् इहोच्यते  ॥ ब्र्प्_२।४ ॥  
वैराजात् पुरुषाद् वीरं शतरूपा व्यजायत  ।  
प्रियव्रतोत्तानपादौ वीरात् काम्या व्यजायत  ॥ ब्र्प्_२।५ ॥  
काम्या नाम सुता श्रेष्ठा कर्दमस्य प्रजापतेः  ।  
काम्यापुत्रास् तु चत्वारः सम्राट् कुक्षिर् विराट् प्रभुः  ॥ ब्र्प्_२।६ ॥  
उत्तानपादं जग्राह पुत्रम् अत्रिः प्रजापतिः  ।  
उत्तानपादाच् चतुरः सूनृता सुषुवे सुतान्  ॥ ब्र्प्_२।७ ॥  
धर्मस्य कन्या सुश्रोणी सूनृता नाम विश्रुता  ।  
उत्पन्ना वाजिमेधेन ध्रुवस्य जननी शुभा  ॥ ब्र्प्_२।८ ॥  
ध्रुवं च कीर्तिमन्तं च आयुष्मन्तं वसुं तथा  ।  
उत्तानपादो ऽजनयत् सूनृतायां प्रजापतिः  ॥ ब्र्प्_२।९ ॥  
ध्रुवो वर्षसहस्राणि त्रीणि दिव्यानि भो द्विजाः  ।  
तपस् तेपे महाभागः प्रार्थयन् सुमहद् यशः  ॥ ब्र्प्_२।१० ॥  
तस्मै ब्रह्मा ददौ प्रीतः स्थानम् आत्मसमं प्रभुः  ।  
अचलं चैव पुरतः सप्तर्षीणां प्रजापतिः  ॥ ब्र्प्_२।११ ॥  
तस्याभिमानम् ऋद्धिं च महिमानं निरीक्ष्य च  ।  
देवासुराणाम् आचार्यः श्लोकं प्राग् उशना जगौ  ॥ ब्र्प्_२।१२ ॥  
अहो ऽस्य तपसो वीर्यम् अहो श्रुतम् अहो ऽद्भुतम्  ।  
यम् अद्य पुरतः कृत्वा ध्रुवं सप्तर्षयः स्थिताः  ॥ ब्र्प्_२।१३ ॥  
तस्माच् छ्लिष्टिं च भव्यं च ध्रुवाच् छम्भुर् व्यजायत  ।  
श्लिष्टेर् आधत्त सुच्छाया पञ्च पुत्रान् अकल्मषान्  ॥ ब्र्प्_२।१४ ॥  
रिपुं रिपुञ्जयं वीरं वृकलं वृकतेजसम्  ।  
रिपोर् आधत्त बृहती चक्षुषं सर्वतेजसम्  ॥ ब्र्प्_२।१५ ॥  
अजीजनत् पुष्करिण्यां वैरिण्यां चाक्षुषं मनुम्  ।  
प्रजापतेर् आत्मजायां वीरण्यस्य महात्मनः  ॥ ब्र्प्_२।१६ ॥  
मनोर् अजायन्त दश नड्वलायां महौजसः  ।  
कन्यायां मुनिशार्दूला वैराजस्य प्रजापतेः  ॥ ब्र्प्_२।१७ ॥  
कुत्सः पुरुः शतद्युम्नस् तपस्वी सत्यवाक् कविः  ।  
अग्निष्टुद् अतिरात्रश् च सुद्युम्नश् चेति ते नव  ॥ ब्र्प्_२।१८ ॥  
अभिमन्युश् च दशमो नड्वलायां महौजसः  ।  
पुरोर् अजनयत् पुत्रान् षड् आग्नेयी महाप्रभान्  ॥ ब्र्प्_२।१९ ॥  
अङ्गं सुमनसं स्वातिं क्रतुम् अङ्गिरसं मयम्  ।  
अङ्गात् सुनीथापत्यं वै वेणम् एकं व्यजायत  ॥ ब्र्प्_२।२० ॥  
अपचारेण वेणस्य प्रकोपः सुमहान् अभूत्  ।  
प्रजार्थम् ऋषयो यस्य ममन्थुर् दक्षिणं करम्  ॥ ब्र्प्_२।२१ ॥  
वेणस्य मथिते पाणौ सम्बभूव महान् नृपः  ।  
तं दृष्ट्वा मुनयः प्राहुर् एष वै मुदिताः प्रजाः  ॥ ब्र्प्_२।२२ ॥  
करिष्यति महातेजा यशश् च प्राप्स्यते महत्  ।  
स धन्वी कवची जातो ज्वलज्ज्वलनसन्निभः  ॥ ब्र्प्_२।२३ ॥  
पृथुर् वैण्यस् तथा चेमां ररक्ष क्षत्रपूर्वजः  ।  
राजसूयाभिषिक्तानाम् आद्यः स वसुधापतिः  ॥ ब्र्प्_२।२४ ॥  
तस्माच् चैव समुत्पन्नौ निपुणौ सूतमागधौ  ।  
तेनेयं गौर् मुनिश्रेष्ठा दुग्धा सस्यानि भूभृता  ॥ ब्र्प्_२।२५ ॥  
प्रजानां वृत्तिकामेन देवैः सर्षिगणैः सह  ।  
पितृभिर् दानवैश् चैव गन्धर्वैर् अप्सरोगणैः  ॥ ब्र्प्_२।२६ ॥  
सर्पैः पुण्यजनैश् चैव वीरुद्भिः पर्वतैस् तथा  ।  
तेषु तेषु च पात्रेषु दुह्यमाना वसुन्धरा  ॥ ब्र्प्_२।२७ ॥  
प्रादाद् यथेप्सितं क्षीरं तेन प्राणान् अधारयन्  ।  
पृथोस् तु पुत्रौ धर्मज्ञौ यज्ञान्ते ऽन्तर्धिपातिनौ  ॥ ब्र्प्_२।२८ ॥  
शिखण्डिनी हविर्धानम् अन्तर्धानाद् व्यजायत  ।  
हविर्धानात् षड् आग्नेयी धिषणाजनयत् सुतान्  ॥ ब्र्प्_२।२९ ॥  
प्राचीनबर्हिषं शुक्रं गयं कृष्णं व्रजाजिनौ  ।  
प्राचीनबर्हिर् भगवान् महान् आसीत् प्रजापतिः  ॥ ब्र्प्_२।३० ॥  
हविर्धानान् मुनिश्रेष्ठा येन संवर्धिताः प्रजाः  ।  
प्राचीनबर्हिर् भगवान् पृथिवीतलचारिणीः  ॥ ब्र्प्_२।३१ ॥  
समुद्रतनयायां तु कृतदारो ऽभवत् प्रभुः  ।  
महतस् तपसः पारे सवर्णायां प्रजापतिः  ॥ ब्र्प्_२।३२ ॥  
सवर्णाधत्त सामुद्री दश प्राचीनबर्हिषः  ।  
सर्वान् प्रचेतसो नाम धनुर्वेदस्य पारगान्  ॥ ब्र्प्_२।३३ ॥  
अपृथग्धर्मचरणास् ते ऽतप्यन्त महत् तपः  ।  
दश वर्षसहस्राणि समुद्रसलिलेशयाः  ॥ ब्र्प्_२।३४ ॥  
तपश् चरत्सु पृथिवीं प्रचेतःसु महीरुहाः  ।  
अरक्षमाणाम् आवव्रुर् बभूवाथ प्रजाक्षयः  ॥ ब्र्प्_२।३५ ॥  
नाशकन् मारुतो वातुं वृतं खम् अभवद् द्रुमैः  ।  
दश वर्षसहस्राणि न शेकुश् चेष्टितुं प्रजाः  ॥ ब्र्प्_२।३६ ॥  
तद् उपश्रुत्य तपसा युक्ताः सर्वे प्रचेतसः  ।  
मुखेभ्यो वायुम् अग्निं च ससृजुर् जातमन्यवः  ॥ ब्र्प्_२।३७ ॥  
उन्मूलान् अथ वृक्षांस् तु कृत्वा वायुर् अशोषयत्  ।  
तान् अग्निर् अदहद् घोर एवम् आसीद् द्रुमक्षयः  ॥ ब्र्प्_२।३८ ॥  
द्रुमक्षयम् अथो बुद्ध्वा किञ्चिच् छिष्टेषु शाखिषु  ।  
उपगम्याब्रवीद् एतांस् तदा सोमः प्रजापतीन्  ॥ ब्र्प्_२।३९ ॥  
कोपं यच्छत राजानः सर्वे प्राचीनबर्हिषः  ।  
वृक्षशून्या कृता पृथ्वी शाम्येताम् अग्निमारुतौ  ॥ ब्र्प्_२।४० ॥  
रत्नभूता च कन्येयं वृक्षाणां वरवर्णिनी  ।  
भविष्यं जानता तात धृता गर्भेण वै मया  ॥ ब्र्प्_२।४१ ॥  
मारिषा नाम नाम्नैषा वृक्षाणाम् इति निर्मिता  ।  
भार्या वो ऽस्तु महाभागाः सोमवंशविवर्धिनी  ॥ ब्र्प्_२।४२ ॥  
युष्माकं तेजसो ऽर्धेन मम चार्धेन तेजसः  ।  
अस्याम् उत्पत्स्यते विद्वान् दक्षो नाम प्रजापतिः  ॥ ब्र्प्_२।४३ ॥  
स इमां दग्धभूयिष्ठां युष्मत्तेजोमयेन वै  ।  
अग्निनाग्निसमो भूयः प्रजाः संवर्धयिष्यति  ॥ ब्र्प्_२।४४ ॥  
ततः सोमस्य वचनाज् जगृहुस् ते प्रचेतसः  ।  
संहृत्य कोपं वृक्षेभ्यः पत्नीं धर्मेण मारिषाम्  ॥ ब्र्प्_२।४५ ॥  
दशभ्यस् तु प्रचेतोभ्यो मारिषायां प्रजापतिः  ।  
दक्षो जज्ञे महातेजाः सोमस्यांशेन भो द्विजाः  ॥ ब्र्प्_२।४६ ॥  
अचरांश् च चरांश् चैव द्विपदो ऽथ चतुष्पदः  ।  
स सृष्ट्वा मनसा दक्षः पश्चाद् असृजत स्त्रियः  ॥ ब्र्प्_२।४७ ॥  
ददौ दश स धर्माय कश्यपाय त्रयोदश  ।  
शिष्टाः सोमाय राज्ञे च नक्षत्राख्या ददौ प्रभुः  ॥ ब्र्प्_२।४८ ॥  
तासु देवाः खगा गावो नागा दितिजदानवाः  ।  
गन्धर्वाप्सरसश् चैव जज्ञिरे ऽन्याश् च जातयः  ॥ ब्र्प्_२।४९ ॥  
ततः प्रभृति विप्रेन्द्राः प्रजा मैथुनसम्भवाः  ।  
सङ्कल्पाद् दर्शनात् स्पर्शात् पूर्वेषां प्रोच्यते प्रजा  ॥ ब्र्प्_२।५० ॥  
{मुनय ऊचुः: }  
देवानां दानवानां च गन्धर्वोरगरक्षसाम्  ।  
सम्भवस् तु श्रुतो ऽस्माभिर् दक्षस्य च महात्मनः  ॥ ब्र्प्_२।५१ ॥  
अङ्गुष्ठाद् ब्रह्मणो जज्ञे दक्षः किल शुभव्रतः  ।  
वामाङ्गुष्ठात् तथा चैवं तस्य पत्नी व्यजायत  ॥ ब्र्प्_२।५२ ॥  
कथं प्राचेतसत्वं स पुनर् लेभे महातपाः  ।  
एतं नः संशयं सूत व्याख्यातुं त्वम् इहार्हसि  ।  
दौहित्रश् चैव सोमस्य कथं श्वशुरतां गतः  ॥ ब्र्प्_२।५३ ॥  
{लोमहर्षण उवाच: }  
उत्पत्तिश् च निरोधश् च नित्यं भूतेषु भो द्विजाः  ।  
ऋषयो ऽत्र न मुह्यन्ति विद्यावन्तश् च ये जनाः  ॥ ब्र्प्_२।५४ ॥  
युगे युगे भवन्त्य् एते पुनर् दक्षादयो नृपाः  ।  
पुनश् चैव निरुध्यन्ते विद्वांस् तत्र न मुह्यति  ॥ ब्र्प्_२।५५ ॥  
ज्यैष्ठ्यं कानिष्ठम् अप्य् एषां पूर्वं नासीद् द्विजोत्तमाः  ।  
तप एव गरीयो ऽभूत् प्रभावश् चैव कारणम्  ॥ ब्र्प्_२।५६ ॥  
इमां विसृष्टिं दक्षस्य यो विद्यात् सचराचराम्  ।  
प्रजावान् आयुर् उत्तीर्णः स्वर्गलोके महीयते  ॥ ब्र्प्_२।५७ ॥  
{मुनय ऊचुः: }  
देवानां दानवानां च गन्धर्वोरगरक्षसाम्  ।  
उत्पत्तिं विस्तरेणैव लोमहर्षण कीर्तय  ॥ ब्र्प्_३।१ ॥  
{लोमहर्षण उवाच: }  
प्रजाः सृजेति व्यादिष्टः पूर्वं दक्षः स्वयम्भुवा  ।  
यथा ससर्ज भूतानि तथा शृणुत भो द्विजाः  ॥ ब्र्प्_३।२ ॥  
मानसान्य् एव भूतानि पूर्वम् एवासृजत् प्रभुः  ।  
ऋषीन् देवान् सगन्धर्वान् असुरान् यक्षराक्षसान्  ॥ ब्र्प्_३।३ ॥  
यदास्य मानसी विप्रा न व्यवर्धत वै प्रजा  ।  
तदा सञ्चिन्त्य धर्मात्मा प्रजाहेतोः प्रजापतिः  ॥ ब्र्प्_३।४ ॥  
स मैथुनेन धर्मेण सिसृक्षुर् विविधाः प्रजाः  ।  
असिक्नीम् आवहत् पत्नीं वीरणस्य प्रजापतेः  ॥ ब्र्प्_३।५ ॥  
सुतां सुतपसा युक्तां महतीं लोकधारिणीम्  ।  
अथ पुत्रसहस्राणि वैरण्यां पञ्च वीर्यवान्  ॥ ब्र्प्_३।६ ॥  
असिक्न्यां जनयाम् आस दक्ष एव प्रजापतिः  ।  
तांस् तु दृष्ट्वा महाभागान् संविवर्धयिषून् प्रजाः  ॥ ब्र्प्_३।७ ॥  
देवर्षिः प्रियसंवादो नारदः प्राब्रवीद् इदम्  ।  
नाशाय वचनं तेषां शापायैवात्मनस् तथा  ॥ ब्र्प्_३।८ ॥  
यं कश्यपः सुतवरं परमेष्ठी व्यजीजनत्  ।  
दक्षस्य वै दुहितरि दक्षशापभयान् मुनिः  ॥ ब्र्प्_३।९ ॥  
पूर्वं स हि समुत्पन्नो नारदः परमेष्ठिनः  ।  
असिक्न्याम् अथ वैरण्यां भूयो देवर्षिसत्तमः  ॥ ब्र्प्_३।१० ॥  
तं भूयो जनयाम् आस पितेव मुनिपुङ्गवम्  ।  
तेन दक्षस्य वै पुत्रा हर्यश्वा इति विश्रुताः  ॥ ब्र्प्_३।११ ॥  
निर्मथ्य नाशिताः सर्वे विधिना च न संशयः  ।  
तस्योद्यतस् तदा दक्षो नाशायामितविक्रमः  ॥ ब्र्प्_३।१२ ॥  
ब्रह्मर्षीन् पुरतः कृत्वा याचितः परमेष्ठिना  ।  
ततो ऽभिसन्धिश् चक्रे वै दक्षस्य परमेष्ठिना  ॥ ब्र्प्_३।१३ ॥  
कन्यायां नारदो मह्यं तव पुत्रो भवेद् इति  ।  
ततो दक्षः सुतां प्रादात् प्रियां वै परमेष्ठिने  ।  
स तस्यां नारदो जज्ञे भूयः शापभयाद् ऋषिः  ॥ ब्र्प्_३।१४ ॥  
{मुनय ऊचुः: }  
कथं प्रणाशिताः पुत्रा नारदेन महर्षिणा  ।  
प्रजापतेः सूतवर्य श्रोतुम् इच्छाम तत्त्वतः  ॥ ब्र्प्_३।१५ ॥  
{लोमहर्षण उवाच: }  
दक्षस्य पुत्रा हर्यश्वा विवर्धयिषवः प्रजाः  ।  
समागता महावीर्या नारदस् तान् उवाच ह  ॥ ब्र्प्_३।१६ ॥  
{नारद उवाच: }  
बालिशा बत यूयं वै नास्या जानीत वै भुवः  ।  
प्रमाणं स्रष्टुकामा वै प्रजाः प्राचेतसात्मजाः  ॥ ब्र्प्_३।१७ ॥  
अन्तर् ऊर्ध्वम् अधश् चैव कथं सृजथ वै प्रजाः  ।  
ते तु तद्वचनं श्रुत्वा प्रयाताः सर्वतो दिशः  ॥ ब्र्प्_३।१८ ॥  
अद्यापि न निवर्तन्ते समुद्रेभ्य इवापगाः  ।  
हर्यश्वेष्व् अथ नष्टेषु दक्षः प्राचेतसः पुनः  ॥ ब्र्प्_३।१९ ॥  
वैरण्याम् अथ पुत्राणां सहस्रम् असृजत् प्रभुः  ।  
विवर्धयिषवस् ते तु शबलाश्वास् तथा प्रजाः  ॥ ब्र्प्_३।२० ॥  
पूर्वोक्तं वचनं ते तु नारदेन प्रचोदिताः  ।  
अन्योन्यम् ऊचुस् ते सर्वे सम्यग् आह महान् ऋषिः  ॥ ब्र्प्_३।२१ ॥  
भ्रातॄणां पदवीं ज्ञातुं गन्तव्यं नात्र संशयः  ।  
ज्ञात्वा प्रमाणं पृथ्व्याश् च सुखं स्रक्ष्यामहे प्रजाः  ॥ ब्र्प्_३।२२ ॥  
ते ऽपि तेनैव मार्गेण प्रयाताः सर्वतो दिशम्  ।  
अद्यापि न निवर्तन्ते समुद्रेभ्य इवापगाः  ॥ ब्र्प्_३।२३ ॥  
तदा प्रभृति वै भ्राता भ्रातुर् अन्वेषणे द्विजाः  ।  
प्रयातो नश्यति क्षिप्रं तन् न कार्यं विपश्चिता  ॥ ब्र्प्_३।२४ ॥  
तांश् चैव नष्टान् विज्ञाय पुत्रान् दक्षः प्रजापतिः  ।  
षष्टिं ततो ऽसृजत् कन्या वैरण्याम् इति नः श्रुतम्  ॥ ब्र्प्_३।२५ ॥  
तास् तदा प्रतिजग्राह भार्यार्थं कश्यपः प्रभुः  ।  
सोमो धर्मश् च भो विप्रास् तथैवान्ये महर्षयः  ॥ ब्र्प्_३।२६ ॥  
ददौ स दश धर्माय कश्यपाय त्रयोदश  ।  
सप्तविंशति सोमाय चतस्रो ऽरिष्टनेमिने  ॥ ब्र्प्_३।२७ ॥  
द्वे चैव बहुपुत्राय द्वे चैवाङ्गिरसे तथा  ।  
द्वे कृशाश्वाय विदुषे तासां नामानि मे शृणु  ॥ ब्र्प्_३।२८ ॥  
अरुन्धती वसुर् यामी लम्बा भानुर् मरुत्वती  ।  
सङ्कल्पा च मुहूर्ता च साध्या विश्वा च भो द्विजाः  ॥ ब्र्प्_३।२९ ॥  
धर्मपत्न्यो दश त्व् एतास् तास्व् अपत्यानि बोधत  ।  
विश्वेदेवास् तु विश्वायाः साध्या साध्यान् व्यजायत  ॥ ब्र्प्_३।३० ॥  
मरुत्वत्यां मरुत्वन्तो वसोस् तु वसवः सुताः  ।  
भानोस् तु भानवः पुत्रा मुहूर्तास् तु मुहूर्तजाः  ॥ ब्र्प्_३।३१ ॥  
लम्बायाश् चैव घोषो ऽथ नागवीथी च यामिजा  ।  
पृथिवी विषयं सर्वम् अरुन्धत्यां व्यजायत  ॥ ब्र्प्_३।३२ ॥  
सङ्कल्पायास् तु विश्वात्मा जज्ञे सङ्कल्प एव हि  ।  
नागवीथ्यां च यामिन्यां वृषलश् च व्यजायत  ॥ ब्र्प्_३।३३ ॥  
परा याः सोमपत्नीश् च दक्षः प्राचेतसो ददौ  ।  
सर्वा नक्षत्रनाम्न्यस् ता ज्योतिषे परिकीर्तिताः  ॥ ब्र्प्_३।३४ ॥  
ये त्व् अन्ये ख्यातिमन्तो वै देवा ज्योतिष्पुरोगमाः  ।  
वसवो ऽष्टौ समाख्यातास् तेषां वक्ष्यामि विस्तरम्  ॥ ब्र्प्_३।३५ ॥  
आपो ध्रुवश् च सोमश् च धवश् चैवानिलो ऽनलः  ।  
प्रत्यूषश् च प्रभासश् च वसवो नामभिः स्मृताः  ॥ ब्र्प्_३।३६ ॥  
आपस्य पुत्रो वैतण्ड्यः श्रमः श्रान्तो मुनिस् तथा  ।  
ध्रुवस्य पुत्रो भगवान् कालो लोकप्रकालनः  ॥ ब्र्प्_३।३७ ॥  
सोमस्य भगवान् वर्चा वर्चस्वी येन जायते  ।  
धवस्य पुत्रो द्रविणो हुतहव्यवहस् तथा  ।  
मनोहरायाः शिशिरः प्राणो ऽथ रमणस् तथा  ॥ ब्र्प्_३।३८ ॥  
अनिलस्य शिवा भार्या तस्याः पुत्रो मनोजवः  ।  
अविज्ञातगतिश् चैव द्वौ पुत्राव् अनिलस्य च  ॥ ब्र्प्_३।३९ ॥  
अग्निपुत्रः कुमारस् तु शरस्तम्बे श्रिया वृतः  ।  
तस्य शाखो विशाखश् च नैगमेयश् च पृष्ठजः  ॥ ब्र्प्_३।४० ॥  
अपत्यं कृत्तिकानां तु कार्त्तिकेय इति स्मृतः  ।  
प्रत्यूषस्य विदुः पुत्रम् ऋषिं नाम्नाथ देवलम्  ॥ ब्र्प्_३।४१ ॥  
द्वौ पुत्रौ देवलस्यापि क्षमावन्तौ मनीषिणौ  ।  
बृहस्पतेस् तु भगिनी वरस्त्री ब्रह्मवादिनी  ॥ ब्र्प्_३।४२ ॥  
योगसिद्धा जगत् कृत्स्नम् असक्ता विचचार ह  ।  
प्रभासस्य तु सा भार्या वसूनाम् अष्टमस्य तु  ॥ ब्र्प्_३।४३ ॥  
विश्वकर्मा महाभागो यस्यां जज्ञे प्रजापतिः  ।  
कर्ता शिल्पसहस्राणां त्रिदशानां च वार्धकिः  ॥ ब्र्प्_३।४४ ॥  
भूषणानां च सर्वेषां कर्ता शिल्पवतां वरः  ।  
यः सर्वेषां विमानानि दैवतानां चकार ह  ॥ ब्र्प्_३।४५ ॥  
मानुषाश् चोपजीवन्ति यस्य शिल्पं महात्मनः  ।  
सुरभी कश्यपाद् रुद्रान् एकादश विनिर्ममे  ॥ ब्र्प्_३।४६ ॥  
महादेवप्रसादेन तपसा भाविता सती  ।  
अजैकपाद् अहिर्बुध्न्यस् त्वष्टा रुद्रश् च वीर्यवान्  ॥ ब्र्प्_३।४७ ॥  
हरश् च बहुरूपश् च त्र्यम्बकश् चापराजितः  ।  
वृषाकपिश् च शम्भुश् च कपर्दी रैवतस् तथा  ॥ ब्र्प्_३।४८ ॥  
मृगव्याधश् च शर्वश् च कपाली च द्विजोत्तमाः  ।  
एकादशैते विख्याता रुद्रास् त्रिभुवनेश्वराः  ॥ ब्र्प्_३।४९ ॥  
शतं त्व् एवं समाख्यातं रुद्राणाम् अमितौजसाम्  ।  
पुराणे मुनिशार्दूला यैर् व्याप्तं सचराचरम्  ॥ ब्र्प्_३।५० ॥  
दाराञ् शृणुध्वं विप्रेन्द्राः कश्यपस्य प्रजापतेः  ।  
अदितिर् दितिर् दनुश् चैव अरिष्टा सुरसा खसा  ॥ ब्र्प्_३।५१ ॥  
सुरभिर् विनता चैव ताम्रा क्रोधवशा इरा  ।  
कद्रुर् मुनिश् च भो विप्रास् तास्व् अपत्यानि बोधत  ॥ ब्र्प्_३।५२ ॥  
पूर्वमन्वन्तरे श्रेष्ठा द्वादशासन् सुरोत्तमाः  ।  
तुषिता नाम ते ऽन्योन्यम् ऊचुर् वैवस्वते ऽन्तरे  ॥ ब्र्प्_३।५३ ॥  
उपस्थिते ऽतियशसश् चाक्षुषस्यान्तरे मनोः  ।  
हितार्थं सर्वलोकानां समागम्य परस्परम्  ॥ ब्र्प्_३।५४ ॥  
आगच्छत द्रुतं देवा अदितिं सम्प्रविश्य वै  ।  
मन्वन्तरे प्रसूयामस् तन् नः श्रेयो भविष्यति  ॥ ब्र्प्_३।५५ ॥  
{लोमहर्षण उवाच: }  
एवम् उक्त्वा तु ते सर्वे चाक्षुषस्यान्तरे मनोः  ।  
मारीचात् कश्यपाज् जातास् त्व् अदित्या दक्षकन्यया  ॥ ब्र्प्_३।५६ ॥  
तत्र विष्णुश् च शक्रश् च जज्ञाते पुनर् एव हि  ।  
अर्यमा चैव धाता च त्वष्टा पूषा तथैव च  ॥ ब्र्प्_३।५७ ॥  
विवस्वान् सविता चैव मित्रो वरुण एव च  ।  
अंशो भगश् चातितेजा आदित्या द्वादश स्मृताः  ॥ ब्र्प्_३।५८ ॥  
सप्तविंशति याः प्रोक्ताः सोमपत्न्यो महाव्रताः  ।  
तासाम् अपत्यान्य् अभवन् दीप्तान्य् अमिततेजसः  ॥ ब्र्प्_३।५९ ॥  
अरिष्टनेमिपत्नीनाम् अपत्यानीह षोडश  ।  
बहुपुत्रस्य विदुषश् चतस्रो विद्युतः स्मृताः  ॥ ब्र्प्_३।६० ॥  
चाक्षुषस्यान्तरे पूर्वे ऋचो ब्रह्मर्षिसत्कृताः  ।  
कृशाश्वस्य च देवर्षेर् देवप्रहरणाः स्मृताः  ॥ ब्र्प्_३।६१ ॥  
एते युगसहस्रान्ते जायन्ते पुनर् एव हि  ।  
सर्वे देवगणाश् चात्र त्रयस्त्रिंशत् तु कामजाः  ॥ ब्र्प्_३।६२ ॥  
तेषाम् अपि च भो विप्रा निरोधोत्पत्तिर् उच्यते  ।  
यथा सूर्यस्य गगन उदयास्तमयाव् इह  ॥ ब्र्प्_३।६३ ॥  
एवं देवनिकायास् ते सम्भवन्ति युगे युगे  ।  
दित्याः पुत्रद्वयं जज्ञे कश्यपाद् इति नः श्रुतम्  ॥ ब्र्प्_३।६४ ॥  
हिरण्यकशिपुश् चैव हिरण्याक्षश् च वीर्यवान्  ।  
सिंहिका चाभवत् कन्या विप्रचित्तेः परिग्रहः   ॥ ब्र्प्_३।६५ ॥  
सैंहिकेया इति ख्याता यस्याः पुत्रा महाबलाः  ।  
हिरण्यकशिपोः पुत्राश् चत्वारः प्रथितौजसः  ॥ ब्र्प्_३।६६ ॥  
ह्रादश् च अनुह्रादश् च प्रह्रादश् चैव वीर्यवान्  ।  
संह्रादश् च चतुर्थो ऽभूद् ध्रादपुत्रो ह्रदस् तथा  ॥ ब्र्प्_३।६७ ॥  
ह्रदस्य पुत्रौ द्वौ वीरौ शिवः कालस् तथैव च  ।  
विरोचनश् च प्राह्रादिर् बलिर् जज्ञे विरोचनात्  ॥ ब्र्प्_३।६८ ॥  
बलेः पुत्रशतम् आसीद् बाणज्येष्ठं तपोधनाः  ।  
धृतराष्ट्रश् च सूर्यश् च चन्द्रमाश् चन्द्रतापनः  ॥ ब्र्प्_३।६९ ॥  
कुम्भनाभो गर्दभाक्षः कुक्षिर् इत्य् एवमादयः  ।  
बाणस् तेषाम् अतिबलो ज्येष्ठः पशुपतेः प्रियः  ॥ ब्र्प्_३।७० ॥  
पुरा कल्पे तु बाणेन प्रसाद्योमापतिं प्रभुम्  ।  
पार्श्वतो विहरिष्यामि इत्य् एवं याचितो वरः  ॥ ब्र्प्_३।७१ ॥  
हिरण्याक्षसुताश् चैव विद्वांसश् च महाबलाः  ।  
भर्भरः शकुनिश् चैव भूतसन्तापनस् तथा  ॥ ब्र्प्_३।७२ ॥  
महानाभश् च विक्रान्तः कालनाभस् तथैव च  ।  
अभवन् दनुपुत्राश् च शतं तीव्रपराक्रमाः  ॥ ब्र्प्_३।७३ ॥  
तपस्विनो महावीर्याः प्राधान्येन ब्रवीमि तान्  ।  
द्विमूर्धा शङ्कुकर्णश् च तथा हयशिरा विभुः  ॥ ब्र्प्_३।७४ ॥  
अयोमुखः शम्बरश् च कपिलो वामनस् तथा  ।  
मारीचिर् मघवांश् चैव इल्वलः स्वसृमस् तथा  ॥ ब्र्प्_३।७५ ॥  
विक्षोभणश् च केतुश् च केतुवीर्यशतह्रदौ  ।  
इन्द्रजित् सर्वजिच् चैव वज्रनाभस् तथैव च  ॥ ब्र्प्_३।७६ ॥  
एकचक्रो महाबाहुस् तारकश् च महाबलः  ।  
वैश्वानरः पुलोमा च विद्रावणमहाशिराः  ॥ ब्र्प्_३।७७ ॥  
स्वर्भानुर् वृषपर्वा च विप्रचित्तिश् च वीर्यवान्  ।  
सर्व एते दनोः पुत्राः कश्यपाद् अभिजज्ञिरे  ॥ ब्र्प्_३।७८ ॥  
विप्रचित्तिप्रधानास् ते दानवाः सुमहाबलाः  ।  
एतेषां पुत्रपौत्रं तु न तच् छक्यं द्विजोत्तमाः  ॥ ब्र्प्_३।७९ ॥  
प्रसङ्ख्यातुं बहुत्वाच् च पुत्रपौत्रम् अनन्तकम्  ।  
स्वर्भानोस् तु प्रभा कन्या पुलोम्नस् तु शची सुता  ॥ ब्र्प्_३।८० ॥  
उपदीप्तिर् हयशिराः शर्मिष्ठा वार्षपर्वणी  ।  
पुलोमा कालिका चैव वैश्वानरसुते उभे  ॥ ब्र्प्_३।८१ ॥  
बह्वपत्ये महापत्ये मरीचेस् तु परिग्रहः  ।  
तयोः पुत्रसहस्राणि षष्टिर् दानवनन्दनाः  ॥ ब्र्प्_३।८२ ॥  
चतुर्दशशतान् अन्यान् हिरण्यपुरवासिनः  ।  
मरीचिर् जनयाम् आस महता तपसान्वितः  ॥ ब्र्प्_३।८३ ॥  
पौलोमाः कालकेयाश् च दानवास् ते महाबलाः  ।  
अवध्या देवतानां हि हिरण्यपुरवासिनः  ॥ ब्र्प्_३।८४ ॥  
पितामहप्रसादेन ये हताः सव्यसाचिना  ।  
ततो ऽपरे महावीर्या दानवास् त्व् अतिदारुणाः  ॥ ब्र्प्_३।८५ ॥  
सिंहिकायाम् अथोत्पन्ना विप्रचित्तेः सुतास् तथा  ।  
दैत्यदानवसंयोगाज् जातास् तीव्रपराक्रमाः  ॥ ब्र्प्_३।८६ ॥  
सैंहिकेया इति ख्यातास् त्रयोदश महाबलाः  ।  
वंश्यः शल्यश् च बलिनौ नलश् चैव तथा बलः  ॥ ब्र्प्_३।८७ ॥  
वातापिर् नमुचिश् चैव इल्वलः स्वसृमस् तथा  ।  
अञ्जिको नरकश् चैव कालनाभस् तथैव च  ॥ ब्र्प्_३।८८ ॥  
सरमानस् तथा चैव स्वरकल्पश् च वीर्यवान्  ।  
एते वै दानवाः श्रेष्ठा दनोर् वंशविवर्धनाः  ॥ ब्र्प्_३।८९ ॥  
तेषां पुत्राश् च पौत्राश् च शतशो ऽथ सहस्रशः  ।  
संह्रादस्य तु दैत्यस्य निवातकवचाः कुले  ॥ ब्र्प्_३।९० ॥  
समुत्पन्नाः सुमहता तपसा भावितात्मनः  ।  
तिस्रः कोट्यः सुतास् तेषां मणिवत्यां निवासिनः  ॥ ब्र्प्_३।९१ ॥  
अवध्यास् ते ऽपि देवानाम् अर्जुनेन निपातिताः  ।  
षट् सुताः सुमहाभागास् ताम्रायाः परिकीर्तिताः  ॥ ब्र्प्_३।९२ ॥  
क्रौञ्ची श्येनी च भासी च सुग्रीवी शुचिगृध्रिका  ।  
क्रौञ्ची तु जनयाम् आस उलूकप्रत्युलूककान्  ॥ ब्र्प्_३।९३ ॥  
श्येनी श्येनांस् तथा भासी भासान् गृध्रांश् च गृध्र्य् अपि  ।  
शुचिर् औदकान् पक्षिगणान् सुग्रीवी तु द्विजोत्तमाः  ॥ ब्र्प्_३।९४ ॥  
अश्वान् उष्ट्रान् गर्दभांश् च ताम्रावंशः प्रकीर्तितः  ।  
विनतायास् तु द्वौ पुत्रौ विख्यातौ गरुडारुणौ  ॥ ब्र्प्_३।९५ ॥  
गरुडः पततां श्रेष्ठो दारुणः स्वेन कर्मणा  ।  
सुरसायाः सहस्रं तु सर्पाणाम् अमितौजसाम्  ॥ ब्र्प्_३।९६ ॥  
अनेकशिरसां विप्राः खचराणां महात्मनाम्  ।  
काद्रवेयास् तु बलिनः सहस्रम् अमितौजसः  ॥ ब्र्प्_३।९७ ॥  
सुपर्णवशगा नागा जज्ञिरे नैकमस्तकाः  ।  
येषां प्रधानाः सततं शेषवासुकितक्षकाः  ॥ ब्र्प्_३।९८ ॥  
ऐरावतो महापद्मः कम्बलाश्वतराव् उभौ  ।  
एलापत्त्रश् च शङ्खश् च कर्कोटकधनञ्जयौ  ॥ ब्र्प्_३।९९ ॥  
महानीलमहाकर्णौ धृतराष्ट्रबलाहकौ  ।  
कुहरः पुष्पदंष्ट्रश् च दुर्मुखः सुमुखस् तथा  ॥ ब्र्प्_३।१०० ॥  
शङ्खश् च शङ्खपालश् च कपिलो वामनस् तथा  ।  
नहुषः शङ्खरोमा च मणिर् इत्य् एवमादयः  ॥ ब्र्प्_३।१०१ ॥  
तेषां पुत्राश् च पौत्राश् च शतशो ऽथ सहस्रशः  ।  
चतुर्दशसहस्राणि क्रूराणाम् अनिलाशिनाम्  ॥ ब्र्प्_३।१०२ ॥  
गणं क्रोधवंशं विप्रास् तस्य सर्वे च दंष्ट्रिणः  ।  
स्थलजाः पक्षिणो ऽब्जाश् च धरायाः प्रसवाः स्मृताः  ॥ ब्र्प्_३।१०३ ॥  
गास् तु वै जनयाम् आस सुरभिर् महिषीस् तथा  ।  
इरा वृक्षलता वल्लीस् तृणजातीश् च सर्वशः  ॥ ब्र्प्_३।१०४ ॥  
खसा तु यक्षरक्षांसि मुनिर् अप्सरसस् तथा  ।  
अरिष्टा तु महासिद्धा गन्धर्वान् अमितौजसः  ॥ ब्र्प्_३।१०५ ॥  
एते कश्यपदायादाः कीर्तिताः स्थाणुजङ्गमाः  ।  
येषां पुत्राश् च पौत्राश् च शतशो ऽथ सहस्रशः  ॥ ब्र्प्_३।१०६ ॥  
एष मन्वन्तरे विप्राः सर्गः स्वारोचिषे स्मृतः  ।  
वैवस्वते ऽतिमहति वारुणे वितते क्रतौ  ॥ ब्र्प्_३।१०७ ॥  
जुह्वानस्य ब्रह्मणो वै प्रजासर्ग इहोच्यते  ।  
पूर्वं यत्र समुत्पन्नान् ब्रह्मर्षीन् सप्त मानसान्  ॥ ब्र्प्_३।१०८ ॥  
पुत्रत्वे कल्पयाम् आस स्वयम् एव पितामहः  ।  
ततो विरोधे देवानां दानवानां च भो द्विजाः  ॥ ब्र्प्_३।१०९ ॥  
दितिर् विनष्टपुत्रा वै तोषयाम् आस कश्यपम्  ।  
कश्यपस् तु प्रसन्नात्मा सम्यग् आराधितस् तया  ॥ ब्र्प्_३।११० ॥  
वरेण च्छन्दयाम् आस सा च वव्रे वरं तदा  ।  
पुत्रम् इन्द्रवधार्थाय समर्थम् अमितौजसम्  ॥ ब्र्प्_३।१११ ॥  
स च तस्मै वरं प्रादात् प्रार्थितः सुमहातपाः  ।  
दत्त्वा च वरम् अत्युग्रो मारीचः समभाषत  ॥ ब्र्प्_३।११२ ॥  
इन्द्रं पुत्रो निहन्ता ते गर्भं वै शरदां शतम्  ।  
यदि धारयसे शौच- तत्परा व्रतम् आस्थिता  ॥ ब्र्प्_३।११३ ॥  
तथेत्य् अभिहितो भर्ता तया देव्या महातपाः  ।  
धारयाम् आस गर्भं तु शुचिः सा मुनिसत्तमाः  ॥ ब्र्प्_३।११४ ॥  
ततो ऽभ्युपागमद् दित्यां गर्भम् आधाय कश्यपः  ।  
रोधयन् वै गणं श्रेष्ठं देवानाम् अमितौजसम्  ॥ ब्र्प्_३।११५ ॥  
तेजः संहृत्य दुर्धर्षम् अवध्यम् अमरैर् अपि  ।  
जगाम पर्वतायैव तपसे संशितव्रता  ॥ ब्र्प्_३।११६ ॥  
तस्याश् चैवान्तरप्रेप्सुर् अभवत् पाकशासनः  ।  
जाते वर्षशते चास्या ददर्शान्तरम् अच्युतः  ॥ ब्र्प्_३।११७ ॥  
अकृत्वा पादयोः शौचं दितिः शयनम् आविशत्  ।  
निद्रां चाहारयाम् आस तस्यां कुक्षिं प्रविश्य सः  ॥ ब्र्प्_३।११८ ॥  
वज्रपाणिस् ततो गर्भं सप्तधा तं न्यकृन्तयत्  ।  
स पाट्यमानो गर्भो ऽथ वज्रेण प्ररुरोद ह  ॥ ब्र्प्_३।११९ ॥  
मा रोदीर् इति तं शक्रः पुनः पुनर् अथाब्रवीत्  ।  
सो ऽभवत् सप्तधा गर्भस् तम् इन्द्रो रुषितः पुनः  ॥ ब्र्प्_३।१२० ॥  
एकैकं सप्तधा चक्रे वज्रेणैवारिकर्षणः  ।  
मरुतो नाम ते देवा बभूवुर् द्विजसत्तमाः  ॥ ब्र्प्_३।१२१ ॥  
यथोक्तं वै मघवता तथैव मरुतो ऽभवन्  ।  
देवाश् चैकोनपञ्चाशत् सहाया वज्रपाणिनः  ॥ ब्र्प्_३।१२२ ॥  
तेषाम् एवं प्रवृत्तानां भूतानां द्विजसत्तमाः  ।  
रोचयन् वै गणश्रेष्ठान् देवानाम् अमितौजसाम्  ॥ ब्र्प्_३।१२३ ॥  
निकायेषु निकायेषु हरिः प्रादात् प्रजापतीन्  ।  
क्रमशस् तानि राज्यानि पृथुपूर्वाणि भो द्विजाः  ॥ ब्र्प्_३।१२४ ॥  
स हरिः पुरुषो वीरः कृष्णो जिष्णुः प्रजापतिः  ।  
पर्जन्यस् तपनो ऽनन्तस् तस्य सर्वम् इदं जगत्  ॥ ब्र्प्_३।१२५ ॥  
भूतसर्गम् इमं सम्यग् जानतो द्विजसत्तमाः  ।  
नावृत्तिभयम् अस्तीह परलोकभयं कुतः  ॥ ब्र्प्_३।१२६ ॥  
{लोमहर्षण उवाच: }  
अभिषिच्याधिराजेन्द्रं पृथुं वैण्यं पितामहः  ।  
ततः क्रमेण राज्यानि व्यादेष्टुम् उपचक्रमे  ॥ ब्र्प्_४।१ ॥  
द्विजानां वीरुधां चैव नक्षत्रग्रहयोस् तथा  ।  
यज्ञानां तपसां चैव सोमं राज्ये ऽभ्यषेचयत्  ॥ ब्र्प्_४।२ ॥  
अपां तु वरुणं राज्ये राज्ञां वैश्रवणं पतिम्  ।  
आदित्यानां तथा विष्णुं वसूनाम् अथ पावकम्  ॥ ब्र्प्_४।३ ॥  
प्रजापतीनां दक्षं तु मरुताम् अथ वासवम्  ।  
दैत्यानां दानवानां वै प्रह्रादम् अमितौजसम्  ॥ ब्र्प्_४।४ ॥  
वैवस्वतं पितॄणां च यमं राज्ये ऽभ्यषेचयत्  ।  
यक्षाणां राक्षसानां च पार्थिवानां तथैव च  ॥ ब्र्प्_४।५ ॥  
सर्वभूतपिशाचानां गिरीशं शूलपाणिनम्  ।  
शैलानां हिमवन्तं च नदीनाम् अथ सागरम्  ॥ ब्र्प्_४।६ ॥  
गन्धर्वाणाम् अधिपतिं चक्रे चित्ररथं प्रभुम्  ।  
नागानां वासुकिं चक्रे सर्पाणाम् अथ तक्षकम्  ॥ ब्र्प्_४।७ ॥  
वारणानां तु राजानम् ऐरावतम् अथादिशत्  ।  
उच्चैःश्रवसम् अश्वानां गरुडं चैव पक्षिणाम्  ॥ ब्र्प्_४।८ ॥  
मृगाणाम् अथ शार्दूलं गोवृषं तु गवां पतिम्  ।  
वनस्पतीनां राजानं प्लक्षम् एवाभ्यषेचयत्  ॥ ब्र्प्_४।९ ॥  
एवं विभज्य राज्यानि क्रमेणैव पितामहः  ।  
दिशां पालान् अथ ततः स्थापयाम् आस स प्रभुः  ॥ ब्र्प्_४।१० ॥  
पूर्वस्यां दिशि पुत्रं तु वैराजस्य प्रजापतेः  ।  
दिशः पालं सुधन्वानं राजानं सो ऽभ्यषेचयत्  ॥ ब्र्प्_४।११ ॥  
दक्षिणस्यां दिशि तथा कर्दमस्य प्रजापतेः  ।  
पुत्रं शङ्खपदं नाम राजानं सो ऽभ्यषेचयत्  ॥ ब्र्प्_४।१२ ॥  
पश्चिमस्यां दिशि तथा रजसः पुत्रम् अच्युतम्  ।  
केतुमन्तं महात्मानं राजानं सो ऽभ्यषेचयत्  ॥ ब्र्प्_४।१३ ॥  
तथा हिरण्यरोमाणं पर्जन्यस्य प्रजापतेः  ।  
उदीच्यां दिशि दुर्धर्षं राजानं सो ऽभ्यषेचयत्  ॥ ब्र्प्_४।१४ ॥  
तैर् इयं पृथिवी सर्वा सप्तद्वीपा सपत्तना  ।  
यथाप्रदेशम् अद्यापि धर्मेण प्रतिपाल्यते  ॥ ब्र्प्_४।१५ ॥  
राजसूयाभिषिक्तस् तु पृथुर् एतैर् नराधिपैः  ।  
वेददृष्टेन विधिना राजा राज्ये नराधिपः  ॥ ब्र्प्_४।१६ ॥  
ततो मन्वन्तरे ऽतीते चाक्षुषे ऽमिततेजसि  ।  
वैवस्वताय मनवे पृथिव्यां राज्यम् आदिशत्  ॥ ब्र्प्_४।१७ ॥  
तस्य विस्तरम् आख्यास्ये मनोर् वैवस्वतस्य ह  ।  
भवतां चानुकूल्याय यदि श्रोतुम् इहेच्छथ  ।  
महद् एतद् अधिष्ठानं पुराणे तद् अधिष्ठितम्  ॥ ब्र्प्_४।१८ ॥  
{मुनय ऊचुः: }  
विस्तरेण पृथोर् जन्म लोमहर्षण कीर्तय  ।  
यथा महात्मना तेन दुग्धा वेयं वसुन्धरा  ॥ ब्र्प्_४।१९ ॥  
यथा वापि नृभिर् दुग्धा यथा देवैर् महर्षिभिः  ।  
यथा दैत्यैश् च नागैश् च यथा यक्षैर् यथा द्रुमैः  ॥ ब्र्प्_४।२० ॥  
यथा शैलैः पिशाचैश् च गन्धर्वैश् च द्विजोत्तमैः  ।  
राक्षसैश् च महासत्त्वैर् यथा दुग्धा वसुन्धरा  ॥ ब्र्प्_४।२१ ॥  
तेषां पात्रविशेषांश् च वक्तुम् अर्हसि सुव्रत  ।  
वत्सक्षीरविशेषांश् च दोग्धारं चानुपूर्वशः  ॥ ब्र्प्_४।२२ ॥  
यस्माच् च कारणात् पाणिर् वेणस्य मथितः पुरा  ।  
क्रुद्धैर् महर्षिभिस् तात कारणं तच् च कीर्तय  ॥ ब्र्प्_४।२३ ॥  
{लोमहर्षण उवाच: }  
शृणुध्वं कीर्तयिष्यामि पृथोर् वैण्यस्य विस्तरम्  ।  
एकाग्राः प्रयताश् चैव पुण्यार्थं वै द्विजर्षभाः  ॥ ब्र्प्_४।२४ ॥  
नाशुचेः क्षुद्रमनसो नाशिष्यस्याव्रतस्य च  ।  
कीर्तयेयम् इदं विप्राः कृतघ्नायाहिताय च  ॥ ब्र्प्_४।२५ ॥  
स्वर्ग्यं यशस्यम् आयुष्यं धन्यं वेदैश् च सम्मितम्  ।  
रहस्यम् ऋषिभिः प्रोक्तं शृणुध्वं वै यथातथम्  ॥ ब्र्प्_४।२६ ॥  
यश् चेमं कीर्तयेन् नित्यं पृथोर् वैण्यस्य विस्तरम्  ।  
ब्राह्मणेभ्यो नमस्कृत्य न स शोचेत् कृताकृतम्  ॥ ब्र्प्_४।२७ ॥  
आसीद् धर्मस्य सङ्गोप्ता पूर्वम् अत्रिसमः प्रभुः  ।  
अत्रिवंशे समुत्पन्नस् त्व् अङ्गो नाम प्रजापतिः  ॥ ब्र्प्_४।२८ ॥  
तस्य पुत्रो ऽभवद् वेणो नात्यर्थं धर्मकोविदः  ।  
जातो मृत्युसुतायां वै सुनीथायां प्रजापतिः  ॥ ब्र्प्_४।२९ ॥  
स मातामहदोषेण तेन कालात्मजात्मजः  ।  
स्वधर्मं पृष्ठतः कृत्वा कामलोभेष्व् अवर्तत  ॥ ब्र्प्_४।३० ॥  
मर्यादां भेदयाम् आस धर्मोपेतां स पार्थिवः  ।  
वेदधर्मान् अतिक्रम्य सो ऽधर्मनिरतो ऽभवत्  ॥ ब्र्प्_४।३१ ॥  
निःस्वाध्यायवषट्काराः प्रजास् तस्मिन् प्रजापतौ  ।  
प्रवृत्तं न पपुः सोमं हुतं यज्ञेषु देवताः  ॥ ब्र्प्_४।३२ ॥  
न यष्टव्यं न होतव्यम् इति तस्य प्रजापतेः  ।  
आसीत् प्रतिज्ञा क्रूरेयं विनाशे प्रत्युपस्थिते  ॥ ब्र्प्_४।३३ ॥  
अहम् इज्यश् च यष्टा च यज्ञश् चेति भृगूद्वह  ।  
मयि यज्ञो विधातव्यो मयि होतव्यम् इत्य् अपि  ॥ ब्र्प्_४।३४ ॥  
तम् अतिक्रान्तमर्यादम् आददानम् असाम्प्रतम्  ।  
ऊचुर् महर्षयः सर्वे मरीचिप्रमुखास् तदा  ॥ ब्र्प्_४।३५ ॥  
वयं दीक्षां प्रवेक्ष्यामः संवत्सरगणान् बहून्  ।  
अधर्मं कुरु मा वेण एष धर्मः सनातनः  ॥ ब्र्प्_४।३६ ॥  
निधने ऽत्रेः प्रसूतस् त्वं प्रजापतिर् असंशयम्  ।  
प्रजाश् च पालयिष्ये ऽहम् इतीह समयः कृतः  ॥ ब्र्प्_४।३७ ॥  
तांस् तथा ब्रुवतः सर्वान् महर्षीन् अब्रवीत् तदा  ।  
वेणः प्रहस्य दुर्बुद्धिर् इमम् अर्थम् अनर्थवित्  ॥ ब्र्प्_४।३८ ॥  
{वेण उवाच: }  
स्रष्टा धर्मस्य कश् चान्यः श्रोतव्यं कस्य वा मया  ।  
श्रुतवीर्यतपःसत्यैर् मया वा कः समो भुवि  ॥ ब्र्प्_४।३९ ॥  
प्रभवं सर्वभूतानां धर्माणां च विशेषतः  ।  
सम्मूढा न विदुर् नूनं भवन्तो मां विचेतसः  ॥ ब्र्प्_४।४० ॥  
इच्छन् दहेयं पृथिवीं प्लावयेयं जलैस् तथा  ।  
द्यां वै भुवं च रुन्धेयं नात्र कार्या विचारणा  ॥ ब्र्प्_४।४१ ॥  
यदा न शक्यते मोहाद् अवलेपाच् च पार्थिवः  ।  
अपनेतुं तदा वेणस् ततः क्रुद्धा महर्षयः  ॥ ब्र्प्_४।४२ ॥  
तं निगृह्य महात्मानो विस्फुरन्तं महाबलम्  ।  
ततो ऽस्य सव्यम् ऊरुं ते ममन्थुर् जातमन्यवः  ॥ ब्र्प्_४।४३ ॥  
तस्मिन् निमथ्यमाने वै राज्ञ ऊरौ तु जज्ञिवान्  ।  
ह्रस्वो ऽतिमात्रः पुरुषः कृष्णश् चेति बभूव ह  ॥ ब्र्प्_४।४४ ॥  
स भीतः प्राञ्जलिर् भूत्वा तस्थिवान् द्विजसत्तमाः  ।  
तम् अत्रिर् विह्वलं दृष्ट्वा निषीदेत्य् अब्रवीत् तदा  ॥ ब्र्प्_४।४५ ॥  
निषादवंशकर्तासौ बभूव वदतां वराः  ।  
धीवरान् असृजच् चापि वेणकल्मषसम्भवान्  ॥ ब्र्प्_४।४६ ॥  
ये चान्ये विन्ध्यनिलयास् तथा पर्वतसंश्रयाः  ।  
अधर्मरुचयो विप्रास् ते तु वै वेणकल्मषाः  ॥ ब्र्प्_४।४७ ॥  
ततः पुनर् महात्मानः पाणिं वेणस्य दक्षिणम्  ।  
अरणीम् इव संरब्धा ममन्थुर् जातमन्यवः  ॥ ब्र्प्_४।४८ ॥  
पृथुस् तस्मात् समुत्पन्नः कराज् ज्वलनसन्निभः  ।  
दीप्यमानः स्ववपुषा साक्षाद् अग्निर् इव ज्वलन्  ॥ ब्र्प्_४।४९ ॥  
अथ सो ऽजगवं नाम धनुर् गृह्य महारवम्  ।  
शरांश् च दिव्यान् रक्षार्थं कवचं च महाप्रभम्  ॥ ब्र्प्_४।५० ॥  
तस्मिञ् जाते ऽथ भूतानि सम्प्रहृष्टानि सर्वशः  ।  
समापेतुर् महाभागा वेणस् तु त्रिदिवं ययौ  ॥ ब्र्प्_४।५१ ॥  
समुत्पन्नेन भो विप्राः सत्पुत्रेण महात्मना  ।  
त्रातः स पुरुषव्याघ्रः पुन्नाम्नो नरकात् तदा  ॥ ब्र्प्_४।५२ ॥  
तं समुद्राश् च नद्यश् च रत्नान्य् आदाय सर्वशः  ।  
तोयानि चाभिषेकार्थं सर्व एवोपतस्थिरे  ॥ ब्र्प्_४।५३ ॥  
पितामहश् च भगवान् देवैर् आङ्गिरसैः सह  ।  
स्थावराणि च भूतानि जङ्गमानि च सर्वशः  ॥ ब्र्प्_४।५४ ॥  
समागम्य तदा वैण्यम् अभ्यषिञ्चन् नराधिपम्  ।  
महता राजराजेन प्रजास् तेनानुरञ्जिताः  ॥ ब्र्प्_४।५५ ॥  
सो ऽभिषिक्तो महातेजा विधिवद् धर्मकोविदैः  ।  
आधिराज्ये तदा राज्ञां पृथुर् वैण्यः प्रतापवान्  ॥ ब्र्प्_४।५६ ॥  
पित्रापरञ्जितास् तस्य प्रजास् तेनानुरञ्जिताः  ।  
अनुरागात् ततस् तस्य नाम राजाभ्यजायत  ॥ ब्र्प्_४।५७ ॥  
आपस् तस्तम्भिरे तस्य समुद्रम् अभियास्यतः  ।  
पर्वताश् च ददुर् मार्गं ध्वजभङ्गश् च नाभवत्  ॥ ब्र्प्_४।५८ ॥  
अकृष्टपच्या पृथिवी सिध्यन्त्य् अन्नानि चिन्तनात्  ।  
सर्वकामदुघा गावः पुटके पुटके मधु  ॥ ब्र्प्_४।५९ ॥  
एतस्मिन्न् एव काले तु यज्ञे पैतामहे शुभे  ।  
सूतः सूत्यां समुत्पन्नः सौत्ये ऽहनि महामतिः  ॥ ब्र्प्_४।६० ॥  
तस्मिन्न् एव महायज्ञे जज्ञे प्राज्ञो ऽथ मागधः  ।  
पृथोः स्तवार्थं तौ तत्र समाहूतौ महर्षिभिः  ॥ ब्र्प्_४।६१ ॥  
ताव् ऊचुर् ऋषयः सर्वे स्तूयताम् एष पार्थिवः  ।  
कर्मैतद् अनुरूपं वां पात्रं चायं नराधिपः  ॥ ब्र्प्_४।६२ ॥  
ताव् ऊचतुस् तदा सर्वांस् तान् ऋषीन् सूतमागधौ  ।  
आवां देवान् ऋषींश् चैव प्रीणयावः स्वकर्मभिः  ॥ ब्र्प्_४।६३ ॥  
न चास्य विद्मो वै कर्म नाम वा लक्षणं यशः  ।  
स्तोत्रं येनास्य कुर्याव राज्ञस् तेजस्विनो द्विजाः  ॥ ब्र्प्_४।६४ ॥  
ऋषिभिस् तौ नियुक्तौ तु भविष्यैः स्तूयताम् इति  ।  
यानि कर्माणि कृतवान् पृथुः पश्चान् महाबलः  ॥ ब्र्प्_४।६५ ॥  
ततः प्रभृति वै लोके स्तवेषु मुनिसत्तमाः  ।  
आशीर्वादाः प्रयुज्यन्ते सूतमागधबन्दिभिः  ॥ ब्र्प्_४।६६ ॥  
तयोः स्तवान्ते सुप्रीतः पृथुः प्रादात् प्रजेश्वरः  ।  
अनूपदेशं सूताय मगधं मागधाय च  ॥ ब्र्प्_४।६७ ॥  
तं दृष्ट्वा परमप्रीताः प्रजाः प्रोचुर् मनीषिणः  ।  
वृत्तीनाम् एष वो दाता भविष्यति नराधिपः  ॥ ब्र्प्_४।६८ ॥  
ततो वैण्यं महात्मानं प्रजाः समभिदुद्रुवुः  ।  
त्वं नो वृत्तिं विधत्स्वेति महर्षिवचनात् तदा  ॥ ब्र्प्_४।६९ ॥  
सो ऽभिद्रुतः प्रजाभिस् तु प्रजाहितचिकीर्षया  ।  
धनुर् गृह्य पृषत्कांश् च पृथिवीम् आद्रवद् बली  ॥ ब्र्प्_४।७० ॥  
ततो वैण्यभयत्रस्ता गौर् भूत्वा प्राद्रवन् मही  ।  
तां पृथुर् धनुर् आदाय द्रवन्तीम् अन्वधावत  ॥ ब्र्प्_४।७१ ॥  
सा लोकान् ब्रह्मलोकादीन् गत्वा वैण्यभयात् तदा  ।  
प्रददर्शाग्रतो वैण्यं प्रगृहीतशरासनम्  ॥ ब्र्प्_४।७२ ॥  
ज्वलद्भिर् निशितैर् बाणैर् दीप्ततेजसम् अन्ततः  ।  
महायोगं महात्मानं दुर्धर्षम् अमरैर् अपि  ॥ ब्र्प्_४।७३ ॥  
अलभन्ती तु सा त्राणं वैण्यम् एवान्वपद्यत  ।  
कृताञ्जलिपुटा भूत्वा पूज्या लोकैस् त्रिभिस् तदा  ॥ ब्र्प्_४।७४ ॥  
उवाच वैण्यं नाधर्मं स्त्रीवधे परिपश्यसि  ।  
कथं धारयिता चासि प्रजा राजन् विना मया  ॥ ब्र्प्_४।७५ ॥  
मयि लोकाः स्थिता राजन् मयेदं धार्यते जगत्  ।  
मद्विनाशे विनश्येयुः प्रजाः पार्थिव विद्धि तत्  ॥ ब्र्प्_४।७६ ॥  
न माम् अर्हसि हन्तुं वै श्रेयश् चेत् त्वं चिकीर्षसि  ।  
प्रजानां पृथिवीपाल शृणु चेदं वचो मम  ॥ ब्र्प्_४।७७ ॥  
उपायतः समारब्धाः सर्वे सिध्यन्त्य् उपक्रमाः  ।  
उपायं पश्य येन त्वं धारयेथाः प्रजाम् इमाम्  ॥ ब्र्प्_४।७८ ॥  
हत्वापि मां न शक्तस् त्वं प्रजानां पोषणे नृप  ।  
अनुकूला भविष्यामि यच्छ कोपं महामते  ॥ ब्र्प्_४।७९ ॥  
अवध्यां च स्त्रियं प्राहुस् तिर्यग्योनिगतेष्व् अपि  ।  
यद्य् एवं पृथिवीपाल न धर्मं त्यक्तुम् अर्हसि  ॥ ब्र्प्_४।८० ॥  
एवं बहुविधं वाक्यं श्रुत्वा राजा महामनाः  ।  
कोपं निगृह्य धर्मात्मा वसुधाम् इदम् अब्रवीत्  ॥ ब्र्प्_४।८१ ॥  
{पृथुर् उवाच: }  
एकस्यार्थे तु यो हन्याद् आत्मनो वा परस्य वा  ।  
बहून् वा प्राणिनो ऽनन्तं भवेत् तस्येह पातकम्  ॥ ब्र्प्_४।८२ ॥  
सुखम् एधन्ति बहवो यस्मिंस् तु निहते ऽशुभे  ।  
तस्मिन् हते नास्ति भद्रे पातकं चोपपातकम्  ॥ ब्र्प्_४।८३ ॥  
सो ऽहं प्रजानिमित्तं त्वां हनिष्यामि वसुन्धरे  ।  
यदि मे वचनान् नाद्य करिष्यसि जगद्धितम्  ॥ ब्र्प्_४।८४ ॥  
त्वां निहत्याद्य बाणेन मच्छासनपराङ्मुखीम्  ।  
आत्मानं प्रथयित्वाहं प्रजा धारयिता स्वयम्  ॥ ब्र्प्_४।८५ ॥  
सा त्वं शासनम् आस्थाय मम धर्मभृतां वरे  ।  
सञ्जीवय प्रजाः सर्वाः समर्था ह्य् असि धारणे  ॥ ब्र्प्_४।८६ ॥  
दुहितृत्वं च मे गच्छ तत एनम् अहं शरम्  ।  
नियच्छेयं त्वद्वधार्थम् उद्यन्तं घोरदर्शनम्  ॥ ब्र्प्_४।८७ ॥  
{वसुधोवाच: }  
सर्वम् एतद् अहं वीर विधास्यामि न संशयः  ।  
वत्सं तु मम सम्पश्य क्षरेयं येन वत्सला  ॥ ब्र्प्_४।८८ ॥  
समां च कुरु सर्वत्र मां त्वं धर्मभृतां वर  ।  
यथा विस्यन्दमानं मे क्षीरं सर्वत्र भावयेत्  ॥ ब्र्प्_४।८९ ॥  
{लोमहर्षण उवाच: }  
तत उत्सारयाम् आस शैलाञ् शतसहस्रशः  ।  
धनुष्कोट्या तदा वैण्यस् तेन शैला विवर्धिताः  ॥ ब्र्प्_४।९० ॥  
नहि पूर्वविसर्गे वै विषमे पृथिवीतले  ।  
संविभागः पुराणां वा ग्रामाणां वाभवत् तदा  ॥ ब्र्प्_४।९१ ॥  
न सस्यानि न गोरक्ष्यं न कृषिर् न वणिक्पथः  ।  
नैव सत्यानृतं चासीन् न लोभो न च मत्सरः  ॥ ब्र्प्_४।९२ ॥  
वैवस्वते ऽन्तरे तस्मिन् साम्प्रतं समुपस्थिते  ।  
वैण्यात् प्रभृति वै विप्राः सर्वस्यैतस्य सम्भवः  ॥ ब्र्प्_४।९३ ॥  
यत्र यत्र समं त्व् अस्या भूमेर् आसीत् तदा द्विजाः  ।  
तत्र तत्र प्रजाः सर्वा निवासं समरोचयन्  ॥ ब्र्प्_४।९४ ॥  
आहारः फलमूलानि प्रजानाम् अभवत् तदा  ।  
कृच्छ्रेण महता युक्त इत्य् एवम् अनुशुश्रुम  ॥ ब्र्प्_४।९५ ॥  
स कल्पयित्वा वत्सं तु मनुं स्वायम्भुवं प्रभुम्  ।  
स्वपाणौ पुरुषव्याघ्रो दुदोह पृथिवीं ततः  ॥ ब्र्प्_४।९६ ॥  
सस्यजातानि सर्वाणि पृथुर् वैण्यः प्रतापवान्  ।  
तेनान्नेन प्रजाः सर्वा वर्तन्ते ऽद्यापि सर्वशः  ॥ ब्र्प्_४।९७ ॥  
ऋषयश् च तदा देवाः पितरो ऽथ सरीसृपाः  ।  
दैत्या यक्षाः पुण्यजना गन्धर्वाः पर्वता नगाः  ॥ ब्र्प्_४।९८ ॥  
एते पुरा द्विजश्रेष्ठा दुदुहुर् धरणीं किल  ।  
क्षीरं वत्सश् च पात्रं च तेषां दोग्धा पृथक् पृथक्  ॥ ब्र्प्_४।९९ ॥  
ऋषीणाम् अभवत् सोमो वत्सो दोग्धा बृहस्पतिः  ।  
क्षीरं तेषां तपो ब्रह्म पात्रं छन्दांसि भो द्विजाः  ॥ ब्र्प्_४।१०० ॥  
देवानां काञ्चनं पात्रं वत्सस् तेषां शतक्रतुः  ।  
क्षीरम् ओजस्करं चैव दोग्धा च भगवान् रविः  ॥ ब्र्प्_४।१०१ ॥  
पितॄणां राजतं पात्रं यमो वत्सः प्रतापवान्  ।  
अन्तकश् चाभवद् दोग्धा क्षीरं तेषां सुधा स्मृता  ॥ ब्र्प्_४।१०२ ॥  
नागानां तक्षको वत्सः पात्रं चालाबुसञ्ज्ञकम्  ।  
दोग्धा त्व् ऐरावतो नागस् तेषां क्षीरं विषं स्मृतम्  ॥ ब्र्प्_४।१०३ ॥  
असुराणां मधुर् दोग्धा क्षीरं मायामयं स्मृतम्  ।  
विरोचनस् तु वत्सो ऽभूद् आयसं पात्रम् एव च  ॥ ब्र्प्_४।१०४ ॥  
यक्षाणाम् आमपात्रं तु वत्सो वैश्रवणः प्रभुः  ।  
दोग्धा रजतनाभस् तु क्षीरान्तर्धानम् एव च  ॥ ब्र्प्_४।१०५ ॥  
सुमाली राक्षसेन्द्राणां वत्सः क्षीरं च शोणितम्  ।  
दोग्धा रजतनाभस् तु कपालं पात्रम् एव च  ॥ ब्र्प्_४।१०६ ॥  
गन्धर्वाणां चित्ररथो वत्सः पात्रं च पङ्कजम्  ।  
दोग्धा च सुरुचिः क्षीरं तेषां गन्धः शुचिः स्मृतः  ॥ ब्र्प्_४।१०७ ॥  
शैलं पात्रं पर्वतानां क्षीरं रत्नौषधीस् तथा  ।  
वत्सस् तु हिमवान् आसीद् दोग्धा मेरुर् महागिरिः  ॥ ब्र्प्_४।१०८ ॥  
प्लक्षो वत्सस् तु वृक्षाणां दोग्धा शालस् तु पुष्पितः  ।  
पालाशपात्रं क्षीरं च च्छिन्नदग्धप्ररोहणम्  ॥ ब्र्प्_४।१०९ ॥  
सेयं धात्री विधात्री च पावनी च वसुन्धरा  ।  
चराचरस्य सर्वस्य प्रतिष्ठा योनिर् एव च  ॥ ब्र्प्_४।११० ॥  
सर्वकामदुघा दोग्ध्री सर्वसस्यप्ररोहणी  ।  
आसीद् इयं समुद्रान्ता मेदिनी परिविश्रुता  ॥ ब्र्प्_४।१११ ॥  
मधुकैटभयोः कृत्स्ना मेदसा समभिप्लुता  ।  
तेनेयं मेदिनी देवी उच्यते ब्रह्मवादिभिः  ॥ ब्र्प्_४।११२ ॥  
ततो ऽभ्युपगमाद् राज्ञः पृथोर् वैण्यस्य भो द्विजाः  ।  
दुहितृत्वम् अनुप्राप्ता देवी पृथ्वीति चोच्यते  ॥ ब्र्प्_४।११३ ॥  
पृथुना प्रविभक्ता च शोधिता च वसुन्धरा  ।  
सस्याकरवती स्फीता पुरपत्तनशालिनी  ॥ ब्र्प्_४।११४ ॥  
एवम्प्रभावो वैण्यः स राजासीद् राजसत्तमः  ।  
नमस्यश् चैव पूज्यश् च भूतग्रामैर् न संशयः  ॥ ब्र्प्_४।११५ ॥  
ब्राह्मणैश् च महाभागैर् वेदवेदाङ्गपारगैः  ।  
पृथुर् एव नमस्कार्यो ब्रह्मयोनिः सनातनः  ॥ ब्र्प्_४।११६ ॥  
पार्थिवैश् च महाभागैः पार्थिवत्वम् इहेच्छुभिः  ।  
आदिराजो नमस्कार्यः पृथुर् वैण्यः प्रतापवान्  ॥ ब्र्प्_४।११७ ॥  
योधैर् अपि च विक्रान्तैः प्राप्तुकामैर् जयं युधि  ।  
आदिराजो नमस्कार्यो योधानां प्रथमो नृपः  ॥ ब्र्प्_४।११८ ॥  
यो हि योद्धा रणं याति कीर्तयित्वा पृथुं नृपम्  ।  
स घोररूपात् सङ्ग्रामात् क्षेमी भवति कीर्तिमान्  ॥ ब्र्प्_४।११९ ॥  
वैश्यैर् अपि च वित्ताढ्यैर् वैश्यवृत्तिविधायिभिः  ।  
पृथुर् एव नमस्कार्यो वृत्तिदाता महायशाः  ॥ ब्र्प्_४।१२० ॥  
तथैव शूद्रैः शुचिभिस् त्रिवर्णपरिचारिभिः  ।  
पृथुर् एव नमस्कार्यः श्रेयः परम् इहेप्सुभिः  ॥ ब्र्प्_४।१२१ ॥  
एते वत्सविशेषाश् च दोग्धारः क्षीरम् एव च  ।  
पात्राणि च मयोक्तानि किं भूयो वर्णयामि वः  ॥ ब्र्प्_४।१२२ ॥  
{ऋषय ऊचुः: }  
मन्वन्तराणि सर्वाणि विस्तरेण महामते  ।  
तेषां पूर्वविसृष्टिं च लोमहर्षण कीर्तय  ॥ ब्र्प्_५।१ ॥  
यावन्तो मनवश् चैव यावन्तं कालम् एव च  ।  
मन्वन्तराणि भोः सूत श्रोतुम् इच्छाम तत्त्वतः  ॥ ब्र्प्_५।२ ॥  
{लोमहर्षण उवाच: }  
न शक्यो विस्तरो विप्रा वक्तुं वर्षशतैर् अपि  ।  
मन्वन्तराणां सर्वेषां सङ्क्षेपाच् छृणुत द्विजाः  ॥ ब्र्प्_५।३ ॥  
स्वायम्भुवो मनुः पूर्वं मनुः स्वारोचिषस् तथा  ।  
उत्तमस् तामसश् चैव रैवतश् चाक्षुषस् तथा  ॥ ब्र्प्_५।४ ॥  
वैवस्वतश् च भो विप्राः साम्प्रतं मनुर् उच्यते  ।  
सावर्णिश् च मनुस् तद्वद् रैभ्यो रौच्यस् तथैव च  ॥ ब्र्प्_५।५ ॥  
तथैव मेरुसावर्ण्यश् चत्वारो मनवः स्मृताः  ।  
अतीता वर्तमानाश् च तथैवानागता द्विजाः  ॥ ब्र्प्_५।६ ॥  
कीर्तिता मनवस् तुभ्यं मयैवैते यथा श्रुताः  ।  
ऋषींस् त्व् एषां प्रवक्ष्यामि पुत्रान् देवगणांस् तथा  ॥ ब्र्प्_५।७ ॥  
मरीचिर् अत्रिर् भगवान् अङ्गिराः पुलहः क्रतुः  ।  
पुलस्त्यश् च वसिष्ठश् च सप्तैते ब्रह्मणः सुताः  ॥ ब्र्प्_५।८ ॥  
उत्तरस्यां दिशि तथा द्विजाः सप्तर्षयस् तथा  ।  
आग्निइध्रश् चाग्निबाहुश् च मेध्यो मेधातिथिर् वसुः  ॥ ब्र्प्_५।९ ॥  
ज्योतिष्मान् द्युतिमान् हव्यः सवलः पुत्रसञ्ज्ञकः  ।  
मनोः स्वायम्भुवस्यैते दश पुत्रा महौजसः  ॥ ब्र्प्_५।१० ॥  
एतद् वै प्रथमं विप्रा मन्वन्तरम् उदाहृतम्  ।  
और्वो वसिष्ठपुत्रश् च स्तम्बः कश्यप एव च  ॥ ब्र्प्_५।११ ॥  
प्राणो बृहस्पतिश् चैव दत्तो ऽत्रिच्च्यवनस् तथा  ।  
एते महर्षयो विप्रा वायुप्रोक्ता महाव्रताः  ॥ ब्र्प्_५।१२ ॥  
देवाश् च तुषिता नाम स्मृताः स्वारोचिषे ऽन्तरे  ।  
हविघ्नः सुकृतिर् ज्योतिर् आपो मूर्तिर् अपि स्मृतः  ॥ ब्र्प्_५।१३ ॥  
प्रतीतश् च नभस्यश् च नभ ऊर्जस् तथैव च  ।  
स्वारोचिषस्य पुत्रास् ते मनोर् विप्रा महात्मनः  ॥ ब्र्प्_५।१४ ॥  
कीर्तिताः पृथिवीपाला महावीर्यपराक्रमाः  ।  
द्वितीयम् एतत् कथितं विप्रा मन्वन्तरं मया  ॥ ब्र्प्_५।१५ ॥  
इदं तृतीयं वक्ष्यामि तद् बुध्यध्वं द्विजोत्तमाः  ।  
वसिष्ठपुत्राः सप्तासन् वासिष्ठा इति विश्रुताः  ॥ ब्र्प्_५।१६ ॥  
हिरण्यगर्भस्य सुता ऊर्जा जाताः सुतेजसः  ।  
ऋषयो ऽत्र मया प्रोक्ताः कीर्त्यमानान् निबोधत  ॥ ब्र्प्_५।१७ ॥  
औत्तमेयान् मुनिश्रेष्ठा दश पुत्रान् मनोर् इमान्  ।  
इष ऊर्जस् तनूर्जस् तु मधुर् माधव एव च  ॥ ब्र्प्_५।१८ ॥  
शुचिः शुक्रः सहश् चैव नभस्यो नभ एव च  ।  
भानवस् तत्र देवाश् च मन्वन्तरम् उदाहृतम्  ॥ ब्र्प्_५।१९ ॥  
मन्वन्तरं चतुर्थं वः कथयिष्यामि साम्प्रतम्  ।  
काव्यः पृथुस् तथैवाग्निर् जह्नुर् धाता द्विजोत्तमाः  ॥ ब्र्प्_५।२० ॥  
कपीवान् अकपीवांश् च तत्र सप्तर्षयो द्विजाः  ।  
पुराणे कीर्तिता विप्राः पुत्राः पौत्राश् च भो द्विजाः  ॥ ब्र्प्_५।२१ ॥  
तथा देवगणाश् चैव तामसस्यान्तरे मनोः  ।  
द्युतिस् तपस्यः सुतपास् तपोभूतः सनातनः  ॥ ब्र्प्_५।२२ ॥  
तपोरतिर् अकल्माषस् तन्वी धन्वी परन्तपः  ।  
तामसस्य मनोर् एते दश पुत्राः प्रकीर्तिताः  ॥ ब्र्प्_५।२३ ॥  
वायुप्रोक्ता मुनिश्रेष्ठाश् चतुर्थं चैतद् अन्तरम्  ।  
देवबाहुर् यदुध्रश् च मुनिर् वेदशिरास् तथा  ॥ ब्र्प्_५।२४ ॥  
हिरण्यरोमा पर्जन्य ऊर्ध्वबाहुश् च सोमजः  ।  
सत्यनेत्रस् तथात्रेय एते सप्तर्षयो ऽपरे  ॥ ब्र्प्_५।२५ ॥  
देवाश् चाभूतरजसस् तथा प्रकृतयः स्मृताः  ।  
वारिप्लवश् च रैभ्यश् च मनोर् अन्तरम् उच्यते  ॥ ब्र्प्_५।२६ ॥  
अथ पुत्रान् इमांस् तस्य बुध्यध्वं गदतो मम  ।  
धृतिमान् अव्ययो युक्तस् तत्त्वदर्शी निरुत्सुकः  ॥ ब्र्प्_५।२७ ॥  
आरण्यश् च प्रकाशश् च निर्मोहः सत्यवाक् कृती  ।  
रैवतस्य मनोः पुत्राः पञ्चमं चैतद् अन्तरम्  ॥ ब्र्प्_५।२८ ॥  
षष्ठं तु सम्प्रवक्ष्यामि तद् बुध्यध्वं द्विजोत्तमाः  ।  
भृगुर् नभो विवस्वांश् च सुधामा विरजास् तथा  ॥ ब्र्प्_५।२९ ॥  
अतिनामा सहिष्णुश् च सप्तैते च महर्षयः  ।  
चाक्षुषस्यान्तरे विप्रा मनोर् देवास् त्व् इमे स्मृताः  ॥ ब्र्प्_५।३० ॥  
आबालप्रथितास् ते वै पृथक्त्वेन दिवौकसः  ।  
लेखाश् च नामतो विप्राः पञ्च देवगणाः स्मृताः  ॥ ब्र्प्_५।३१ ॥  
ऋषेर् अङ्गिरसः पुत्रा महात्मानो महौजसः  ।  
नाड्वलेया मुनिश्रेष्ठा दश पुत्रास् तु विश्रुताः  ॥ ब्र्प्_५।३२ ॥  
रुरुप्रभृतयो विप्राश् चाक्षुषस्यान्तरे मनोः  ।  
षष्ठं मन्वन्तरं प्रोक्तं सप्तमं तु निबोधत  ॥ ब्र्प्_५।३३ ॥  
अत्रिर् वसिष्ठो भगवान् कश्यपश् च महान् ऋषिः  ।  
गौतमो ऽथ भरद्वाजो विश्वामित्रस् तथैव च  ॥ ब्र्प्_५।३४ ॥  
तथैव पुत्रो भगवान् ऋचीकस्य महात्मनः  ।  
सप्तमो जमदग्निश् च ऋषयः साम्प्रतं दिवि  ॥ ब्र्प्_५।३५ ॥  
साध्या रुद्राश् च विश्वे च वसवो मरुतस् तथा  ।  
आदित्याश् चाश्विनौ चापि देवौ वैवस्वतौ स्मृतौ  ॥ ब्र्प्_५।३६ ॥  
मनोर् वैवस्वतस्यैते वर्तन्ते साम्प्रते ऽन्तरे  ।  
इक्ष्वाकुप्रमुखाश् चैव दश पुत्रा महात्मनः  ॥ ब्र्प्_५।३७ ॥  
एतेषां कीर्तितानां तु महर्षीणां महौजसाम्  ।  
तेषां पुत्राश् च पौत्राश् च दिक्षु सर्वासु भो द्विजाः  ॥ ब्र्प्_५।३८ ॥  
मन्वन्तरेषु सर्वेषु प्राग् आसन् सप्त सप्तकाः  ।  
लोके धर्मव्यवस्थार्थं लोकसंरक्षणाय च  ॥ ब्र्प्_५।३९ ॥  
मन्वन्तरे व्यतिक्रान्ते चत्वारः सप्तका गणाः  ।  
कृत्वा कर्म दिवं यान्ति ब्रह्मलोकम् अनामयम्  ॥ ब्र्प्_५।४० ॥  
ततो ऽन्ये तपसा युक्ताः स्थानं तत् पूरयन्त्य् उत  ।  
अतीता वर्तमानाश् च क्रमेणैतेन भो द्विजाः  ॥ ब्र्प्_५।४१ ॥  
अनागताश् च सप्तैते स्मृता दिवि महर्षयः  ।  
मनोर् अन्तरम् आसाद्य सावर्णस्येह भो द्विजाः  ॥ ब्र्प्_५।४२ ॥  
रामो व्यासस् तथात्रेयो दीप्तिमन्तो बहुश्रुताः  ।  
भारद्वाजस् तथा द्रौणिर् अश्वत्थामा महाद्युतिः  ॥ ब्र्प्_५।४३ ॥  
गौतमश् चाजरश् चैव शरद्वान् नाम गौतमः  ।  
कौशिको गालवश् चैव और्वः काश्यप एव च  ॥ ब्र्प्_५।४४ ॥  
एते सप्त महात्मानो भविष्या मुनिसत्तमाः  ।  
वैरी चैवाध्वरीवांश् च शमनो धृतिमान् वसुः  ॥ ब्र्प्_५।४५ ॥  
अरिष्टश् चाप्य् अधृष्टश् च वाजी सुमतिर् एव च  ।  
सावर्णस्य मनोः पुत्रा भविष्या मुनिसत्तमाः  ॥ ब्र्प्_५।४६ ॥  
एतेषां कल्यम् उत्थाय कीर्तनात् सुखम् एधते  ।  
यशश् चाप्नोति सुमहद् आयुष्मांश् च भवेन् नरः  ॥ ब्र्प्_५।४७ ॥  
एतान्य् उक्तानि भो विप्राः सप्त सप्त च तत्त्वतः  ।  
मन्वन्तराणि सङ्क्षेपाच् छृणुतानागतान्य् अपि  ॥ ब्र्प्_५।४८ ॥  
सावर्णा मनवो विप्राः पञ्च तांश् च निबोधत  ।  
एको वैवस्वतस् तेषां चत्वारस् तु प्रजापतेः  ॥ ब्र्प्_५।४९ ॥  
परमेष्ठिसुता विप्रा मेरुसावर्ण्यतां गताः  ।  
दक्षस्यैते हि दौहित्राः प्रियायास् तनया नृपाः  ॥ ब्र्प्_५।५० ॥  
महता तपसा युक्ता मेरुपृष्ठे महौजसः  ।  
रुचेः प्रजापतेः पुत्रो रौच्यो नाम मनुः स्मृतः  ॥ ब्र्प्_५।५१ ॥  
भूत्यां चोत्पादितो देव्यां भौत्यो नाम रुचेः सुतः  ।  
अनागताश् च सप्तैते कल्पे ऽस्मिन् मनवः स्मृताः  ॥ ब्र्प्_५।५२ ॥  
तैर् इयं पृथिवी सर्वा सप्तद्वीपा सपत्तना  ।  
पूर्णं युगसहस्रं तु परिपाल्या द्विजोत्तमाः  ॥ ब्र्प्_५।५३ ॥  
प्रजापतिश् च तपसा संहारं तेषु नित्यशः  ।  
युगानि सप्ततिस् तानि साग्राणि कथितानि च  ॥ ब्र्प्_५।५४ ॥  
कृतत्रेतादियुक्तानि मनोर् अन्तरम् उच्यते  ।  
चतुर्दशैते मनवः कथिताः कीर्तिवर्धनाः  ॥ ब्र्प्_५।५५ ॥  
वेदेषु सपुराणेषु सर्वेषु प्रभविष्णवः  ।  
प्रजानां पतयो विप्रा धन्यम् एषां प्रकीर्तनम्  ॥ ब्र्प्_५।५६ ॥  
मन्वन्तरेषु संहाराः संहारान्तेषु सम्भवाः  ।  
न शक्यते ऽन्तस् तेषां वै वक्तुं वर्षशतैर् अपि  ॥ ब्र्प्_५।५७ ॥  
विसर्गस्य प्रजानां वै संहारस्य च भो द्विजाः  ।  
मन्वन्तरेषु संहाराः श्रूयन्ते द्विजसत्तमाः  ॥ ब्र्प्_५।५८ ॥  
सशेषास् तत्र तिष्ठन्ति देवाः सप्तर्षिभिः सह  ।  
तपसा ब्रह्मचर्येण श्रुतेन च समन्विताः  ॥ ब्र्प्_५।५९ ॥  
पूर्णे युगसहस्रे तु कल्पो निःशेष उच्यते  ।  
तत्र भूतानि सर्वाणि दग्धान्य् आदित्यरश्मिभिः  ॥ ब्र्प्_५।६० ॥  
ब्रह्माणम् अग्रतः कृत्वा सहादित्यगणैर् द्विजाः  ।  
प्रविशन्ति सुरश्रेष्ठं हरिनारायणं प्रभुम्  ॥ ब्र्प्_५।६१ ॥  
स्रष्टारं सर्वभूतानां कल्पान्तेषु पुनः पुनः  ।  
अव्यक्तः शाश्वतो देवस् तस्य सर्वम् इदं जगत्  ॥ ब्र्प्_५।६२ ॥  
अत्र वः कीर्तयिष्यामि मनोर् वैवस्वतस्य वै  ।  
विसर्गं मुनिशार्दूलाः साम्प्रतस्य महाद्युतेः  ॥ ब्र्प्_५।६३ ॥  
अत्र वंशप्रसङ्गेन कथ्यमानं पुरातनम्  ।  
यत्रोत्पन्नो महात्मा स हरिर् वृष्णिकुले प्रभुः  ॥ ब्र्प्_५।६४ ॥  
{लोमहर्षण उवाच: }  
विवस्वान् कश्यपाज् जज्ञे दाक्षायण्यां द्विजोत्तमाः  ।  
तस्य भार्याभवत् सञ्ज्ञा त्वाष्ट्री देवी विवस्वतः  ॥ ब्र्प्_६।१ ॥  
सुरेश्वरीति विख्याता त्रिषु लोकेषु भाविनी  ।  
सा वै भार्या भगवतो मार्तण्डस्य महात्मनः  ॥ ब्र्प्_६।२ ॥  
भर्तृरूपेण नातुष्यद् रूपयौवनशालिनी  ।  
सञ्ज्ञा नाम सुतपसा सुदीप्तेन समन्विता  ॥ ब्र्प्_६।३ ॥  
आदित्यस्य हि तद् रूपं मण्डलस्य सुतेजसा  ।  
गात्रेषु परिदग्धं वै नातिकान्तम् इवाभवत्  ॥ ब्र्प्_६।४ ॥  
न खल्व् अयं मृतो ऽण्डस्य इति स्नेहाद् अभाषत  ।  
अजानन् काश्यपस् तस्मान् मार्तण्ड इति चोच्यते  ॥ ब्र्प्_६।५ ॥  
तेजस् त्व् अभ्यधिकं तस्य नित्यम् एव विवस्वतः  ।  
येनातितापयाम् आस त्रींल् लोकान् कश्यपात्मजः  ॥ ब्र्प्_६।६ ॥  
त्रीण्य् अपत्यानि भो विप्राः सञ्ज्ञायां तपतां वरः  ।  
आदित्यो जनयाम् आस कन्यां द्वौ च प्रजापती  ॥ ब्र्प्_६।७ ॥  
मनुर् वैवस्वतः पूर्वं श्राद्धदेवः प्रजापतिः  ।  
यमश् च यमुना चैव यमजौ सम्बभूवतुः  ॥ ब्र्प्_६।८ ॥  
श्यामवर्णं तु तद् रूपं सञ्ज्ञा दृष्ट्वा विवस्वतः  ।  
असहन्ती तु स्वां छायां सवर्णां निर्ममे ततः  ॥ ब्र्प्_६।९ ॥  
मायामयी तु सा सञ्ज्ञा तस्यां छायासमुत्थिताम्  ।  
प्राञ्जलिः प्रणता भूत्वा छाया सञ्ज्ञां द्विजोत्तमाः  ॥ ब्र्प्_६।१० ॥  
उवाच किं मया कार्यं कथयस्व शुचिस्मिते  ।  
स्थितास्मि तव निर्देशे शाधि मां वरवर्णिनि  ॥ ब्र्प्_६।११ ॥  
{सञ्ज्ञोवाच: }  
अहं यास्यामि भद्रं ते स्वम् एव भवनं पितुः  ।  
त्वयैव भवने मह्यं वस्तव्यं निर्विशङ्कया  ॥ ब्र्प्_६।१२ ॥  
इमौ च बालकौ मह्यं कन्या चेयं सुमध्यमा  ।  
सम्भाव्यास् ते न चाख्येयम् इदं भगवते क्वचित्  ॥ ब्र्प्_६।१३ ॥  
{सवर्णोवाच: }  
आ कचग्रहणाद् देवि आ शापान् नैव कर्हिचित्  ।  
आख्यास्यामि नमस् तुभ्यं गच्छ देवि यथासुखम्  ॥ ब्र्प्_६।१४ ॥  
{लोमहर्षण उवाच: }  
समादिश्य सवर्णां तु तथेत्य् उक्ता तया च सा  ।  
त्वष्टुः समीपम् अगमद् व्रीडितेव तपस्विनी  ॥ ब्र्प्_६।१५ ॥  
पितुः समीपगा सा तु पित्रा निर्भर्त्सिता शुभा  ।  
भर्तुः समीपं गच्छेति नियुक्ता च पुनः पुनः  ॥ ब्र्प्_६।१६ ॥  
आगच्छद् वडवा भूत्वा आच्छाद्य रूपम् अनिन्दिता  ।  
कुरून् अथोत्तरान् गत्वा तृणान्य् अथ चचार ह  ॥ ब्र्प्_६।१७ ॥  
द्वितीयायां तु सञ्ज्ञायां सञ्ज्ञेयम् इति चिन्तयन्  ।  
आदित्यो जनयाम् आस पुत्रम् आत्मसमं तदा  ॥ ब्र्प्_६।१८ ॥  
पूर्वजस्य मनोर् विप्राः सदृशो ऽयम् इति प्रभुः  ।  
मनुर् एवाभवन् नाम्ना सावर्ण इति चोच्यते  ॥ ब्र्प्_६।१९ ॥  
द्वितीयो यः सुतस् तस्याः स विज्ञेयः शनैश्चरः  ।  
सञ्ज्ञा तु पार्थिवी विप्राः स्वस्य पुत्रस्य वै तदा  ॥ ब्र्प्_६।२० ॥  
चकाराभ्यधिकं स्नेहं न तथा पूर्वजेषु वै  ।  
मनुस् तस्याः क्षमत् तत् तु यमस् तस्या न चक्षमे  ॥ ब्र्प्_६।२१ ॥  
स वै रोषाच् च बाल्याच् च भाविनो ऽर्थस्य वानघ  ।  
पदा सन्तर्जयाम् आस सञ्ज्ञां वैवस्वतो यमः  ॥ ब्र्प्_६।२२ ॥  
तं शशाप ततः क्रोधात् सावर्णजननी तदा  ।  
चरणः पतताम् एष तवेति भृशदुःखिता  ॥ ब्र्प्_६।२३ ॥  
यमस् तु तत् पितुः सर्वं प्राञ्जलिः प्रत्यवेदयत्  ।  
भृशं शापभयोद्विग्नः सञ्ज्ञावाक्यैर् विशङ्कितः  ॥ ब्र्प्_६।२४ ॥  
शापो ऽयं विनिवर्तेत प्रोवाच पितरं द्विजाः  ।  
मात्रा स्नेहेन सर्वेषु वर्तितव्यं सुतेषु वै  ॥ ब्र्प्_६।२५ ॥  
सेयम् अस्मान् अपास्येह विवस्वन् सम्बुभूषति  ।  
तस्यां मयोद्यतः पादो न तु देहे निपातितः  ॥ ब्र्प्_६।२६ ॥  
बाल्याद् वा यदि वा लौल्यान् मोहात् तत् क्षन्तुम् अर्हसि  ।  
शप्तो ऽहम् अस्मि लोकेश जनन्या तपतां वर  ।  
तव प्रसादाच् चरणो न पतेन् मम गोपते  ॥ ब्र्प्_६।२७ ॥  
{विवस्वान् उवाच: }  
असंशयं पुत्र महद् भविष्यत्य् अत्र कारणम्  ।  
येन त्वाम् आविशत् क्रोधो धर्मज्ञं सत्यवादिनम्  ॥ ब्र्प्_६।२८ ॥  
न शक्यम् एतन् मिथ्या तु कर्तुं मातृवचस् तव  ।  
कृमयो मांसम् आदाय यास्यन्त्य् अवनिम् एव च  ॥ ब्र्प्_६।२९ ॥  
कृतम् एवं वचस् तथ्यं मातुस् तव भविष्यति  ।  
शापस्य परिहारेण त्वं च त्रातो भविष्यसि  ॥ ब्र्प्_६।३० ॥  
आदित्यश् चाब्रवीत् सञ्ज्ञां किमर्थं तनयेषु वै  ।  
तुल्येष्व् अभ्यधिकः स्नेह एकस्मिन् क्रियते त्वया  ॥ ब्र्प्_६।३१ ॥  
सा तत् परिहरन्ती तु नाचचक्षे विवस्वते  ।  
स चात्मानं समाधाय योगात् तथ्यम् अपश्यत  ॥ ब्र्प्_६।३२ ॥  
तां शप्तुकामो भगवान् नाशपन् मुनिसत्तमाः  ।  
मूर्धजेषु निजग्राह स तु तां मुनिसत्तमाः  ॥ ब्र्प्_६।३३ ॥  
ततः सर्वं यथावृत्तम् आचचक्षे विवस्वते  ।  
विवस्वान् अथ तच् छ्रुत्वा क्रुद्धस् त्वष्टारम् अभ्यगात्  ॥ ब्र्प्_६।३४ ॥  
दृष्ट्वा तु तं यथान्यायम् अर्चयित्वा विभावसुम्  ।  
निर्दग्धुकामं रोषेण सान्त्वयाम् आस वै तदा  ॥ ब्र्प्_६।३५ ॥  
{त्वष्टोवाच: }  
तवातितेजसाविष्टम् इदं रूपं न शोभते  ।  
असहन्ती च सञ्ज्ञा सा वने चरति शाड्वले  ॥ ब्र्प्_६।३६ ॥  
द्रष्टा हि तां भवान् अद्य स्वां भार्यां शुभचारिणीम्  ।  
श्लाघ्यां योगबलोपेतां योगम् आस्थाय गोपते  ॥ ब्र्प्_६।३७ ॥  
अनुकूलं तु ते देव यदि स्यान् मम सम्मतम्  ।  
रूपं निर्वर्तयाम्य् अद्य तव कान्तम् अरिन्दम  ॥ ब्र्प्_६।३८ ॥  
ततो ऽभ्युपगमात् त्वष्टा मार्तण्डस्य विवस्वतः  ।  
भ्रमिम् आरोप्य तत् तेजः शातयाम् आस भो द्विजाः  ॥ ब्र्प्_६।३९ ॥  
ततो निर्भासितं रूपं तेजसा संहतेन वै  ।  
कान्तात् कान्ततरं द्रष्टुम् अधिकं शुशुभे तदा  ॥ ब्र्प्_६।४० ॥  
ददर्श योगम् आस्थाय स्वां भार्यां वडवां ततः  ।  
अधृष्यां सर्वभूतानां तेजसा नियमेन च  ॥ ब्र्प्_६।४१ ॥  
वडवावपुषा विप्राश् चरन्तीम् अकुतोभयाम्  ।  
सो ऽश्वरूपेण भगवांस् तां मुखे समभावयत्  ॥ ब्र्प्_६।४२ ॥  
मैथुनाय विचेष्टन्तीं परपुंसो ऽवशङ्कया  ।  
सा तन् निरवमच् छुक्रं नासिकाभ्यां विवस्वतः  ॥ ब्र्प्_६।४३ ॥  
देवौ तस्याम् अजायेताम् अश्विनौ भिषजां वरौ  ।  
नासत्यश् चैव दस्रश् च स्मृतौ द्वाव् अश्विनाव् इति  ॥ ब्र्प्_६।४४ ॥  
मार्तण्डस्यात्मजाव् एताव् अष्टमस्य प्रजापतेः  ।  
तां तु रूपेण कान्तेन दर्शयाम् आस भास्करः  ॥ ब्र्प्_६।४५ ॥  
सा तु दृष्ट्वैव भर्तारं तुतोष मुनिसत्तमाः  ।  
यमस् तु कर्मणा तेन भृशं पीडितमानसः  ॥ ब्र्प्_६।४६ ॥  
धर्मेण रञ्जयाम् आस धर्मराज इमाः प्रजाः  ।  
स लेभे कर्मणा तेन शुभेन परमद्युतिः  ॥ ब्र्प्_६।४७ ॥  
पितॄणाम् आधिपत्यं च लोकपालत्वम् एव च  ।  
मनुः प्रजापतिस् त्व् आसीत् सावर्णिः स तपोधनाः  ॥ ब्र्प्_६।४८ ॥  
भाव्यः समागते तस्मिन् मनुः सावर्णिके ऽन्तरे  ।  
मेरुपृष्ठे तपो नित्यम् अद्यापि स चरत्य् उत  ॥ ब्र्प्_६।४९ ॥  
भ्राता शनैश्चरस् तस्य ग्रहत्वं स तु लब्धवान्  ।  
त्वष्टा तु तेजसा तेन विष्णोश् चक्रम् अकल्पयत्  ॥ ब्र्प्_६।५० ॥  
तद् अप्रतिहतं युद्धे दानवान्तचिकीर्षया  ।  
यवीयसी तु साप्य् आसीद् यमी कन्या यशस्विनी  ॥ ब्र्प्_६।५१ ॥  
अभवच् च सरिच्छ्रेष्ठा यमुना लोकपावनी  ।  
मनुर् इत्य् उच्यते लोके सावर्ण इति चोच्यते  ॥ ब्र्प्_६।५२ ॥  
द्वितीयो यः सुतस् तस्य मनोर् भ्राता शनैश्चरः  ।  
ग्रहत्वं स च लेभे वै सर्वलोकाभिपूजितः  ॥ ब्र्प्_६।५३ ॥  
य इदं जन्म देवानां शृणुयान् नरसत्तमः  ।  
आपदं प्राप्य मुच्येत प्राप्नुयाच् च महद् यशः  ॥ ब्र्प्_६।५४ ॥  
{लोमहर्षण उवाच: }  
मनोर् वैवस्वतस्यासन् पुत्रा वै नव तत्समाः  ।  
इक्ष्वाकुश् चैव नाभागो धृष्टः शर्यातिर् एव च  ॥ ब्र्प्_७।१ ॥  
नरिष्यन्तश् च षष्ठो वै प्रांशू रिष्टश् च सप्तमः  ।  
करूषश् च पृषध्रश् च नवैते मुनिसत्तमाः  ॥ ब्र्प्_७।२ ॥  
अकरोत् पुत्रकामस् तु मनुर् इष्टिं प्रजापतिः  ।  
मित्रावरुणयोर् विप्राः पूर्वम् एव महामतिः  ॥ ब्र्प्_७।३ ॥  
अनुत्पन्नेषु बहुषु पुत्रेष्व् एतेषु भो द्विजाः  ।  
तस्यां च वर्तमानायाम् इष्ट्यां च द्विजसत्तमाः  ॥ ब्र्प्_७।४ ॥  
मित्रावरुणयोर् अंशे मनुर् आहुतिम् आवहत्  ।  
तत्र दिव्याम्बरधरा दिव्याभरणभूषिता  ॥ ब्र्प्_७।५ ॥  
दिव्यसंहनना चैव इला जज्ञ इति श्रुतिः  ।  
ताम् इलेत्य् एव होवाच मनुर् दण्डधरस् तदा  ॥ ब्र्प्_७।६ ॥  
अनुगच्छस्व मां भद्रे तम् इला प्रत्युवाच ह  ।  
धर्मयुक्तम् इदं वाक्यं पुत्रकामं प्रजापतिम्  ॥ ब्र्प्_७।७ ॥  
{इलोवाच: }  
मित्रावरुणयोर् अंशे जातास्मि वदतां वर  ।  
तयोः सकाशं यास्यामि न मां धर्महतां कुरु  ॥ ब्र्प्_७।८ ॥  
सैवम् उक्त्वा मनुं देवं मित्रावरुणयोर् इला  ।  
गत्वान्तिकं वरारोहा प्राञ्जलिर् वाक्यम् अब्रवीत्  ॥ ब्र्प्_७।९ ॥  
{इलोवाच: }  
अंशे ऽस्मि युवयोर् जाता देवौ किं करवाणि वाम्  ।  
मनुना चाहम् उक्ता वाऐ अनुगच्छस्व माम् इति  ॥ ब्र्प्_७।१० ॥  
तौ तथावादिनीं साध्वीम् इलां धर्मपरायणाम्  ।  
मित्रश् च वरुणश् चोभाव् ऊचतुस् तां द्विजोत्तमाः  ॥ ब्र्प्_७।११ ॥  
{मित्रावरुणाव् ऊचतुः: }  
अनेन तव धर्मेण प्रश्रयेण दमेन च  ।  
सत्येन चैव सुश्रोणि प्रीतौ स्वो वरवर्णिनि  ॥ ब्र्प्_७।१२ ॥  
आवयोस् त्वं महाभागे ख्यातिं कन्येति यास्यसि  ॥* ब्र्प्_७।१३ ॥  
मनोर् वंशकरः पुत्रस् त्वम् एव च भविष्यसि  ।  
सुद्युम्न इति विख्यातस् त्रिषु लोकेषु शोभने  ॥ ब्र्प्_७।१४ ॥  
जगत्प्रियो धर्मशीलो मनोर् वंशविवर्धनः  ।  
निवृत्ता सा तु तच् छ्रुत्वा गच्छन्ती पितुर् अन्तिकात्  ॥ ब्र्प्_७।१५ ॥  
बुधेनान्तरम् आसाद्य मैथुनायोपमन्त्रिता  ।  
सोमपुत्राद् बुधाद् विप्रास् तस्यां जज्ञे पुरूरवाः  ॥ ब्र्प्_७।१६ ॥  
जनयित्वा ततः सा तम् इला सुद्युम्नतां गता  ।  
सुद्युम्नस्य तु दायादास् त्रयः परमधार्मिकाः  ॥ ब्र्प्_७।१७ ॥  
उत्कलश् च गयश् चैव विनताश्वश् च भो द्विजाः  ।  
उत्कलस्योत्कला विप्रा विनताश्वस्य पश्चिमाः  ॥ ब्र्प्_७।१८ ॥  
दिक् पूर्वा मुनिशार्दूला गयस्य तु गया स्मृता  ।  
प्रविष्टे तु मनौ विप्रा दिवाकरम् अरिन्दमम्  ॥ ब्र्प्_७।१९ ॥  
दशधा तत् पुनः क्षत्रम् अकरोत् पृथिवीम् इमाम्  ।  
इक्ष्वाकुर् ज्येष्ठदायादो मध्यदेशम् अवाप्तवान्  ॥ ब्र्प्_७।२० ॥  
कन्याभावात् तु सुद्युम्नो नैतद् राज्यम् अवाप्तवान्  ।  
वसिष्ठवचनात् त्व् आसीत् प्रतिष्ठाने महात्मनः  ॥ ब्र्प्_७।२१ ॥  
प्रतिष्ठा धर्मराजस्य सुद्युम्नस्य द्विजोत्तमाः  ।  
तत् पुरूरवसे प्रादाद् राज्यं प्राप्य महायशाः  ॥ ब्र्प्_७।२२ ॥  
मानवेयो मुनिश्रेष्ठाः स्त्रीपुंसोर् लक्षणैर् युतः  ।  
धृतवांस् ताम् इलेत्य् एवं सुद्युम्नेति च विश्रुतः  ॥ ब्र्प्_७।२३ ॥  
नारिष्यन्ताः शकाः पुत्रा नाभागस्य तु भो द्विजाः  ।  
अम्बरीषो ऽभवत् पुत्रः पार्थिवर्षभसत्तमः  ॥ ब्र्प्_७।२४ ॥  
धृष्टस्य धार्ष्टकं क्षत्रं रणदृप्तं बभूव ह  ।  
करूषस्य च कारूषाः क्षत्रिया युद्धदुर्मदाः  ॥ ब्र्प्_७।२५ ॥  
नाभागधृष्टपुत्राश् च क्षत्रिया वैश्यतां गताः  ।  
प्रांशोर् एको ऽभवत् पुत्रः प्रजापतिर् इति स्मृतः  ॥ ब्र्प्_७।२६ ॥  
नरिष्यन्तस्य दायादो राजा दण्डधरो यमः  ।  
शर्यातेर् मिथुनं त्व् आसीद् आनर्तो नाम विश्रुतः  ॥ ब्र्प्_७।२७ ॥  
पुत्रः कन्या सुकन्या च या पत्नी च्यवनस्य ह  ।  
आनर्तस्य तु दायादो रैवो नाम महाद्युतिः  ॥ ब्र्प्_७।२८ ॥  
आनर्तविषयश् चैव पुरी चास्य कुशस्थली  ।  
रैवस्य रैवतः पुत्रः ककुद्मी नाम धार्मिकः  ॥ ब्र्प्_७।२९ ॥  
ज्येष्ठः पुत्रः स तस्यासीद् राज्यं प्राप्य कुशस्थलीम्  ।  
स कन्यासहितः श्रुत्वा गान्धर्वं ब्रह्मणो ऽन्तिके  ॥ ब्र्प्_७।३० ॥  
मुहूर्तभूतं देवस्य तस्थौ बहुयुगं द्विजाः  ।  
आजगाम स चैवाथ स्वां पुरीं यादवैर् वृताम्  ॥ ब्र्प्_७।३१ ॥  
कृतां द्वारवतीं नाम बहुद्वारां मनोरमाम्  ।  
भोजवृष्ण्यन्धकैर् गुप्तां वसुदेवपुरोगमैः  ॥ ब्र्प्_७।३२ ॥  
तत्रैव रैवतो ज्ञात्वा यथातत्त्वं द्विजोत्तमाः  ।  
कन्यां तां बलदेवाय सुभद्रां नाम रेवतीम्  ॥ ब्र्प्_७।३३ ॥  
दत्त्वा जगाम शिखरं मेरोस् तपसि संस्थितः  ।  
रेमे रामो ऽपि धर्मात्मा रेवत्या सहितः सुखी  ॥ ब्र्प्_७।३४ ॥  
{मुनय ऊचुः: }  
कथं बहुयुगे काले समतीते महामते  ।  
न जरा रेवतीं प्राप्ता रैवतं च ककुद्मिनम्  ॥ ब्र्प्_७।३५ ॥  
मेरुं गतस्य वा तस्य शर्यातेः सन्ततिः कथम्  ।  
स्थिता पृथिव्याम् अद्यापि श्रोतुम् इच्छाम तत्त्वतः  ॥ ब्र्प्_७।३६ ॥  
{लोमहर्षण उवाच: }  
न जरा क्षुत्पिपासा वा न मृत्युर् मुनिसत्तमाः  ।  
ऋतुचक्रं प्रभवति ब्रह्मलोके सदानघाः  ।  
ककुद्मिनः स्वर्लोकं तु रैवतस्य गतस्य ह  ॥ ब्र्प्_७।३७ ॥  
हृता पुण्यजनैर् विप्रा राक्षसैः सा कुशस्थली  ।  
तस्य भ्रातृशतं त्व् आसीद् धार्मिकस्य महात्मनः  ॥ ब्र्प्_७।३८ ॥  
तद् वध्यमानं रक्षोभिर् दिशः प्राक्रामद् अच्युताः  ।  
विद्रुतस्य च विप्रेन्द्रास् तस्य भ्रातृशतस्य वै  ॥ ब्र्प्_७।३९ ॥  
अन्ववायस् तु सुमहांस् तत्र तत्र द्विजोत्तमाः  ।  
तेषां ह्य् एते मुनिश्रेष्ठाः शर्याता इति विश्रुताः  ॥ ब्र्प्_७।४० ॥  
क्षत्रिया गुणसम्पन्ना दिक्षु सर्वासु विश्रुताः  ।  
शर्वशः सर्वगहनं प्रविष्टास् ते महौजसः  ॥ ब्र्प्_७।४१ ॥  
नाभागरिष्टपुत्रौ द्वौ वैश्यौ ब्राह्मणतां गतौ  ।  
करूषस्य तु कारूषाः क्षत्रिया युद्धदुर्मदाः  ॥ ब्र्प्_७।४२ ॥  
पृषध्रो हिंसयित्वा तु गुरोर् गां द्विजसत्तमाः  ।  
शापाच् छूद्रत्वम् आपन्नो नवैते परिकीर्तिताः  ॥ ब्र्प्_७।४३ ॥  
वैवस्वतस्य तनया मुनेर् वै मुनिसत्तमाः  ।  
क्षुवतस् तु मनोर् विप्रा इक्ष्वाकुर् अभवत् सुतः  ॥ ब्र्प्_७।४४ ॥  
तस्य पुत्रशतं त्व् आसीद् इक्ष्वाकोर् भूरिदक्षिणम्  ।  
तेषां विकुक्षिर् ज्येष्ठस् तु विकुक्षित्वाद् अयोधताम्  ॥ ब्र्प्_७।४५ ॥  
प्राप्तः परमधर्मज्ञ सो ऽयोध्याधिपतिः प्रभुः  ।  
शकुनिप्रमुखास् तस्य पुत्राः पञ्चशतं स्मृताः  ॥ ब्र्प्_७।४६ ॥  
उत्तरापथदेशस्य रक्षितारो महाबलाः  ।  
चत्वारिंशद् दशाष्टौ च दक्षिणस्यां तथा दिशि  ॥ ब्र्प्_७।४७ ॥  
वशातिप्रमुखाश् चान्ये रक्षितारो द्विजोत्तमाः  ।  
इक्ष्वाकुस् तु विकुक्षिं वाऐ अष्टकायाम् अथादिशत्  ॥ ब्र्प्_७।४८ ॥  
मांसम् आनय श्राद्धार्थं मृगान् हत्वा महाबल  ।  
श्राद्धकर्मणि चोद्दिष्टो अकृते श्राद्धकर्मणि  ॥ ब्र्प्_७।४९ ॥  
भक्षयित्वा शशं विप्राः शशादो मृगयां गतः  ।  
इक्ष्वाकुणा परित्यक्तो वसिष्ठवचनात् प्रभुः  ॥ ब्र्प्_७।५० ॥  
इक्ष्वाकौ संस्थिते विप्राः शशादस् तु नृपो ऽभवत्  ।  
शशादस्य तु दायादः ककुत्स्थो नाम वीर्यवान्  ॥ ब्र्प्_७।५१ ॥  
अनेनास् तु ककुत्स्थस्य पृथुश् चानेनसः स्मृतः  ।  
विष्टराश्वः पृथोः पुत्रस् तस्माद् आर्द्रस् त्व् अजायत  ॥ ब्र्प्_७।५२ ॥  
आर्द्रस् तु युवनाश्वस् तु श्रावस्तस् तत्सुतो द्विजाः  ।  
जज्ञे श्रावस्तको राजा श्रावस्ती येन निर्मिता  ॥ ब्र्प्_७।५३ ॥  
श्रावस्तस्य तु दायादो बृहदश्वो महीपतिः  ।  
कुवलाश्वः सुतस् तस्य राजा परमधार्मिकः  ॥ ब्र्प्_७।५४ ॥  
यः स धुन्धुवधाद् राजा धुन्धुमारत्वम् आगतः  ॥* ब्र्प्_७।५५ ॥  
{मुनय ऊचुः: }  
धुन्धोर् वधं महाप्राज्ञ श्रोतुम् इच्छाम तत्त्वतः  ।  
यद्वधात् कुवलाश्वो ऽसौ धुन्धुमारत्वम् आगतः  ॥ ब्र्प्_७।५६ ॥  
{लोमहर्षण उवाच: }  
कुवलाश्वस्य पुत्राणां शतम् उत्तमधन्विनाम्  ।  
सर्वे विद्यासु निष्णाता बलवन्तो दुरासदाः  ॥ ब्र्प्_७।५७ ॥  
बभूवुर् धार्मिकाः सर्वे यज्वानो भूरिदक्षिणाः  ।  
कुवलाश्वं पिता राज्ये बृहदश्वो न्ययोजयत्  ॥ ब्र्प्_७।५८ ॥  
पुत्रसङ्क्रामितश्रीस् तु वनं राजा विवेश ह  ।  
तम् उत्तङ्को ऽथ विप्रर्षिः प्रयान्तं प्रत्यवारयत्  ॥ ब्र्प्_७।५९ ॥  
{उत्तङ्क उवाच: }  
भवता रक्षणं कार्यं तच् च कर्तुं त्वम् अर्हसि  ।  
निरुद्विग्नस् तपश् चर्तुं नहि शक्नोमि पार्थिव  ॥ ब्र्प्_७।६० ॥  
ममाश्रमसमीपे वै समेषु मरुधन्वसु  ।  
समुद्रो वालुकापूर्ण उद्दालक इति स्मृतः  ॥ ब्र्प्_७।६१ ॥  
देवतानाम् अवध्यश् च महाकायो महाबलः  ।  
अन्तर्भूमिगतस् तत्र वालुकान्तर्हितो महान्  ॥ ब्र्प्_७।६२ ॥  
राक्षसस्य मधोः पुत्रो धुन्धुर् नाम महासुरः  ।  
शेते लोकविनाशाय तप आस्थाय दारुणम्  ॥ ब्र्प्_७।६३ ॥  
संवत्सरस्य पर्यन्ते स निश्वासं विमुञ्चति  ।  
यदा तदा मही तत्र चलति स्म नराधिप  ॥ ब्र्प्_७।६४ ॥  
तस्य निःश्वासवातेन रज उद्धूयते महत्  ।  
आदित्यपथम् आवृत्य सप्ताहं भूमिकम्पनम्  ॥ ब्र्प्_७।६५ ॥  
सविस्फुलिङ्गं साङ्गारं सधूमम् अतिदारुणम्  ।  
तेन तात न शक्नोमि तस्मिन् स्थातुं स्व आश्रमे  ॥ ब्र्प्_७।६६ ॥  
तं मारय महाकायं लोकानां हितकाम्यया  ।  
लोकाः स्वस्था भवन्त्य् अद्य तस्मिन् विनिहते त्वया  ॥ ब्र्प्_७।६७ ॥  
त्वं हि तस्य वधायैकः समर्थः पृथिवीपते  ।  
विष्णुना च वरो दत्तो मह्यं पूर्वयुगे नृप  ॥ ब्र्प्_७।६८ ॥  
यस् तं महासुरं रौद्रं हनिष्यति महाबलम्  ।  
तस्य त्वं वरदानेन तेजश् चाख्यापयिष्यसि  ॥ ब्र्प्_७।६९ ॥  
नहि धुन्धुर् महातेजास् तेजसाल्पेन शक्यते  ।  
निर्दग्धुं पृथिवीपाल चिरं युगशतैर् अपि  ॥ ब्र्प्_७।७० ॥  
वीर्यं च सुमहत् तस्य देवैर् अपि दुरासदम्  ।  
स एवम् उक्तो राजर्षिर् उत्तङ्केन महात्मना  ।  
कुवलाश्वं सुतं प्रादात् तस्मै धुन्धुनिबर्हणे  ॥ ब्र्प्_७।७१ ॥  
{बृहदश्व उवाच: }  
भगवन् न्यस्तशस्त्रो ऽहम् अयं तु तनयो मम  ।  
भविष्यति द्विजश्रेष्ठ धुन्धुमारो न संशयः  ॥ ब्र्प्_७।७२ ॥  
स तं व्यादिश्य तनयं राजर्षिर् धुन्धुमारणे  ।  
जगाम पर्वतायैव नृपतिः संशितव्रतः  ॥ ब्र्प्_७।७३ ॥  
{लोमहर्षण उवाच: }  
कुवलाश्वस् तु पुत्राणां शतेन सह भो द्विजाः  ।  
प्रायाद् उत्तङ्कसहितो धुन्धोस् तस्य निबर्हणे  ॥ ब्र्प्_७।७४ ॥  
तम् आविशत् तदा विष्णुस् तेजसा भगवान् प्रभुः  ।  
उत्तङ्कस्य नियोगाद् वै लोकानां हितकाम्यया  ॥ ब्र्प्_७।७५ ॥  
तस्मिन् प्रयाते दुर्धर्षे दिवि शब्दो महान् अभूत्  ।  
एष श्रीमान् अवध्यो ऽद्य धुन्धुमारो भविष्यति  ॥ ब्र्प्_७।७६ ॥  
दिव्यैर् गन्धैश् च माल्यैश् च तं देवाः समवाकिरन्  ।  
देवदुन्दुभयश् चैव प्रणेदुर् द्विजसत्तमाः  ॥ ब्र्प्_७।७७ ॥  
स गत्वा जयतां श्रेष्ठस् तनयैः सह वीर्यवान्  ।  
समुद्रं खानयाम् आस वालुकान्तरम् अव्ययम्  ॥ ब्र्प्_७।७८ ॥  
तस्य पुत्रैः खनद्भिश् च वालुकान्तर्हितस् तदा  ।  
धुन्धुर् आसादितो विप्रा दिशम् आवृत्य पश्चिमाम्  ॥ ब्र्प्_७।७९ ॥  
मुखजेनाग्निना क्रोधाल् लोकान् उद्वर्तयन्न् इव  ।  
वारि सुस्राव वेगेन महोदधिर् इवोदये  ॥ ब्र्प्_७।८० ॥  
सौमस्य मुनिशार्दूला वरोर्मिकलिलो महान्  ।  
तस्य पुत्रशतं दग्धं त्रिभिर् ऊनं तु रक्षसा  ॥ ब्र्प्_७।८१ ॥  
ततः स राजा द्युतिमान् राक्षसं तं महाबलम्  ।  
आससाद महातेजा धुन्धुं धुन्धुविनाशनः  ॥ ब्र्प्_७।८२ ॥  
तस्य वारिमयं वेगम् आपीय स नराधिपः  ।  
योगी योगेन वह्निं च शमयाम् आस वारिणा  ॥ ब्र्प्_७।८३ ॥  
निहत्य तं महाकायं बलेनोदकराक्षसम्  ।  
उत्तङ्कं दर्शयाम् आस कृतकर्मा नराधिपः  ॥ ब्र्प्_७।८४ ॥  
उत्तङ्कस् तु वरं प्रादात् तस्मै राज्ञे महात्मने  ।  
ददौ तस्याक्षयं वित्तं शत्रुभिश् चापराजितम्  ॥ ब्र्प्_७।८५ ॥  
धर्मे रतिं च सततं स्वर्गे वासं तथाक्षयम्  ।  
पुत्राणां चाक्षयांल् लोकान् स्वर्गे ये रक्षसा हताः  ॥ ब्र्प्_७।८६ ॥  
तस्य पुत्रास् त्रयः शिष्टा दृढाश्वो ज्येष्ठ उच्यते  ।  
चन्द्राश्वकपिलाश्वौ तु कनीयांसौ कुमारकौ  ॥ ब्र्प्_७।८७ ॥  
धौन्धुमारेर् दृढाश्वस्य हर्यश्वश् चात्मजः स्मृतः  ।  
हर्यश्वस्य निकुम्भो ऽभूत् क्षत्रधर्मरतः सदा  ॥ ब्र्प्_७।८८ ॥  
संहताश्वो निकुम्भस्य सुतो रणविशारदः  ।  
अकृशाश्वकृशाश्वौ तु संहताश्वसुतौ द्विजाः  ॥ ब्र्प्_७।८९ ॥  
तस्य हैमवती कन्या सतां मता दृषद्वती  ।  
विख्याता त्रिषु लोकेषु पुत्रश् चास्याः प्रसेनजित्  ॥ ब्र्प्_७।९० ॥  
लेभे प्रसेनजिद् भार्यां गौरीं नाम पतिव्रताम्  ।  
अभिशस्ता तु सा भर्त्रा नदी वै बाहुदाभवत्  ॥ ब्र्प्_७।९१ ॥  
तस्य पुत्रो महान् आसीद् युवनाश्वो नराधिपः  ।  
मान्धाता युवनाश्वस्य त्रिलोकविजयी सुतः  ॥ ब्र्प्_७।९२ ॥  
तस्य चैत्ररथी भार्या शशबिन्दोः सुताभवत्  ।  
साध्वी बिन्दुमती नाम रूपेणासदृशी भुवि  ॥ ब्र्प्_७।९३ ॥  
पतिव्रता च ज्येष्ठा च भ्रातॄणाम् अयुतस्य वै  ।  
तस्याम् उत्पादयाम् आस मान्धाता द्वौ सुतौ द्विजाः  ॥ ब्र्प्_७।९४ ॥  
पुरुकुत्सं च धर्मज्ञं मुचुकुन्दं च पार्थिवम्  ।  
पुरुकुत्ससुतस् त्व् आसीत् त्रसदस्युर् महीपतिः  ॥ ब्र्प्_७।९५ ॥  
नर्मदायाम् अथोत्पन्नः सम्भूतस् तस्य चात्मजः  ।  
सम्भूतस्य तु दायादस् त्रिधन्वा रिपुमर्दनः  ॥ ब्र्प्_७।९६ ॥  
राज्ञस् त्रिधन्वनस् त्व् आसीद् विद्वांस् त्रय्यारुणः प्रभुः  ।  
तस्य सत्यव्रतो नाम कुमारो ऽभून् महाबलः  ॥ ब्र्प्_७।९७ ॥  
परिग्रहणमन्त्राणां विघ्नं चक्रे सुदुर्मतिः  ।  
येन भार्या कृतोद्वाहा हृता चैव परस्य ह  ॥ ब्र्प्_७।९८ ॥  
बाल्यात् कामाच् च मोहाच् च साहसाच् चापलेन च  ।  
जहार कन्यां कामार्तः कस्यचित् पुरवासिनः  ॥ ब्र्प्_७।९९ ॥  
अधर्मशङ्कुना तेन तं स त्रय्यारुणो ऽत्यजत्  ।  
अपध्वंसेति बहुशो वदन् क्रोधसमन्वितः  ॥ ब्र्प्_७।१०० ॥  
सो ऽब्रवीत् पितरं त्यक्तः क्व गच्छामीति वै मुहुः  ।  
पिता च तम् अथोवाच श्वपाकैः सह वर्तय  ॥ ब्र्प्_७।१०१ ॥  
नाहं पुत्रेण पुत्रार्थी त्वयाद्य कुलपांसन  ।  
इत्य् उक्तः स निराक्रामन् नगराद् वचनात् पितुः  ॥ ब्र्प्_७।१०२ ॥  
न च तं वारयाम् आस वसिष्ठो भगवान् ऋषिः  ।  
स तु सत्यव्रतो विप्राः श्वपाकावसथान्तिके  ॥ ब्र्प्_७।१०३ ॥  
पित्रा त्यक्तो ऽवसद् वीरः पिताप्य् अस्य वनं ययौ  ।  
ततस् तस्मिंस् तु विषये नावर्षत् पाकशासनः  ॥ ब्र्प्_७।१०४ ॥  
समा द्वादश भो विप्रास् तेनाधर्मेण वै तदा  ।  
दारांस् तु तस्य विषये विश्वामित्रो महातपाः  ॥ ब्र्प्_७।१०५ ॥  
सन्न्यस्य सागरान्ते तु चकार विपुलं तपः  ।  
तस्य पत्नी गले बद्ध्वा मध्यमं पुत्रम् औरसम्  ॥ ब्र्प्_७।१०६ ॥  
शेषस्य भरणार्थाय व्यक्रीणाद् गोशतेन वै  ।  
तं च बद्धं गले दृष्ट्वा विक्रयार्थं नृपात्मजः  ॥ ब्र्प्_७।१०७ ॥  
महर्षिपुत्रं धर्मात्मा मोक्षयाम् आस भो द्विजाः  ।  
सत्यव्रतो महाबाहुर् भरणं तस्य चाकरोत्  ॥ ब्र्प्_७।१०८ ॥  
विश्वामित्रस्य तुष्ट्यर्थम् अनुकम्पार्थम् एव च  ।  
सो ऽभवद् गालवो नाम गले बन्धान् महातपाः  ।  
महर्षिः कौशिको धीमांस् तेन वीरेण मोक्षितः  ॥ ब्र्प्_७।१०९ ॥  
{लोमहर्षण उवाच: }  
सत्यव्रतस् तु भक्त्या च कृपया च प्रतिज्ञया  ।  
विश्वामित्रकलत्रं तु बभार विनये स्थितः  ॥ ब्र्प्_८।१ ॥  
हत्वा मृगान् वराहांश् च महिषांश् च वनेचरान्  ।  
विश्वामित्राश्रमाभ्याशे मांसं वृक्षे बबन्ध च  ॥ ब्र्प्_८।२ ॥  
उपांशुव्रतम् आस्थाय दीक्षां द्वादशवार्षिकीम्  ।  
पितुर् नियोगाद् अवसत् तस्मिन् वनगते नृपे  ॥ ब्र्प्_८।३ ॥  
अयोध्यां चैव राज्यं च तथैवान्तःपुरं मुनिः  ।  
याज्योपाध्यायसंयोगाद् वसिष्ठः पर्यरक्षत  ॥ ब्र्प्_८।४ ॥  
सत्यव्रतस् तु बाल्याच् च भाविनो ऽर्थस्य वै बलात्  ।  
वसिष्ठे ऽभ्यधिकं मन्युं धारयाम् आस नित्यशः  ॥ ब्र्प्_८।५ ॥  
पित्रा हि तं तदा राष्ट्रात् त्यज्यमानं प्रियं सुतम्  ।  
निवारयाम् आस मुनिर् बहुना कारणेन न  ॥ ब्र्प्_८।६ ॥  
पाणिग्रहणमन्त्राणां निष्ठा स्यात् सप्तमे पदे  ।  
न च सत्यव्रतस् तस्माद् धतवान् सप्तमे पदे  ॥ ब्र्प्_८।७ ॥  
जानन् धर्मं वसिष्ठस् तु न मां त्रातीति भो द्विजाः  ।  
सत्यव्रतस् तदा रोषं वसिष्ठे मनसाकरोत्  ॥ ब्र्प्_८।८ ॥  
गुणबुद्ध्या तु भगवान् वसिष्ठः कृतवांस् तथा  ।  
न च सत्यव्रतस् तस्य तम् उपांशुम् अबुध्यत  ॥ ब्र्प्_८।९ ॥  
तस्मिन्न् अपरितोषश् च पितुर् आसीन् महात्मनः  ।  
तेन द्वादश वर्षाणि नावर्षत् पाकशासनः  ॥ ब्र्प्_८।१० ॥  
तेन त्व् इदानीं विहितां दीक्षां तां दुर्वहां भुवि  ।  
कुलस्य निष्कृतिर् विप्राः कृता सा वै भवेद् इति  ॥ ब्र्प्_८।११ ॥  
न तं वसिष्ठो भगवान् पित्रा त्यक्तं न्यवारयत्  ।  
अभिषेक्ष्याम्य् अहं पुत्रम् अस्येत्य् एवम्मतिर् मुनिः  ॥ ब्र्प्_८।१२ ॥  
स तु द्वादश वर्षाणि तां दीक्षाम् अवहद् बली  ।  
अविद्यमाने मांसे तु वसिष्ठस्य महात्मनः  ॥ ब्र्प्_८।१३ ॥  
सर्वकामदुघां दोग्ध्रीं स ददर्श नृपात्मजः  ।  
तां वै क्रोधाच् च मोहाच् च श्रमाच् चैव क्षुधान्वितः  ॥ ब्र्प्_८।१४ ॥  
देशधर्मगतो राजा जघान मुनिसत्तमाः  ।  
तन्मांसं स स्वयं चैव विश्वामित्रस्य चात्मजान्  ॥ ब्र्प्_८।१५ ॥  
भोजयाम् आस तच् छ्रुत्वा वसिष्ठो ऽप्य् अस्य चुक्रुधे  ॥* ब्र्प्_८।१६ ॥  
{वसिष्ठ उवाच: }  
पातयेयम् अहं क्रूर तव शङ्कुम् असंशयम्  ।  
यदि ते द्वाव् इमौ शङ्कू न स्यातां वै कृतौ पुनः  ॥ ब्र्प्_८।१७ ॥  
पितुश् चापरितोषेण गुरुदोग्ध्रीवधेन च  ।  
अप्रोक्षितोपयोगाच् च त्रिविधस् ते व्यतिक्रमः  ॥ ब्र्प्_८।१८ ॥  
एवं त्रीण्य् अस्य शङ्कूनि तानि दृष्ट्वा महातपाः  ।  
त्रिशङ्कुर् इति होवाच त्रिशङ्कुस् तेन स स्मृतः  ॥ ब्र्प्_८।१९ ॥  
विश्वामित्रस्य दाराणाम् अनेन भरणं कृतम्  ।  
तेन तस्मै वरं प्रादान् मुनिः प्रीतस् त्रिशङ्कवे  ॥ ब्र्प्_८।२० ॥  
छन्द्यमानो वरेणाथ वरं वव्रे नृपात्मजः  ।  
सशरीरो व्रजे स्वर्गम् इत्य् एवं याचितो वरः  ॥ ब्र्प्_८।२१ ॥  
अनावृष्टिभये तस्मिन् गते द्वादशवार्षिके  ।  
पित्र्ये राज्ये ऽभिषिच्याथ याजयाम् आस पार्थिवम्  ॥ ब्र्प्_८।२२ ॥  
मिषतां देवतानां च वसिष्ठस्य च कौशिकः  ।  
दिवम् आरोपयाम् आस सशरीरं महातपाः  ॥ ब्र्प्_८।२३ ॥  
तस्य सत्यरथा नाम पत्नी कैकेयवंशजा  ।  
कुमारं जनयाम् आस हरिश्चन्द्रम् अकल्मषम्  ॥ ब्र्प्_८।२४ ॥  
स वै राजा हरिश्चन्द्रस् त्रैशङ्कव इति स्मृतः  ।  
आहर्ता राजसूयस्य सम्राड् इति ह विश्रुतः  ॥ ब्र्प्_८।२५ ॥  
हरिश्चन्द्रस्य पुत्रो ऽभूद् रोहितो नाम पार्थिवः  ।  
हरितो रोहितस्याथ चञ्चुर् हारित उच्यते  ॥ ब्र्प्_८।२६ ॥  
विजयश् च मुनिश्रेष्ठाश् चञ्चुपुत्रो बभूव ह  ।  
जेता स सर्वपृथिवीं विजयस् तेन स स्मृतः  ॥ ब्र्प्_८।२७ ॥  
रुरुकस् तनयस् तस्य राजा धर्मार्थकोविदः  ।  
रुरुकस्य वृकः पुत्रो वृकाद् बाहुस् तु जज्ञिवान्  ॥ ब्र्प्_८।२८ ॥  
हैहयास् तालजङ्घाश् च निरस्यन्ति स्म तं नृपम्  ।  
तत्पत्नी गर्भम् आदाय और्वस्याश्रमम् आविशत्  ॥ ब्र्प्_८।२९ ॥  
नासत्यो धार्मिकश् चैव स ह धर्मयुगे ऽभवत्  ।  
सगरस् तु सुतो बाहोर् यज्ञे सह गरेण वै  ॥ ब्र्प्_८।३० ॥  
और्वस्याश्रमम् आसाद्य भार्गवेणाभिरक्षितः  ।  
आग्नेयम् अस्त्रं लब्ध्वा च भार्गवात् सगरो नृपः  ॥ ब्र्प्_८।३१ ॥  
जिगाय पृथिवीं हत्वा तालजङ्घान् सहैहयान्  ।  
शकानां पह्नवानां च धर्मं निरसद् अच्युतः  ।  
क्षत्रियाणां मुनिश्रेष्ठाः पारदानां च धर्मवित्  ॥ ब्र्प्_८।३२ ॥  
{मुनय ऊचुः: }  
कथं स सगरो जातो गरेणैव सहाच्युतः  ।  
किमर्थं च शकादीनां क्षत्रियाणां महौजसाम्  ॥ ब्र्प्_८।३३ ॥  
धर्मान् कुलोचितान् राजा क्रुद्धो निरसद् अच्युतः  ।  
एतन् नः सर्वम् आचक्ष्व विस्तरेण महामते  ॥ ब्र्प्_८।३४ ॥  
{लोमहर्षण उवाच: }  
बाहोर् व्यसनिनः पूर्वं हृतं राज्यम् अभूत् किल  ।  
हैहयैस् तालजङ्घैश् च शकैः सार्धं द्विजोत्तमाः  ॥ ब्र्प्_८।३५ ॥  
यवनाः पारदाश् चैव काम्बोजाः पह्नवास् तथा  ।  
एते ह्य् अपि गणाः पञ्च हैहयार्थे पराक्रमन्  ॥ ब्र्प्_८।३६ ॥  
हृतराज्यस् तदा राजा स वै बाहुर् वनं ययौ  ।  
पत्न्या चानुगतो दुःखी तत्र प्राणान् अवासृजत्  ॥ ब्र्प्_८।३७ ॥  
पत्नी तु यादवी तस्य सगर्भा पृष्ठतो ऽन्वगात्  ।  
सपत्न्या च गरस् तस्यै दत्तः पूर्वं किलानघाः  ॥ ब्र्प्_८।३८ ॥  
सा तु भर्तुश् चितां कृत्वा वने ताम् अभ्यरोहत  ।  
और्वस् तां भार्गवो विप्राः कारुण्यात् समवारयत्  ॥ ब्र्प्_८।३९ ॥  
तस्याश्रमे च गर्भः स गरेणैव सहाच्युतः  ।  
व्यजायत महाबाहुः सगरो नाम पार्थिवः  ॥ ब्र्प्_८।४० ॥  
और्वस् तु जातकर्मादींस् तस्य कृत्वा महात्मनः  ।  
अध्याप्य वेदशास्त्राणि ततो ऽस्त्रं प्रत्यपादयत्  ॥ ब्र्प्_८।४१ ॥  
आग्नेयं तु महाभागा अमरैर् अपि दुःसहम्  ।  
स तेनास्त्रबलेनाजौ बलेन च समन्वितः  ॥ ब्र्प्_८।४२ ॥  
हैहयान् विजघानाशु क्रुद्धो रुद्रः पशून् इव  ।  
आजहार च लोकेषु कीर्तिं कीर्तिमतां वरः  ॥ ब्र्प्_८।४३ ॥  
ततः शकांश् च यवनान् काम्बोजान् पारदांस् तथा  ।  
पह्नवांश् चैव निःशेषान् कर्तुं व्यवसितो नृपः  ॥ ब्र्प्_८।४४ ॥  
ते वध्यमाना वीरेण सगरेण महात्मना  ।  
वसिष्ठं शरणं गत्वा प्रणिपेतुर् मनीषिणम्  ॥ ब्र्प्_८।४५ ॥  
वसिष्ठस् त्व् अथ तान् दृष्ट्वा समयेन महाद्युतिः  ।  
सगरं वारयाम् आस तेषां दत्त्वाभयं तदा  ॥ ब्र्प्_८।४६ ॥  
सगरः स्वां प्रतिज्ञां तु गुरोर् वाक्यं निशम्य च  ।  
धर्मं जघान तेषां वै वेषान् अन्यांश् चकार ह  ॥ ब्र्प्_८।४७ ॥  
अर्धं शकानां शिरसो मुण्डयित्वा व्यसर्जयत्  ।  
यवनानां शिरः सर्वं काम्बोजानां तथैव च  ॥ ब्र्प्_८।४८ ॥  
पारदा मुक्तकेशाश् च पह्नवाञ् श्मश्रुधारिणः  ।  
निःस्वाध्यायवषट्काराः कृतास् तेन महात्मना  ॥ ब्र्प्_८।४९ ॥  
शका यवनकाम्बोजाः पारदाश् च द्विजोत्तमाः  ।  
कोणिसर्पा माहिषका दर्वाश् चोलाः सकेरलाः  ॥ ब्र्प्_८।५० ॥  
सर्वे ते क्षत्रिया विप्रा धर्मस् तेषां निराकृतः  ।  
वसिष्ठवचनाद् राज्ञा सगरेण महात्मना  ॥ ब्र्प्_८।५१ ॥  
स धर्मविजयी राजा विजित्येमां वसुन्धराम्  ।  
अश्वं प्रचारयाम् आस वाजिमेधाय दीक्षितः  ॥ ब्र्प्_८।५२ ॥  
तस्य चारयतः सो ऽश्वः समुद्रे पूर्वदक्षिणे  ।  
वेलासमीपे ऽपहृतो भूमिं चैव प्रवेशितः  ॥ ब्र्प्_८।५३ ॥  
स तं देशं तदा पुत्रैः खानयाम् आस पार्थिवः  ।  
आसेदुस् ते तदा तत्र खन्यमाने महार्णवे  ॥ ब्र्प्_८।५४ ॥  
तम् आदिपुरुषं देवं हरिं कृष्णं प्रजापतिम्  ।  
विष्णुं कपिलरूपेण स्वपन्तं पुरुषं तदा  ॥ ब्र्प्_८।५५ ॥  
तस्य चक्षुःसमुत्थेन तेजसा प्रतिबुध्यतः  ।  
दग्धाः सर्वे मुनिश्रेष्ठाश् चत्वारस् त्व् अवशेषिताः  ॥ ब्र्प्_८।५६ ॥  
बर्हिकेतुः सुकेतुश् च तथा धर्मरथो नृपः  ।  
शूरः पञ्चनदश् चैव तस्य वंशकरा नृपाः  ॥ ब्र्प्_८।५७ ॥  
प्रादाच् च तस्मै भगवान् हरिर् नारायणो वरम्  ।  
अक्षयं वंशम् इक्ष्वाकोः कीर्तिं चाप्य् अनिवर्तिनीम्  ॥ ब्र्प्_८।५८ ॥  
पुत्रं समुद्रं च विभुः स्वर्गे वासं तथाक्षयम्  ।  
समुद्रश् चार्घम् आदाय ववन्दे तं महीपतिम्  ॥ ब्र्प्_८।५९ ॥  
सागरत्वं च लेभे स कर्मणा तेन तस्य ह  ।  
तं चाश्वमेधिकं सो ऽश्वं समुद्राद् उपलब्धवान्  ॥ ब्र्प्_८।६० ॥  
आजहाराश्वमेधानां शतं स सुमहातपाः  ।  
पुत्राणां च सहस्राणि षष्टिस् तस्येति नः श्रुतम्  ॥ ब्र्प्_८।६१ ॥  
{मुनय ऊचुः: }  
सगरस्यात्मजा वीराः कथं जाता महाबलाः  ।  
विक्रान्ताः षष्टिसाहस्रा विधिना केन सत्तम  ॥ ब्र्प्_८।६२ ॥  
{लोमहर्षण उवाच: }  
द्वे भार्ये सगरस्यास्तां तपसा दग्धकिल्बिषे  ।  
ज्येष्ठा विदर्भदुहिता केशिनी नाम नामतः  ॥ ब्र्प्_८।६३ ॥  
कनीयसी तु महती पत्नी परमधर्मिणी  ।  
अरिष्टनेमिदुहिता रूपेणाप्रतिमा भुवि  ॥ ब्र्प्_८।६४ ॥  
और्वस् ताभ्यां वरं प्रादात् तद् बुध्यध्वं द्विजोत्तमाः  ।  
षष्टिं पुत्रसहस्राणि गृह्णात्व् एका नितम्बिनी  ॥ ब्र्प्_८।६५ ॥  
एकं वंशधरं त्व् एका यथेष्टं वरयत्व् इति  ।  
तत्रैका जगृहे पुत्रान् षष्टिसाहस्रसम्मितान्  ॥ ब्र्प्_८।६६ ॥  
एकं वंशधरं त्व् एका तथेत्य् आह ततो मुनिः  ।  
राजा पञ्चजनो नाम बभूव स महाद्युतिः  ॥ ब्र्प्_८।६७ ॥  
इतरा सुषुवे तुम्बीं बीजपूर्णाम् इति श्रुतिः  ।  
तत्र षष्टिसहस्राणि गर्भास् ते तिलसम्मिताः  ॥ ब्र्प्_८।६८ ॥  
सम्बभूवुर् यथाकालं ववृधुश् च यथासुखम्  ।  
घृतपूर्णेषु कुम्भेषु तान् गर्भान् निदधे ततः  ॥ ब्र्प्_८।६९ ॥  
धात्रीश् चैकैकशः प्रादात् तावतीः पोषणे नृपः  ।  
ततो दशसु मासेषु समुत्तस्थुर् यथाक्रमम्  ॥ ब्र्प्_८।७० ॥  
कुमारास् ते यथाकालं सगरप्रीतिवर्धनाः  ।  
षष्टिपुत्रसहस्राणि तस्यैवम् अभवन् द्विजाः  ॥ ब्र्प्_८।७१ ॥  
गर्भाद् अलाबूमध्याद् वै जातानि पृथिवीपतेः  ।  
तेषां नारायणं तेजः प्रविष्टानां महात्मनाम्  ॥ ब्र्प्_८।७२ ॥  
एकः पञ्चजनो नाम पुत्रो राजा बभूव ह  ।  
शूरः पञ्चजनस्यासीद् अंशुमान् नाम वीर्यवान्  ॥ ब्र्प्_८।७३ ॥  
दिलीपस् तस्य तनयः खट्वाङ्ग इति विश्रुतः  ।  
येन स्वर्गाद् इहागत्य मुहूर्तं प्राप्य जीवितम्  ॥ ब्र्प्_८।७४ ॥  
त्रयो ऽभिसन्धिता लोका बुद्ध्या सत्येन चानघाः  ।  
दिलीपस्य तु दायादो महाराजो भगीरथः  ॥ ब्र्प्_८।७५ ॥  
यः स गङ्गां सरिच्छ्रेष्ठाम् अवातारयत प्रभुः  ।  
समुद्रम् आनयच् चैनां दुहितृत्वे ऽप्य् अकल्पयत्  ॥ ब्र्प्_८।७६ ॥  
तस्माद् भागीरथी गङ्गा कथ्यते वंशचिन्तकैः  ।  
भगीरथसुतो राजा श्रुत इत्य् अभिविश्रुतः  ॥ ब्र्प्_८।७७ ॥  
नाभागस् तु श्रुतस्यासीत् पुत्रः परमधार्मिकः  ।  
अम्बरीषस् तु नाभागिः सिन्धुद्वीपपिताभवत्  ॥ ब्र्प्_८।७८ ॥  
अयुताजित् तु दायादः सिन्धुद्वीपस्य वीर्यवान्  ।  
अयुताजित्सुतस् त्व् आसीद् ऋतुपर्णो महायशाः  ॥ ब्र्प्_८।७९ ॥  
दिव्याक्षहृदयज्ञो वै राजा नलसखो बली  ।  
ऋतुपर्णसुतस् त्व् आसीद् आर्तपर्णिर् महायशाः  ॥ ब्र्प्_८।८० ॥  
सुदासस् तस्य तनयो राजा इन्द्रसखो ऽभवत्  ।  
सुदासस्य सुतः प्रोक्तः सौदासो नाम पार्थिवः  ॥ ब्र्प्_८।८१ ॥  
ख्यातः कल्माषपादो वै राजा मित्रसहो ऽभवत्  ।  
कल्माषपादस्य सुतः सर्वकर्मेति विश्रुतः  ॥ ब्र्प्_८।८२ ॥  
अनरण्यस् तु पुत्रो ऽभूद् विश्रुतः सर्वकर्मणः  ।  
अनरण्यसुतो निघ्नो निघ्नतो द्वौ बभूवतुः  ॥ ब्र्प्_८।८३ ॥  
अनमित्रो रघुश् चैव पार्थिवर्षभसत्तमौ  ।  
अनमित्रसुतो राजा विद्वान् दुलिदुहो ऽभवत्  ॥ ब्र्प्_८।८४ ॥  
दिलीपस् तनयस् तस्य रामस्य प्रपितामहः  ।  
दीर्घबाहुर् दिलीपस्य रघुर् नाम्ना सुतो ऽभवत्  ॥ ब्र्प्_८।८५ ॥  
अयोध्यायां महाराजो यः पुरासीन् महाबलः  ।  
अजस् तु राघवो जज्ञे तथा दशरथो ऽप्य् अजात्  ॥ ब्र्प्_८।८६ ॥  
रामो दशरथाज् जज्ञे धर्मात्मा सुमहायशाः  ।  
रामस्य तनयो जज्ञे कुश इत्य् अभिसञ्ज्ञितः  ॥ ब्र्प्_८।८७ ॥  
अतिथिस् तु कुशाज् जज्ञे धर्मात्मा सुमहायशाः  ।  
अतिथेस् त्व् अभवत् पुत्रो निषधो नाम वीर्यवान्  ॥ ब्र्प्_८।८८ ॥  
निषधस्य नलः पुत्रो नभः पुत्रो नलस्य च  ।  
नभस्य पुण्डरीकस् तु क्षेमधन्वा ततः स्मृतः  ॥ ब्र्प्_८।८९ ॥  
क्षेमधन्वसुतस् त्व् आसीद् देवानीकः प्रतापवान्  ।  
आसीद् अहीनगुर् नाम देवानीकात्मजः प्रभुः  ॥ ब्र्प्_८।९० ॥  
अहीनगोस् तु दायादः सुधन्वा नाम पार्थिवः  ।  
सुधन्वनः सुतश् चापि ततो जज्ञे शलो नृपः  ॥ ब्र्प्_८।९१ ॥  
उक्यो नाम स धर्मात्मा शलपुत्रो बभूव ह  ।  
वज्रनाभः सुतस् तस्य नलस् तस्य महात्मनः  ॥ ब्र्प्_८।९२ ॥  
नलौ द्वाव् एव विख्यातौ पुराणे मुनिसत्तमाः  ।  
वीरसेनात्मजश् चैव यश् चेक्ष्वाकुकुलोद्वहः  ॥ ब्र्प्_८।९३ ॥  
इक्ष्वाकुवंशप्रभवाः प्राधान्येन प्रकीर्तिताः  ।  
एते विवस्वतो वंशे राजानो भूरितेजसः  ॥ ब्र्प्_८।९४ ॥  
पठन् सम्यग् इमां सृष्टिम् आदित्यस्य विवस्वतः  ।  
श्राद्धदेवस्य देवस्य प्रजानां पुष्टिदस्य च  ।  
प्रजावान् एति सायुज्यम् आदित्यस्य विवस्वतः  ॥ ब्र्प्_८।९५ ॥  
{लोमहर्षण उवाच: }  
पिता सोमस्य भो विप्रा जज्ञे ऽत्रिर् भगवान् ऋषिः  ।  
ब्रह्मणो मानसात् पूर्वं प्रजासर्गं विधित्सतः  ॥ ब्र्प्_९।१ ॥  
अनुत्तरं नाम तपो येन तप्तं हि तत् पुरा  ।  
त्रीणि वर्षसहस्राणि दिव्यानीति हि नः श्रुतम्  ॥ ब्र्प्_९।२ ॥  
ऊर्ध्वम् आचक्रमे तस्य रेतः सोमत्वम् ईयिवत्  ।  
नेत्राभ्यां वारि सुस्राव दशधा द्योतयन् दिशः  ॥ ब्र्प्_९।३ ॥  
तं गर्भं विधिनादिष्टा दश देव्यो दधुस् ततः  ।  
समेत्य धारयाम् आसुर् न च ताः समशक्नुवन्  ॥ ब्र्प्_९।४ ॥  
यदा न धारणे शक्तास् तस्य गर्भस्य ता दिशः  ।  
ततस् ताभिः स त्यक्तस् तु निपपात वसुन्धराम्  ॥ ब्र्प्_९।५ ॥  
पतितं सोमम् आलोक्य ब्रह्मा लोकपितामहः  ।  
रथम् आरोपयाम् आस लोकानां हितकाम्यया  ॥ ब्र्प्_९।६ ॥  
तस्मिन् निपतिते देवाः पुत्रे ऽत्रेः परमात्मनि  ।  
तुष्टुवुर् ब्रह्मणः पुत्रास् तथान्ये मुनिसत्तमाः  ॥ ब्र्प्_९।७ ॥  
तस्य संस्तूयमानस्य तेजः सोमस्य भास्वतः  ।  
आप्यायनाय लोकानां भावयाम् आस सर्वतः  ॥ ब्र्प्_९।८ ॥  
स तेन रथमुख्येन सागरान्तां वसुन्धराम्  ।  
त्रिःसप्तकृत्वो ऽतियशाश् चकाराभिप्रदक्षिणाम्  ॥ ब्र्प्_९।९ ॥  
तस्य यच् चरितं तेजः पृथिवीम् अन्वपद्यत  ।  
ओषध्यस् ताः समुद्भूता याभिः सन्धार्यते जगत्  ॥ ब्र्प्_९।१० ॥  
स लब्धतेजा भगवान् संस्तवैश् च स्वकर्मभिः  ।  
तपस् तेपे महाभागः पद्मानां दर्शनाय सः  ॥ ब्र्प्_९।११ ॥  
ततस् तस्मै ददौ राज्यं ब्रह्मा ब्रह्मविदां वरः  ।  
बीजौषधीनां विप्राणाम् अपां च मुनिसत्तमाः  ॥ ब्र्प्_९।१२ ॥  
स तत् प्राप्य महाराज्यं सोमः सौम्यवतां वरः  ।  
समाजह्रे राजसूयं सहस्रशतदक्षिणम्  ॥ ब्र्प्_९।१३ ॥  
दक्षिणाम् अददात् सोमस् त्रींल् लोकान् इति नः श्रुतम्  ।  
तेभ्यो ब्रह्मर्षिमुख्येभ्यः सदस्येभ्यश् च भो द्विजाः  ॥ ब्र्प्_९।१४ ॥  
हिरण्यगर्भो ब्रह्मात्रिर् भृगुश् च ऋत्विजो ऽभवत्  ।  
सदस्यो ऽभूद् धरिस् तत्र मुनिभिर् बहुभिर् वृतः  ॥ ब्र्प्_९।१५ ॥  
तं सिनीश् च कुहूश् चैव द्युतिः पुष्टिः प्रभा वसुः  ।  
कीर्तिर् धृतिश् च लक्ष्मीश् च नव देव्यः सिषेविरे  ॥ ब्र्प्_९।१६ ॥  
प्राप्यावभृथम् अप्य् अग्र्यं सर्वदेवर्षिपूजितः  ।  
विरराजाधिराजेन्द्रो दशधा भासयन् दिशः  ॥ ब्र्प्_९।१७ ॥  
तस्य तत् प्राप्य दुष्प्राप्यम् ऐश्वर्यम् ऋषिसत्कृतम्  ।  
विबभ्राम मतिस् ताता- विनयाद् अनयाहृता  ॥ ब्र्प्_९।१८ ॥  
बृहस्पतेः स वै भार्याम् ऐश्वर्यमदमोहितः  ।  
जहार तरसा सोमो विमत्याङ्गिरसः सुतम्  ॥ ब्र्प्_९।१९ ॥  
स याच्यमानो देवैश् च तथा देवर्षिभिर् मुहुः  ।  
नैव व्यसर्जयत् तारां तस्माय् अङ्गिरसे तदा  ॥ ब्र्प्_९।२० ॥  
उशना तस्य जग्राह पार्ष्णिम् अङ्गिरसस् तदा  ।  
रुद्रश् च पार्ष्णिं जग्राह गृहीत्वाजगवं धनुः  ॥ ब्र्प्_९।२१ ॥  
तेन ब्रह्मशिरो नाम परमास्त्रं महात्मना  ।  
उद्दिश्य देवान् उत्सृष्टं येनैषां नाशितं यशः  ॥ ब्र्प्_९।२२ ॥  
तत्र तद् युद्धम् अभवत् प्रख्यातं तारकामयम्  ।  
देवानां दानवानां च लोकक्षयकरं महत्  ॥ ब्र्प्_९।२३ ॥  
तत्र शिष्टास् तु ये देवास् तुषिताश् चैव ये द्विजाः  ।  
ब्रह्माणं शरणं जग्मुर् आदिदेवं सनातनम्  ॥ ब्र्प्_९।२४ ॥  
तदा निवार्योशनसं तं वै रुद्रं च शङ्करम्  ।  
ददाव् अङ्गिरसे तारां स्वयम् एव पितामहः  ॥ ब्र्प्_९।२५ ॥  
ताम् अन्तःप्रसवां दृष्ट्वा क्रुद्धः प्राह बृहस्पतिः  ।  
मदीयायां न ते योनौ गर्भो धार्यः कथञ्चन  ॥ ब्र्प्_९।२६ ॥  
इषीकास्तम्बम् आसाद्य गर्भं सा चोत्ससर्ज ह  ।  
जातमात्रः स भगवान् देवानाम् आक्षिपद् वपुः  ॥ ब्र्प्_९।२७ ॥  
ततः संशयम् आपन्नास् ताराम् ऊचुः सुरोत्तमाः  ।  
सत्यं ब्रूहि सुतः कस्य सोमस्याथ बृहस्पतेः  ॥ ब्र्प्_९।२८ ॥  
पृच्छ्यमाना यदा देवैर् नाह सा विबुधान् किल  ।  
तदा तां शप्तुम् आरब्धः कुमारो दस्युहन्तमः  ॥ ब्र्प्_९।२९ ॥  
तं निवार्य ततो ब्रह्मा तारां पप्रच्छ संशयम्  ।  
यद् अत्र तथ्यं तद् ब्रूहि तारे कस्य सुतस् त्व् अयम्  ॥ ब्र्प्_९।३० ॥  
उवाच प्राञ्जलिः सा तं सोमस्येति पितामहम्  ।  
तदा तं मूर्ध्नि चाघ्राय सोमो राजा सुतं प्रति  ॥ ब्र्प्_९।३१ ॥  
बुध इत्य् अकरोन् नाम तस्य बालस्य धीमतः  ।  
प्रतिकूलं च गगने समभ्युत्तिष्ठते बुधः  ॥ ब्र्प्_९।३२ ॥  
उत्पादयाम् आस तदा पुत्रं वैराजपुत्रिकम्  ।  
तस्यापत्यं महातेजा बभूवैलः पुरूरवाः  ॥ ब्र्प्_९।३३ ॥  
उर्वश्यां जज्ञिरे यस्य पुत्राः सप्त महात्मनः  ।  
एतत् सोमस्य वो जन्म कीर्तितं कीर्तिवर्धनम्  ॥ ब्र्प्_९।३४ ॥  
वंशम् अस्य मुनिश्रेष्ठाः कीर्त्यमानं निबोधत  ।  
धन्यम् आयुष्यम् आरोग्यं पुण्यं सङ्कल्पसाधनम्  ॥ ब्र्प्_९।३५ ॥  
सोमस्य जन्म श्रुत्वैव पापेभ्यो विप्रमुच्यते  ॥* ब्र्प्_९।३६ ॥  
{लोमहर्षण उवाच: }  
बुधस्य तु मुनिश्रेष्ठा विद्वान् पुत्रः पुरूरवाः  ।  
तेजस्वी दानशीलश् च यज्वा विपुलदक्षिणः  ॥ ब्र्प्_१०।१ ॥  
ब्रह्मवादी पराक्रान्तः शत्रुभिर् युधि दुर्दमः  ।  
आहर्ता चाग्निहोत्रस्य यज्ञानां च महीपतिः  ॥ ब्र्प्_१०।२ ॥  
सत्यवादी पुण्यमतिः सम्यक्संवृतमैथुनः  ।  
अतीव त्रिषु लोकेषु यशसाप्रतिमः सदा  ॥ ब्र्प्_१०।३ ॥  
तं ब्रह्मवादिनं शान्तं धर्मज्ञं सत्यवादिनम्  ।  
उर्वशी वरयाम् आस हित्वा मानं यशस्विनी  ॥ ब्र्प्_१०।४ ॥  
तया सहावसद् राजा दश वर्षाणि पञ्च च  ।  
षट् पञ्च सप्त चाष्टौ च दश चाष्टौ च भो द्विजाः  ॥ ब्र्प्_१०।५ ॥  
वने चैत्ररथे रम्ये तथा मन्दाकिनीतटे  ।  
अलकायां विशालायां नन्दने च वनोत्तमे  ॥ ब्र्प्_१०।६ ॥  
उत्तरान् स कुरून् प्राप्य मनोरमफलद्रुमान्  ।  
गन्धमादनपादेषु मेरुशृङ्गे तथोत्तरे  ॥ ब्र्प्_१०।७ ॥  
एतेषु वनमुख्येषु सुरैर् आचरितेषु च  ।  
उर्वश्या सहितो राजा रेमे परमया मुदा  ॥ ब्र्प्_१०।८ ॥  
देशे पुण्यतमे चैव महर्षिभिर् अभिष्टुते  ।  
राज्यं स कारयाम् आस प्रयागे पृथिवीपतिः  ॥ ब्र्प्_१०।९ ॥  
एवम्प्रभावो राजासीद् ऐलस् तु नरसत्तमः  ।  
उत्तरे जाह्नवीतीरे प्रतिष्ठाने महायशाः  ॥ ब्र्प्_१०।१० ॥  
{लोमहर्षण उवाच: }  
ऐलपुत्रा बभूवुस् ते सप्त देवसुतोपमाः  ।  
गन्धर्वलोके विदिता आयुर् धीमान् अमावसुः  ॥ ब्र्प्_१०।११ ॥  
विश्वायुश् चैव धर्मात्मा श्रुतायुश् च तथापरः  ।  
दृढायुश् च वनायुश् च बह्वायुश् चोर्वशीसुताः  ॥ ब्र्प्_१०।१२ ॥  
अमावसोस् तु दायादो भीमो राजाथ राजराट्  ।  
श्रीमान् भीमस्य दायादो राजासीत् काञ्चनप्रभः  ॥ ब्र्प्_१०।१३ ॥  
विद्वांस् तु काञ्चनस्यापि सुहोत्रो ऽभून् महाबलः  ।  
सुहोत्रस्याभवज् जह्नुः केशिन्या गर्भसम्भवः  ॥ ब्र्प्_१०।१४ ॥  
आजह्रे यो महत् सत्त्रं सर्पमेधं महामखम्  ।  
पतिलोभेन यं गङ्गा पतित्वेन ससार ह  ॥ ब्र्प्_१०।१५ ॥  
नेच्छतः प्लावयाम् आस तस्य गङ्गा तदा सदः  ।  
स तया प्लावितं दृष्ट्वा यज्ञवाटं समन्ततः  ॥ ब्र्प्_१०।१६ ॥  
सौहोत्रिर् अशपद् गङ्गां क्रुद्धो राजा द्विजोत्तमाः  ।  
एष ते विफलं यत्नं पिबन्न् अम्भः करोम्य् अहम्  ॥ ब्र्प्_१०।१७ ॥  
अस्य गङ्गे ऽवलेपस्य सद्यः फलम् अवाप्नुहि  ।  
जह्नुराजर्षिणा पीतां गङ्गां दृष्ट्वा महर्षयः  ॥ ब्र्प्_१०।१८ ॥  
उपनिन्युर् महाभागां दुहितृत्वेन जाह्नवीम्  ।  
युवनाश्वस्य पुत्रीं तु कावेरीं जह्नुर् आवहत्  ॥ ब्र्प्_१०।१९ ॥  
युवनाश्वस्य शापेन गङ्गार्धेन विनिर्गता  ।  
कावेरीं सरितां श्रेष्ठां जह्नोर् भार्याम् अनिन्दिताम्  ॥ ब्र्प्_१०।२० ॥  
जह्नुस् तु दयितं पुत्रं सुनद्यं नाम धार्मिकम्  ।  
कावेर्यां जनयाम् आस अजकस् तस्य चात्मजः  ॥ ब्र्प्_१०।२१ ॥  
अजकस्य तु दायादो बलाकाश्वो महीपतिः  ।  
बभूव मृगयाशीलः कुशस् तस्यात्मजो ऽभवत्  ॥ ब्र्प्_१०।२२ ॥  
कुशपुत्रा बभूवुर् हि चत्वारो देववर्चसः  ।  
कुशिकः कुशनाभश् च कुशाम्बो मूर्तिमांस् तथा  ॥ ब्र्प्_१०।२३ ॥  
बल्लवैः सह संवृद्धो राजा वनचरः सदा  ।  
कुशिकस् तु तपस् तेपे पुत्रम् इन्द्रसमं प्रभुः  ॥ ब्र्प्_१०।२४ ॥  
लभेयम् इति तं शक्रस् त्रासाद् अभ्येत्य जज्ञिवान्  ।  
पूर्णे वर्षसहस्रे वै ततः शक्रो ह्य् अपश्यत  ॥ ब्र्प्_१०।२५ ॥  
अत्युग्रतपसं दृष्ट्वा सहस्राक्षः पुरन्दरः  ।  
समर्थः पुत्रजनने स्वयम् एवास्य शाश्वतः  ॥ ब्र्प्_१०।२६ ॥  
पुत्रार्थं कल्पयाम् आस देवेन्द्रः सुरसत्तमः  ।  
स गाधिर् अभवद् राजा मघवान् कौशिकः स्वयम्  ॥ ब्र्प्_१०।२७ ॥  
पौरा यस्याभवद् भार्या गाधिस् तस्याम् अजायत  ।  
गाधेः कन्या महाभागा नाम्ना सत्यवती शुभा  ॥ ब्र्प्_१०।२८ ॥  
तां गाधिः काव्यपुत्राय ऋचीकाय ददौ प्रभुः  ।  
तस्याः प्रीतः स वै भर्ता भार्गवो भृगुनन्दनः  ॥ ब्र्प्_१०।२९ ॥  
पुत्रार्थं साधयाम् आस चरुं गाधेस् तथैव च  ।  
उवाचाहूय तां भार्याम् ऋचीको भार्गवस् तदा  ॥ ब्र्प्_१०।३० ॥  
उपयोज्यश् चरुर् अयं त्वया मात्रा स्वयं शुभे  ।  
तस्यां जनिष्यते पुत्रो दीप्तिमान् क्षत्रियर्षभः  ॥ ब्र्प्_१०।३१ ॥  
अजेयः क्षत्रियैर् लोके क्षत्रियर्षभसूदनः  ।  
तवापि पुत्रं कल्याणि धृतिमन्तं तपोधनम्  ॥ ब्र्प्_१०।३२ ॥  
शमात्मकं द्विजश्रेष्ठं चरुर् एष विधास्यति  ।  
एवम् उक्त्वा तु तां भार्याम् ऋचीको भृगुनन्दनः  ॥ ब्र्प्_१०।३३ ॥  
तपस्य् अभिरतो नित्यम् अरण्यं प्रविवेश ह  ।  
गाधिः सदारस् तु तदा ऋचीकाश्रमम् अभ्यगात्  ॥ ब्र्प्_१०।३४ ॥  
तीर्थयात्राप्रसङ्गेन सुतां द्रष्टुं नरेश्वरः  ।  
चरुद्वयं गृहीत्वा सा ऋषेः सत्यवती तदा  ॥ ब्र्प्_१०।३५ ॥  
चरुम् आदाय यत्नेन सा तु मात्रे न्यवेदयत्  ।  
माता तु तस्या दैवेन दुहित्रे स्वं चरुं ददौ  ॥ ब्र्प्_१०।३६ ॥  
तस्याश् चरुम् अथाज्ञानाद् आत्मसंस्थं चकार ह  ।  
अथ सत्यवती सर्वं क्षत्रियान्तकरं तदा  ॥ ब्र्प्_१०।३७ ॥  
धारयाम् आस दीप्तेन वपुषा घोरदर्शना  ।  
ताम् ऋचीकस् ततो दृष्ट्वा योगेनाभ्युपसृत्य च  ॥ ब्र्प्_१०।३८ ॥  
ततो ऽब्रवीद् द्विजश्रेष्ठः स्वां भार्यां वरवर्णिनीम्  ।  
मात्रासि वञ्चिता भद्रे चरुव्यत्यासहेतुना  ॥ ब्र्प्_१०।३९ ॥  
जनयिष्यति हि पुत्रस् ते क्रूरकर्मातिदारुणः  ।  
भ्राता जनिष्यते चापि ब्रह्मभूतस् तपोधनः  ॥ ब्र्प्_१०।४० ॥  
विश्वं हि ब्रह्म तपसा मया तस्मिन् समर्पितम्  ।  
एवम् उक्ता महाभागा भर्त्रा सत्यवती तदा  ॥ ब्र्प्_१०।४१ ॥  
प्रसादयाम् आस पतिं पुत्रो मे नेदृशो भवेत्  ।  
ब्राह्मणापसदस् त्वत्त इत्य् उक्तो मुनिर् अब्रवीत्  ॥ ब्र्प्_१०।४२ ॥  
{ऋचीक उवाच: }  
नैष सङ्कल्पितः कामो मया भद्रे तथास्त्व् इति  ।  
उग्रकर्मा भवेत् पुत्रः पितुर् मातुश् च कारणात्  ॥ ब्र्प्_१०।४३ ॥  
पुनः सत्यवती वाक्यम् एवम् उक्त्वाब्रवीद् इदम्  ।  
इच्छंल् लोकान् अपि मुने सृजेथाः किं पुनः सुतम्  ॥ ब्र्प्_१०।४४ ॥  
शमात्मकम् ऋजुं त्वं मे पुत्रं दातुम् इहार्हसि  ।  
कामम् एवंविधः पौत्रो मम स्यात् तव च प्रभो  ॥ ब्र्प्_१०।४५ ॥  
यद्य् अन्यथा न शक्यं वै कर्तुम् एतद् द्विजोत्तम  ।  
ततः प्रसादम् अकरोत् स तस्यास् तपसो बलात्  ॥ ब्र्प्_१०।४६ ॥  
पुत्रे नास्ति विशेषो मे पौत्रे वा वरवर्णिनि  ।  
त्वया यथोक्तं वचनं तथा भद्रे भविष्यति  ॥ ब्र्प्_१०।४७ ॥  
ततः सत्यवती पुत्रं जनयाम् आस भार्गवम्  ।  
तपस्य् अभिरतं दान्तं जमदग्निं समात्मकम्  ॥ ब्र्प्_१०।४८ ॥  
भृगोर् जगत्यां वंशे ऽस्मिञ् जमदग्निर् अजायत  ।  
सा हि सत्यवती पुण्या सत्यधर्मपरायणा  ॥ ब्र्प्_१०।४९ ॥  
कौशिकीति समाख्याता प्रवृत्तेयं महानदी  ।  
इक्ष्वाकुवंशप्रभवो रेणुर् नाम नराधिपः  ॥ ब्र्प्_१०।५० ॥  
तस्य कन्या महाभागा कामली नाम रेणुका  ।  
रेणुकायां तु कामल्यां तपोविद्यासमन्वितः  ॥ ब्र्प्_१०।५१ ॥  
आर्चीको जनयाम् आस जामदग्न्यं सुदारुणम्  ।  
सर्वविद्यान्तगं श्रेष्ठं धनुर्वेदस्य पारगम्  ॥ ब्र्प्_१०।५२ ॥  
रामं क्षत्रियहन्तारं प्रदीप्तम् इव पावकम्  ।  
और्वस्यैवम् ऋचीकस्य सत्यवत्यां महायशाः  ॥ ब्र्प्_१०।५३ ॥  
जमदग्निस् तपोवीर्याज् जज्ञे ब्रह्मविदां वरः  ।  
मध्यमश् च शुनःशेफः शुनःपुच्छः कनिष्ठकः  ॥ ब्र्प्_१०।५४ ॥  
विश्वामित्रं तु दायादं गाधिः कुशिकनन्दनः  ।  
जनयाम् आस पुत्रं तु तपोविद्याशमात्मकम्  ॥ ब्र्प्_१०।५५ ॥  
प्राप्य ब्रह्मर्षिसमतां यो ऽयं ब्रह्मर्षितां गतः  ।  
विश्वामित्रस् तु धर्मात्मा नाम्ना विश्वरथः स्मृतः  ॥ ब्र्प्_१०।५६ ॥  
जज्ञे भृगुप्रसादेन कौशिकाद् वंशवर्धनः  ।  
विश्वामित्रस्य च सुता देवरातादयः स्मृताः  ॥ ब्र्प्_१०।५७ ॥  
प्रख्यातास् त्रिषु लोकेषु तेषां नामान्य् अतःपरम्  ।  
देवरातः कतिश् चैव यस्मात् कात्यायनाः स्मृताः  ॥ ब्र्प्_१०।५८ ॥  
शालावत्यां हिरण्याक्षो रेणुर् जज्ञे ऽथ रेणुकः  ।  
साङ्कृतिर् गालवश् चैव मुद्गलश् चैव विश्रुतः  ॥ ब्र्प्_१०।५९ ॥  
मधुच्छन्दो जयश् चैव देवलश् च तथाष्टकः  ।  
कच्छपो हारितश् चैव विश्वामित्रस्य ते सुताः  ॥ ब्र्प्_१०।६० ॥  
तेषां ख्यातानि गोत्राणि कौशिकानां महात्मनाम्  ।  
पाणिनो बभ्रवश् चैव ध्यानजप्यास् तथैव च  ॥ ब्र्प्_१०।६१ ॥  
पार्थिवा देवराताश् च शालङ्कायनबाष्कलाः  ।  
लोहिता यमदूताश् च तथा कारूषकाः स्मृताः  ॥ ब्र्प्_१०।६२ ॥  
पौरवस्य मुनिश्रेष्ठा ब्रह्मर्षेः कौशिकस्य च  ।  
सम्बन्धो ऽप्य् अस्य वंशे ऽस्मिन् ब्रह्मक्षत्रस्य विश्रुतः  ॥ ब्र्प्_१०।६३ ॥  
विश्वामित्रात्मजानां तु शुनःशेफो ऽग्रजः स्मृतः  ।  
भार्गवः कौशिकत्वं हि प्राप्तः स मुनिसत्तमः  ॥ ब्र्प्_१०।६४ ॥  
विश्वामित्रस्य पुत्रस् तु शुनःशेफो ऽभवत् किल  ।  
हरिदश्वस्य यज्ञे तु पशुत्वे विनियोजितः  ॥ ब्र्प्_१०।६५ ॥  
देवैर् दत्तः शुनःशेफो विश्वामित्राय वै पुनः  ।  
देवैर् दत्तः स वै यस्माद् देवरातस् ततो ऽभवत्  ॥ ब्र्प्_१०।६६ ॥  
देवरातादयः सप्त विश्वामित्रस्य वै सुताः  ।  
दृषद्वतीसुतश् चापि वैश्वामित्रस् तथाष्टकः  ॥ ब्र्प्_१०।६७ ॥  
अष्टकस्य सुतो लौहिः प्रोक्तो जह्नुगणो मया  ।  
अत ऊर्ध्वं प्रवक्ष्यामि वंशम् आयोर् महात्मनः  ॥ ब्र्प्_१०।६८ ॥  
{लोमहर्षण उवाच: }  
आयोः पुत्राश् च ते पञ्च सर्वे वीरा महारथाः  ।  
स्वर्भानुतनयायां च प्रभायां जज्ञिरे नृपाः  ॥ ब्र्प्_११।१ ॥  
नहुषः प्रथमं जज्ञे वृद्धशर्मा ततः परम्  ।  
रम्भो रजिर् अनेनाश् च त्रिषु लोकेषु विश्रुताः  ॥ ब्र्प्_११।२ ॥  
रजिः पुत्रशतानीह जनयाम् आस पञ्च वै  ।  
राजेयम् इति विख्यातं क्षत्रम् इन्द्रभयावहम्  ॥ ब्र्प्_११।३ ॥  
यत्र दैवासुरे युद्धे समुत्पन्ने सुदारुणे  ।  
देवाश् चैवासुराश् चैव पितामहम् अथाब्रुवन्  ॥ ब्र्प्_११।४ ॥  
{देवासुरा ऊचुः: }  
आवयोर् भगवन् युद्धे को विजेता भविष्यति  ।  
ब्रूहि नः सर्वभूतेश श्रोतुम् इच्छाम तत्त्वतः  ॥ ब्र्प्_११।५ ॥  
{ब्रह्मोवाच: }  
येषाम् अर्थाय सङ्ग्रामे रजिर् आत्तायुधः प्रभुः  ।  
योत्स्यते ते विजेष्यन्ति त्रींल् लोकान् नात्र संशयः  ॥ ब्र्प्_११।६ ॥  
यतो रजिर् धृतिस् तत्र श्रीश् च तत्र यतो धृतिः  ।  
यतो धृतिश् च श्रीश् चैव धर्मस् तत्र जयस् तथा  ॥ ब्र्प्_११।७ ॥  
ते देवा दानवाः प्रीता देवेनोक्ता रजिं तदा  ।  
अभ्ययुर् जयम् इच्छन्तो वृण्वानास् तं नरर्षभम्  ॥ ब्र्प्_११।८ ॥  
स हि स्वर्भानुदौहित्रः प्रभायां समपद्यत  ।  
राजा परमतेजस्वी सोमवंशविवर्धनः  ॥ ब्र्प्_११।९ ॥  
ते हृष्टमनसः सर्वे रजिं वै देवदानवाः  ।  
ऊचुर् अस्मज्जयाय त्वं गृहाण वरकार्मुकम्  ॥ ब्र्प्_११।१० ॥  
अथोवाच रजिस् तत्र तयोर् वै देवदैत्ययोः  ।  
अर्थज्ञः स्वार्थम् उद्दिश्य यशः स्वं च प्रकाशयन्  ॥ ब्र्प्_११।११ ॥  
{रजिर् उवाच: }  
यदि दैत्यगणान् सर्वाञ् जित्वा वीर्येण वासवः  ।  
इन्द्रो भवामि धर्मेण ततो योत्स्यामि संयुगे  ॥ ब्र्प्_११।१२ ॥  
देवाः प्रथमतो विप्राः प्रतीयुर् हृष्टमानसाः  ।  
एवं यथेष्टं नृपते कामः सम्पद्यतां तव  ॥ ब्र्प्_११।१३ ॥  
श्रुत्वा सुरगणानां तु वाक्यं राजा रजिस् तदा  ।  
पप्रच्छासुरमुख्यांस् तु यथा देवान् अपृच्छत  ॥ ब्र्प्_११।१४ ॥  
दानवा दर्पसम्पूर्णाः स्वार्थम् एवावगम्य ह  ।  
प्रत्यूचुस् तं नृपवरं साभिमानम् इदं वचः  ॥ ब्र्प्_११।१५ ॥  
{दानवा ऊचुः: }  
अस्माकम् इन्द्रः प्रह्रादो यस्यार्थे विजयामहे  ।  
अस्मिंस् तु समरे राजंस् तिष्ठ त्वं राजसत्तम  ॥ ब्र्प्_११।१६ ॥  
स तथेति ब्रुवन्न् एव देवैर् अप्य् अतिचोदितः  ।  
भविष्यसीन्द्रो जित्वैनं देवैर् उक्तस् तु पार्थिवः  ॥ ब्र्प्_११।१७ ॥  
जघान दानवान् सर्वान् ये ऽवध्या वज्रपाणिनः  ।  
स विप्रनष्टां देवानां परमश्रीः श्रियं वशी  ॥ ब्र्प्_११।१८ ॥  
निहत्य दानवान् सर्वान् आजहार रजिः प्रभुः  ।  
ततो रजिं महावीर्यं देवैः सह शतक्रतुः  ॥ ब्र्प्_११।१९ ॥  
रजिपुत्रो ऽहम् इत्य् उक्त्वा पुनर् एवाब्रवीद् वचः  ।  
इन्द्रो ऽसि तात देवानां सर्वेषां नात्र संशयः  ॥ ब्र्प्_११।२० ॥  
यस्याहम् इन्द्रः पुत्रस् ते ख्यातिं यास्यामि कर्मभिः  ।  
स तु शक्रवचः श्रुत्वा वञ्चितस् तेन मायया  ॥ ब्र्प्_११।२१ ॥  
तथैवेत्य् अब्रवीद् राजा प्रीयमाणः शतक्रतुम्  ।  
तस्मिंस् तु देवैः सदृशो दिवं प्राप्ते महीपतौ  ॥ ब्र्प्_११।२२ ॥  
दायाद्यम् इन्द्राद् आजह्रू राज्यं तत्तनया रजेः  ।  
पञ्च पुत्रशतान्य् अस्य तद् वै स्थानं शतक्रतोः  ॥ ब्र्प्_११।२३ ॥  
समाक्रामन्त बहुधा स्वर्गलोकं त्रिविष्टपम्  ।  
ते यदा तु स्वसम्मूढा रागोन्मत्ता विधर्मिणः  ॥ ब्र्प्_११।२४ ॥  
ब्रह्मद्विषश् च संवृत्ता हतवीर्यपराक्रमाः  ।  
ततो लेभे स्वम् ऐश्वर्यम् इन्द्रः स्थानं तथोत्तमम्  ॥ ब्र्प्_११।२५ ॥  
हत्वा रजिसुतान् सर्वान् कामक्रोधपरायणान्  ।  
य इदं च्यावनं स्थानात् प्रतिष्ठानं शतक्रतोः  ।  
शृणुयाद् धारयेद् वापि न स दौर्गत्यम् आप्नुयात्  ॥ ब्र्प्_११।२६ ॥  
{लोमहर्षण उवाच: }  
रम्भो ऽनपत्यस् त्व् आसीच् च वंशं वक्ष्याम्य् अनेनसः  ।  
अनेनसः सुतो राजा प्रतिक्षत्रो महायशाः  ॥ ब्र्प्_११।२७ ॥  
प्रतिक्षत्रसुतश् चासीत् सञ्जयो नाम विश्रुतः  ।  
सञ्जयस्य जयः पुत्रो विजयस् तस्य चात्मजः  ॥ ब्र्प्_११।२८ ॥  
विजयस्य कृतिः पुत्रस् तस्य हर्यत्वतः सुतः  ।  
हर्यत्वतसुतो राजा सहदेवः प्रतापवान्  ॥ ब्र्प्_११।२९ ॥  
सहदेवस्य धर्मात्मा नदीन इति विश्रुतः  ।  
नदीनस्य जयत्सेनो जयत्सेनस्य सङ्कृतिः  ॥ ब्र्प्_११।३० ॥  
सङ्कृतेर् अपि धर्मात्मा क्षत्रवृद्धो महायशाः  ।  
अनेनसः समाख्याताः क्षत्रवृद्धस्य चापरः  ॥ ब्र्प्_११।३१ ॥  
क्षत्रवृद्धात्मजस् तत्र सुनहोत्रो महायशाः  ।  
सुनहोत्रस्य दायादास् त्रयः परमधार्मिकाः  ॥ ब्र्प्_११।३२ ॥  
काशः शलश् च द्वाव् एतौ तथा गृत्समदः प्रभुः  ।  
पुत्रो गृत्समदस्यापि शुनको यस्य शौनकः  ॥ ब्र्प्_११।३३ ॥  
ब्राह्मणाः क्षत्रियाश् चैव वैश्याः शूद्रास् तथैव च  ।  
शलात्मज आर्ष्टिसेणस् तनयस् तस्य काश्यपः  ॥ ब्र्प्_११।३४ ॥  
काशस्य काशिपो राजा पुत्रो दीर्घतपास् तथा  ।  
धनुस् तु दीर्घतपसो विद्वान् धन्वन्तरिस् ततः  ॥ ब्र्प्_११।३५ ॥  
तपसो ऽन्ते सुमहतो जातो वृद्धस्य धीमतः  ।  
पुनर् धन्वन्तरिर् देवो मानुषेष्व् इह जन्मनि  ॥ ब्र्प्_११।३६ ॥  
तस्य गेहे समुत्पन्नो देवो धन्वन्तरिस् तदा  ।  
काशिराजो महाराजः सर्वरोगप्रणाशनः  ॥ ब्र्प्_११।३७ ॥  
आयुर्वेदं भरद्वाजात् प्राप्येह स भिषक्क्रियः  ।  
तम् अष्टधा पुनर् व्यस्य शिष्येभ्यः प्रत्यपादयत्  ॥ ब्र्प्_११।३८ ॥  
धन्वन्तरेस् तु तनयः केतुमान् इति विश्रुतः  ।  
अथ केतुमतः पुत्रो वीरो भीमरथः स्मृतः  ॥ ब्र्प्_११।३९ ॥  
पुत्रो भीमरथस्यापि दिवोदासः प्रजेश्वरः  ।  
दिवोदासस् तु धर्मात्मा वाराणस्यधिपो ऽभवत्  ॥ ब्र्प्_११।४० ॥  
एतस्मिन्न् एव काले तु पुरीं वाराणसीं द्विजाः  ।  
शून्यां निवेशयाम् आस क्षेमको नाम राक्षसः  ॥ ब्र्प्_११।४१ ॥  
शप्ता हि सा मतिमता निकुम्भेन महात्मना  ।  
शून्या वर्षसहस्रं वै भवित्री तु न संशयः  ॥ ब्र्प्_११।४२ ॥  
तस्यां हि शप्तमात्रायां दिवोदासः प्रजेश्वरः  ।  
विषयान्ते पुरीं रम्यां गोमत्यां सन्न्यवेशयत्  ॥ ब्र्प्_११।४३ ॥  
भद्रश्रेण्यस्य पूर्वं तु पुरी वाराणसी अभूत्  ।  
भद्रश्रेण्यस्य पुत्राणां शतम् उत्तमधन्विनाम्  ॥ ब्र्प्_११।४४ ॥  
हत्वा निवेशयाम् आस दिवोदासो नराधिपः  ।  
भद्रश्रेण्यस्य तद् राज्यं हृतं येन बलीयसा  ॥ ब्र्प्_११।४५ ॥  
भद्रश्रेण्यस्य पुत्रस् तु दुर्दमो नाम विश्रुतः  ।  
दिवोदासेन बालेति घृणया स विसर्जितः  ॥ ब्र्प्_११।४६ ॥  
हैहयस्य तु दायाद्यं हृतवान् वै महीपतिः  ।  
आजह्रे पितृदायाद्यं दिवोदासहृतं बलात्  ॥ ब्र्प्_११।४७ ॥  
भद्रश्रेण्यस्य पुत्रेण दुर्दमेन महात्मना  ।  
वैरस्यान्तो महाभागाः कृतश् चात्मीयतेजसा  ॥ ब्र्प्_११।४८ ॥  
दिवोदासाद् दृषद्वत्यां वीरो जज्ञे प्रतर्दनः  ।  
तेन बालेन पुत्रेण प्रहृतं तु पुनर् बलम्  ॥ ब्र्प्_११।४९ ॥  
प्रतर्दनस्य पुत्रौ द्वौ वत्सभर्गौ सुविश्रुतौ  ।  
वत्सपुत्रो ह्य् अलर्कस् तु सन्नतिस् तस्य चात्मजः  ॥ ब्र्प्_११।५० ॥  
अलर्कस् तस्य पुत्रस् तु ब्रह्मण्यः सत्यसङ्गरः  ।  
अलर्कं प्रति राजर्षिं श्लोको गीतः पुरातनैः  ॥ ब्र्प्_११।५१ ॥  
षष्टिर् वर्षसहस्राणि षष्टिर् वर्षशतानि च  ।  
युवा रूपेण सम्पन्नः प्राग् आसीच् च कुलोद्वहः  ॥ ब्र्प्_११।५२ ॥  
लोपामुद्राप्रसादेन परमायुर् अवाप्तवान्  ।  
तस्यासीत् सुमहद् राज्यं रूपयौवनशालिनः  ॥ ब्र्प्_११।५३ ॥  
शापस्यान्ते महाबाहुर् हत्वा क्षेमकराक्षसम्  ।  
रम्यां निवेशयाम् आस पुरीं वाराणसीं पुनः  ॥ ब्र्प्_११।५४ ॥  
सन्नतेर् अपि दायादः सुनीथो नाम धार्मिकः  ।  
सुनीथस्य तु दायादः क्षेमो नाम महायशाः  ॥ ब्र्प्_११।५५ ॥  
क्षेमस्य केतुमान् पुत्रः सुकेतुस् तस्य चात्मजः  ।  
सुकेतोस् तनयश् चापि धर्मकेतुर् इति स्मृतः  ॥ ब्र्प्_११।५६ ॥  
धर्मकेतोस् तु दायादः सत्यकेतुर् महारथः  ।  
सत्यकेतुसुतश् चापि विभुर् नाम प्रजेश्वरः  ॥ ब्र्प्_११।५७ ॥  
आनर्तस् तु विभोः पुत्रः सुकुमारश् च तत्सुतः  ।  
सुकुमारस्य पुत्रस् तु धृष्टकेतुः सुधार्मिकः  ॥ ब्र्प्_११।५८ ॥  
धृष्टकेतोस् तु दायादो वेणुहोत्रः प्रजेश्वरः  ।  
वेणुहोत्रसुतश् चापि भार्गो नाम प्रजेश्वरः  ॥ ब्र्प्_११।५९ ॥  
वत्सस्य वत्सभूमिस् तु भार्गभूमिस् तु भार्गजः  ।  
एते त्व् अङ्गिरसः पुत्रा जाता वंशे ऽथ भार्गव  ॥ ब्र्प्_११।६० ॥  
ब्राह्मणाः क्षत्रिया वैश्यास् त्रयः पुत्राः सहस्रशः  ।  
इत्य् एते काश्यपाः प्रोक्ता नहुषस्य निबोधत  ॥ ब्र्प्_११।६१ ॥  
{लोमहर्षण उवाच: }  
उत्पन्नाः पितृकन्यायां विरजायां महौजसः  ।  
नहुषस्य तु दायादाः षड् इन्द्रोपमतेजसः  ॥ ब्र्प्_१२।१ ॥  
यतिर् ययातिः संयातिर् आयातिः पार्श्वको ऽभवत्  ।  
यतिर् ज्येष्ठस् तु तेषां वै ययातिस् तु ततः परम्  ॥ ब्र्प्_१२।२ ॥  
ककुत्स्थकन्यां गां नाम लेभे परमधार्मिकः  ।  
यतिस् तु मोक्षम् आस्थाय ब्रह्मभूतो ऽभवन् मुनिः  ॥ ब्र्प्_१२।३ ॥  
तेषां ययातिः पञ्चानां विजित्य वसुधाम् इमाम्  ।  
देवयानीम् उशनसः सुतां भार्याम् अवाप सः  ॥ ब्र्प्_१२।४ ॥  
शर्मिष्ठाम् आसुरीं चैव तनयां वृषपर्वणः  ।  
यदुं च तुर्वसुं चैव देवयानी व्यजायत  ॥ ब्र्प्_१२।५ ॥  
द्रुह्यं चानुं च पुरुं च शर्मिष्ठा वार्षपर्वणी  ।  
तस्मै शक्रो ददौ प्रीतो रथं परमभास्वरम्  ॥ ब्र्प्_१२।६ ॥  
अङ्गदं काञ्चनं दिव्यं दिव्यैः परमवाजिभिः  ।  
युक्तं मनोजवैः शुभ्रैर् येन कार्यं समुद्वहन्  ॥ ब्र्प्_१२।७ ॥  
स तेन रथमुख्येन षड्रात्रेणाजयन् महीम्  ।  
ययातिर् युधि दुर्धर्षस् तथा देवान् सदानवान्  ॥ ब्र्प्_१२।८ ॥  
सरथः कौरवाणां तु सर्वेषाम् अभवत् तदा  ।  
संवर्तवसुनाम्नस् तु कौरवाज् जनमेजयात्  ॥ ब्र्प्_१२।९ ॥  
कुरोः पुत्रस्य राजेन्द्र- राज्ञः पारीक्षितस्य ह  ।  
जगाम स रथो नाशं शापाद् गर्गस्य धीमतः  ॥ ब्र्प्_१२।१० ॥  
गर्गस्य हि सुतं बालं स राजा जनमेजयः  ।  
कालेन हिंसयाम् आस ब्रह्महत्याम् अवाप सः  ॥ ब्र्प्_१२।११ ॥  
स लोहगन्धी राजर्षिः परिधावन्न् इतस् ततः  ।  
पौरजानपदैस् त्यक्तो न लेभे शर्म कर्हिचित्  ॥ ब्र्प्_१२।१२ ॥  
ततः स दुःखसन्तप्तो नालभत् संविदं क्वचित्  ।  
विप्रेन्द्रं शौनकं राजा शरणं प्रत्यपद्यत  ॥ ब्र्प्_१२।१३ ॥  
याजयाम् आस च ज्ञानी शौनको जनमेजयम्  ।  
अश्वमेधेन राजानं पावनार्थं द्विजोत्तमाः  ॥ ब्र्प्_१२।१४ ॥  
स लोहगन्धो व्यनशत् तस्यावभृथम् एत्य च  ।  
स च दिव्यरथो राज्ञो वशश् चेदिपतेस् तदा  ॥ ब्र्प्_१२।१५ ॥  
दत्तः शक्रेण तुष्टेन लेभे तस्माद् बृहद्रथः  ।  
बृहद्रथात् क्रमेणैव गतो बार्हद्रथं नृपम्  ॥ ब्र्प्_१२।१६ ॥  
ततो हत्वा जरासन्धं भीमस् तं रथम् उत्तमम्  ।  
प्रददौ वासुदेवाय प्रीत्या कौरवनन्दनः  ॥ ब्र्प्_१२।१७ ॥  
सप्तद्वीपां ययातिस् तु जित्वा पृथ्वीं ससागराम्  ।  
विभज्य पञ्चधा राज्यं पुत्राणां नाहुषस् तदा  ॥ ब्र्प्_१२।१८ ॥  
ययातिर् दिशि पूर्वस्यां यदुं ज्येष्ठं न्ययोजयत्  ।  
मध्ये पुरुं च राजानम् अभ्यषिञ्चत् स नाहुषः  ॥ ब्र्प्_१२।१९ ॥  
दिशि दक्षिणपूर्वस्यां तुर्वसुं मतिमान् नृपः  ।  
तैर् इयं पृथिवी सर्वा सप्तद्वीपा सपत्तना  ॥ ब्र्प्_१२।२० ॥  
यथाप्रदेशम् अद्यापि धर्मेण प्रतिपाल्यते  ।  
प्रजास् तेषां पुरस्तात् तु वक्ष्यामि मुनिसत्तमाः  ॥ ब्र्प्_१२।२१ ॥  
धनुर् न्यस्य पृषत्कांश् च पञ्चभिः पुरुषर्षभैः  ।  
जरावान् अभवद् राजा भारम् आवेश्य बन्धुषु  ॥ ब्र्प्_१२।२२ ॥  
निक्षिप्तशस्त्रः पृथिवीं चचार पृथिवीपतिः  ।  
प्रीतिमान् अभवद् राजा ययातिर् अपराजितः  ॥ ब्र्प्_१२।२३ ॥  
एवं विभज्य पृथिवीं ययातिर् यदुम् अब्रवीत्  ।  
जरां मे प्रतिगृह्णीष्व पुत्र कृत्यान्तरेण वै  ॥ ब्र्प्_१२।२४ ॥  
तरुणस् तव रूपेण चरेयं पृथिवीम् इमाम्  ।  
जरां त्वयि समाधाय तं यदुः प्रत्युवाच ह  ॥ ब्र्प्_१२।२५ ॥  
{यदुर् उवाच: }  
अनिर्दिष्टा मया भिक्षा ब्राह्मणस्य प्रतिश्रुता  ।  
अनपाकृत्य तां राजन् न ग्रहीष्यामि ते जराम्  ॥ ब्र्प्_१२।२६ ॥  
जरायां बहवो दोषाः पानभोजनकारिताः  ।  
तस्माज् जरां न ते राजन् ग्रहीतुम् अहम् उत्सहे  ॥ ब्र्प्_१२।२७ ॥  
सन्ति ते बहवः पुत्रा मत्तः प्रियतरा नृप  ।  
प्रतिग्रहीतुं धर्मज्ञ पुत्रम् अन्यं वृणीष्व वै  ॥ ब्र्प्_१२।२८ ॥  
स एवम् उक्तो यदुना राजा कोपसमन्वितः  ।  
उवाच वदतां श्रेष्ठो ययातिर् गर्हयन् सुतम्  ॥ ब्र्प्_१२।२९ ॥  
{ययातिर् उवाच: }  
क आश्रमस् तवान्यो ऽस्ति को वा धर्मो विधीयते  ।  
माम् अनादृत्य दुर्बुद्धे यद् अहं तव देशिकः  ॥ ब्र्प्_१२।३० ॥  
एवम् उक्त्वा यदुं विप्राः शशापैनं स मन्युमान्  ।  
अराज्या ते प्रजा मूढ भवित्रीति न संशयः  ॥ ब्र्प्_१२।३१ ॥  
द्रुह्यं च तुर्वसुं चैवाप्य् अनुं च द्विजसत्तमाः  ।  
एवम् एवाब्रवीद् राजा प्रत्याख्यातश् च तैर् अपि  ॥ ब्र्प्_१२।३२ ॥  
शशाप तान् अतिक्रुद्धो ययातिर् अपराजितः  ।  
यथावत् कथितं सर्वं मयास्य द्विजसत्तमाः  ॥ ब्र्प्_१२।३३ ॥  
एवं शप्त्वा सुतान् सर्वांश् चतुरः पुरुपूर्वजान्  ।  
तद् एव वचनं राजा पुरुम् अप्य् आह भो द्विजाः  ॥ ब्र्प्_१२।३४ ॥  
तरुणस् तव रूपेण चरेयं पृथिवीम् इमाम्  ।  
जरां त्वयि समाधाय त्वं पुरो यदि मन्यसे  ॥ ब्र्प्_१२।३५ ॥  
स जरां प्रतिजग्राह पितुः पुरुः प्रतापवान्  ।  
ययातिर् अपि रूपेण पुरोः पर्यचरन् महीम्  ॥ ब्र्प्_१२।३६ ॥  
स मार्गमाणः कामानाम् अन्तं नृपतिसत्तमः  ।  
विश्वाच्या सहितो रेमे वने चैत्ररथे प्रभुः  ॥ ब्र्प्_१२।३७ ॥  
यदा च तृप्तः कामेषु भोगेषु च नराधिपः  ।  
तदा पुरोः सकाशाद् वै स्वां जरां प्रत्यपद्यत  ॥ ब्र्प्_१२।३८ ॥  
यत्र गाथा मुनिश्रेष्ठा गीताः किल ययातिना  ।  
याभिः प्रत्याहरेत् कामान् सर्वशो ऽङ्गानि कूर्मवत्  ॥ ब्र्प्_१२।३९ ॥  
न जातु कामः कामानाम् उपभोगेन शाम्यति  ।  
हविषा कृष्णवर्त्मेव भूय एवाभिवर्धते  ॥ ब्र्प्_१२।४० ॥  
यत् पृथिव्यां व्रीहियवं हिरण्यं पशवः स्त्रियः  ।  
नालम् एकस्य तत् सर्वम् इति कृत्वा न मुह्यति  ॥ ब्र्प्_१२।४१ ॥  
यदा भावं न कुरुते सर्वभूतेषु पापकम्  ।  
कर्मणा मनसा वाचा ब्रह्म सम्पद्यते तदा  ॥ ब्र्प्_१२।४२ ॥  
यदा तेभ्यो न बिभेति यदा चास्मान् न बिभ्यति  ।  
यदा नेच्छति न द्वेष्टि ब्रह्म सम्पद्यते तदा  ॥ ब्र्प्_१२।४३ ॥  
या दुस्त्यजा दुर्मतिभिर् या न जीर्यति जीर्यतः  ।  
यो ऽसौ प्राणान्तिको रोगस् तां तृष्णां त्यजतः सुखम्  ॥ ब्र्प्_१२।४४ ॥  
जीर्यन्ति जीर्यतः केशा दन्ता जीर्यन्ति जीर्यतः  ।  
धनाशा जीविताशा च जीर्यतो ऽपि न जीर्यति  ॥ ब्र्प्_१२।४५ ॥  
यच् च कामसुखं लोके यच् च दिव्यं महत् सुखम्  ।  
तृष्णाक्षयसुखस्यैते नार्हन्ति षोडशीं कलाम्  ॥ ब्र्प्_१२।४६ ॥  
एवम् उक्त्वा स राजर्षिः सदारः प्राविशद् वनम्  ।  
कालेन महता चायं चचार विपुलं तपः  ॥ ब्र्प्_१२।४७ ॥  
भृगुतुङ्गे गतिं प्राप तपसो ऽन्ते महायशाः  ।  
अनश्नन् देहम् उत्सृज्य सदारः स्वर्गम् आप्तवान्  ॥ ब्र्प्_१२।४८ ॥  
तस्य वंशे मुनिश्रेष्ठाः पञ्च राजर्षिसत्तमाः  ।  
यैर् व्याप्ता पृथिवी सर्वा सूर्यस्येव गभस्तिभिः  ॥ ब्र्प्_१२।४९ ॥  
यदोस् तु वंशं वक्ष्यामि शृणुध्वं राजसत्कृतम्  ।  
यत्र नारायणो जज्ञे हरिर् वृष्णिकुलोद्वहः  ॥ ब्र्प्_१२।५० ॥  
सुस्थः प्रजावान् आयुष्मान् कीर्तिमांश् च भवेन् नरः  ।  
ययातिचरितं नित्यम् इदं शृण्वन् द्विजोत्तमाः  ॥ ब्र्प्_१२।५१ ॥  
{ब्राह्मणा ऊचुः: }  
पुरोर् वंशं वयं सूत श्रोतुम् इच्छाम तत्त्वतः  ।  
द्रुह्यस्यानोर् यदोश् चैव तुर्वसोश् च पृथक् पृथक्  ॥ ब्र्प्_१३।१ ॥  
{लोमहर्षण उवाच: }  
शृणुध्वं मुनिशार्दूलाः पुरोर् वंशं महात्मनः  ।  
विस्तरेणानुपूर्व्या च प्रथमं वदतो मम  ॥ ब्र्प्_१३।२ ॥  
पुरोः पुत्रः सुवीरो ऽभून् मनस्युस् तस्य चात्मजः  ।  
राजा चाभयदो नाम मनस्योर् अभवत् सुतः  ॥ ब्र्प्_१३।३ ॥  
तथैवाभयदस्यासीत् सुधन्वा नाम पार्थिवः  ।  
सुधन्वनः सुबाहुश् च रौद्राश्वस् तस्य चात्मजः  ॥ ब्र्प्_१३।४ ॥  
रौद्राश्वस्य दशार्णेयुः कृकणेयुस् तथैव च  ।  
कक्षेयुस्थण्डिलेयुश् च सन्नतेयुस् तथैव च  ॥ ब्र्प्_१३।५ ॥  
ऋचेयुश् च जलेयुश् च स्थलेयुश् च महाबलः  ।  
धनेयुश् च वनेयुश् च पुत्रकाश् च दश स्त्रियः  ॥ ब्र्प्_१३।६ ॥  
भद्रा शूद्रा च मद्रा च शलदा मलदा तथा  ।  
खलदा च ततो विप्रा नलदा सुरसापि च  ॥ ब्र्प्_१३।७ ॥  
तथा गोचपला च स्त्री- रत्नकूटा च ता दश  ।  
ऋषिर् जातो ऽत्रिवंशे च तासां भर्ता प्रभाकरः  ॥ ब्र्प्_१३।८ ॥  
भद्रायां जनयाम् आस सुतं सोमं यशस्विनम्  ।  
स्वर्भानुना हते सूर्ये पतमाने दिवो महीम्  ॥ ब्र्प्_१३।९ ॥  
तमोभिभूते लोके च प्रभा येन प्रवर्तिता  ।  
स्वस्ति ते ऽस्त्व् इति चोक्त्वा वै पतमानो दिवाकरः  ॥ ब्र्प्_१३।१० ॥  
वचनात् तस्य विप्रर्षेर् न पपात दिवो महीम्  ।  
अत्रिश्रेष्ठानि गोत्राणि यश् चकार महातपाः  ॥ ब्र्प्_१३।११ ॥  
यज्ञेष्व् अत्रेर् बलं चैव देवैर् यस्य प्रतिष्ठितम्  ।  
स तासु जनयाम् आस पुत्रिकास्व् आत्मकामजान्  ॥ ब्र्प्_१३।१२ ॥  
दश पुत्रान् महासत्त्वांस् तपस्य् उग्रे रतांस् तथा  ।  
ते तु गोत्रकरा विप्रा ऋषयो वेदपारगाः  ॥ ब्र्प्_१३।१३ ॥  
स्वस्त्यात्रेया इति ख्याताः किञ्च त्रिधनवर्जिताः  ।  
कक्षेयोस् तनयास् त्व् आसंस् त्रय एव महारथाः  ॥ ब्र्प्_१३।१४ ॥  
सभानरश् चाक्षुषश् च परमन्युस् तथैव च  ।  
सभानरस्य पुत्रस् तु विद्वान् कालानलो नृपः  ॥ ब्र्प्_१३।१५ ॥  
कालानलस्य धर्मज्ञः सृञ्जयो नाम वै सुतः  ।  
सृञ्जयस्याभवत् पुत्रो वीरो राजा पुरञ्जयः  ॥ ब्र्प्_१३।१६ ॥  
जनमेजयो मुनिश्रेष्ठाः पुरञ्जयसुतो ऽभवत्  ।  
जनमेजयस्य राजर्षेर् महाशालो ऽभवत् सुतः  ॥ ब्र्प्_१३।१७ ॥  
देवेषु स परिज्ञातः प्रतिष्ठितयशा भुवि  ।  
महामना नाम सुतो महाशालस्य विश्रुतः  ॥ ब्र्प्_१३।१८ ॥  
जज्ञे वीरः सुरगणैः पूजितः सुमहामनाः  ।  
महामनास् तु पुत्रौ द्वौ जनयाम् आस भो द्विजाः  ॥ ब्र्प्_१३।१९ ॥  
उशीनरं च धर्मज्ञं तितिक्षुं च महाबलम्  ।  
उशीनरस्य पत्न्यस् तु पञ्च राजर्षिवंशजाः  ॥ ब्र्प्_१३।२० ॥  
नृगा कृमिर् नवा दर्वा पञ्चमी च दृषद्वती  ।  
उशीनरस्य पुत्रास् तु पञ्च तासु कुलोद्वहाः  ॥ ब्र्प्_१३।२१ ॥  
तपसा चैव महता जाता वृद्धस्य चात्मजाः  ।  
नृगायास् तु नृगः पुत्रः कृम्यां कृमिर् अजायत  ॥ ब्र्प्_१३।२२ ॥  
नवायास् तु नवः पुत्रो दर्वायाः सुव्रतो ऽभवत्  ।  
दृषद्वत्यास् तु सञ्जज्ञे शिबिर् औशीनरो नृपः  ॥ ब्र्प्_१३।२३ ॥  
शिबेस् तु शिबयो विप्रा यौधेयास् तु नृगस्य ह  ।  
नवस्य नवराष्ट्रं तु कृमेस् तु कृमिला पुरी  ॥ ब्र्प्_१३।२४ ॥  
सुव्रतस्य तथाम्बष्ठाः शिबिपुत्रान् निबोधत  ।  
शिबेस् तु शिबयः पुत्राश् चत्वारो लोकविश्रुताः  ॥ ब्र्प्_१३।२५ ॥  
वृषदर्भः सुवीरश् च केकयो मद्रकस् तथा  ।  
तेषां जनपदाः स्फीता केकया मद्रकास् तथा  ॥ ब्र्प्_१३।२६ ॥  
वृषदर्भाः सुवीराश् च तितिक्षोस् तु प्रजास् त्व् इमाः  ।  
तितिक्षुर् अभवद् राजा पूर्वस्यां दिशि भो द्विजाः  ॥ ब्र्प्_१३।२७ ॥  
उषद्रथो महावीर्यः फेनस् तस्य सुतो ऽभवत्  ।  
फेनस्य सुतपा जज्ञे ततः सुतपसो बलिः  ॥ ब्र्प्_१३।२८ ॥  
जातो मानुषयोनौ तु स राजा काञ्चनेषुधिः  ।  
महायोगी स तु बलिर् बभूव नृपतिः पुरा  ॥ ब्र्प्_१३।२९ ॥  
पुत्रान् उत्पादयाम् आस पञ्च वंशकरान् भुवि  ।  
अङ्गः प्रथमतो जज्ञे वङ्गः सुह्मस् तथैव च  ॥ ब्र्प्_१३।३० ॥  
पुण्ड्रः कलिङ्गश् च तथा बालेयं क्षत्रम् उच्यते  ।  
बालेया ब्राह्मणाश् चैव तस्य वंशकरा भुवि  ॥ ब्र्प्_१३।३१ ॥  
बलेश् च ब्रह्मणा दत्तो वरः प्रीतेन भो द्विजाः  ।  
महायोगित्वम् आयुश् च कल्पस्य परिमाणतः  ॥ ब्र्प्_१३।३२ ॥  
बले चाप्रतिमत्वं वै धर्मतत्त्वार्थदर्शनम्  ।  
सङ्ग्रामे चाप्य् अजेयत्वं धर्मे चैव प्रधानताम्  ॥ ब्र्प्_१३।३३ ॥  
त्रैलोक्यदर्शनं चापि प्राधान्यं प्रसवे तथा  ।  
चतुरो नियतान् वर्णांस् त्वं च स्थापयितेति च  ॥ ब्र्प्_१३।३४ ॥  
इत्य् उक्तो विभुना राजा बलिः शान्तिं परां ययौ  ।  
कालेन महता विप्राः स्वं च स्थानम् उपागमत्  ॥ ब्र्प्_१३।३५ ॥  
तेषां जनपदाः पञ्च अङ्गा वङ्गाः ससुह्मकाः  ।  
कलिङ्गाः पुण्ड्रकाश् चैव प्रजास् त्व् अङ्गस्य साम्प्रतम्  ॥ ब्र्प्_१३।३६ ॥  
अङ्गपुत्रो महान् आसीद् राजेन्द्रो दधिवाहनः  ।  
दधिवाहनपुत्रस् तु राजा दिविरथो ऽभवत्  ॥ ब्र्प्_१३।३७ ॥  
पुत्रो दिविरथस्यासीच् छक्रतुल्यपराक्रमः  ।  
विद्वान् धर्मरथो नाम तस्य चित्ररथः सुतः  ॥ ब्र्प्_१३।३८ ॥  
तेन धर्मरथेनाथ तदा कालञ्जरे गिरौ  ।  
यजता सह शक्रेण सोमः पीतो महात्मना  ॥ ब्र्प्_१३।३९ ॥  
अथ चित्ररथस्यापि पुत्रो दशरथो ऽभवत्  ।  
लोमपाद इति ख्यातो यस्य शान्ता सुताभवत्  ॥ ब्र्प्_१३।४० ॥  
तस्य दाशरथिर् वीरश् चतुरङ्गो महायशाः  ।  
ऋष्यशृङ्गप्रसादेन जज्ञे वंशविवर्धनः  ॥ ब्र्प्_१३।४१ ॥  
चतुरङ्गस्य पुत्रस् तु पृथुलाक्ष इति स्मृतः  ।  
पृथुलाक्षसुतो राजा चम्पो नाम महायशाः  ॥ ब्र्प्_१३।४२ ॥  
चम्पस्य तु पुरी चम्पा या मालिन्य् अभवत् पुरा  ।  
पूर्णभद्रप्रसादेन हर्यङ्गो ऽस्य सुतो ऽभवत्  ॥ ब्र्प्_१३।४३ ॥  
ततो वैभाण्डकिस् तस्य वारणं शक्रवारणम्  ।  
अवतारयाम् आस महीं मन्त्रैर् वाहनम् उत्तमम्  ॥ ब्र्प्_१३।४४ ॥  
हर्यङ्गस्य सुतस् तत्र राजा भद्ररथः स्मृतः  ।  
पुत्रो भद्ररथस्यासीद् बृहत्कर्मा प्रजेश्वरः  ॥ ब्र्प्_१३।४५ ॥  
बृहद्दर्भः सुतस् तस्य यस्माज् जज्ञे बृहन्मनाः  ।  
बृहन्मनास् तु राजेन्द्रो जनयाम् आस वै सुतम्  ॥ ब्र्प्_१३।४६ ॥  
नाम्ना जयद्रथं नाम यस्माद् दृढरथो नृपः  ।  
आसीद् दृढरथस्यापि विश्वजिज् जनमेजयी  ॥ ब्र्प्_१३।४७ ॥  
दायादस् तस्य वैकर्णो विकर्णस् तस्य चात्मजः  ।  
तस्य पुत्रशतं त्व् आसीद् अङ्गानां कुलवर्धनम्  ॥ ब्र्प्_१३।४८ ॥  
एते ऽङ्गवंशजाः सर्वे राजानः कीर्तिता मया  ।  
सत्यव्रता महात्मानः प्रजावन्तो महारथाः  ॥ ब्र्प्_१३।४९ ॥  
ऋचेयोस् तु मुनिश्रेष्ठा रौद्राश्वतनयस्य वै  ।  
शृणुध्वं सम्प्रवक्ष्यामि वंशं राज्ञस् तु भो द्विजाः  ॥ ब्र्प्_१३।५० ॥  
ऋचेयोस् तनयो राजा मतिनारो महीपतिः  ।  
मतिनारसुतास् त्व् आसंस् त्रयः परमधार्मिकाः  ॥ ब्र्प्_१३।५१ ॥  
वसुरोधः प्रतिरथः सुबाहुश् चैव धार्मिकः  ।  
सर्वे वेदविदश् चैव ब्रह्मण्याः सत्यवादिनः  ॥ ब्र्प्_१३।५२ ॥  
इला नाम तु यस्यासीत् कन्या वै मुनिसत्तमाः  ।  
ब्रह्मवादिन्य् अधिस्त्री सा तंसुस् ताम् अभ्यगच्छत  ॥ ब्र्प्_१३।५३ ॥  
तंसोः सुतो ऽथ राजर्षिर् धर्मनेत्रः प्रतापवान्  ।  
ब्रह्मवादी पराक्रान्तस् तस्य भार्योपदानवी  ॥ ब्र्प्_१३।५४ ॥  
उपदानवी ततः पुत्रांश् चतुरो ऽजनयच् छुबान्  ।  
दुष्यन्तम् अथ सुष्मन्तं प्रवीरम् अनघं तथा  ॥ ब्र्प्_१३।५५ ॥  
दुष्यन्तस्य तु दायादो भरतो नाम वीर्यवान्  ।  
स सर्वदमनो नाम नागायुतबलो महान्  ॥ ब्र्प्_१३।५६ ॥  
चक्रवर्ती सुतो जज्ञे दुष्यन्तस्य महात्मनः  ।  
शकुन्तलायां भरतो यस्य नाम्ना तु भारताः  ॥ ब्र्प्_१३।५७ ॥  
भरतस्य विनष्टेषु तनयेषु महीपतेः  ।  
मातॄणां तु प्रकोपेण मया तत् कथितं पुरा  ॥ ब्र्प्_१३।५८ ॥  
बृहस्पतेर् अङ्गिरसः पुत्रो विप्रो महामुनिः  ।  
अयाजयद् भरद्वाजो महद्भिः क्रतुभिर् विभुः  ॥ ब्र्प्_१३।५९ ॥  
पूर्वं तु वितथे तस्य कृते वै पुत्रजन्मनि  ।  
ततो ऽथ वितथो नाम भरद्वाजात् सुतो ऽभवत्  ॥ ब्र्प्_१३।६० ॥  
ततो ऽथ वितथे जाते भरतस् तु दिवं ययौ  ।  
वितथं चाभिषिच्याथ भरद्वाजो वनं ययौ  ॥ ब्र्प्_१३।६१ ॥  
स चापि वितथः पुत्राञ् जनयाम् आस पञ्च वै  ।  
सुहोत्रं च सुहोतारं गयं गर्गं तथैव च  ॥ ब्र्प्_१३।६२ ॥  
कपिलं च महात्मानं सुहोत्रस्य सुतद्वयम्  ।  
काशिकं च महासत्यं तथा गृत्समतिं नृपम्  ॥ ब्र्प्_१३।६३ ॥  
तथा गृत्समतेः पुत्रा ब्राह्मणाः क्षत्रिया विशः  ।  
काशिकस्य तु काशेयः पुत्रो दीर्घतपास् तथा  ॥ ब्र्प्_१३।६४ ॥  
बभूव दीर्घतपसो विद्वान् धन्वन्तरिः सुतः  ।  
धन्वन्तरेस् तु तनयः केतुमान् इति विश्रुतः  ॥ ब्र्प्_१३।६५ ॥  
तथा केतुमतः पुत्रो विद्वान् भीमरथः स्मृतः  ।  
पुत्रो भीमरथस्यापि वाराणस्यधिपो ऽभवत्  ॥ ब्र्प्_१३।६६ ॥  
दिवोदास इति ख्यातः सर्वक्षत्रप्रणाशनः  ।  
दिवोदासस्य पुत्रस् तु वीरो राजा प्रतर्दनः  ॥ ब्र्प्_१३।६७ ॥  
प्रतर्दनस्य पुत्रौ द्वौ वत्सो भार्गव एव च  ।  
अलर्को राजपुत्रस् तु राजा सन्मतिमान् भुवि  ॥ ब्र्प्_१३।६८ ॥  
हैहयस्य तु दायाद्यं हृतवान् वै महीपतिः  ।  
आजह्रे पितृदायाद्यं दिवोदासहृतं बलात्  ॥ ब्र्प्_१३।६९ ॥  
भद्रश्रेण्यस्य पुत्रेण दुर्दमेन महात्मना  ।  
दिवोदासेन बालेति घृणयासौ विसर्जितः  ॥ ब्र्प्_१३।७० ॥  
अष्टारथो नाम नृपः सुतो भीमरथस्य वै  ।  
तेन पुत्रेण बालस्य प्रहृतं तस्य भो द्विजाः  ॥ ब्र्प्_१३।७१ ॥  
वैरस्यान्तं मुनिश्रेष्ठाः क्षत्रियेण विधित्सता  ।  
अलर्कः काशिराजस् तु ब्रह्मण्यः सत्यसङ्गरः  ॥ ब्र्प्_१३।७२ ॥  
षष्टिं वर्षसहस्राणि षष्टिं वर्षशतानि च  ।  
युवा रूपेण सम्पन्न आसीत् काशिकुलोद्वहः  ॥ ब्र्प्_१३।७३ ॥  
लोपामुद्राप्रसादेन परमायुर् अवाप सः  ।  
वयसो ऽन्ते मुनिश्रेष्ठा हत्वा क्षेमकराक्षसम्  ॥ ब्र्प्_१३।७४ ॥  
रम्यां निवेशयाम् आस पुरीं वाराणसीं नृपः  ।  
अलर्कस्य तु दायादः क्षेमको नाम पार्थिवः  ॥ ब्र्प्_१३।७५ ॥  
क्षेमकस्य तु पुत्रो वै वर्षकेतुस् ततो ऽभवत्  ।  
वर्षकेतोश् च दायादो विभुर् नाम प्रजेश्वरः  ॥ ब्र्प्_१३।७६ ॥  
आनर्तस् तु विभोः पुत्रः सुकुमारस् ततो ऽभवत्  ।  
सुकुमारस्य पुत्रस् तु सत्यकेतुर् महारथः  ॥ ब्र्प्_१३।७७ ॥  
सुतो ऽभवन् महातेजा राजा परमधार्मिकः  ।  
वत्सस्य वत्सभूमिस् तु भर्गभूमिस् तु भार्गवात्  ॥ ब्र्प्_१३।७८ ॥  
एते त्व् अङ्गिरसः पुत्रा जाता वंशे ऽथ भार्गवे  ।  
ब्राह्मणाः क्षत्रिया वैश्याः शूद्राश् च मुनिसत्तमाः  ॥ ब्र्प्_१३।७९ ॥  
आजमीढो ऽपरो वंशः श्रूयतां द्विजसत्तमाः  ।  
सुहोत्रस्य बृहत् पुत्रो बृहतस् तनयास् त्रयः  ॥ ब्र्प्_१३।८० ॥  
अजमीढो द्विमीढश् च पुरुमीढश् च वीर्यवान्  ।  
अजमीढस्य पत्न्यस् तु तिस्रो वै यशसान्विताः  ॥ ब्र्प्_१३।८१ ॥  
नीली च केशिनी चैव धूमिनी च वराङ्गनाः  ।  
अजमीढस्य केशिन्यां जज्ञे जह्नुः प्रतापवान्  ॥ ब्र्प्_१३।८२ ॥  
आजह्रे यो महासत्त्रं सर्वमेधमखं विभुम्  ।  
पतिलोभेन यं गङ्गा विनीतेव ससार ह  ॥ ब्र्प्_१३।८३ ॥  
नेच्छतः प्लावयाम् आस तस्य गङ्गा च तत् सदः  ।  
तत् तया प्लावितं दृष्ट्वा यज्ञवाटं समन्ततः  ॥ ब्र्प्_१३।८४ ॥  
जह्नुर् अप्य् अब्रवीद् गङ्गां क्रुद्धो विप्रास् तदा नृपः  ।  
एष ते त्रिषु लोकेषु सङ्क्षिप्यापः पिबाम्य् अहम्  ।  
अस्य गङ्गे ऽवलेपस्य सद्यः फलम् अवाप्नुहि  ॥ ब्र्प्_१३।८५ ॥  
ततः पीतां महात्मानो दृष्ट्वा गङ्गां महर्षयः  ।  
उपनिन्युर् महाभागा दुहितृत्वेन जाह्नवीम्  ॥ ब्र्प्_१३।८६ ॥  
युवनाश्वस्य पुत्रीं तु कावेरीं जह्नुर् आवहत्  ।  
गङ्गाशापेन देहार्धं यस्याः पश्चान् नदीकृतम्  ॥ ब्र्प्_१३।८७ ॥  
जह्नोस् तु दयितः पुत्रो अजको नाम वीर्यवान्  ।  
अजकस्य तु दायादो बलाकाश्वो महीपतिः  ॥ ब्र्प्_१३।८८ ॥  
बभूव मृगयाशीलः कुशिकस् तस्य चात्मजः  ।  
पह्नवैः सह संवृद्धो राजा वनचरैः सह  ॥ ब्र्प्_१३।८९ ॥  
कुशिकस् तु तपस् तेपे पुत्रम् इन्द्रसमं विभुम्  ।  
लभेयम् इति तं शक्रस् त्रासाद् अभ्येत्य जज्ञिवान्  ॥ ब्र्प्_१३।९० ॥  
स गाधिर् अभवद् राजा मघवा कौशिकः स्वयम्  ।  
विश्वामित्रस् तु गाधेयो विश्वामित्रात् तथाष्टकः  ॥ ब्र्प्_१३।९१ ॥  
अष्टकस्य सुतो लौहिः प्रोक्तो जह्नुगणो मया  ।  
आजमीढो ऽपरो वंशः श्रूयतां मुनिसत्तमाः  ॥ ब्र्प्_१३।९२ ॥  
अजमीढात् तु नील्यां वै सुशान्तिर् उदपद्यत  ।  
पुरुजातिः सुशान्तेश् च बाह्याश्वः पुरुजातितः  ॥ ब्र्प्_१३।९३ ॥  
बाह्याश्वतनयाः पञ्च स्फीता जनपदावृताः  ।  
मुद्गलः सृञ्जयश् चैव राजा बृहदिषुस् तदा  ॥ ब्र्प्_१३।९४ ॥  
यवीनरश् च विक्रान्तः कृमिलाश्वश् च पञ्चमः  ।  
पञ्चैते रक्षणायालं देशानाम् इति विश्रुताः  ॥ ब्र्प्_१३।९५ ॥  
पञ्चानां ते तु पञ्चालाः स्फीता जनपदावृताः  ।  
अलं संरक्षणे तेषां पञ्चाला इति विश्रुताः  ॥ ब्र्प्_१३।९६ ॥  
मुद्गलस्य तु दायादो मौद्गल्यः सुमहायशाः  ।  
इन्द्रसेना यतो गर्भं वध्न्यं च प्रत्यपद्यत  ॥ ब्र्प्_१३।९७ ॥  
आसीत् पञ्चजनः पुत्रः सृञ्जयस्य महात्मनः  ।  
सुतः पञ्चजनस्यापि सोमदत्तो महीपतिः  ॥ ब्र्प्_१३।९८ ॥  
सोमदत्तस्य दायादः सहदेवो महायशाः  ।  
सहदेवसुतश् चापि सोमको नाम विश्रुतः  ॥ ब्र्प्_१३।९९ ॥  
अजमीढसुतो जातः क्षीणे वंशे तु सोमकः  ।  
सोमकस्य सुतो जन्तुर् यस्य पुत्रशतं बभौ  ॥ ब्र्प्_१३।१०० ॥  
तेषां यवीयान् पृषतो द्रुपदस्य पिता प्रभुः  ।  
आजमीढाः स्मृताश् चैते महात्मानस् तु सोमकाः  ॥ ब्र्प्_१३।१०१ ॥  
महिषी त्व् अजमीढस्य धूमिनी पुत्रगृद्धिनी  ।  
पतिव्रता महाभागा कुलजा मुनिसत्तमाः  ॥ ब्र्प्_१३।१०२ ॥  
सा च पुत्रार्थिनी देवी व्रतचर्यासमन्विता  ।  
ततो वर्षायुतं तप्त्वा तपः परमदुश्चरम्  ॥ ब्र्प्_१३।१०३ ॥  
हुत्वाग्निं विधिवत् सा तु पवित्रा मितभोजना  ।  
अग्निहोत्रकुशेष्व् एव सुष्वाप मुनिसत्तमाः  ॥ ब्र्प्_१३।१०४ ॥  
धूमिन्या स तया देव्या त्व् अजमीढः समीयिवान्  ।  
ऋक्षं सञ्जनयाम् आस धूम्रवर्णं सुदर्शनम्  ॥ ब्र्प्_१३।१०५ ॥  
ऋक्षात् संवरणो जज्ञे कुरुः संवरणात् तथा  ।  
यः प्रयागाद् अतिक्रम्य कुरुक्षेत्रं चकार ह  ॥ ब्र्प्_१३।१०६ ॥  
पुण्यं च रमणीयं च पुण्यकृद्भिर् निषेवितम्  ।  
तस्यान्ववायः सुमहान् यस्य नाम्नाथ कौरवाः  ॥ ब्र्प्_१३।१०७ ॥  
कुरोश् च पुत्राश् चत्वारः सुधन्वा सुधनुस् तथा  ।  
परीक्षिच् च महाबाहुः प्रवरश् चारिमेजयः  ॥ ब्र्प्_१३।१०८ ॥  
परीक्षितस् तु दायादो धार्मिको जनमेजयः  ।  
श्रुतसेनो ऽग्रसेनश् च भीमसेनश् च नामतः  ॥ ब्र्प्_१३।१०९ ॥  
एते सर्वे महाभागा विक्रान्ता बलशालिनः  ।  
जनमेजयस्य पुत्रस् तु सुरथो मतिमांस् तथा  ॥ ब्र्प्_१३।११० ॥  
सुरथस्य तु विक्रान्तः पुत्रो जज्ञे विदूरथः  ।  
विदूरथस्य दायाद ऋक्ष एव महारथः  ॥ ब्र्प्_१३।१११ ॥  
द्वितीयस् तु भरद्वाजान् नाम्ना तेनैव विश्रुतः  ।  
द्वाव् ऋक्षौ सोमवंशे ऽस्मिन् द्वाव् एव च परीक्षितौ  ॥ ब्र्प्_१३।११२ ॥  
भीमसेनास् त्रयो विप्रा द्वौ चापि जनमेजयौ  ।  
ऋक्षस्य तु द्वितीयस्य भीमसेनो ऽभवत् सुतः  ॥ ब्र्प्_१३।११३ ॥  
प्रतीपो भीमसेनात् तु प्रतीपस्य तु शान्तनुः  ।  
देवापिर् बाह्लिकश् चैव त्रय एव महारथाः  ॥ ब्र्प्_१३।११४ ॥  
शान्तनोस् त्व् अभवद् भीष्मस् तस्मिन् वंशे द्विजोत्तमाः  ।  
बाह्लिकस्य तु राजर्षेर् वंशं शृणुत भो द्विजाः  ॥ ब्र्प्_१३।११५ ॥  
बाह्लिकस्य सुतश् चैव सोमदत्तो महायशाः  ।  
जज्ञिरे सोमदत्तात् तु भूरिर् भूरिश्रवाः शलः  ॥ ब्र्प्_१३।११६ ॥  
उपाध्यायस् तु देवानां देवापिर् अभवन् मुनिः  ।  
च्यवनपुत्रः कृतक इष्ट आसीन् महात्मनः  ॥ ब्र्प्_१३।११७ ॥  
शान्तनुस् त्व् अभवद् राजा कौरवाणां धुरन्धरः  ।  
शान्तनोः सम्प्रवक्ष्यामि वंशं त्रैलोक्यविश्रुतम्  ॥ ब्र्प्_१३।११८ ॥  
गाङ्गं देवव्रतं नाम पुत्रं सो ऽजनयत् प्रभुः  ।  
स तु भीष्म इति ख्यातः पाण्डवानां पितामहः  ॥ ब्र्प्_१३।११९ ॥  
काली विचित्रवीर्यं तु जनयाम् आस भो द्विजाः  ।  
शान्तनोर् दयितं पुत्रं धर्मात्मानम् अकल्मषम्  ॥ ब्र्प्_१३।१२० ॥  
कृष्णद्वैपायनाच् चैव क्षेत्रे वैचित्रवीर्यके  ।  
धृतराष्ट्रं च पाण्डुं च विदुरं चाप्य् अजीजनत्  ॥ ब्र्प्_१३।१२१ ॥  
धृतराष्ट्रस् तु गान्धार्यां पुत्रान् उत्पादयच् छतम्  ।  
तेषां दुर्योधनः श्रेष्ठः सर्वेषाम् अपि स प्रभुः  ॥ ब्र्प्_१३।१२२ ॥  
पाण्डोर् धनञ्जयः पुत्रः सौभद्रस् तस्य चात्मजः  ।  
अभिमन्योः परीक्षित् तु पिता पारीक्षितस्य ह  ॥ ब्र्प्_१३।१२३ ॥  
पारीक्षितस्य काश्यायां द्वौ पुत्रौ सम्बभूवतुः  ।  
चन्द्रापीडस् तु नृपतिः सूर्यापीडश् च मोक्षवित्  ॥ ब्र्प्_१३।१२४ ॥  
चन्द्रापीडस्य पुत्राणां शतम् उत्तमधन्विनाम्  ।  
जानमेजयम् इत्य् एवं क्षात्रं भुवि परिश्रुतम्  ॥ ब्र्प्_१३।१२५ ॥  
तेषां ज्येष्ठस् तु तत्रासीत् पुरे वारणसाह्वये  ।  
सत्यकर्णो महाबाहुर् यज्वा विपुलदक्षिणः  ॥ ब्र्प्_१३।१२६ ॥  
सत्यकर्णस्य दायादः श्वेतकर्णः प्रतापवान्  ।  
अपुत्रः स तु धर्मात्मा प्रविवेश तपोवनम्  ॥ ब्र्प्_१३।१२७ ॥  
तस्माद् वनगता गर्भं यादवी प्रत्यपद्यत  ।  
सुचारोर् दुहिता सुभ्रूर् मालिनी ग्राहमालिनी  ॥ ब्र्प्_१३।१२८ ॥  
सम्भूते स च गर्भे च श्वेतकर्णः प्रजेश्वरः  ।  
अन्वगच्छत् कृतं पूर्वं महाप्रस्थानम् अच्युतम्  ॥ ब्र्प्_१३।१२९ ॥  
सा तु दृष्ट्वा प्रियं तं तु मालिनी पृष्ठतो ऽन्वगात्  ।  
सुचारोर् दुहिता साध्वी वने राजीवलोचना  ॥ ब्र्प्_१३।१३० ॥  
पथि सा सुषुवे बाला सुकुमारं कुमारकम्  ।  
तम् अपास्याथ तत्रैव राजानं सान्वगच्छत  ॥ ब्र्प्_१३।१३१ ॥  
पतिव्रता महाभागा द्रौपदीव पुरा सती  ।  
कुमारः सुकुमारो ऽसौ गिरिपृष्ठे रुरोद ह  ॥ ब्र्प्_१३।१३२ ॥  
दयार्थं तस्य मेघास् तु प्रादुरासन् महात्मनः  ।  
श्रविष्ठायास् तु पुत्रौ द्वौ पैप्पलादिश् च कौशिकः  ॥ ब्र्प्_१३।१३३ ॥  
दृष्ट्वा कृपान्वितौ गृह्य तौ प्राक्षालयतां जले  ।  
निघृष्टौ तस्य पार्श्वौ तु शिलायां रुधिरप्लुतौ  ॥ ब्र्प्_१३।१३४ ॥  
अजश्यामः स पार्श्वाभ्यां घृष्टाभ्यां सुसमाहितः  ।  
अजश्यामौ तु तत्पार्श्वौ देवेन सम्बभूवतुः  ॥ ब्र्प्_१३।१३५ ॥  
अथाजपार्श्व इति वै चक्राते नाम तस्य तौ  ।  
स तु रेमकशालायां द्विजाभ्याम् अभिवर्धितः  ॥ ब्र्प्_१३।१३६ ॥  
रेमकस्य तु भार्या तम् उद्वहत् पुत्रकारणात्  ।  
रेमत्याः स तु पुत्रो ऽभूद् ब्राह्मणौ सचिवौ तु तौ  ॥ ब्र्प्_१३।१३७ ॥  
तेषां पुत्राश् च पौत्राश् च युगपत्तुल्यजीविनः  ।  
स एष पौरवो वंशः पाण्डवानां महात्मनाम्  ॥ ब्र्प्_१३।१३८ ॥  
श्लोको ऽपि चात्र गीतो ऽयं नाहुषेण ययातिना  ।  
जरासङ्क्रमणे पूर्वं तदा प्रीतेन धीमता  ॥ ब्र्प्_१३।१३९ ॥  
अचन्द्रार्कग्रहा भूमिर् भवेद् इयम् असंशयम्  ।  
अपौरवा मही नैव भविष्यति कदाचन  ॥ ब्र्प्_१३।१४० ॥  
एष वः पौरवो वंशो विख्यातः कथितो मया  ।  
तुर्वसोस् तु प्रवक्ष्यामि द्रुह्योश् चानोर् यदोस् तथा  ॥ ब्र्प्_१३।१४१ ॥  
तुर्वसोस् तु सुतो वह्निर् गोभानुस् तस्य चात्मजः  ।  
गोभानोस् तु सुतो राजा ऐशानुर् अपराजितः  ॥ ब्र्प्_१३।१४२ ॥  
करन्धमस् तु ऐशानोर् मरुत्तस् तस्य चात्मजः  ।  
अन्यस् त्व् आविक्षितो राजा मरुत्तः कथितो मया  ॥ ब्र्प्_१३।१४३ ॥  
अनपत्यो ऽभवद् राजा यज्वा विपुलदक्षिणः  ।  
दुहिता संयता नाम तस्यासीत् पृथिवीपतेः  ॥ ब्र्प्_१३।१४४ ॥  
दक्षिणार्थं तु सा दत्ता संवर्ताय महात्मने  ।  
दुष्यन्तं पौरवं चापि लेभे पुत्रम् अकल्मषम्  ॥ ब्र्प्_१३।१४५ ॥  
एवं ययातिशापेन जरासङ्क्रमणे तदा  ।  
पौरवं तुर्वसोर् वंशं प्रविवेश द्विजोत्तमाः  ॥ ब्र्प्_१३।१४६ ॥  
दुष्यन्तस्य तु दायादः करूरोमः प्रजेश्वरः  ।  
करूरोमाद् अथाह्रीदश् चत्वारस् तस्य चात्मजाः  ॥ ब्र्प्_१३।१४७ ॥  
पाण्ड्यश् च केरलश् चैव कालश् चोलश् च पार्थिवः  ।  
द्रुह्योश् च तनयो राजन् बभ्रुसेतुश् च पार्थिवः  ॥ ब्र्प्_१३।१४८ ॥  
अङ्गारसेतुस् तत्पुत्रो मरुतां पतिर् उच्यते  ।  
यौवनाश्वेन समरे कृच्छ्रेण निहतो बली  ॥ ब्र्प्_१३।१४९ ॥  
युद्धं सुमहद् अप्य् आसीन् मासान् परिचरद् दश  ।  
अङ्गारसेतोर् दायादो गान्धारो नाम पार्थिवः  ॥ ब्र्प्_१३।१५० ॥  
ख्यायते यस्य नाम्ना वै गान्धारविषयो महान्  ।  
गान्धारदेशजाश् चैव तुरगा वाजिनां वराः  ॥ ब्र्प्_१३।१५१ ॥  
अनोस् तु पुत्रो धर्मो ऽभूद् द्यूतस् तस्यात्मजो ऽभवत्  ।  
द्यूताद् वनदुहो जज्ञे प्रचेतास् तस्य चात्मजः  ॥ ब्र्प्_१३।१५२ ॥  
प्रचेतसः सुचेतास् तु कीर्तितास् त्व् अनवो मया  ।  
बभूवुस् तु यदोः पुत्राः पञ्च देवसुतोपमाः  ॥ ब्र्प्_१३।१५३ ॥  
सहस्रादः पयोदश् च क्रोष्टा नीलो ऽञ्जिकस् तथा  ।  
सहस्रादस्य दायादास् त्रयः परमधार्मिकाः  ॥ ब्र्प्_१३।१५४ ॥  
हैहयश् च हयश् चैव राजा वेणुहयस् तथा  ।  
हैहयस्याभवत् पुत्रो धर्मनेत्र इति श्रुतः  ॥ ब्र्प्_१३।१५५ ॥  
धर्मनेत्रस्य कार्तस् तु साहञ्जस् तस्य चात्मजः  ।  
साहञ्जनी नाम पुरी तेन राज्ञा निवेशिता  ॥ ब्र्प्_१३।१५६ ॥  
आसीन् महिष्मतः पुत्रो भद्रश्रेण्यः प्रतापवान्  ।  
भद्रश्रेण्यस्य दायादो दुर्दमो नाम विश्रुतः  ॥ ब्र्प्_१३।१५७ ॥  
दुर्दमस्य सुतो धीमान् कनको नाम नामतः  ।  
कनकस्य तु दायादाश् चत्वारो लोकविश्रुताः  ॥ ब्र्प्_१३।१५८ ॥  
कृतवीर्यः कृतौजाश् च कृतधन्वा तथैव च  ।  
कृताग्निस् तु चतुर्थो ऽभूत् कृतवीर्याद् अथार्जुनः  ॥ ब्र्प्_१३।१५९ ॥  
यो ऽसौ बाहुसहस्रेण सप्तद्वीपेश्वरो ऽभवत्  ।  
जिगाय पृथिवीम् एको रथेनादित्यवर्चसा  ॥ ब्र्प्_१३।१६० ॥  
स हि वर्षायुतं तप्त्वा तपः परमदुश्चरम्  ।  
दत्तम् आराधयाम् आस कार्तवीर्यो ऽत्रिसम्भवम्  ॥ ब्र्प्_१३।१६१ ॥  
तस्मै दत्तो वरान् प्रादाच् चतुरो भूरितेजसः  ।  
पूर्वं बाहुसहस्रं तु प्रार्थितं सुमहद् वरम्  ॥ ब्र्प्_१३।१६२ ॥  
अधर्मे ऽधीयमानस्य सद्भिस् तत्र निवारणम्  ।  
उग्रेण पृथिवीं जित्वा धर्मेणैवानुरञ्जनम्  ॥ ब्र्प्_१३।१६३ ॥  
सङ्ग्रामान् सुबहूञ् जित्वा हत्वा चारीन् सहस्रशः  ।  
सङ्ग्रामे वर्तमानस्य वधं चाभ्यधिकाद् रणे  ॥ ब्र्प्_१३।१६४ ॥  
तस्य बाहुसहस्रं तु युध्यतः किल भो द्विजाः  ।  
योगाद् योगीश्वरस्येव प्रादुर्भवति मायया  ॥ ब्र्प्_१३।१६५ ॥  
तेनेयं पृथिवी सर्वा सप्तद्वीपा सपत्तना  ।  
ससमुद्रा सनगरा उग्रेण विधिना जिता  ॥ ब्र्प्_१३।१६६ ॥  
तेन सप्तसु द्वीपेषु सप्त यज्ञशतानि च  ।  
प्राप्तानि विधिना राज्ञा श्रूयन्ते मुनिसत्तमाः  ॥ ब्र्प्_१३।१६७ ॥  
सर्वे यज्ञा मुनिश्रेष्ठाः सहस्रशतदक्षिणाः  ।  
सर्वे काञ्चनयूपाश् च सर्वे काञ्चनवेदयः  ॥ ब्र्प्_१३।१६८ ॥  
सर्वे देवैर् मुनिश्रेष्ठा विमानस्थैर् अलङ्कृतैः  ।  
गन्धर्वैर् अप्सरोभिश् च नित्यम् एवोपशोभिताः  ॥ ब्र्प्_१३।१६९ ॥  
यस्य यज्ञे जगौ गाथां गन्धर्वो नारदस् तथा  ।  
वरीदासात्मजो विद्वान् महिम्ना तस्य विस्मितः  ॥ ब्र्प्_१३।१७० ॥  
{नारद उवाच: }  
न नूनं कार्तवीर्यस्य गतिं यास्यन्ति पार्थिवाः  ।  
यज्ञैर् दानैस् तपोभिश् च विक्रमेण श्रुतेन च  ॥ ब्र्प्_१३।१७१ ॥  
स हि सप्तसु द्वीपेषु चर्मी खड्गी शरासनी  ।  
रथी द्वीपान् अनुचरन् योगी सन्दृश्यते नृभिः  ॥ ब्र्प्_१३।१७२ ॥  
अनष्टद्रव्यता चैव न शोको न च विभ्रमः  ।  
प्रभावेण महाराज्ञः प्रजा धर्मेण रक्षतः  ॥ ब्र्प्_१३।१७३ ॥  
स सर्वरत्नभाक् सम्राट् चक्रवर्ती बभूव ह  ।  
स एव पशुपालो ऽभूत् क्षेत्रपालः स एव च  ॥ ब्र्प्_१३।१७४ ॥  
स एव वृष्ट्या पर्जन्यो योगित्वाद् अर्जुनो ऽभवत्  ।  
स वै बाहुसहस्रेण ज्याघातकठिनत्वचा  ॥ ब्र्प्_१३।१७५ ॥  
भाति रश्मिसहस्रेण शरदीव च भास्करः  ।  
स हि नागान् मनुष्येषु माहिष्मत्यां महाद्युतिः  ॥ ब्र्प्_१३।१७६ ॥  
कर्कोटकसुताञ् जित्वा पुर्यां तस्यां न्यवेशयत्  ।  
स वै वेगं समुद्रस्य प्रावृट्काले ऽम्बुजेक्षणः  ॥ ब्र्प्_१३।१७७ ॥  
क्रीडन्न् इव भुजोद्भिन्नं प्रतिस्रोतश् चकार ह  ।  
लुण्ठिता क्रीडता तेन नदी तद्ग्राममालिनी  ॥ ब्र्प्_१३।१७८ ॥  
चलदूर्मिसहस्रेण शङ्किताभ्येति नर्मदा  ।  
तस्य बाहुसहस्रेण क्षिप्यमाणे महोदधौ  ॥ ब्र्प्_१३।१७९ ॥  
भयान् निलीना निश्चेष्ठाः पातालस्था महीसुराः  ।  
चूर्णीकृतमहावीचिं चलन्मीनमहातिमिम्  ॥ ब्र्प्_१३।१८० ॥  
मारुताविद्धफेनौघम् आवर्तक्षोभसङ्कुलम्  ।  
प्रावर्तयत् तदा राजा सहस्रेण च बाहुना  ॥ ब्र्प्_१३।१८१ ॥  
देवासुरसमाक्षिप्तः क्षीरोदम् इव मन्दरः  ।  
मन्दरक्षोभचकिता अमृतोत्पादशङ्किताः  ॥ ब्र्प्_१३।१८२ ॥  
सहसोत्पतिता भीता भीमं दृष्ट्वा नृपोत्तमम्  ।  
नता निश्चलमूर्धानो बभूवुस् ते महोरगाः  ॥ ब्र्प्_१३।१८३ ॥  
सायाह्ने कदलीखण्डाः कम्पिता इव वायुना  ।  
स वै बद्ध्वा धनुर् ज्याभिर् उत्सिक्तं पञ्चभिः शरैः  ॥ ब्र्प्_१३।१८४ ॥  
लङ्केशं मोहयित्वा तु सबलं रावणं बलात्  ।  
निर्जित्य वशम् आनीय माहिष्मत्यां बबन्ध तम्  ॥ ब्र्प्_१३।१८५ ॥  
श्रुत्वा तु बद्धं पौलस्त्यं रावणं त्व् अर्जुनेन च  ।  
ततो गत्वा पुलस्त्यस् तम् अर्जुनं ददृशे स्वयम्  ॥ ब्र्प्_१३।१८६ ॥  
मुमोच रक्षः पौलस्त्यं पुलस्त्येनाभियाचितः  ।  
यस्य बाहुसहस्रस्य बभूव ज्यातलस्वनः  ॥ ब्र्प्_१३।१८७ ॥  
युगान्ते तोयदस्येव स्फुटतो ह्य् अशनेर् इव  ।  
अहो बत मृधे वीर्यं भार्गवस्य यद् अच्छिनत्  ॥ ब्र्प्_१३।१८८ ॥  
राज्ञो बाहुसहस्रस्य हैमं तालवनं यथा  ।  
तृषितेन कदाचित् स भिक्षितश् चित्रभानुना  ॥ ब्र्प्_१३।१८९ ॥  
स भिक्षाम् अददाद् वीरः सप्त द्वीपान् विभावसोः  ।  
पुराणि ग्रामघोषांश् च विषयांश् चैव सर्वशः  ॥ ब्र्प्_१३।१९० ॥  
जज्वाल तस्य सर्वाणि चित्रभानुर् दिधृक्षया  ।  
स तस्य पुरुषेन्द्रस्य प्रभावेण महात्मनः  ॥ ब्र्प्_१३।१९१ ॥  
ददाह कार्तवीर्यस्य शैलांश् चैष वनानि च  ।  
स शून्यम् आश्रमं रम्यं वरुणस्यात्मजस्य वै  ॥ ब्र्प्_१३।१९२ ॥  
ददाह बलवद्भीतश् चित्रभानुः स हैहयः  ।  
यं लेभे वरुणः पुत्रं पुरा भास्वन्तम् उत्तमम्  ॥ ब्र्प्_१३।१९३ ॥  
वसिष्ठं नाम स मुनिः ख्यात आपव इत्य् उत  ।  
यत्रापवस् तु तं क्रोधाच् छप्तवान् अर्जुनं विभुः  ॥ ब्र्प्_१३।१९४ ॥  
यस्मान् न वर्जितम् इदं वनं ते मम हैहय  ।  
तस्मात् ते दुष्करं कर्म कृतम् अन्यो हनिष्यति  ॥ ब्र्प्_१३।१९५ ॥  
रामो नाम महाबाहुर् जामदग्न्यः प्रतापवान्  ।  
छित्त्वा बाहुसहस्रं ते प्रमथ्य तरसा बली  ॥ ब्र्प्_१३।१९६ ॥  
तपस्वी ब्राह्मणस् त्वां तु हनिष्यति स भार्गवः  ।  
अनष्टद्रव्यता यस्य बभूवामित्रकर्षिणः  ॥ ब्र्प्_१३।१९७ ॥  
प्रतापेन नरेन्द्रस्य प्रजा धर्मेण रक्षतः  ।  
प्राप्तस् ततो ऽस्य मृत्युर् वै तस्य शापान् महामुनेः  ॥ ब्र्प्_१३।१९८ ॥  
वरस् तथैव भो विप्राः स्वयम् एव वृतः पुरा  ।  
तस्य पुत्रशतं त्व् आसीत् पञ्च शेषा महात्मनः  ॥ ब्र्प्_१३।१९९ ॥  
कृतास्त्रा बलिनः शूरा धर्मात्मानो यशस्विनः  ।  
शूरसेनश् च शूरश् च वृषणो मधुपध्वजः  ॥ ब्र्प्_१३।२०० ॥  
जयध्वजश् च नाम्नासीद् आवन्त्यो नृपतिर् महान्  ।  
कार्तवीर्यस्य तनया वीर्यवन्तो महाबलाः  ॥ ब्र्प्_१३।२०१ ॥  
जयध्वजस्य पुत्रस् तु तालजङ्घो महाबलः  ।  
तस्य पुत्रशतं ख्यातास् तालजङ्घा इति स्मृताः  ॥ ब्र्प्_१३।२०२ ॥  
तेषां कुले मुनिश्रेष्ठा हैहयानां महात्मनाम्  ।  
वीतिहोत्राः सुजाताश् च भोजाश् चावन्तयः स्मृताः  ॥ ब्र्प्_१३।२०३ ॥  
तौण्डिकेराश् च विख्यातास् तालजङ्घास् तथैव च  ।  
भरताश् च सुजाताश् च बहुत्वान् नानुकीर्तिताः  ॥ ब्र्प्_१३।२०४ ॥  
वृषप्रभृतयो विप्रा यादवाः पुण्यकर्मिणः  ।  
वृषो वंशधरस् तत्र तस्य पुत्रो ऽभवन् मधुः  ॥ ब्र्प्_१३।२०५ ॥  
मधोः पुत्रशतं त्व् आसीद् वृषणस् तस्य वंशकृत्  ।  
वृषणाद् वृष्णयः सर्वे मधोस् तु माधवाः स्मृताः  ॥ ब्र्प्_१३।२०६ ॥  
यादवा यदुनाम्ना ते निरुच्यन्ते च हैहयाः  ।  
न तस्य वित्तनाशः स्यान् नष्टं प्रति लभेच् च सः  ॥ ब्र्प्_१३।२०७ ॥  
कार्तवीर्यस्य यो जन्म कथयेद् इह नित्यशः  ।  
एते ययातिपुत्राणां पञ्च वंशा द्विजोत्तमाः  ॥ ब्र्प्_१३।२०८ ॥  
कीर्तिता लोकवीराणां ये लोकान् धारयन्ति वै  ।  
भूतानीव मुनिश्रेष्ठाः पञ्च स्थावरजङ्गमान्  ॥ ब्र्प्_१३।२०९ ॥  
श्रुत्वा पञ्च विसर्गांस् तु राजा धर्मार्थकोविदः  ।  
वशी भवति पञ्चानाम् आत्मजानां तथेश्वरः  ॥ ब्र्प्_१३।२१० ॥  
लभेत् पञ्च वरांश् चैव दुर्लभान् इह लौकिकान्  ।  
आयुः कीर्तिं तथा पुत्रान् ऐश्वर्यं भूतिम् एव च  ॥ ब्र्प्_१३।२११ ॥  
धारणाच् छ्रवणाच् चैव पञ्चवर्गस्य भो द्विजाः  ।  
क्रोष्टोर् वंशं मुनिश्रेष्ठाः शृणुध्वं गदतो मम  ॥ ब्र्प्_१३।२१२ ॥  
यदोर् वंशधरस्याथ यज्विनः पुण्यकर्मिणः  ।  
क्रोष्टोर् वंशं हि श्रुत्वैव सर्वपापैः प्रमुच्यते  ।  
यस्यान्ववायजो विष्णुर् हरिर् वृष्णिकुलोद्वहः  ॥ ब्र्प्_१३।२१३ ॥  
{लोमहर्षण उवाच: }  
गान्धारी चैव माद्री च क्रोष्टोर् भार्ये बभूवतुः  ।  
गान्धारी जनयाम् आस अनमित्रं महाबलम्  ॥ ब्र्प्_१४।१ ॥  
माद्री युधाजितं पुत्रं ततो ऽन्यं देवमीढुषम्  ।  
तेषां वंशस् त्रिधा भूतो वृष्णीनां कुलवर्धनः  ॥ ब्र्प्_१४।२ ॥  
माद्र्याः पुत्रौ तु जज्ञाते श्रुतौ वृष्ण्यन्धकाव् उभौ  ।  
जज्ञाते तनयौ वृष्णेः श्वफल्कश् चित्रकस् तथा  ॥ ब्र्प्_१४।३ ॥  
श्वफल्कस् तु मुनिश्रेष्ठा धर्मात्मा यत्र वर्तते  ।  
नास्ति व्याधिभयं तत्र नावर्षस् तपम् एव च  ॥ ब्र्प्_१४।४ ॥  
कदाचित् काशिराजस्य विषये मुनिसत्तमाः  ।  
त्रीणि वर्षाणि पूर्णानि नावर्षत् पाकशासनः  ॥ ब्र्प्_१४।५ ॥  
स तत्र चानयाम् आस श्वफल्कं परमार्चितम्  ।  
श्वफल्कपरिवर्तेन ववर्ष हरिवाहनः  ॥ ब्र्प्_१४।६ ॥  
श्वफल्कः काशिराजस्य सुतां भार्याम् अविन्दत  ।  
गान्दिनीं नाम गां सा च ददौ विप्राय नित्यशः  ॥ ब्र्प्_१४।७ ॥  
दाता यज्वा च वीरश् च श्रुतवान् अतिथिप्रियः  ।  
अक्रूरः सुषुवे तस्माच् छ्वफल्काद् भूरिदक्षिणः  ॥ ब्र्प्_१४।८ ॥  
उपमद्गुस् तथा मद्गुर् मेदुरश् चारिमेजयः  ।  
अविक्षितस् तथाक्षेपः शत्रुघ्नश् चारिमर्दनः  ॥ ब्र्प्_१४।९ ॥  
धर्मधृग् यतिधर्मा च धर्मोक्षान्धकरुस् तथा  ।  
आवाहप्रतिवाहौ च सुन्दरी च वराङ्गना  ॥ ब्र्प्_१४।१० ॥  
अक्रूरेणोग्रसेनायां सुगात्र्यां द्विजसत्तमाः  ।  
प्रसेनश् चोपदेवश् च जज्ञाते देववर्चसौ  ॥ ब्र्प्_१४।११ ॥  
चित्रकस्याभवन् पुत्राः पृथुर् विपृथुर् एव च  ।  
अश्वग्रीवो ऽश्वबाहुश् च स्वपार्श्वकगवेषणौ  ॥ ब्र्प्_१४।१२ ॥  
अरिष्टनेमिर् अश्वश् च सुधर्मा धर्मभृत् तथा  ।  
सुबाहुर् बहुबाहुश् च श्रविष्ठाश्रवणे स्त्रियौ  ॥ ब्र्प्_१४।१३ ॥  
असिक्न्यां जनयाम् आस शूरं वै देवमीढुषम्  ।  
महिष्यां जज्ञिरे शूरा भोज्यायां पुरुषा दश  ॥ ब्र्प्_१४।१४ ॥  
वसुदेवो महाबाहुः पूर्वम् आनकदुन्दुभिः  ।  
जज्ञे यस्य प्रसूतस्य दुन्दुभ्यः प्राणदन् दिवि  ॥ ब्र्प्_१४।१५ ॥  
आनकानां च संह्रादः सुमहान् अभवद् दिवि  ।  
पपात पुष्पवर्षश् च शूरस्य जनने महान्  ॥ ब्र्प्_१४।१६ ॥  
मनुष्यलोके कृत्स्ने ऽपि रूपे नास्ति समो भुवि  ।  
यस्यासीत् पुरुषाग्र्यस्य कान्तिश् चन्द्रमसो यथा  ॥ ब्र्प्_१४।१७ ॥  
देवभागस् ततो जज्ञे तथा देवश्रवाः पुनः  ।  
अनाधृष्टिः कनवको वत्सवान् अथ गृञ्जमः  ॥ ब्र्प्_१४।१८ ॥  
श्यामः शमीको गण्डूषः पञ्च चास्य वराङ्गनाः  ।  
पृथुकीर्तिः पृथा चैव श्रुतदेवा श्रुतश्रवा  ॥ ब्र्प्_१४।१९ ॥  
राजाधिदेवी च तथा पञ्चैता वीरमातरः  ।  
श्रुतश्रवायां चैद्यस् तु शिशुपालो ऽभवन् नृपः  ॥ ब्र्प्_१४।२० ॥  
हिरण्यकशिपुर् यो ऽसौ दैत्यराजो ऽभवत् पुरा  ।  
पृथुकीर्त्यां तु सञ्जज्ञे तनयो वृद्धशर्मणः  ॥ ब्र्प्_१४।२१ ॥  
करूषाधिपतिर् वीरो दन्तवक्रो महाबलः  ।  
पृथां दुहितरं चक्रे कुन्तिस् तां पाण्डुर् आवहत्  ॥ ब्र्प्_१४।२२ ॥  
यस्यां स धर्मविद् राजा धर्मो जज्ञे युधिष्ठिरः  ।  
भीमसेनस् तथा वाताद् इन्द्राच् चैव धनञ्जयः  ॥ ब्र्प्_१४।२३ ॥  
लोके प्रतिरथो वीरः शक्रतुल्यपराक्रमः  ।  
अनमित्राच् छनिर् जज्ञे कनिष्ठाद् वृष्णिनन्दनात्  ॥ ब्र्प्_१४।२४ ॥  
शैनेयः सत्यकस् तस्माद् युयुधानश् च सात्यकिः  ।  
उद्धवो देवभागस्य महाभागः सुतो ऽभवत्  ॥ ब्र्प्_१४।२५ ॥  
पण्डितानां परं प्राहुर् देवश्रवसम् उत्तमम्  ।  
अश्मक्यं प्राप्तवान् पुत्रम् अनाधृष्टिर् यशस्विनम्  ॥ ब्र्प्_१४।२६ ॥  
निवृत्तशत्रुं शत्रुघ्नं श्रुतदेवा त्व् अजायत  ।  
श्रुतदेवात्मजास् ते तु नैषादिर् यः परिश्रुतः  ॥ ब्र्प्_१४।२७ ॥  
एकलव्यो मुनिश्रेष्ठा निषादैः परिवर्धितः  ।  
वत्सवते त्व् अपुत्राय वसुदेवः प्रतापवान्  ।  
अद्भिर् ददौ सुतं वीरं शौरिः कौशिकम् औरसम्  ॥ ब्र्प्_१४।२८ ॥  
गण्डूषाय ह्य् अपुत्राय विष्वक्सेनो ददौ सुतान्  ।  
चारुदेष्णं सुदेष्णं च पञ्चालं कृतलक्षणम्  ॥ ब्र्प्_१४।२९ ॥  
असङ्ग्रामेण यो वीरो नावर्तत कदाचन  ।  
रौक्मिणेयो महाबाहुः कनीयान् द्विजसत्तमाः  ॥ ब्र्प्_१४।३० ॥  
वायसानां सहस्राणि यं यान्तं पृष्ठतो ऽन्वयुः  ।  
चारून् अद्योपभोक्ष्यामश् चारुदेष्णहतान् इति  ॥ ब्र्प्_१४।३१ ॥  
तन्त्रिजस् तन्त्रिपालश् च सुतौ कनवकस्य तौ  ।  
वीरुश् चाश्वहनुश् चैव वीरौ ताव् अथ गृञ्जिमौ  ॥ ब्र्प्_१४।३२ ॥  
श्यामपुत्रः शमीकस् तु शमीको राज्यम् आवहत्  ।  
जुगुप्समानो भोजत्वाद् राजसूयम् अवाप सः  ॥ ब्र्प्_१४।३३ ॥  
अजातशत्रुः शत्रूणां जज्ञे तस्य विनाशनः  ।  
वसुदेवसुतान् वीरान् कीर्तयिष्याम्य् अतः परम्  ॥ ब्र्प्_१४।३४ ॥  
वृष्णेस् त्रिविधम् एवं तु बहुशाखं महौजसम्  ।  
धारयन् विपुलं वंशं नानर्थैर् इह युज्यते  ॥ ब्र्प्_१४।३५ ॥  
याः पत्न्यो वसुदेवस्य चतुर्दश वराङ्गनाः  ।  
पौरवी रोहिणी नाम मदिरादितथावरा  ॥ ब्र्प्_१४।३६ ॥  
वैशाखी च तथा भद्रा सुनाम्नी चैव पञ्चमी  ।  
सहदेवा शान्तिदेवा श्रीदेवी देवरक्षिता  ॥ ब्र्प्_१४।३७ ॥  
वृकदेव्य् उपदेवी च देवकी चैव सप्तमी  ।  
सुतनुर् वडवा चैव द्वे एते परिचारिके  ॥ ब्र्प्_१४।३८ ॥  
पौरवी रोहिणी नाम बाह्लिकस्यात्मजाभवत्  ।  
ज्येष्ठा पत्नी मुनिश्रेष्ठा दयितानकदुन्दुभेः  ॥ ब्र्प्_१४।३९ ॥  
लेभे ज्येष्ठं सुतं रामं शरण्यं शठम् एव च  ।  
दुर्दमं दमनं शुभ्रं पिण्डारकम् उशीनरम्  ॥ ब्र्प्_१४।४० ॥  
चित्रा नाम कुमारी च रोहिणीतनया नव  ।  
चित्रा सुभद्रेति पुनर् विख्याता मुनिसत्तमाः  ॥ ब्र्प्_१४।४१ ॥  
वसुदेवाच् च देवक्यां जज्ञे शौरिर् महायशाः  ।  
रामाच् च निशठो जज्ञे रेवत्यां दयितः सुतः  ॥ ब्र्प्_१४।४२ ॥  
सुभद्रायां रथी पार्थाद् अभिमन्युर् अजायत  ।  
अक्रूरात् काशिकन्यायां सत्यकेतुर् अजायत  ॥ ब्र्प्_१४।४३ ॥  
वसुदेवस्य भार्यासु महाभागासु सप्तसु  ।  
ये पुत्रा जज्ञिरे शूराः समस्तांस् तान् निबोधत  ॥ ब्र्प्_१४।४४ ॥  
भोजश् च विजयश् चैव शान्तिदेवासुताव् उभौ  ।  
वृकदेवः सुनामायां गदश् चास्तां सुताव् उभौ  ॥ ब्र्प्_१४।४५ ॥  
अगावहं महात्मानं वृकदेवी व्यजायत  ।  
कन्या त्रिगर्तराजस्य भार्या वै शिशिरायणेः  ॥ ब्र्प्_१४।४६ ॥  
जिज्ञासां पौरुषे चक्रे न चस्कन्दे च पौरुषम्  ।  
कृष्णायससमप्रख्यो वर्षे द्वादशमे तथा  ॥ ब्र्प्_१४।४७ ॥  
मिथ्याभिशस्तो गार्ग्यस् तु मन्युनातिसमीरितः  ।  
घोषकन्याम् उपादाय मैथुनायोपचक्रमे  ॥ ब्र्प्_१४।४८ ॥  
गोपाली चाप्सरास् तस्य गोपस्त्रीवेषधारिणी  ।  
धारयाम् आस गार्ग्यस्य गर्भं दुर्धरम् अच्युतम्  ॥ ब्र्प्_१४।४९ ॥  
मानुष्यां गर्गभार्यायां नियोगाच् छूलपाणिनः  ।  
स कालयवनो नाम जज्ञे राजा महाबलः  ॥ ब्र्प्_१४।५० ॥  
वृत्तपूर्वार्धकायस् तु सिंहसंहननो युवा  ।  
अपुत्रस्य स राज्ञस् तु ववृधे ऽन्तःपुरे शिशुः  ॥ ब्र्प्_१४।५१ ॥  
यवनस्य मुनिश्रेष्ठाः स कालयवनो ऽभवत्  ।  
आयुध्यमानो नृपतिः पर्यपृच्छद् द्विजोत्तमम्  ॥ ब्र्प्_१४।५२ ॥  
वृष्ण्यन्धककुलं तस्य नारदो ऽकथयद् विभुः  ।  
अक्षौहिण्या तु सैन्यस्य मथुराम् अभ्ययात् तदा  ॥ ब्र्प्_१४।५३ ॥  
दूतं सम्प्रेषयाम् आस वृष्ण्यन्धकनिवेशनम्  ।  
ततो वृष्ण्यन्धकाः कृष्णं पुरस्कृत्य महामतिम्  ॥ ब्र्प्_१४।५४ ॥  
समेता मन्त्रयाम् आसुर् यवनस्य भयात् तदा  ।  
कृत्वा विनिश्चयं सर्वे पलायनम् अरोचयन्  ॥ ब्र्प्_१४।५५ ॥  
विहाय मथुरां रम्यां मानयन्तः पिनाकिनम्  ।  
कुशस्थलीं द्वारवतीं निवेशयितुम् ईप्सवः  ॥ ब्र्प्_१४।५६ ॥  
इति कृष्णस्य जन्मेदं यः शुचिर् नियतेन्द्रियः  ।  
पर्वसु श्रावयेद् विद्वान् अनृणः स सुखी भवेत्  ॥ ब्र्प्_१४।५९ ॥  
{लोमहर्षण उवाच: }  
क्रोष्टोर् अथाभवत् पुत्रो वृजिनीवान् महायशाः  ।  
वार्जिनीवतम् इच्छन्ति स्वाहिं स्वाहाकृतां वरम्  ॥ ब्र्प्_१५।१ ॥  
स्वाहिपुत्रो ऽभवद् राजा उषद्गुर् वदतां वरः  ।  
महाक्रतुभिर् ईजे यो विविधैर् भूरिदक्षिणैः  ॥ ब्र्प्_१५।२ ॥  
ततः प्रसूतिम् इच्छन् वै उषद्गुः सो ऽग्र्यम् आत्मजम्  ।  
जज्ञे चित्ररथस् तस्य पुत्रः कर्मभिर् अन्वितः  ॥ ब्र्प्_१५।३ ॥  
आसीच् चैत्ररथिर् वीरो यज्वा विपुलदक्षिणः  ।  
शशबिन्दुः परं वृत्तं राजर्षीणाम् अनुष्ठितः  ॥ ब्र्प्_१५।४ ॥  
पृथुश्रवाः पृथुयशा राजासीच् छाशिबिन्दवः  ।  
शंसन्ति च पुराणज्ञाः पार्थश्रवसम् अन्तरम्  ॥ ब्र्प्_१५।५ ॥  
अन्तरस्य सुयज्ञस् तु सुयज्ञतनयो ऽभवत्  ।  
उषतो यज्ञम् अखिलं स्वधर्मे च कृतादरः  ॥ ब्र्प्_१५।६ ॥  
शिनेयुर् अभवत् पुत्र उषतः शत्रुतापनः  ।  
मरुतस् तस्य तनयो राजर्षिर् अभवन् नृपः  ॥ ब्र्प्_१५।७ ॥  
मरुतो ऽलभत ज्येष्ठं सुतं कम्बलबर्हिषम्  ।  
चचार विपुलं धर्मम् अमर्षात् प्रत्यभाग् अपि  ॥ ब्र्प्_१५।८ ॥  
स सत्प्रसूतिम् इच्छन् वै सुतं कम्बलबर्हिषः  ।  
बभूव रुक्मकवचः शतप्रसवतः सुतः  ॥ ब्र्प्_१५।९ ॥  
निहत्य रुक्मकवचः शतं कवचिनां रणे  ।  
धन्विनां निशितैर् बाणैर् अवाप श्रियम् उत्तमाम्  ॥ ब्र्प्_१५।१० ॥  
जज्ञे च रुक्मकवचात् परजित् परवीरहा  ।  
जज्ञिरे पञ्च पुत्रास् तु महावीर्याः पराजिताः  ॥ ब्र्प्_१५।११ ॥  
रुक्मेषुः पृथुरुक्मश् च ज्यामघः पालितो हरिः  ।  
पालितं च हरिं चैव विदेहेभ्यः पिता ददौ  ॥ ब्र्प्_१५।१२ ॥  
रुक्मेषुर् अभवद् राजा पृथुरुक्मस्य संश्रयात्  ।  
ताभ्यां प्रव्राजितो राजा ज्यामघो ऽवसद् आश्रमे  ॥ ब्र्प्_१५।१३ ॥  
प्रशान्तश् च तदा राजा ब्राह्मणैश् चावबोधितः  ।  
जगाम धनुर् आदाय देशम् अन्यं ध्वजी रथी  ॥ ब्र्प्_१५।१४ ॥  
नर्मदाकूलम् एकाकीम् एकलां मृत्तिकावतीम्  ।  
ऋक्षवन्तं गिरिं जित्वा शुक्तिमत्याम् उवास सः  ॥ ब्र्प्_१५।१५ ॥  
ज्यामघस्याभवद् भार्या शैब्या बलवती सती  ।  
अपुत्रो ऽपि स राजा वै नान्यां भार्याम् अविन्दत  ॥ ब्र्प्_१५।१६ ॥  
तस्यासीद् विजयो युद्धे तत्र कन्याम् अवाप सः  ।  
भार्याम् उवाच सन्त्रस्तः स्नुषेति स जनेश्वरः  ॥ ब्र्प्_१५।१७ ॥  
एतच् छ्रुत्वाब्रवीद् देवी कस्य देव स्नुषेति वै  ।  
अब्रवीत् तद् उपश्रुत्य ज्यामघो राजसत्तमः  ॥ ब्र्प्_१५।१८ ॥  
{राजोवाच: }  
यस् ते जनिष्यते पुत्रस् तस्य भार्योपपादिता  ॥* ब्र्प्_१५।१९ ॥  
{लोमहर्षण उवाच: }  
उग्रेण तपसा तस्याः कन्यायाः सा व्यजायत  ।  
पुत्रं विदर्भं सुभागा शैब्या परिणता सती  ॥ ब्र्प्_१५।२० ॥  
राजपुत्र्यां तु विद्वांसौ स्नुषायां क्रथकैशिकौ  ।  
पश्चाद् विदर्भो ऽजनयच् छूरौ रणविशारदौ  ॥ ब्र्प्_१५।२१ ॥  
भीमो विदर्भस्य सुतः कुन्तिस् तस्यात्मजो ऽभवत्  ।  
कुन्तेर् धृष्टः सुतो जज्ञे रणधृष्टः प्रतापवान्  ॥ ब्र्प्_१५।२२ ॥  
धृष्टस्य जज्ञिरे शूरास् त्रयः परमधार्मिकाः  ।  
आवन्तश् च दशार्हश् च बली विषहरश् च सः  ॥ ब्र्प्_१५।२३ ॥  
दशार्हस्य सुतो व्योमा व्योम्नो जीमूत उच्यते  ।  
जीमूतपुत्रो विकृतिस् तस्य भीमरथः स्मृतः  ॥ ब्र्प्_१५।२४ ॥  
अथ भीमरथस्यासीत् पुत्रो नवरथस् तथा  ।  
तस्य चासीद् दशरथः शकुनिस् तस्य चात्मजः  ॥ ब्र्प्_१५।२५ ॥  
तस्मात् करम्भः कारम्भिर् देवरातो ऽभवन् नृपः  ।  
देवक्षत्रो ऽभवत् तस्य वृद्धक्षत्रो महायशाः  ॥ ब्र्प्_१५।२६ ॥  
देवगर्भसमो जज्ञे देवक्षत्रस्य नन्दनः  ।  
मधूनां वंशकृद् राजा मधुर् मधुरवाग् अपि  ॥ ब्र्प्_१५।२७ ॥  
मधोर् जज्ञे ऽथ वैदर्भ्यां पुरुद्वान् पुरुषोत्तमः  ।  
ऐक्ष्वाकी चाभवद् भार्या मधोस् तस्यां व्यजायत  ॥ ब्र्प्_१५।२८ ॥  
सत्वान् सर्वगुणोपेतः सात्वता कीर्तिवर्धनः  ।  
इमां विसृष्टिं विज्ञाय ज्यामघस्य महात्मनः  ।  
युज्यते परमप्रीत्या प्रजावांश् च भवेत् सदा  ॥ ब्र्प्_१५।२९ ॥  
{लोमहर्षण उवाच: }  
सत्वतः सत्त्वसम्पन्नान् कौशल्या सुषुवे सुतान्  ।  
भागिनं भजमानं च दिव्यं देवावृधं नृपम्  ॥ ब्र्प्_१५।३० ॥  
अन्धकं च महाबाहुं वृष्णिं च यदुनन्दनम्  ।  
तेषां विसर्गाश् चत्वारो विस्तरेणेह कीर्तिताः  ॥ ब्र्प्_१५।३१ ॥  
भजमानस्य सृञ्जय्यौ बाह्यकाथोपबाह्यका  ।  
आस्तां भार्ये तयोस् तस्माज् जज्ञिरे बहवः सुताः  ॥ ब्र्प्_१५।३२ ॥  
क्रिमिश् च क्रमणश् चैव धृष्टः शूरः पुरञ्जयः  ।  
एते बाह्यकसृञ्जय्यां भजमानाद् विजज्ञिरे  ॥ ब्र्प्_१५।३३ ॥  
आयुताजित् सहस्राजिच् छताजित् त्व् अथ दासकः  ।  
उपबाह्यकसृञ्जय्यां भजमानाद् विजज्ञिरे  ॥ ब्र्प्_१५।३४ ॥  
यज्वा देवावृधो राजा चचार विपुलं तपः  ।  
पुत्रः सर्वगुणोपेतो मम स्याद् इति निश्चितः  ॥ ब्र्प्_१५।३५ ॥  
संयुज्यमानस् तपसा पर्णाशाया जलं स्पृशन्  ।  
सदोपस्पृशतस् तस्य चकार प्रियम् आपगा  ॥ ब्र्प्_१५।३६ ॥  
चिन्तयाभिपरीता सा न जगामैव निश्चयम्  ।  
कल्याणत्वान् नरपतेस् तस्य सा निम्नगोत्तमा  ॥ ब्र्प्_१५।३७ ॥  
नाध्यगच्छत् तु तां नारीं यस्याम् एवंविधः सुतः  ।  
भवेत् तस्मात् स्वयं गत्वा भवाम्य् अस्य सहानुगा  ॥ ब्र्प्_१५।३८ ॥  
अथ भूत्वा कुमारी सा बिभ्रती परमं वपुः  ।  
वरयाम् आस नृपतिं ताम् इयेष च स प्रभुः  ॥ ब्र्प्_१५।३९ ॥  
तस्याम् आधत्त गर्भं स तेजस्विनम् उदारधीः  ।  
अथ सा दशमे मासि सुषुवे सरितां वरा  ॥ ब्र्प्_१५।४० ॥  
पुत्रं सर्वगुणोपेतं बभ्रुं देवावृधं द्विजाः  ।  
अत्र वंशे पुराणज्ञा गायन्तीति परिश्रुतम्  ॥ ब्र्प्_१५।४१ ॥  
गुणान् देवावृधस्यापि कीर्तयन्तो महात्मनः  ।  
यथैवाग्रे तथा दूरात् पश्यामस् तावद् अन्तिकात्  ॥ ब्र्प्_१५।४२ ॥  
बभ्रुः श्रेष्ठो मनुष्याणां देवैर् देवावृधः समः  ।  
षष्टिश् च षट् च पुरुषाः सहस्राणि च सप्त च  ॥ ब्र्प्_१५।४३ ॥  
एते ऽमृतत्वं प्राप्ता वै बभ्रोर् देवावृधाद् अपि  ।  
यज्वा दानपतिर् धीमान् ब्रह्मण्यः सुदृढायुधः  ॥ ब्र्प्_१५।४४ ॥  
तस्यान्ववायः सुमहान् भोजा ये सार्तिकावताः  ।  
अन्धकात् काश्यदुहिता चतुरो ऽलभतात्मजान्  ॥ ब्र्प्_१५।४५ ॥  
कुकुरं भजमानं च ससकं बलबर्हिषम्  ।  
कुकुरस्य सुतो वृष्टिर् वृष्टेस् तु तनयस् तथा  ॥ ब्र्प्_१५।४६ ॥  
कपोतरोमा तस्याथ तिलिरिस् तनयो ऽभवत्  ।  
जज्ञे पुनर् वसुस् तस्माद् अभिजिच् च पुनर् वसोः  ॥ ब्र्प्_१५।४७ ॥  
तथा वै पुत्रमिथुनं बभूवाभिजितः किल  ।  
आहुकः श्राहुकश् चैव ख्यातौ ख्यातिमतां वरौ  ॥ ब्र्प्_१५।४८ ॥  
इमां चोदाहरन्त्य् अत्र गाथां प्रति तम् आहुकम्  ।  
श्वेतेन परिवारेण किशोरप्रतिमो महान्  ॥ ब्र्प्_१५।४९ ॥  
अशीतिवर्मणा युक्त आहुकः प्रथमं व्रजेत्  ।  
नापुत्रवान् नाशतदो नासहस्रशतायुषः  ॥ ब्र्प्_१५।५० ॥  
नाशुद्धकर्मा नायज्वा यो भोजम् अभितो व्रजेत्  ।  
पूर्वस्यां दिशि नागानां भोजस्य प्रययुः किल  ॥ ब्र्प्_१५।५१ ॥  
सोमात् सङ्गानुकर्षाणां ध्वजिनां सवरूथिनाम्  ।  
रथानां मेघघोषाणां सहस्राणि दशैव तु  ॥ ब्र्प्_१५।५२ ॥  
रौप्यकाञ्चनकक्षाणां सहस्राण्य् एकविंशतिः  ।  
तावत्य् एव सहस्राणि उत्तरस्यां तथा दिशि  ॥ ब्र्प्_१५।५३ ॥  
आभूमिपाला भोजास् तु सन्ति ज्याकिङ्किणीकिनः  ।  
आहुः किं चाप्य् अवन्तिभ्यः स्वसारं ददुर् अन्धकाः  ॥ ब्र्प्_१५।५४ ॥  
आहुकस्य तु काश्यायां द्वौ पुत्रौ सम्बभूवतुः  ।  
देवकश् चोग्रसेनश् च देवगर्भसमाव् उभौ  ॥ ब्र्प्_१५।५५ ॥  
देवकस्याभवन् पुत्राश् चत्वारस् त्रिदशोपमाः  ।  
देववान् उपदेवश् च सन्देवो देवरक्षितः  ॥ ब्र्प्_१५।५६ ॥  
कुमार्यः सप्त चास्याथ वसुदेवाय ता ददौ  ।  
देवकी शान्तिदेवा च सुदेवा देवरक्षिता  ॥ ब्र्प्_१५।५७ ॥  
वृकदेव्य् उपदेवी च सुनाम्नी चैव सप्तमी  ।  
नवोग्रसेनस्य सुतास् तेषां कंसस् तु पूर्वजः  ॥ ब्र्प्_१५।५८ ॥  
न्यग्रोधश् च सुनामा च तथा कङ्कः सुभूषणः  ।  
राष्ट्रपालो ऽथ सुतनुर् अनावृष्टिस् तु पुष्टिमान्  ॥ ब्र्प्_१५।५९ ॥  
तेषां स्वसारः पञ्चासन् कंसा कंसवती तथा  ।  
सुतनू राष्ट्रपाली च कङ्का चैव वराङ्गना  ॥ ब्र्प्_१५।६० ॥  
उग्रसेनः सहापत्यो व्याख्यातः कुकुरोद्भवः  ।  
कुकुराणाम् इमं वंशं धारयन्न् अमितौजसाम्  ॥ ब्र्प्_१५।६१ ॥  
आत्मनो विपुलं वंशं प्रजावान् आप्नुयान् नरः  ॥* ब्र्प्_१५।६२ ॥  
{लोमहर्षण उवाच: }  
भजमानस्य पुत्रो ऽथ रथमुख्यो विदूरथः  ।  
राजाधिदेवः शूरस् तु विदूरथसुतो ऽभवत्  ॥ ब्र्प्_१६।१ ॥  
राजाधिदेवस्य सुता जज्ञिरे वीर्यवत्तराः  ।  
दत्तातिदत्तौ बलिनौ शोणाश्वः श्वेतवाहनः  ॥ ब्र्प्_१६।२ ॥  
शमी च दण्डशर्मा च दन्तशत्रुश् च शत्रुजित्  ।  
श्रवणा च श्रविष्ठा च स्वसारौ सम्बभूवतुः  ॥ ब्र्प्_१६।३ ॥  
शमिपुत्रः प्रतिक्षत्रः प्रतिक्षत्रस्य चात्मजः  ।  
स्वयम्भोजः स्वयम्भोजाद् भदिकः सम्बभूव ह  ॥ ब्र्प्_१६।४ ॥  
तस्य पुत्रा बभूवुर् हि सर्वे भीमपराक्रमाः  ।  
कृतवर्माग्रजस् तेषां शतधन्वा तु मध्यमः  ॥ ब्र्प्_१६।५ ॥  
देवान्तश् च नरान्तश् च भिषग्वैतरणश् च यः  ।  
सुदान्तश् चातिदान्तश् च निकाश्यः कामदम्भकः  ॥ ब्र्प्_१६।६ ॥  
देवान्तस्याभवत् पुत्रो विद्वान् कम्बलबर्हिषः  ।  
असमौजाः सुतस् तस्य नासमौजाश् च ताव् उभौ  ॥ ब्र्प्_१६।७ ॥  
अजातपुत्राय सुतान् प्रददाव् असमौजसे  ।  
सुदंष्ट्रश् च सुचारुश् च कृष्ण इत्य् अन्धकाः स्मृताः  ॥ ब्र्प्_१६।८ ॥  
गान्धारी चैव माद्री च क्रोष्टुभार्ये बभूवतुः  ।  
गान्धारी जनयाम् आस अनमित्रं महाबलम्  ॥ ब्र्प्_१६।९ ॥  
माद्री युधाजितं पुत्रं ततो वै देवमीधुषम्  ।  
अनमित्रम् अमित्राणां जेतारम् अपराजितम्  ॥ ब्र्प्_१६।१० ॥  
अनमित्रसुतो निघ्नो निघ्नतो द्वौ बभूवतुः  ।  
प्रसेनश् चाथ सत्राजिच् छत्रुसेनाजिताव् उभौ  ॥ ब्र्प्_१६।११ ॥  
प्रसेनो द्वारवत्यां तु निवसन् यो महामणिम्  ।  
दिव्यं स्यमन्तकं नाम स सूर्याद् उपलब्धवान्  ॥ ब्र्प्_१६।१२ ॥  
तस्य सत्राजितः सूर्यः सखा प्राणसमो ऽभवत्  ।  
स कदाचिन् निशापाये रथेन रथिनां वरः  ॥ ब्र्प्_१६।१३ ॥  
तोयकूलम् अपः स्प्रष्टुम् उपस्थातुं ययौ रविम्  ।  
तस्योपतिष्ठतः सूर्यं विवस्वान् अग्रतः स्थितः  ॥ ब्र्प्_१६।१४ ॥  
विस्पष्टमूर्तिर् भगवांस् तेजोमण्डलवान् विभुः  ।  
अथ राजा विवस्वन्तम् उवाच स्थितम् अग्रतः  ॥ ब्र्प्_१६।१५ ॥  
यथैव व्योम्नि पश्यामि सदा त्वां ज्योतिषां पते  ।  
तेजोमण्डलिनं देवं तथैव पुरतः स्थितम्  ॥ ब्र्प्_१६।१६ ॥  
को विशेषो ऽस्ति मे त्वत्तः सख्येनोपगतस्य वै  ।  
एतच् छ्रुत्वा तु भगवान् मणिरत्नं स्यमन्तकम्  ॥ ब्र्प्_१६।१७ ॥  
स्वकण्ठाद् अवमुच्याथ एकान्ते न्यस्तवान् विभुः  ।  
ततो विग्रहवन्तं तं ददर्श नृपतिस् तदा  ॥ ब्र्प्_१६।१८ ॥  
प्रीतिमान् अथ तं दृष्ट्वा मुहूर्तं कृतवान् कथाम्  ।  
तम् अभिप्रस्थितं भूयो विवस्वन्तं स सत्रजित्  ॥ ब्र्प्_१६।१९ ॥  
लोकान् भासयसे सर्वान् येन त्वं सततं प्रभो  ।  
तद् एतन् मणिरत्नं मे भगवन् दातुम् अर्हसि  ॥ ब्र्प्_१६।२० ॥  
ततः स्यमन्तकमणिं दत्तवान् भास्करस् तदा  ।  
स तम् आबध्य नगरीं प्रविवेश महीपतिः  ॥ ब्र्प्_१६।२१ ॥  
तं जनाः पर्यधावन्त सूर्यो ऽयं गच्छतीति ह  ।  
स्वां पुरीं स विसिष्माय राजा त्व् अन्तःपुरं तथा  ॥ ब्र्प्_१६।२२ ॥  
तं प्रसेनजितं दिव्यं मणिरत्नं स्यमन्तकम्  ।  
ददौ भ्रात्रे नरपतिः प्रेम्णा सत्राजिद् उत्तमम्  ॥ ब्र्प्_१६।२३ ॥  
स मणिः स्यन्दते रुक्मं वृष्ण्यन्धकनिवेशने  ।  
कालवर्षी च पर्जन्यो न च व्याधिभयं ह्य् अभूत्  ॥ ब्र्प्_१६।२४ ॥  
लिप्सां चक्रे प्रसेनस्य मणिरत्ने स्यमन्तके  ।  
गोविन्दो न च तं लेभे शक्तो ऽपि न जहार सः  ॥ ब्र्प्_१६।२५ ॥  
कदाचिन् मृगयां यातः प्रसेनस् तेन भूषितः  ।  
स्यमन्तककृते सिंहाद् वधं प्राप वनेचरात्  ॥ ब्र्प्_१६।२६ ॥  
अथ सिंहं प्रधावन्तम् ऋक्षराजो महाबलः  ।  
निहत्य मणिरत्नं तद् आदाय प्राविशद् गुहाम्  ॥ ब्र्प्_१६।२७ ॥  
ततो वृष्ण्यन्धकाः कृष्णं प्रसेनवधकारणात्  ।  
प्रार्थनां तां मणेर् बद्ध्वा सर्व एव शशङ्किरे  ॥ ब्र्प्_१६।२८ ॥  
स शङ्क्यमानो धर्मात्मा अकारी तस्य कर्मणः  ।  
आहरिष्ये मणिम् इति प्रतिज्ञाय वनं ययौ  ॥ ब्र्प्_१६।२९ ॥  
यत्र प्रसेनो मृगयां व्यचरत् तत्र चाप्य् अथ  ।  
प्रसेनस्य पदं गृह्य पुरुषैर् आप्तकारिभिः  ॥ ब्र्प्_१६।३० ॥  
ऋक्षवन्तं गिरिवरं विन्ध्यं च गिरिम् उत्तमम्  ।  
अन्वेषयन् परिश्रान्तः स ददर्श महामनाः  ॥ ब्र्प्_१६।३१ ॥  
साश्वं हतं प्रसेनं तु नाविन्दत च तन्मणिम्  ।  
अथ सिंहः प्रसेनस्य शरीरस्याविदूरतः  ॥ ब्र्प्_१६।३२ ॥  
ऋक्षेण निहतो दृष्टः पदैर् ऋक्षस् तु सूचितः  ।  
पदैस् तैर् अन्वियायाथ गुहाम् ऋक्षस्य माधवः  ॥ ब्र्प्_१६।३३ ॥  
स हि ऋक्षबिले वाणीं शुश्राव प्रमदेरिताम्  ।  
धात्र्या कुमारम् आदाय सुतं जाम्बवतो द्विजाः  ॥ ब्र्प्_१६।३४ ॥  
क्रीडयन्त्या च मणिना मा रोदीर् इत्य् अथेरिताम्  ॥* ब्र्प्_१६।३५ ॥  
{धात्र्य् उवाच: }  
सिंहः प्रसेनम् अवधीत् सिंहो जाम्बवता हतः  ।  
सुकुमारक मा रोदीस् तव ह्य् एष स्यमन्तकः  ॥ ब्र्प्_१६।३६ ॥  
व्यक्तितस् तस्य शब्दस्य तूर्णम् एव बिलं ययौ  ।  
प्रविश्य तत्र भगवांस् तद् ऋक्षबिलम् अञ्जसा  ॥ ब्र्प्_१६।३७ ॥  
स्थापयित्वा बिलद्वारे यदूंल् लाङ्गलिना सह  ।  
शार्ङ्गधन्वा बिलस्थं तु जाम्बवन्तं ददर्श सः  ॥ ब्र्प्_१६।३८ ॥  
युयुधे वासुदेवस् तु बिले जाम्बवता सह  ।  
बाहुभ्याम् एव गोविन्दो दिवसान् एकविंशतिम्  ॥ ब्र्प्_१६।३९ ॥  
प्रविष्टे ऽथ बिले कृष्णे बलदेवपुरःसराः  ।  
पुरीं द्वारवतीम् एत्य हतं कृष्णं न्यवेदयन्  ॥ ब्र्प्_१६।४० ॥  
वासुदेवो ऽपि निर्जित्य जाम्बवन्तं महाबलम्  ।  
लेभे जाम्बवतीं कन्याम् ऋक्षराजस्य सम्मताम्  ॥ ब्र्प्_१६।४१ ॥  
मणिं स्यमन्तकं चैव जग्राहात्मविशुद्धये  ।  
अनुनीयर्क्षराजं तु निर्ययौ च ततो बिलात्  ॥ ब्र्प्_१६।४२ ॥  
उपायाद् द्वारकां कृष्णः स विनीतैः पुरःसरैः  ।  
एवं स मणिम् आहृत्य विशोध्यात्मानम् अच्युतः  ॥ ब्र्प्_१६।४३ ॥  
ददौ सत्राजिते तं वै सर्वसात्वतसंसदि  ।  
एवं मिथ्याभिशस्तेन कृष्णेनामित्रघातिना  ॥ ब्र्प्_१६।४४ ॥  
आत्मा विशोधितः पापाद् विनिर्जित्य स्यमन्तकम्  ।  
सत्राजितो दश त्व् आसन् भार्यास् तासां शतं सुताः  ॥ ब्र्प्_१६।४५ ॥  
ख्यातिमन्तस् त्रयस् तेषां भगङ्कारस् तु पूर्वजः  ।  
वीरो वातपतिश् चैव वसुमेधस् तथैव च  ॥ ब्र्प्_१६।४६ ॥  
कुमार्यश् चापि तिस्रो वै दिक्षु ख्याता द्विजोत्तमाः  ।  
सत्यभामोत्तमा तासां व्रतिनी च दृढव्रता  ॥ ब्र्प्_१६।४७ ॥  
तथा प्रस्वापिनी चैव भार्यां कृष्णाय तां ददौ  ।  
सभाक्षो भङ्गकारिस् तु नावेयश् च नरोत्तमौ  ॥ ब्र्प्_१६।४८ ॥  
जज्ञाते गुणसम्पन्नौ विश्रुतौ रूपसम्पदा  ।  
माद्र्याः पुत्रो ऽथ जज्ञे ऽथ वृष्णिपुत्रो युधाजितः  ॥ ब्र्प्_१६।४९ ॥  
जज्ञाते तनयौ वृष्णेः श्वफल्कश् चित्रकस् तथा  ।  
श्वफल्कः काशिराजस्य सुतां भार्याम् अविन्दत  ॥ ब्र्प्_१६।५० ॥  
गान्दिनीं नाम तस्याश् च गाः सदा प्रददौ पिता  ।  
तस्यां जज्ञे महाबाहुः श्रुतवान् अतिथिप्रियः  ॥ ब्र्प्_१६।५१ ॥  
अक्रूरो ऽथ महाभागो जज्ञे विपुलदक्षिणः  ।  
उपमद्गुस् तथा मद्गुर् मुदरश् चारिमर्दनः  ॥ ब्र्प्_१६।५२ ॥  
आरिक्षेपस् तथोपेक्षः शत्रुहा चारिमेजयः  ।  
धर्मभृच् चापि धर्मा च गृध्रभोजान्धकस् तथा  ॥ ब्र्प्_१६।५३ ॥  
आवाहप्रतिवाहौ च सुन्दरी च वराङ्गना  ।  
विश्रुताश्वस्य महिषी कन्या चास्य वसुन्धरा  ॥ ब्र्प्_१६।५४ ॥  
रूपयौवनसम्पन्ना सर्वसत्त्वमनोहरा  ।  
अक्रूरेणोग्रसेनायां सुतौ वै कुलनन्दनौ  ॥ ब्र्प्_१६।५५ ॥  
वसुदेवश् चोपदेवश् च जज्ञाते देववर्चसौ  ।  
चित्रकस्याभवन् पुत्राः पृथुर् विपृथुर् एव च  ॥ ब्र्प्_१६।५६ ॥  
अश्वग्रीवो ऽश्वबाहुश् च सुपार्श्वकगवेषणौ  ।  
अरिष्टनेमिश् च सुता धर्मो धर्मभृद् एव च  ॥ ब्र्प्_१६।५७ ॥  
सुबाहुर् बहुबाहुश् च श्रविष्ठाश्रवणे स्त्रियौ  ।  
इमां मिथ्याभिशस्तिं यः कृष्णस्य समुदाहृताम्  ॥ ब्र्प्_१६।५८ ॥  
वेद मिथ्याभिशापास् तं न स्पृशन्ति कदाचन  ॥* ब्र्प्_१६।५९ ॥  
{लोमहर्षण उवाच: }  
यत् तु सत्राजिते कृष्णो मणिरत्नं स्यमन्तकम्  ।  
ददाव् अहारयद् बभ्रुर् भोजेन शतधन्वना  ॥ ब्र्प्_१७।१ ॥  
सदा हि प्रार्थयाम् आस सत्यभामाम् अनिन्दिताम्  ।  
अक्रूरो ऽन्तरम् अन्विष्यन् मणिं चैव स्यमन्तकम्  ॥ ब्र्प्_१७।२ ॥  
सत्राजितं ततो हत्वा शतधन्वा महाबलः  ।  
रात्रौ तं मणिम् आदाय ततो ऽक्रूराय दत्तवान्  ॥ ब्र्प्_१७।३ ॥  
अक्रूरस् तु तदा विप्रा रत्नम् आदाय चोत्तमम्  ।  
समयं कारयां चक्रे नावेद्यो ऽहं त्वयेत्य् उत  ॥ ब्र्प्_१७।४ ॥  
वयम् अभ्युत्प्रपत्स्यामः कृष्णेन त्वां प्रधर्षितम्  ।  
ममाद्य द्वारका सर्वा वशे तिष्ठत्य् असंशयम्  ॥ ब्र्प्_१७।५ ॥  
हते पितरि दुःखार्ता सत्यभामा मनस्विनी  ।  
प्रययौ रथम् आरुह्य नगरं वारणावतम्  ॥ ब्र्प्_१७।६ ॥  
सत्यभामा तु तद् वृत्तं भोजस्य शतधन्वनः  ।  
भर्तुर् निवेद्य दुःखार्ता पार्श्वस्थाश्रूण्य् अवर्तयत्  ॥ ब्र्प्_१७।७ ॥  
पाण्डवानां च दग्धानां हरिः कृत्वोदकक्रियाम्  ।  
कुल्यार्थे चापि पाण्डूनां न्ययोजयत सात्यकिम्  ॥ ब्र्प्_१७।८ ॥  
ततस् त्वरितम् आगम्य द्वारकां मधुसूदनः  ।  
पूर्वजं हलिनं श्रीमान् इदं वचनम् अब्रवीत्  ॥ ब्र्प्_१७।९ ॥  
{श्रीकृष्ण उवाच: }  
हतः प्रसेनः सिंहेन सत्राजिच् छतधन्वना  ।  
स्यमन्तकस् तु मद्नामी तस्य प्रभुर् अहं विभो  ॥ ब्र्प्_१७।१० ॥  
तद् आरोह रथं शीघ्रं भोजं हत्वा महारथम्  ।  
स्यमन्तको महाबाहो अस्माकं स भविष्यति  ॥ ब्र्प्_१७।११ ॥  
{लोमहर्षण उवाच: }  
ततः प्रववृते युद्धं तुमुलं भोजकृष्णयोः  ।  
शतधन्वा ततो ऽक्रूरं सर्वतोदिशम् ऐक्षत  ॥ ब्र्प्_१७।१२ ॥  
संरब्धौ ताव् उभौ तत्र दृष्ट्वा भोजजनार्दनौ  ।  
शक्तो ऽपि शापाद् धार्दिक्यम् अक्रूरो नान्वपद्यत  ॥ ब्र्प्_१७।१३ ॥  
अपयाने ततो बुद्धिं भोजश् चक्रे भयार्दितः  ।  
योजनानां शतं साग्रं हृदया प्रत्यपद्यत  ॥ ब्र्प्_१७।१४ ॥  
विख्याता हृदया नाम शतयोजनगामिनी  ।  
भोजस्य वडवा विप्रा यया कृष्णम् अयोधयत्  ॥ ब्र्प्_१७।१५ ॥  
क्षीणां जवेन हृदयाम् अध्वनः शतयोजने  ।  
दृष्ट्वा रथस्य स्वां वृद्धिं शतधन्वानम् अर्दयत्  ॥ ब्र्प्_१७।१६ ॥  
ततस् तस्या हतायास् तु श्रमात् खेदाच् च भो द्विजाः  ।  
खम् उत्पेतुर् अथ प्राणाः कृष्णो रामम् अथाब्रवीत्  ॥ ब्र्प्_१७।१७ ॥  
{श्रीकृष्ण उवाच: }  
तिष्ठेह त्वं महाबाहो दृष्टदोषा हया मया  ।  
पद्भ्यां गत्वा हरिष्यामि मणिरत्नं स्यमन्तकम्  ॥ ब्र्प्_१७।१८ ॥  
पद्भ्याम् एव ततो गत्वा शतधन्वानम् अच्युतः  ।  
मिथिलाम् अभितो विप्रा जघान परमास्त्रवित्  ॥ ब्र्प्_१७।१९ ॥  
स्यमन्तकं च नापश्यद् धत्वा भोजं महाबलम्  ।  
निवृत्तं चाब्रवीत् कृष्णं मणिं देहीति लाङ्गली  ॥ ब्र्प्_१७।२० ॥  
नास्तीति कृष्णश् चोवाच ततो रामो रुषान्वितः  ।  
धिक्शब्दपूर्वम् असकृत् प्रत्युवाच जनार्दनम्  ॥ ब्र्प्_१७।२१ ॥  
{बलराम उवाच: }  
भ्रातृत्वान् मर्षयाम्य् एष स्वस्ति ते ऽस्तु व्रजाम्य् अहम्  ।  
कृत्यं न मे द्वारकया न त्वया न च वृष्णिभिः  ॥ ब्र्प्_१७।२२ ॥  
प्रविवेश ततो रामो मिथिलाम् अरिमर्दनः  ।  
सर्वकामैर् उपहृतैर् मिथिलेनाभिपूजितः  ॥ ब्र्प्_१७।२३ ॥  
एतस्मिन्न् एव काले तु बभ्रुर् मतिमतां वरः  ।  
नानारूपान् क्रतून् सर्वान् आजहार निरर्गलान्  ॥ ब्र्प्_१७।२४ ॥  
दीक्षामयं स कवचं रक्षार्थं प्रविवेश ह  ।  
स्यमन्तककृते प्राज्ञो गान्दीपुत्रो महायशाः  ॥ ब्र्प्_१७।२५ ॥  
अथ रत्नानि चान्यानि धनानि विविधानि च  ।  
षष्टिं वर्षाणि धर्मात्मा यज्ञेष्व् एव न्ययोजयत्  ॥ ब्र्प्_१७।२६ ॥  
अक्रूरयज्ञा इति ते ख्यातास् तस्य महात्मनः  ।  
बह्वन्नदक्षिणाः सर्वे सर्वकामप्रदायिनः  ॥ ब्र्प्_१७।२७ ॥  
अथ दुर्योधनो राजा गत्वा स मिथिलां प्रभुः  ।  
गदाशिक्षां ततो दिव्यां बलदेवाद् अवाप्तवान्  ॥ ब्र्प्_१७।२८ ॥  
सम्प्रसाद्य ततो रामो वृष्ण्यन्धकमहारथैः  ।  
आनीतो द्वारकाम् एव कृष्णेन च महात्मना  ॥ ब्र्प्_१७।२९ ॥  
अक्रूरश् चान्धकैः सार्धम् आयातः पुरुषर्षभः  ।  
हत्वा सत्राजितं सुप्तं सहबन्धुं महाबलः  ॥ ब्र्प्_१७।३० ॥  
ज्ञातिभेदभयात् कृष्णस् तम् उपेक्षितवांस् तदा  ।  
अपयाते तदाक्रूरे नावर्षत् पाकशासनः  ॥ ब्र्प्_१७।३१ ॥  
अनावृष्ट्या तदा राष्ट्रम् अभवद् बहुधा कृशम्  ।  
ततः प्रसादयाम् आसुर् अक्रूरं कुकुरान्धकाः  ॥ ब्र्प्_१७।३२ ॥  
पुनर् द्वारवतीं प्राप्ते तस्मिन् दानपतौ ततः  ।  
प्रववर्ष सहस्राक्षः कक्षे जलनिधेस् तदा  ॥ ब्र्प्_१७।३३ ॥  
कन्यां च वासुदेवाय स्वसारं शीलसम्मताम्  ।  
अक्रूरः प्रददौ धीमान् प्रीत्यर्थं मुनिसत्तमाः  ॥ ब्र्प्_१७।३४ ॥  
अथ विज्ञाय योगेन कृष्णो बभ्रुगतं मणिम्  ।  
सभामध्यगतः प्राह तम् अक्रूरं जनार्दनः  ॥ ब्र्प्_१७।३५ ॥  
{श्रीकृष्ण उवाच: }  
यत् तद् रत्नं मणिवरं तव हस्तगतं विभो  ।  
तत् प्रयच्छ च मानार्ह मयि मानार्यकं कृथाः  ॥ ब्र्प्_१७।३६ ॥  
षष्टिवर्षगते काले यो रोषो ऽभून् ममानघ  ।  
स संरूढो ऽसकृत् प्राप्तस् ततः कालात्ययो महान्  ॥ ब्र्प्_१७।३७ ॥  
स ततः कृष्णवचनात् सर्वसात्वतसंसदि  ।  
प्रददौ तं मणिं बभ्रुर् अक्लेशेन महामतिः  ॥ ब्र्प्_१७।३८ ॥  
ततस् तम् आर्जवात् प्राप्तं बभ्रोर् हस्ताद् अरिन्दमः  ।  
ददौ हृष्टमनाः कृष्णस् तं मणिं बभ्रवे पुनः  ॥ ब्र्प्_१७।३९ ॥  
स कृष्णहस्तात् सम्प्राप्तं मणिरत्नं स्यमन्तकम्  ।  
आबध्य गान्दिनीपुत्रो विरराजांशुमान् इव  ॥ ब्र्प्_१७।४० ॥  
{मुनय ऊचुः: }  
अहो सुमहद् आख्यानं भवता परिकीर्तितम्  ।  
भारतानां च सर्वेषां पार्थिवानां तथैव च  ॥ ब्र्प्_१८।१ ॥  
देवानां दानवानां च गन्धर्वोरगरक्षसाम्  ।  
दैत्यानाम् अथ सिद्धानां गुह्यकानां तथैव च  ॥ ब्र्प्_१८।२ ॥  
अत्यद्भुतानि कर्माणि विक्रमा धर्मनिश्चयाः  ।  
विविधाश् च कथा दिव्या जन्म चाग्र्यम् अनुत्तमम्  ॥ ब्र्प्_१८।३ ॥  
सृष्टिः प्रजापतेः सम्यक् त्वया प्रोक्ता महामते  ।  
प्रजापतीनां सर्वेषां गुह्यकाप्सरसां तथा  ॥ ब्र्प्_१८।४ ॥  
स्थावरं जङ्गमं सर्वम् उत्पन्नं विविधं जगत्  ।  
त्वया प्रोक्तं महाभाग श्रुतं चैतन् मनोहरम्  ॥ ब्र्प्_१८।५ ॥  
कथितं पुण्यफलदं पुराणं श्लक्ष्णया गिरा  ।  
मनःकर्णसुखं सम्यक् प्रीणात्य् अमृतसम्मितम्  ॥ ब्र्प्_१८।६ ॥  
इदानीं श्रोतुम् इच्छामः सकलं मण्डलं भुवः  ।  
वक्तुम् अर्हसि सर्वज्ञ परं कौतूहलं हि नः  ॥ ब्र्प्_१८।७ ॥  
यावन्तः सागरा द्वीपास् तथा वर्षाणि पर्वताः  ।  
वनानि सरितः पुण्य- देवादीनां महामते  ॥ ब्र्प्_१८।८ ॥  
यत्प्रमाणम् इदं सर्वं यदाधारं यदात्मकम्  ।  
संस्थानम् अस्य जगतो यथावद् वक्तुम् अर्हसि  ॥ ब्र्प्_१८।९ ॥  
{लोमहर्षण उवाच: }  
मुनयः श्रूयताम् एतत् सङ्क्षेपाद् वदतो मम  ।  
नास्य वर्षशतेनापि वक्तुं शक्यो ऽतिविस्तरः  ॥ ब्र्प्_१८।१० ॥  
जम्बूप्लक्षाह्वयौ द्वीपौ शाल्मलश् चापरो द्विजाः  ।  
कुशः क्रौञ्चस् तथा शाकः पुष्करश् चैव सप्तमः  ॥ ब्र्प्_१८।११ ॥  
एते द्वीपाः समुद्रैस् तु सप्त सप्तभिर् आवृताः  ।  
लवणेक्षुसुरासर्पिर् दधिदुग्धजलैः समम्  ॥ ब्र्प्_१८।१२ ॥  
जम्बूद्वीपः समस्तानाम् एतेषां मध्यसंस्थितः  ।  
तस्यापि मध्ये विप्रेन्द्रा मेरुः कनकपर्वतः  ॥ ब्र्प्_१८।१३ ॥  
चतुरशीतिसाहस्रैर् योजनैस् तस्य चोच्छ्रयः  ।  
प्रविष्टः षोडशाधस्ताद् द्वात्रिंशन् मूर्ध्नि विस्तृतः  ॥ ब्र्प्_१८।१४ ॥  
मूले षोडशसाहस्रैर् विस्तारस् तस्य सर्वतः  ।  
भूपद्मस्यास्य शैलो ऽसौ कर्णिकाकारसंस्थितः  ॥ ब्र्प्_१८।१५ ॥  
हिमवान् हेमकूटश् च निषधस् तस्य दक्षिणे  ।  
नीलः श्वेतश् च शृङ्गी च उत्तरे वर्षपर्वताः  ॥ ब्र्प्_१८।१६ ॥  
लक्षप्रमाणौ द्वौ मध्ये दशहीनास् तथापरे  ।  
सहस्रद्वितयोच्छ्रायास् तावद्विस्तारिणश् च ते  ॥ ब्र्प्_१८।१७ ॥  
भारतं प्रथमं वर्षं ततः किम्पुरुषं स्मृतम्  ।  
हरिवर्षं तथैवान्यन् मेरोर् दक्षिणतो द्विजाः  ॥ ब्र्प्_१८।१८ ॥  
रम्यकं चोत्तरं वर्षं तस्यैव तु हिरण्मयम्  ।  
उत्तराः कुरवश् चैव यथा वै भारतं तथा  ॥ ब्र्प्_१८।१९ ॥  
नवसाहस्रम् एकैकम् एतेषां द्विजसत्तमाः  ।  
इलावृतं च तन्मध्ये सौवर्णो मेरुर् उच्छ्रितः  ॥ ब्र्प्_१८।२० ॥  
मेरोश् चतुर्दिशं तत्र नवसाहस्रविस्तृतम्  ।  
इलावृतं महाभागाश् चत्वारश् चात्र पर्वताः  ॥ ब्र्प्_१८।२१ ॥  
विष्कम्भा वितता मेरोर् योजनायुतविस्तृताः  ।  
पूर्वेण मन्दरो नाम दक्षिणे गन्धमादनः  ॥ ब्र्प्_१८।२२ ॥  
विपुलः पश्चिमे पार्श्वे सुपार्श्वश् चोत्तरे स्थितः  ।  
कदम्बस् तेषु जम्बूश् च पिप्पलो वट एव च  ॥ ब्र्प्_१८।२३ ॥  
एकादशशतायामाः पादपा गिरिकेतवः  ।  
जम्बूद्वीपस्य सा जम्बूर् नामहेतुर् द्विजोत्तमाः  ॥ ब्र्प्_१८।२४ ॥  
महागजप्रमाणानि जम्ब्वास् तस्याः फलानि वै  ।  
पतन्ति भूभृतः पृष्ठे शीर्यमाणानि सर्वतः  ॥ ब्र्प्_१८।२५ ॥  
रसेन तेषां विख्याता तत्र जम्बूनदीति वै  ।  
सरित् प्रवर्तते सा च पीयते तन्निवासिभिः  ॥ ब्र्प्_१८।२६ ॥  
न खेदो न च दौर्गन्ध्यं न जरा नेन्द्रियक्षयः  ।  
तत्पानस्वस्थमनसां जनानां तत्र जायते  ॥ ब्र्प्_१८।२७ ॥  
तीरमृत् तद्रसं प्राप्य सुखवायुविशोषिता  ।  
जाम्बूनदाख्यं भवति सुवर्णं सिद्धभूषणम्  ॥ ब्र्प्_१८।२८ ॥  
भद्राश्वं पूर्वतो मेरोः केतुमालं च पश्चिमे  ।  
वर्षे द्वे तु मुनिश्रेष्ठास् तयोर् मध्ये त्व् इलावृतम्  ॥ ब्र्प्_१८।२९ ॥  
वनं चैत्ररथं पूर्वे दक्षिणे गन्धमादनम्  ।  
वैभ्राजं पश्चिमे तद्वद् उत्तरे नन्दनं स्मृतम्  ॥ ब्र्प्_१८।३० ॥  
अरुणोदं महाभद्रम् असितोदं समानसम्  ।  
सरांस्य् एतानि चत्वारि देवभोग्यानि सर्वदा  ॥ ब्र्प्_१८।३१ ॥  
शान्तवांश् चक्रकुञ्जश् च कुररी माल्यवांस् तथा  ।  
वैकङ्कप्रमुखा मेरोः पूर्वतः केसराचलाः  ॥ ब्र्प्_१८।३२ ॥  
त्रिकूटः शिशिरश् चैव पतङ्गो रुचकस् तथा  ।  
निषधादयो दक्षिणतस् तस्य केसरपर्वताः  ॥ ब्र्प्_१८।३३ ॥  
शिखिवासः सवैदूर्यः कपिलो गन्धमादनः  ।  
जानुधिप्रमुखास् तद्वत् पश्चिमे केसराचलाः  ॥ ब्र्प्_१८।३४ ॥  
मेरोर् अनन्तरास् ते च जठरादिष्व् अवस्थिताः  ।  
शङ्खकूटो ऽथ ऋषभो हंसो नागस् तथापराः  ॥ ब्र्प्_१८।३५ ॥  
कालञ्जराद्याश् च तथा उत्तरे केसराचलाः  ।  
चतुर्दश सहस्राणि योजनानां महापुरी  ॥ ब्र्प्_१८।३६ ॥  
मेरोर् उपरि विप्रेन्द्रा ब्रह्मणः कथिता दिवि  ।  
तस्यां समन्ततश् चाष्टौ दिशासु विदिशासु च  ॥ ब्र्प्_१८।३७ ॥  
इन्द्रादिलोकपालानां प्रख्याताः प्रवराः पुरः  ।  
विष्णुपादविनिष्क्रान्ता प्लावयन्तीन्दुमण्डलम्  ॥ ब्र्प्_१८।३८ ॥  
समन्ताद् ब्रह्मणः पुर्यां गङ्गा पतति वै दिवि  ।  
सा तत्र पतिता दिक्षु चतुर्धा प्रत्यपद्यत  ॥ ब्र्प्_१८।३९ ॥  
सीता चालकनन्दा च चक्षुर् बध्रा च वै क्रमात्  ।  
पूर्वेण सीता शैलाच् च शैलं यान्त्य् अन्तरिक्षगा  ॥ ब्र्प्_१८।४० ॥  
ततश् च पूर्ववर्षेण भद्राश्वेनैति सार्णवम्  ।  
तथैवालकनन्दा च दक्षिणेनैत्य भारतम्  ॥ ब्र्प्_१८।४१ ॥  
प्रयाति सागरं भूत्वा सप्तभेदा द्विजोत्तमाः  ।  
चक्षुश् च पश्चिमगिरीन् अतीत्य सकलांस् ततः  ॥ ब्र्प्_१८।४२ ॥  
पश्चिमं केतुमालाख्यं वर्षम् अन्वेति सार्णवम्  ।  
भद्रा तथोत्तरगिरीन् उत्तरांश् च तथा कुरून्  ॥ ब्र्प्_१८।४३ ॥  
अतीत्योत्तरम् अम्भोधिं समभ्येति द्विजोत्तमाः  ।  
आनीलनिषधायामौ माल्यवद्गन्धमादनौ  ॥ ब्र्प्_१८।४४ ॥  
तयोर् मध्यगतो मेरुः कर्णिकाकारसंस्थितः  ।  
भारताः केतुमालाश् च भद्राश्वाः कुरवस् तथा  ॥ ब्र्प्_१८।४५ ॥  
पत्त्राणि लोकशैलस्य मर्यादाशैलबाह्यतः  ।  
जठरो देवकूटश् च मर्यादापर्वताव् उभौ  ॥ ब्र्प्_१८।४६ ॥  
तौ दक्षिणोत्तरायामाव् आनीलनिषधायतौ  ।  
गन्धमादनकैलासौ पूर्वपश्चात् तु ताव् उभौ  ॥ ब्र्प्_१८।४७ ॥  
अशीतियोजनायामाव् अर्णवान्तर्व्यवस्थितौ  ।  
निषधः पारियात्रश् च मर्यादापर्वताव् उभौ  ॥ ब्र्प्_१८।४८ ॥  
तौ दक्षिणोत्तरायामाव् आनीलनिषधायतौ  ।  
मेरोः पश्चिमदिग्भागे यथा पूर्वौ तथा स्थितौ  ॥ ब्र्प्_१८।४९ ॥  
त्रिशृङ्गो जारुधिश् चैव उत्तरौ वर्षपर्वतौ  ।  
पूर्वपश्चायताव् एताव् अर्णवान्तर्व्यवस्थितौ  ॥ ब्र्प्_१८।५० ॥  
इत्य् एते हि मया प्रोक्ता मर्यादापर्वता द्विजाः  ।  
जठरावस्थिता मेरोर् येषां द्वौ द्वौ चतुर्दिशम्  ॥ ब्र्प्_१८।५१ ॥  
मेरोश् चतुर्दिशं ये तु प्रोक्ताः केसरपर्वताः  ।  
शीतान्ताद्या द्विजास् तेषाम् अतीव हि मनोहराः  ॥ ब्र्प्_१८।५२ ॥  
शैलानाम् अन्तरद्रोण्यः सिद्धचारणसेविताः  ।  
सुरम्याणि तथा तासु काननानि पुराणि च  ॥ ब्र्प्_१८।५३ ॥  
लक्ष्मीविष्ण्वग्निसूर्येन्द्र- देवानां मुनिसत्तमाः  ।  
तास्व् आयतनवर्याणि जुष्टानि नरकिन्नरैः  ॥ ब्र्प्_१८।५४ ॥  
गन्धर्वयक्षरक्षांसि तथा दैतेयदानवाः  ।  
क्रीडन्ति तासु रम्यासु शैलद्रोणीष्व् अहर्निशम्  ॥ ब्र्प्_१८।५५ ॥  
भौमा ह्य् एते स्मृताः स्वर्गा धर्मिणाम् आलया द्विजाः  ।  
नैतेषु पापकर्तारो यान्ति जन्मशतैर् अपि  ॥ ब्र्प्_१८।५६ ॥  
भद्राश्वे भगवान् विष्णुर् आस्ते हयशिरा द्विजाः  ।  
वाराहः केतुमाले तु भारते कूर्मरूपधृक्  ॥ ब्र्प्_१८।५७ ॥  
मत्स्यरूपश् च गोविन्दः कुरुष्व् आस्ते सनातनः  ।  
विश्वरूपेण सर्वत्र सर्वः सर्वेश्वरो हरिः  ॥ ब्र्प्_१८।५८ ॥  
सर्वस्याधारभूतो ऽसौ द्विजा आस्ते ऽखिलात्मकः  ।  
यानि किम्पुरुषाद्यानि वर्षाण्य् अष्टौ द्विजोत्तमाः  ॥ ब्र्प्_१८।५९ ॥  
न तेषु शोको नायासो नोद्वेगः क्षुद्भयादिकम्  ।  
सुस्थाः प्रजा निरातङ्काः सर्वदुःखविवर्जिताः  ॥ ब्र्प्_१८।६० ॥  
दशद्वादशवर्षाणां सहस्राणि स्थिरायुषः  ।  
नैतेषु भौमान्य् अन्यानि क्षुत्पिपासादि नो द्विजाः  ॥ ब्र्प्_१८।६१ ॥  
कृतत्रेतादिका नैव तेषु स्थानेषु कल्पना  ।  
सर्वेष्व् एतेषु वर्षेषु सप्त सप्त कुलाचलाः  ।  
नद्यश् च शतशस् तेभ्यः प्रसूता या द्विजोत्तमाः  ॥ ब्र्प्_१८।६२ ॥  
{लोमहर्षण उवाच: }  
उत्तरेण समुद्रस्य हिमाद्रेश् चैव दक्षिणे  ।  
वर्षं तद् भारतं नाम भारती यत्र सन्ततिः  ॥ ब्र्प्_१९।१ ॥  
नवयोजनसाहस्रो विस्तारश् च द्विजोत्तमाः  ।  
कर्मभूमिर् इयं स्वर्गम् अपवर्गं च पृच्छताम्  ॥ ब्र्प्_१९।२ ॥  
महेन्द्रो मलयः सह्यः शुक्तिमान् ऋक्षपर्वतः  ।  
विन्ध्यश् च पारियात्रश् च सप्तात्र कुलपर्वताः  ॥ ब्र्प्_१९।३ ॥  
अतः सम्प्राप्यते स्वर्गो मुक्तिम् अस्मात् प्रयाति वै  ।  
तिर्यक्त्वं नरकं चापि यान्त्य् अतः पुरुषा द्विजाः  ॥ ब्र्प्_१९।४ ॥  
इतः स्वर्गश् च मोक्षश् च मध्यं चान्ते च गच्छति  ।  
न खल्व् अन्यत्र मर्त्यानां कर्म भूमौ विधीयते  ॥ ब्र्प्_१९।५ ॥  
भारतस्यास्य वर्षस्य नव भेदान् निशामय  ।  
इन्द्रद्वीपः कसेतुमांस् ताम्रपर्णो गभस्तिमान्  ॥ ब्र्प्_१९।६ ॥  
नागद्वीपस् तथा सौम्यो गन्धर्वस् त्व् अथ वारुणः  ।  
अयं तु नवमस् तेषां द्वीपः सागरसंवृतः  ॥ ब्र्प्_१९।७ ॥  
योजनानां सहस्रं च द्वीपो ऽयं दक्षिणोत्तरात्  ।  
पूर्वे किरातास् तिष्ठन्ति पश्चिमे यवनाः स्थिताः  ॥ ब्र्प्_१९।८ ॥  
ब्राह्मणाः क्षत्रिया वैश्या मध्ये शूद्राश् च भागशः  ।  
इज्यायुद्धवणिज्याद्य- वृत्तिमन्तो व्यवस्थिताः  ॥ ब्र्प्_१९।९ ॥  
शतद्रुचन्द्रभागाद्या हिमवत्पादनिःसृताः  ।  
वेदस्मृतिमुखाश् चान्याः पारियात्रोद्भवा मुने  ॥ ब्र्प्_१९।१० ॥  
नर्मदासुरमाद्याश् च नद्यो विन्ध्यविनिःसृताः  ।  
तापीपयोष्णीनिर्विन्ध्या- कावेरीप्रमुखा नदीः  ॥ ब्र्प्_१९।११ ॥  
ऋक्षपादोद्भवा ह्य् एताः श्रुताः पापं हरन्ति याः  ।  
गोदावरीभीमरथी- कृष्णवेण्यादिकास् तथा  ॥ ब्र्प्_१९।१२ ॥  
सह्यपादोद्भवा नद्यः स्मृताः पापभयापहाः  ।  
कृतमालाताम्रपर्णी- प्रमुखा मलयोद्भवाः  ॥ ब्र्प्_१९।१३ ॥  
त्रिसान्ध्यर्षिकुल्याद्या- महेन्द्रप्रभवाः स्मृताः  ।  
ऋषिकुल्याकुमाराद्याः शुक्तिमत्पादसम्भवाः  ॥ ब्र्प्_१९।१४ ॥  
आसां नद्युपनद्यश् च सन्त्य् अन्यास् तु सहस्रशः  ।  
तास्व् इमे कुरुपञ्चाल- मध्यदेशादयो जनाः  ॥ ब्र्प्_१९।१५ ॥  
पूर्वदेशादिकाश् चैव कामरूपनिवासिनः  ।  
पौण्ड्राः कलिङ्गा मगधा दाक्षिणात्याश् च सर्वशः  ॥ ब्र्प्_१९।१६ ॥  
तथा परान्त्याः सौराष्ट्राः शूद्राभीरास् तथार्बुदाः  ।  
मारुका मालवाश् चैव पारियात्रनिवासिनः  ॥ ब्र्प्_१९।१७ ॥  
सौवीराः सैन्धवापन्नाः शाल्वाः शाकलवासिनः  ।  
मद्रारामास् तथाम्बष्ठाः पारसीकादयस् तथा  ॥ ब्र्प्_१९।१८ ॥  
आसां पिबन्ति सलिलं वसन्ति सरितां सदा  ।  
समोपेता महाभाग हृष्टपुष्टजनाकुलाः  ॥ ब्र्प्_१९।१९ ॥  
वसन्ति भारते वर्षे युगान्य् अत्र महामुने  ।  
कृतं त्रेता द्वापरं च कलिश् चान्यत्र न क्वचित्  ॥ ब्र्प्_१९।२० ॥  
तपस् तप्यन्ति यतयो जुह्वते चात्र यज्विनः  ।  
दानानि चात्र दीयन्ते परलोकार्थम् आदरात्  ॥ ब्र्प्_१९।२१ ॥  
पुरुषैर् यज्ञपुरुषो जम्बूद्वीपे सदेज्यते  ।  
यज्ञैर् यज्ञमयो विष्णुर् अन्यद्वीपेषु चान्यथा  ॥ ब्र्प्_१९।२२ ॥  
अत्रापि भारतं श्रेष्ठं जम्बूद्वीपे महामुने  ।  
यतो हि कर्मभूर् एषा यतो ऽन्या भोगभूमयः  ॥ ब्र्प्_१९।२३ ॥  
अत्र जन्मसहस्राणां सहस्रैर् अपि सत्तम  ।  
कदाचिल् लभते जन्तुर् मानुष्यं पुण्यसञ्चयन्  ॥ ब्र्प्_१९।२४ ॥  
गायन्ति देवाः किल गीतकानि  ब्र्प्_१९।२५अ  
धन्यास् तु ये भारतभूमिभागे  ब्र्प्_१९।२५ब्  
स्वर्गापवर्गास्पदहेतुभूते  ब्र्प्_१९।२५च्  
भवन्ति भूयः पुरुषा मनुष्याः  ब्र्प्_१९।२५द्  
कर्माण्य् असङ्कल्पिततत्फलानि  ब्र्प्_१९।२६अ  
सन्न्यस्य विष्णौ परमात्मरूपे  ब्र्प्_१९।२६ब्  
अवाप्य तां कर्ममहीम् अनन्ते  ब्र्प्_१९।२६च्  
तस्मिंल् लयं ये त्व् अमलाः प्रयान्ति  ब्र्प्_१९।२६द्  
जानीम नो तत्कूवयं विलीने  ब्र्प्_१९।२७अ  
स्वर्गप्रदे कर्मणि देहबन्धम्  ब्र्प्_१९।२७ब्  
प्राप्स्यन्ति धन्याः खलु ते मनुष्या  ब्र्प्_१९।२७च्  
ये भारतेनेन्द्रियविप्रहीनाः  ब्र्प्_१९।२७द्  
नववर्षं च भो विप्रा जम्बूद्वीपम् इदं मया  ।  
लक्षयोजनविस्तारं सङ्क्षेपात् कथितं द्विजाः  ॥ ब्र्प्_१९।२८ ॥  
जम्बूद्वीपं समावृत्य लक्षयोजनविस्तरः  ।  
भो द्विजा वलयाकारः स्थितः क्षीरोदधिर् बहिः  ॥ ब्र्प्_१९।२९ ॥  
{लोमहर्षण उवाच: }  
क्षारोदेन यथा द्वीपो जम्बूसञ्ज्ञो ऽभिवेष्टितः  ।  
संवेष्ट्य क्षारम् उदधिं प्लक्षद्वीपस् तथा स्थितः  ॥ ब्र्प्_२०।१ ॥  
जम्बूद्वीपस्य विस्तारः शतसाहस्रसम्मितः  ।  
स एव द्विगुणो विप्राः प्लक्षद्वीपे ऽप्य् उदाहृतः  ॥ ब्र्प्_२०।२ ॥  
सप्त मेधातिथेः पुत्राः प्लक्षद्वीपेश्वरस्य वै  ।  
श्रेष्ठः शान्तभयो नाम शिशिरस् तदनन्तरम्  ॥ ब्र्प्_२०।३ ॥  
सुखोदयस् तथानन्दः शिवः क्षेमक एव च  ।  
ध्रुवश् च सप्तमस् तेषां प्लक्षद्वीपेश्वरा हि ते  ॥ ब्र्प्_२०।४ ॥  
पूर्वं शान्तभयं वर्षं शिशिरं सुखदं तथा  ।  
आनन्दं च शिवं चैव क्षेमकं ध्रुवम् एव च  ॥ ब्र्प्_२०।५ ॥  
मर्यादाकारकास् तेषां तथान्ये वर्षपर्वताः  ।  
सप्तैव तेषां नामानि शृणुध्वं मुनिसत्तमाः  ॥ ब्र्प्_२०।६ ॥  
गोमेदश् चैव चन्द्रश् च नारदो दन्दुभिस् तथा  ।  
सोमकः सुमनाः शैलो वैभ्राजश् चैव सप्तमः  ॥ ब्र्प्_२०।७ ॥  
वर्षाचलेषु रम्येषु वर्षेष्व् एतेषु चानघाः  ।  
वसन्ति देवगन्धर्व- सहिताः सहितं प्रजाः  ॥ ब्र्प्_२०।८ ॥  
तेषु पुण्या जनपदा वीरा न म्रियते जनः  ।  
नाधयो व्याधयो वापि सर्वकालसुखं हि तत्  ॥ ब्र्प्_२०।९ ॥  
तेषां नद्यश् च सप्तैव वर्षाणां तु समुद्रगाः  ।  
नामतस् ताः प्रवक्ष्यामि श्रुताः पापं हरन्ति याः  ॥ ब्र्प्_२०।१० ॥  
अनुतप्ता शिखा चैव विप्राशा त्रिदिवा क्रमुः  ।  
अमृता सुकृता चैव सप्तैतास् तत्र निम्नगाः  ॥ ब्र्प्_२०।११ ॥  
एते शैलास् तथा नद्यः प्रधानाः कथिता द्विजाः  ।  
क्षुद्रनद्यस् तथा शैलास् तत्र सन्ति सहस्रशः  ॥ ब्र्प्_२०।१२ ॥  
ताः पिबन्ति सदा हृष्टा नदीर् जनपदास् तु ते  ।  
अवसर्पिणी नदी तेषां न चैवोत्सर्पिणी द्विजाः  ॥ ब्र्प्_२०।१३ ॥  
न तेष्व् अस्ति युगावस्था तेषु स्थानेषु सप्तसु  ।  
त्रेतायुगसमः कालः सर्वदैव द्विजोत्तमाः  ॥ ब्र्प्_२०।१४ ॥  
प्लक्षद्वीपादिके विप्राः शाकद्वीपान्तिकेषु वै  ।  
पञ्चवर्षसहस्राणि जना जीवन्त्य् अनामयाः  ॥ ब्र्प्_२०।१५ ॥  
धर्मश् चतुर्विधस् तेषु वर्णाश्रमविभागजः  ।  
वर्णाश् च तत्र चत्वारस् तान् बुधाः प्रवदामि वः  ॥ ब्र्प्_२०।१६ ॥  
आर्यकाः कुरवश् चैव विविश्वा भाविनश् च ये  ।  
विप्रक्षत्रियवैश्यास् ते शूद्राश् च मुनिसत्तमाः  ॥ ब्र्प्_२०।१७ ॥  
जम्बूवृक्षप्रमाणस् तु तन्मध्ये सुमहातरुः  ।  
प्लक्षस् तन्नामसञ्ज्ञो ऽयं प्लक्षद्वीपो द्विजोत्तमाः  ॥ ब्र्प्_२०।१८ ॥  
इज्यते तत्र भगवांस् तैर् वर्णैर् आर्यकादिभिः  ।  
सोमरूपी जगत्स्रष्टा सर्वः सर्वेश्वरो हरिः  ॥ ब्र्प्_२०।१९ ॥  
प्लक्षद्वीपप्रमाणेन प्लक्षद्वीपः समावृतः  ।  
तथैवेक्षुरसोदेन परिवेषानुकारिणा  ॥ ब्र्प्_२०।२० ॥  
इत्य् एतद् वो मुनिश्रेष्ठाः प्लक्षद्वीप उदाहृतः  ।  
सङ्क्षेपेण मया भूयः शाल्मलं तं निबोधत  ॥ ब्र्प्_२०।२१ ॥  
शाल्मलस्येश्वरो वीरो वपुष्मांस् तत्सुता द्विजाः  ।  
तेषां तु नाम सञ्ज्ञानि सप्तवर्षाणि तानि वै  ॥ ब्र्प्_२०।२२ ॥  
श्वेतो ऽथ हरितश् चैव जीमूतो रोहितस् तथा  ।  
वैद्युतो मानसश् चैव सुप्रभश् च द्विजोत्तमाः  ॥ ब्र्प्_२०।२३ ॥  
शाल्मनश् च समुद्रो ऽसौ द्वीपेनेक्षुरसोदकः  ।  
विस्ताराद् द्विगुणेनाथ सर्वतः संवृतः स्थितः  ॥ ब्र्प्_२०।२४ ॥  
तत्रापि पर्वताः सप्त विज्ञेया रत्नयोनयः  ।  
वर्षाभिव्यञ्जकास् ते तु तथा सप्तैव निम्नगाः  ॥ ब्र्प्_२०।२५ ॥  
कुमुदश् चोन्नतश् चैव तृतीयस् तु बलाहकः  ।  
द्रोणो यत्र महौषध्यः स चतुर्थो महीधरः  ॥ ब्र्प्_२०।२६ ॥  
कङ्कस् तु पञ्चमः षष्ठो महिषः सप्तमस् तथा  ।  
ककुद्मान् पर्वतवरः सरिन्नामान्य् अतो द्विजाः  ॥ ब्र्प्_२०।२७ ॥  
श्रोणी तोया वितृष्णा च चन्द्रा शुक्रा विमोचनी  ।  
निवृत्तिः सप्तमी तासां स्मृतास् ताः पापशान्तिदाः  ॥ ब्र्प्_२०।२८ ॥  
श्वेतं च लोहितं चैव जीमूतं हरितं तथा  ।  
वैद्युतं मानसं चैव सुप्रभं नाम सप्तमम्  ॥ ब्र्प्_२०।२९ ॥  
सप्तैतानि तु वर्षाणि चातुर्वर्ण्ययुतानि च  ।  
वर्णाश् च शाल्मले ये च वसन्त्य् एषु द्विजोत्तमाः  ॥ ब्र्प्_२०।३० ॥  
कपिलाश् चारुणाः पीताः कृष्णाश् चैव पृथक् पृथक्  ।  
ब्राह्मणाः क्षत्रिया वैश्याः शूद्राश् चैव यजन्ति तम्  ॥ ब्र्प्_२०।३१ ॥  
भगवन्तं समस्तस्य विष्णुम् आत्मानम् अव्ययम्  ।  
वायुभूतं मखश्रेष्ठैर् यज्वानो यज्ञसंस्थितम्  ॥ ब्र्प्_२०।३२ ॥  
देवानाम् अत्र सान्निध्यम् अतीव सुमनोहरे  ।  
शाल्मलिश् च महावृक्षो नामनिर्वृत्तिकारकः  ॥ ब्र्प्_२०।३३ ॥  
एष द्वीपः समुद्रेण सुरोदेन समावृतः  ।  
विस्ताराच् छाल्मलेश् चैव समेन तु समन्ततः  ॥ ब्र्प्_२०।३४ ॥  
सुरोदकः परिवृतः कुशद्वीपेन सर्वतः  ।  
शाल्मलस्य तु विस्ताराद् द्विगुणेन समन्ततः  ॥ ब्र्प्_२०।३५ ॥  
ज्योतिष्मतः कुशद्वीपे शृणुध्वं तस्य पुत्रकान्  ।  
उद्भिदो वेणुमांश् चैव स्वैरथो रन्धनो धृतिः  ॥ ब्र्प्_२०।३६ ॥  
प्रभाकरो ऽथ कपिलस् तन्नाम्ना वर्षपद्धतिः  ।  
तस्यां वसन्ति मनुजैः सह दैतेयदानवाः  ॥ ब्र्प्_२०।३७ ॥  
तथैव देवगन्धर्वा यक्षकिम्पुरुषादयः  ।  
वर्णास् तत्रापि चत्वारो निजानुष्ठानतत्पराः  ॥ ब्र्प्_२०।३८ ॥  
दमिनः शुष्मिणः स्नेहा मान्दहाश् च द्विजोत्तमाः  ।  
ब्राह्मणाः क्षत्रिया वैश्याः शूद्राश् चानुक्रमोदिताः  ॥ ब्र्प्_२०।३९ ॥  
यथोक्तकर्मकर्तृत्वात् स्वाधिकारक्षयाय ते  ।  
तत्र ते तु कुशद्वीपे ब्रह्मरूपं जनार्दनम्  ॥ ब्र्प्_२०।४० ॥  
यजन्तः क्षपयन्त्य् उग्रम् अधिकारफलप्रदम्  ।  
विद्रुमो हेमशैलश् च द्युतिमान् पुष्टिमांस् तथा  ॥ ब्र्प्_२०।४१ ॥  
कुशेशयो हरिश् चैव सप्तमो मन्दराचलः  ।  
वर्षाचलास् तु सप्तैते द्वीपे तत्र द्विजोत्तमाः  ॥ ब्र्प्_२०।४२ ॥  
नद्यश् च सप्त तासां तु वक्ष्ये नामान्य् अनुक्रमात्  ।  
धूतपापा शिवा चैव पवित्रा सम्मतिस् तथा  ॥ ब्र्प्_२०।४३ ॥  
विद्युद् अम्भो मही चान्या सर्वपापहरास् त्व् इमाः  ।  
अन्याः सहस्रशस् तत्र क्षुद्रनद्यस् तथाचलाः  ॥ ब्र्प्_२०।४४ ॥  
कुशद्वीपे कुशस्तम्बः सञ्ज्ञया तस्य तत् स्मृतम्  ।  
तत्प्रमाणेन स द्वीपो घृतोदेन समावृतः  ॥ ब्र्प्_२०।४५ ॥  
घृतोदश् च समुद्रो वै क्रौञ्चद्वीपेन संवृतः  ।  
क्रौञ्चद्वीपो मुनिश्रेष्ठाः श्रूयतां चापरो महान्  ॥ ब्र्प्_२०।४६ ॥  
कुशद्वीपस्य विस्ताराद् द्विगुणो यस्य विस्तरः  ।  
क्रौञ्चद्वीपे द्युतिमतः पुत्राः सप्त महात्मनः  ॥ ब्र्प्_२०।४७ ॥  
तन्नामानि च वर्षाणि तेषां चक्रे महामनाः  ।  
कुशगो मन्दगश् चोष्णः पीवरो ऽथान्धकारकः  ॥ ब्र्प्_२०।४८ ॥  
मुनिश् च दुन्दुभिश् चैव सप्तैते तत्सुता द्विजाः  ।  
तत्रापि देवगन्धर्व- सेविताः सुमनोरमाः  ॥ ब्र्प्_२०।४९ ॥  
वर्षाचला मुनिश्रेष्ठास् तेषां नामानि भो द्विजाः  ।  
क्रौञ्चश् च वामनश् चैव तृतीयश् चान्धकारकः  ॥ ब्र्प्_२०।५० ॥  
देवव्रतो धमश् चैव तथान्यः पुण्डरीकवान्  ।  
दुन्दुभिश् च महाशैलो द्विगुणास् ते परस्परम्  ॥ ब्र्प्_२०।५१ ॥  
द्वीपाद् द्वीपेषु ये शैलास् तथा द्वीपानि ते तथा  ।  
वर्षेष्व् एतेषु रम्येषु वर्षशैलवरेषु च  ॥ ब्र्प्_२०।५२ ॥  
निवसन्ति निरातङ्काः सह देवगणैः प्रजाः  ।  
पुष्कला पुष्करा धन्यास् ते ख्याताश् च द्विजोत्तमाः  ॥ ब्र्प्_२०।५३ ॥  
ब्राह्मणाः क्षत्रिया वैश्याः शूद्राश् चानुक्रमोदिताः  ।  
तत्र नद्यो मुनिश्रेष्ठा याः पिबन्ति तु ते सदा  ॥ ब्र्प्_२०।५४ ॥  
सप्त प्रधानाः शतशस् तथान्याः क्षुद्रनिम्नगाः  ।  
गौरी कुमुद्वती चैव सन्ध्या रात्रिर् मनोजवा  ॥ ब्र्प्_२०।५५ ॥  
ख्यातिश् च पुण्डरीका च सप्तैता वर्षनिम्नगाः  ।  
तत्रापि वर्णैर् भगवान् पुष्कराद्यैर् जनार्दनः  ॥ ब्र्प्_२०।५६ ॥  
ध्यानयोगै रुद्ररूप ईज्यते यज्ञसन्निधौ  ।  
क्रौञ्चद्वीपः समुद्रेण दधिमण्डोदकेन तु  ॥ ब्र्प्_२०।५७ ॥  
आवृतः सर्वतः क्रौञ्च- द्वीपतुल्येन मानतः  ।  
दधिमण्डोदकश् चापि शाकद्वीपेन संवृतः  ॥ ब्र्प्_२०।५८ ॥  
क्रौञ्चद्वीपस्य विस्तार- द्विगुणेन द्विजोत्तमाः  ।  
शाकद्वीपेश्वरस्यापि भव्यस्य सुमहात्मनः  ॥ ब्र्प्_२०।५९ ॥  
सप्तैव तनयास् तेषां ददौ वर्षाणि सप्त सः  ।  
जलदश् च कुमारश् च सुकुमारो मनीरकः  ॥ ब्र्प्_२०।६० ॥  
कुसमोदश् च मोदाकिः सप्तमश् च महाद्रुमः  ।  
तत्सञ्ज्ञान्य् एव तत्रापि सप्त वर्षाण्य् अनुक्रमात्  ॥ ब्र्प्_२०।६१ ॥  
तत्रापि पर्वताः सप्त वर्षविच्छेदकारकाः  ।  
पूर्वस् तत्रोदयगिरिर् जलधारस् तथापरः  ॥ ब्र्प्_२०।६२ ॥  
तथा रैवतकः श्यामस् तथैवाम्भोगिरिर् द्विजाः  ।  
आस्तिकेयस् तथा रम्यः केसरी पर्वतोत्तमः  ॥ ब्र्प्_२०।६३ ॥  
शाकश् चात्र महावृक्षः सिद्धगन्धर्वसेवितः  ।  
यत्पत्त्रवातसंस्पर्शाद् आह्लादो जायते परः  ॥ ब्र्प्_२०।६४ ॥  
तत्र पुण्या जनपदाश् चातुर्वर्ण्यसमन्विताः  ।  
निवसन्ति महात्मानो निरातङ्का निरामयाः  ॥ ब्र्प्_२०।६५ ॥  
नद्यश् चात्र महापुण्याः सर्वपापभयापहाः  ।  
सुकुमारी कुमारी च नलिनी रेणुका च या  ॥ ब्र्प्_२०।६६ ॥  
इक्षुश् च धेनुका चैव गभस्ती सप्तमी तथा  ।  
अन्यास् त्व् अयुतशस् तत्र क्षुद्रनद्यो द्विजोत्तमाः  ॥ ब्र्प्_२०।६७ ॥  
महीधरास् तथा सन्ति शतशो ऽथ सहस्रशः  ।  
ताः पिबन्ति मुदा युक्ता जलदादिषु ये स्थिताः  ॥ ब्र्प्_२०।६८ ॥  
वर्षेषु ये जनपदाश् चतुर्थार्थसमन्विताः  ।  
नद्यश् चात्र महापुण्याः स्वर्गाद् अभ्येत्य मेदिनीम्  ॥ ब्र्प्_२०।६९ ॥  
धर्महानिर् न तेष्व् अस्ति न संहर्षो न शुक् तथा  ।  
मर्यादाव्युत्क्रमश् चापि तेषु देशेषु सप्तसु  ॥ ब्र्प्_२०।७० ॥  
मगाश् च मागधाश् चैव मानसा मन्दगास् तथा  ।  
मगा ब्राह्मणभूयिष्ठा मागधाः क्षत्रियास् तु ते  ॥ ब्र्प्_२०।७१ ॥  
वैश्यास् तु मानसास् तेषां शूद्रा ज्ञेयास् तु मन्दगाः  ।  
शाकद्वीपे स्थितैर् विष्णुः सूर्यरूपधरो हरिः  ॥ ब्र्प्_२०।७२ ॥  
यथोक्तैर् इज्यते सम्यक् कर्मभिर् नियतात्मभिः  ।  
शाकद्वीपस् ततो विप्राः क्षीरोदेन समन्ततः  ॥ ब्र्प्_२०।७३ ॥  
शाकद्वीपप्रमाणेन वलयेनेव वेष्टितः  ।  
क्षीराब्धिः सर्वतो विप्राः पुष्कराख्येन वेष्टितः  ॥ ब्र्प्_२०।७४ ॥  
द्वीपेन शाकद्वीपात् तु द्विगुणेन समन्ततः  ।  
पुष्करे सवनस्यापि महावीतो ऽभवत् सुतः  ॥ ब्र्प्_२०।७५ ॥  
धातकिश् च तयोस् तद्वद् द्वे वर्षे नामसञ्ज्ञिते  ।  
महावीतं तथैवान्यद् धातकीखण्डसञ्ज्ञितम्  ॥ ब्र्प्_२०।७६ ॥  
एकश् चात्र महाभागाः प्रख्यातो वर्षपर्वतः  ।  
मानसोत्तरसञ्ज्ञो वै मध्यतो वलयाकृतिः  ॥ ब्र्प्_२०।७७ ॥  
योजनानां सहस्राणि ऊर्ध्वं पञ्चाशद् उच्छ्रितः  ।  
तावद् एव च विस्तीर्णः सर्वतः परिमण्डलः  ॥ ब्र्प्_२०।७८ ॥  
पुष्करद्वीपवलयं मध्येन विभजन्न् इव  ।  
स्थितो ऽसौ तेन विच्छिन्नं जातं वर्षद्वयं हि तत्  ॥ ब्र्प्_२०।७९ ॥  
वलयाकारम् एकैकं तयोर् मध्ये महागिरिः  ।  
दशवर्षसहस्राणि तत्र जीवन्ति मानवाः  ॥ ब्र्प्_२०।८० ॥  
निरामया विशोकाश् च रागद्वेषविवर्जिताः  ।  
अधमोत्तमौ न तेष्व् आस्तां- न वध्यवधकौ द्विजाः  ॥ ब्र्प्_२०।८१ ॥  
नेर्ष्यासूया भयं रोषो दोषो लोभादिकं न च  ।  
महावीतं बहिर् वर्षं धातकीखण्डम् अन्ततः  ॥ ब्र्प्_२०।८२ ॥  
मानसोत्तरशैलस्य देवदैत्यादिसेवितम्  ।  
सत्यानृते न तत्रास्तां द्वीपे पुष्करसञ्ज्ञिते  ॥ ब्र्प्_२०।८३ ॥  
न तत्र नद्यः शैला वा द्वीपे वर्षद्वयान्विते  ।  
तुल्यवेषास् तु मनुजा देवैस् तत्रैकरूपिणः  ॥ ब्र्प्_२०।८४ ॥  
वर्णाश्रमाचारहीनं धर्माहरणवर्जितम्  ।  
त्रयीवार्त्तादण्डनीति- शुश्रूषारहितं च तत्  ॥ ब्र्प्_२०।८५ ॥  
वर्षद्वयं ततो विप्रा भौमस्वर्गो ऽयम् उत्तमः  ।  
सर्वस्य सुखदः कालो जरारोगविवर्जितः  ॥ ब्र्प्_२०।८६ ॥  
पुष्करे धातकीखण्डे महावीते च वै द्विजाः  ।  
न्यग्रोधः पुष्करद्वीपे ब्रह्मणः स्थानम् उत्तमम्  ॥ ब्र्प्_२०।८७ ॥  
तस्मिन् निवसति ब्रह्मा पूज्यमानः सुरासुरैः  ।  
स्वादूदकेनोदधिना पुष्करः परिवेष्टितः  ॥ ब्र्प्_२०।८८ ॥  
समेन पुष्करस्यैव विस्तारान् मण्डलात् तथा  ।  
एवं द्वीपाः समुद्रैस् तु सप्त सप्तभिर् आवृताः  ॥ ब्र्प्_२०।८९ ॥  
द्वीपश् चैव समुद्रश् च समानौ द्विगुणौ परौ  ।  
पयांसि सर्वदा सर्व- समुद्रेषु समानि वै  ॥ ब्र्प्_२०।९० ॥  
न्यूनातिरिक्तता तेषां कदाचिन् नैव जायते  ।  
स्थालीस्थम् अग्निसंयोगाद् उद्रेकि सलिलं यथा  ॥ ब्र्प्_२०।९१ ॥  
तथेन्दुवृद्धौ सलिलम् अम्भोधौ मुनिसत्तमाः  ।  
अन्यूनानतिरिक्ताश् च वर्धन्त्य् आपो ह्रसन्ति च  ॥ ब्र्प्_२०।९२ ॥  
उदयास्तमने त्व् इन्दोः पक्षयोः शुक्लकृष्णयोः  ।  
दशोत्तराणि पञ्चैव अङ्गुलानां शतानि च  ॥ ब्र्प्_२०।९३ ॥  
अपां वृद्धिक्षयौ दृष्टौ सामुद्रीणां द्विजोत्तमाः  ।  
भोजनं पुष्करद्वीपे तत्र स्वयम् उपस्थितम्  ॥ ब्र्प्_२०।९४ ॥  
भुञ्जन्ति षड्रसं विप्राः प्रजाः सर्वाः सदैव हि  ।  
स्वादूदकस्य परितो दृश्यते लोकसंस्थितिः  ॥ ब्र्प्_२०।९५ ॥  
द्विगुणा काञ्चनी भूमिः सर्वजन्तुविवर्जिता  ।  
लोकालोकस् ततः शैलो योजनायुतविस्तृतः  ॥ ब्र्प्_२०।९६ ॥  
उच्छ्रयेणापि तावन्ति सहस्राण्य् आवलोहि सः  ।  
ततस् तमः समावृत्य तं शैलं सर्वतः स्थितम्  ॥ ब्र्प्_२०।९७ ॥  
तमश् चाण्डकटाहेन समन्तात् परिवेष्टितम्  ।  
पञ्चाशत्कोटिविस्तारा सेयम् उर्वी द्विजोत्तमाः  ॥ ब्र्प्_२०।९८ ॥  
सहैवाण्डकटाहेन सद्वीपा समहीधरा  ।  
सेयं धात्री विधात्री च सर्वभूतगुणाधिका  ।  
आधारभूता जगतां सर्वेषां सा द्विजोत्तमाः  ॥ ब्र्प्_२०।९९ ॥  
{लोमहर्षण उवाच: }  
विस्तार एष कथितः पृथिव्या मुनिसत्तमाः  ।  
सप्ततिस् तु सहस्राणि तदुच्छ्रायो ऽपि कथ्यते  ॥ ब्र्प्_२१।१ ॥  
दशसाहस्रम् एकैकं पातालं मुनिसत्तमाः  ।  
अतलं वितलं चैव नितलं सुतलं तथा  ॥ ब्र्प्_२१।२ ॥  
तलातलं रसातलं पातालं चापि सप्तमम्  ।  
कृष्णा शुक्लारुणा पीता शर्करा शैलकाञ्चनी  ॥ ब्र्प्_२१।३ ॥  
भूमयो यत्र विप्रेन्द्रा वरप्रासादशोभिताः  ।  
तेषु दानवदैतेय- जातयः शतशः स्थिताः  ॥ ब्र्प्_२१।४ ॥  
नागानां च महाङ्गानां ज्ञातयश् च द्विजोत्तमाः  ।  
स्वर्लोकाद् अपि रम्याणि पातालानीति नारदः  ॥ ब्र्प्_२१।५ ॥  
प्राह स्वर्गसदोमध्ये पातालेभ्यो गतो दिवम्  ।  
आह्लादकारिणः शुभ्रा मणयो यत्र सुप्रभाः  ॥ ब्र्प्_२१।६ ॥  
नागाभरणभूषाश् च पातालं केन तत्समम्  ।  
दैत्यदानवकन्याभिर् इतश् चेतश् च शोभिते  ॥ ब्र्प्_२१।७ ॥  
पाताले कस्य न प्रीतिर् विमुक्तस्यापि जायते  ।  
दिवार्करश्मयो यत्र प्रभास् तन्वन्ति नातपम्  ॥ ब्र्प्_२१।८ ॥  
शशिनश् च न शीताय निशि द्योताय केवलम्  ।  
भक्ष्यभोज्यमहापान- मदमत्तैश् च भोगिभिः  ॥ ब्र्प्_२१।९ ॥  
यत्र न ज्ञायते कालो गतो ऽपि दनुजादिभिः  ।  
वनानि नद्यो रम्याणि सरांसि कमलाकराः  ॥ ब्र्प्_२१।१० ॥  
पुंस्कोकिलादिलापाश् च मनोज्ञान्य् अम्बराणि च  ।  
भूषणान्य् अतिरम्याणि गन्धाद्यं चानुलेपनम्  ॥ ब्र्प्_२१।११ ॥  
वीणावेणुमृदङ्गानां निःस्वनाश् च सदा द्विजाः  ।  
एतान्य् अन्यानि रम्याणि भाग्यभोग्यानि दानवैः  ॥ ब्र्प्_२१।१२ ॥  
दैत्योरगैश् च भुज्यन्ते पातालान्तरगोचरैः  ।  
पातालानाम् अधश् चास्ते विष्णोर् या तामसी तनुः  ॥ ब्र्प्_२१।१३ ॥  
शेषाख्या यद्गुणान् वक्तुं न शक्ता दैत्यदानवाः  ।  
यो ऽनन्तः पठ्यते सिद्धैर् देवदेवर्षिपूजितः  ॥ ब्र्प्_२१।१४ ॥  
सहस्रशिरसा व्यक्तः स्वस्तिकामलभूषणः  ।  
फणामणिसहस्रेण यः स विद्योतयन् दिशः  ॥ ब्र्प्_२१।१५ ॥  
सर्वान् करोति निर्वीर्यान् हिताय जगतो ऽसुरान्  ।  
मदाघूर्णितनेत्रो ऽसौ यः सदैवैककुण्डलः  ॥ ब्र्प्_२१।१६ ॥  
किरीटी स्रग्धरो भाति साग्निश्वेत इवाचलः  ।  
नीलवासा मदोत्सिक्तः श्वेतहारोपशोभितः  ॥ ब्र्प्_२१।१७ ॥  
साभ्रगङ्गाप्रपातो ऽसौ कैलासाद्रिर् इवोत्तमः  ।  
लाङ्गलासक्तहस्ताग्रो बिभ्रन् मुशलम् उत्तमम्  ॥ ब्र्प्_२१।१८ ॥  
उपास्यते स्वयं कान्त्या यो वारुण्या च मूर्तया  ।  
कल्पान्ते यस्य वक्त्रेभ्यो विषानलशिखोज्ज्वलः  ॥ ब्र्प्_२१।१९ ॥  
सङ्कर्षणात्मको रुद्रो निष्क्रम्यात्ति जगत्त्रयम्  ।  
स बिभ्रच्छिखरीभूतम् अशेषं क्षितिमण्डलम्  ॥ ब्र्प्_२१।२० ॥  
आस्ते पातालमूलस्थः शेषो ऽशेषसुरार्चितः  ।  
तस्य वीर्यं प्रभावश् च स्वरूपं रूपम् एव च  ॥ ब्र्प्_२१।२१ ॥  
नहि वर्णयितुं शक्यं ज्ञातुं वा त्रिदशैर् अपि  ।  
यस्यैषा सकला पृथ्वी फणामणिशिखारुणा  ॥ ब्र्प्_२१।२२ ॥  
आस्ते कुसुममालेव कस् तद्वीर्यं वदिष्यति  ।  
यदा विजृम्भते ऽनन्तो मदाघूर्णितलोचनः  ॥ ब्र्प्_२१।२३ ॥  
तदा चलति भूर् एषा साद्रितोयाधिकानना  ।  
गन्धर्वाप्सरसः सिद्धाः किन्नरोरगवारणाः  ॥ ब्र्प्_२१।२४ ॥  
नान्तं गुणानां गच्छन्ति ततो ऽनन्तो ऽयम् अव्ययः  ।  
यस्य नागवधूहस्तैर् लापितं हरिचन्दनम्  ॥ ब्र्प्_२१।२५ ॥  
मुहुः श्वासानिलायस्तं याति दिक्पटवासताम्  ।  
यम् आराध्य पुराणर्षिर् गर्गो ज्योतींषि तत्त्वतः  ॥ ब्र्प्_२१।२६ ॥  
ज्ञातवान् सकलं चैव निमित्तपठितं फलम्  ।  
तेनेयं नागवर्येण शिरसा विधृता मही  ।  
बिभर्ति सकलांल् लोकान् सदेवासुरमानुषान्  ॥ ब्र्प्_२१।२७ ॥  
{लोमहर्षण उवाच: }  
ततश् चानन्तरं विप्रा नरका रौरवादयः  ।  
पापिनो येषु पात्यन्ते ताञ् शृणुध्वं द्विजोत्तमाः  ॥ ब्र्प्_२२।१ ॥  
रौरवः शौकरो रोधस् तानो विशसनस् तथा  ।  
महाज्वालस् तप्तकुड्यो महालोभो विमोहनः  ॥ ब्र्प्_२२।२ ॥  
रुधिरान्धो वसातप्तः कृमीशः कृमिभोजनः  ।  
असिपत्त्रवनं कृष्णो लालाभक्षश् च दारुणः  ॥ ब्र्प्_२२।३ ॥  
तथा पूयवहः पापो वह्निज्वालो ह्य् अधःशिराः  ।  
सदंशः कृष्णसूत्रश् च तमश् चावीचिर् एव च  ॥ ब्र्प्_२२।४ ॥  
श्वभोजनो ऽथाप्रतिष्ठोम- आवीचिश् च तथापरः  ।  
इत्य् एवमादयश् चान्ये नरका भृशदारुणाः  ॥ ब्र्प्_२२।५ ॥  
यमस्य विषये घोराः शस्त्राग्निविषदर्शिनः  ।  
पतन्ति येषु पुरुषाः पापकर्मरताश् च ये  ॥ ब्र्प्_२२।६ ॥  
कूटसाक्षी तथा सम्यक् पक्षपातेन यो वदेत्  ।  
यश् चान्यद् अनृतं वक्ति स नरो याति रौरवम्  ॥ ब्र्प्_२२।७ ॥  
भ्रूणहा पुरहन्ता च गोघ्नश् च मुनिसत्तमाः  ।  
यान्ति ते रौरवं घोरं यश् चोच्छ्वासनिरोधकः  ॥ ब्र्प्_२२।८ ॥  
सुरापो ब्रह्महा हर्ता सुवर्णस्य च शूकरे  ।  
प्रयाति नरके यश् च तैः संसर्गम् उपैति वै  ॥ ब्र्प्_२२।९ ॥  
राजन्यवैश्यहा चैव तथैव गुरुतल्पगः  ।  
तप्तकुम्भे स्वसृगामी हन्ति राजभटं च यः  ॥ ब्र्प्_२२।१० ॥  
माध्वीविक्रयकृन् वध्य- पालः केसरविक्रयी  ।  
तप्तलोहे पतन्त्य् एते यश् च भक्तं परित्यजेत्  ॥ ब्र्प्_२२।११ ॥  
सुतां स्नुषां चापि गत्वा महाज्वाले निपात्यते  ।  
अवमन्ता गुरूणां यो यश् चाक्रोष्टा नराधमः  ॥ ब्र्प्_२२।१२ ॥  
वेददूषयिता यश् च वेदविक्रयकश् च यः  ।  
अगम्यगामी यश् च स्यात् ते यान्ति शबलं द्विजाः  ॥ ब्र्प्_२२।१३ ॥  
चौरो विमोहे पतति मर्यादादूषकस् तथा  ।  
देवद्विजपितृद्वेष्टा रत्नदूषयिता च यः  ॥ ब्र्प्_२२।१४ ॥  
स याति कृमिभक्ष्ये वै कृमीशे तु दुरिष्टिकृत्  ।  
पितृदेवातिथीन् यस् तु पर्यश्नाति नराधमः  ॥ ब्र्प्_२२।१५ ॥  
लालाभक्ष्ये स यात्य् उग्रे शरकर्ता च वेधके  ।  
करोति कर्णिनो यश् च यश् च खड्गादिकृन् नरः  ॥ ब्र्प्_२२।१६ ॥  
प्रयान्त्य् एते विशसने नरके भृशदारुणे  ।  
असत्प्रतिग्रहीता च नरके यात्य् अधोमुखे  ॥ ब्र्प्_२२।१७ ॥  
अयाज्ययाजकस् तत्र तथा नक्षत्रसूचकः  ।  
कृमिपूये नरश् चैको याति मिष्टान्नभुक् सदा  ॥ ब्र्प्_२२।१८ ॥  
लाक्षामांसरसानां च तिलानां लवणस्य च  ।  
विक्रेता ब्राह्मणो याति तम् एव नरकं द्विजाः  ॥ ब्र्प्_२२।१९ ॥  
मार्जारकुक्कुटच्छाग- श्ववराहविहङ्गमान्  ।  
पोषयन् नरकं याति तम् एव द्विजसत्तमाः  ॥ ब्र्प्_२२।२० ॥  
रङ्गोपजीवी कैवर्तः कुण्डाशी गरदस् तथा  ।  
सूची माहिषिकश् चैव पर्वगामी च यो द्विजः  ॥ ब्र्प्_२२।२१ ॥  
अगारदाही मित्रघ्नः शकुनिग्रामयाजकः  ।  
रुधिरान्धे पतन्त्य् एते सोमं विक्रीणते च ये  ॥ ब्र्प्_२२।२२ ॥  
मधुहा ग्रामहन्ता च याति वैतरणीं नरः  ।  
रेतःपानादिकर्तारो मर्यादाभेदिनश् च ये  ॥ ब्र्प्_२२।२३ ॥  
ते कृच्छ्रे यान्त्य् अशौचाश् च कुहकाजीविनश् च ये  ।  
असिपत्त्रवनं याति वनच्छेदी वृथैव यः  ॥ ब्र्प्_२२।२४ ॥  
औरभ्रिका मृगव्याधा वह्निज्वाले पतन्ति वै  ।  
यान्ति तत्रैव ते विप्रा यश् चापाकेषु वह्निदः  ॥ ब्र्प्_२२।२५ ॥  
व्रतोपलोपको यश् च स्वाश्रमाद् विच्युतश् च यः  ।  
सन्दंशयातनामध्ये पततस् ताव् उभाव् अपि  ॥ ब्र्प्_२२।२६ ॥  
दिवा स्वप्नेषु स्यन्दन्ते ये नरा ब्रह्मचारिणः  ।  
पुत्रैर् अध्यापिता ये तु ते पतन्ति श्वभोजने  ॥ ब्र्प्_२२।२७ ॥  
एते चान्ये च नरकाः शतशो ऽथ सहस्रशः  ।  
येषु दुष्कृतकर्माणः पच्यन्ते यातनागताः  ॥ ब्र्प्_२२।२८ ॥  
तथैव पापान्य् एतानि तथान्यानि सहस्रशः  ।  
भुज्यन्ते जातिपुरुषैर् नरकान्तरगोचरैः  ॥ ब्र्प्_२२।२९ ॥  
वर्णाश्रमविरुद्धं च कर्म कुर्वन्ति ये नराः  ।  
कर्मणा मनसा वाचा निरयेषु पतन्ति ते  ॥ ब्र्प्_२२।३० ॥  
अधःशिरोभिर् दृश्यन्ते नारकैर् दिवि देवताः  ।  
देवाश् चाधोमुखान् सर्वान् अधः पश्यन्ति नारकान्  ॥ ब्र्प्_२२।३१ ॥  
स्थावराः कृमयो ऽज्वाश् च पक्षिणः पशवो नराः  ।  
धार्मिकास् त्रिदशास् तद्वन् मोक्षिणश् च यथाक्रमम्  ॥ ब्र्प्_२२।३२ ॥  
सहस्रभागः प्रथमाद् द्वितीयो ऽनुक्रमात् तथा  ।  
सर्वे ह्य् एते महाभागा यावन् मुक्तिसमाश्रयाः  ॥ ब्र्प्_२२।३३ ॥  
यावन्तो जन्तवः स्वर्गे तावन्तो नरकौकसः  ।  
पापकृद् याति नरकं प्रायश्चित्तपराङ्मुखः  ॥ ब्र्प्_२२।३४ ॥  
पापानाम् अनुरूपाणि प्रायश्चित्तानि यद् यथा  ।  
तथा तथैव संस्मृत्य प्रोक्तानि परमर्षिभिः  ॥ ब्र्प्_२२।३५ ॥  
पापे गुरूणि गुरुणि स्वल्पान्य् अल्पे च तद्विदः  ।  
प्रायश्चित्तानि विप्रेन्द्रा जगुः स्वायम्भुवादयः  ॥ ब्र्प्_२२।३६ ॥  
प्रायश्चित्तान्य् अशेषाणि तपःकर्मात्मकानि वै  ।  
यानि तेषाम् अशेषाणां कृष्णानुस्मरणं परम्  ॥ ब्र्प्_२२।३७ ॥  
कृते पापे ऽनुतापो वै यस्य पुंसः प्रजायते  ।  
प्रायश्चित्तं तु तस्यैकं हरिसंस्मरणं परम्  ॥ ब्र्प्_२२।३८ ॥  
प्रातर् निशि तथा सन्ध्या- मध्याह्नादिषु संस्मरन्  ।  
नारायणम् अवाप्नोति सद्यः पापक्षयान् नरः  ॥ ब्र्प्_२२।३९ ॥  
विष्णुसंस्मरणात् क्षीण- समस्तक्लेशसञ्चयः  ।  
मुक्तिं प्रयाति भो विप्रा विष्णोस् तस्यानुकीर्तनात्  ॥ ब्र्प्_२२।४० ॥  
वासुदेवे मनो यस्य जपहोमार्चनादिषु  ।  
तस्यान्तरायो विप्रेन्द्रा देवेन्द्रत्वादिकं फलम्  ॥ ब्र्प्_२२।४१ ॥  
क्व नाकपृष्ठगमनं पुनरावृत्तिलक्षणम्  ।  
क्व जपो वासुदेवेति मुक्तिबीजम् अनुत्तमम्  ॥ ब्र्प्_२२।४२ ॥  
तस्माद् अहर्निशं विष्णुं संस्मरन् पुरुषो द्विजः  ।  
न याति नरकं शुद्धः सङ्क्षीणाखिलपातकः  ॥ ब्र्प्_२२।४३ ॥  
मनःप्रीतिकरः स्वर्गो नरकस् तद्विपर्ययः  ।  
नरकस्वर्गसञ्ज्ञे वै पापपुण्ये द्विजोत्तमाः  ॥ ब्र्प्_२२।४४ ॥  
वस्त्व् एकम् एव दुःखाय सुखायेर्ष्योदयाय च  ।  
कोपाय च यतस् तस्माद् वस्तु दुःखात्मकं कुतः  ॥ ब्र्प्_२२।४५ ॥  
तद् एव प्रीतये भूत्वा पुनर् दुःखाय जायते  ।  
तद् एव कोपालयतः प्रसादाय च जायते  ॥ ब्र्प्_२२।४६ ॥  
तस्माद् दुःखात्मकं नास्ति न च किञ्चित् सुखात्मकम्  ।  
मनसः परिणामो ऽयं सुखदुःखादिलक्षणः  ॥ ब्र्प्_२२।४७ ॥  
ज्ञानम् एव परं ब्रह्मा- ज्ञानं बन्धाय चेष्यते  ।  
ज्ञानात्मकम् इदं विश्वं न ज्ञानाद् विद्यते परम्  ॥ ब्र्प्_२२।४८ ॥  
विद्याविद्ये हि भो विप्रा ज्ञानम् एवावधार्यताम्  ।  
एवम् एतद् मयाख्यातं भवतां मण्डलं भुवः  ॥ ब्र्प्_२२।४९ ॥  
पातालानि च सर्वाणि तथैव नरका द्विजाः  ।  
समुद्राः पर्वताश् चैव द्वीपा वर्षाणि निम्नगाः  ।  
सङ्क्षेपात् सर्वम् आख्यातं किं भूयः श्रोतुम् इच्छथ  ॥ ब्र्प्_२२।५० ॥  
{मुनय ऊचुः: }  
कथितं भवता सर्वम् अस्माकं सकलं तथा  ।  
भुवर्लोकादिकांल् लोकाञ् श्रोतुम् इच्छामहे वयम्  ॥ ब्र्प्_२३।१ ॥  
तथैव ग्रहसंस्थानं प्रमाणानि यथा तथा  ।  
समाचक्ष्व महाभाग यथावल् लोमहर्षण  ॥ ब्र्प्_२३।२ ॥  
{लोमहर्षण उवाच: }  
रविचन्द्रमसोर् यावन् मयूखैर् अवभास्यते  ।  
ससमुद्रसरिच्छैला तावती पृथिवी स्मृता  ॥ ब्र्प्_२३।३ ॥  
यावत्प्रमाणा पृथिवी विस्तारपरिमण्डला  ।  
नभस् तावत्प्रमाणं हि विस्तारपरिमण्डलम्  ॥ ब्र्प्_२३।४ ॥  
भूमेर् योजनलक्षे तु सौरं विप्रास् तु मण्डलम्  ।  
लक्षे दिवाकराच् चापि मण्डलं शशिनः स्थितम्  ॥ ब्र्प्_२३।५ ॥  
पूर्णे शतसहस्रे तु योजनानां निशाकरात्  ।  
नक्षत्रमण्डलं कृत्स्नम् उपरिष्टात् प्रकाशते  ॥ ब्र्प्_२३।६ ॥  
द्विलक्षे चोत्तरे विप्रा बुधो नक्षत्रमण्डलात्  ।  
तावत्प्रमाणभागे तु बुधस्याप्य् उशना स्थितः  ॥ ब्र्प्_२३।७ ॥  
अङ्गारको ऽपि शुक्रस्य तत्प्रमाणे व्यवस्थितः  ।  
लक्षद्वयेन भौमस्य स्थितो देवपुरोहितः  ॥ ब्र्प्_२३।८ ॥  
सौरिर् बृहस्पतेर् ऊर्ध्वं द्विलक्षे समवस्थितः  ।  
सप्तर्षिमण्डलं तस्माल् लक्षम् एकं द्विजोत्तमाः  ॥ ब्र्प्_२३।९ ॥  
ऋषिभ्यस् तु सहस्राणां शताद् ऊर्ध्वं व्यवस्थितः  ।  
मेढीभूतः समस्तस्य ज्योतिश् चक्रस्य वै ध्रुवः  ॥ ब्र्प्_२३।१० ॥  
त्रैलोक्यम् एतत् कथितं सङ्क्षेपेण द्विजोत्तमाः  ।  
इज्याफलस्य भूर् एषा इज्या चात्र प्रतिष्ठिता  ॥ ब्र्प्_२३।११ ॥  
ध्रुवाद् ऊर्ध्वं महर्लोको यत्र ते कल्पवासिनः  ।  
एकयोजनकोटी तु महर्लोको विधीयते  ॥ ब्र्प्_२३।१२ ॥  
द्वे कोट्यौ तु जनो लोको यत्र ते ब्रह्मणः सुताः  ।  
सनन्दनाद्याः कथिता विप्राश् चामलचेतसः  ॥ ब्र्प्_२३।१३ ॥  
चतुर्गुणोत्तरं चोर्ध्वं जनलोकात् तपः स्मृतम्  ।  
वैराजा यत्र ते देवाः स्थिता देहविवर्जिताः  ॥ ब्र्प्_२३।१४ ॥  
षड्गुणेन तपोलोकात् सत्यलोको विराजते  ।  
अपुनर्मारकं यत्र सिद्धादिमुनिसेवितम्  ॥ ब्र्प्_२३।१५ ॥  
पादगम्यं तु यत् किञ्चिद् वस्त्व् अस्ति पृथिवीमयम्  ।  
स भूर्लोकः समाख्यातो विस्तारो ऽस्य मयोदितः  ॥ ब्र्प्_२३।१६ ॥  
भूमिसूर्यान्तरं यत् तु सिद्धादिमुनिसेवितम्  ।  
भुवर्लोकस् तु सो ऽप्य् उक्तो द्वितीयो मुनिसत्तमाः  ॥ ब्र्प्_२३।१७ ॥  
ध्रुवसूर्यान्तरं यत् तु नियुतानि चतुर्दश  ।  
स्वर्लोकः सो ऽपि कथितो लोकसंस्थानचिन्तकैः  ॥ ब्र्प्_२३।१८ ॥  
त्रैलोक्यम् एतत् कृतकं विप्रैश् च परिपठ्यते  ।  
जनस् तपस् तथा सत्यम् इति चाकृतकं त्रयम्  ॥ ब्र्प्_२३।१९ ॥  
कृतकाकृतको मध्ये महर्लोक इति स्मृतः  ।  
शून्यो भवति कल्पान्ते यो ऽन्तं न च विनश्यति  ॥ ब्र्प्_२३।२० ॥  
एते सप्त महालोका मया वः कथिता द्विजाः  ।  
पातालानि च सप्तैव ब्रह्माण्डस्यैष विस्तरः  ॥ ब्र्प्_२३।२१ ॥  
एतद् अण्डकटाहेन तिर्यग् ऊर्ध्वम् अधस् तथा  ।  
कपित्थस्य यथा बीजं सर्वतो वै समावृतम्  ॥ ब्र्प्_२३।२२ ॥  
दशोत्तरेण पयसा द्विजाश् चाण्डं च तद् वृतम्  ।  
स चाम्बुपरिवारो ऽसौ वह्निना वेष्टितो बहिः  ॥ ब्र्प्_२३।२३ ॥  
वह्निस् तु वायुना वायुर् विप्रास् तु नभसावृतः  ।  
आकाशो ऽपि मुनिश्रेष्ठा महता परिवेष्टितः  ॥ ब्र्प्_२३।२४ ॥  
दशोत्तराण्य् अशेषाणि विप्राश् चैतानि सप्त वै  ।  
महान्तं च समावृत्य प्रधानं समवस्थितम्  ॥ ब्र्प्_२३।२५ ॥  
अनन्तस्य न तस्यान्तः सङ्ख्यानं चापि विद्यते  ।  
तद् अनन्तम् असङ्ख्यातं प्रमाणेनापि वै यतः  ॥ ब्र्प्_२३।२६ ॥  
हेतुभूतम् अशेषस्य प्रकृतिः सा परा द्विजाः  ।  
अण्डानां तु सहस्राणां सहस्राण्य् अयुतानि च  ॥ ब्र्प्_२३।२७ ॥  
ईदृशानां तथा तत्र कोटिकोटिशतानि च  ।  
दारुण्य् अग्निर् यथा तैलं तिले तद्वत् पुमान् इह  ॥ ब्र्प्_२३।२८ ॥  
प्रधाने ऽवस्थितो व्यापी चेतनात्मनिवेदनः  ।  
प्रधानं च पुमांश् चैव सर्वभूतानुभूतया  ॥ ब्र्प्_२३।२९ ॥  
विष्णुशक्त्या द्विजश्रेष्ठा धृतौ संश्रयधर्मिणौ  ।  
तयोः सैव पृथग्भावे कारणं संश्रयस्य च  ॥ ब्र्प्_२३।३० ॥  
क्षोभकारणभूता च सर्गकाले द्विजोत्तमाः  ।  
यथा शैत्यं जले वातो बिभर्ति कणिकागतम्  ॥ ब्र्प्_२३।३१ ॥  
जगच् छक्तिस् तथा विष्णोः प्रधानपुरुषात्मकम्  ।  
यथा च पादपो मूल- स्कन्धशाखादिसंयुतः  ॥ ब्र्प्_२३।३२ ॥  
आद्यबीजात् प्रभवति बीजान्य् अन्यानि वै ततः  ।  
प्रभवन्ति ततस् तेभ्यो भवन्त्य् अन्ये परे द्रुमाः  ॥ ब्र्प्_२३।३३ ॥  
ते ऽपि तल्लक्षणद्रव्य- कारणानुगता द्विजाः  ।  
एवम् अव्याकृतात् पूर्वं जायन्ते महदादयः  ॥ ब्र्प्_२३।३४ ॥  
विशेषान्तास् ततस् तेभ्यः सम्भवन्ति सुरादयः  ।  
तेभ्यश् च पुत्रास् तेषां तु पुत्राणां परमे सुताः  ॥ ब्र्प्_२३।३५ ॥  
बीजाद् वृक्षप्ररोहेण यथा नापचयस् तरोः  ।  
भूतानां भूतसर्गेण नैवास्त्य् अपचयस् तथा  ॥ ब्र्प्_२३।३६ ॥  
सन्निधानाद् यथाकाश- कालाद्याः कारणं तरोः  ।  
तथैवापरिणामेन विश्वस्य भगवान् हरिः  ॥ ब्र्प्_२३।३७ ॥  
व्रीहिबीजे यथा मूलं नालं पत्त्राङ्कुरौ तथा  ।  
काण्डकोषास् तथा पुष्पं क्षीरं तद्वच् च तण्डुलः  ॥ ब्र्प्_२३।३८ ॥  
तुषाः कणाश् च सन्तो वै यान्त्य् आविर्भावम् आत्मनः  ।  
प्ररोहहेतुसामग्र्यम् आसाद्य मुनिसत्तमाः  ॥ ब्र्प्_२३।३९ ॥  
तथा कर्मस्व् अनेकेषु देवाद्यास् तनवः स्थिताः  ।  
विष्णुशक्तिं समासाद्य प्ररोहम् उपयान्ति वै  ॥ ब्र्प्_२३।४० ॥  
स च विष्णुः परं ब्रह्म यतः सर्वम् इदं जगत्  ।  
जगच् च यो यत्र चेदं यस्मिन् विलयम् एष्यति  ॥ ब्र्प्_२३।४१ ॥  
तद् ब्रह्म परमं धाम सदसत् परमं पदम्  ।  
यस्य सर्वम् अभेदेन जगद् एतच् चराचरम्  ॥ ब्र्प्_२३।४२ ॥  
स एव मूलप्रकृतिर् व्यक्तरूपी जगच् च सः  ।  
तस्मिन्न् एव लयं सर्वं याति तत्र च तिष्ठति  ॥ ब्र्प्_२३।४३ ॥  
कर्ता क्रियाणां स च इज्यते क्रतुः  ब्र्प्_२३।४४अ  
स एव तत्कर्मफलं च तस्य यत्  ब्र्प्_२३।४४ब्  
युगादि यस्माच् च भवेद् अशेषतो  ब्र्प्_२३।४४च्  
हरेर् न किञ्चिद् व्यतिरिक्तम् अस्ति तत्  ब्र्प्_२३।४४द्  
{लोमहर्षण उवाच: }  
तारामयं भगवतः शिशुमाराकृति प्रभोः  ।  
दिवि रूपं हरेर् यत् तु तस्य पुच्छे स्थितो ध्रुवः  ॥ ब्र्प्_२४।१ ॥  
सएष भ्रमन् भ्रामयति चन्द्रादित्यादिकान् ग्रहान्  ।  
भ्रमन्तम् अनु तं यान्ति नक्षत्राणि च चक्रवत्  ॥ ब्र्प्_२४।२ ॥  
सूर्याचन्द्रमसौ तारा नक्षत्राणि ग्रहैः सह  ।  
वातानीकमयैर् बन्धैर् ध्रुवे बद्धानि तानि वै  ॥ ब्र्प्_२४।३ ॥  
शिशुमाराकृति प्रोक्तं यद् रूपं ज्योतिषां दिवि  ।  
नारायणः परं धाम तस्याधारः स्वयं हृदि  ॥ ब्र्प्_२४।४ ॥  
उत्तानपादतनयस् तम् आराध्य प्रजापतिम्  ।  
स ताराशिशुमारस्य ध्रुवः पुच्छे व्यवस्थितः  ॥ ब्र्प्_२४।५ ॥  
आधारः शिशुमारस्य सर्वाध्यक्षो जनार्दनः  ।  
ध्रुवस्य शिशुमारश् च ध्रुवे भानुर् व्यवस्थितः  ॥ ब्र्प्_२४।६ ॥  
तद् आधारं जगच् चेदं सदेवासुरमानुषम्  ।  
येन विप्रा विधानेन तन् मे शृणुत साम्प्रतम्  ॥ ब्र्प्_२४।७ ॥  
विवस्वान् अष्टभिर् मासैर् ग्रसत्य् अपो रसात्मिकाः  ।  
वर्षत्य् अम्बु ततश् चान्नम् अन्नादम् अखिलं जगत्  ॥ ब्र्प्_२४।८ ॥  
विवस्वान् अंशुभिस् तीक्ष्णैर् आदाय जगतो जलम्  ।  
सोमं पुष्यत्य् अथेन्दुश् च वायुनाडीमयैर् दिवि  ॥ ब्र्प्_२४।९ ॥  
जलैर् विक्षिप्यते ऽभ्रेषु धूमाग्न्यनिलमूर्तिषु  ।  
न भ्रश्यन्ति यतस् तेभ्यो जलान्य् अभ्राणि तान्य् अतः  ॥ ब्र्प्_२४।१० ॥  
अभ्रस्थाः प्रपतन्त्य् आपो वायुना समुदीरिताः  ।  
संस्कारं कालजनितं विप्राश् चासाद्य निर्मलाः  ॥ ब्र्प्_२४।११ ॥  
सरित्समुद्रा भौमास् तु तथापः प्राणिसम्भवाः  ।  
चतुष्प्रकारा भगवान् आदत्ते सविता द्विजाः  ॥ ब्र्प्_२४।१२ ॥  
आकाशगङ्गासलिलं तथाहृत्य गभस्तिमान्  ।  
अनभ्रगतम् एवोर्व्यां सद्यः क्षिपति रश्मिभिः  ॥ ब्र्प्_२४।१३ ॥  
तस्य संस्पर्शनिर्धूत- पापपङ्को द्विजोत्तमाः  ।  
न याति नरकं मर्त्यो दिव्यं स्नानं हि तत् स्मृतम्  ॥ ब्र्प्_२४।१४ ॥  
दृष्टसूर्यं हि तद् वारि पतत्य् अभ्रैर् विना दिवः  ।  
आकाशगङ्गासलिलं तद् गोभिः क्षिप्यते रवेः  ॥ ब्र्प्_२४।१५ ॥  
कृत्तिकादिषु ऋक्षेषु विषमेष्व् अम्बु यद् दिवः  ।  
दृष्ट्वार्कं पतितं ज्ञेयं तद् गाङ्गं दिग्गजोह्नितम्  ॥ ब्र्प्_२४।१६ ॥  
युग्मर्क्षेषु तु यत् तोयं पतत्य् अर्कोद्गितं दिवः  ।  
तत् सूर्यरश्मिभिः सद्यः समादाय निरस्यते  ॥ ब्र्प्_२४।१७ ॥  
उभयं पुण्यम् अत्यर्थं नृणां पापहरं द्विजाः  ।  
आकाशगङ्गासलिलं दिव्यं स्नानं द्विजोत्तमाः  ॥ ब्र्प्_२४।१८ ॥  
यत् तु मेघैः समुत्सृष्टं वारि तत् प्राणिनां द्विजाः  ।  
पुष्णात्य् ओषधयः सर्वा जीवनायामृतं हि तत्  ॥ ब्र्प्_२४।१९ ॥  
तेन वृद्धिं परां नीतः सकलश् चौषधीगणः  ।  
साधकः फलपाकान्तः प्रजानां तु प्रजायते  ॥ ब्र्प्_२४।२० ॥  
तेन यज्ञान् यथाप्रोक्तान् मानवाः शास्त्रचक्षुषः  ।  
कुर्वते ऽहरहश् चैव देवान् आप्याययन्ति ते  ॥ ब्र्प्_२४।२१ ॥  
एवं यज्ञाश् च वेदाश् च वर्णाश् च द्विजपूर्वकाः  ।  
सर्वदेवनिकायाश् च पशुभूतगणाश् च ये  ॥ ब्र्प्_२४।२२ ॥  
वृष्ट्या धृतम् इदं सर्वं जगत् स्थावरजङ्गमम्  ।  
सापि निष्पाद्यते वृष्टिः सवित्रा मुनिसत्तमाः  ॥ ब्र्प्_२४।२३ ॥  
आधारभूतः सवितुर् ध्रुवो मुनिवरोत्तमाः  ।  
ध्रुवस्य शिशुमारो ऽसौ सो ऽपि नारायणाश्रयः  ॥ ब्र्प्_२४।२४ ॥  
हृदि नारायणस् तस्य शिशुमारस्य संस्थितः  ।  
विभर्ता सर्वभूतानाम् आदिभूतः सनातनः  ॥ ब्र्प्_२४।२५ ॥  
एवं मया मुनिश्रेष्ठा ब्रह्माण्डं समुदाहृतम्  ।  
भूसमुद्रादिभिर् युक्तं किम् अन्यच् छ्रोतुम् इच्छथ  ॥ ब्र्प्_२४।२६ ॥  
{मुनय ऊचुः: }  
पृथिव्यां यानि तीर्थानि पुण्यान्य् आयतनानि च  ।  
वक्तुम् अर्हसि धर्मज्ञ श्रोतुं नो वर्तते मनः  ॥ ब्र्प्_२५।१ ॥  
{लोमहर्षण उवाच: }  
यस्य हस्तौ च पादौ च मनश् चैव सुसंयतम्  ।  
विद्या तपश् च कीर्तिश् च स तीर्थफलम् अश्नुते  ॥ ब्र्प्_२५।२ ॥  
मनो विशुद्धं पुरुषस्य तीर्थं  ब्र्प्_२५।३अ  
वाचां तथा चेन्द्रियनिग्रहश् च  ब्र्प्_२५।३ब्  
एतानि तीर्थानि शरीरजानि  ब्र्प्_२५।३च्  
स्वर्गस्य मार्गं प्रतिबोधयन्ति  ब्र्प्_२५।३द्  
चित्तम् अन्तर्गतं दुष्टं तीर्थस्नानैर् न शुध्यति  ।  
शतशो ऽपि जलैर् धौतं सुराभाण्डम् इवाशुचि  ॥ ब्र्प्_२५।४ ॥  
न तीर्थानि न दानानि न व्रतानि न चाश्रमाः  ।  
दुष्टाशयं दम्भरुचिं पुनन्ति व्युत्थितेन्द्रियम्  ॥ ब्र्प्_२५।५ ॥  
इन्द्रियाणि वशे कृत्वा यत्र यत्र वसेन् नरः  ।  
तत्र तत्र कुरुक्षेत्रं प्रयागं पुष्करं तथा  ॥ ब्र्प्_२५।६ ॥  
तस्माच् छृणुध्वं वक्ष्यामि तीर्थान्य् आयतनानि च  ।  
सङ्क्षेपेण मुनिश्रेष्ठाः पृथिव्यां यानि कानि वै  ॥ ब्र्प्_२५।७ ॥  
विस्तरेण न शक्यन्ते वक्तुं वर्षशतैर् अपि  ।  
प्रथमं पुष्करं तीर्थं नैमिषारण्यम् एव च  ॥ ब्र्प्_२५।८ ॥  
प्रयागं च प्रवक्ष्यामि धर्मारण्यं द्विजोत्तमाः  ।  
धेनुकं चम्पकारण्यं सैन्धवारण्यम् एव च  ॥ ब्र्प्_२५।९ ॥  
पुण्यं च मगधारण्यं दण्डकारण्यम् एव च  ।  
गया प्रभासं श्रीतीर्थं दिव्यं कनखलं तथा  ॥ ब्र्प्_२५।१० ॥  
भृगुतुङ्गं हिरण्याक्षं भीमारण्यं कुशस्थलीम्  ।  
लोहाकुलं सकेदारं मन्दरारण्यम् एव च  ॥ ब्र्प्_२५।११ ॥  
महाबलं कोटितीर्थं सर्वपापहरं तथा  ।  
रूपतीर्थं शूकरवं चक्रतीर्थं महाफलम्  ॥ ब्र्प्_२५।१२ ॥  
योगतीर्थं सोमतीर्थं तीर्थं साहोटकं तथा  ।  
तीर्थं कोकामुखं पुण्यं बदरीशैलम् एव च  ॥ ब्र्प्_२५।१३ ॥  
सोमतीर्थं तुङ्गकूटं तीर्थं स्कन्दाश्रमं तथा  ।  
कोटितीर्थं चाग्निपदं तीर्थं पञ्चशिखं तथा  ॥ ब्र्प्_२५।१४ ॥  
धर्मोद्भवं कोटितीर्थं तीर्थं बाधप्रमोचनम्  ।  
गङ्गाद्वारं पञ्चकूटं मध्यकेसरम् एव च  ॥ ब्र्प्_२५।१५ ॥  
चक्रप्रभं मतङ्गं च क्रुशदण्डं च विश्रुतम्  ।  
दंष्ट्राकुण्डं विष्णुतीर्थं सार्वकामिकम् एव च  ॥ ब्र्प्_२५।१६ ॥  
तीर्थं मत्स्यतिलं चैव बदरी सुप्रभं तथा  ।  
ब्रह्मकुण्डं वह्निकुण्डं तीर्थं सत्यपदं तथा  ॥ ब्र्प्_२५।१७ ॥  
चतुःस्रोतश् चतुःशृङ्गं शैलं द्वादशधारकम्  ।  
मानसं स्थूलशृङ्गं च स्थूलदण्डं तथोर्वशी  ॥ ब्र्प्_२५।१८ ॥  
लोकपालं मनुवरं सोमाह्वशैलम् एव च  ।  
सदाप्रभं मेरुकुण्डं तीर्थं सोमाभिषेचनम्  ॥ ब्र्प्_२५।१९ ॥  
महास्रोतं कोटरकं पञ्चधारं त्रिधारकम्  ।  
सप्तधारैकधारं च तीर्थं चामरकण्टकम्  ॥ ब्र्प्_२५।२० ॥  
शालग्रामं चक्रतीर्थं कोटिद्रुमम् अनुत्तमम्  ।  
बिल्वप्रभं देवह्रदं तीर्थं विष्णुह्रदं तथा  ॥ ब्र्प्_२५।२१ ॥  
शङ्खप्रभं देवकुण्डं तीर्थं वज्रायुधं तथा  ।  
अग्निप्रभं च पुन्नागं देवप्रभम् अनुत्तमम्  ॥ ब्र्प्_२५।२२ ॥  
विद्याधरं सगान्धर्वं श्रीतीर्थं ब्रह्मणो ह्रदम्  ।  
सातीर्थं लोकपालाख्यं मणिपुरगिरिं तथा  ॥ ब्र्प्_२५।२३ ॥  
तीर्थं पञ्चह्रदं चैव पुण्यं पिण्डारकं तथा  ।  
मलव्यं गोप्रभावं च गोवरं वटमूलकम्  ॥ ब्र्प्_२५।२४ ॥  
स्नानदण्डं प्रयागं च गुह्यं विष्णुपदं तथा  ।  
कन्याश्रमं वायुकुण्डं जम्बूमार्गं तथोत्तमम्  ॥ ब्र्प्_२५।२५ ॥  
गभस्तितीर्थं च तथा ययातिपतनं शुचि  ।  
कोटितीर्थं भद्रवटं महाकालवनं तथा  ॥ ब्र्प्_२५।२६ ॥  
नर्मदातीर्थम् अपरं तीर्थवज्रं तथार्बुदम्  ।  
पिङ्गुतीर्थं सवासिष्ठं तीर्थं च पृथसङ्गमम्  ॥ ब्र्प्_२५।२७ ॥  
तीर्थं दौर्वासिकं नाम तथा पिञ्जरकं शुभम्  ।  
ऋषितीर्थं ब्रह्मतुङ्गं वसुतीर्थं कुमारिकम्  ॥ ब्र्प्_२५।२८ ॥  
शक्रतीर्थं पञ्चनदं रेणुकातीर्थम् एव च  ।  
पैतामहं च विमलं रुद्रपादं तथोत्तमम्  ॥ ब्र्प्_२५।२९ ॥  
मणिमत्तं च कामाख्यं कृष्णतीर्थं कुशाविलम्  ।  
यजनं याजनं चैव तथैव ब्रह्मवालुकम्  ॥ ब्र्प्_२५।३० ॥  
पुष्पन्यासं पुण्डरीकं मणिपूरं तथोत्तरम्  ।  
दीर्घसत्त्रं हयपदं तीर्थं चानशनं तथा  ॥ ब्र्प्_२५।३१ ॥  
गङ्गोद्भेदं शिवोद्भेदं नर्मदोद्भेदम् एव च  ।  
वस्त्रापदं दारुवलं छायारोहणम् एव च  ॥ ब्र्प्_२५।३२ ॥  
सिद्धेश्वरं मित्रवलं कालिकाश्रमम् एव च  ।  
वटावटं भद्रवटं कौशाम्बी च दिवाकरम्  ॥ ब्र्प्_२५।३३ ॥  
द्वीपं सारस्वतं चैव विजयं कामदं तथा  ।  
रुद्रकोटिं सुमनसं तीर्थं सद्रावनामितम्  ॥ ब्र्प्_२५।३४ ॥  
स्यमन्तपञ्चकं तीर्थं ब्रह्मतीर्थं सुदर्शनम्  ।  
सततं पृथिवीसर्वं पारिप्लवपृथूदकौ  ॥ ब्र्प्_२५।३५ ॥  
दशाश्वमेधिकं तीर्थं सर्पिजं विषयान्तिकम्  ।  
कोटितीर्थं पञ्चनदं वाराहं यक्षिणीह्रदम्  ॥ ब्र्प्_२५।३६ ॥  
पुण्डरीकं सोमतीर्थं मुञ्जवटं तथोत्तमम्  ।  
बदरीवनम् आसीनं रत्नमूलकम् एव च  ॥ ब्र्प्_२५।३७ ॥  
लोकद्वारं पञ्चतीर्थं कपिलातीर्थम् एव च  ।  
सूर्यतीर्थं शङ्खिनी च गवां भवनम् एव च  ॥ ब्र्प्_२५।३८ ॥  
तीर्थं च यक्षराजस्य ब्रह्मावर्तं सुतीर्थकम्  ।  
कामेश्वरं मात्रितीर्थं तीर्थं शीतवनं तथा  ॥ ब्र्प्_२५।३९ ॥  
स्नानलोमापहं चैव माससंसरकं तथा  ।  
दशाश्वमेधं केदारं ब्रह्मोदुम्बरम् एव च  ॥ ब्र्प्_२५।४० ॥  
सप्तर्षिकुण्डं च तथा तीर्थं देव्याः सुजम्बुकम्  ।  
ईटास्पदं कोटिकूटं किन्दानं किञ्जपं तथा  ॥ ब्र्प्_२५।४१ ॥  
कारण्डवं चावेध्यं च त्रिविष्टपम् अथापरम्  ।  
पाणिषातं मिश्रकं च मधूवटमनोजवौ  ॥ ब्र्प्_२५।४२ ॥  
कौशिकी देवतीर्थं च तीर्थं च ऋणमोचनम्  ।  
दिव्यं च नृगधूमाख्यं तीर्थं विष्णुपदं तथा  ॥ ब्र्प्_२५।४३ ॥  
अमराणां ह्रदं पुण्यं कोटितीर्थं तथापरम्  ।  
श्रीकुञ्जं शालितीर्थं च नैमिषेयं च विश्रुतम्  ॥ ब्र्प्_२५।४४ ॥  
ब्रह्मस्थानं सोमतीर्थं कन्यातीर्थं तथैव च  ।  
ब्रह्मतीर्थं मनस्तीर्थं तीर्थं वै कारुपावनम्  ॥ ब्र्प्_२५।४५ ॥  
सौगन्धिकवनं चैव मणितीर्थं सरस्वती  ।  
ईशानतीर्थं प्रवरं पावनं पाञ्चयज्ञिकम्  ॥ ब्र्प्_२५।४६ ॥  
त्रिशूलधारं माहेन्द्रं देवस्थानं कृतालयम्  ।  
शाकम्भरी देवतीर्थं सुवर्णाख्यं किलं ह्रदम्  ॥ ब्र्प्_२५।४७ ॥  
क्षीरश्रवं विरूपाक्षं भृगुतीर्थं कुशोद्भवम्  ।  
ब्रह्मतीर्थं ब्रह्मयोनिं नीलपर्वतम् एव च  ॥ ब्र्प्_२५।४८ ॥  
कुब्जाम्बकं भद्रवटं वसिष्ठपदम् एव च  ।  
स्वर्गद्वारं प्रजाद्वारं कालिकाश्रमम् एव च  ॥ ब्र्प्_२५।४९ ॥  
रुद्रावर्तं सुगन्धाश्वं कपिलावनम् एव च  ।  
भद्रकर्णह्रदं चैव शङ्कुकर्णह्रदं तथा  ॥ ब्र्प्_२५।५० ॥  
सप्तसारस्वतं चैव तीर्थम् औशनसं तथा  ।  
कपालमोचनं चैव अवकीर्णं च काम्यकम्  ॥ ब्र्प्_२५।५१ ॥  
चतुःसामुद्रिकं चैव शतकिं च सहस्रिकम्  ।  
रेणुकं पञ्चवटकं विमोचनम् अथौजसम्  ॥ ब्र्प्_२५।५२ ॥  
स्थाणुतीर्थं कुरोस् तीर्थं स्वर्गद्वारं कुशध्वजम्  ।  
विश्वेश्वरं मानवकं कूपं नारायणाश्रयम्  ॥ ब्र्प्_२५।५३ ॥  
गङ्गाह्रदं वटं चैव बदरीपाटनं तथा  ।  
इन्द्रमार्गम् एकरात्रं क्षीरकावासम् एव च  ॥ ब्र्प्_२५।५४ ॥  
सोमतीर्थं दधीचं च श्रुततीर्थं च भो द्विजाः  ।  
कोटितीर्थस्थलीं चैव भद्रकालीह्रदं तथा  ॥ ब्र्प्_२५।५५ ॥  
अरुन्धतीवनं चैव ब्रह्मावर्तं तथोत्तमम्  ।  
अश्ववेदी कुब्जावनं यमुनाप्रभवं तथा  ॥ ब्र्प्_२५।५६ ॥  
वीरं प्रमोक्षं सिन्धूत्थम् ऋष कुल्या सकृत्तिकम्  ।  
उर्वीसङ्क्रमणं चैव मायाविद्योद्भवं तथा  ॥ ब्र्प्_२५।५७ ॥  
महाश्रमो वैतसिका- रूपं सुन्दरिकाश्रमम्  ।  
बाहुतीर्थं चारुनदीं विमलाशोकम् एव च  ॥ ब्र्प्_२५।५८ ॥  
तीर्थं पञ्चनदं चैव मार्कण्डेयस्य धीमतः  ।  
सोमतीर्थं सितोदं च तीर्थं मत्स्योदरीं तथा  ॥ ब्र्प्_२५।५९ ॥  
सूर्यप्रभं सूर्यतीर्थम् अशोकवनम् एव च  ।  
अरुणास्पदं कामदं च शुक्रतीर्थं सवालुकम्  ॥ ब्र्प्_२५।६० ॥  
पिशाचमोचनं चैव सुभद्राह्रदम् एव च  ।  
कुण्डं विमलदण्डस्य तीर्थं चण्डेश्वरस्य च  ॥ ब्र्प्_२५।६१ ॥  
ज्येष्ठस्थानह्रदं चैव पुण्यं ब्रह्मसरं तथा  ।  
जैगीषव्यगुहा चैव हरिकेशवनं तथा  ॥ ब्र्प्_२५।६२ ॥  
अजामुखसरं चैव घण्टाकर्णह्रदं तथा  ।  
पुण्डरीकह्रदं चैव वापी कर्कोटकस्य च  ॥ ब्र्प्_२५।६३ ॥  
सुवर्णस्योदपानं च श्वेततीर्थह्रदं तथा  ।  
कुण्डं घर्घरिकायाश् च श्यामकूपं च चन्द्रिका  ॥ ब्र्प्_२५।६४ ॥  
श्मशानस्तम्भकूपं च विनायकह्रदं तथा  ।  
कूपं सिन्धूद्भवं चैव पुण्यं ब्रह्मसरं तथा  ॥ ब्र्प्_२५।६५ ॥  
रुद्रावासं तथा तीर्थं नागतीर्थं पुलोमकम्  ।  
भक्तह्रदं क्षीरसरः प्रेताधारं कुमारकम्  ॥ ब्र्प्_२५।६६ ॥  
ब्रह्मावर्तं कुशावर्तं दधिकर्णोदपानकम्  ।  
शृङ्गतीर्थं महातीर्थं तीर्थश्रेष्ठा महानदी  ॥ ब्र्प्_२५।६७ ॥  
दिव्यं ब्रह्मसरं पुण्यं गयाशीर्षाक्षयं वटम्  ।  
दक्षिणं चोत्तरं चैव गोमयं रूपशीतिकम्  ॥ ब्र्प्_२५।६८ ॥  
कपिलाह्रदं गृध्रवटं सावित्रीह्रदम् एव च  ।  
प्रभासनं सीतवनं योनिद्वारं च धेनुकम्  ॥ ब्र्प्_२५।६९ ॥  
धन्यकं कोकिलाख्यं च मतङ्गह्रदम् एव च  ।  
पितृकूपं रुद्रतीर्थं शक्रतीर्थं सुमालिनम्  ॥ ब्र्प्_२५।७० ॥  
ब्रह्मस्थानं सप्तकुण्डं मणिरत्नह्रदं तथा  ।  
कौशिक्यं भरतं चैव तीर्थं ज्येष्ठालिका तथा  ॥ ब्र्प्_२५।७१ ॥  
विश्वेश्वरं कल्पसरः कन्यासंवेत्यम् एव च  ।  
निश्चीवा प्रभवश् चैव वसिष्ठाश्रमम् एव च  ॥ ब्र्प्_२५।७२ ॥  
देवकूटं च कूपं च वसिष्ठाश्रमम् एव च  ।  
वीराश्रमं ब्रह्मसरो ब्रह्मवीरावकापिली  ॥ ब्र्प्_२५।७३ ॥  
कुमारधारा श्रीधारा गौरीशिखरम् एव च  ।  
शुनः कुण्डो ऽथ तीर्थं च नन्दितीर्थं तथैव च  ॥ ब्र्प्_२५।७४ ॥  
कुमारवासं श्रीवासम् और्वीशीतार्थम् एव च  ।  
कुम्भकर्णह्रदं चैव कौशिकीह्रदम् एव च  ॥ ब्र्प्_२५।७५ ॥  
धर्मतीर्थं कामतीर्थं तीर्थम् उद्दालकं तथा  ।  
सन्ध्यातीर्थं कारतोयं कपिलं लोहितार्णवम्  ॥ ब्र्प्_२५।७६ ॥  
शोणोद्भवं वंशगुल्मम् ऋषभं कलतीर्थकम्  ।  
पुण्यावतीह्रदं तीर्थं तीर्थं बदरिकाश्रमम्  ॥ ब्र्प्_२५।७७ ॥  
रामतीर्थं पितृवनं विरजातीर्थम् एव च  ।  
मार्कण्डेयवनं चैव कृष्णतीर्थं तथा वटम्  ॥ ब्र्प्_२५।७८ ॥  
रोहिणीकूपप्रवरम् इन्द्रद्युम्नसरं च यत्  ।  
सानुगर्तं समाहेन्द्रं श्रीतीर्थं श्रीनदं तथा  ॥ ब्र्प्_२५।७९ ॥  
इषुतीर्थं वार्षभं च कावेरीह्रदम् एव च  ।  
कन्यातीर्थं च गोकर्णं गायत्रीस्थानम् एव च  ॥ ब्र्प्_२५।८० ॥  
बदरीह्रदम् अन्यच् च मध्यस्थानं विकर्णकम्  ।  
जातीह्रदं देवकूपं कुशप्रवणम् एव च  ॥ ब्र्प्_२५।८१ ॥  
सर्वदेवव्रतं चैव कन्याश्रमह्रदं तथा  ।  
तथान्यद् वालखिल्यानां सपूर्वाणां तथापरम्  ॥ ब्र्प्_२५।८२ ॥  
तथान्यच् च महर्षीणाम् अखण्डितह्रदं तथा  ।  
तीर्थेष्व् एतेषु विधिवत् सम्यक् श्रद्धासमन्वितः  ॥ ब्र्प्_२५।८३ ॥  
स्नानं करोति यो मर्त्यः सोपवासो जितेन्द्रियः  ।  
देवान् ऋषीन् मनुष्यांश् च पितॄन् सन्तर्प्य च क्रमात्  ॥ ब्र्प्_२५।८४ ॥  
अभ्यर्च्य देवतास् तत्र स्थित्वा च रजनीत्रयम्  ।  
पृथक् पृथक् फलं तेषु प्रतितीर्थेषु भो द्विजाः  ॥ ब्र्प्_२५।८५ ॥  
प्राप्नोति हयमेधस्य नरो नास्त्य् अत्र संशयः  ।  
यस् त्व् इदं शृणुयान् नित्यं तीर्थमाहात्म्यम् उत्तमम्  ।  
पठेच् च श्रावयेद् वापि सर्वपापैः प्रमुच्यते  ॥ ब्र्प्_२५।८६ ॥  
{मुनय ऊचुः: }  
पृथिव्याम् उत्तमां भूमिं धर्मकामार्थमोक्षदाम्  ।  
तीर्थानाम् उत्तमं तीर्थं ब्रूहि नो वदतां वर  ॥ ब्र्प्_२६।१ ॥  
{लोमहर्षण उवाच: }  
इमं प्रश्नं मम गुरुं पप्रच्छुर् मुनयः पुरा  ।  
तम् अहं सम्प्रवक्ष्यामि यत् पृच्छध्वं द्विजोत्तमाः  ॥ ब्र्प्_२६।२ ॥  
स्वाश्रमे सुमहापुण्ये नानापुष्पोपशोभिते  ।  
नानाद्रुमलताकीर्णे नानामृगगणैर् युते  ॥ ब्र्प्_२६।३ ॥  
पुन्नागैः कर्णिकारैश् च सरलैर् देवदारुभिः  ।  
शालैस् तालैस् तमालैश् च पनसैर् धवखादिरैः  ॥ ब्र्प्_२६।४ ॥  
पाटलाशोकबकुलैः करवीरैः सचम्पकैः  ।  
अन्यैश् च विविधैर् वृक्षैर् नानापुष्पोपशोभितैः  ॥ ब्र्प्_२६।५ ॥  
कुरुक्षेत्रे समासीनं व्यासं मतिमतां वरम्  ।  
महाभारतकर्तारं सर्वशास्त्रविशारदम्  ॥ ब्र्प्_२६।६ ॥  
अध्यात्मनिष्ठं सर्वज्ञं सर्वभूतहिते रतम्  ।  
पुराणागमवक्तारं वेदवेदाङ्गपारगम्  ॥ ब्र्प्_२६।७ ॥  
पराशरसुतं शान्तं पद्मपत्त्रायतेक्षणम्  ।  
द्रष्टुम् अभ्याययुः प्रीत्या मुनयः संशितव्रताः  ॥ ब्र्प्_२६।८ ॥  
कश्यपो जमदग्निश् च भरद्वाजो ऽथ गौतमः  ।  
वसिष्ठो जैमिनिर् धौम्यो मार्कण्डेयो ऽथ वाल्मिकिः  ॥ ब्र्प्_२६।९ ॥  
विश्वामित्रः शतानन्दो वात्स्यो गार्ग्यो ऽथ आसुरिः  ।  
सुमन्तुर् भार्गवो नाम कण्वो मेधातिथिर् गुरुः  ॥ ब्र्प्_२६।१० ॥  
माण्डव्यश् च्यवनो धूम्रो ह्य् असितो देवलस् तथा  ।  
मौद्गल्यस् तृणयज्ञश् च पिप्पलादो ऽकृतव्रणः  ॥ ब्र्प्_२६।११ ॥  
संवर्तः कौशिको रैभ्यो मैत्रेयो हरितस् तथा  ।  
शाण्डिल्यश् च विभाण्डश् च दुर्वासा लोमशस् तथा  ॥ ब्र्प्_२६।१२ ॥  
नारदः पर्वतश् चैव वैशम्पायनगालवौ  ।  
भास्करिः पूरणः सूतः पुलस्त्यः कपिलस् तथा  ॥ ब्र्प्_२६।१३ ॥  
उलूकः पुलहो वायुर् देवस्थानश् चतुर्भुजः  ।  
सनत्कुमारः पैलश् च कृष्णः कृष्णानुभौतिकः  ॥ ब्र्प्_२६।१४ ॥  
एतैर् मुनिवरैश् चान्यैर् वृतः सत्यवतीसुतः  ।  
रराज स मुनिः श्रीमान् नक्षत्रैर् इव चन्द्रमाः  ॥ ब्र्प्_२६।१५ ॥  
तान् आगतान् मुनीन् सर्वान् पूजयाम् आस वेदवित्  ।  
ते ऽपि तं प्रतिपूज्यैव कथां चक्रुः परस्परम्  ॥ ब्र्प्_२६।१६ ॥  
कथान्ते ते मुनिश्रेष्ठाः कृष्णं सत्यवतीसुतम्  ।  
पप्रच्छुः संशयं सर्वे तपोवननिवासिनः  ॥ ब्र्प्_२६।१७ ॥  
{मुनय ऊचुः: }  
मुने वेदांश् च शास्त्राणि पुराणागमभारतम्  ।  
भूतं भव्यं भविष्यं च सर्वं जानासि वाङ्मयम्  ॥ ब्र्प्_२६।१८ ॥  
कष्टे ऽस्मिन् दुःखबहुले निःसारे भवसागरे  ।  
रागग्राहाकुले रौद्रे विषयोदकसम्प्लवे  ॥ ब्र्प्_२६।१९ ॥  
इन्द्रियावर्तकलिले दृष्टोर्मिशतसङ्कुले  ।  
मोहपङ्काविले दुर्गे लोभगम्भीरदुस्तरे  ॥ ब्र्प्_२६।२० ॥  
निमज्जज् जगद् आलोक्य निरालम्बम् अचेतनम्  ।  
पृच्छामस् त्वां महाभागं ब्रूहि नो मुनिसत्तम  ॥ ब्र्प्_२६।२१ ॥  
श्रेयः किम् अत्र संसारे भैरवे लोमहर्षणे  ।  
उपदेशप्रदानेन लोकान् उद्धर्तुम् अर्हसि  ॥ ब्र्प्_२६।२२ ॥  
दुर्लभं परमं क्षेत्रं वक्तुम् अर्हसि मोक्षदम्  ।  
पृथिव्यां कर्मभूमिं च श्रोतुम् इच्छामहे वयम्  ॥ ब्र्प्_२६।२३ ॥  
कृत्वा किल नरः सम्यक् कर्म भूमौ यथोदितम्  ।  
प्राप्नोति परमां सिद्धिं नरकं च विकर्मतः  ॥ ब्र्प्_२६।२४ ॥  
मोक्षक्षेत्रे तथा मोक्षं प्राप्नोति पुरुषः सुधीः  ।  
तस्माद् ब्रूहि महाप्राज्ञ यत् पृष्टो ऽसि द्विजोत्तम  ॥ ब्र्प्_२६।२५ ॥  
श्रुत्वा तु वचनं तेषां मुनीनां भावितात्मनाम्  ।  
व्यासः प्रोवाच भगवान् भूतभव्यभविष्यवित्  ॥ ब्र्प्_२६।२६ ॥  
{व्यास उवाच: }  
शृणुध्वं मुनयः सर्वे वक्ष्यामि यदि पृच्छथ  ।  
यः संवादो ऽभवत् पूर्वम् ऋषीणां ब्रह्मणा सह  ॥ ब्र्प्_२६।२७ ॥  
मेरुपृष्ठे तु विस्तीर्णे नानारत्नविभूषिते  ।  
नानाद्रुमलताकीर्णे नानापुष्पोपशोभिते  ॥ ब्र्प्_२६।२८ ॥  
नानापक्षिरुते रम्ये नानाप्रसवनाकुले  ।  
नानासत्त्वसमाकीर्णे नानाश्चर्यसमन्विते  ॥ ब्र्प्_२६।२९ ॥  
नानावर्णशिलाकीर्णे नानाधातुविभूषिते  ।  
नानामुनिजनाकीर्णे नानाश्रमसमन्विते  ॥ ब्र्प्_२६।३० ॥  
तत्रासीनं जगन्नाथं जगद्योनिं चतुर्मुखम्  ।  
जगत्पतिं जगद्वन्द्यं जगदाधारम् ईश्वरम्  ॥ ब्र्प्_२६।३१ ॥  
देवदानवगन्धर्वैर् यक्षविद्याधरोरगैः  ।  
मुनिसिद्धाप्सरोभिश् च वृतम् अन्यैर् दिवालयैः  ॥ ब्र्प्_२६।३२ ॥  
केचित् स्तुवन्ति तं देवं केचिद् गायन्ति चाग्रतः  ।  
केचिद् वाद्यानि वाद्यन्ते केचिन् नृत्यन्ति चापरे  ॥ ब्र्प्_२६।३३ ॥  
एवं प्रमुदिते काले सर्वभूतसमागमे  ।  
नानाकुसुमगन्धाढ्ये दक्षिणानिलसेविते  ॥ ब्र्प्_२६।३४ ॥  
भृग्वाद्यास् तं तदा देवं प्रणिपत्य पितामहम्  ।  
इमम् अर्थम् ऋषिवराः पप्रच्छुः पितरं द्विजाः  ॥ ब्र्प्_२६।३५ ॥  
{ऋषय ऊचुः: }  
भगवञ् श्रोतुम् इच्छामः कर्मभूमिं महीतले  ।  
वक्तुम् अर्हसि देवेश मोक्षक्षेत्रं च दुर्लभम्  ॥ ब्र्प्_२६।३६ ॥  
{व्यास उवाच: }  
तेषां वचनम् आकर्ण्य प्राह ब्रह्मा सुरेश्वरः  ।  
पप्रच्छुस् ते यथा प्रश्नं तत् सर्वं मुनिसत्तमाः  ॥ ब्र्प्_२६।३७ ॥  
{ब्रह्मोवाच: }  
शृणुध्वं मुनयः सर्वे यद् वो वक्ष्यामि साम्प्रतम्  ।  
पुराणं वेदसम्बद्धं भुक्तिमुक्तिप्रदं शुभम्  ॥ ब्र्प्_२७।१ ॥  
पृथिव्यां भारतं वर्षं कर्मभूमिर् उदाहृता  ।  
कर्मणः फलभूमिश् च स्वर्गं च नरकं तथा  ॥ ब्र्प्_२७।२ ॥  
तस्मिन् वर्षे नरः पापं कृत्वा धर्मं च भो द्विजाः  ।  
अवश्यं फलम् आप्नोति अशुभस्य शुभस्य च  ॥ ब्र्प्_२७।३ ॥  
ब्राह्मणाद्याः स्वकं कर्म कृत्वा सम्यक् सुसंयताः  ।  
प्राप्नुवन्ति परां सिद्धिं तस्मिन् वर्षे न संशयः  ॥ ब्र्प्_२७।४ ॥  
धर्मं चार्थं च कामं च मोक्षं च द्विजसत्तमाः  ।  
प्राप्नोति पुरुषः सर्वं तस्मिन् वर्षे सुसंयतः  ॥ ब्र्प्_२७।५ ॥  
इन्द्राद्याश् च सुराः सर्वे तस्मिन् वर्षे द्विजोत्तमाः  ।  
कृत्वा सुशोभनं कर्म देवत्वं प्रतिपेदिरे  ॥ ब्र्प्_२७।६ ॥  
अन्ये ऽपि लेभिरे मोक्षं पुरुषाः संयतेन्द्रियाः  ।  
तस्मिन् वर्षे बुधाः शान्ता वीतरागा विमत्सराः  ॥ ब्र्प्_२७।७ ॥  
ये चापि स्वर्गे तिष्ठन्ति विमानेन गतज्वराः  ।  
ते ऽपि कृत्वा शुभं कर्म तस्मिन् वर्षे दिवं गताः  ॥ ब्र्प्_२७।८ ॥  
निवासं भारते वर्ष आकाङ्क्षन्ति सदा सुराः  ।  
स्वर्गापवर्गफलदे तत् पश्यामः कदा वयम्  ॥ ब्र्प्_२७।९ ॥  
{मुनय ऊचुः: }  
यद् एतद् भवता प्रोक्तं कर्म नान्यत्र पुण्यदम्  ।  
पापाय वा सुरश्रेष्ठ वर्जयित्वा च भारतम्  ॥ ब्र्प्_२७।१० ॥  
ततः स्वर्गश् च मोक्षश् च मध्यमं तच् च गम्यते  ।  
न खल्व् अन्यत्र मर्त्यानां भूमौ कर्म विधीयते  ॥ ब्र्प्_२७।११ ॥  
तस्माद् विस्तरतो ब्रह्मन्न् अस्माकं भारतं वद  ।  
यदि ते ऽस्ति दयास्मासु यथावस्थितिर् एव च  ॥ ब्र्प्_२७।१२ ॥  
तस्माद् वर्षम् इदं नाथ ये वास्मिन् वर्षपर्वताः  ।  
भेदाश् च तस्य वर्षस्य ब्रूहि सर्वान् अशेषतः  ॥ ब्र्प्_२७।१३ ॥  
{ब्रह्मोवाच: }  
शृणुध्वं भारतं वर्षं नवभेदेन भो द्विजाः  ।  
समुद्रान्तरिता ज्ञेयास् ते समाश् च परस्परम्  ॥ ब्र्प्_२७।१४ ॥  
इन्द्रद्वीपः कशेरुश् च ताम्रवर्णो गभस्तिमान्  ।  
नागद्वीपस् तथा सौम्यो गान्धर्वो वारुणस् तथा  ॥ ब्र्प्_२७।१५ ॥  
अयं तु नवमस् तेषां द्वीपः सागरसंवृतः  ।  
योजनानां सहस्रं वै द्वीपो ऽयं दक्षिणोत्तरः  ॥ ब्र्प्_२७।१६ ॥  
पूर्वे किराता यस्यासन् पश्चिमे यवनास् तथा  ।  
ब्राह्मणाः क्षत्रिया वैश्याः शूद्राश् चान्ते स्थिता द्विजाः  ॥ ब्र्प्_२७।१७ ॥  
इज्यायुद्धवणिज्याद्यैः कर्मभिः कृतपावनाः  ।  
तेषां संव्यवहारश् च एभिः कर्मभिर् इष्यते  ॥ ब्र्प्_२७।१८ ॥  
स्वर्गापवर्गहेतुश् च पुण्यं पापं च वै तथा  ।  
महेन्द्रो मलयः सह्यः शुक्तिमान् ऋक्षपर्वतः  ॥ ब्र्प्_२७।१९ ॥  
विन्ध्यश् च पारियात्रश् च सप्तैवात्र कुलाचलाः  ।  
तेषां सहस्रशश् चान्ये भूधरा ये समीपगाः  ॥ ब्र्प्_२७।२० ॥  
विस्तारोच्छ्रयिणो रम्या विपुलाश् चित्रसानवः  ।  
कोलाहलः स वैभ्राजो मन्दरो दर्दलाचलः  ॥ ब्र्प्_२७।२१ ॥  
वातन्धयो वैद्युतश् च मैनाकः सुरसस् तथा  ।  
तुङ्गप्रस्थो नागगिरिर् गोधनः पाण्डराचलः  ॥ ब्र्प्_२७।२२ ॥  
पुष्पगिरिर् वैजयन्तो रैवतो ऽर्बुद एव च  ।  
ऋष्यमूकः स गोमन्थः कृतशैलः कृताचलः  ॥ ब्र्प्_२७।२३ ॥  
श्रीपार्वतश् चकोरश् च शतशो ऽन्ये च पर्वताः  ।  
तैर् विमिश्रा जनपदा म्लेच्छाद्याश् चैव भागशः  ॥ ब्र्प्_२७।२४ ॥  
तैः पीयन्ते सरिच्छ्रेष्ठास् ता बुध्यध्वं द्विजोत्तमाः  ।  
गङ्गा सरस्वती सिन्धुश् चन्द्रभागा तथापरा  ॥ ब्र्प्_२७।२५ ॥  
यमुना शतद्रुर् विपाशा वितस्तैरावती कुहूः  ।  
गोमती धूतपापा च बाहुदा च दृषद्वती  ॥ ब्र्प्_२७।२६ ॥  
विपाशा देविका चक्षुर् निष्ठीवा गण्डकी तथा  ।  
कौशिकी चापगा चैव हिमवत्पादनिःसृताः  ॥ ब्र्प्_२७।२७ ॥  
देवस्मृतिर् देववती वातघ्नी सिन्धुर् एव च  ।  
वेण्या तु चन्दना चैव सदानीरा मही तथा  ॥ ब्र्प्_२७।२८ ॥  
चर्मण्वती वृषी चैव विदिशा वेदवत्य् अपि  ।  
सिप्रा ह्य् अवन्ती च तथा पारियात्रानुगाः स्मृताः  ॥ ब्र्प्_२७।२९ ॥  
शोणा महानदी चैव नर्मदा सुरथा क्रिया  ।  
मन्दाकिनी दशार्णा च चित्रकूटा तथापरा  ॥ ब्र्प्_२७।३० ॥  
चित्रोत्पला वेत्रवती करमोदा पिशाचिका  ।  
तथान्यातिलघुश्रोणी विपाप्मा शैवला नदी  ॥ ब्र्प्_२७।३१ ॥  
सधेरुजा शक्तिमती शकुनी त्रिदिवा क्रमुः  ।  
ऋक्षपादप्रसूता वै तथान्या वेगवाहिनी  ॥ ब्र्प्_२७।३२ ॥  
सिप्रा पयोष्णी निर्विन्ध्या तापी चैव सरिद्वरा  ।  
वेणा वैतरणी चैव सिनीवाली कुमुद्वती  ॥ ब्र्प्_२७।३३ ॥  
तोया चैव महागौरी दुर्गा चान्तःशिला तथा  ।  
विन्ध्यपादप्रसूतास् ता नद्यः पुण्यजलाः शुभाः  ॥ ब्र्प्_२७।३४ ॥  
गोदावरी भीमरथी कृष्णवेणा तथापगा  ।  
तुङ्गभद्रा सुप्रयोगा तथान्या पापनाशिनी  ॥ ब्र्प्_२७।३५ ॥  
सह्यपादविनिष्क्रान्ता इत्य् एताः सरितां वराः  ।  
कृतमाला ताम्रपर्णी पुष्यजा प्रत्यलावती  ॥ ब्र्प्_२७।३६ ॥  
मलयाद्रिसमुद्भूताः पुण्याः शीतजलास् त्व् इमाः  ।  
पितृसोमर्षिकुल्या च वञ्जुला त्रिदिवा च या  ॥ ब्र्प्_२७।३७ ॥  
लाङ्गुलिनी वंशकरा महेन्द्रप्रभवाः स्मृताः  ।  
सुविकाला कुमारी च मनूगा मन्दगामिनी  ॥ ब्र्प्_२७।३८ ॥  
क्षयापलासिनी चैव शुक्तिमत्प्रभवाः स्मृताः  ।  
सर्वाः पुण्याः सरस्वत्यः सर्वा गङ्गाः समुद्रगाः  ॥ ब्र्प्_२७।३९ ॥  
विश्वस्य मातरः सर्वाः सर्वाः पापहराः स्मृताः  ।  
अन्याः सहस्रशः प्रोक्ताः क्षुद्रनद्यो द्विजोत्तमाः  ॥ ब्र्प्_२७।४० ॥  
प्रावृट्कालवहाः सन्ति सदाकालवहाश् च याः  ।  
मत्स्या मुकुटकुल्याश् च कुन्तलाः काशिकोशलाः  ॥ ब्र्प्_२७।४१ ॥  
अन्ध्रकाश् च कलिङ्गाश् च शमकाश् च वृकैः सह  ।  
मध्यदेशा जनपदाः प्रायशो ऽमी प्रकीर्तिताः  ॥ ब्र्प्_२७।४२ ॥  
सह्यस्य चोत्तरे यस् तु यत्र गोदावरी नदी  ।  
पृथिव्याम् अपि कृत्स्नायां स प्रदेशो मनोरमः  ॥ ब्र्प्_२७।४३ ॥  
गोवर्धनपुरं रम्यं भार्गवस्य महात्मनः  ।  
वाहीकराटधानाश् च सुतीराः कालतोयदाः  ॥ ब्र्प्_२७।४४ ॥  
अपरान्ताश् च शूद्राश् च वाह्लिकाश् च सकेरलाः  ।  
गान्धारा यवनाश् चैव सिन्धुसौवीरमद्रकाः  ॥ ब्र्प्_२७।४५ ॥  
शतद्रुहाः कलिङ्गाश् च पारदा हारभूषिकाः  ।  
माठराश् चैव कनकाः कैकेया दम्भमालिकाः  ॥ ब्र्प्_२७।४६ ॥  
क्षत्रियोपमदेशाश् च वैश्यशूद्रकुलानि च  ।  
काम्बोजाश् चैव विप्रेन्द्रा बर्बराश् च सलौकिकाः  ॥ ब्र्प्_२७।४७ ॥  
वीराश् चैव तुषाराश् च पह्लवाधायता नराः  ।  
आत्रेयाश् च भरद्वाजाः पुष्कलाश् च दशेरकाः  ॥ ब्र्प्_२७।४८ ॥  
लम्पकाः शुनशोकाश् च कुलिका जाङ्गलैः सह  ।  
औषध्यश् चलचन्द्रा च किरातानां च जातयः  ॥ ब्र्प्_२७।४९ ॥  
तोमरा हंसमार्गाश् च काश्मीराः करुणास् तथा  ।  
शूलिकाः कुहकाश् चैव मागधाश् च तथैव च  ॥ ब्र्प्_२७।५० ॥  
एते देशा उदीच्यास् तु प्राच्यान् देशान् निबोधत  ।  
अन्धा वामङ्कुराकाश् च वल्लकाश् च मखान्तकाः  ॥ ब्र्प्_२७।५१ ॥  
तथापरे ऽङ्गा वङ्गाश् च मलदा मालवर्तिकाः  ।  
भद्रतुङ्गाः प्रतिजया भार्याङ्गाश् चापमर्दकाः  ॥ ब्र्प्_२७।५२ ॥  
प्राग्ज्योतिषाश् च मद्राश् च विदेहास् ताम्रलिप्तकाः  ।  
मल्ला मगधका नन्दाः प्राच्या जनपदास् तथा  ॥ ब्र्प्_२७।५३ ॥  
अथापरे जनपदा दक्षिणापथवासिनः  ।  
पूर्णाश् च केवलाश् चैव गोलाङ्गूलास् तथैव च  ॥ ब्र्प्_२७।५४ ॥  
ऋषिका मुषिकाश् चैव कुमारा रामठाः शकाः  ।  
महाराष्ट्रा माहिषकाः कलिङ्गाश् चैव सर्वशः  ॥ ब्र्प्_२७।५५ ॥  
आभीराः सह वैशिक्या अटव्याः सरवाश् च ये  ।  
पुलिन्दाश् चैव मौलेया वैदर्भा दण्डकैः सह  ॥ ब्र्प्_२७।५६ ॥  
पौलिका मौलिकाश् चैव अश्मका भोजवर्धनाः  ।  
कौलिकाः कुन्तलाश् चैव दम्भका नीलकालकाः  ॥ ब्र्प्_२७।५७ ॥  
दाक्षिणात्यास् त्व् अमी देशा अपरान्तान् निबोधत  ।  
शूर्पारकाः कालिधना लोलास् तालकटैः सह  ॥ ब्र्प्_२७।५८ ॥  
इत्य् एते ह्य् अपरान्ताश् च शृणुध्वं विन्ध्यवासिनः  ।  
मलजाः कर्कशाश् चैव मेलकाश् चोलकैः सह  ॥ ब्र्प्_२७।५९ ॥  
उत्तमार्णा दशार्णाश् च भोजाः किष्किन्धकैः सह  ।  
तोषलाः कोशलाश् चैव त्रैपुरा वैदिशास् तथा  ॥ ब्र्प्_२७।६० ॥  
तुम्बुरास् तु चराश् चैव यवनाः पवनैः सह  ।  
अभया रुण्डिकेराश् च चर्चरा होत्रधर्तयः  ॥ ब्र्प्_२७।६१ ॥  
एते जनपदाः सर्वे तत्र विन्ध्यनिवासिनः  ।  
अतो देशान् प्रवक्ष्यामि पर्वताश्रयिणश् च ये  ॥ ब्र्प्_२७।६२ ॥  
नीहारास् तुषमार्गाश् च कुरवस् तुङ्गणाः खसाः  ।  
कर्णप्रावरणाश् चैव ऊर्णा दर्घाः सकुन्तकाः  ॥ ब्र्प्_२७।६३ ॥  
चित्रमार्गा मालवाश् च किरातास् तोमरैः सह  ।  
कृतत्रेतादिकश् चात्र चतुर्युगकृतो विधिः  ॥ ब्र्प्_२७।६४ ॥  
एवं तु भारतं वर्षं नवसंस्थानसंस्थितम्  ।  
दक्षिणे परतो यस्य पूर्वे चैव महोदधिः  ॥ ब्र्प्_२७।६५ ॥  
हिमवान् उत्तरेणास्य कार्मुकस्य यथा गुणः  ।  
तद् एतद् भारतं वर्षं सर्वबीजं द्विजोत्तमाः  ॥ ब्र्प्_२७।६६ ॥  
ब्रह्मत्वम् अमरेशत्वं देवत्वं मरुतां तथा  ।  
मृगयक्षाप्सरोयोनिं तद्वत् सर्पसरीसृपाः  ॥ ब्र्प्_२७।६७ ॥  
स्थावराणां च सर्वेषां मितो विप्राः शुभाशुभैः  ।  
प्रयान्ति कर्मभूर् विप्रा नान्या लोकेषु विद्यते  ॥ ब्र्प्_२७।६८ ॥  
देवानाम् अपि भो विप्राः सदैवैष मनोरथः  ।  
अपि मानुष्यम् आप्स्यामो देवत्वात् प्रच्युताः क्षितौ  ॥ ब्र्प्_२७।६९ ॥  
मनुष्यः कुरुते यत् तु तन् न शक्यं सुरासुरैः  ।  
तत्कर्मनिगडग्रस्तैस् तत्कर्मक्षपणोन्मुखैः  ॥ ब्र्प्_२७।७० ॥  
न भारतसमं वर्षं पृथिव्याम् अस्ति भो द्विजाः  ।  
यत्र विप्रादयो वर्णाः प्राप्नुवन्त्य् अभिवाञ्छितम्  ॥ ब्र्प्_२७।७१ ॥  
धन्यास् ते भारते वर्षे जायन्ते ये नरोत्तमाः  ।  
धर्मार्थकाममोक्षाणां प्राप्नुवन्ति महाफलम्  ॥ ब्र्प्_२७।७२ ॥  
प्राप्यते यत्र तपसः फलं परमदुर्लभम्  ।  
सर्वदानफलं चैव सर्वयज्ञफलं तथा  ॥ ब्र्प्_२७।७३ ॥  
तीर्थयात्राफलं चैव गुरुसेवाफलं तथा  ।  
देवताराधनफलं स्वाध्यायस्य फलं द्विजाः  ॥ ब्र्प्_२७।७४ ॥  
यत्र देवाः सदा हृष्टा जन्म वाञ्छन्ति शोभनम्  ।  
नानाव्रतफलं चैव नानाशास्त्रफलं तथा  ॥ ब्र्प्_२७।७५ ॥  
अहिंसादिफलं सम्यक् फलं सर्वाभिवाञ्छितम्  ।  
ब्रह्मचर्यफलं चैव गार्हस्थ्येन च यत् फलम्  ॥ ब्र्प्_२७।७६ ॥  
यत् फलं वनवासेन सन्न्यासेन च यत् फलम्  ।  
इष्टापूर्तफलं चैव तथान्यच् छुभकर्मणाम्  ॥ ब्र्प्_२७।७७ ॥  
प्राप्यते भारते वर्षे न चान्यत्र द्विजोत्तमाः  ।  
कः शक्नोति गुणान् वक्तुं भारतस्याखिलान् द्विजाः  ॥ ब्र्प्_२७।७८ ॥  
एवं सम्यङ् मया प्रोक्तं भारतं वर्षम् उत्तमम्  ।  
सर्वपापहरं पुण्यं धन्यं बुद्धिविवर्धनम्  ॥ ब्र्प्_२७।७९ ॥  
य इदं शृणुयान् नित्यं पठेद् वा नियतेन्द्रियः  ।  
सर्वपापैर् विनिर्मुक्तो विष्णुलोकं स गच्छति  ॥ ब्र्प्_२७।८० ॥  
{ब्रह्मोवाच: }  
तत्रास्ते भारते वर्षे दक्षिणोदधिसंस्थितः  ।  
ओण्ड्रदेश इति ख्यातः स्वर्गमोक्षप्रदायकः  ॥ ब्र्प्_२८।१ ॥  
समुद्राद् उत्तरं तावद् यावद् विरजमण्डलम्  ।  
देशो ऽसौ पुण्यशीलानां गुणैः सर्वैर् अलङ्कृतः  ॥ ब्र्प्_२८।२ ॥  
तत्र देशप्रसूता ये ब्राह्मणाः संयतेन्द्रियाः  ।  
तपःस्वाध्यायनिरता वन्द्याः पूज्याश् च ते सदा  ॥ ब्र्प्_२८।३ ॥  
श्राद्धे दाने विवाहे च यज्ञे वाचार्यकर्मणि  ।  
प्रशस्ताः सर्वकार्येषु तत्रदेशोद्भवा द्विजाः  ॥ ब्र्प्_२८।४ ॥  
षट्कर्मनिरतास् तत्र ब्राह्मणा वेदपारगाः  ।  
इतिहासविदश् चैव पुराणार्थविशारदाः  ॥ ब्र्प्_२८।५ ॥  
सर्वशास्त्रार्थकुशला यज्वानो वीतमत्सराः  ।  
अग्निहोत्ररताः केचित् केचित् स्मार्ताग्नितत्पराः  ॥ ब्र्प्_२८।६ ॥  
पुत्रदारधनैर् युक्ता दातारः सत्यवादिनः  ।  
निवसन्त्य् उत्कले पुण्ये यज्ञोत्सवविभूषिते  ॥ ब्र्प्_२८।७ ॥  
इतरे ऽपि त्रयो वर्णाः क्षत्रियाद्याः सुसंयताः  ।  
स्वकर्मनिरताः शान्तास् तत्र तिष्ठन्ति धार्मिकाः  ॥ ब्र्प्_२८।८ ॥  
कोणादित्य इति ख्यातस् तस्मिन् देशे व्यवस्थितः  ।  
यं दृष्ट्वा भास्करं मर्त्यः सर्वपापैः प्रमुच्यते  ॥ ब्र्प्_२८।९ ॥  
{मुनय ऊचुः: }  
श्रोतुम् इच्छाम तद् ब्रूहि क्षेत्रं सूर्यस्य साम्प्रतम्  ।  
तस्मिन् देशे सुरश्रेष्ठ यत्रास्ते स दिवाकरः  ॥ ब्र्प्_२८।१० ॥  
{ब्रह्मोवाच: }  
लवणस्योदधेस् तीरे पवित्रे सुमनोहरे  ।  
सर्वत्र वालुकाकीर्णे देशे सर्वगुणान्विते  ॥ ब्र्प्_२८।११ ॥  
चम्पकाशोकबकुलैः करवीरैः सपाटलैः  ।  
पुन्नागैः कर्णिकारैश् च बकुलैर् नागकेसरैः  ॥ ब्र्प्_२८।१२ ॥  
तगरैर् धवबाणैश् च अतिमुक्तैः सकुब्जकैः  ।  
मालतीकुन्दपुष्पैश् च तथान्यैर् मल्लिकादिभिः  ॥ ब्र्प्_२८।१३ ॥  
केतकीवनखण्डैश् च सर्वर्तुकुसुमोज्ज्वलैः  ।  
कदम्बैर् लकुचैः शालैः पनसैर् देवदारुभिः  ॥ ब्र्प्_२८।१४ ॥  
सरलैर् मुचुकुन्दैश् च चन्दनैश् च सितेतरैः  ।  
अश्वत्थैः सप्तपर्णैश् च आम्रैर् आम्रातकैस् तथा  ॥ ब्र्प्_२८।१५ ॥  
तालैः पूगफलैश् चैव नारिकेरैः कपित्थकैः  ।  
अन्यैश् च विविधैर् वृक्षैः सर्वतः समलङ्कृतम्  ॥ ब्र्प्_२८।१६ ॥  
क्षेत्रं तत्र रवेः पुण्यम् आस्ते जगति विश्रुतम्  ।  
समन्ताद् योजनं साग्रं भुक्तिमुक्तिफलप्रदम्  ॥ ब्र्प्_२८।१७ ॥  
आस्ते तत्र स्वयं देवः सहस्रांशुर् दिवाकरः  ।  
कोणादित्य इति ख्यातो भुक्तिमुक्तिफलप्रदः  ॥ ब्र्प्_२८।१८ ॥  
माघे मासि सिते पक्षे सप्तम्यां संयतेन्द्रियः  ।  
कृतोपवासो यत्रेत्य स्नात्वा तु मकरालये  ॥ ब्र्प्_२८।१९ ॥  
कृतशौचो विशुद्धात्मा स्मरन् देवं दिवाकरम्  ।  
सागरे विधिवत् स्नात्वा शर्वर्यन्ते समाहितः  ॥ ब्र्प्_२८।२० ॥  
देवान् ऋषीन् मनुष्यांश् च पितॄन् सन्तर्प्य च द्विजाः  ।  
उत्तीर्य वाससी धौते परिधाय सुनिर्मले  ॥ ब्र्प्_२८।२१ ॥  
आचम्य प्रयतो भूत्वा तीरे तस्य महोदधेः  ।  
उपविश्योदये काले प्राङ्मुखः सवितुस् तदा  ॥ ब्र्प्_२८।२२ ॥  
विलिख्य पद्मं मेधावी रक्तचन्दनवारिणा  ।  
अष्टपत्त्रं केसराढ्यं वर्तुलं चोर्ध्वकर्णिकम्  ॥ ब्र्प्_२८।२३ ॥  
तिलतण्डुलतोयं च रक्तचन्दनसंयुतम्  ।  
रक्तपुष्पं सदर्भं च प्रक्षिपेत् ताम्रभाजने  ॥ ब्र्प्_२८।२४ ॥  
ताम्राभावे ऽर्कपत्त्रस्य पुटे कृत्वा तिलादिकम्  ।  
पिधाय तन् मुनिश्रेष्ठाः पात्रं पात्रेण विन्यसेत्  ॥ ब्र्प्_२८।२५ ॥  
करन्यासाङ्गविन्यासं कृत्वाङ्गैर् हृदयादिभिः  ।  
आत्मानं भास्करं ध्यात्वा सम्यक् श्रद्धासमन्वितः  ॥ ब्र्प्_२८।२६ ॥  
मध्ये चाग्निदले धीमान् नैरृते श्वसने दले  ।  
कामारिगोचरे चैव पुनर् मध्ये च पूजयेत्  ॥ ब्र्प्_२८।२७ ॥  
प्रभूतं विमलं सारम् आराध्यं परमं सुखम्  ।  
सम्पूज्य पद्मम् आवाह्य गगनात् तत्र भास्करम्  ॥ ब्र्प्_२८।२८ ॥  
कर्णिकोपरि संस्थाप्य ततो मुद्रां प्रदर्शयेत्  ।  
कृत्वा स्नानादिकं सर्वं ध्यात्वा तं सुसमाहितः  ॥ ब्र्प्_२८।२९ ॥  
सितपद्मोपरि रविं तेजोबिम्बे व्यवस्थितम्  ।  
पिङ्गाक्षं द्विभुजं रक्तं पद्मपत्त्रारुणाम्बरम्  ॥ ब्र्प्_२८।३० ॥  
सर्वलक्षणसंयुक्तं सर्वाभरणभूषितम्  ।  
सुरूपं वरदं शान्तं प्रभामण्डलमण्डितम्  ॥ ब्र्प्_२८।३१ ॥  
उद्यन्तं भास्करं दृष्ट्वा सान्द्रसिन्दूरसन्निभम्  ।  
ततस् तत् पात्रम् आदाय जानुभ्यां धरणीं गतः  ॥ ब्र्प्_२८।३२ ॥  
कृत्वा शिरसि तत् पात्रम् एकचित्तस् तु वाग्यतः  ।  
त्र्यक्षरेण तु मन्त्रेण सूर्यायार्घ्यं निवेदयेत्  ॥ ब्र्प्_२८।३३ ॥  
अदीक्षितस् तु तस्यैव नाम्नैवार्घं प्रयच्छति  ।  
श्रद्धया भावयुक्तेन भक्तिग्राह्यो रविर् यतः  ॥ ब्र्प्_२८।३४ ॥  
अग्निनिरृतिवाय्वीश- मध्यपूर्वादिदिक्षु च  ।  
हृच् छिरश् च शिखावर्म- नेत्राण्य् अस्त्रं च पूजयेत्  ॥ ब्र्प्_२८।३५ ॥  
दत्त्वार्घ्यं गन्धधूपं च दीपं नैवेद्यम् एव च  ।  
जप्त्वा स्तुत्वा नमस् कृत्वा मुद्रां बद्ध्वा विसर्जयेत्  ॥ ब्र्प्_२८।३६ ॥  
ये वार्घ्यं सम्प्रयच्छन्ति सूर्याय नियतेन्द्रियाः  ।  
ब्राह्मणाः क्षत्रिया वैश्याः स्त्रियः शूद्राश् च संयताः  ॥ ब्र्प्_२८।३७ ॥  
भक्तिभावेन सततं विशुद्धेनान्तरात्मना  ।  
ते भुक्त्वाभिमतान् कामान् प्राप्नुवन्ति परां गतिम्  ॥ ब्र्प्_२८।३८ ॥  
त्रैलोक्यदीपकं देवं भास्करं गगनेचरम्  ।  
ये संश्रयन्ति मनुजास् ते स्युः सुखस्य भाजनम्  ॥ ब्र्प्_२८।३९ ॥  
यावन् न दीयते चार्घ्यं भास्कराय यथोदितम्  ।  
तावन् न पूजयेद् विष्णुं शङ्करं वा सुरेश्वरम्  ॥ ब्र्प्_२८।४० ॥  
तस्मात् प्रयत्नम् आस्थाय दद्याद् अर्घ्यं दिने दिने  ।  
आदित्याय शुचिर् भूत्वा पुष्पैर् गन्धैर् मनोरमैः  ॥ ब्र्प्_२८।४१ ॥  
एवं ददाति यश् चार्घ्यं सप्तम्यां सुसमाहितः  ।  
आदित्याय शुचिः स्नातः स लभेद् ईप्सितं फलम्  ॥ ब्र्प्_२८।४२ ॥  
रोगाद् विमुच्यते रोगी वित्तार्थी लभते धनम्  ।  
विद्यां प्राप्नोति विद्यार्थी सुतार्थी पुत्रवान् भवेत्  ॥ ब्र्प्_२८।४३ ॥  
यं यं कामम् अभिध्यायन् सूर्यायार्घ्यं प्रयच्छति  ।  
तस्य तस्य फलं सम्यक् प्राप्नोति पुरुषः सुधीः  ॥ ब्र्प्_२८।४४ ॥  
स्नात्वा वै सागरे दत्त्वा सूर्यायार्घ्यं प्रणम्य च  ।  
नरो वा यदि वा नारी सर्वकामफलं लभेत्  ॥ ब्र्प्_२८।४५ ॥  
ततः सूर्यालयं गच्छेत् पुष्पम् आदाय वाग्यतः  ।  
प्रविश्य पूजयेद् भानुं कृत्वा तु त्रिः प्रदक्षिणम्  ॥ ब्र्प्_२८।४६ ॥  
पूजयेत् परया भक्त्या कोणार्कं मुनिसत्तमाः  ।  
गन्धैः पुष्पैस् तथा दीपैर् धूपैर् नैवेद्यकैर् अपि  ॥ ब्र्प्_२८।४७ ॥  
दण्डवत् प्रणिपातैश् च जयशब्दैस् तथा स्तवैः  ।  
एवं सम्पूज्य तं देवं सहस्रांशुं जगत्पतिम्  ॥ ब्र्प्_२८।४८ ॥  
दशानाम् अश्वमेधानां फलं प्राप्नोति मानवः  ।  
सर्वपापविनिर्मुक्तो युवा दिव्यवपुर् नरः  ॥ ब्र्प्_२८।४९ ॥  
सप्तावरान् सप्त परान् वंशान् उद्धृत्य भो द्विजाः  ।  
विमानेनार्कवर्णेन कामगेन सुवर्चसा  ॥ ब्र्प्_२८।५० ॥  
उपगीयमानो गन्धर्वैः सूर्यलोकं स गच्छति  ।  
भुक्त्वा तत्र वरान् भोगान् यावद् आभूतसम्प्लवम्  ॥ ब्र्प्_२८।५१ ॥  
पुण्यक्षयाद् इहायातः प्रवरे योगिनां कुले  ।  
चतुर्वेदो भवेद् विप्रः स्वधर्मनिरतः शुचिः  ॥ ब्र्प्_२८।५२ ॥  
योगं विवस्वतः प्राप्य ततो मोक्षम् अवाप्नुयात्  ।  
चैत्रे मासि सिते पक्षे यात्रां दमनभञ्जिकाम्  ॥ ब्र्प्_२८।५३ ॥  
यः करोति नरस् तत्र पूर्वोक्तं स फलं लभेत्  ।  
शयनोत्थापने भानोः सङ्क्रान्त्यां विषुवायने  ॥ ब्र्प्_२८।५४ ॥  
वारे रवेस् तिथौ चैव पर्वकाले ऽथवा द्विजाः  ।  
ये तत्र यात्रां कुर्वन्ति श्रद्धया संयतेन्द्रियाः  ॥ ब्र्प्_२८।५५ ॥  
विमानेनार्कवर्णेन सूर्यलोकं व्रजन्ति ते  ।  
आस्ते तत्र महादेवस् तीरे नदनदीपतेः  ॥ ब्र्प्_२८।५६ ॥  
रामेश्वर इति ख्यातः सर्वकामफलप्रदः  ।  
ये तं पश्यन्ति कामारिं स्नात्वा सम्यङ् महोदधौ  ॥ ब्र्प्_२८।५७ ॥  
गन्धैः पुष्पैस् तथा धूपैर् दीपैर् नैवेद्यकैर् वरैः  ।  
प्रणिपातैस् तथा स्तोत्रैर् गीतैर् वाद्यैर् मनोहरैः  ॥ ब्र्प्_२८।५८ ॥  
राजसूयफलं सम्यग् वाजिमेधफलं तथा  ।  
प्राप्नुवन्ति महात्मानः संसिद्धिं परमां तथा  ॥ ब्र्प्_२८।५९ ॥  
कामगेन विमानेन किङ्किणीजालमालिना  ।  
उपगीयमाना गन्धर्वैः शिवलोकं व्रजन्ति ते  ॥ ब्र्प्_२८।६० ॥  
आहूतसम्प्लवं यावद् भुक्त्वा भोगान् मनोरमान्  ।  
पुण्यक्षयाद् इहागत्य चातुर्वेदा भवन्ति ते  ॥ ब्र्प्_२८।६१ ॥  
शाङ्करं योगम् आस्थाय ततो मोक्षं व्रजन्ति ते  ।  
यस् तत्र सवितुः क्षेत्रे प्राणांस् त्यजति मानवः  ॥ ब्र्प्_२८।६२ ॥  
स सूर्यलोकम् आस्थाय देववन् मोदते दिवि  ।  
पुनर् मानुषतां प्राप्य राजा भवति धार्मिकः  ॥ ब्र्प्_२८।६३ ॥  
योगं रवेः समासाद्य ततो मोक्षम् अवाप्नुयात्  ।  
एवं मया मुनिश्रेष्ठाः प्रोक्तं क्षेत्रं सुदुर्लभम्  ॥ ब्र्प्_२८।६४ ॥  
कोणार्कस्योदधेस् तीरे भुक्तिमुक्तिफलप्रदः  ॥* ब्र्प्_२८।६५ ॥  
{मुनय ऊचुः: }  
श्रुतो ऽस्माभिः सुरश्रेष्ठ भवता यद् उदाहृतम्  ।  
भास्करस्य परं क्षेत्रं भुक्तिमुक्तिफलप्रदम्  ॥ ब्र्प्_२९।१ ॥  
न तृप्तिम् अधिगच्छामः शृण्वन्तः सुखदां कथाम्  ।  
तव वक्त्रोद्भवां पुण्याम् आदित्यस्याघनाशिनीम्  ॥ ब्र्प्_२९।२ ॥  
अतः परं सुरश्रेष्ठ ब्रूहि नो वदतां वर  ।  
देवपूजाफलं यच् च यच् च दानफलं प्रभो  ॥ ब्र्प्_२९।३ ॥  
प्रणिपाते नमस्कारे तथा चैव प्रदक्षिणे  ।  
दीपधूपप्रदाने च सम्मार्जनविधौ च यत्  ॥ ब्र्प्_२९।४ ॥  
उपवासे च यत् पुण्यं यत् पुण्यं नक्तभोजने  ।  
अर्घश् च कीदृशः प्रोक्तः कुत्र वा सम्प्रदीयते  ॥ ब्र्प्_२९।५ ॥  
कथं च क्रियते भक्तिः कथं देवः प्रसीदति  ।  
एतत् सर्वं सुरश्रेष्ठ श्रोतुम् इच्छामहे वयम्  ॥ ब्र्प्_२९।६ ॥  
{ब्रह्मोवाच: }  
अर्घ्यं पूजादिकं सर्वं भास्करस्य द्विजोत्तमाः  ।  
भक्तिं श्रद्धां समाधिं च कथ्यमानं निबोधत  ॥ ब्र्प्_२९।७ ॥  
मनसा भावना भक्तिर् इष्टा श्रद्धा च कीर्त्यते  ।  
ध्यानं समाधिर् इत्य् उक्तं शृणुध्वं सुसमाहिताः  ॥ ब्र्प्_२९।८ ॥  
तत्कथां श्रावयेद् यस् तु तद्भक्तान् पूजयीत वा  ।  
अग्निशुश्रूषकश् चैव स वै भक्तः सनातनः  ॥ ब्र्प्_२९।९ ॥  
तच्चित्तस् तन्मनाश् चैव देवपूजारतः सदा  ।  
तत्कर्मकृद् भवेद् यस् तु स वै भक्तः सनातनः  ॥ ब्र्प्_२९।१० ॥  
देवार्थे क्रियमाणानि यः कर्माण्य् अनुमन्यते  ।  
कीर्तनाद् वा परो विप्राः स वै भक्ततरो नरः  ॥ ब्र्प्_२९।११ ॥  
नाभ्यसूयेत तद्भक्तान् न निन्द्याच् चान्यदेवताम्  ।  
आदित्यव्रतचारी च स वै भक्ततरो नरः  ॥ ब्र्प्_२९।१२ ॥  
गच्छंस् तिष्ठन् स्वपञ् जिघ्रन्न् उन्मिषन् निमिषन्न् अपि  ।  
यः स्मरेद् भास्करं नित्यं स वै भक्ततरो नरः  ॥ ब्र्प्_२९।१३ ॥  
एवंविधा त्व् इयं भक्तिः सदा कार्या विजानता  ।  
भक्त्या समाधिना चैव स्तवेन मनसा तथा  ॥ ब्र्प्_२९।१४ ॥  
क्रियते नियमो यस् तु दानं विप्राय दीयते  ।  
प्रतिगृह्णन्ति तं देवा मनुष्याः पितरस् तथा  ॥ ब्र्प्_२९।१५ ॥  
पत्त्रं पुष्पं फलं तोयं यद् भक्त्या समुपाहृतम्  ।  
प्रतिगृह्णन्ति तद् देवा नास्तिकान् वर्जयन्ति च  ॥ ब्र्प्_२९।१६ ॥  
भावशुद्धिः प्रयोक्तव्या नियमाचारसंयुता  ।  
भावशुद्ध्या क्रियते यत् तत् सर्वं सफलं भवेत्  ॥ ब्र्प्_२९।१७ ॥  
स्तुतिजप्योपहारेण पूजयापि विवस्वतः  ।  
उपवासेन भक्त्या वै सर्वपापैः प्रमुच्यते  ॥ ब्र्प्_२९।१८ ॥  
प्रणिधाय शिरो भूम्यां नमस्कारं करोति यः  ।  
तत्क्षणात् सर्वपापेभ्यो मुच्यते नात्र संशयः  ॥ ब्र्प्_२९।१९ ॥  
भक्तियुक्तो नरो यो ऽसौ रवेः कुर्यात् प्रदक्षिणाम्  ।  
प्रदक्षिणीकृता तेन सप्तद्वीपा वसुन्धरा  ॥ ब्र्प्_२९।२० ॥  
सूर्यं मनसि यः कृत्वा कुर्याद् व्योमप्रदक्षिणाम्  ।  
प्रदक्षिणीकृतास् तेन सर्वे देवा भवन्ति हि  ॥ ब्र्प्_२९।२१ ॥  
एकाहारो नरो भूत्वा षष्ठ्यां यो ऽर्चयते रविम्  ।  
नियमव्रतचारी च भवेद् भक्तिसमन्वितः  ॥ ब्र्प्_२९।२२ ॥  
सप्तम्यां वा महाभागाः सो ऽश्वमेधफलं लभेत्  ।  
अहोरात्रोपवासेन पूजयेद् यस् तु भास्करम्  ॥ ब्र्प्_२९।२३ ॥  
सप्तम्याम् अथवा षष्ठ्यां स याति परमां गतिम्  ।  
कृष्णपक्षस्य सप्तम्यां सोपवासो जितेन्द्रियः  ॥ ब्र्प्_२९।२४ ॥  
सर्वरत्नोपहारेण पूजयेद् यस् तु भास्करम्  ।  
पद्मप्रभेण यानेन सूर्यलोकं स गच्छति  ॥ ब्र्प्_२९।२५ ॥  
शुक्लपक्षस्य सप्तम्याम् उपवासपरो नरः  ।  
सर्वशुक्लोपहारेण पूजयेद् यस् तु भास्करम्  ॥ ब्र्प्_२९।२६ ॥  
सर्वपापविनिर्मुक्तः सूर्यलोकं स गच्छति  ।  
अर्कसम्पुटसंयुक्तम् उदकं प्रसृतं पिबेत्  ॥ ब्र्प्_२९।२७ ॥  
क्रमवृद्ध्या चतुर्विंशम् एकैकं क्षपयेत् पुनः  ।  
द्वाभ्यां संवत्सराभ्यां तु समाप्तनियमो भवेत्  ॥ ब्र्प्_२९।२८ ॥  
सर्वकामप्रदा ह्य् एषा प्रशस्ता ह्य् अर्कसप्तमी  ।  
शुक्लपक्षस्य सप्तम्यां यदादित्यदिनं भवेत्  ॥ ब्र्प्_२९।२९ ॥  
सप्तमी विजया नाम तत्र दत्तं महत् फलम्  ।  
स्नानं दानं तपो होम उपवासस् तथैव च  ॥ ब्र्प्_२९।३० ॥  
सर्वं विजयसप्तम्यां महापातकनाशनम्  ।  
ये चादित्यदिने प्राप्ते श्राद्धं कुर्वन्ति मानवाः  ॥ ब्र्प्_२९।३१ ॥  
यजन्ति च महाश्वेतं ते लभन्ते यथेप्सितम्  ।  
येषां धर्म्याः क्रियाः सर्वाः सदैवोद्दिश्य भास्करम्  ॥ ब्र्प्_२९।३२ ॥  
न कुले जायते तेषां दरिद्रो व्याधितो ऽपि वा  ।  
श्वेतया रक्तया वापि पीतमृत्तिकयापि वा  ॥ ब्र्प्_२९।३३ ॥  
उपलेपनकर्ता तु चिन्तितं लभते फलम्  ।  
चित्रभानुं विचित्रैस् तु कुसुमैश् च सुगन्धिभिः  ॥ ब्र्प्_२९।३४ ॥  
पूजयेत् सोपवासो यः स कामान् ईप्सितांल् लभेत्  ।  
घृतेन दीपं प्रज्वाल्य तिलतैलेन वा पुनः  ॥ ब्र्प्_२९।३५ ॥  
आदित्यं पूजयेद् यस् तु चक्षुषा न स हीयते  ।  
दीपदाता नरो नित्यं ज्ञानदीपेन दीप्यते  ॥ ब्र्प्_२९।३६ ॥  
तिलाः पवित्रं तैलं वा तिलगोदानम् उत्तमम्  ।  
अग्निकार्ये च दीपे च महापातकनाशनम्  ॥ ब्र्प्_२९।३७ ॥  
दीपं ददाति यो नित्यं देवतायतनेषु च  ।  
चतुष्पथेषु रथ्यासु रूपवान् सुभगो भवेत्  ॥ ब्र्प्_२९।३८ ॥  
हविर्भिः प्रथमः कल्पो द्वितीयश् चौषधीरसैः  ।  
वसामेदोस्थिनिर्यासैर् न तु देयः कथञ्चन  ॥ ब्र्प्_२९।३९ ॥  
भवेद् ऊर्ध्वगतिर् दीपो न कदाचिद् अधोगतिः  ।  
दाता दीप्यति चाप्य् एवं न तिर्यग्गतिम् आप्नुयात्  ॥ ब्र्प्_२९।४० ॥  
ज्वलमानं सदा दीपं न हरेन् नापि नाशयेत्  ।  
दीपहर्ता नरो बन्धं नाशं क्रोधं तमो व्रजेत्  ॥ ब्र्प्_२९।४१ ॥  
दीपदाता स्वर्गलोके दीपमालेव राजते  ।  
यः समालभते नित्यं कुङ्कुमागुरुचन्दनैः  ॥ ब्र्प्_२९।४२ ॥  
सम्पद्यते नरः प्रेत्य धनेन यशसा श्रिया  ।  
रक्तचन्दनसम्मिश्रै रक्तपुष्पैः शुचिर् नरः  ॥ ब्र्प्_२९।४३ ॥  
उदये ऽर्घ्यं सदा दत्त्वा सिद्धिं संवत्सराल् लभेत्  ।  
उदयात् परिवर्तेत यावद् अस्तमने स्थितः  ॥ ब्र्प्_२९।४४ ॥  
जपन्न् अभिमुखः किञ्चिन् मन्त्रं स्तोत्रम् अथापि वा  ।  
आदित्यव्रतम् एतत् तु महापातकनाशनम्  ॥ ब्र्प्_२९।४५ ॥  
अर्घ्येण सहितं चैव सर्वे साङ्गं प्रदापयेत्  ।  
उदये श्रद्धया युक्तः सर्वपापैः प्रमुच्यते  ॥ ब्र्प्_२९।४६ ॥  
सुवर्णधेनुअनड्वाह- वसुधावस्त्रसंयुतम्  ।  
अर्घ्यप्रदाता लभते सप्तजन्मानुगं फलम्  ॥ ब्र्प्_२९।४७ ॥  
अग्नौ तोये ऽन्तरिक्षे च शुचौ भूम्यां तथैव च  ।  
प्रतिमायां तथा पिण्ड्यां देयम् अर्घ्यं प्रयत्नतः  ॥ ब्र्प्_२९।४८ ॥  
नापसव्यं न सव्यं च दद्याद् अभिमुखः सदा  ।  
सघृतं गुग्गुलं वापि रवेर् भक्तिसमन्वितः  ॥ ब्र्प्_२९।४९ ॥  
तत्क्षणात् सर्वपापेभ्यो मुच्यते नात्र संशयः  ।  
श्रीवासं चतुरस्रं च देवदारुं तथैव च  ॥ ब्र्प्_२९।५० ॥  
कर्पूरागरुधूपानि दत्त्वा वै स्वर्गगामिनः  ।  
अयने तूत्तरे सूर्यम् अथवा दक्षिणायने  ॥ ब्र्प्_२९।५१ ॥  
पूजयित्वा विशेषेण सर्वपापैः प्रमुच्यते  ।  
विषुवेषूपरागेषु षडशीतिमुखेषु च  ॥ ब्र्प्_२९।५२ ॥  
पूजयित्वा विशेषेण सर्वपापैः प्रमुच्यते  ।  
एवं वेलासु सर्वासु सर्वकालं च मानवः  ॥ ब्र्प्_२९।५३ ॥  
भक्त्या पूजयते यो ऽर्कं सो ऽर्कलोके महीयते  ।  
कृसरैः पायसैः पूपैः फलमूलघृतौदनैः  ॥ ब्र्प्_२९।५४ ॥  
बलिं कृत्वा तु सूर्याय सर्वान् कामान् अवाप्नुयात्  ।  
घृतेन तर्पणं कृत्वा सर्वसिद्धो भवेन् नरः  ॥ ब्र्प्_२९।५५ ॥  
क्षीरेण तर्पणं कृत्वा मनस् तापैर् न युज्यते  ।  
दध्ना तु तर्पणं कृत्वा कार्यसिद्धिं लभेन् नरः  ॥ ब्र्प्_२९।५६ ॥  
स्नानार्थम् आहरेद् यस् तु जलं भानोः समाहितः  ।  
तीर्थेषु शुचितापन्नः स याति परमां गतिम्  ॥ ब्र्प्_२९।५७ ॥  
छत्त्रं ध्वजं वितानं वा पताकां चामराणि च  ।  
श्रद्धया भानवे दत्त्वा गतिम् इष्टाम् अवाप्नुयात्  ॥ ब्र्प्_२९।५८ ॥  
यद् यद् द्रव्यं नरो भक्त्या आदित्याय प्रयच्छति  ।  
तत् तस्य शतसाहस्रम् उत्पादयति भास्करः  ॥ ब्र्प्_२९।५९ ॥  
मानसं वाचिकं वापि कायजं यच् च दुष्कृतम्  ।  
सर्वं सूर्यप्रसादेन तद् अशेषं व्यपोहति  ॥ ब्र्प्_२९।६० ॥  
एकाहेनापि यद् भानोः पूजायाः प्राप्यते फलम्  ।  
यथोक्तदक्षिणैर् विप्रैर् न तत् क्रतुशतैर् अपि  ॥ ब्र्प्_२९।६१ ॥  
{मुनय ऊचुः: }  
अहो देवस्य माहात्म्यं श्रुतम् एवं जगत्पते  ।  
भास्करस्य सुरश्रेष्ठ वदतस् तेषु दुर्लभम्  ॥ ब्र्प्_३०।१ ॥  
भूयः प्रब्रूहि देवेश यत् पृच्छामो जगत्पते  ।  
श्रोतुम् इच्छामहे ब्रह्मन् परं कौतूहलं हि नः  ॥ ब्र्प्_३०।२ ॥  
गृहस्थो ब्रह्मचारी च वानप्रस्थो ऽथ भिक्षुकः  ।  
य इच्छेन् मोक्षम् आस्थातुं देवतां कां यजेत सः  ॥ ब्र्प्_३०।३ ॥  
कुतो ह्य् अस्याक्षयः स्वर्गः कुतो निःश्रेयसं परम्  ।  
स्वर्गतश् चैव किं कुर्याद् येन न च्यवते पुनः  ॥ ब्र्प्_३०।४ ॥  
देवानां चात्र को देवः पितॄणां चैव कः पिता  ।  
यस्मात् परतरं नास्ति तन् मे ब्रूहि सुरेश्वर  ॥ ब्र्प्_३०।५ ॥  
कुतः सृष्टम् इदं विश्वं सर्वं स्थावरजङ्गमम्  ।  
प्रलये च कम् अभ्येति तद् भवान् वक्तुम् अर्हति  ॥ ब्र्प्_३०।६ ॥  
{ब्रह्मोवाच: }  
उद्यन्न् एवैष कुरुते जगद् वितिमिरं करैः  ।  
नातः परतरो देवः कश्चिद् अन्यो द्विजोत्तमाः  ॥ ब्र्प्_३०।७ ॥  
अनादिनिधनो ह्य् एष पुरुषः शाश्वतो ऽव्ययः  ।  
तापयत्य् एष त्रींल् लोकान् भवन् रश्मिभिर् उल्बणः  ॥ ब्र्प्_३०।८ ॥  
सर्वदेवमयो ह्य् एष तपतां तपनो वरः  ।  
सर्वस्य जगतो नाथः सर्वसाक्षी जगत्पतिः  ॥ ब्र्प्_३०।९ ॥  
सङ्क्षिपत्य् एष भूतानि तथा विसृजते पुनः  ।  
एष भाति तपत्य् एष वर्षत्य् एष गभस्तिभिः  ॥ ब्र्प्_३०।१० ॥  
एष धाता विधाता च भूतादिर् भूतभावनः  ।  
न ह्य् एष क्षयम् आयाति नित्यम् अक्षयमण्डलः  ॥ ब्र्प्_३०।११ ॥  
पितॄणां च पिता ह्य् एष देवतानां हि देवता  ।  
ध्रुवं स्थानं स्मृतं ह्य् एतद् यस्मान् न च्यवते पुनः  ॥ ब्र्प्_३०।१२ ॥  
सर्गकाले जगत् कृत्स्नम् आदित्यात् सम्प्रसूयते  ।  
प्रलये च तम् अभ्येति भास्करं दीप्ततेजसम्  ॥ ब्र्प्_३०।१३ ॥  
योगिनश् चाप्य् असङ्ख्यातास् त्यक्त्वा गृहकलेवरम्  ।  
वायुर् भूत्वा विशन्त्य् अस्मिंस् तेजोराशौ दिवाकरे  ॥ ब्र्प्_३०।१४ ॥  
अस्य रश्मिसहस्राणि शाखा इव विहङ्गमाः  ।  
वसन्त्य् आश्रित्य मुनयः संसिद्धा दैवतैः सह  ॥ ब्र्प्_३०।१५ ॥  
गृहस्था जनकाद्याश् च राजानो योगधर्मिणः  ।  
वालखिल्यादयश् चैव ऋषयो ब्रह्मवादिनः  ॥ ब्र्प्_३०।१६ ॥  
वानप्रस्थाश् च ये चान्ये व्यासाद्या भिक्षवस् तथा  ।  
योगम् आस्थाय सर्वे ते प्रविष्टाः सूर्यमण्डलम्  ॥ ब्र्प्_३०।१७ ॥  
शुको व्याससुतः श्रीमान् योगधर्मम् अवाप्य सः  ।  
आदित्यकिरणान् गत्वा ह्य् अपुनर्भावम् आस्थितः  ॥ ब्र्प्_३०।१८ ॥  
शब्दमात्रश्रुतिमुखा ब्रह्मविष्णुशिवादयः  ।  
प्रत्यक्षो ऽयं परो देवः सूर्यस् तिमिरनाशनः  ॥ ब्र्प्_३०।१९ ॥  
तस्माद् अन्यत्र भक्तिर् हि न कार्या शुभम् इच्छता  ।  
यस्माद् दृष्टेर् अगम्यास् ते देवा विष्णुपुरोगमाः  ॥ ब्र्प्_३०।२० ॥  
अतो भवद्भिः सततम् अभ्यर्च्यो भगवान् रविः  ।  
स हि माता पिता चैव कृत्स्नस्य जगतो गुरुः  ॥ ब्र्प्_३०।२१ ॥  
अनाद्यो लोकनाथो ऽसौ रश्मिमाली जगत्पतिः  ।  
मित्रत्वे च स्थितो यस्मात् तपस् तेपे द्विजोत्तमाः  ॥ ब्र्प्_३०।२२ ॥  
अनादिनिधनो ब्रह्मा नित्यश् चाक्षय एव च  ।  
सृष्ट्वा ससागरान् द्वीपान् भुवनानि चतुर्दश  ॥ ब्र्प्_३०।२३ ॥  
लोकानां स हितार्थाय स्थितश् चन्द्रसरित्तटे  ।  
सृष्ट्वा प्रजापतीन् सर्वान् सृष्ट्वा च विविधाः प्रजाः  ॥ ब्र्प्_३०।२४ ॥  
ततः शतसहस्रांशुर् अव्यक्तश् च पुनः स्वयम्  ।  
कृत्वा द्वादशधात्मानम् आदित्यम् उपपद्यते  ॥ ब्र्प्_३०।२५ ॥  
इन्द्रो धाताथ पर्जन्यस् त्वष्टा पूषार्यमा भगः  ।  
विवस्वान् विष्णुर् अंशश् च वरुणो मित्र एव च  ॥ ब्र्प्_३०।२६ ॥  
आभिर् द्वादशभिस् तेन सूर्येण परमात्मना  ।  
कृत्स्नं जगद् इदं व्याप्तं मूर्तिभिश् च द्विजोत्तमाः  ॥ ब्र्प्_३०।२७ ॥  
तस्य या प्रथमा मूर्तिर् आदित्यस्येन्द्रसञ्ज्ञिता  ।  
स्थिता सा देवराजत्वे देवानां रिपुनाशिनी  ॥ ब्र्प्_३०।२८ ॥  
द्वितीया तस्य या मूर्तिर् नाम्ना धातेति कीर्तिता  ।  
स्थिता प्रजापतित्वेन विविधाः सृजते प्रजाः  ॥ ब्र्प्_३०।२९ ॥  
तृतीयार्कस्य या मूर्तिः पर्जन्य इति विश्रुता  ।  
मेघेष्व् एव स्थिता सा तु वर्षते च गभस्तिभिः  ॥ ब्र्प्_३०।३० ॥  
चतुर्थी तस्य या मूर्तिर् नाम्ना त्वष्टेति विश्रुता  ।  
स्थिता वनस्पतौ सा तु ओषधीषु च सर्वतः  ॥ ब्र्प्_३०।३१ ॥  
पञ्चमी तस्य या मूर्तिर् नाम्ना पूषेति विश्रुता  ।  
अन्ने व्यवस्थिता सा तु प्रजां पुष्णाति नित्यशः  ॥ ब्र्प्_३०।३२ ॥  
मूर्तिः षष्ठी रवेर् या तु अर्यमा इति विश्रुता  ।  
वायोः संसरणा सा तु देवेष्व् एव समाश्रिता  ॥ ब्र्प्_३०।३३ ॥  
भानोर् या सप्तमी मूर्तिर् नाम्ना भगेति विश्रुता  ।  
भूयिष्व् अवस्थिता सा तु शरीरेषु च देहिनाम्  ॥ ब्र्प्_३०।३४ ॥  
मूर्तिर् या त्व् अष्टमी तस्य विवस्वान् इति विश्रुता  ।  
अग्नौ प्रतिष्ठिता सा तु पचत्य् अन्नं शरीरिणाम्  ॥ ब्र्प्_३०।३५ ॥  
नवमी चित्रभानोर् या मूर्तिर् विष्णुश् च नामतः  ।  
प्रादुर्भवति सा नित्यं देवानाम् अरिसूदनी  ॥ ब्र्प्_३०।३६ ॥  
दशमी तस्य या मूर्तिर् अंशुमान् इति विश्रुता  ।  
वायौ प्रतिष्ठिता सा तु प्रह्लादयति वै प्रजाः  ॥ ब्र्प्_३०।३७ ॥  
मूर्तिस् त्व् एकादशी भानोर् नाम्ना वरुणसञ्ज्ञिता  ।  
जलेष्व् अवस्थिता सा तु प्रजां पुष्णाति नित्यशः  ॥ ब्र्प्_३०।३८ ॥  
मूर्तिर् या द्वादशी भानोर् नाम्ना मित्रेति सञ्ज्ञिता  ।  
लोकानां सा हितार्थाय स्थिता चन्द्रसरित्तटे  ॥ ब्र्प्_३०।३९ ॥  
वायुभक्षस् तपस् तेपे स्थित्वा मैत्रेण चक्षुषा  ।  
अनुगृह्णन् सदा भक्तान् वरैर् नानाविधैस् तु सः  ॥ ब्र्प्_३०।४० ॥  
एवं सा जगतां मूर्तिर् हिता विहिता पुरा  ।  
तत्र मित्रः स्थितो यस्मात् तस्मान् मित्रं परं स्मृतम्  ॥ ब्र्प्_३०।४१ ॥  
आभिर् द्वादशभिस् तेन सवित्रा परमात्मना  ।  
कृत्स्नं जगद् इदं व्याप्तं मूर्तिभिश् च द्विजोत्तमाः  ॥ ब्र्प्_३०।४२ ॥  
तस्माद् ध्येयो नमस्यश् च द्वादशस्थासु मूर्तिषु  ।  
भक्तिमद्भिर् नरैर् नित्यं तद्गतेनान्तरात्मना  ॥ ब्र्प्_३०।४३ ॥  
इत्य् एवं द्वादशादित्यान् नमस्कृत्वा तु मानवः  ।  
नित्यं श्रुत्वा पठित्वा च सूर्यलोके महीयते  ॥ ब्र्प्_३०।४४ ॥  
{मुनय ऊचुः: }  
यदि तावद् अयं सूर्यश् चादिदेवः सनातनः  ।  
ततः कस्मात् तपस् तेपे वरेप्सुः प्राकृतो यथा  ॥ ब्र्प्_३०।४५ ॥  
{ब्रह्मोवाच: }  
एतद् वः सम्प्रवक्ष्यामि परं गुह्यं विभावसोः  ।  
पृष्टं मित्रेण यत् पूर्वं नारदाय महात्मने  ॥ ब्र्प्_३०।४६ ॥  
प्राङ् मयोक्तास् तु युष्मभ्यं रवेर् द्वादश मूर्तयः  ।  
मित्रश् च वरुणश् चोभौ तासां तपसि संस्थितौ  ॥ ब्र्प्_३०।४७ ॥  
अब्भक्षो वरुणस् तासां तस्थौ पश्चिमसागरे  ।  
मित्रो मित्रवने चास्मिन् वायुभक्षो ऽभवत् तदा  ॥ ब्र्प्_३०।४८ ॥  
अथ मेरुगिरेः शृङ्गात् प्रच्युतो गन्धमादनात्  ।  
नारदस् तु महायोगी सर्वांल् लोकांश् चरन् वशी  ॥ ब्र्प्_३०।४९ ॥  
आजगामाथ तत्रैव यत्र मित्रो ऽचरत् तपः  ।  
तं दृष्ट्वा तु तपस्यन्तं तस्य कौतूहलं ह्य् अभूत्  ॥ ब्र्प्_३०।५० ॥  
यो ऽक्षयश् चाव्ययश् चैव व्यक्ताव्यक्तः सनातनः  ।  
धृतम् एकात्मकं येन त्रैलोक्यं सुमहात्मना  ॥ ब्र्प्_३०।५१ ॥  
यः पिता सर्वदेवानां पराणाम् अपि यः परः  ।  
अयजद् देवताः कास् तु पितॄन् वा कान् असौ यजेत्  ।  
इति सञ्चिन्त्य मनसा तं देवं नारदो ऽब्रवीत्  ॥ ब्र्प्_३०।५२ ॥  
{नारद उवाच: }  
वेदेषु सपुराणेषु साङ्गोपाङ्गेषु गीयसे  ।  
त्वम् अजः शाश्वतो धाता त्वं निधानम् अनुत्तमम्  ॥ ब्र्प्_३०।५३ ॥  
भूतं भव्यं भवच् चैव त्वयि सर्वं प्रतिष्ठितम्  ।  
चत्वारश् चाश्रमा देव गृहस्थाद्यास् तथैव हि  ॥ ब्र्प्_३०।५४ ॥  
यजन्ति त्वाम् अहरहस् त्वां मूर्तित्वं समाश्रितम्  ।  
पिता माता च सर्वस्य दैवतं त्वं हि शाश्वतम्  ॥ ब्र्प्_३०।५५ ॥  
यजसे पितरं कं त्वं देवं वापि न विद्महे  ॥* ब्र्प्_३०।५६ ॥  
{मित्र उवाच: }  
अवाच्यम् एतद् वक्तव्यं परं गुह्यं सनातनम्  ।  
त्वयि भक्तिमति ब्रह्मन् प्रवक्ष्यामि यथातथम्  ॥ ब्र्प्_३०।५७ ॥  
यत् तत् सूक्ष्मम् अविज्ञेयम् अव्यक्तम् अचलं ध्रुवम्  ।  
इन्द्रियैर् इन्द्रियार्थैश् च सर्वभूतैर् विवर्जितम्  ॥ ब्र्प्_३०।५८ ॥  
स ह्य् अन्तरात्मा भूतानां क्षेत्रज्ञश् चैव कथ्यते  ।  
त्रिगुणाद् व्यतिरिक्तो ऽसौ पुरुषश् चैव कल्पितः  ॥ ब्र्प्_३०।५९ ॥  
हिरण्यगर्भो भगवान् सैव बुद्धिर् इति स्मृतः  ।  
महान् इति च योगेषु प्रधानम् इति कथ्यते  ॥ ब्र्प्_३०।६० ॥  
साङ्ख्ये च कथ्यते योगे नामभिर् बहुधात्मकः  ।  
स च त्रिरूपो विश्वात्मा शर्वो ऽक्षर इति स्मृतः  ॥ ब्र्प्_३०।६१ ॥  
धृतम् एकात्मकं तेन त्रैलोक्यम् इदम् आत्मना  ।  
अशरीरः शरीरेषु सर्वेषु निवसत्य् असौ  ॥ ब्र्प्_३०।६२ ॥  
वसन्न् अपि शरीरेषु न स लिप्येत कर्मभिः  ।  
ममान्तरात्मा तव च ये चान्ये देहसंस्थिताः  ॥ ब्र्प्_३०।६३ ॥  
सर्वेषां साक्षिभूतो ऽसौ न ग्राह्यः केनचित् क्वचित्  ।  
सगुणो निर्गुणो विश्वो ज्ञानगम्यो ह्य् असौ स्मृतः  ॥ ब्र्प्_३०।६४ ॥  
सर्वतःपाणिपादान्तः सर्वतोक्षिशिरोमुखः  ।  
सर्वतःश्रुतिमांल् लोके सर्वम् आवृत्य तिष्ठति  ॥ ब्र्प्_३०।६५ ॥  
विश्वमूर्धा विश्वभुजो विश्वपादाक्षिनासिकः  ।  
एकश् चरति वै क्षेत्रे स्वैरचारी यथासुखम्  ॥ ब्र्प्_३०।६६ ॥  
क्षेत्राणीह शरीराणि तेषां चैव यथासुखम्  ।  
तानि वेत्ति स योगात्मा ततः क्षेत्रज्ञ उच्यते  ॥ ब्र्प्_३०।६७ ॥  
अव्यक्ते च पुरे शेते पुरुषस् तेन चोच्यते  ।  
विश्वं बहुविधं ज्ञेयं स च सर्वत्र उच्यते  ॥ ब्र्प्_३०।६८ ॥  
तस्मात् स बहुरूपत्वाद् विश्वरूप इति स्मृतः  ।  
तस्यैकस्य महत्त्वं हि स चैकः पुरुषः स्मृतः  ॥ ब्र्प्_३०।६९ ॥  
महापुरुषशब्दं हि बिभर्त्य् एकः सनातनः  ।  
स तु विधिक्रियायत्तः सृजत्य् आत्मानम् आत्मना  ॥ ब्र्प्_३०।७० ॥  
शतधा सहस्रधा चैव तथा शतसहस्रधा  ।  
कोटिशश् च करोत्य् एष प्रत्यगात्मानम् आत्मना  ॥ ब्र्प्_३०।७१ ॥  
आकाशात् पतितं तोयं याति स्वाद्वन्तरं यथा  ।  
भूमे रसविशेषेण तथा गुणरसात् तु सः  ॥ ब्र्प्_३०।७२ ॥  
एक एव यथा वायुर् देहेष्व् एव हि पञ्चधा  ।  
एकत्वं च पृथक्त्वं च तथा तस्य न संशयः  ॥ ब्र्प्_३०।७३ ॥  
स्थानान्तरविशेषाच् च यथाग्निर् लभते पराम्  ।  
सञ्ज्ञां तथा मुने सो ऽयं ब्रह्मादिषु तथाप्नुयात्  ॥ ब्र्प्_३०।७४ ॥  
यथा दीपसहस्राणि दीप एकः प्रसूयते  ।  
तथा रूपसहस्राणि स एकः सम्प्रसूयते  ॥ ब्र्प्_३०।७५ ॥  
यदा स बुध्यत्य् आत्मानं तदा भवति केवलः  ।  
एकत्वप्रलये चास्य बहुत्वं च प्रवर्तते  ॥ ब्र्प्_३०।७६ ॥  
नित्यं हि नास्ति जगति भूतं स्थावरजङ्गमम्  ।  
अक्षयश् चाप्रमेयश् च सर्वगश् च स उच्यते  ॥ ब्र्प्_३०।७७ ॥  
तस्माद् अव्यक्तम् उत्पन्नं त्रिगुणं द्विजसत्तमाः  ।  
अव्यक्ताव्यक्तभावस्था या सा प्रकृतिर् उच्यते  ॥ ब्र्प्_३०।७८ ॥  
तां योनिं ब्रह्मणो विद्धि यो ऽसौ सदसदात्मकः  ।  
लोके च पूज्यते यो ऽसौ दैवे पित्र्ये च कर्मणि  ॥ ब्र्प्_३०।७९ ॥  
नास्ति तस्मात् परो ह्य् अन्यः पिता देवो ऽपि वा द्विजाः  ।  
आत्मना स तु विज्ञेयस् ततस् तं पूजयाम्य् अहम्  ॥ ब्र्प्_३०।८० ॥  
स्वर्गेष्व् अपि हि ये केचित् तं नमस्यन्ति देहिनः  ।  
तेन गच्छन्ति देवर्षे तेनोद्दिष्टफलां गतिम्  ॥ ब्र्प्_३०।८१ ॥  
तं देवाः स्वाश्रमस्थाश् च नानामूर्तिसमाश्रिताः  ।  
भक्त्या सम्पूजयन्त्य् आद्यं गतिश् चैषां ददाति सः  ॥ ब्र्प्_३०।८२ ॥  
स हि सर्वगतश् चैव निर्गुणश् चैव कथ्यते  ।  
एवं मत्वा यथाज्ञानं पूजयामि दिवाकरम्  ॥ ब्र्प्_३०।८३ ॥  
ये च तद्भाविता लोक एकतत्त्वं समाश्रिताः  ।  
एतद् अप्य् अधिकं तेषां यद् एकं प्रविशन्त्य् उत  ॥ ब्र्प्_३०।८४ ॥  
इति गुह्यसमुद्देशस् तव नारद कीर्तितः  ।  
अस्मद्भक्त्यापि देवर्षे त्वयापि परमं स्मृतम्  ॥ ब्र्प्_३०।८५ ॥  
सुरैर् वा मुनिभिर् वापि पुराणैर् वरदं स्मृतम्  ।  
सर्वे च परमात्मानं पूजयन्ति दिवाकरम्  ॥ ब्र्प्_३०।८६ ॥  
{ब्रह्मोवाच: }  
एवम् एतत् पुराख्यातं नारदाय तु भानुना  ।  
मयापि च समाख्याता कथा भानोर् द्विजोत्तमाः  ॥ ब्र्प्_३०।८७ ॥  
इदम् आख्यानम् आख्येयं मयाख्यातं द्विजोत्तमाः  ।  
न ह्य् अनादित्यभक्ताय इदं देयं कदाचन  ॥ ब्र्प्_३०।८८ ॥  
यश् चैतच् छ्रावयेन् नित्यं यश् चैव शृणुयान् नरः  ।  
स सहस्रार्चिषं देवं प्रविशेन् नात्र संशयः  ॥ ब्र्प्_३०।८९ ॥  
मुच्येतार्तस् तथा रोगाच् छ्रुत्वेमाम् आदितः कथाम्  ।  
जिज्ञासुर् लभते ज्ञानं गतिम् इष्टां तथैव च  ॥ ब्र्प्_३०।९० ॥  
क्षणेन लभते ऽध्वानम् इदं यः पठते मुने  ।  
यो यं कामयते कामं स तं प्राप्नोत्य् असंशयम्  ॥ ब्र्प्_३०।९१ ॥  
तस्माद् भवद्भिः सततं स्मर्तव्यो भगवान् रविः  ।  
स च धाता विधाता च सर्वस्य जगतः प्रभुः  ॥ ब्र्प्_३०।९२ ॥  
{ब्रह्मोवाच: }  
आदित्यमूलम् अखिलं त्रैलोक्यं मुनिसत्तमाः  ।  
भवत्य् अस्माज् जगत् सर्वं सदेवासुरमानुषम्  ॥ ब्र्प्_३१।१ ॥  
रुद्रोपेन्द्रमहेन्द्राणां विप्रेन्द्रत्रिदिवौकसाम्  ।  
महाद्युतिमतां चैव तेजो ऽयं सार्वलौकिकम्  ॥ ब्र्प्_३१।२ ॥  
सर्वात्मा सर्वलोकेशो देवदेवः प्रजापतिः  ।  
सूर्य एव त्रिलोकस्य मूलं परमदैवतम्  ॥ ब्र्प्_३१।३ ॥  
अग्नौ प्रास्ताहुतिः सम्यग् आदित्यम् उपतिष्ठते  ।  
आदित्याज् जायते वृष्टिर् वृष्टेर् अन्नं ततः प्रजाः  ॥ ब्र्प्_३१।४ ॥  
सूर्यात् प्रसूयते सर्वं तत्र चैव प्रलीयते  ।  
भावाभावौ हि लोकानाम् आदित्यान् निःसृतौ पुरा  ॥ ब्र्प्_३१।५ ॥  
एतत् तु ध्यानिनां ध्यानं मोक्षश् चाप्य् एष मोक्षिणाम्  ।  
तत्र गच्छन्ति निर्वाणं जायन्ते ऽस्मात् पुनः पुनः  ॥ ब्र्प्_३१।६ ॥  
क्षणा मुहूर्ता दिवसा निशा पक्षाश् च नित्यशः  ।  
मासाः संवत्सराश् चैव ऋतवश् च युगानि च  ॥ ब्र्प्_३१।७ ॥  
अथादित्याद् ऋते ह्य् एषां कालसङ्ख्या न विद्यते  ।  
कालाद् ऋते न नियमो नाग्नौ विहरणक्रिया  ॥ ब्र्प्_३१।८ ॥  
ऋतूनाम् अविभागश् च ततः पुष्पफलं कुतः  ।  
कुतो वै सस्यनिष्पत्तिस् तृणौषधिगणः कुतः  ॥ ब्र्प्_३१।९ ॥  
अभावो व्यवहाराणां जन्तूनां दिवि चेह च  ।  
जगत्प्रभावाद् विशते भास्कराद् वारितस्करात्  ॥ ब्र्प्_३१।१० ॥  
नावृष्ट्या तपते सूर्यो नावृष्ट्या परिशुष्यति  ।  
नावृष्ट्या परिधिं धत्ते वारिणा दीप्यते रविः  ॥ ब्र्प्_३१।११ ॥  
वसन्ते कपिलः सूर्यो ग्रीष्मे काञ्चनसन्निभः  ।  
श्वेतो वर्षासु वर्णेन पाण्डुः शरदि भास्करः  ॥ ब्र्प्_३१।१२ ॥  
हेमन्ते ताम्रवर्णाभः शिशिरे लोहितो रविः  ।  
इति वर्णाः समाख्याताः सूर्यस्य ऋतुसम्भवाः  ॥ ब्र्प्_३१।१३ ॥  
ऋतुस्वभाववर्णैश् च सूर्यः क्षेमसुभिक्षकृत्  ।  
अथादित्यस्य नामानि सामान्यानि द्विजोत्तमाः  ॥ ब्र्प्_३१।१४ ॥  
द्वादशैव पृथक्त्वेन तानि वक्ष्याम्य् अशेषतः  ।  
आदित्यः सविता सूर्यो मिहिरो ऽर्कः प्रभाकरः  ॥ ब्र्प्_३१।१५ ॥  
मार्तण्डो भास्करो भानुश् चित्रभानुर् दिवाकरः  ।  
रविर् द्वादशभिस् तेषां ज्ञेयः सामान्यनामभिः  ॥ ब्र्प्_३१।१६ ॥  
विष्णुर् धाता भगः पूषा मित्रेन्द्रौ वरुणो ऽर्यमा  ।  
विवस्वान् अंशुमांस् त्वष्टा पर्जन्यो द्वादशः स्मृतः  ॥ ब्र्प्_३१।१७ ॥  
इत्य् एते द्वादशादित्याः पृथक्त्वेन व्यवस्थिताः  ।  
उत्तिष्ठन्ति सदा ह्य् एते मासैर् द्वादशभिः क्रमात्  ॥ ब्र्प्_३१।१८ ॥  
विष्णुस् तपति चैत्रे तु वैशाखे चार्यमा तथा  ।  
विवस्वाञ् ज्येष्ठमासे तु आषाढे चांशुमान् स्मृतः  ॥ ब्र्प्_३१।१९ ॥  
पर्जन्यः श्रावणे मासि वरुणः प्रौष्ठसञ्ज्ञके  ।  
इन्द्र आश्वयुजे मासि धाता तपति कार्त्तिके  ॥ ब्र्प्_३१।२० ॥  
मार्गशीर्षे तथा मित्रः पौषे पूषा दिवाकरः  ।  
माघे भगस् तु विज्ञेयस् त्वष्टा तपति फाल्गुने  ॥ ब्र्प्_३१।२१ ॥  
शतैर् द्वादशभिर् विष्णू रश्मिभिर् दीप्यते सदा  ।  
दीप्यते गोसहस्रेण शतैश् च त्रिभिर् अर्यमा  ॥ ब्र्प्_३१।२२ ॥  
द्विःसप्तकैर् विवस्वांस् तु अंशुमान् पञ्चभिस् त्रिभिः  ।  
विवस्वान् इव पर्जन्यो वरुणश् चार्यमा तथा  ॥ ब्र्प्_३१।२३ ॥  
मित्रवद् भगवांस् त्वष्टा सहस्रेण शतेन च  ।  
इन्द्रस् तु द्विगुणैः षड्भिर् धातैकादशभिः शतैः  ॥ ब्र्प्_३१।२४ ॥  
सहस्रेण तु मित्रो वै पूषा तु नवभिः शतैः  ।  
उत्तरोपक्रमे ऽर्कस्य वर्धन्ते रश्मयस् तथा  ॥ ब्र्प्_३१।२५ ॥  
दक्षिणोपक्रमे भूयो ह्रसन्ते सूर्यरश्मयः  ।  
एवं रश्मिसहस्रं तु सूर्यलोकाद् अनुग्रहम्  ॥ ब्र्प्_३१।२६ ॥  
एवं नाम्नां चतुर्विंशद् एक एषां प्रकीर्तितः  ।  
विस्तरेण सहस्रं तु पुनर् अन्यत् प्रकीर्तितम्  ॥ ब्र्प्_३१।२७ ॥  
{मुनय ऊचुः: }  
ये तन्नामसहस्रेण स्तुवन्त्य् अर्कं प्रजापते  ।  
तेषां भवति किं पुण्यं गतिश् च परमेश्वर  ॥ ब्र्प्_३१।२८ ॥  
{ब्रह्मोवाच: }  
शृणुध्वं मुनिशार्दूलाः सारभूतं सनातनम्  ।  
अलं नामसहस्रेण पठन्न् एवं स्तवं शुभम्  ॥ ब्र्प्_३१।२९ ॥  
यानि नामानि गुह्यानि पवित्राणि शुभानि च  ।  
तानि वः कीर्तयिष्यामि शृणुध्वं भास्करस्य वै  ॥ ब्र्प्_३१।३० ॥  
विकर्तनो विवस्वांश् च मार्तण्डो भास्करो रविः  ।  
लोकप्रकाशकः श्रीमांल् लोकचक्षुर् महेश्वरः  ॥ ब्र्प्_३१।३१ ॥  
लोकसाक्षी त्रिलोकेशः कर्ता हर्ता तमिस्रहा  ।  
तपनस् तापनश् चैव शुचिः सप्ताश्ववाहनः  ॥ ब्र्प्_३१।३२ ॥  
गभस्तिहस्तो ब्रह्मा च सर्वदेवनमस्कृतः  ।  
एकविंशति इत्य् एष स्तव इष्टः सदा रवेः  ॥ ब्र्प्_३१।३३ ॥  
शरीरारोग्यदश् चैव धनवृद्धियशस्करः  ।  
स्तवराज इति ख्यातस् त्रिषु लोकेषु विश्रुतः  ॥ ब्र्प्_३१।३४ ॥  
य एतेन द्विजश्रेष्ठा द्विसन्ध्ये ऽस्तमनोदये  ।  
स्तौति सूर्यं शुचिर् भूत्वा सर्वपापैः प्रमुच्यते  ॥ ब्र्प्_३१।३५ ॥  
मानसं वाचिकं वापि देहजं कर्मजं तथा  ।  
एकजप्येन तत् सर्वं नश्यत्य् अर्कस्य सन्निधौ  ॥ ब्र्प्_३१।३६ ॥  
एकजप्यश् च होमश् च सन्ध्योपासनम् एव च  ।  
धूपमन्त्रार्घ्यमन्त्रश् च बलिमन्त्रस् तथैव च  ॥ ब्र्प्_३१।३७ ॥  
अन्नप्रदाने दाने च प्रणिपाते प्रदक्षिणे  ।  
पूजितो ऽयं महामन्त्रः सर्वपापहरः शुभः  ॥ ब्र्प्_३१।३८ ॥  
तस्माद् यूयं प्रयत्नेन स्तवेनानेन वै द्विजाः  ।  
स्तुवीध्वं वरदं देवं सर्वकामफलप्रदम्  ॥ ब्र्प्_३१।३९ ॥  
{मुनय ऊचुः: }  
निर्गुणः शाश्वतो देवस् त्वया प्रोक्तो दिवाकरः  ।  
पुनर् द्वादशधा जातः श्रुतो ऽस्माभिस् त्वयोदितः  ॥ ब्र्प्_३२।१ ॥  
स कथं तेजसो रश्मिः स्त्रिया गर्भे महाद्युतिः  ।  
सम्भूतो भास्करो जातस् तत्र नः संशयो महान्  ॥ ब्र्प्_३२।२ ॥  
{ब्रह्मोवाच: }  
दक्षस्य हि सुताः श्रेष्ठा बभूवुः षष्टिः शोभनाः  ।  
अदितिर् दितिर् दनुश् चैव विनताद्यास् तथैव च  ॥ ब्र्प्_३२।३ ॥  
दक्षस् ताः प्रददौ कन्याः कश्यपाय त्रयोदश  ।  
अदितिर् जनयाम् आस देवांस् त्रिभुवनेश्वरान्  ॥ ब्र्प्_३२।४ ॥  
दैत्यान् दितिर् दनुश् चोग्रान् दानवान् बलदर्पितान्  ।  
विनताद्यास् तथा चान्याः सुषुवुः स्थानुजङ्गमान्  ॥ ब्र्प्_३२।५ ॥  
तस्याथ पुत्रदौहित्रैः पौत्रदौहित्रकादिभिः  ।  
व्याप्तम् एतज् जगत् सर्वं तेषां तासां च वै मुने  ॥ ब्र्प्_३२।६ ॥  
तेषां कश्यपपुत्राणां प्रधाना देवतागणाः  ।  
सात्त्विका राजसाश् चान्ये तामसाश् च गणाः स्मृताः  ॥ ब्र्प्_३२।७ ॥  
देवान् यज्ञभुजश् चक्रे तथा त्रिभुवनेश्वरान्  ।  
स्रष्टा ब्रह्मविदां श्रेष्ठः परमेष्ठी प्रजापतिः  ॥ ब्र्प्_३२।८ ॥  
तान् अबाधन्त सहिताः सापत्न्याद् दैत्यदानवाः  ।  
ततो निराकृतान् पुत्रान् दैतेयैर् दानवैस् तथा  ॥ ब्र्प्_३२।९ ॥  
हतं त्रिभुवनं दृष्ट्वा अदितिर् मुनिसत्तमाः  ।  
आच्छिनद् यज्ञभागांश् च क्षुधा सम्पीडितान् भृशम्  ॥ ब्र्प्_३२।१० ॥  
आराधनाय सवितुः परं यत्नं प्रचक्रमे  ।  
एकाग्रा नियताहारा परं नियमम् आस्थिता  ।  
तुष्टाव तेजसां राशिं गगनस्थं दिवाकरम्  ॥ ब्र्प्_३२।११ ॥  
{अदितिर् उवाच: }  
नमस् तुभ्यं परं सूक्ष्मं सुपुण्यं बिभ्रते ऽतुलम्  ।  
धाम धामवताम् ईशं धामाधारं च शाश्वतम्  ॥ ब्र्प्_३२।१२ ॥  
जगताम् उपकाराय त्वाम् अहं स्तौमि गोपते  ।  
आददानस्य यद् रूपं तीव्रं तस्मै नमाम्य् अहम्  ॥ ब्र्प्_३२।१३ ॥  
ग्रहीतुम् अष्टमासेन कालेनाम्बुमयं रसम्  ।  
बिभ्रतस् तव यद् रूपम् अतितीव्रं नतास्मि तत्  ॥ ब्र्प्_३२।१४ ॥  
समेतम् अग्निसोमाभ्यां नमस् तस्मै गुणात्मने  ।  
यद् रूपम् ऋग्यजुःसाम्नाम् ऐक्येन तपते तव  ॥ ब्र्प्_३२।१५ ॥  
विश्वम् एतत् त्रयीसञ्ज्ञं नमस् तस्मै विभावसो  ।  
यत् तु तस्मात् परं रूपम् ओम् इत्य् उक्त्वाभिसंहितम्  ।  
अस्थूलं स्थूलम् अमलं नमस् तस्मै सनातन  ॥ ब्र्प्_३२।१६ ॥  
{ब्रह्मोवाच: }  
एवं सा नियता देवी चक्रे स्तोत्रम् अहर्निशम्  ।  
निराहारा विवस्वन्तम् आरिराधयिषुर् द्विजाः  ॥ ब्र्प्_३२।१७ ॥  
ततः कालेन महता भगवांस् तपनो द्विजाः  ।  
प्रत्यक्षताम् अगात् तस्या दाक्षायण्या द्विजोत्तमाः  ॥ ब्र्प्_३२।१८ ॥  
सा ददर्श महाकूटं तेजसो ऽम्बरसंवृतम्  ।  
भूमौ च संस्थितं भास्वज्- ज्वालाभिर् अतिदुर्दृशम्  ।  
तं दृष्ट्वा च ततो देवी साध्वसं परमं गता  ॥ ब्र्प्_३२।१९ ॥  
{अदितिर् उवाच: }  
जगदाद्य प्रसीदेति न त्वां पश्यामि गोपते  ।  
प्रसादं कुरु पश्येयं यद् रूपं ते दिवाकर  ।  
भक्तानुकम्पक विभो त्वद्भक्तान् पाहि मे सुतान्  ॥ ब्र्प्_३२।२१ ॥  
{ब्रह्मोवाच: }  
ततः स तेजसस् तस्माद् आविर्भूतो विभावसुः  ।  
अदृश्यत तदादित्यस् तप्तताम्रोपमः प्रभुः  ॥ ब्र्प्_३२।२२ ॥  
ततस् तां प्रणतां देवीं तस्यासन्दर्शने द्विजाः  ।  
प्राह भास्वान् वृणुष्वैकं वरं मत्तो यम् इच्छसि  ॥ ब्र्प्_३२।२३ ॥  
प्रणता शिरसा सा तु जानुपीडितमेदिनी  ।  
प्रत्युवाच विवस्वन्तं वरदं समुपस्थितम्  ॥ ब्र्प्_३२।२४ ॥  
{अदितिर् उवाच: }  
देव प्रसीद पुत्राणां हृतं त्रिभुवनं मम  ।  
यज्ञभागाश् च दैतेयैर् दानवैश् च बलाधिकैः  ॥ ब्र्प्_३२।२५ ॥  
तन्निमित्तं प्रसादं त्वं कुरुष्व मम गोपते  ।  
अंशेन तेषां भ्रातृत्वं गत्वा तान् नाशये रिपून्  ॥ ब्र्प्_३२।२६ ॥  
यथा मे तनया भूयो यज्ञभागभुजः प्रभो  ।  
भवेयुर् अधिपाश् चैव त्रैलोक्यस्य दिवाकर  ॥ ब्र्प्_३२।२७ ॥  
तथानुकल्पं पुत्राणां सुप्रसन्नो रवे मम  ।  
कुरु प्रसन्नार्तिहर कार्यं कर्ता त्वम् उच्यते  ॥ ब्र्प्_३२।२८ ॥  
{ब्रह्मोवाच: }  
ततस् ताम् आह भगवान् भास्करो वारितस्करः  ।  
प्रणताम् अदितिं विप्राः प्रसादसुमुखो विभुः  ॥ ब्र्प्_३२।२९ ॥  
{सूर्य उवाच: }  
सहस्रांशेन ते गर्भः सम्भूयाहम् अशेषतः  ।  
त्वत्पुत्रशत्रून् दक्षो ऽहं नाशयाम्य् आशु निर्वृतः  ॥ ब्र्प्_३२।३० ॥  
{ब्रह्मोवाच: }  
इत्य् उक्त्वा भगवान् भास्वान् अन्तर्धानम् उपागतः  ।  
निवृत्ता सापि तपसः सम्प्राप्ताखिलवाञ्छिता  ॥ ब्र्प्_३२।३१ ॥  
ततो रश्मिसहस्रात् तु सुषुम्नाख्यो रवेः करः  ।  
ततः संवत्सरस्यान्ते तत्कामपूरणाय सः  ॥ ब्र्प्_३२।३२ ॥  
निवासं सविता चक्रे देवमातुस् तदोदरे  ।  
कृच्छ्रचान्द्रायणादींश् च सा चक्रे सुसमाहिता  ॥ ब्र्प्_३२।३३ ॥  
शुचिना धारयाम्य् एनं दिव्यं गर्भम् इति द्विजाः  ।  
ततस् तां कश्यपः प्राह किञ्चित्कोपप्लुताक्षरम्  ॥ ब्र्प्_३२।३४ ॥  
{कश्यप उवाच: }  
किं मारयसि गर्भाण्डम् इति नित्योपवासिनी  ।  
{ब्रह्मोवाच: }  
सा च तं प्राह गर्भाण्डम् एतत् पश्येति कोपना  ।  
न मारितं विपक्षाणां मृत्युर् एव भविष्यति  ॥ ब्र्प्_३२।३५ ॥  
इत्य् उक्त्वा तं तदा गर्भम् उत्ससर्ज सुरारणिः  ।  
जाज्वल्यमानं तेजोभिः पत्युर् वचनकोपिता  ॥ ब्र्प्_३२।३६ ॥  
तं दृष्ट्वा कश्यपो गर्भम् उद्यद्भास्करवर्चसम्  ।  
तुष्टाव प्रणतो भूत्वा वाग्भिर् आद्याभिर् आदरात्  ॥ ब्र्प्_३२।३७ ॥  
संस्तूयमानः स तदा गर्भाण्डात् प्रकटो ऽभवत्  ।  
पद्मपत्त्रसवर्णाभस् तेजसा व्याप्तदिङ्मुखः  ॥ ब्र्प्_३२।३८ ॥  
अथान्तरिक्षाद् आभाष्य कश्यपं मुनिसत्तमम्  ।  
सतोयमेघगम्भीरा वाग् उवाचाशरीरिणी  ॥ ब्र्प्_३२।३९ ॥  
{वाग् उवाच: }  
मारितन्तेपतः प्रोक्तम् एतद् अण्डं त्वयादितेः  ।  
तस्मान् मुने सुतस् ते ऽयं मार्तण्डाख्यो भविष्यति  ॥ ब्र्प्_३२।४० ॥  
हनिष्यत्य् असुरांश् चायं यज्ञभागहरान् अरीन्  ।  
देवा निशम्येति वचो गगनात् समुपागतम्  ॥ ब्र्प्_३२।४१ ॥  
प्रहर्षम् अतुलं याता दानवाश् च हतौजसः  ।  
ततो युद्धाय दैतेयान् आजुहाव शतक्रतुः  ॥ ब्र्प्_३२।४२ ॥  
सह देवैर् मुदा युक्तो दानवाश् च तम् अभ्ययुः  ।  
तेषां युद्धम् अभूद् घोरं देवानाम् असुरैः सह  ॥ ब्र्प्_३२।४३ ॥  
शस्त्रास्त्रवृष्टिसन्दीप्त- समस्तभुवनान्तरम्  ।  
तस्मिन् युद्धे भगवता मार्तण्डेन निरीक्षिताः  ॥ ब्र्प्_३२।४४ ॥  
तेजसा दह्यमानास् ते भस्मीभूता महासुराः  ।  
ततः प्रहर्षम् अतुलं प्राप्ताः सर्वे दिवौकसः  ॥ ब्र्प्_३२।४५ ॥  
तुष्टुवुस् तेजसां योनिं मार्तण्डम् अदितिं तथा  ।  
स्वाधिकारांस् ततः प्राप्ता यज्ञभागांश् च पूर्ववत्  ॥ ब्र्प्_३२।४६ ॥  
भगवान् अपि मार्तण्डः स्वाधिकारम् अथाकरोत्  ।  
कदम्बपुष्पवद् भास्वान् अधश् चोर्ध्वं च रश्मिभिः  ।  
वृतो ऽग्निपिण्डसदृशो दध्रे नातिस्फुटं वपुः  ॥ ब्र्प्_३२।४७ ॥  
{मुनय ऊचुः: }  
कथं कान्ततरं पश्चाद् रूपं संलब्धवान् रविः  ।  
कदम्बगोलकाकारं तन् मे ब्रूहि जगत्पते  ॥ ब्र्प्_३२।४८ ॥  
{ब्रह्मोवाच: }  
त्वष्टा तस्मै ददौ कन्यां सञ्ज्ञां नाम विवस्वते  ।  
प्रसाद्य प्रणतो भूत्वा विश्वकर्मा प्रजापतिः  ॥ ब्र्प्_३२।४९ ॥  
त्रीण्य् अपत्यान्य् असौ तस्यां जनयाम् आस गोपतिः  ।  
द्वौ पुत्रौ सुमहाभागौ कन्यां च यमुनां तथा  ॥ ब्र्प्_३२।५० ॥  
यत् तेजो ऽभ्यधिकं तस्य मार्तण्डस्य विवस्वतः  ।  
तेनातितापयाम् आस त्रींल् लोकान् सचराचरान्  ॥ ब्र्प्_३२।५१ ॥  
तद् रूपं गोलकाकारं दृष्ट्वा सञ्ज्ञा विवस्वतः  ।  
असहन्ती महत् तेजः स्वां छायां वाक्यम् अब्रवीत्  ॥ ब्र्प्_३२।५२ ॥  
{सञ्ज्ञोवाच: }  
अहं यास्यामि भद्रं ते स्वम् एव भवनं पितुः  ।  
निर्विकारं त्वयात्रैव स्थेयं मच्छासनाच् छुभे  ॥ ब्र्प्_३२।५३ ॥  
इमौ च बालकौ मह्यं कन्या च वरवर्णिनी  ।  
सम्भाव्या नैव चाख्येयम् इदं भगवते त्वया  ॥ ब्र्प्_३२।५४ ॥  
{छायोवाच: }  
आ कचग्रहणाद् देवि आ शापान् नैव कर्हिचित्  ।  
आख्यास्यामि मतं तुभ्यं गम्यतां यत्र वाञ्छितम्  ॥ ब्र्प्_३२।५५ ॥  
इत्य् उक्ता व्रीडिता सञ्ज्ञा जगाम पितृमन्दिरम्  ।  
वत्सराणां सहस्रं तु वसमाना पितुर् गृहे  ॥ ब्र्प्_३२।५६ ॥  
भर्तुः समीपं याहीति पित्रोक्ता सा पुनः पुनः  ।  
आगच्छद् वडवा भूत्वा कुरून् अथोत्तरांस् ततः  ॥ ब्र्प्_३२।५७ ॥  
तत्र तेपे तपः साध्वी निराहारा द्विजोत्तमाः  ।  
पितुः समीपं यातायां सञ्ज्ञायां वाक्यतत्परा  ॥ ब्र्प्_३२।५८ ॥  
तद्रूपधारिणी छाया भास्करं समुपस्थिता  ।  
तस्यां च भगवान् सूर्यः सञ्ज्ञेयम् इति चिन्तयन्  ॥ ब्र्प्_३२।५९ ॥  
तथैव जनयाम् आस द्वौ पुत्रौ कन्यकां तथा  ।  
सञ्ज्ञा तु पार्थिवी तेषाम् आत्मजानां तथाकरोत्  ॥ ब्र्प्_३२।६० ॥  
स्नेहं न पूर्वजातानां तथा कृतवती तु सा  ।  
मनुस् तत् क्षान्तवांस् तस्या यमस् तस्या न चक्षमे  ॥ ब्र्प्_३२।६१ ॥  
बहुधा पीड्यमानस् तु पितुः पत्या सुदुःखितः  ।  
स वै कोपाच् च बाल्याच् च भाविनो ऽर्थस्य वै बलात्  ।  
पदा सन्तर्जयाम् आस न तु देहे न्यपातयत्  ॥ ब्र्प्_३२।६२ ॥  
{छायोवाच: }  
पदा तर्जयसे यस्मात् पितुर् भार्यां गरीयसीम्  ।  
तस्मात् तवैष चरणः पतिष्यति न संशयः  ॥ ब्र्प्_३२।६३ ॥  
{ब्रह्मोवाच: }  
यमस् तु तेन शापेन भृशं पीडितमानसः  ।  
मनुना सह धर्मात्मा पित्रे सर्वं न्यवेदयत्  ॥ ब्र्प्_३२।६४ ॥  
{यम उवाच: }  
स्नेहेन तुल्यम् अस्मासु माता देव न वर्तते  ।  
विसृज्य ज्यायसं भक्त्या कनीयांसं बुभूषति  ॥ ब्र्प्_३२।६५ ॥  
तस्यां मयोद्यतः पादो न तु देहे निपातितः  ।  
बाल्याद् वा यदि वा मोहात् तद् भवान् क्षन्तुम् अर्हसि  ॥ ब्र्प्_३२।६६ ॥  
शप्तो ऽहं तात कोपेन जनन्या तनयो यतः  ।  
ततो मन्ये न जननीम् इमां वै तपतां वर  ॥ ब्र्प्_३२।६७ ॥  
तव प्रसादाच् चरणो भगवन् न पतेद् यथा  ।  
मातृशापाद् अयं मे ऽद्य तथा चिन्तय गोपते  ॥ ब्र्प्_३२।६८ ॥  
{रविर् उवाच: }  
असंशयं महत् पुत्र भविष्यत्य् अत्र कारणम्  ।  
येन त्वाम् आविशत् क्रोधो धर्मज्ञं धर्मशीलिनम्  ॥ ब्र्प्_३२।६९ ॥  
सर्वेषाम् एव शापानां प्रतिघातो हि विद्यते  ।  
न तु मात्राभिशप्तानां क्वचिच् छापनिवर्तनम्  ॥ ब्र्प्_३२।७० ॥  
न शक्यम् एतन् मिथ्या तु कर्तुं मातुर् वचस् तव  ।  
किञ्चित् ते ऽहं विधास्यामि पुत्रस्नेहाद् अनुग्रहम्  ॥ ब्र्प्_३२।७१ ॥  
कृमयो मांसम् आदाय प्रयास्यन्ति महीतलम्  ।  
कृतं तस्या वचः सत्यं त्वं च त्रातो भविष्यसि  ॥ ब्र्प्_३२।७२ ॥  
{ब्रह्मोवाच: }  
आदित्यस् त्व् अब्रवीच् छायां किमर्थं तनयेषु वै  ।  
तुल्येष्व् अप्य् अधिकः स्नेह एकं प्रति कृतस् त्वया  ॥ ब्र्प्_३२।७३ ॥  
नूनं नैषां त्वं जननी सञ्ज्ञा कापि त्वम् आगता  ।  
निर्गुणेष्व् अप्य् अपत्येषु माता शापं न दास्यति  ॥ ब्र्प्_३२।७४ ॥  
सा तत्परिहरन्ती च शापाद् भीता तदा रवेः  ।  
कथयाम् आस वृत्तान्तं स श्रुत्वा श्वशुरं ययौ  ॥ ब्र्प्_३२।७५ ॥  
स चापि तं यथान्यायम् अर्चयित्वा तदा रविम्  ।  
निर्दग्धुकामं रोषेण सान्त्वयानस् तम् अब्रवीत्  ॥ ब्र्प्_३२।७६ ॥  
{विश्वकर्मोवाच: }  
तवातितेजसा व्याप्तम् इदं रूपं सुदुःसहम्  ।  
असहन्ती तु तत् सञ्ज्ञा वने चरति वै तपः  ॥ ब्र्प्_३२।७७ ॥  
द्रक्ष्यते तां भवान् अद्य स्वां भार्यां शुभचारिणीम्  ।  
रूपार्थं भवतो ऽरण्ये चरन्तीं सुमहत् तपः  ॥ ब्र्प्_३२।७८ ॥  
श्रुतं मे ब्रह्मणो वाक्यं तव तेजोवरोधने  ।  
रूपं निर्वर्तयाम्य् अद्य तव कान्तं दिवस्पते  ॥ ब्र्प्_३२।७९ ॥  
{ब्रह्मोवाच: }  
ततस् तथेति तं प्राह त्वष्टारं भगवान् रविः  ।  
ततो विवस्वतो रूपं प्राग् आसीत् परिमण्डलम्  ॥ ब्र्प्_३२।८० ॥  
विश्वकर्मा त्व् अनुज्ञातः शाकद्वीपे विवस्वता  ।  
भ्रमिम् आरोप्य तत्तेजः- शातनायोपचक्रमे  ॥ ब्र्प्_३२।८१ ॥  
भ्रमताशेषजगतां नाभिभूतेन भास्वता  ।  
समुद्राद्रिवनोपेता त्व् आरुरोह मही नभः  ॥ ब्र्प्_३२।८२ ॥  
गगनं चाखिलं विप्राः सचन्द्रग्रहतारकम्  ।  
अधोगतं महाभागा बभूवाक्षिप्तम् आकुलम्  ॥ ब्र्प्_३२।८३ ॥  
विक्षिप्तसलिलाः सर्वे बभूवुश् च तथार्णवाः  ।  
व्यभिद्यन्त महाशैलाः शीर्णसानुनिबन्धनाः  ॥ ब्र्प्_३२।८४ ॥  
ध्रुवाधाराण्य् अशेषाणि धिष्ण्यानि मुनिसत्तमाः  ।  
त्रुट्यद्रश्मिनिबन्धीनि बन्धनानि अधो ययुः  ॥ ब्र्प्_३२।८५ ॥  
वेगभ्रमणसम्पात- वायुक्षिप्ताः सहस्रशः  ।  
व्यशीर्यन्त महामेघा घोरारावविराविणः  ॥ ब्र्प्_३२।८६ ॥  
भास्वद्भ्रमणविभ्रान्त- भूम्याकाशरसातलम्  ।  
जगद् आकुलम् अत्यर्थं तदासीन् मुनिसत्तमाः  ॥ ब्र्प्_३२।८७ ॥  
त्रैलोक्यम् आकुलं वीक्ष्य भ्रममाणं सुरर्षयः  ।  
देवाश् च ब्रह्मणा सार्धं भास्वन्तम् अभितुष्टुवुः  ॥ ब्र्प्_३२।८८ ॥  
आदिदेवो ऽसि देवानां जातस् त्वं भूतये भुवः  ।  
सर्गस्थित्यन्तकालेषु त्रिधा भेदेन तिष्ठसि  ॥ ब्र्प्_३२।८९ ॥  
स्वस्ति ते ऽस्तु जगन्नाथ घर्मवर्षदिवाकर  ।  
इन्द्रादयस् तदा देवा लिख्यमानम् अथास्तुवन्  ॥ ब्र्प्_३२।९० ॥  
जय देव जगत्स्वामिञ् जयाशेषजगत्पते  ।  
ऋषयश् च ततः सप्त वसिष्ठात्रिपुरोगमाः  ॥ ब्र्प्_३२।९१ ॥  
तुष्टुवुर् विविधैः स्तोत्रैः स्वस्ति स्वस्तीतिवादिनः  ।  
वेदोक्तिभिर् अथाग्र्याभिर् वालखिल्याश् च तुष्टुवुः  ॥ ब्र्प्_३२।९२ ॥  
अग्निर् आद्याश् च भास्वन्तं लिख्यमानं मुदा युताः  ।  
त्वं नाथ मोक्षिणां मोक्षो ध्येयस् त्वं ध्यानिनां परः  ॥ ब्र्प्_३२।९३ ॥  
त्वं गतिः सर्वभूतानां कर्मकाण्डविवर्तिनाम्  ।  
सम्पूज्यस् त्वं तु देवेश शं नो ऽस्तु जगतां पते  ॥ ब्र्प्_३२।९४ ॥  
शं नो ऽस्तु द्विपदे नित्यं शं नश् चास्तु चतुष्पदे  ।  
ततो विद्याधरगणा यक्षराक्षसपन्नगाः  ॥ ब्र्प्_३२।९५ ॥  
कृताञ्जलिपुटाः सर्वे शिरोभिः प्रणता रविम्  ।  
ऊचुस् ते विविधा वाचो मनःश्रोत्रसुखावहाः  ॥ ब्र्प्_३२।९६ ॥  
सह्यं भवतु तेजस् ते भूतानां भूतभावन  ।  
ततो हाहाहूहूश् चैव नारदस् तुम्बुरुस् तथा  ॥ ब्र्प्_३२।९७ ॥  
उपगायितुम् आरब्धा गान्धर्वकुशला रविम्  ।  
षड्जमध्यमगान्धार- गानत्रयविशारदाः  ॥ ब्र्प्_३२।९८ ॥  
मूर्छनाभिश् च तालैश् च सम्प्रयोगैः सुखप्रदम्  ।  
विश्वाची च घृताची च उर्वश्य् अथ तिलोत्तमाः  ॥ ब्र्प्_३२।९९ ॥  
मेनका सहजन्या च रम्भा चाप्सरसां वरा  ।  
ननृतुर् जगताम् ईशे लिख्यमाने विभावसौ  ॥ ब्र्प्_३२।१०० ॥  
भावहावविलासाद्यान् कुर्वत्यो ऽभिनयान् बहून्  ।  
प्रावाद्यन्त ततस् तत्र वीणा वेण्वादिझर्झराः  ॥ ब्र्प्_३२।१०१ ॥  
पणवाः पुष्कराश् चैव मृदङ्गाः पटहानकाः  ।  
देवदुन्दुभयः शङ्खाः शतशो ऽथ सहस्रशः  ॥ ब्र्प्_३२।१०२ ॥  
गायद्भिश् चैव नृत्यद्भिर् गन्धर्वैर् अप्सरोगणैः  ।  
तूर्यवादित्रघोषैश् च सर्वं कोलाहलीकृतम्  ॥ ब्र्प्_३२।१०३ ॥  
ततः कृताञ्जलिपुटा भक्तिनम्रात्ममूर्तयः  ।  
लिख्यमानं सहस्रांशुं प्रणेमुः सर्वदेवताः  ॥ ब्र्प्_३२।१०४ ॥  
ततः कोलाहले तस्मिन् सर्वदेवसमागमे  ।  
तेजसः शातनं चक्रे विश्वकर्मा शनैः शनैः  ॥ ब्र्प्_३२।१०५ ॥  
आजानुलिखितश् चासौ निपुणं विश्वकर्मणा  ।  
नाभ्यनन्दत् तु लिखनं ततस् तेनावतारितः  ॥ ब्र्प्_३२।१०६ ॥  
न तु निर्भर्त्सितं रूपं तेजसो हननेन तु  ।  
कान्तात् कान्ततरं रूपम् अधिकं शुशुभे ततः  ॥ ब्र्प्_३२।१०७ ॥  
इति हिमजलघर्मकालहेतोर्  ब्र्प्_३२।१०८अ  
हरकमलासनविष्णुसंस्तुतस्य  ब्र्प्_३२।१०८ब्  
तदुपरि लिखनं निशम्य भानोर्  ब्र्प्_३२।१०८च्  
व्रजति दिवाकरलोकम् आयुषो ऽन्ते  ब्र्प्_३२।१०८द्  
एवं जन्म रवेः पूर्वं बभूव मुनिसत्तमाः  ।  
रूपं च परमं तस्य मया सम्परिकीर्तितम्  ॥ ब्र्प्_३२।१०९ ॥  
{मुनय ऊचुः: }  
भूयो ऽपि कथयास्माकं कथां सूर्यसमाश्रिताम्  ।  
न तृप्तिम् अधिगच्छामः शृण्वन्तस् तां कथां शुभाम्  ॥ ब्र्प्_३३।१ ॥  
यो ऽयं दीप्तो महातेजा वह्निराशिसमप्रभः  ।  
एतद् वेदितुम् इच्छामः प्रभावो ऽस्य कुतः प्रभो  ॥ ब्र्प्_३३।२ ॥  
{ब्रह्मोवाच: }  
तमोभूतेषु लोकेषु नष्टे स्थावरजङ्गमे  ।  
प्रकृतेर् गुणहेतुस् तु पूर्वं बुद्धिर् अजायत  ॥ ब्र्प्_३३।३ ॥  
अहङ्कारस् ततो जातो महाभूतप्रवर्तकः  ।  
वाय्वग्निर् आपः खं भूमिस् ततस् त्व् अण्डम् अजायत  ॥ ब्र्प्_३३।४ ॥  
तस्मिन्न् अण्डे त्व् इमे लोकाः सप्त चैव प्रतिष्ठिताः  ।  
पृथिवी सप्तभिर् द्वीपैः समुद्रैश् चैव सप्तभिः  ॥ ब्र्प्_३३।५ ॥  
तत्रैवावस्थितो ह्य् आसीद् अहं विष्णुर् महेश्वरः  ।  
विमूढास् तामसाः सर्वे प्रध्यायन्ति तम् ईश्वरम्  ॥ ब्र्प्_३३।६ ॥  
ततो वै सुमहातेजाः प्रादुर्भूतस् तमोनुदः  ।  
ध्यानयोगेन चास्माभिर् विज्ञातः सविता तदा  ॥ ब्र्प्_३३।७ ॥  
ज्ञात्वा च परमात्मानं सर्व एव पृथक् पृथक्  ।  
दिव्याभिः स्तुतिभिर् देवः स्तुतो ऽस्माभिस् तदेश्वरः  ॥ ब्र्प्_३३।८ ॥  
आदिदेवो ऽसि देवानाम् ऐश्वर्याच् च त्वम् ईश्वरः  ।  
आदिकर्तासि भूतानां देवदेवो दिवाकरः  ॥ ब्र्प्_३३।९ ॥  
जीवनः सर्वभूतानां देवगन्धर्वरक्षसाम्  ।  
मुनिकिन्नरसिद्धानां तथैवोरगपक्षिणाम्  ॥ ब्र्प्_३३।१० ॥  
त्वं ब्रह्मा त्वं महादेवस् त्वं विष्णुस् त्वं प्रजापतिः  ।  
वायुर् इन्द्रश् च सोमश् च विवस्वान् वरुणस् तथा  ॥ ब्र्प्_३३।११ ॥  
त्वं कालः सृष्टिकर्ता च हर्ता भर्ता तथा प्रभुः  ।  
सरितः सागराः शैला विद्युदिन्द्रधनूंषि च  ॥ ब्र्प्_३३।१२ ॥  
प्रलयः प्रभवश् चैव व्यक्ताव्यक्तः सनातनः  ।  
ईश्वरात् परतो विद्या विद्यायाः परतः शिवः  ॥ ब्र्प्_३३।१३ ॥  
शिवात् परतरो देवस् त्वम् एव परमेश्वरः  ।  
सर्वतःपाणिपादान्तः सर्वतोक्षिशिरोमुखः  ॥ ब्र्प्_३३।१४ ॥  
सहस्रांशुः सहस्रास्यः सहस्रचरणेक्षणः  ।  
भूतादिर् भूर् भुवः स्वश् च महः सत्यं तपो जनः  ॥ ब्र्प्_३३।१५ ॥  
प्रदीप्तं दीपनं दिव्यं सर्वलोकप्रकाशकम्  ।  
दुर्निरीक्षं सुरेन्द्राणां यद् रूपं तस्य ते नमः  ॥ ब्र्प्_३३।१६ ॥  
सुरसिद्धगणैर् जुष्टं भृग्वत्रिपुलहादिभिः  ।  
स्तुतं परमम् अव्यक्तं यद् रूपं तस्य ते नमः  ॥ ब्र्प्_३३।१७ ॥  
वेद्यं वेदविदां नित्यं सर्वज्ञानसमन्वितम्  ।  
सर्वदेवातिदेवस्य यद् रूपं तस्य ते नमः  ॥ ब्र्प्_३३।१८ ॥  
विश्वकृद् विश्वभूतं च वैश्वानरसुरार्चितम्  ।  
विश्वस्थितम् अचिन्त्यं च यद् रूपं तस्य ते नमः  ॥ ब्र्प्_३३।१९ ॥  
परं यज्ञात् परं वेदात् परं लोकात् परं दिवः  ।  
परमात्मेत्य् अभिख्यातं यद् रूपं तस्य ते नमः  ॥ ब्र्प्_३३।२० ॥  
अविज्ञेयम् अनालक्ष्यम् अध्यानगतम् अव्ययम्  ।  
अनादिनिधनं चैव यद् रूपं तस्य ते नमः  ॥ ब्र्प्_३३।२१ ॥  
नमो नमः कारणकारणाय  ब्र्प्_३३।२२अ  
नमो नमः पापविमोचनाय  ब्र्प्_३३।२२ब्  
नमो नमस् ते दितिजार्दनाय  ब्र्प्_३३।२२च्  
नमो नमो रोगविमोचनाय  ब्र्प्_३३।२२द्  
नमो नमः सर्ववरप्रदाय  ब्र्प्_३३।२३अ  
नमो नमः सर्वसुखप्रदाय  ब्र्प्_३३।२३ब्  
नमो नमः सर्वधनप्रदाय  ब्र्प्_३३।२३च्  
नमो नमः सर्वमतिप्रदाय  ब्र्प्_३३।२३द्  
स्तुतः स भगवान् एवं तैजसं रूपम् आस्थितः  ।  
उवाच वाचा कल्याण्या को वरो वः प्रदीयताम्  ॥ ब्र्प्_३३।२४ ॥  
{देवा ऊचुः: }  
तवातितैजसं रूपं न कश्चित् सोढुम् उत्सहेत्  ।  
सहनीयं तद् भवतु हिताय जगतः प्रभो  ॥ ब्र्प्_३३।२५ ॥  
एवम् अस्त्व् इति सो ऽप्य् उक्त्वा भगवान् आदिकृत् प्रभुः  ।  
लोकानां कार्यसिद्ध्यर्थं घर्मवर्षहिमप्रदः  ॥ ब्र्प्_३३।२६ ॥  
ततः साङ्ख्याश् च योगाश् च ये चान्ये मोक्षकाङ्क्षिणः  ।  
ध्यायन्ति ध्यायिनो देवं हृदयस्थं दिवाकरम्  ॥ ब्र्प्_३३।२७ ॥  
सर्वलक्षणहीनो ऽपि युक्तो वा सर्वपातकैः  ।  
सर्वं च तरते पापं देवम् अर्कं समाश्रितः  ॥ ब्र्प्_३३।२८ ॥  
अग्निहोत्रं च वेदाश् च यज्ञाश् च बहुदक्षिणाः  ।  
भानोर् भक्तिनमस्कार- कलां नार्हन्ति षोडशीम्  ॥ ब्र्प्_३३।२९ ॥  
तीर्थानां परमं तीर्थं मङ्गलानां च मङ्गलम्  ।  
पवित्रं च पवित्राणां प्रपद्यन्ते दिवाकरम्  ॥ ब्र्प्_३३।३० ॥  
शक्राद्यैः संस्तुतं देवं ये नमस्यन्ति भास्करम्  ।  
सर्वकिल्बिषनिर्मुक्ताः सूर्यलोकं व्रजन्ति ते  ॥ ब्र्प्_३३।३१ ॥  
{मुनय ऊचुः: }  
चिरात् प्रभृति नो ब्रह्मञ् श्रोतुम् इच्छा प्रवर्तते  ।  
नाम्नाम् अष्टशतं ब्रूहि यत् त्वयोक्तं पुरा रवेः  ॥ ब्र्प्_३३।३२ ॥  
{ब्रह्मोवाच: }  
अष्टोत्तरशतं नाम्नां शृणुध्वं गदतो मम  ।  
भास्करस्य परं गुह्यं स्वर्गमोक्षप्रदं द्विजाः  ॥ ब्र्प्_३३।३३ ॥  
ॐ सूर्यो ऽर्यमा भगस् त्वष्टा पूषार्कः सविता रविः  ।  
गभस्तिमान् अजः कालो मृत्युर् धाता प्रभाकरः  ॥ ब्र्प्_३३।३४ ॥  
पृथिव्य् आपश् च तेजश् च खं वायुश् च परायणम्  ।  
सोमो बृहस्पतिः शुक्रो बुधो ऽङ्गारक एव च  ॥ ब्र्प्_३३।३५ ॥  
इन्द्रो विवस्वान् दीप्तांशुः शुचिः शौरिः शनैश्चरः  ।  
ब्रह्मा विष्णुश् च रुद्रश् च स्कन्दो वैश्रवणो यमः  ॥ ब्र्प्_३३।३६ ॥  
वैद्युतो जाठरश् चाग्निर् ऐन्धनस् तेजसां पतिः  ।  
धर्मध्वजो वेदकर्ता वेदाङ्गो वेदवाहनः  ॥ ब्र्प्_३३।३७ ॥  
कृतं त्रेता द्वापरश् च कलिः सर्वामराश्रयः  ।  
कलाकाष्ठामुहूर्ताश् च क्षपा यामास् तथा क्षणाः  ॥ ब्र्प्_३३।३८ ॥  
संवत्सरकरो ऽश्वत्थः कालचक्रो विभावसुः  ।  
पुरुषः शाश्वतो योगी व्यक्ताव्यक्तः सनातनः  ॥ ब्र्प्_३३।३९ ॥  
कालाध्यक्षः प्रजाध्यक्षो विश्वकर्मा तमोनुदः  ।  
वरुणः सागरो ऽंशश् च जीमूतो जिवनो ऽरिहा  ॥ ब्र्प्_३३।४० ॥  
भूताश्रयो भूतपतिः सर्वलोकनमस्कृतः  ।  
स्रष्टा संवर्तको वह्निः सर्वस्यादिर् अलोलुपः  ॥ ब्र्प्_३३।४१ ॥  
अनन्तः कपिलो भानुः कामदः सर्वतोमुखः  ।  
जयो विशालो वरदः सर्वभूतनिषेवितः  ॥ ब्र्प्_३३।४२ ॥  
मनः सुपर्णो भूतादिः शीघ्रगः प्राणधारणः  ।  
धन्वन्तरिर् धूमकेतुर् आदिदेवो ऽदितेः सुतः  ॥ ब्र्प्_३३।४३ ॥  
द्वादशात्मा रविर् दक्षः पिता माता पितामहः  ।  
स्वर्गद्वारं प्रजाद्वारं मोक्षद्वारं त्रिविष्टपम्  ॥ ब्र्प्_३३।४४ ॥  
देहकर्ता प्रशान्तात्मा विश्वात्मा विश्वतोमुखः  ।  
चराचरात्मा सूक्ष्मात्मा मैत्रेयः करुणान्वितः  ॥ ब्र्प्_३३।४५ ॥  
एतद् वै कीर्तनीयस्य सूर्यस्यामिततेजसः  ।  
नाम्नाम् अष्टशतं रम्यं मया प्रोक्तं द्विजोत्तमाः  ॥ ब्र्प्_३३।४६ ॥  
सुरगणपितृयक्षसेवितं ह्य्  ब्र्प्_३३।४७अ  
असुरनिशाकरसिद्धवन्दितम्  ब्र्प्_३३।४७ब्  
वरकनकहुताशनप्रभं  ब्र्प्_३३।४७च्  
प्रणिपतितो ऽस्मि हिताय भास्करम्  ब्र्प्_३३।४७द्  
सूर्योदये यः सुसमाहितः पठेत्  ब्र्प्_३३।४८अ  
स पुत्रदारान् धनरत्नसञ्चयान्  ब्र्प्_३३।४८ब्  
लभेत जातिस्मरतां नरः स तु  ब्र्प्_३३।४८च्  
स्मृतिं च मेधां च स विन्दते पराम्  ब्र्प्_३३।४८द्  
इमं स्तवं देववरस्य यो नरः  ब्र्प्_३३।४९अ  
प्रकीर्तयेच् छुद्धमनाः समाहितः  ब्र्प्_३३।४९ब्  
विमुच्यते शोकदवाग्निसागराल्  ब्र्प्_३३।४९च्  
लभेत कामान् मनसा यथेप्सितान्  ब्र्प्_३३।४९द्  
{ब्रह्मोवाच: }  
यो ऽसौ सर्वगतो देवस् त्रिपुरारिस् त्रिलोचनः  ।  
उमाप्रियकरो रुद्रश् चन्द्रार्धकृतशेखरः  ॥ ब्र्प्_३४।१ ॥  
विद्राव्य विबुधान् सर्वान् सिद्धविद्याधरान् ऋषीन्  ।  
गन्धर्वयक्षनागांश् च तथान्यांश् च समागतान्  ॥ ब्र्प्_३४।२ ॥  
जघान पूर्वं दक्षस्य यजतो धरणीतले  ।  
यज्ञं समृद्धं रत्नाढ्यं सर्वसम्भारसम्भृतम्  ॥ ब्र्प्_३४।३ ॥  
यस्य प्रतापसन्त्रस्ताः शक्राद्यास् त्रिदिवौकसः  ।  
शान्तिं न लेभिरे विप्राः कैलासं शरणं गताः  ॥ ब्र्प्_३४।४ ॥  
स आस्ते तत्र वरदः शूलपाणिर् वृषध्वजः  ।  
पिनाकपाणिर् भगवान् दक्षयज्ञविनाशनः  ॥ ब्र्प्_३४।५ ॥  
महादेवो ऽकले देशे कृत्तिवासा वृषध्वजः  ।  
एकाम्रके मुनिश्रेष्ठाः सर्वकामप्रदो हरः  ॥ ब्र्प्_३४।६ ॥  
{मुनय ऊचुः: }  
किमर्थं स भवो देवः सर्वभूतहिते रतः  ।  
जघान यज्ञं दक्षस्य देवैः सर्वैर् अलङ्कृतम्  ॥ ब्र्प्_३४।७ ॥  
न ह्य् अल्पं कारणं तत्र प्रभो मन्यामहे वयम्  ।  
श्रोतुम् इच्छामहे ब्रूहि परं कौतूहलं हि नः  ॥ ब्र्प्_३४।८ ॥  
{ब्रह्मोवाच: }  
दक्षस्यासन्न् अष्ट कन्या याश् चैवं पतिसङ्गताः  ।  
स्वेभ्यो गृहेभ्यश् चानीय ताः पिताभ्यर्चयद् गृहे  ॥ ब्र्प्_३४।९ ॥  
ततस् त्व् अभ्यर्चिता विप्रा न्यवसंस् ताः पितुर् गृहे  ।  
तासां ज्येष्ठा सती नाम पत्नी या त्र्यम्बकस्य वै  ॥ ब्र्प्_३४।१० ॥  
नाजुहावात्मजां तां वै दक्षो रुद्रम् अभिद्विषन्  ।  
अकरोत् सन्नतिं दक्षे न च काञ्चिन् महेश्वरः  ॥ ब्र्प्_३४।११ ॥  
जामाता श्वशुरे तस्मिन् स्वभावात् तेजसि स्थितः  ।  
ततो ज्ञात्वा सती सर्वास् तास् तु प्राप्ताः पितुर् गृहम्  ॥ ब्र्प्_३४।१२ ॥  
जगाम साप्य् अनाहूता सती तु स्वपितुर् गृहम्  ।  
ताभ्यो हीनां पिता चक्रे सत्याः पूजाम् असम्मताम्  ।  
ततो ऽब्रवीत् सा पितरं देवी क्रोधसमाकुला  ॥ ब्र्प्_३४।१३ ॥  
{सत्य् उवाच: }  
यवीयसीभ्यः श्रेष्ठाहं किं न पूजसि मां प्रभो  ।  
असत्कृताम् अवस्थां यः कृतवान् असि गर्हिताम्  ।  
अहं ज्येष्ठा वरिष्ठा च मां त्वं सत्कर्तुम् अर्हसि  ॥ ब्र्प्_३४।१४ ॥  
{ब्रह्मोवाच: }  
एवम् उक्तो ऽब्रवीद् एनां दक्षः संरक्तलोचनः  ॥* ब्र्प्_३४।१५ ॥  
{दक्ष उवाच: }  
त्वत्तः श्रेष्ठा वरिष्ठाश् च पूज्या बालाः सुता मम  ।  
तासां ये चैव भर्तारस् ते मे बहुमताः सति  ॥ ब्र्प्_३४।१६ ॥  
ब्रह्मिष्ठाश् च व्रतस्थाश् च महायोगाः सुधार्मिकाः  ।  
गुणैश् चैवाधिकाः श्लाघ्याः सर्वे ते त्र्यम्बकात् सति  ॥ ब्र्प्_३४।१७ ॥  
वसिष्ठो ऽत्रिः पुलस्त्यश् च अङ्गिराः पुलहः क्रतुः  ।  
भृगुर् मरीचिश् च तथा श्रेष्ठा जामातरो मम  ॥ ब्र्प्_३४।१८ ॥  
तैश् चापि स्पर्धते शर्वः सर्वे ते चैव तं प्रति  ।  
तेन त्वां न बुभूषामि प्रतिकूलो हि मे भवः  ॥ ब्र्प्_३४।१९ ॥  
इत्य् उक्तवांस् तदा दक्षः सम्प्रमूढेन चेतसा  ।  
शापार्थम् आत्मनश् चैव येनोक्ता वै महर्षयः  ।  
तथोक्ता पितरं सा वै क्रुद्धा देवी तम् अब्रवीत्  ॥ ब्र्प्_३४।२० ॥  
{सत्य् उवाच: }  
वाङ्मनःकर्मभिर् यस्माद् अदुष्टां मां विगर्हसि  ।  
तस्मात् त्यजाम्य् अहं देहम् इमं तात तवात्मजम्  ॥ ब्र्प्_३४।२१ ॥  
{ब्रह्मोवाच: }  
ततस् तेनापमानेन सती दुःखाद् अमर्षिता  ।  
अब्रवीद् वचनं देवी नमस्कृत्य स्वयम्भुवे  ॥ ब्र्प्_३४।२२ ॥  
{सत्य् उवाच: }  
येनाहम् अपदेहा वै पुनर् देहेन भास्वता  ।  
तत्राप्य् अहम् असम्मूढा सम्भूता धार्मिकी पुनः  ।  
गच्छेयं धर्मपत्नीत्वं त्र्यम्बकस्यैव धीमतः  ॥ ब्र्प्_३४।२३ ॥  
{ब्रह्मोवाच: }  
तत्रैवाथ समासीना रुष्टात्मानं समादधे  ।  
धारयाम् आस चाग्नेयीं धारणाम् आत्मनात्मनि  ॥ ब्र्प्_३४।२४ ॥  
ततः स्वात्मानम् उत्थाप्य वायुना समुदीरितः  ।  
सर्वाङ्गेभ्यो विनिःसृत्य वह्निर् भस्म चकार ताम्  ॥ ब्र्प्_३४।२५ ॥  
तद् उपश्रुत्य निधनं सत्या देव्याः स शूलधृक्  ।  
संवादं च तयोर् बुद्ध्वा याथातथ्येन शङ्करः  ।  
दक्षस्य च विनाशाय चुकोप भगवान् प्रभुः  ॥ ब्र्प्_३४।२६ ॥  
{श्रीशङ्कर उवाच: }  
यस्माद् अवमता दक्ष सहसैवागता सती  ।  
प्रशस्ताश् चेतराः सर्वास् त्वत्सुता भर्तृभिः सह  ॥ ब्र्प्_३४।२७ ॥  
तस्माद् वैवस्वते प्राप्ते पुनर् एते महर्षयः  ।  
उत्पत्स्यन्ति द्वितीये वै तव यज्ञे ह्य् अयोनिजाः  ॥ ब्र्प्_३४।२८ ॥  
हुते वै ब्रह्मणः सत्त्रे चाक्षुषस्यान्तरे मनोः  ।  
अभिव्याहृत्य सप्तर्षीन् दक्षं सो ऽभ्यशपत् पुनः  ॥ ब्र्प्_३४।२९ ॥  
भविता मानुषो राजा चाक्षुषस्यान्तरे मनोः  ।  
प्राचीनबर्हिषः पौत्रः पुत्रश् चापि प्रचेतसः  ॥ ब्र्प्_३४।३० ॥  
दक्ष इत्य् एव नाम्ना त्वं मारिषायां जनिष्यसि  ।  
कन्यायां शाखिनां चैव प्राप्ते वै चाक्षुषान्तरे  ॥ ब्र्प्_३४।३१ ॥  
अहं तत्रापि ते विघ्नम् आचरिष्यामि दुर्मते  ।  
धर्मकामार्थयुक्तेषु कर्मस्व् इह पुनः पुनः  ॥ ब्र्प्_३४।३२ ॥  
ततो वै व्याहृतो दक्षो रुद्रं सो ऽभ्यशपत् पुनः  ॥* ब्र्प्_३४।३३ ॥  
{दक्ष उवाच: }  
यस्मात् त्वं मत्कृते क्रूर ऋषीन् व्याहृतवान् असि  ।  
तस्मात् सार्धं सुरैर् यज्ञे न त्वां यक्ष्यन्ति वै द्विजाः  ॥ ब्र्प्_३४।३४ ॥  
कृत्वाहुतिं तव क्रूर अपः स्पृशन्ति कर्मसु  ।  
इहैव वत्स्यसे लोके दिवं हित्वायुगक्षयात्  ।  
ततो देवैस् तु ते सार्धं न तु पूजा भविष्यति  ॥ ब्र्प्_३४।३५ ॥  
{रुद्र उवाच: }  
चातुर्वर्ण्यं तु देवानां ते चाप्य् एकत्र भुञ्जते  ।  
न भोक्ष्ये सहितस् तैस् तु ततो भोक्ष्याम्य् अहं पृथक्  ॥ ब्र्प्_३४।३६ ॥  
सर्वेषां चैव लोकानाम् आदिर् भूर्लोक उच्यते  ।  
तम् अहं धारयाम्य् एकः स्वेच्छया न तवाज्ञया  ॥ ब्र्प्_३४।३७ ॥  
तस्मिन् धृते सर्वलोकाः सर्वे तिष्ठन्ति शाश्वताः  ।  
तस्माद् अहं वसामीह सततं न तवाज्ञया  ॥ ब्र्प्_३४।३८ ॥  
{ब्रह्मोवाच: }  
ततो ऽभिव्याहृतो दक्षो रुद्रेणामिततेजसा  ।  
स्वायम्भुवीं तनुं त्यक्त्वा उत्पन्नो मानुषेष्व् इह  ॥ ब्र्प्_३४।३९ ॥  
यदा गृहपतिर् दक्षो यज्ञानाम् ईश्वरः प्रभुः  ।  
समस्तेनेह यज्ञेन सो ऽयजद् दैवतैः सह  ॥ ब्र्प्_३४।४० ॥  
अथ देवी सती यत् ते प्राप्ते वैवस्वते ऽन्तरे  ।  
मेनायां ताम् उमां देवीं जनयाम् आस शैलराट्  ॥ ब्र्प्_३४।४१ ॥  
सा तु देवी सती पूर्वम् आसीत् पश्चाद् उमाभवत्  ।  
सहव्रता भवस्यैषा नैतया मुच्यते भवः  ॥ ब्र्प्_३४।४२ ॥  
यावद् इच्छति संस्थानं प्रभुर् मन्वन्तरेष्व् इह  ।  
मारीचं कश्यपं देवी यथादितिर् अनुव्रता  ॥ ब्र्प्_३४।४३ ॥  
सार्धं नारायणं श्रीस् तु मघवन्तं शची यथा  ।  
विष्णुं कीर्तिर् उषा सूर्यं वसिष्ठं चाप्य् अरुन्धती  ॥ ब्र्प्_३४।४४ ॥  
नैतांस् तु विजहत्य् एता भर्तॄन् देव्यः कथञ्चन  ।  
एवं प्राचेतसो दक्षो जज्ञे वै चाक्षुषे ऽन्तरे  ॥ ब्र्प्_३४।४५ ॥  
प्राचीनबर्हिषः पौत्रः पुत्रश् चापि प्रचेतसाम्  ।  
दशभ्यस् तु प्रचेतोभ्यो मारिषायां पुनर् नृप  ॥ ब्र्प्_३४।४६ ॥  
जज्ञे रुद्राभिशापेन द्वितीयम् इति नः श्रुतम्  ।  
भृग्वादयस् तु ते सर्वे जज्ञिरे वै महर्षयः  ॥ ब्र्प्_३४।४७ ॥  
आद्ये त्रेतायुगे पूर्वं मनोर् वैवस्वतस्य ह  ।  
देवस्य महतो यज्ञे वारुणीं बिभ्रतस् तनुम्  ॥ ब्र्प्_३४।४८ ॥  
इत्य् एषो ऽनुशयो ह्य् आसीत् तयोर् जात्यन्तरे गतः  ।  
प्रजापतेश् च दक्षस्य त्र्यम्बकस्य च धीमतः  ॥ ब्र्प्_३४।४९ ॥  
तस्मान् नानुशयः कार्यो वरेष्व् इह कदाचन  ।  
जात्यन्तरगतस्यापि भावितस्य शुभाशुभैः  ।  
जन्तोर् न भूतये ख्यातिस् तन् न कार्यं विजानता  ॥ ब्र्प्_३४।५० ॥  
{मुनय ऊचुः: }  
कथं रोषेण सा पूर्वं दक्षस्य दुहिता सती  ।  
त्यक्त्वा देहं पुनर् जाता गिरिराजगृहे प्रभो  ॥ ब्र्प्_३४।५१ ॥  
देहान्तरे कथं तस्याः पूर्वदेहो बभूव ह  ।  
भवेन सह संयोगः संवादश् च तयोः कथम्  ॥ ब्र्प्_३४।५२ ॥  
स्वयंवरः कथं वृत्तस् तस्मिन् महति जन्मनि  ।  
विवाहश् च जगन्नाथ सर्वाश्चर्यसमन्वितः  ॥ ब्र्प्_३४।५३ ॥  
तत् सर्वं विस्तराद् ब्रह्मन् वक्तुम् अर्हसि साम्प्रतम्  ।  
श्रोतुम् इच्छामहे पुण्यां कथां चातिमनोहराम्  ॥ ब्र्प्_३४।५४ ॥  
{ब्रह्मोवाच: }  
शृणुध्वं मुनिशार्दूलाः कथां पापप्रणाशिनीम्  ।  
उमाशङ्करयोः पुण्यां सर्वकामफलप्रदाम्  ॥ ब्र्प्_३४।५५ ॥  
कदाचित् स्वगृहात् प्राप्तं कश्यपं द्विपदां वरम्  ।  
अपृच्छद् धिमवान् वृत्तं लोके ख्यातिकरं हितम्  ॥ ब्र्प्_३४।५६ ॥  
केनाक्षयाश् च लोकाः स्युः ख्यातिश् च परमा मुने  ।  
तथैव चार्चनीयत्वं सत्सु तत् कथयस्व मे  ॥ ब्र्प्_३४।५७ ॥  
{कश्यप उवाच: }  
अपत्येन महाबाहो सर्वम् एतद् अवाप्यते  ।  
ममाख्यातिर् अपत्येन ब्रह्मणा ऋषिभिः सह  ॥ ब्र्प्_३४।५८ ॥  
किं न पश्यसि शैलेन्द्र यतो मां परिपृच्छसि  ।  
वर्तयिष्यामि यच् चापि यथादृष्टं पुराचल  ॥ ब्र्प्_३४।५९ ॥  
वाराणसीम् अहं गच्छन्न् अपश्यं संस्थितं दिवि  ।  
विमानं सुनवं दिव्यम् अनौपम्यं महर्धिमत्  ॥ ब्र्प्_३४।६० ॥  
तस्याधस्ताद् आर्तनादं गर्तस्थाने शृणोम्य् अहम्  ।  
तम् अहं तपसा ज्ञात्वा तत्रैवान्तर्हितः स्थितः  ॥ ब्र्प्_३४।६१ ॥  
अथागात् तत्र शैलेन्द्र विप्रो नियमवाञ् शुचिः  ।  
तीर्थाभिषेकपूतात्मा परे तपसि संस्थितः  ॥ ब्र्प्_३४।६२ ॥  
अथ स व्रजमानस् तु व्याघ्रेणाभीषितो द्विजः  ।  
विवेश तं तदा देशं स गर्तो यत्र भूधर  ॥ ब्र्प्_३४।६३ ॥  
गर्तायां वीरणस्तम्बे लम्बमानांस् तदा मुनीन्  ।  
अपश्यद् आर्तो दुःखार्तांस् तान् अपृच्छच् च स द्विजः  ॥ ब्र्प्_३४।६४ ॥  
{द्विज उवाच: }  
के यूयं वीरणस्तम्बे लम्बमाना ह्य् अधोमुखाः  ।  
दुःखिताः केन मोक्षश् च युष्माकं भवितानघाः  ॥ ब्र्प्_३४।६५ ॥  
{पितर ऊचुः: }  
वयं ते कृतपुण्यस्य पितरः सपितामहाः  ।  
प्रपितामहाश् च क्लिश्यामस् तव दुष्टेन कर्मणा  ॥ ब्र्प्_३४।६६ ॥  
नरको ऽयं महाभाग गर्तरूपेण संस्थितः  ।  
त्वं चापि वीरणस्तम्बस् त्वयि लम्बामहे वयम्  ॥ ब्र्प्_३४।६७ ॥  
यावत् त्वं जीवसे विप्र तावद् एव वयं स्थिताः  ।  
मृते त्वयि गमिष्यामो नरकं पापचेतसः  ॥ ब्र्प्_३४।६८ ॥  
यदि त्वं दारसंयोगं कृत्वापत्यं गुणोत्तरम्  ।  
उत्पादयसि तेनास्मान् मुच्येम वयम् एनसः  ॥ ब्र्प्_३४।६९ ॥  
नान्येन तपसा पुत्र तीर्थानां च फलेन च  ।  
एतत् कुरु महाबुद्धे तारयस्व पितॄन् भयात्  ॥ ब्र्प्_३४।७० ॥  
{कश्यप उवाच: }  
स तथेति प्रतिज्ञाय आराध्य वृषभध्वजम्  ।  
पितॄन् गर्तात् समुद्धृत्य गणपान् प्रचकार ह  ॥ ब्र्प्_३४।७१ ॥  
स्वयं रुद्रस्य दयितः सुवेशो नाम नामतः  ।  
सम्मतो बलवांश् चैव रुद्रस्य गणपो ऽभवत्  ॥ ब्र्प्_३४।७२ ॥  
तस्मात् कृत्वा तपो घोरम् अपत्यं गुणवद् भृशम्  ।  
उत्पादयस्व शैलेन्द्र सुतां त्वं वरवर्णिनीम्  ॥ ब्र्प्_३४।७३ ॥  
{ब्रह्मोवाच: }  
स एवम् उक्त्वा ऋषिणा शैलेन्द्रो नियमस्थितः  ।  
तपश् चकाराप्य् अतुलं येन तुष्टिर् अभून् मम  ॥ ब्र्प्_३४।७४ ॥  
तदा तम् उत्पपाताहं वरदो ऽस्मीति चाब्रवम्  ।  
ब्रूहि तुष्टो ऽस्मि शैलेन्द्र तपसानेन सुव्रत  ॥ ब्र्प्_३४।७५ ॥  
{हिमवान् उवाच: }  
भगवन् पुत्रम् इच्छामि गुणैः सर्वैर् अलङ्कृतम्  ।  
एवं वरं प्रयच्छस्व यदि तुष्टो ऽसि मे प्रभो  ॥ ब्र्प्_३४।७६ ॥  
{ब्रह्मोवाच: }  
तस्य तद् वचनं श्रुत्वा गिरिराजस्य भो द्विजाः  ।  
तदा तस्मै वरं चाहं दत्तवान् मनसेप्सितम्  ॥ ब्र्प्_३४।७७ ॥  
कन्या भवित्री शैलेन्द्र तपसानेन सुव्रत  ।  
यस्याः प्रभावात् सर्वत्र कीर्तिम् आप्स्यसि शोभनाम्  ॥ ब्र्प्_३४।७८ ॥  
अर्चितः सर्वदेवानां तीर्थकोटिसमावृतः  ।  
पावनश् चैव पुण्येन देवानाम् अपि सर्वतः  ॥ ब्र्प्_३४।७९ ॥  
ज्येष्ठा च सा भवित्री ते अन्ये चात्र ततः शुभे  ॥* ब्र्प्_३४।८० ॥  
सो ऽपि कालेन शैलेन्द्रो मेनायाम् उदपादयत्  ।  
अपर्णाम् एकपर्णां च तथा चैवैकपाटलाम्  ॥ ब्र्प्_३४।८१ ॥  
न्यग्रोधम् एकपर्णं तु पाटलं चैकपाटलाम्  ।  
अशित्वा त्व् एकपर्णां तु अनिकेतस् तपो ऽचरत्  ॥ ब्र्प्_३४।८२ ॥  
शतं वर्षसहस्राणां दुश्चरं देवदानवैः  ।  
आहारम् एकपर्णं तु एकपर्णा समाचरत्  ॥ ब्र्प्_३४।८३ ॥  
पाटलेन तथैकेन विदधे चैकपाटला  ।  
पूर्णे वर्षसहस्रे तु आहारं ताः प्रचक्रतुः  ॥ ब्र्प्_३४।८४ ॥  
अपर्णा तु निराहारा तां माता प्रत्यभाषत  ।  
निषेधयन्ती चो मेति मातृस्नेहेन दुःखिता  ॥ ब्र्प्_३४।८५ ॥  
सा तथोक्ता तया मात्रा देवी दुश्चरचारिणी  ।  
तेनैव नाम्ना लोकेषु विख्याता सुरपूजिता  ॥ ब्र्प्_३४।८६ ॥  
एतत् तु त्रिकुमारीकं जगत् स्थावरजङ्गमम्  ।  
एतासां तपसां वृत्तं यावद् भूमिर् धरिष्यति  ॥ ब्र्प्_३४।८७ ॥  
तपःशरीरास् ताः सर्वास् तिस्रो योगं समाश्रिताः  ।  
सर्वाश् चैव महाभागास् तथा च स्थिरयौवनाः  ॥ ब्र्प्_३४।८८ ॥  
ता लोकमातरश् चैव ब्रह्मचारिण्य एव च  ।  
अनुगृह्णन्ति लोकांश् च तपसा स्वेन सर्वदा  ॥ ब्र्प्_३४।८९ ॥  
उमा तासां वरिष्ठा च ज्येष्ठा च वरवर्णिनी  ।  
महायोगबलोपेता महादेवम् उपस्थिता  ॥ ब्र्प्_३४।९० ॥  
दत्तकश् चोशना तस्य पुत्रः स भृगुनन्दनः  ।  
आसीत् तस्यैकपर्णा तु देवलं सुषुवे सुतम्  ॥ ब्र्प्_३४।९१ ॥  
या तु तासां कुमारीणां तृतीया ह्य् एकपाटला  ।  
पुत्रं सा तम् अलर्कस्य जैगीषव्यम् उपस्थिता  ॥ ब्र्प्_३४।९२ ॥  
तस्याश् च शङ्खलिखितौ स्मृतौ पुत्राव् अयोनिजौ  ।  
उमा तु या मया तुभ्यं कीर्तिता वरवर्णिनी  ॥ ब्र्प्_३४।९३ ॥  
अथ तस्यास् तपोयोगात् त्रैलोक्यम् अखिलं तदा  ।  
प्रधूपितम् इहालक्ष्य वचस् ताम् अहम् अब्रवम्  ॥ ब्र्प्_३४।९४ ॥  
देवि किं तपसा लोकांस् तापयिष्यसि शोभने  ।  
त्वया सृष्टम् इदं सर्वं मा कृत्वा तद् विनाशय  ॥ ब्र्प्_३४।९५ ॥  
त्वं हि धारयसे लोकान् इमान् सर्वान् स्वतेजसा  ।  
ब्रूहि किं ते जगन्मातः प्रार्थितं सम्प्रतीह नः  ॥ ब्र्प्_३४।९६ ॥  
{देव्य् उवाच: }  
यदर्थं तपसो ह्य् अस्य चरणं मे पितामह  ।  
त्वम् एव तद् विजानीषे ततः पृच्छसि किं पुनः  ॥ ब्र्प्_३४।९७ ॥  
{ब्रह्मोवाच: }  
ततस् ताम् अब्रवं चाहं यदर्थं तप्यसे शुभे  ।  
स त्वां स्वयम् उपागम्य इहैव वरयिष्यति  ॥ ब्र्प्_३४।९८ ॥  
शर्व एव पतिः श्रेष्ठः सर्वलोकेश्वरेश्वरः  ।  
वयं सदैव यस्येमे वश्या वै किङ्कराः शुभे  ॥ ब्र्प्_३४।९९ ॥  
स देवदेवः परमेश्वरः स्वयं  ब्र्प्_३४।१००अ  
स्वयम्भुर् आयास्यति देवि ते ऽन्तिकम्  ब्र्प्_३४।१००ब्  
उदाररूपो विकृतादिरूपः  ब्र्प्_३४।१००च्  
समानरूपो ऽपि न यस्य कस्यचित्  ब्र्प्_३४।१००द्  
महेश्वरः पर्वतलोकवासी  ब्र्प्_३४।१०१अ  
चराचरेशः प्रथमो ऽप्रमेयः  ब्र्प्_३४।१०१ब्  
विनेन्दुना हीन्द्रसमानवर्चसा  ब्र्प्_३४।१०१च्  
विभीषणं रूपम् इवास्थितो यः  ब्र्प्_३४।१०१द्  
{ब्रह्मोवाच: }  
ततस् ताम् अब्रुवन् देवास् तदा गत्वा तु सुन्दरीम्  ।  
देवि शीघ्रेण कालेन धूर्जटिर् नीललोहितः  ॥ ब्र्प्_३५।१ ॥  
स भर्ता तव देवेशो भविता मा तपः कृथाः  ।  
ततः प्रदक्षिणीकृत्य देवा विप्रा गिरेः सुताम्  ॥ ब्र्प्_३५।२ ॥  
जग्मुश् चादर्शनं तस्याः सा चापि विरराम ह  ।  
सा देवी सूक्तम् इत्य् एवम् उक्त्वा स्वस्याश्रमे शुभे  ॥ ब्र्प्_३५।३ ॥  
द्वारि जातम् अशोकं च समुपाश्रित्य चास्थिता  ।  
अथागाच् चन्द्रतिलकस् त्रिदशार्तिहरो हरः  ॥ ब्र्प्_३५।४ ॥  
विकृतं रूपम् आस्थाय ह्रस्वो बाहुक एव च  ।  
विभग्ननासिको भूत्वा कुब्जः केशान्तपिङ्गलः  ॥ ब्र्प्_३५।५ ॥  
उवाच विकृतास्यश् च देवि त्वां वरयाम्य् अहम्  ।  
अथोमा योगसंसिद्धा ज्ञात्वा शङ्करम् आगतम्  ॥ ब्र्प्_३५।६ ॥  
अन्तर्भावविशुद्धात्मा कृपानुष्ठानलिप्सया  ।  
तम् उवाचार्घपाद्याभ्यां मधुपर्केण चैव ह  ॥ ब्र्प्_३५।७ ॥  
सम्पूज्य सुमनोभिस् तं ब्राह्मणं ब्राह्मणप्रिया  ॥* ब्र्प्_३५।८ ॥  
{देव्य् उवाच: }  
भगवन् न स्वतन्त्राहं पिता मे त्व् अग्रणीर् गृहे  ।  
स प्रभुर् मम दाने वै कन्याहं द्विजपुङ्गव  ॥ ब्र्प्_३५।९ ॥  
गत्वा याचस्व पितरं मम शैलेन्द्रम् अव्ययम्  ।  
स चेद् ददाति मां विप्र तुभ्यं तद् उचितं मम  ॥ ब्र्प्_३५।१० ॥  
{ब्रह्मोवाच: }  
ततः स भगवान् देवस् तथैव विकृतः प्रभुः  ।  
उवाच शैलराजानं सुतां मे यच्छ शैलराट्  ॥ ब्र्प्_३५।११ ॥  
स तं विकृतरूपेण ज्ञात्वा रुद्रम् अथाव्ययम्  ।  
भीतः शापाच् च विमना इदं वचनम् अब्रवीत्  ॥ ब्र्प्_३५।१२ ॥  
{शैलेन्द्र उवाच: }  
भगवन् नावमन्ये ऽहं ब्राह्मणान् भुवि देवताः  ।  
मनीषितं तु यत् पूर्वं तच् छृणुष्व महामते  ॥ ब्र्प्_३५।१३ ॥  
स्वयंवरो मे दुहितुर् भविता विप्रपूजितः  ।  
वरयेद् यं स्वयं तत्र स भर्तास्या भविष्यति  ॥ ब्र्प्_३५।१४ ॥  
तच् छ्रुत्वा शैलवचनं भगवान् वृषभध्वजः  ।  
देव्याः समीपम् आगत्य इदम् आह महामनाः  ॥ ब्र्प्_३५।१५ ॥  
{शिव उवाच: }  
देवि पित्रा त्व् अनुज्ञातः स्वयंवर इति श्रुतिः  ।  
तत्र त्वं वरयित्री यं स ते भर्ता भवेद् इति  ॥ ब्र्प्_३५।१६ ॥  
तद् आपृच्छ्य गमिष्यामि दुर्लभां त्वां वरानने  ।  
रूपवन्तं समुत्सृज्य वृणोष्य् असदृशं कथम्  ॥ ब्र्प्_३५।१७ ॥  
{ब्रह्मोवाच: }  
तेनोक्ता सा तदा तत्र भावयन्ती तदीरितम्  ।  
भावं च रुद्रनिहितं प्रसादं मनसस् तथा  ॥ ब्र्प्_३५।१८ ॥  
सम्प्राप्योवाच देवेशं मा ते ऽभूद् बुद्धिर् अन्यथा  ।  
अहं त्वां वरयिष्यामि नाद्भुतं तु कथञ्चन  ॥ ब्र्प्_३५।१९ ॥  
अथवा ते ऽस्ति सन्देहो मयि विप्र कथञ्चन  ।  
इहैव त्वां महाभाग वरयामि मनोगतम्  ॥ ब्र्प्_३५।२० ॥  
{ब्रह्मोवाच: }  
गृहीत्वा स्तबकं सा तु हस्ताभ्यां तत्र संस्थिता  ।  
स्कन्धे शम्भोः समाधाय देवी प्राह वृतो ऽसि मे  ॥ ब्र्प्_३५।२१ ॥  
ततः स भगवान् देवस् तया देव्या वृतस् तदा  ।  
उवाच तम् अशोकं वै वाचा सञ्जीवयन्न् इव  ॥ ब्र्प्_३५।२२ ॥  
{शिव उवाच: }  
यस्मात् तव सुपुण्येन स्तबकेन वृतो ऽस्म्य् अहम्  ।  
तस्मात् त्वं जरया त्यक्तस् त्व् अमरः सम्भविष्यसि  ॥ ब्र्प्_३५।२३ ॥  
कामरूपी कामपुष्पः कामदो दयितो मम  ।  
सर्वाभरणपुष्पाढ्यः सर्वपुष्पफलोपगः  ॥ ब्र्प्_३५।२४ ॥  
सर्वान्नभक्षकश् चैव अमृतस्वाद एव च  ।  
सर्वगन्धश् च देवानां भविष्यसि दृढप्रियः  ॥ ब्र्प्_३५।२५ ॥  
निर्भयः सर्वलोकेषु भविष्यसि सुनिर्वृतः  ।  
आश्रमं वेदम् अत्यर्थं चित्रकूटेति विश्रुतम्  ॥ ब्र्प्_३५।२६ ॥  
यो हि यास्यति पुण्यार्थी सो ऽश्वमेधम् अवाप्स्यति  ।  
यस् तु तत्र मृतश् चापि ब्रह्मलोकं स गच्छति  ॥ ब्र्प्_३५।२७ ॥  
यश् चात्र नियमैर् युक्तः प्राणान् सम्यक् परित्यजेत्  ।  
स देव्यास् तपसा युक्तो महागणपतिर् भवेत्  ॥ ब्र्प्_३५।२८ ॥  
{ब्रह्मोवाच: }  
एवम् उक्त्वा तदा देव आपृच्छ्य हिमवत्सुताम्  ।  
अन्तर्दधे जगत्स्रष्टा सर्वभूतप ईश्वरः  ॥ ब्र्प्_३५।२९ ॥  
सापि देवी गते तस्मिन् भगवत्य् अमितात्मनि  ।  
तत एवोन्मुखी भूत्वा शिलायां सम्बभूव ह  ॥ ब्र्प्_३५।३० ॥  
उन्मुखी सा भवे तस्मिन् महेशे जगतां प्रभौ  ।  
निशेव चन्द्ररहिता न बभौ विमनास् तदा  ॥ ब्र्प्_३५।३१ ॥  
अथ शुश्राव शब्दं च बालस्यार्तस्य शैलजा  ।  
सरस्य् उदकसम्पूर्णे समीपे चाश्रमस्य च  ॥ ब्र्प्_३५।३२ ॥  
स कृत्वा बालरूपं तु देवदेवः स्वयं शिवः  ।  
क्रीडाहेतोः सरोमध्ये ग्राहग्रस्तो ऽभवत् तदा  ॥ ब्र्प्_३५।३३ ॥  
योगमायां समास्थाय प्रपञ्चोद्भवकारणम्  ।  
तद् रूपं सरसो मध्ये कृत्वैवं समभाषत  ॥ ब्र्प्_३५।३४ ॥  
{बाल उवाच: }  
त्रातु मां कश्चिद् इत्य् आह ग्राहेण हृतचेतसम्  ।  
धिक् कष्टं बाल एवाहम् अप्राप्तार्थमनोरथः  ॥ ब्र्प्_३५।३५ ॥  
प्रयामि निधनं वक्त्रे ग्राहस्यास्य दुरात्मनः  ।  
शोचामि न स्वकं देहं ग्राहग्रस्तः सुदुःखितः  ॥ ब्र्प्_३५।३६ ॥  
यथा शोचामि पितरं मातरं च तपस्विनीम्  ।  
ग्राहगृहीतं मां श्रुत्वा प्राप्तं निधनम् उत्सुकौ  ॥ ब्र्प्_३५।३७ ॥  
प्रियपुत्राव् एकपुत्रौ प्राणान् नूनं त्यजिष्यतः  ।  
अहो बत सुकष्टं वै यो ऽहं बालो ऽकृताश्रमः  ।  
अन्तर्ग्राहेण ग्रस्तस् तु यास्यामि निधनं किल  ॥ ब्र्प्_३५।३८ ॥  
{ब्रह्मोवाच: }  
श्रुत्वा तु देवी तं नादं विप्रस्यार्तस्य शोभना  ।  
उत्थाय प्रस्थिता तत्र यत्र तिष्ठत्य् असौ द्विजः  ॥ ब्र्प्_३५।३९ ॥  
सापश्यद् इन्दुवदना बालकं चारुरूपिणम्  ।  
ग्राहस्य मुखम् आपन्नं वेपमानम् अवस्थितम्  ॥ ब्र्प्_३५।४० ॥  
सो ऽपि ग्राहवरः श्रीमान् दृष्ट्वा देवीम् उपागताम्  ।  
तं गृहीत्वा द्रुतं यातो मध्यं सरस एव हि  ॥ ब्र्प्_३५।४१ ॥  
स कृष्यमाणस् तेजस्वी नादम् आर्तं तदाकरोत्  ।  
अथाह देवी दुःखार्ता बालं दृष्ट्वा ग्रहावृतम्  ॥ ब्र्प्_३५।४२ ॥  
{पार्वत्य् उवाच: }  
ग्राहराज महासत्त्व बालकं ह्य् एकपुत्रकम्  ।  
विमुञ्चेमं महादंष्ट्र क्षिप्रं भीमपराक्रम  ॥ ब्र्प्_३५।४३ ॥  
{ग्राह उवाच: }  
यो देवि दिवसे षष्ठे प्रथमं समुपैति माम्  ।  
स आहारो मम पुरा विहितो लोककर्तृभिः  ॥ ब्र्प्_३५।४४ ॥  
सो ऽयं मम महाभागे षष्ठे ऽहनि गिरीन्द्रजे  ।  
ब्रह्मणा प्रेरितो नूनं नैनं मोक्ष्ये कथञ्चन  ॥ ब्र्प्_३५।४५ ॥  
{देव्य् उवाच: }  
यन् मया हिमवच्छृङ्गे चरितं तप उत्तमम्  ।  
तेन बालम् इमं मुञ्च ग्राहराज नमो ऽस्तु ते  ॥ ब्र्प्_३५।४६ ॥  
{ग्राह उवाच: }  
मा व्ययस् तपसो देवि भृशं बाले शुभानने  ।  
यद् ब्रवीमि कुरु श्रेष्ठे तथा मोक्षम् अवाप्स्यति  ॥ ब्र्प्_३५।४७ ॥  
{देव्य् उवाच: }  
ग्राहाधिप वदस्वाशु यत् सताम् अविगर्हितम्  ।  
तत् कृतं नात्र सन्देहो यतो मे ब्राह्मणाः प्रियाः  ॥ ब्र्प्_३५।४८ ॥  
{ग्राह उवाच: }  
यत् कृतं वै तपः किञ्चिद् भवत्या स्वल्पम् उत्तमम्  ।  
तत् सर्वं मे प्रयच्छाशु ततो मोक्षम् अवाप्स्यति  ॥ ब्र्प्_३५।४९ ॥  
{देव्य् उवाच: }  
जन्मप्रभृति यत् पुण्यं महाग्राह कृतं मया  ।  
तत् ते सर्वं मया दत्तं बालं मुञ्च महाग्रह  ॥ ब्र्प्_३५।५० ॥  
{ब्रह्मोवाच: }  
प्रजज्वाल ततो ग्राहस् तपसा तेन भूषितः  ।  
आदित्य इव मध्याह्ने दुर्निरीक्षस् तदाभवत्  ।  
उवाच चैवं तुष्टात्मा देवीं लोकस्य धारिणीम्  ॥ ब्र्प्_३५।५१ ॥  
{ग्राह उवाच: }  
देवि किं कृत्यम् एतत् ते सुनिश्चित्य महाव्रते  ।  
तपसो ऽप्य् अर्जनं दुःखं तस्य त्यागो न शस्यते  ॥ ब्र्प्_३५।५२ ॥  
गृहाण तप एव त्वं बालं चेमं सुमध्यमे  ।  
तुष्टो ऽस्मि ते विप्रभक्त्या वरं तस्माद् ददामि ते  ।  
सा त्व् एवम् उक्ता ग्राहेण उवाचेदं महाव्रता  ॥ ब्र्प्_३५।५३ ॥  
{देव्य् उवाच: }  
देहेनापि मया ग्राह रक्ष्यो विप्रः प्रयत्नतः  ।  
तपः पुनर् मया प्राप्यं न प्राप्यो ब्राह्मणः पुनः  ॥ ब्र्प्_३५।५४ ॥  
सुनिश्चित्य महाग्राह कृतं बालस्य मोक्षणम्  ।  
न विप्रेभ्यस् तपः श्रेष्ठं श्रेष्ठा मे ब्राह्मणा मताः  ॥ ब्र्प्_३५।५५ ॥  
दत्त्वा चाहं न गृह्णामि ग्राहेन्द्र विहितं हि ते  ।  
नहि कश्चिन् नरो ग्राह प्रदत्तं पुनर् आहरेत्  ॥ ब्र्प्_३५।५६ ॥  
दत्तम् एतन् मया तुभ्यं नाददानि हि तत् पुनः  ।  
त्वय्य् एव रमताम् एतद् बालश् चायं विमुच्यताम्  ॥ ब्र्प्_३५।५७ ॥  
{ब्रह्मोवाच: }  
तथोक्तस् तां प्रशस्याथ मुक्त्वा बालं नमस्य च  ।  
देवीम् आदित्यावभासस् तत्रैवान्तरधीयत  ॥ ब्र्प्_३५।५८ ॥  
बालो ऽपि सरसस् तीरे मुक्तो ग्राहेण वै तदा  ।  
स्वप्नलब्ध इवार्थौघस् तत्रैवान्तरधीयत  ॥ ब्र्प्_३५।५९ ॥  
तपसो ऽपचयं मत्वा देवी हिमगिरीन्द्रजा  ।  
भूय एव तपः कर्तुम् आरेभे नियमस्थिता  ॥ ब्र्प्_३५।६० ॥  
कर्तुकामां तपो भूयो ज्ञात्वा तां शङ्करः स्वयम्  ।  
प्रोवाच वचनं विप्रा मा कृथास् तप इत्य् उत  ॥ ब्र्प्_३५।६१ ॥  
मह्यम् एतत् तपो देवि त्वया दत्तं महाव्रते  ।  
तत् तेनैवाक्षयं तुभ्यं भविष्यति सहस्रधा  ॥ ब्र्प्_३५।६२ ॥  
इति लब्ध्वा वरं देवी तपसो ऽक्षयम् उत्तमम्  ।  
स्वयंवरम् उदीक्षन्ती तस्थौ प्रीता मुदा युता  ॥ ब्र्प्_३५।६३ ॥  
इदं पठेद् यो हि नरः सदैव  ब्र्प्_३५।६४अ  
बालानुभावाचरणं हि शम्भोः  ब्र्प्_३५।६४ब्  
स देहभेदं समवाप्य पूतो  ब्र्प्_३५।६४च्  
भवेद् गणेशस् तु कुमारतुल्यः  ब्र्प्_३५।६४द्  
{ब्रह्मोवाच: }  
विस्तृते हिमवत्पृष्ठे विमानशतसङ्कुले  ।  
अभवत् स तु कालेन शैलपुत्र्याः स्वयंवरः  ॥ ब्र्प्_३६।१ ॥  
अथ पर्वतराजो ऽसौ हिमवान् ध्यानकोविदः  ।  
दुहितुर् देवदेवेन ज्ञात्वा तद् अभिमन्त्रितम्  ॥ ब्र्प्_३६।२ ॥  
जानन्न् अपि महाशैलः समयारक्षणेप्सया  ।  
स्वयंवरं ततो देव्याः सर्वलोकेष्व् अघोषयत्  ॥ ब्र्प्_३६।३ ॥  
देवदानवसिद्धानां सर्वलोकनिवासिनाम्  ।  
वृणुयात् परमेशानं समक्षं यदि मे सुता  ॥ ब्र्प्_३६।४ ॥  
तद् एव सुकृतं श्लाघ्यं ममाभ्युदयसम्मतम्  ।  
इति सञ्चिन्त्य शैलेन्द्रः कृत्वा हृदि महेश्वरम्  ॥ ब्र्प्_३६।५ ॥  
आब्रह्मकेषु देवेषु देव्याः शैलेन्द्रसत्तमः  ।  
कृत्वा रत्नाकुलं देशं स्वयंवरम् अचीकरत्  ॥ ब्र्प्_३६।६ ॥  
अथैवम् आघोषितमात्र एव  ब्र्प्_३६।७अ  
स्वयंवरे तत्र नगेन्द्रपुत्र्याः  ब्र्प्_३६।७ब्  
देवादयः सर्वजगन्निवासाः  ब्र्प्_३६।७च्  
समाययुस् तत्र गृहीतवेशाः  ब्र्प्_३६।७द्  
प्रफुल्लपद्मासनसन्निविष्टः  ब्र्प्_३६।८अ  
सिद्धैर् वृतो योगिभिर् अप्रमेयैः  ब्र्प्_३६।८ब्  
विज्ञापितस् तेन महीध्रराज्ञा  ब्र्प्_३६।८च्  
आगतस् तदाहं त्रिदिवैर् उपेतः  ब्र्प्_३६।८द्  
अक्ष्णां सहस्रं सुरराट् स बिभ्रद्  ब्र्प्_३६।९अ  
दिव्याङ्गहारस्रगुदाररूपः  ब्र्प्_३६।९ब्  
ऐरावतं सर्वगजेन्द्रमुख्यं  ब्र्प्_३६।९च्  
स्रवन्मदासारकृतप्रवाहम्  ब्र्प्_३६।९द्  
आरुह्य सर्वामरराट् स वज्रं  ब्र्प्_३६।१०अ  
बिभ्रत् समागात् पुरतः सुराणाम्  ब्र्प्_३६।१०ब्  
तेजःप्रभावाधिकतुल्यरूपी  ब्र्प्_३६।१०च्  
प्रोद्भासयन् सर्वदिशो विवस्वान्  ब्र्प्_३६।१०द्  
हैमं विमानं सवलत्पताकम्  ब्र्प्_३६।११अ  
आरूढ आगात् त्वरितं जवेन  ब्र्प्_३६।११ब्  
मणिप्रदीप्तोज्ज्वलकुण्डलश् च  ब्र्प्_३६।११च्  
वह्न्यर्कतेजःप्रतिमे विमाने  ब्र्प्_३६।११द्  
समभ्यगात् कश्यपसूनुर् एक  ब्र्प्_३६।१२अ  
आदित्यमध्याद् भगनामधारी  ब्र्प्_३६।१२ब्  
पीनाङ्गयष्टिः सुकृताङ्गहार  ब्र्प्_३६।१२च्  
तेजोबलाज्ञासदृशप्रभावः  ब्र्प्_३६।१२द्  
दण्डं समागृह्य कृतान्त आगाद्  ब्र्प्_३६।१३अ  
आरुह्य भीमं महिषं जवेन  ब्र्प्_३६।१३ब्  
महामहीध्रोच्छ्रयपीनगात्रः  ब्र्प्_३६।१३च्  
स्वर्णादिरत्नाञ्चितचारुवेशः  ब्र्प्_३६।१३द्  
समीरणः सर्वजगद्विभर्ता  ब्र्प्_३६।१४अ  
विमानम् आरुह्य समभ्यगाद् धि  ब्र्प्_३६।१४ब्  
सन्तापयन् सर्वसुरासुरेशांस्  ब्र्प्_३६।१४च्  
तेजोधिकस् तेजसि सन्निविष्टः  ब्र्प्_३६।१४द्  
वह्निः समभ्येत्य सुरेन्द्रमध्ये  ब्र्प्_३६।१५अ  
ज्वलन् प्रतस्थौ वरवेशधारी  ब्र्प्_३६।१५ब्  
नानामणिप्रज्वलिताङ्गयष्टिर्  ब्र्प्_३६।१५च्  
जगद्वरं दिव्यविमानम् अग्र्यम्  ब्र्प्_३६।१५द्  
आरुह्य सर्वद्रविणाधिपेशः  ब्र्प्_३६।१६अ  
स राजराजस् त्वरितो ऽभ्यगाच् च  ब्र्प्_३६।१६ब्  
आप्याययन् सर्वसुरासुरेशान्  ब्र्प्_३६।१६च्  
कान्त्या च वेशेन च चारुरूपः  ब्र्प्_३६।१६द्  
ज्वलन् महारत्नविचित्ररूपं  ब्र्प्_३६।१७अ  
विमानम् आरुह्य शशी समायात्  ब्र्प्_३६।१७ब्  
श्यामाङ्गयष्टिः सुविचित्रवेशः  ब्र्प्_३६।१७च्  
सर्वाङ्ग आबद्धसुगन्धिमाल्यः  ब्र्प्_३६।१७द्  
तार्क्ष्यं समारुह्य महीध्रकल्पं  ब्र्प्_३६।१८अ  
गदाधरो ऽसौ त्वरितः समेतः  ब्र्प्_३६।१८ब्  
अथाश्विनौ चापि भिषग्वरौ द्वाव्  ब्र्प्_३६।१८च्  
एकं विमानं त्वरयाधिरुह्य  ब्र्प्_३६।१८द्  
मनोहरौ प्रज्वलचारुवेशौ  ब्र्प्_३६।१९अ  
आजग्मतुर् देववरौ सुवीरौ  ब्र्प्_३६।१९ब्  
सहस्रनागः स्फुरदग्निवर्णं  ब्र्प्_३६।१९च्  
बिभ्रत् तदानीं ज्वलनार्कतेजाः  ब्र्प्_३६।१९द्  
सार्धं स नागैर् अपरैर् महात्मा  ब्र्प्_३६।२०अ  
विमानम् आरुह्य समभ्यगाच् च  ब्र्प्_३६।२०ब्  
दितेः सुतानां च महासुराणां  ब्र्प्_३६।२०च्  
वह्न्यर्कशक्रानिलतुल्यभासाम्  ब्र्प्_३६।२०द्  
वरानुरूपं प्रविधाय वेशं  ब्र्प्_३६।२१अ  
वृन्दं समागात् पुरतः सुराणाम्  ब्र्प्_३६।२१ब्  
गन्धर्वराजः स च चारुरूपी  ब्र्प्_३६।२१च्  
दिव्याङ्गदो दिव्यविमानचारी  ब्र्प्_३६।२१द्  
गन्धर्वसङ्घैः सहितो ऽप्सरोभिः  ब्र्प्_३६।२२अ  
शक्राज्ञया तत्र समाजगाम  ब्र्प्_३६।२२ब्  
अन्ये च देवास् त्रिदिवात् तदानीं  ब्र्प्_३६।२२च्  
पृथक् पृथक् चारुगृहीतवेशाः  ब्र्प्_३६।२२द्  
आजग्मुर् आरुह्य विमानपृष्ठं  ब्र्प्_३६।२३अ  
गन्धर्वयक्षोरगकिन्नराश् च  ब्र्प्_३६।२३ब्  
शचीपतिस् तत्र सुरेन्द्रमध्ये  ब्र्प्_३६।२३च्  
रराज राजाधिकलक्ष्यमूर्तिः  ब्र्प्_३६।२३द्  
आज्ञाबलैश्वर्यकृतप्रमोदः  ब्र्प्_३६।२४अ  
स्वयंवरं तं समलञ्चकार  ब्र्प्_३६।२४ब्  
हेतुस् त्रिलोकस्य जगत्प्रसूतेर्  ब्र्प्_३६।२४च्  
माता च तेषां ससुरासुराणाम्  ब्र्प्_३६।२४द्  
पत्नी च शम्भोः पुरुषस्य धीमतो  ब्र्प्_३६।२५अ  
गीता पुराणे प्रकृतिः परा या  ब्र्प्_३६।२५ब्  
दक्षस्य कोपाद् धिमवद्गृहं सा  ब्र्प्_३६।२५च्  
कार्यार्थमायात् त्रिदिवौकसां हि  ब्र्प्_३६।२५द्  
विमानपृष्ठे मणिहेमजुष्टे  ब्र्प्_३६।२६अ  
स्थिता वलच्चामरवीजिताङ्गी  ब्र्प्_३६।२६ब्  
सर्वर्तुपुष्पां सुसुगन्धमालां  ब्र्प्_३६।२६च्  
प्रगृह्य देवी प्रसभं प्रतस्थे  ब्र्प्_३६।२६द्  
{ब्रह्मोवाच: }  
मालां प्रगृह्य देव्यां तु स्थितायां देवसंसदि  ।  
शक्राद्यैर् आगतैर् देवैः स्वयंवर उपागते  ॥ ब्र्प्_३६।२७ ॥  
देव्या जिज्ञासया शम्भुर् भूत्वा पञ्चशिखः शिशुः  ।  
उत्सङ्गतलसंसुप्तो बभूव सहसा विभुः  ॥ ब्र्प्_३६।२८ ॥  
ततो ददर्श तं देवी शिशुं पञ्चशिखं स्थितम्  ।  
ज्ञात्वा तं समवध्यानाज् जगृहे प्रीतिसंयुता  ॥ ब्र्प्_३६।२९ ॥  
अथ सा शुद्धसङ्कल्पा काङ्क्षितं प्राप्य सत्पतिम्  ।  
निवृत्ता च तदा तस्थौ कृत्वा सा हृदि तं विभुम्  ॥ ब्र्प्_३६।३० ॥  
ततो दृष्ट्वा शिशुं देवा देव्या उत्सङ्गवर्तिनम्  ।  
को ऽयम् अत्रेति सम्मन्त्र्य चुक्रुशुर् भृशमोहिताः  ॥ ब्र्प्_३६।३१ ॥  
वज्रम् आहारयत् तस्य बाहुम् उत्क्षिप्य वृत्रहा  ।  
स बाहुर् उत्थितस् तस्य तथैव समतिष्ठत  ॥ ब्र्प्_३६।३२ ॥  
स्तम्भितः शिशुरूपेण देवदेवेन शम्भुना  ।  
वज्रं क्षेप्तुं न शशाक वृत्रहा चलितुं न च  ॥ ब्र्प्_३६।३३ ॥  
भगो नाम ततो देव आदित्यः काश्यपो बली  ।  
उत्क्षिप्य आयुधं दीप्तं छेत्तुम् इच्छन् विमोहितः  ॥ ब्र्प्_३६।३४ ॥  
तस्यापि भगवान् बाहुं तथैवास्तम्भयत् तदा  ।  
बलं तेजश् च योगश् च तथैवास्तम्भयद् विभुः  ॥ ब्र्प्_३६।३५ ॥  
शिरः प्रकम्पयन् विष्णुः शङ्करं समवैक्षत  ।  
अथ तेषु स्थितेष्व् एवं मन्युमत्सु सुरेषु च  ॥ ब्र्प्_३६।३६ ॥  
अहं परमसंविग्नो ध्यानम् आस्थाय सादरम्  ।  
बुद्धवान् देवदेवेशम् उमोत्सङ्गे समास्थितम्  ॥ ब्र्प्_३६।३७ ॥  
ज्ञात्वाहं परमेशानं शीघ्रम् उत्थाय सादरम्  ।  
ववन्दे चरणं शम्भोः स्तुतवांस् तम् अहं द्विजाः  ॥ ब्र्प्_३६।३८ ॥  
पुराणैः सामसङ्गीतैः पुण्याख्यैर् गुह्यनामभिः  ।  
अजस् त्वम् अजरो देवः स्रष्टा विभुः परापरम्  ॥ ब्र्प्_३६।३९ ॥  
प्रधानं पुरुषो यस् त्वं ब्रह्म ध्येयं तद् अक्षरम्  ।  
अमृतं परमात्मा च ईश्वरः कारणं महत्  ॥ ब्र्प्_३६।४० ॥  
ब्रह्मसृक् प्रकृतेः स्रष्टा सर्वकृत् प्रकृतेः परः  ।  
इयं च प्रकृतिर् देवी सदा ते सृष्टिकारणम्  ॥ ब्र्प्_३६।४१ ॥  
पत्नीरूपं समास्थाय जगत्कारणम् आगता  ।  
नमस् तुभ्यं महादेव देव्या वै सहिताय च  ॥ ब्र्प्_३६।४२ ॥  
प्रसादात् तव देवेश नियोगाच् च मया प्रजाः  ।  
देवाद्यास् तु इमाः सृष्टा मूढास् त्वद्योगमायया  ॥ ब्र्प्_३६।४३ ॥  
कुरु प्रसादम् एतेषां यथापूर्वं भवन्त्व् इमे  ।  
तत एवम् अहं विप्रा विज्ञाप्य परमेश्वरम्  ॥ ब्र्प्_३६।४४ ॥  
स्तम्भितान् सर्वदेवांस् तान् इदं चाहं तदोक्तवान्  ।  
मूढाश् च देवताः सर्वा नैनं बुध्यत शङ्करम्  ॥ ब्र्प्_३६।४५ ॥  
गच्छध्वं शरणं शीघ्रम् एनम् एव महेश्वरम्  ।  
सार्धं मयैव देवेशं परमात्मानम् अव्ययम्  ॥ ब्र्प्_३६।४६ ॥  
ततस् ते स्तम्भिताः सर्वे तथैव त्रिदिवौकसः  ।  
प्रणेमुर् मनसा शर्वं भावशुद्धेन चेतसा  ॥ ब्र्प्_३६।४७ ॥  
अथ तेषां प्रसन्नो ऽभूद् देवदेवो महेश्वरः  ।  
यथापूर्वं चकाराशु देवतानां तनूस् तदा  ॥ ब्र्प्_३६।४८ ॥  
तत एवं प्रवृत्ते तु सर्वदेवनिवारणे  ।  
वपुश् चकार देवेशस् त्र्यक्षं परमम् अद्भुतम्  ॥ ब्र्प्_३६।४९ ॥  
तेजसा तस्य ते ध्वस्ताश् चक्षुः सर्वे न्यमीलयन्  ।  
तेभ्यः स परमं चक्षुः स्ववपुर्दृष्टिशक्तिमत्  ॥ ब्र्प्_३६।५० ॥  
प्रादात् परमदेवेशम् अपश्यंस् ते तदा विभुम्  ।  
ते दृष्ट्वा परमेशानं तृतीयेक्षणधारिणम्  ॥ ब्र्प्_३६।५१ ॥  
शक्राद्या मेनिरे देवाः सर्व एव सुरेश्वराः  ।  
तस्य देवी तदा हृष्टा समक्षं त्रिदिवौकसाम्  ॥ ब्र्प्_३६।५२ ॥  
पादयोः स्थापयाम् आस स्रङ्मालाम् अमितद्युतिः  ।  
साधु साध्व् इति ते होचुः सर्वे देवाः पुनर् विभुम्  ॥ ब्र्प्_३६।५३ ॥  
सह देव्या नमश् चक्रुः शिरोभिर् भूतलाश्रितैः  ।  
अथास्मिन्न् अन्तरे विप्रास् तम् अहं दैवतैः सह  ॥ ब्र्प्_३६।५४ ॥  
हिमवन्तं महाशैलम् उक्तवांश् च महाद्युतिम्  ।  
श्लाघ्यः पूज्यश् च वन्द्यश् च सर्वेषां त्वं महान् असि  ॥ ब्र्प्_३६।५५ ॥  
शर्वेण सह सम्बन्धो यस्य ते ऽभ्युदयो महान्  ।  
क्रियतां चारुर् उद्वाहः किमर्थं स्थीयते परम्  ।  
ततः प्रणम्य हिमवांस् तदा मां प्रत्यभाषत  ॥ ब्र्प्_३६।५६ ॥  
{हिमवान् उवाच: }  
त्वम् एव कारणं देव यस्य सर्वोदये मम  ।  
प्रसादः सहसोत्पन्नो हेतुश् चापि त्वम् एव हि  ।  
उद्वाहस् तु यदा यादृक् तद् विधत्स्व पितामह  ॥ ब्र्प्_३६।५७ ॥  
{ब्रह्मोवाच: }  
तत एवं वचः श्रुत्वा गिरिराजस्य भो द्विजाः  ।  
उद्वाहः क्रियतां देव इत्य् अहं चोक्तवान् विभुम्  ॥ ब्र्प्_३६।५८ ॥  
माम् आह शङ्करो देवो यथेष्टम् इति लोकपः  ।  
तत्क्षणाच् च ततो विप्रा अस्माभिर् निर्मितं पुरम्  ॥ ब्र्प्_३६।५९ ॥  
उद्वाहार्थं महेशस्य नानारत्नोपशोभितम्  ।  
रत्नानि मणयश् चित्रा हेममौक्तिकम् एव च  ॥ ब्र्प्_३६।६० ॥  
मूर्तिमन्त उपागम्य अलञ्चक्रुः पुरोत्तमम्  ।  
चित्रा मारकती भूमिः सुवर्णस्तम्भशोभिता  ॥ ब्र्प्_३६।६१ ॥  
भास्वत्स्फटिकभित्तिश् च मुक्ताहारप्रलम्बिता  ।  
तस्मिन् द्वारि पुरे रम्य उद्वाहार्थं विनिर्मिता  ॥ ब्र्प्_३६।६२ ॥  
शुशुभे देवदेवस्य महेशस्य महात्मनः  ।  
सोमादित्यौ समं तत्र तापयन्तौ महामणी  ॥ ब्र्प्_३६।६३ ॥  
सौरभेयं मनोरम्यं गन्धम् आदाय मारुतः  ।  
प्रववौ सुखसंस्पर्शो भवभक्तिं प्रदर्शयन्  ॥ ब्र्प्_३६।६४ ॥  
समुद्रास् तत्र चत्वारः शक्राद्याश् च सुरोत्तमाः  ।  
देवनद्यो महानद्यः सिद्धा मुनय एव च  ॥ ब्र्प्_३६।६५ ॥  
गन्धर्वाप्सरसः सर्वे नागा यक्षाः सराक्षसाः  ।  
औदकाः खेचराश् चान्ये किन्नरा देवचारणाः  ॥ ब्र्प्_३६।६६ ॥  
तुम्बुरुर् नारदो हाहा हूहूश् चैव तु सामगाः  ।  
रम्याण्य् आदाय वाद्यानि तत्राजग्मुस् तदा पुरम्  ॥ ब्र्प्_३६।६७ ॥  
ऋषयस् तु कथास् तत्र वेदगीतास् तपोधनाः  ।  
पुण्यान् वैवाहिकान् मन्त्राञ् जेपुः संहृष्टमानसाः  ॥ ब्र्प्_३६।६८ ॥  
जगतो मातरः सर्वा देवकन्याश् च कृत्स्नशः  ।  
गायन्ति हर्षिताः सर्वा उद्वाहे परमेष्ठिनः  ॥ ब्र्प्_३६।६९ ॥  
ऋतवः षट् समं तत्र नानागन्धसुखावहाः  ।  
उद्वाहः शङ्करस्येति मूर्तिमन्त उपस्थिताः  ॥ ब्र्प्_३६।७० ॥  
नीलजीमूतसङ्काशैर् मन्त्रध्वनिप्रहर्षिभिः  ।  
केकायमानैः शिखिभिर् नृत्यमानैश् च सर्वशः  ॥ ब्र्प्_३६।७१ ॥  
विलोलपिङ्गलस्पष्ट- विद्युल्लेखाविहासिता  ।  
कुमुदापीडशुक्लाभिर् बलाकाभिश् च शोभिता  ॥ ब्र्प्_३६।७२ ॥  
प्रत्यग्रसञ्जातशिलीन्ध्रकन्दली  ब्र्प्_३६।७३अ  
लताद्रुमाद्युद्गतपल्लवा शुभा  ब्र्प्_३६।७३ब्  
शुभाम्बुधाराप्रणयप्रबोधितैर्  ब्र्प्_३६।७३च्  
महालसैर् भेकगणैश् च नादिता  ब्र्प्_३६।७३द्  
प्रियेषु मानोद्धतमानसानां  ब्र्प्_३६।७४अ  
मनस्विनीनाम् अपि कामिनीनाम्  ब्र्प्_३६।७४ब्  
मयूरकेकाभिरुतैः क्षणेन  ब्र्प्_३६।७४च्  
मनोहरैर् मानविभङ्गहेतुभिः  ब्र्प्_३६।७४द्  
तथा विवर्णोज्ज्वलचारुमूर्तिना  ब्र्प्_३६।७५अ  
शशाङ्कलेखाकुटिलेन सर्वतः  ब्र्प्_३६।७५ब्  
पयोदसङ्घातसमीपवर्तिना  ब्र्प्_३६।७५च्  
महेन्द्रचापेन भृशं विराजिता  ब्र्प्_३६।७५द्  
विचित्रपुष्पाम्बुभवैः सुगन्धिभिर्  ब्र्प्_३६।७६अ  
घनाम्बुसम्पर्कतया सुशीतलैः  ब्र्प्_३६।७६ब्  
विकम्पयन्ती पवनैर् मनोहरैः  ब्र्प्_३६।७६च्  
सुराङ्गनानाम् अलकावलीः शुभाः  ब्र्प्_३६।७६द्  
गर्जत्पयोदस्थगितेन्दुबिम्बा  ब्र्प्_३६।७७अ  
नवाम्बुसिक्तोदकचारुदूर्वा  ब्र्प्_३६।७७ब्  
निरीक्षिता सादरम् उत्सुकाभिर्  ब्र्प्_३६।७७च्  
निश्वासधूम्रं पथिकाङ्गनाभिः  ब्र्प्_३६।७७द्  
हंसनूपुरशब्दाढ्या समुन्नतपयोधरा  ।  
चलद्विद्युल्लताहारा स्पष्टपद्मविलोचना  ॥ ब्र्प्_३६।७८ ॥  
असितजलदधीरध्वानवित्रस्तहंसा  ब्र्प्_३६।७९अ  
विमलसलिलधारोत्पातनम्रोत्पलाग्रा  ब्र्प्_३६।७९ब्  
सुरभिकुसुमरेणुकॣप्तसर्वाङ्गशोभा  ब्र्प्_३६।७९च्  
गिरिदुहितृविवाहे प्रावृड् आविर्बभूव  ब्र्प्_३६।७९द्  
मेघकञ्चुकनिर्मुक्ता पद्मकोशोद्भवस्तनी  ।  
हंसनूपुरनिह्रादा सर्वसस्यदिगन्तरा  ॥ ब्र्प्_३६।८० ॥  
विस्तीर्णपुलिनश्रोणी कूजत्सारसमेखला  ।  
प्रफुल्लेन्दीवरश्याम- विलोचनमनोहरा  ॥ ब्र्प्_३६।८१ ॥  
पक्वबिम्बाधरपुटा कुन्ददन्तप्रहासिनी  ।  
नवश्यामलताश्याम- रोमराजिपुरस्कृता  ॥ ब्र्प्_३६।८२ ॥  
चन्द्रांशुहारवर्गेण कण्ठोरस्थलगामिना  ।  
प्रह्लादयन्ती चेतांसि सर्वेषां त्रिदिवौकसाम्  ॥ ब्र्प्_३६।८३ ॥  
समदालिकुलोद्गीत- मधुरस्वरभाषिणी  ।  
चलत्कुमुदसङ्घात- चारुकुण्डलशोभिनी  ॥ ब्र्प्_३६।८४ ॥  
रक्ताशोकप्रशाखोत्थ- पल्लवाङ्गुलिधारिणी  ।  
तत्पुष्पसञ्चयमयैर् वासोभिः समलङ्कृता  ॥ ब्र्प्_३६।८५ ॥  
रक्तोत्पलाग्रचरणा जातीपुष्पनखावली  ।  
कदलीस्तम्भवामोरूः शशाङ्कवदना तथा  ॥ ब्र्प्_३६।८६ ॥  
सर्वलक्षणसम्पन्ना सर्वालङ्कारभूषिता  ।  
प्रेम्णा स्पृशति कान्तेव सानुरागा मनोरमा  ॥ ब्र्प्_३६।८७ ॥  
निर्मुक्तासितमेघकञ्चुकपटा पूर्णेन्दुबिम्बानना  ब्र्प्_३६।८८अ  
नीलाम्भोजविलोचना रविकरप्रोद्भिन्नपद्मस्तनी  ब्र्प्_३६।८८ब्  
नानापुष्परजःसुगन्धिपवनप्रह्रादनी चेतसां  ब्र्प्_३६।८८च्  
तत्रासीत् कलहंसनूपुररवा देव्या विवाहे शरत्  ब्र्प्_३६।८८द्  
अत्यर्थशीतलाम्भोभिः प्लावयन्तौ दिशः सदा  ।  
ऋतू हेमन्तशिशिरौ आजग्मतुर् अतिद्युती  ॥ ब्र्प्_३६।८९ ॥  
ताभ्याम् ऋतुभ्यां सम्प्राप्तो हिमवान् स नगोत्तमः  ।  
प्रालेयचूर्णवर्षिभ्यां क्षिप्रं रौप्यहरो बभौ  ॥ ब्र्प्_३६।९० ॥  
तेन प्रालेयवर्षेण घनेनैव हिमालयः  ।  
अगाधेन तदा रेजे क्षीरोद इव सागरः  ॥ ब्र्प्_३६।९१ ॥  
ऋतुपार्ययसम्प्राप्तो बभूव स महागिरिः  ।  
साधूपचारात् सहसा कृतार्थ इव दुर्जनः  ॥ ब्र्प्_३६।९२ ॥  
प्रालेयपटलच्छन्नैः शृङ्गैस् तु शुशुभे नगः  ।  
छत्त्रैर् इव महाभागैः पाण्डरैः पृथिवीपतिः  ॥ ब्र्प्_३६।९३ ॥  
मनोभवोद्रेककराः सुराणां  ब्र्प्_३६।९४अ  
सुराङ्गनानां च मुहुः समीराः  ब्र्प्_३६।९४ब्  
स्वच्छाम्बुपूर्णाश् च तथा नलिन्यः  ब्र्प्_३६।९४च्  
पद्मोत्पलानां कुसुमैर् उपेताः  ब्र्प्_३६।९४द्  
विवाहे गुरुकन्याया वसन्तः समगाद् ऋतुः  ॥* ब्र्प्_३६।९५ ॥  
ईषत्समुद्भिन्नपयोधराग्रा  ब्र्प्_३६।९६अ  
नार्यो यथा रम्यतरा बभूवुः  ब्र्प्_३६।९६ब्  
नात्युष्णशीतानि पयःसरांसि  ब्र्प्_३६।९६च्  
किञ्जल्कचूर्णैः कपिलीकृतानि  ब्र्प्_३६।९६द्  
चक्राह्वयुग्मैर् उपनादितानि  ब्र्प्_३६।९६ए  
ययुः प्रहृष्टाः सुरदन्तिमुख्याः  ब्र्प्_३६।९६ड़्  
प्रियङ्गूश् चूततरवश् चूतांश् चापि प्रियङ्गवः  ।  
तर्जयन्त इवान्योन्यं मञ्जरीभिश् चकाशिरे  ॥ ब्र्प्_३६।९७ ॥  
हिमशृङ्गेषु शुक्लेषु तिलकाः कुसुमोत्कराः  ।  
शुशुभुः कार्यम् उद्दिश्य वृद्धा इव समागताः  ॥ ब्र्प्_३६।९८ ॥  
फुल्लाशोकलतास् तत्र रेजिरे शालसंश्रिताः  ।  
कामिन्य इव कान्तानां कण्ठालम्बितबाहवः  ॥ ब्र्प्_३६।९९ ॥  
तस्मिन्न् ऋतौ शुभ्रकदम्बनीपास्  ब्र्प्_३६।१००अ  
तालाः स्तमालाः सरलाः कपित्थाः  ब्र्प्_३६।१००ब्  
अशोकसर्जार्जुनकोविदाराः  ब्र्प्_३६।१०१अ  
पुन्नागनागेश्वरकर्णिकाराः  ब्र्प्_३६।१०१ब्  
लवङ्गतालागुरुसप्तपर्णा  ब्र्प्_३६।१०१च्  
न्यग्रोधशोभाञ्जननारिकेलाः  ब्र्प्_३६।१०१द्  
वृक्षास् तथान्ये फलपुष्पवन्तो  ब्र्प्_३६।१०२अ  
दृश्या बभूवुः सुमनोहराङ्गाः  ब्र्प्_३६।१०२ब्  
जलाशयाश् चैव सुवर्णतोयाश्  ब्र्प्_३६।१०२च्  
चक्राङ्गकारण्डवहंसजुष्टाः  ब्र्प्_३६।१०२द्  
कोयष्टिदात्यूहबलाकयुक्ता  ब्र्प्_३६।१०३अ  
दृश्यास् तु पद्मोत्पलमीनपूर्णाः  ब्र्प्_३६।१०३ब्  
खगाश् च नानाविधभूषिताङ्गा  ब्र्प्_३६।१०३च्  
दृश्यास् तु वृक्षेषु सुचित्रपक्षाः  ब्र्प्_३६।१०३द्  
क्रीडासु युक्तान् अथ तर्जयन्तः  ब्र्प्_३६।१०४अ  
कुर्वन्ति शब्दं मदनेरिताङ्गाः  ब्र्प्_३६।१०४ब्  
तस्मिन् गिराव् अद्रिसुताविवाहे  ब्र्प्_३६।१०४च्  
ववुश् च वाताः सुखशीतलाङ्गाः  ब्र्प्_३६।१०४द्  
पुष्पाणि शुभ्राण्य् अपि पातयन्तः  ब्र्प्_३६।१०५अ  
शनैर् नगेभ्यो मलयाद्रिजाताः  ब्र्प्_३६।१०५ब्  
तथैव सर्वे ऋतवश् च पुण्याश्  ब्र्प्_३६।१०५च्  
चकाशिरे ऽन्योन्यविमिश्रिताङ्गाः  ब्र्प्_३६।१०५द्  
येषां सुलिङ्गानि च कीर्तितानि  ब्र्प्_३६।१०६अ  
ते तत्र आसन् सुमनोज्ञरूपाः  ब्र्प्_३६।१०६ब्  
समदालिकुलोद्गीत- शिलाकुसुमसञ्चयैः  ।  
परस्परं हि मालत्यो भावयन्त्यो विरेजिरे  ॥ ब्र्प्_३६।१०७ ॥  
नीलानि नीलाम्बुरुहैः पयांसि  ब्र्प्_३६।१०८अ  
गौराणि गौरैश् च मृणालदण्डैः  ब्र्प्_३६।१०८ब्  
रक्तैश् च रक्तानि भृशं कृतानि  ब्र्प्_३६।१०८च्  
मत्तद्विरेफावलिजुष्टपत्त्रैः  ब्र्प्_३६।१०८द्  
हैमानि विस्तीर्णजलेषु केषुचिन्  ब्र्प्_३६।१०९अ  
निरन्तरं चारुतराणि केषुचित्  ब्र्प्_३६।१०९ब्  
वैदूर्यनालानि सरःसु केषुचित्  ब्र्प्_३६।१०९च्  
प्रजज्ञिरे पद्मवनानि सर्वतः  ब्र्प्_३६।१०९द्  
वाप्यस् तत्राभवन् रम्याः कमलोत्पलपुष्पिताः  ।  
नानाविहङ्गसञ्जुष्टा हैमसोपानपङ्क्तयः  ॥ ब्र्प्_३६।११० ॥  
शृङ्गाणि तस्य तु गिरेः कर्णिकारैः सुपुष्पितैः  ।  
समुच्छ्रितान्य् अविरलैर् हेमानीव बभुर् द्विजाः  ॥ ब्र्प्_३६।१११ ॥  
ईषद्विभिन्नकुसुमैः पाटलैश् चापि पाटलाः  ।  
सम्बभूवुर् दिशः सर्वाः पवनाकम्पिमूर्तिभिः  ॥ ब्र्प्_३६।११२ ॥  
कृष्णार्जुना दशगुणा नीलाशोकमहीरुहाः  ।  
गिरौ ववृधिरे फुल्लाः स्पर्धयन्तः परस्परम्  ॥ ब्र्प्_३६।११३ ॥  
चारुरावविजुष्टानि किंशुकानां वनानि च  ।  
पर्वतस्य नितम्बेषु सर्वेषु च विरेजिरे  ॥ ब्र्प्_३६।११४ ॥  
तमालगुल्मैस् तस्यासीच् छोभा हिमवतस् तदा  ।  
नीलजीमूतसङ्घातैर् निलीनैर् इव सन्धिषु  ॥ ब्र्प्_३६।११५ ॥  
निकामपुष्पैः सुविशालशाखैः  ब्र्प्_३६।११६अ  
समुच्छ्रितैश् चन्दनचम्पकैश् च  ब्र्प्_३६।११६ब्  
प्रमत्तपुंस्कोकिलसम्प्रलापैर्  ब्र्प्_३६।११६च्  
हिमाचलो ऽतीव तदा रराज  ब्र्प्_३६।११६द्  
श्रुत्वा शब्दं मृदुमदकलं सर्वतः कोकिलानां  ब्र्प्_३६।११७अ  
चञ्चत्पक्षाः समधुरतरं नीलकण्ठा विनेदुः  ब्र्प्_३६।११७ब्  
तेषां शब्दैर् उपचितबलः पुष्पचापेषुहस्तः  ब्र्प्_३६।११७च्  
सज्जीभूतस् त्रिदशवनिता वेद्धुम् अङ्गेष्व् अनङ्गः  ब्र्प्_३६।११७द्  
पटुः सूर्यातपश् चापि प्रायशो ऽल्पजलाशयः  ।  
देवीविवाहसमये ग्रीष्म आगाद् धिमाचलम्  ॥ ब्र्प्_३६।११८ ॥  
स चापि तरुभिस् तत्र बहुभिः कुसुमोत्करैः  ।  
शोभयाम् आस शृङ्गाणि प्रालेयाद्रेः समन्ततः  ॥ ब्र्प्_३६।११९ ॥  
तथापि च गिरौ तत्र वायवः सुमनोहराः  ।  
ववुः पाटलविस्तीर्ण- कदम्बार्जुनगन्धिनः  ॥ ब्र्प्_३६।१२० ॥  
वाप्यः प्रफुल्लपद्मौघ- केसरारुणमूर्तयः  ।  
अभवंस् तटसङ्घुष्ट- फलहंसकदम्बकाः  ॥ ब्र्प्_३६।१२१ ॥  
तथा कुरबकाश् चापि कुसुमापाण्डुमूर्तयः  ।  
सर्वेषु नगशृङ्गेषु भ्रमरावलिसेविताः  ॥ ब्र्प्_३६।१२२ ॥  
बकुलाश् च नितम्बेषु विशालेषु महीभृतः  ।  
उत्ससर्ज मनोज्ञानि कुसुमानि समन्ततः  ॥ ब्र्प्_३६।१२३ ॥  
इति कुसुमविचित्रसर्ववृक्षा  ब्र्प्_३६।१२४अ  
विविधविहङ्गमनादरम्यदेशाः  ब्र्प्_३६।१२४ब्  
हिमगिरितनयाविवाहभूत्यै  ब्र्प्_३६।१२४च्  
षड् उपययुर् ऋतवो मुनिप्रवीराः  ब्र्प्_३६।१२४द्  
तत एवं प्रवृत्ते तु सर्वभूतसमागमे  ।  
नानावाद्यसमाकीर्णे अहं तत्र द्विजातयः  ॥ ब्र्प्_३६।१२५ ॥  
शैलपुत्रीम् अलङ्कृत्य योग्याभरणसम्पदा  ।  
पुरं प्रवेशितवांस् तां स्वयम् आदाय भो द्विजाः  ॥ ब्र्प्_३६।१२६ ॥  
ततस् तु पुनर् एवेशम् अहं चैवोक्तवान् विभुम्  ।  
हविर् जुहोमि वह्नौ ते उपाध्यायपदे स्थितः  ॥ ब्र्प्_३६।१२७ ॥  
ददासि मह्यं यद्य् आज्ञां कर्तव्यो ऽयं क्रियाविधिः  ।  
माम् आह शङ्करश् चैवं देवदेवो जगत्पतिः  ॥ ब्र्प्_३६।१२८ ॥  
{शिव उवाच: }  
यद् उद्दिष्टं सुरेशान तत् कुरुष्व यथेप्सितम्  ।  
कर्तास्मि वचनं सर्वं ब्रह्मंस् तव जगद्विभो  ॥ ब्र्प्_३६।१२९ ॥  
{ब्रह्मोवाच: }  
ततश् चाहं प्रहृष्टात्मा कुशान् आदाय सत्वरम्  ।  
हस्तं देवस्य देव्याश् च योगबन्धेन युक्तवान्  ॥ ब्र्प्_३६।१३० ॥  
ज्वलनश् च स्वयं तत्र कृताञ्जलिपुटः स्थितः  ।  
श्रुतिगीतैर् महामन्त्रैर् मूर्तिमद्भिर् उपस्थितैः  ॥ ब्र्प्_३६।१३१ ॥  
यथोक्तविधिना हुत्वा सर्पिस् तद् अमृतं हविः  ।  
ततस् तं ज्वलनं सर्वं कारयित्वा प्रदक्षिणम्  ॥ ब्र्प्_३६।१३२ ॥  
मुक्त्वा हस्तसमायोगं सहितः सर्वदैवतैः  ।  
पुत्रैश् च मानसैः सिद्धैः प्रहृष्टेनान्तरात्मना  ॥ ब्र्प्_३६।१३३ ॥  
वृत्त उद्वाहकाले तु प्रणम्य च वृषध्वजम्  ।  
योगेनैव तयोर् विप्रास् तद् उमापरमेशयोः  ॥ ब्र्प्_३६।१३४ ॥  
उद्वाहः स परो वृत्तो यं देवा न विदुः क्वचित्  ।  
इति वः सर्वम् आख्यातं स्वयंवरम् इदं शुभम्  ।  
उद्वाहश् चैव देवस्य शृणुध्वं परमाद्भुतम्  ॥ ब्र्प्_३६।१३५ ॥  
{ब्रह्मोवाच: }  
अथ वृत्ते विवाहे तु भवस्यामिततेजसः  ।  
प्रहर्षम् अतुलं गत्वा देवाः शक्रपुरोगमाः  ।  
तुष्टुवुर् वाग्भिर् आद्याभिः प्रणेमुस् ते महेश्वरम्  ॥ ब्र्प्_३७।१ ॥  
{देवा ऊचुः: }  
नमः पर्वतलिङ्गाय पर्वतेशाय वै नमः  ।  
नमः पवनवेगाय विरूपायाजिताय च  ।  
नमः क्लेशविनाशाय दात्रे च शुभसम्पदाम्  ॥ ब्र्प्_३७।२ ॥  
नमो नीलशिखण्डाय अम्बिकापतये नमः  ।  
नमः पवनरूपाय शतरूपाय वै नमः  ॥ ब्र्प्_३७।३ ॥  
नमो भैरवरूपाय विरूपनयनाय च  ।  
नमः सहस्रनेत्राय सहस्रचरणाय च  ॥ ब्र्प्_३७।४ ॥  
नमो देववयस्याय वेदाङ्गाय नमो नमः  ।  
विष्टम्भनाय शक्रस्य बाह्वोर् वेदाङ्कुराय च  ॥ ब्र्प्_३७।५ ॥  
चराचराधिपतये शमनाय नमो नमः  ।  
सलिलाशयलिङ्गाय युगान्ताय नमो नमः  ॥ ब्र्प्_३७।६ ॥  
नमः कपालमालाय कपालसूत्रधारिणे  ।  
नमः कपालहस्ताय दण्डिने गदिने नमः  ॥ ब्र्प्_३७।७ ॥  
नमस् त्रैलोक्यनाथाय पशुलोकरताय च  ।  
नमः खट्वाङ्गहस्ताय प्रमथार्तिहराय च  ॥ ब्र्प्_३७।८ ॥  
नमो यज्ञशिरोहन्त्रे कृष्णकेशापहारिणे  ।  
भगनेत्रनिपाताय पूष्णो दन्तहराय च  ॥ ब्र्प्_३७।९ ॥  
नमः पिनाकशूलासि- खड्गमुद्गरधारिणे  ।  
नमो ऽस्तु कालकालाय तृतीयनयनाय च  ॥ ब्र्प्_३७।१० ॥  
अन्तकान्तकृते चैव नमः पर्वतवासिने  ।  
सुवर्णरेतसे चैव नमः कुण्डलधारिणे  ॥ ब्र्प्_३७।११ ॥  
दैत्यानां योगनाशाय योगिनां गुरवे नमः  ।  
शशाङ्कादित्यनेत्राय ललाटनयनाय च  ॥ ब्र्प्_३७।१२ ॥  
नमः श्मशानरतये श्मशानवरदाय च  ।  
नमो दैवतनाथाय त्र्यम्बकाय नमो नमः  ॥ ब्र्प्_३७।१३ ॥  
गृहस्थसाधवे नित्यं जटिले ब्रह्मचारिणे  ।  
नमो मुण्डार्धमुण्डाय पशूनां पतये नमः  ॥ ब्र्प्_३७।१४ ॥  
सलिले तप्यमानाय योगैश्वर्यप्रदाय च  ।  
नमः शान्ताय दान्ताय प्रलयोत्पत्तिकारिणे  ॥ ब्र्प्_३७।१५ ॥  
नमो ऽनुग्रहकर्त्रे च स्थितिकर्त्रे नमो नमः  ।  
नमो रुद्राय वसव आदित्यायाश्विने नमः  ॥ ब्र्प्_३७।१६ ॥  
नमः पित्रे ऽथ साङ्ख्याय विश्वेदेवाय वै नमः  ।  
नमः शर्वाय उग्राय शिवाय वरदाय च  ॥ ब्र्प्_३७।१७ ॥  
नमो भीमाय सेनान्ये पशूनां पतये नमः  ।  
शुचये वैरिहानाय सद्योजाताय वै नमः  ॥ ब्र्प्_३७।१८ ॥  
महादेवाय चित्राय विचित्राय च वै नमः  ।  
प्रधानायाप्रमेयाय कार्याय कारणाय च  ॥ ब्र्प्_३७।१९ ॥  
पुरुषाय नमस् ते ऽस्तु पुरुषेच्छाकराय च  ।  
नमः पुरुषसंयोग- प्रधानगुणकारिणे  ॥ ब्र्प्_३७।२० ॥  
प्रवर्तकाय प्रकृतेः पुरुषस्य च सर्वशः  ।  
कृताकृतस्य सत्कर्त्रे फलसंयोगदाय च  ॥ ब्र्प्_३७।२१ ॥  
कालज्ञाय च सर्वेषां नमो नियमकारिणे  ।  
नमो वैषम्यकर्त्रे च गुणानां वृत्तिदाय च  ॥ ब्र्प्_३७।२२ ॥  
नमस् ते देवदेवेश नमस् ते भूतभावन  ।  
शिव सौम्यमुखो द्रष्टुं भव सौम्यो हि नः प्रभो  ॥ ब्र्प्_३७।२३ ॥  
{ब्रह्मोवाच: }  
एवं स भगवान् देवो जगत्पतिर् उमापतिः  ।  
स्तूयमानः सुरैः सर्वैर् अमरान् इदम् अब्रवीत्  ॥ ब्र्प्_३७।२४ ॥  
{श्रीशङ्कर उवाच: }  
द्रष्टुं सुखश् च सौम्यश् च देवानाम् अस्मि भोः सुराः  ।  
वरं वरयत क्षिप्रं दातास्मि तम् असंशयम्  ॥ ब्र्प्_३७।२५ ॥  
{ब्रह्मोवाच: }  
ततस् ते प्रणताः सर्वे सुरा ऊचुस् त्रिलोचनम्  ॥* ब्र्प्_३७।२६ ॥  
{देवा ऊचुः: }  
तवैव भगवन् हस्ते वर एषो ऽवतिष्ठताम्  ।  
यदा कार्यं तदा नस् त्वं दास्यसे वरम् ईप्सितम्  ॥ ब्र्प्_३७।२७ ॥  
{ब्रह्मोवाच: }  
एवम् अस्त्व् इति तान् उक्त्वा विसृज्य च सुरान् हरः  ।  
लोकांश् च प्रमथैः सार्धं विवेश भवनं स्वकम्  ॥ ब्र्प्_३७।२८ ॥  
यस् तु हरोत्सवम् अद्भुतम् एनं  ब्र्प्_३७।२९अ  
गायति दैवतविप्रसमक्षम्  ब्र्प्_३७।२९ब्  
सो ऽप्रतिरूपगणेशसमानो  ब्र्प्_३७।२९च्  
देहविपर्ययम् एत्य सुखी स्यात्  ब्र्प्_३७।२९द्  
{ब्रह्मोवाच: }  
विप्रवर्याः स्तवं हीमं शृणुयाद् वा पठेच् च यः  ।  
स सर्वलोकगो देवैः पूज्यते ऽमरराड् इव  ॥ ब्र्प्_३७।३० ॥  
{ब्रह्मोवाच: }  
प्रविष्टे भवनं देवे सूपविष्टे वरासने  ।  
स वक्रो मन्मथः क्रूरो देवं वेद्धुमना भवत्  ॥ ब्र्प्_३८।१ ॥  
तम् अनाचारसंयुक्तं दुरात्मानं कुलाधमम्  ।  
लोकान् सर्वान् पीडयन्तं सर्वाङ्गावरणात्मकम्  ॥ ब्र्प्_३८।२ ॥  
ऋषीणां विघ्नकर्तारं नियमानां व्रतैः सह  ।  
चक्राह्वयस्य रूपेण रत्या सह समागतम्  ॥ ब्र्प्_३८।३ ॥  
अथाततायिनं विप्रा वेद्धुकामं सुरेश्वरः  ।  
नयनेन तृतीयेन सावज्ञं समवैक्षत  ॥ ब्र्प्_३८।४ ॥  
ततो ऽस्य नेत्रजो वह्निर् ज्वालामालासहस्रवान्  ।  
सहसा रतिभर्तारम् अदहत् सपरिच्छदम्  ॥ ब्र्प्_३८।५ ॥  
स दह्यमानः करुणम् आर्तो ऽक्रोशत विस्वरम्  ।  
प्रसादयंश् च तं देवं पपात धरणीतले  ॥ ब्र्प्_३८।६ ॥  
अथ सो ऽग्निपरीताङ्गो मन्मथो लोकतापनः  ।  
पपात सहसा मूर्छां क्षणेन समपद्यत  ॥ ब्र्प्_३८।७ ॥  
पत्नी तु करुणं तस्य विललाप सुदुःखिता  ।  
देवीं देवं च दुःखार्ता अयाचत् करुणावती  ॥ ब्र्प्_३८।८ ॥  
तस्याश् च करुणां ज्ञात्वा देवौ तौ करुणात्मकौ  ।  
ऊचतुस् तां समालोक्य समाश्वास्य च दुःखिताम्  ॥ ब्र्प्_३८।९ ॥  
{उमामहेश्वराव् ऊचतुः: }  
दग्ध एव ध्रुवं भद्रे नास्योत्पत्तिर् इहेष्यते  ।  
अशरीरो ऽपि ते भद्रे कार्यं सर्वं करिष्यति  ॥ ब्र्प्_३८।१० ॥  
यदा तु विष्णुर् भगवान् वसुदेवसुतः शुभे  ।  
तदा तस्य सुतो यश् च पतिस् ते सम्भविष्यति  ॥ ब्र्प्_३८।११ ॥  
{ब्रह्मोवाच: }  
ततः सा तु वरं लब्ध्वा कामपत्नी शुभानना  ।  
जगामेष्टं तदा देशं प्रीतियुक्ता गतक्लमा  ॥ ब्र्प्_३८।१२ ॥  
दग्ध्वा कामं ततो विप्राः स तु देवो वृषध्वजः  ।  
रेमे तत्रोमया सार्धं प्रहृष्टस् तु हिमाचले  ॥ ब्र्प्_३८।१३ ॥  
कन्दरेषु च रम्येषु पद्मिनीषु गुहासु च  ।  
निर्झरेषु च रम्येषु कर्णिकारवनेषु च  ॥ ब्र्प्_३८।१४ ॥  
नदीतीरेषु कान्तेषु किन्नराचरितेषु च  ।  
शृङ्गेषु शैलराजस्य तडागेषु सरःसु च  ॥ ब्र्प्_३८।१५ ॥  
वनराजिषु रम्यासु नानापक्षिरुतेषु च  ।  
तीर्थेषु पुण्यतोयेषु मुनीनाम् आश्रमेषु च  ॥ ब्र्प्_३८।१६ ॥  
एतेषु पुण्येषु मनोहरेषु  ब्र्प्_३८।१७अ  
देशेषु विद्याधरभूषितेषु  ब्र्प्_३८।१७ब्  
गन्धर्वयक्षामरसेवितेषु  ब्र्प्_३८।१७च्  
रेमे स देव्या सहितस् त्रिनेत्रः  ब्र्प्_३८।१७द्  
देवैः सहेन्द्रैर् मुनियक्षसिद्धैर्  ब्र्प्_३८।१८अ  
गन्धर्वविद्याधरदैत्यमुख्यैः  ब्र्प्_३८।१८ब्  
अन्यैश् च सर्वैर् विविधैर् वृतो ऽसौ  ब्र्प्_३८।१८च्  
तस्मिन् नगे हर्षम् अवाप शम्भुः  ब्र्प्_३८।१८द्  
नृत्यन्ति तत्राप्सरसः सुरेशा  ब्र्प्_३८।१९अ  
गायन्ति गन्धर्वगणाः प्रहृष्टाः  ब्र्प्_३८।१९ब्  
दिव्यानि वाद्यान्य् अथ वादयन्ति  ब्र्प्_३८।१९च्  
केचिद् द्रुतं देववरं स्तुवन्ति  ब्र्प्_३८।१९द्  
एवं स देवः स्वगणैर् उपेतो  ब्र्प्_३८।२०अ  
महाबलैः शक्रयमाग्नितुल्यैः  ब्र्प्_३८।२०ब्  
देव्याः प्रियार्थं भगनेत्रहन्ता  ब्र्प्_३८।२०च्  
गिरिं न तत्याज तदा महात्मा  ब्र्प्_३८।२०द्  
{ऋषय ऊचुः: }  
देव्याः समं तु भगवांस् तिष्ठंस् तत्र स कामहा  ।  
अकरोत् किं महादेव एतद् इच्छाम वेदितुम्  ॥ ब्र्प्_३८।२१ ॥  
{ब्रह्मोवाच: }  
भगवान् हिमवच्छृङ्गे स हि देव्याः प्रियेच्छया  ।  
गणेशैर् विविधाकारैर् हासं सञ्जनयन् मुहुः  ॥ ब्र्प्_३८।२२ ॥  
देवीं बालेन्दुतिलको रमयंश् च रराम च  ।  
महानुभावैः सर्वज्ञैः कामरूपधरैः शुभैः  ॥ ब्र्प्_३८।२३ ॥  
अथ देव्य् आससादैका मातरं परमेश्वरी  ।  
आसीनां काञ्चने शुभ्र आसने परमाद्भुते  ॥ ब्र्प्_३८।२४ ॥  
अथ दृष्ट्वा सतीं देवीम् आगतां सुररूपिणीम्  ।  
आसनेन महार्हेण शम्पादयद् अनिन्दिताम्  ।  
आसीनां ताम् अथोवाच मेना हिमवतः प्रिया  ॥ ब्र्प्_३८।२५ ॥  
{मेनोवाच: }  
चिरस्यागमनं ते ऽद्य वद पुत्रि शुभेक्षणे  ।  
दरिद्रा क्रीडनैस् त्वं हि भर्त्रा क्रीडसि सङ्गता  ॥ ब्र्प्_३८।२६ ॥  
ये दरिद्रा भवन्ति स्म तथैव च निराश्रयाः  ।  
उमे त एवं क्रीडन्ति यथा तव पतिः शुभे  ॥ ब्र्प्_३८।२७ ॥  
{ब्रह्मोवाच: }  
सैवम् उक्ताथ मात्रा तु नातिहृष्टमना भवत्  ।  
महत्या क्षमया युक्ता न किञ्चित् ताम् उवाच ह  ।  
विसृष्टा च तदा मात्रा गत्वा देवम् उवाच ह  ॥ ब्र्प्_३८।२८ ॥  
{पार्वत्य् उवाच: }  
भगवन् देवदेवेश नेह वत्स्यामि भूधरे  ।  
अन्यं कुरु ममावासं भुवनेषु महाद्युते  ॥ ब्र्प्_३८।२९ ॥  
{देव उवाच: }  
सदा त्वम् उच्यमाना वै मया वासार्थम् ईश्वरि  ।  
अन्यं न रोचितवती वासं वै देवि कर्हिचित्  ॥ ब्र्प्_३८।३० ॥  
इदानीं स्वयम् एव त्वं वासम् अन्यत्र शोभने  ।  
कस्मान् मृगयसे देवि ब्रूहि तन् मे शुचिस्मिते  ॥ ब्र्प्_३८।३१ ॥  
{देव्य् उवाच: }  
गृहं गतास्मि देवेश पितुर् अद्य महात्मनः  ।  
दृष्ट्वा च तत्र मे माता विजने लोकभावने  ॥ ब्र्प्_३८।३२ ॥  
आसनादिभिर् अभ्यर्च्य सा माम् एवम् अभाषत  ।  
उमे तव सदा भर्ता दरिद्रः क्रीडनैः शुभे  ॥ ब्र्प्_३८।३३ ॥  
क्रीडते नहि देवानां क्रीडा भवति तादृशी  ।  
यत् किल त्वं महादेव गणैश् च विविधैस् तथा  ।  
रमसे तद् अनिष्टं हि मम मातुर् वृषध्वज  ॥ ब्र्प्_३८।३४ ॥  
{ब्रह्मोवाच: }  
ततो देवः प्रहस्याह देवीं हासयितुं प्रभुः  ॥* ब्र्प्_३८।३५ ॥  
{देव उवाच: }  
एवम् एव न सन्देहः कस्मान् मन्युर् अभूत् तव  ।  
कृत्तिवासा ह्य् अवासाश् च श्मशाननिलयश् च ह  ॥ ब्र्प्_३८।३६ ॥  
अनिकेतो ह्य् अरण्येषु पर्वतानां गुहासु च  ।  
विचरामि गणैर् नग्नैर् वृतो ऽम्भोजविलोचने  ॥ ब्र्प्_३८।३७ ॥  
मा क्रुधो देवि मात्रे त्वं तथ्यं मातावदत् तव  ।  
नहि मातृसमो बन्धुर् जन्तूनाम् अस्ति भूतले  ॥ ब्र्प्_३८।३८ ॥  
{देव्य् उवाच: }  
न मे ऽस्ति बन्धुभिः किञ्चित् कृत्यं सुरवरेश्वर  ।  
तथा कुरु महादेव यथाहं सुखम् आप्नुयाम्  ॥ ब्र्प्_३८।३९ ॥  
{ब्रह्मोवाच: }  
श्रुत्वा स देव्या वचनं सुरेशस्  ब्र्प्_३८।४०अ  
तस्याः प्रियार्थे स्वगिरिं विहाय  ब्र्प्_३८।४०ब्  
जगाम मेरुं सुरसिद्धसेवितं  ब्र्प्_३८।४०च्  
भार्यासहायः स्वगणैश् च युक्तः  ब्र्प्_३८।४०द्  
{ऋषय ऊचुः: }  
प्राचेतसस्य दक्षस्य कथं वैवस्वते ऽन्तरे  ।  
विनाशम् अगमद् ब्रह्मन् हयमेधः प्रजापतेः  ॥ ब्र्प्_३९।१ ॥  
देव्या मन्युकृतं बुद्ध्वा क्रुद्धः सर्वात्मकः प्रभुः  ।  
कथं विनाशितो यज्ञो दक्षस्यामिततेजसः  ।  
महादेवेन रोषाद् वै तन् नः प्रब्रूहि विस्तरात्  ॥ ब्र्प्_३९।२ ॥  
{ब्रह्मोवाच: }  
वर्णयिष्यामि वो विप्रा महादेवेन वै यथा  ।  
क्रोधाद् विध्वंसितो यज्ञो देव्याः प्रियचिकीर्षया  ॥ ब्र्प्_३९।३ ॥  
पुरा मेरोर् द्विजश्रेष्ठाः शृङ्गं त्रैलोक्यपूजितम्  ।  
ज्योतिःस्थलं नाम चित्रं सर्वरत्नविभूषितम्  ॥ ब्र्प्_३९।४ ॥  
अप्रमेयम् अनाधृष्यं सर्वलोकनमस्कृतम्  ।  
तत्र देवो गिरितटे सर्वधातुविचित्रिते  ॥ ब्र्प्_३९।५ ॥  
पर्यङ्क इव विस्तीर्ण उपविष्टो बभूव ह  ।  
शैलराजसुता चास्य नित्यं पार्श्वस्थिताभवत्  ॥ ब्र्प्_३९।६ ॥  
आदित्याश् च महात्मानो वसवश् च महौजसः  ।  
तथैव च महात्मानाव् अश्विनौ भिषजां वरौ  ॥ ब्र्प्_३९।७ ॥  
तथा वैश्रवणो राजा गुह्यकैः परिवारितः  ।  
यक्षाणाम् ईश्वरः श्रीमान् कैलासनिलयः प्रभुः  ॥ ब्र्प्_३९।८ ॥  
उपासते महात्मानम् उशना च महामुनिः  ।  
सनत्कुमारप्रमुखास् तथैव परमर्षयः  ॥ ब्र्प्_३९।९ ॥  
अङ्गिरःप्रमुखाश् चैव तथा देवर्षयो ऽपि च  ।  
विश्वावसुश् च गन्धर्वस् तथा नारदपर्वतौ  ॥ ब्र्प्_३९।१० ॥  
अप्सरोगणसङ्घाश् च समाजग्मुर् अनेकशः  ।  
ववौ सुखशिवो वायुर् नानागन्धवहः शुचिः  ॥ ब्र्प्_३९।११ ॥  
सर्वर्तुकुसुमोपेतः पुष्पवन्तो ऽभवन् द्रुमाः  ।  
तथा विद्याधराः साध्याः सिद्धाश् चैव तपोधनाः  ॥ ब्र्प्_३९।१२ ॥  
महादेवं पशुपतिं पर्युपासत तत्र वै  ।  
भूतानि च तथान्यानि नानारूपधराण्य् अथ  ॥ ब्र्प्_३९।१३ ॥  
राक्षसाश् च महारौद्राः पिशाचाश् च महाबलाः  ।  
बहुरूपधरा धृष्टा नानाप्रहरणायुधाः  ॥ ब्र्प्_३९।१४ ॥  
देवस्यानुचरास् तत्र तस्थुर् वैश्वानरोपमाः  ।  
नन्दीश्वरश् च भगवान् देवस्यानुमते स्थितः  ॥ ब्र्प्_३९।१५ ॥  
प्रगृह्य ज्वलितं शूलं दीप्यमानं स्वतेजसा  ।  
गङ्गा च सरितां श्रेष्ठा सर्वतीर्थजलोद्भवा  ॥ ब्र्प्_३९।१६ ॥  
पर्युपासत तं देवं रूपिणी द्विजसत्तमाः  ।  
एवं स भगवांस् तत्र पूज्यमानः सुरर्षिभिः  ॥ ब्र्प्_३९।१७ ॥  
देवैश् च सुमहाभागैर् महादेवो व्यतिष्ठत  ।  
कस्यचित् त्व् अथ कालस्य दक्षो नाम प्रजापतिः  ॥ ब्र्प्_३९।१८ ॥  
पूर्वोक्तेन विधानेन यक्ष्यमाणो ऽभ्यपद्यत  ।  
ततस् तस्य मखे देवाः सर्वे शक्रपुरोगमाः  ॥ ब्र्प्_३९।१९ ॥  
स्वर्गस्थानाद् अथागम्य दक्षम् आपेदिरे तथा  ।  
ते विमानैर् महात्मानो ज्वलद्भिर् ज्वलनप्रभाः  ॥ ब्र्प्_३९।२० ॥  
देवस्यानुमते ऽगच्छन् गङ्गाद्वारम् इति श्रुतिः  ।  
गन्धर्वाप्सरसाकीर्णं नानाद्रुमलतावृतम्  ॥ ब्र्प्_३९।२१ ॥  
ऋषिसिद्धैः परिवृतं दक्षं धर्मभृतां वरम्  ।  
पृथिव्याम् अन्तरिक्षे च ये च स्वर्लोकवासिनः  ॥ ब्र्प्_३९।२२ ॥  
सर्वे प्राञ्जलयो भूत्वा उपतस्थुः प्रजापतिम्  ।  
आदित्या वसवो रुद्राः साध्याः सर्वे मरुद्गणाः  ॥ ब्र्प्_३९।२३ ॥  
विष्णुना सहिताः सर्व आगता यज्ञभागिनः  ।  
ऊष्मपा धूमपाश् चैव आज्यपाः सोमपास् तथा  ॥ ब्र्प्_३९।२४ ॥  
अश्विनौ मरुतश् चैव नानादेवगणैः सह  ।  
एते चान्ये च बहवो भूतग्रामास् तथैव च  ॥ ब्र्प्_३९।२५ ॥  
जरायुजाण्डजाश् चैव तथैव स्वेदजोद्भिदः  ।  
आगताः सत्त्रिणः सर्वे देवाः स्त्रीभिः सहर्षिभिः  ॥ ब्र्प्_३९।२६ ॥  
विराजन्ते विमानस्था दीप्यमाना इवाग्नयः  ।  
तान् दृष्ट्वा मन्युनाविष्टो दधीचिर् वाक्यम् अब्रवीत्  ॥ ब्र्प्_३९।२७ ॥  
{दधीचिर् उवाच: }  
अपूज्यपूजने चैव पूज्यानां चाप्य् अपूजने  ।  
नरः पापम् अवाप्नोति महद् वै नात्र संशयः  ॥ ब्र्प्_३९।२८ ॥  
{ब्रह्मोवाच: }  
एवम् उक्त्वा तु विप्रर्षिः पुनर् दक्षम् अभाषत  ॥* ब्र्प्_३९।२९ ॥  
{दधीचिर् उवाच: }  
पूज्यं च पशुभर्तारं कस्मान् नार्चयसे प्रभुम्  ॥ ब्र्प्_३९।३० ॥  
{दक्ष उवाच: }  
सन्ति मे बहवो रुद्राः शूलहस्ताः कपर्दिनः  ।  
एकादशस्थानगता नान्यं विद्मो महेश्वरम्  ॥ ब्र्प्_३९।३१ ॥  
{दधीचिर् उवाच: }  
सर्वेषाम् एकमन्त्रो ऽयं ममेशो न निमन्त्रितः  ।  
यथाहं शङ्कराद् ऊर्ध्वं नान्यं पश्यामि दैवतम्  ।  
तथा दक्षस्य विपुलो यज्ञो ऽयं न भविष्यति  ॥ ब्र्प्_३९।३२ ॥  
{दक्ष उवाच: }  
{ दक्ष उवाच: }  
विष्णोश् च भागा विविधाः प्रदत्तास्  ब्र्प्_३९।३३अ  
तथा च रुद्रेभ्य उत प्रदत्ताः  ब्र्प्_३९।३३ब्  
अन्ये ऽपि देवा निजभागयुक्ता  ब्र्प्_३९।३३च्  
ददामि भागं न तु शङ्कराय  ब्र्प्_३९।३३द्  
{ब्रह्मोवाच: }  
गतास् तु देवता ज्ञात्वा शैलराजसुता तदा  ।  
उवाच वचनं शर्वं देवं पशुपतिं पतिम्  ॥ ब्र्प्_३९।३४ ॥  
{उमोवाच: }  
भगवन् कुत्र यान्त्य् एते देवाः शक्रपुरोगमाः  ।  
ब्रूहि तत्त्वेन तत्त्वज्ञ संशयो मे महान् अयम्  ॥ ब्र्प्_३९।३५ ॥  
{महेश्वर उवाच: }  
दक्षो नाम महाभागे प्रजानां पतिर् उत्तमः  ।  
हयमेधेन यजते तत्र यान्ति दिवौकसः  ॥ ब्र्प्_३९।३६ ॥  
{देव्य् उवाच: }  
यज्ञम् एतं महाभाग किमर्थं नानुगच्छसि  ।  
केन वा प्रतिषेधेन गमनं ते न विद्यते  ॥ ब्र्प्_३९।३७ ॥  
{महेश्वर उवाच: }  
सुरैर् एव महाभागे सर्वम् एतद् अनुष्ठितम्  ।  
यज्ञेषु मम सर्वेषु न भाग उपकल्पितः  ॥ ब्र्प्_३९।३८ ॥  
पूर्वागतेन गन्तव्यं मार्गेण वरवर्णिनि  ।  
न मे सुराः प्रयच्छन्ति भागं यज्ञस्य धर्मतः  ॥ ब्र्प्_३९।३९ ॥  
{उमोवाच: }  
भगवन् सर्वदेवेषु प्रभावाभ्यधिको गुणैः  ।  
अजेयश् चाप्य् अधृष्यश् च तेजसा यशसा श्रिया  ॥ ब्र्प्_३९।४० ॥  
अनेन तु महाभाग प्रतिषेधेन भागतः  ।  
अतीव दुःखम् आपन्ना वेपथुश् च महान् अयम्  ॥ ब्र्प्_३९।४१ ॥  
किं नाम दानं नियमं तपो वा  ब्र्प्_३९।४२अ  
कुर्याम् अहं येन पतिर् ममाद्य  ब्र्प्_३९।४२ब्  
लभेत भागं भगवान् अचिन्त्यो  ब्र्प्_३९।४२च्  
यज्ञस्य चेन्द्राद्यमरैर् विचित्रम्  ब्र्प्_३९।४२द्  
{ब्रह्मोवाच: }  
एवं ब्रुवाणां भगवान् विचिन्त्य  ब्र्प्_३९।४३अ  
पत्नीं प्रहृष्टः क्षुभिताम् उवाच  ब्र्प्_३९।४३ब्  
{महेश्वर उवाच: }  
न वेत्सि मां देवि कृशोदराङ्गि  ब्र्प्_३९।४३च्  
किं नाम युक्तं वचनं तवेदम्  ब्र्प्_३९।४३द्  
अहं विजानामि विशालनेत्रे  ब्र्प्_३९।४४अ  
ध्यानेन सर्वे च विदन्ति सन्तः  ब्र्प्_३९।४४ब्  
तवाद्य मोहेन सहेन्द्रदेवा  ब्र्प्_३९।४४च्  
लोकत्रयं सर्वम् अथो विनष्टम्  ब्र्प्_३९।४४द्  
माम् अध्वरेशं नितरां स्तुवन्ति  ब्र्प्_३९।४५अ  
रथन्तरं साम गायन्ति मह्यम्  ब्र्प्_३९।४५ब्  
मां ब्राह्मणा ब्रह्ममन्त्रैर् यजन्ति  ब्र्प्_३९।४५च्  
ममाध्वर्यवः कल्पयन्ते च भागम्  ब्र्प्_३९।४५द्  
{देव्य् उवाच: }  
विकत्थसे प्राकृतवत् सर्वस्त्रीजनसंसदि  ।  
स्तौषि गर्वायसे चापि स्वम् आत्मानं न संशयः  ॥ ब्र्प्_३९।४६ ॥  
{भगवान् उवाच: }  
नात्मानं स्तौमि देवेशि यथा त्वम् अनुगच्छसि  ।  
संस्रक्ष्यामि वरारोहे भागार्थे वरवर्णिनि  ॥ ब्र्प्_३९।४७ ॥  
{ब्रह्मोवाच: }  
इत्य् उक्त्वा भगवान् पत्नीम् उमां प्राणैर् अपि प्रियाम्  ।  
सो ऽसृजद् भगवान् वक्त्राद् भूतं क्रोधाग्निसम्भवम्  ॥ ब्र्प्_३९।४८ ॥  
तम् उवाच मखं गच्छ दक्षस्य त्वं महेश्वरः  ।  
नाशयाशु क्रतुं तस्य दक्षस्य मदनुज्ञया  ॥ ब्र्प्_३९।४९ ॥  
{ब्रह्मोवाच: }  
ततो रुद्रप्रयुक्तेन सिंहवेषेण लीलया  ।  
देव्या मन्युकृतं ज्ञात्वा हतो दक्षस्य स क्रतुः  ॥ ब्र्प्_३९।५० ॥  
मन्युना च महाभीमा भद्रकाली महेश्वरी  ।  
आत्मनः कर्मसाक्षित्वे तेन सार्धं सहानुगा  ॥ ब्र्प्_३९।५१ ॥  
स एष भगवान् क्रोधः प्रेतावासकृतालयः  ।  
वीरभद्रेति विख्यातो देव्या मन्युप्रमार्जकः  ॥ ब्र्प्_३९।५२ ॥  
सो ऽसृजद् रोमकूपेभ्य आत्मनैव गणेश्वरान्  ।  
रुद्रानुगान् गणान् रौद्रान् रुद्रवीर्यपराक्रमान्  ॥ ब्र्प्_३९।५३ ॥  
रुद्रस्यानुचराः सर्वे सर्वे रुद्रपराक्रमाः  ।  
ते निपेतुस् ततस् तूर्णं शतशो ऽथ सहस्रशः  ॥ ब्र्प्_३९।५४ ॥  
ततः किलकिलाशब्द आकाशं पूरयन्न् इव  ।  
समभूत् सुमहान् विप्राः सर्वरुद्रगणैः कृतः  ॥ ब्र्प्_३९।५५ ॥  
तेन शब्देन महता त्रस्ताः सर्वे दिवौकसः  ।  
पर्वताश् च व्यशीर्यन्त चकम्पे च वसुन्धरा  ॥ ब्र्प्_३९।५६ ॥  
मरुतश् च ववुः क्रूराश् चुक्षुभे वरुणालयः  ।  
अग्नयो वै न दीप्यन्ते न चादीप्यत भास्करः  ॥ ब्र्प्_३९।५७ ॥  
ग्रहा नैव प्रकाशन्ते नक्षत्राणि न तारकाः  ।  
ऋषयो न प्रभासन्ते न देवा न च दानवाः  ॥ ब्र्प्_३९।५८ ॥  
एवं हि तिमिरीभूते निर्दहन्ति गणेश्वराः  ।  
प्रभञ्जन्त्य् अपरे यूपान् घोरान् उत्पाटयन्ति च  ॥ ब्र्प्_३९।५९ ॥  
प्रणदन्ति तथा चान्ये विकुर्वन्ति तथा परे  ।  
त्वरितं वै प्रधावन्ति वायुवेगा मनोजवाः  ॥ ब्र्प्_३९।६० ॥  
चूर्ण्यन्ते यज्ञपात्राणि यज्ञस्यायतनानि च  ।  
शीर्यमाणान्य् अदृश्यन्त तारा इव नभस्तलात्  ॥ ब्र्प्_३९।६१ ॥  
दिव्यान्नपानभक्ष्याणां राशयः पर्वतोपमाः  ।  
क्षीरनद्यस् तथा चान्या घृतपायसकर्दमाः  ॥ ब्र्प्_३९।६२ ॥  
मधुमण्डोदका दिव्याः खण्डशर्करवालुकाः  ।  
षड्रसान् निवहन्त्य् अन्या गुडकुल्या मनोरमाः  ॥ ब्र्प्_३९।६३ ॥  
उच्चावचानि मांसानि भक्ष्याणि विविधानि च  ।  
यानि कानि च दिव्यानि लेह्यचोष्याणि यानि च  ॥ ब्र्प्_३९।६४ ॥  
भुञ्जन्ति विविधैर् वक्त्रैर् विलुम्पन्ति क्षिपन्ति च  ।  
रुद्रकोपा महाकोपाः कालाग्निसदृशोपमाः  ॥ ब्र्प्_३९।६५ ॥  
भक्षयन्तो ऽथ शैलाभा भीषयन्तश् च सर्वतः  ।  
क्रीडन्ति विविधाकाराश् चिक्षिपुः सुरयोषितः  ॥ ब्र्प्_३९।६६ ॥  
एवं गणाश् च तैर् युक्तो वीरभद्रः प्रतापवान्  ।  
रुद्रकोपप्रयुक्तश् च सर्वदेवैः सुरक्षितम्  ॥ ब्र्प्_३९।६७ ॥  
तं यज्ञम् अदहच् छीघ्रं भद्रकाल्याः समीपतः  ।  
चक्रुर् अन्ये तथा नादान् सर्वभूतभयङ्करान्  ॥ ब्र्प्_३९।६८ ॥  
छित्त्वा शिरो ऽन्ये यज्ञस्य व्यनदन्त भयङ्करम्  ।  
ततः शक्रादयो देवा दक्षश् चैव प्रजापतिः  ।  
ऊचुः प्राञ्जलयो भूत्वा कथ्यतां को भवान् इति  ॥ ब्र्प्_३९।६९ ॥  
{वीरभद्र उवाच: }  
नाहं देवो न दैत्यो वा न च भोक्तुम् इहागतः  ।  
नैव द्रष्टुं च देवेन्द्रा न च कौतूहलान्विताः  ॥ ब्र्प्_३९।७० ॥  
दक्षयज्ञविनाशार्थं सम्प्राप्तो ऽहं सुरोत्तमाः  ।  
वीरभद्रेति विख्यातो रुद्रकोपाद् विनिःसृतः  ॥ ब्र्प्_३९।७१ ॥  
भद्रकाली च विख्याता देव्याः क्रोधाद् विनिर्गता  ।  
प्रेषिता देवदेवेन यज्ञान्तिकम् उपागता  ॥ ब्र्प्_३९।७२ ॥  
शरणं गच्छ राजेन्द्र देवदेवम् उमापतिम्  ।  
वरं क्रोधो ऽपि देवस्य न वरः परिचारकैः  ॥ ब्र्प्_३९।७३ ॥  
{ब्रह्मोवाच: }  
निखातोत्पाटितैर् यूपैर् अपविद्धैस् ततस् ततः  ।  
उत्पतद्भिः पतद्भिश् च गृध्रैर् आमिषगृध्नुभिः  ॥ ब्र्प्_३९।७४ ॥  
पक्षवातविनिर्धूतैः शिवारुतविनादितैः  ।  
स तस्य यज्ञो नृपतेर् बाध्यमानस् तदा गणैः  ॥ ब्र्प्_३९।७५ ॥  
आस्थाय मृगरूपं वै खम् एवाभ्यपतत् तदा  ।  
तं तु यज्ञं तथारूपं गच्छन्तम् उपलभ्य सः  ॥ ब्र्प्_३९।७६ ॥  
धनुर् आदाय बाणं च तदर्थम् अगमत् प्रभुः  ।  
ततस् तस्य गणेशस्य क्रोधाद् अमिततेजसः  ॥ ब्र्प्_३९।७७ ॥  
ललाटात् प्रसृतो घोरः स्वेदबिन्दुर् बभूव ह  ।  
तस्मिन् पतितमात्रे च स्वेदबिन्दौ तदा भुवि  ॥ ब्र्प्_३९।७८ ॥  
प्रादुर्भूतो महान् अग्निर् ज्वलत्कालानलोपमः  ।  
तत्रोदपद्यत तदा पुरुषो द्विजसत्तमाः  ॥ ब्र्प्_३९।७९ ॥  
ह्रस्वो ऽतिमात्रो रक्ताक्षो हरिच्छ्मश्रुर् विभीषणः  ।  
ऊर्ध्वकेशो ऽतिरोमाङ्गः शोणकर्णस् तथैव च  ॥ ब्र्प्_३९।८० ॥  
करालकृष्णवर्णश् च रक्तवासास् तथैव च  ।  
तं यज्ञं स महासत्त्वो ऽदहत् कक्षम् इवानलः  ॥ ब्र्प्_३९।८१ ॥  
देवाश् च प्रद्रुताः सर्वे गता भीता दिशो दश  ।  
तेन तस्मिन् विचरता विक्रमेण तदा तु वै  ॥ ब्र्प्_३९।८२ ॥  
पृथिवी व्यचलत् सर्वा सप्तद्वीपा समन्ततः  ।  
महाभूते प्रवृत्ते तु देवलोकभयङ्करे  ॥ ब्र्प्_३९।८३ ॥  
तदा चाहं महादेवम् अब्रवं प्रतिपूजयन्  ।  
भवते ऽपि सुराः सर्वे भागं दास्यन्ति वै प्रभो  ॥ ब्र्प्_३९।८४ ॥  
क्रियतां प्रतिसंहारः सर्वदेवेश्वर त्वया  ।  
इमाश् च देवताः सर्वा ऋषयश् च सहस्रशः  ॥ ब्र्प्_३९।८५ ॥  
तव क्रोधान् महादेव न शान्तिम् उपलेभिरे  ।  
यश् चैष पुरुषो जातः स्वेदजस् ते सुरर्षभ  ॥ ब्र्प्_३९।८६ ॥  
ज्वरो नामैष धर्मज्ञ लोकेषु प्रचरिष्यति  ।  
एकीभूतस्य न ह्य् अस्य धारणे तेजसः प्रभो  ॥ ब्र्प्_३९।८७ ॥  
समर्था सकला पृथ्वी बहुधा सृज्यताम् अयम्  ।  
इत्य् उक्तः स मया देवो भागे चापि प्रकल्पिते  ॥ ब्र्प्_३९।८८ ॥  
भगवान् मां तथेत्य् आह देवदेवः पिनाकधृक्  ।  
परां च प्रीतिम् अगमत् स स्वयं च पिनाकधृक्  ॥ ब्र्प्_३९।८९ ॥  
दक्षो ऽपि मनसा देवं भवं शरणम् अन्वगात्  ।  
प्राणापानौ समारुध्य चक्षुःस्थाने प्रयत्नतः  ॥ ब्र्प्_३९।९० ॥  
विधार्य सर्वतो दृष्टिं बहुदृष्टिर् अमित्रजित्  ।  
स्मितं कृत्वाब्रवीद् वाक्यं ब्रूहि किं करवाणि ते  ॥ ब्र्प्_३९।९१ ॥  
श्राविते च महाख्याने देवानां पितृभिः सह  ।  
तम् उवाचाञ्जलिं कृत्वा दक्षो देवं प्रजापतिः  ।  
भीतः शङ्कितचित्तस् तु सबाष्पवदनेक्षणः  ॥ ब्र्प्_३९।९२ ॥  
{दक्ष उवाच: }  
यदि प्रसन्नो भगवान् यदि वाहं तव प्रियः  ।  
यदि चाहम् अनुग्राह्यो यदि देयो वरो मम  ॥ ब्र्प्_३९।९३ ॥  
यद् भक्ष्यं भक्षितं पीतं त्रासितं यच् च नाशितम्  ।  
चूर्णीकृतापविद्धं च यज्ञसम्भारम् ईदृशम्  ॥ ब्र्प्_३९।९४ ॥  
दीर्घकालेन महता प्रयत्नेन च सञ्चितम्  ।  
न च मिथ्या भवेन् मह्यं त्वत्प्रसादान् महेश्वर  ॥ ब्र्प्_३९।९५ ॥  
{ब्रह्मोवाच: }  
तथास्त्व् इत्य् आह भगवान् भगनेत्रहरो हरः  ।  
धर्माध्यक्षं महादेवं त्र्यम्बकं च प्रजापतिः  ॥ ब्र्प्_३९।९६ ॥  
जानुभ्याम् अवनीं गत्वा दक्षो लब्ध्वा भवाद् वरम्  ।  
नाम्नां चाष्टसहस्रेण स्तुतवान् वृषभध्वजम्  ॥ ब्र्प्_३९।९७ ॥  
{ब्रह्मोवाच: }  
एवं दृष्ट्वा तदा दक्षः शम्भोर् वीर्यं द्विजोत्तमाः  ।  
प्राञ्जलिः प्रणतो भूत्वा संस्तोतुम् उपचक्रमे  ॥ ब्र्प्_४०।१ ॥  
{दक्ष उवाच: }  
नमस् ते देवदेवेश नमस् ते ऽन्धकसूदन  ।  
देवेन्द्र त्वं बलश्रेष्ठ देवदानवपूजित  ॥ ब्र्प्_४०।२ ॥  
सहस्राक्ष विरूपाक्ष त्र्यक्ष यक्षाधिपप्रिय  ।  
सर्वतःपाणिपादस् त्वं सर्वतोक्षिशिरोमुखः  ॥ ब्र्प्_४०।३ ॥  
सर्वतःश्रुतिमांल् लोके सर्वम् आवृत्य तिष्ठसि  ।  
शङ्कुकर्णो महाकर्णः कुम्भकर्णो ऽर्णवालयः  ॥ ब्र्प्_४०।४ ॥  
गजेन्द्रकर्णो गोकर्णः शतकर्णो नमो ऽस्तु ते  ।  
शतोदरः शतावर्तः शतजिह्वः सनातनः  ॥ ब्र्प्_४०।५ ॥  
गायन्ति त्वां गायत्रिणो अर्चयन्त्य् अर्कम् अर्किणः  ।  
देवदानवगोप्ता च ब्रह्मा च त्वं शतक्रतुः  ॥ ब्र्प्_४०।६ ॥  
मूर्तिमांस् त्वं महामूर्तिः समुद्रः सरसां निधिः  ।  
त्वयि सर्वा देवता हि गावो गोष्ठ इवासते  ॥ ब्र्प्_४०।७ ॥  
त्वत्तः शरीरे पश्यामि सोमम् अग्निजलेश्वरम्  ।  
आदित्यम् अथ विष्णुं च ब्रह्माणं सबृहस्पतिम्  ॥ ब्र्प्_४०।८ ॥  
क्रिया करणकार्ये च कर्ता कारणम् एव च  ।  
असच् च सदसच् चैव तथैव प्रभवाव्ययौ  ॥ ब्र्प्_४०।९ ॥  
नमो भवाय शर्वाय रुद्राय वरदाय च  ।  
पशूनां पतये चैव नमो ऽस्त्व् अन्धकघातिने  ॥ ब्र्प्_४०।१० ॥  
त्रिजटाय त्रिशीर्षाय त्रिशूलवरधारिणे  ।  
त्र्यम्बकाय त्रिनेत्राय त्रिपुरघ्नाय वै नमः  ॥ ब्र्प्_४०।११ ॥  
नमश् चण्डाय मुण्डाय विश्वचण्डधराय च  ।  
दण्डिने शङ्कुकर्णाय दण्डिदण्डाय वै नमः  ॥ ब्र्प्_४०।१२ ॥  
नमो ऽर्धदण्डिकेशाय शुष्काय विकृताय च  ।  
विलोहिताय धूम्राय नीलग्रीवाय वै नमः  ॥ ब्र्प्_४०।१३ ॥  
नमो ऽस्त्व् अप्रतिरूपाय विरूपाय शिवाय च  ।  
सूर्याय सूर्यपतये सूर्यध्वजपताकिने  ॥ ब्र्प्_४०।१४ ॥  
नमः प्रमथनाशाय वृषस्कन्धाय वै नमः  ।  
नमो हिरण्यगर्भाय हिरण्यकवचाय च  ॥ ब्र्प्_४०।१५ ॥  
हिरण्यकृतचूडाय हिरण्यपतये नमः  ।  
शत्रुघाताय चण्डाय पर्णसङ्घशयाय च  ॥ ब्र्प्_४०।१६ ॥  
नमः स्तुताय स्तुतये स्तूयमानाय वै नमः  ।  
सर्वाय सर्वभक्षाय सर्वभूतान्तरात्मने  ॥ ब्र्प्_४०।१७ ॥  
नमो होमाय मन्त्राय शुक्लध्वजपताकिने  ।  
नमो ऽनम्याय नम्याय नमः किलकिलाय च  ॥ ब्र्प्_४०।१८ ॥  
नमस् त्वां शयमानाय शयितायोत्थिताय च  ।  
स्थिताय धावमानाय कुब्जाय कुटिलाय च  ॥ ब्र्प्_४०।१९ ॥  
नमो नर्तनशीलाय मुखवादित्रकारिणे  ।  
बाधापहाय लुब्धाय गीतवादित्रकारिणे  ॥ ब्र्प्_४०।२० ॥  
नमो ज्येष्ठाय श्रेष्ठाय बलप्रमथनाय च  ।  
उग्राय च नमो नित्यं नमश् च दशबाहवे  ॥ ब्र्प्_४०।२१ ॥  
नमः कपालहस्ताय सितभस्मप्रियाय च  ।  
विभीषणाय भीमाय भीष्मव्रतधराय च  ॥ ब्र्प्_४०।२२ ॥  
नानाविकृतवक्त्राय खड्गजिह्वोग्रदंष्ट्रिणे  ।  
पक्षमासलवार्धाय तुम्बीवीणाप्रियाय च  ॥ ब्र्प्_४०।२३ ॥  
अघोरघोररूपाय घोराघोरतराय च  ।  
नमः शिवाय शान्ताय नमः शान्ततमाय च  ॥ ब्र्प्_४०।२४ ॥  
नमो बुद्धाय शुद्धाय संविभागप्रियाय च  ।  
पवनाय पतङ्गाय नमः साङ्ख्यपराय च  ॥ ब्र्प्_४०।२५ ॥  
नमश् चण्डैकघण्टाय घण्टाजल्पाय घण्टिने  ।  
सहस्रशतघण्टाय घण्टामालाप्रियाय च  ॥ ब्र्प्_४०।२६ ॥  
प्राणदण्डाय नित्याय नमस् ते लोहिताय च  ।  
हूंहूङ्काराय रुद्राय भगाकारप्रियाय च  ॥ ब्र्प्_४०।२७ ॥  
नमो ऽपारवते नित्यं गिरिवृक्षप्रियाय च  ।  
नमो यज्ञाधिपतये भूताय प्रसुताय च  ॥ ब्र्प्_४०।२८ ॥  
यज्ञवाहाय दान्ताय तप्याय च भगाय च  ।  
नमस् तटाय तट्याय तटिनीपतये नमः  ॥ ब्र्प्_४०।२९ ॥  
अन्नदायान्नपतये नमस् त्व् अन्नभुजाय च  ।  
नमः सहस्रशीर्षाय सहस्रचरणाय च  ॥ ब्र्प्_४०।३० ॥  
सहस्रोद्धतशूलाय सहस्रनयनाय च  ।  
नमो बालार्कवर्णाय बालरूपधराय च  ॥ ब्र्प्_४०।३१ ॥  
नमो बालार्करूपाय बालक्रीडनकाय च  ।  
नमः शुद्धाय बुद्धाय क्षोभणाय क्षयाय च  ॥ ब्र्प्_४०।३२ ॥  
तरङ्गाङ्कितकेशाय मुक्तकेशाय वै नमः  ।  
नमः षट्कर्मनिष्ठाय त्रिकर्मनियताय च  ॥ ब्र्प्_४०।३३ ॥  
वर्णाश्रमाणां विधिवत् पृथग्धर्मप्रवर्तिने  ।  
नमः श्रेष्ठाय ज्येष्ठाय नमः कलकलाय च  ॥ ब्र्प्_४०।३४ ॥  
श्वेतपिङ्गलनेत्राय कृष्णरक्तेक्षणाय च  ।  
धर्मकामार्थमोक्षाय क्रथाय क्रथनाय च  ॥ ब्र्प्_४०।३५ ॥  
साङ्ख्याय साङ्ख्यमुख्याय योगाधिपतये नमः  ।  
नमो रथ्याधिरथ्याय चतुष्पथपथाय च  ॥ ब्र्प्_४०।३६ ॥  
कृष्णाजिनोत्तरीयाय व्यालयज्ञोपवीतिने  ।  
ईशान रुद्रसङ्घात हरिकेश नमो ऽस्तु ते  ॥ ब्र्प्_४०।३७ ॥  
त्र्यम्बकायाम्बिकानाथ व्यक्ताव्यक्त नमो ऽस्तु ते  ।  
कालकामदकामघ्न दुष्टोद्वृत्तनिषूदन  ॥ ब्र्प्_४०।३८ ॥  
सर्वगर्हित सर्वघ्न सद्योजात नमो ऽस्तु ते  ।  
उन्मादन शतावर्त- गङ्गातोयार्द्रमूर्धज  ॥ ब्र्प्_४०।३९ ॥  
चन्द्रार्धसंयुगावर्त मेघावर्त नमो ऽस्तु ते  ।  
नमो ऽन्नदानकर्त्रे च अन्नदप्रभवे नमः  ॥ ब्र्प्_४०।४० ॥  
अन्नभोक्त्रे च गोप्त्रे च त्वम् एव प्रलयानल  ।  
जरायुजाण्डजाश् चैव स्वेदजोद्भिज्ज एव च  ॥ ब्र्प्_४०।४१ ॥  
त्वम् एव देवदेवेश भूतग्रामश् चतुर्विधः  ।  
चराचरस्य स्रष्टा त्वं प्रतिहर्ता त्वम् एव च  ॥ ब्र्प्_४०।४२ ॥  
त्वम् एव ब्रह्मा विश्वेश अप्सु ब्रह्म वदन्ति ते  ।  
सर्वस्य परमा योनिः सुधांशो ज्योतिषां निधिः  ॥ ब्र्प्_४०।४३ ॥  
ऋक्सामानि तथौङ्कारम् आहुस् त्वां ब्रह्मवादिनः  ।  
हायि हायि हरे हायि हुवाहावेति वासकृत्  ॥ ब्र्प्_४०।४४ ॥  
गायन्ति त्वां सुरश्रेष्ठाः सामगा ब्रह्मवादिनः  ।  
यजुर्मय ऋङ्मयश् च सामाथर्वयुतस् तथा  ॥ ब्र्प्_४०।४५ ॥  
पठ्यसे ब्रह्मविद्भिस् त्वं कल्पोपनिषदां गणैः  ।  
ब्राह्मणाः क्षत्रिया वैश्याः शूद्रा वर्णाश्रमाश् च ये  ॥ ब्र्प्_४०।४६ ॥  
त्वम् एवाश्रमसङ्घाश् च विद्युत् स्तनितम् एव च  ।  
संवत्सरस् त्वम् ऋतवो मासा मासार्धम् एव च  ॥ ब्र्प्_४०।४७ ॥  
कला काष्ठा निमेषाश् च नक्षत्राणि युगानि च  ।  
वृषाणां ककुदं त्वं हि गिरीणां शिखराणि च  ॥ ब्र्प्_४०।४८ ॥  
सिंहो मृगाणां पतयस् तक्षकानन्तभोगिनाम्  ।  
क्षीरोदो ह्य् उदधीनां च मन्त्राणां प्रणवस् तथा  ॥ ब्र्प्_४०।४९ ॥  
वज्रं प्रहरणानां च व्रतानां सत्यम् एव च  ।  
त्वम् एवेच्छा च द्वेषश् च रागो मोहः शमः क्षमा  ॥ ब्र्प्_४०।५० ॥  
व्यवसायो धृतिर् लोभः कामक्रोधौ जयाजयौ  ।  
त्वं गदी त्वं शरी चापी खट्वाङ्गी मुद्गरी तथा  ॥ ब्र्प्_४०।५१ ॥  
छेत्ता भेत्ता प्रहर्ता च नेता मन्तासि नो मतः  ।  
दशलक्षणसंयुक्तो धर्मो ऽर्थः काम एव च  ॥ ब्र्प्_४०।५२ ॥  
इन्दुः समुद्रः सरितः पल्वलानि सरांसि च  ।  
लतावल्ल्यस् तृणौषध्यः पशवो मृगपक्षिणः  ॥ ब्र्प्_४०।५३ ॥  
द्रव्यकर्मगुणारम्भः कालपुष्पफलप्रदः  ।  
आदिश् चान्तश् च मध्यश् च गायत्र्य् ॐकार एव च  ॥ ब्र्प्_४०।५४ ॥  
हरितो लोहितः कृष्णो नीलः पीतस् तथा क्षणः  ।  
कद्रुश् च कपिलो बभ्रुः कपोतो मच्छकस् तथा  ॥ ब्र्प्_४०।५५ ॥  
सुवर्णरेता विख्यातः सुवर्णश् चाप्य् अथो मतः  ।  
सुवर्णनामा च तथा सुवर्णप्रिय एव च  ॥ ब्र्प्_४०।५६ ॥  
त्वम् इन्द्रश् च यमश् चैव वरुणो धनदो ऽनलः  ।  
उत्फुल्लश् चित्रभानुश् च स्वर्भानुर् भानुर् एव च  ॥ ब्र्प्_४०।५७ ॥  
होत्रं होता च होम्यं च हुतं चैव तथा प्रभुः  ।  
त्रिसौपर्णस् तथा ब्रह्मन् यजुषां शतरुद्रियम्  ॥ ब्र्प्_४०।५८ ॥  
पवित्रं च पवित्राणां मङ्गलानां च मङ्गलम्  ।  
प्राणश् च त्वं रजश् च त्वं तमः सत्त्वयुतस् तथा  ॥ ब्र्प्_४०।५९ ॥  
प्राणो ऽपानः समानश् च उदानो व्यान एव च  ।  
उन्मेषश् च निमेषश् च क्षुत्तृङ्जृम्भा तथैव च  ॥ ब्र्प्_४०।६० ॥  
लोहिताङ्गश् च दंष्ट्री च महावक्त्रो महोदरः  ।  
शुचिरोमा हरिच्छ्मश्रुर् ऊर्ध्वकेशश् चलाचलः  ॥ ब्र्प्_४०।६१ ॥  
गीतवादित्रनृत्याङ्गो गीतवादनकप्रियः  ।  
मत्स्यो जालो जलो ऽजय्यो जलव्यालः कुटीचरः  ॥ ब्र्प्_४०।६२ ॥  
विकालश् च सुकालश् च दुष्कालः कालनाशनः  ।  
मृत्युश् चैवाक्षयो ऽन्तश् च क्षमामायाकरोत्करः  ॥ ब्र्प्_४०।६३ ॥  
संवर्तो वर्तकश् चैव संवर्तकबलाहकौ  ।  
घण्टाकी घण्टकी घण्टी चूडालो लवणोदधिः  ॥ ब्र्प्_४०।६४ ॥  
ब्रह्मा कालाग्निवक्त्रश् च दण्डी मुण्डस् त्रिदण्डधृक्  ।  
चतुर्युगश् चतुर्वेदश् चतुर्होत्रश् चतुष्पथः  ॥ ब्र्प्_४०।६५ ॥  
चातुराश्रम्यनेता च चातुर्वर्ण्यकरश् च ह  ।  
क्षराक्षरः प्रियो धूर्तो गणैर् गण्यो गणाधिपः  ॥ ब्र्प्_४०।६६ ॥  
रक्तमाल्याम्बरधरो गिरीशो गिरिजाप्रियः  ।  
शिल्पीशः शिल्पिनः श्रेष्ठः सर्वशिल्पिप्रवर्तकः  ॥ ब्र्प्_४०।६७ ॥  
भगनेत्रान्तकश् चण्डः पूष्णो दन्तविनाशनः  ।  
स्वाहा स्वधा वषट्कारो नमस्कार नमो ऽस्तु ते  ॥ ब्र्प्_४०।६८ ॥  
गूढव्रतश् च गूढश् च गूढव्रतनिषेवितः  ।  
तरणस् तारणश् चैव सर्वभूतेषु तारणः  ॥ ब्र्प्_४०।६९ ॥  
धाता विधाता सन्धाता निधाता धारणो धरः  ।  
तपो ब्रह्म च सत्यं च ब्रह्मचर्यं तथार्जवम्  ॥ ब्र्प्_४०।७० ॥  
भूतात्मा भूतकृद् भूतो भूतभव्यभवोद्भवः  ।  
भूर् भुवः स्वरितश् चैव भूतो ह्य् अग्निर् महेश्वरः  ॥ ब्र्प्_४०।७१ ॥  
ब्रह्मावर्तः सुरावर्तः कामावर्त नमो ऽस्तु ते  ।  
कामबिम्बविनिर्हन्ता कर्णिकारस्रजप्रियः  ॥ ब्र्प्_४०।७२ ॥  
गोनेता गोप्रचारश् च गोवृषेश्वरवाहनः  ।  
त्रैलोक्यगोप्ता गोविन्दो गोप्ता गोगर्ग एव च  ॥ ब्र्प्_४०।७३ ॥  
अखण्डचन्द्राभिमुखः सुमुखो दुर्मुखो ऽमुखः  ।  
चतुर्मुखो बहुमुखो रणेष्व् अभिमुखः सदा  ॥ ब्र्प्_४०।७४ ॥  
हिरण्यगर्भः शकुनिर् धनदो ऽर्थपतिर् विराट्  ।  
अधर्महा महादक्षो दण्डधारो रणप्रियः  ॥ ब्र्प्_४०।७५ ॥  
तिष्ठन् स्थिरश् च स्थाणुश् च निष्कम्पश् च सुनिश्चलः  ।  
दुर्वारणो दुर्विषहो दुःसहो दुरतिक्रमः  ॥ ब्र्प्_४०।७६ ॥  
दुर्धरो दुर्वशो नित्यो दुर्दर्पो विजयो जयः  ।  
शशः शशाङ्कनयन- शीतोष्णः क्षुत् तृषा जरा  ॥ ब्र्प्_४०।७७ ॥  
आधयो व्याधयश् चैव व्याधिहा व्याधिपश् च यः  ।  
सह्यो यज्ञमृगव्याधो व्याधीनाम् आकरो ऽकरः  ॥ ब्र्प्_४०।७८ ॥  
शिखण्डी पुण्डरीकश् च पुण्डरीकावलोकनः  ।  
दण्डधृक् चक्रदण्डश् च रौद्रभागविनाशनः  ॥ ब्र्प्_४०।७९ ॥  
विषपो ऽमृतपश् चैव सुरापः क्षीरसोमपः  ।  
मधुपश् चापपश् चैव सर्वपश् च बलाबलः  ॥ ब्र्प्_४०।८० ॥  
वृषाङ्गराम्भो वृषभस् तथा वृषभलोचनः  ।  
वृषभश् चैव विख्यातो लोकानां लोकसंस्कृतः  ॥ ब्र्प्_४०।८१ ॥  
चन्द्रादित्यौ चक्षुषी ते हृदयं च पितामहः  ।  
अग्निष्टोमस् तथा देहो धर्मकर्मप्रसाधितः  ॥ ब्र्प्_४०।८२ ॥  
न ब्रह्मा न च गोविन्दः पुराण-ऋषयो न च  ।  
माहात्म्यं वेदितुं शक्ता याथातथ्येन ते शिव  ॥ ब्र्प्_४०।८३ ॥  
शिवा या मूर्तयः सूक्ष्मास् ते मह्यं यान्तु दर्शनम्  ।  
ताभिर् मां सर्वतो रक्ष पिता पुत्रम् इवौरसम्  ॥ ब्र्प्_४०।८४ ॥  
रक्ष मां रक्षणीयो ऽहं तवानघ नमो ऽस्तु ते  ।  
भक्तानुकम्पी भगवान् भक्तश् चाहं सदा त्वयि  ॥ ब्र्प्_४०।८५ ॥  
यः सहस्राण्य् अनेकानि पुंसाम् आवृत्य दुर्दृशाम्  ।  
तिष्ठत्य् एकः समुद्रान्ते स मे गोप्तास्तु नित्यशः  ॥ ब्र्प्_४०।८६ ॥  
यं विनिद्रा जितश्वासाः सत्त्वस्थाः समदर्शिनः  ।  
ज्योतिः पश्यन्ति युञ्जानास् तस्मै योगात्मने नमः  ॥ ब्र्प्_४०।८७ ॥  
सम्भक्ष्य सर्वभूतानि युगान्ते समुपस्थिते  ।  
यः शेते जलमध्यस्थस् तं प्रपद्ये ऽम्बुशायिनम्  ॥ ब्र्प्_४०।८८ ॥  
प्रविश्य वदनं राहोर् यः सोमं पिबते निशि  ।  
ग्रसत्य् अर्कं च स्वर्भानुर् भूत्वा सोमाग्निर् एव च  ॥ ब्र्प्_४०।८९ ॥  
अङ्गुष्ठमात्राः पुरुषा देहस्थाः सर्वदेहिनाम्  ।  
रक्षन्तु ते च मां नित्यं नित्यं चाप्याययन्तु माम्  ॥ ब्र्प्_४०।९० ॥  
येनाप्य् उत्पादिता गर्भा अपो भागगताश् च ये  ।  
तेषां स्वाहा स्वधा चैव आप्नुवन्ति स्वदन्ति च  ॥ ब्र्प्_४०।९१ ॥  
येन रोहन्ति देहस्थाः प्राणिनो रोदयन्ति च  ।  
हर्षयन्ति न कृष्यन्ति नमस् तेभ्यस् तु नित्यशः  ॥ ब्र्प्_४०।९२ ॥  
ये समुद्रे नदीदुर्गे पर्वतेषु गुहासु च  ।  
वृक्षमूलेषु गोष्ठेषु कान्तारगहनेषु च  ॥ ब्र्प्_४०।९३ ॥  
चतुष्पथेषु रथ्यासु चत्वरेषु सभासु च  ।  
हस्त्यश्वरथशालासु जीर्णोद्यानालयेषु च  ॥ ब्र्प्_४०।९४ ॥  
येषु पञ्चसु भूतेषु दिशासु विदिशासु च  ।  
इन्द्रार्कयोर् मध्यगता ये च चन्द्रार्करश्मिषु  ॥ ब्र्प्_४०।९५ ॥  
रसातलगता ये च ये च तस्मात् परं गताः  ।  
नमस् तेभ्यो नमस् तेभ्यो नमस् तेभ्यस् तु सर्वशः  ॥ ब्र्प्_४०।९६ ॥  
सर्वस् त्वं सर्वगो देवः सर्वभूतपतिर् भवः  ।  
सर्वभूतान्तरात्मा च तेन त्वं न निमन्त्रितः  ॥ ब्र्प्_४०।९७ ॥  
त्वम् एव चेज्यसे देव यज्ञैर् विविधदक्षिणैः  ।  
त्वम् एव कर्ता सर्वस्य तेन त्वं न निमन्त्रितः  ॥ ब्र्प्_४०।९८ ॥  
अथवा मायया देव मोहितः सूक्ष्मया तव  ।  
तस्मात् तु कारणाद् वापि त्वं मया न निमन्त्रितः  ॥ ब्र्प्_४०।९९ ॥  
प्रसीद मम देवेश त्वम् एव शरणं मम  ।  
त्वं गतिस् त्वं प्रतिष्ठा च न चान्यो ऽस्तीति मे मतिः  ॥ ब्र्प्_४०।१०० ॥  
{ब्रह्मोवाच: }  
स्तुत्वैवं स महादेवं विरराम महामतिः  ।  
भगवान् अपि सुप्रीतः पुनर् दक्षम् अभाषत  ॥ ब्र्प्_४०।१०१ ॥  
{श्रीभगवान् उवाच: }  
परितुष्टो ऽस्मि ते दक्ष स्तवेनानेन सुव्रत  ।  
बहुना तु किम् उक्तेन मत्समीपं गमिष्यसि  ॥ ब्र्प्_४०।१०२ ॥  
{ब्रह्मोवाच: }  
तथैवम् अब्रवीद् वाक्यं त्रैलोक्याधिपतिर् भवः  ।  
कृत्वाश्वासकरं वाक्यं सर्वज्ञो वाक्यसंहितम्  ॥ ब्र्प्_४०।१०३ ॥  
{श्रीशिव उवाच: }  
दक्ष दुःखं न कर्तव्यं यज्ञविध्वंसनं प्रति  ।  
अहं यज्ञहनस् तुभ्यं दृष्टम् एतत् पुरानघ  ॥ ब्र्प्_४०।१०४ ॥  
भूयश् च त्वं वरम् इमं मत्तो गृह्णीष्व सुव्रत  ।  
प्रसन्नसुमुखो भूत्वा ममैकाग्रमनाः शृणु  ॥ ब्र्प्_४०।१०५ ॥  
अश्वमेधसहस्रस्य वाजपेयशतस्य वै  ।  
प्रजापते मत्प्रसादात् फलभागी भविष्यसि  ॥ ब्र्प्_४०।१०६ ॥  
वेदान् षडङ्गान् बुध्यस्व साङ्ख्ययोगांश् च कृत्स्नशः  ।  
तपश् च विपुलं तप्त्वा दुश्चरं देवदानवैः  ॥ ब्र्प्_४०।१०७ ॥  
अब्दैर् द्वादशभिर् युक्तं गूढम् अप्रज्ञनिन्दितम्  ।  
वर्णाश्रमकृतैर् धर्मैर् विनीतं न क्वचित् क्वचित्  ॥ ब्र्प्_४०।१०८ ॥  
समागतं व्यवसितं पशुपाशविमोक्षणम्  ।  
सर्वेषाम् आश्रमाणां च मया पाशुपतं व्रतम्  ॥ ब्र्प्_४०।१०९ ॥  
उत्पादितं दक्ष शुभं सर्वपापविमोचनम्  ।  
अस्य चीर्णस्य यत् सम्यक् फलं भवति पुष्कलम्  ।  
तच् चास्तु सुमहाभाग मानसस् त्यज्यतां ज्वरः  ॥ ब्र्प्_४०।११० ॥  
{ब्रह्मोवाच: }  
एवम् उक्त्वा तु देवेशः सपत्नीकः सहानुगः  ।  
अदर्शनम् अनुप्राप्तो दक्षस्यामिततेजसः  ॥ ब्र्प्_४०।१११ ॥  
अवाप्य च तथा भागं यथोक्तं चोमया भवः  ।  
ज्वरं च सर्वधर्मज्ञो बहुधा व्यभजत् तदा  ॥ ब्र्प्_४०।११२ ॥  
शान्त्यर्थं सर्वभूतानां शृणुध्वम् अथ वै द्विजाः  ।  
शिखाभितापो नागानां पर्वतानां शिलाजतु  ॥ ब्र्प्_४०।११३ ॥  
अपां तु नीलिकां विद्यान् निर्मोको भुजगेषु च  ।  
खोरकः सौरभेयाणाम् ऊखरः पृथिवीतले  ॥ ब्र्प्_४०।११४ ॥  
शुनाम् अपि च धर्मज्ञा दृष्टिप्रत्यवरोधनम्  ।  
रन्ध्रागतम् अथाश्वानां शिखोद्भेदश् च बर्हिणाम्  ॥ ब्र्प्_४०।११५ ॥  
नेत्ररागः कोकिलानां द्वेषः प्रोक्तो महात्मनाम्  ।  
जनानाम् अपि भेदश् च सर्वेषाम् इति नः श्रुतम्  ॥ ब्र्प्_४०।११६ ॥  
शुकानाम् अपि सर्वेषां हिक्किका प्रोच्यते ज्वरः  ।  
शार्दूलेष्व् अथ वै विप्राः श्रमो ज्वर इहोच्यते  ॥ ब्र्प्_४०।११७ ॥  
मानुषेषु च सर्वज्ञा ज्वरो नामैष कीर्तितः  ।  
मरणे जन्मनि तथा मध्ये चापि निवेशितः  ॥ ब्र्प्_४०।११८ ॥  
एतन् माहेश्वरं तेजो ज्वरो नाम सुदारुणः  ।  
नमस्यश् चैव मान्यश् च सर्वप्राणिभिर् ईश्वरः  ॥ ब्र्प्_४०।११९ ॥  
इमां ज्वरोत्पत्तिम् अदीनमानसः  ब्र्प्_४०।१२०अ  
पठेत् सदा यः सुसमाहितो नरः  ब्र्प्_४०।१२०ब्  
विमुक्तरोगः स नरो मुदायुतो  ब्र्प्_४०।१२०च्  
लभेत कामांश् च यथामनीषितान्  ब्र्प्_४०।१२०द्  
दक्षप्रोक्तं स्तवं चापि कीर्तयेद् यः शृणोति वा  ।  
नाशुभं प्राप्नुयात् किञ्चिद् दीर्घम् आयुर् अवाप्नुयात्  ॥ ब्र्प्_४०।१२१ ॥  
यथा सर्वेषु देवेषु वरिष्ठो भगवान् भवः  ।  
तथा स्तवो वरिष्ठो ऽयं स्तवानां दक्षनिर्मितः  ॥ ब्र्प्_४०।१२२ ॥  
यशःस्वर्गसुरैश्वर्य- वित्तादिजयकाङ्क्षिभिः  ।  
स्तोतव्यो भक्तिम् आस्थाय विद्याकामैश् च यत्नतः  ॥ ब्र्प्_४०।१२३ ॥  
व्याधितो दुःखितो दीनो नरो ग्रस्तो भयादिभिः  ।  
राजकार्यनियुक्तो वा मुच्यते महतो भयात्  ॥ ब्र्प्_४०।१२४ ॥  
अनेनैव च देहेन गणानां च महेश्वरात्  ।  
इह लोके सुखं प्राप्य गणराड् उपजायते  ॥ ब्र्प्_४०।१२५ ॥  
न यक्षा न पिशाचा वा न नागा न विनायकाः  ।  
कुर्युर् विघ्नं गृहे तस्य यत्र संस्तूयते भवः  ॥ ब्र्प्_४०।१२६ ॥  
शृणुयाद् वा इदं नारी भक्त्याथ भवभाविता  ।  
पितृपक्षे भर्तृपक्षे पूज्या भवति चैव ह  ॥ ब्र्प्_४०।१२७ ॥  
शृणुयाद् वा इदं सर्वं कीर्तयेद् वाप्य् अभीक्ष्णशः  ।  
तस्य सर्वाणि कार्याणि सिद्धिं गच्छन्त्य् अविघ्नतः  ॥ ब्र्प्_४०।१२८ ॥  
मनसा चिन्तितं यच् च यच् च वाचाप्य् उदाहृतम्  ।  
सर्वं सम्पद्यते तस्य स्तवस्यास्यानुकीर्तनात्  ॥ ब्र्प्_४०।१२९ ॥  
देवस्य सगुहस्याथ देव्या नन्दीश्वरस्य च  ।  
बलिं विभजतः कृत्वा दमेन नियमेन च  ॥ ब्र्प्_४०।१३० ॥  
ततः प्रयुक्तो गृह्णीयान् नामान्य् आशु यथाक्रमम्  ।  
ईप्सितांल् लभते ऽप्य् अर्थान् कामान् भोगांश् च मानवः  ॥ ब्र्प्_४०।१३१ ॥  
मृतश् च स्वर्गम् आप्नोति स्त्रीसहस्रसमावृतः  ।  
सर्वकामसुयुक्तो वा युक्तो वा सर्वपातकैः  ॥ ब्र्प्_४०।१३२ ॥  
पठन् दक्षकृतं स्तोत्रं सर्वपापैः प्रमुच्यते  ।  
मृतश् च गणसायुज्यं पूज्यमानः सुरासुरैः  ॥ ब्र्प्_४०।१३३ ॥  
वृषेण विनियुक्तेन विमानेन विराजते  ।  
आभूतसम्प्लवस्थायी रुद्रस्यानुचरो भवेत्  ॥ ब्र्प्_४०।१३४ ॥  
इत्य् आह भगवान् व्यासः पराशरसुतः प्रभुः  ।  
नैतद् वेदयते कश्चिन् नैतच् छ्राव्यं च कस्यचित्  ॥ ब्र्प्_४०।१३५ ॥  
श्रुत्वेमं परमं गुह्यं ये ऽपि स्युः पापयोनयः  ।  
वैश्याः स्त्रियश् च शूद्राश् च रुद्रलोकम् अवाप्नुयुः  ॥ ब्र्प्_४०।१३६ ॥  
श्रावयेद् यश् च विप्रेभ्यः सदा पर्वसु पर्वसु  ।  
रुद्रलोकम् अवाप्नोति द्विजो वै नात्र संशयः  ॥ ब्र्प्_४०।१३७ ॥  
{लोमहर्षण उवाच: }  
श्रुत्वैवं वै मुनिश्रेष्ठाः कथां पापप्रणाशिनीम्  ।  
रुद्रक्रोधोद्भवां पुण्यां व्यासस्य वदतो द्विजाः  ॥ ब्र्प्_४१।१ ॥  
पार्वत्याश् च तथा रोषं क्रोधं शम्भोश् च दुःसहम्  ।  
उत्पत्तिं वीरभद्रस्य भद्रकाल्याश् च सम्भवम्  ॥ ब्र्प्_४१।२ ॥  
दक्षयज्ञविनाशं च वीर्यं शम्भोस् तथाद्भुतम्  ।  
पुनः प्रसादं देवस्य दक्षस्य सुमहात्मनः  ॥ ब्र्प्_४१।३ ॥  
यज्ञभागं च रुद्रस्य दक्षस्य च फलं क्रतोः  ।  
हृष्टा बभूवुः सम्प्रीता विस्मिताश् च पुनः पुनः  ॥ ब्र्प्_४१।४ ॥  
पप्रच्छुश् च पुनर् व्यासं कथाशेषं तथा द्विजाः  ।  
पृष्टः प्रोवाच तान् व्यासः क्षेत्रम् एकाम्रकं पुनः  ॥ ब्र्प्_४१।५ ॥  
{व्यास उवाच: }  
ब्रह्मप्रोक्तां कथां पुण्यां श्रुत्वा तु ऋषिपुङ्गवाः  ।  
प्रशशंसुस् तदा हृष्टा रोमाञ्चिततनूरुहाः  ॥ ब्र्प्_४१।६ ॥  
{ऋषय ऊचुः: }  
अहो देवस्य माहात्म्यं त्वया शम्भोः प्रकीर्तितम्  ।  
दक्षस्य च सुरश्रेष्ठ यज्ञविध्वंसनं तथा  ॥ ब्र्प्_४१।७ ॥  
एकाम्रकं क्षेत्रवरं वक्तुम् अर्हसि साम्प्रतम्  ।  
श्रोतुम् इच्छामहे ब्रह्मन् परं कौतूहलं हि नः  ॥ ब्र्प्_४१।८ ॥  
{व्यास उवाच: }  
तेषां तद् वचनं श्रुत्वा लोकनाथश् चतुर्मुखः  ।  
प्रोवाच शम्भोस् तत् क्षेत्रं भूतले दुष्कृतच्छदम्  ॥ ब्र्प्_४१।९ ॥  
{ब्रह्मोवाच: }  
शृणुध्वं मुनिशार्दूलाः प्रवक्ष्यामि समासतः  ।  
सर्वपापहरं पुण्यं क्षेत्रं परमदुर्लभम्  ॥ ब्र्प्_४१।१० ॥  
लिङ्गकोटिसमायुक्तं वाराणसीसमं शुभम्  ।  
एकाम्रकेति विख्यातं तीर्थाष्टकसमन्वितम्  ॥ ब्र्प्_४१।११ ॥  
एकाम्रवृक्षस् तत्रासीत् पुरा कल्पे द्विजोत्तमाः  ।  
नाम्ना तस्यैव तत् क्षेत्रम् एकाम्रकम् इति श्रुतम्  ॥ ब्र्प्_४१।१२ ॥  
हृष्टपुष्टजनाकीर्णं नरनारीसमन्वितम्  ।  
विद्वांसगण भूयिष्ठं धनधान्यादिसंयुतम्  ॥ ब्र्प्_४१।१३ ॥  
गृहगोपुरसम्बाधं त्रिकचाद्वारभूषितम्  ।  
नानावणिक्समाकीर्णं नानारत्नोपशोभितम्  ॥ ब्र्प्_४१।१४ ॥  
पुराट्टालकसंयुक्तं रथिभिः समलङ्कृतम्  ।  
राजहंसनिभैः शुभ्रैः प्रासादैर् उपशोभितम्  ॥ ब्र्प्_४१।१५ ॥  
मार्गगद्वारसंयुक्तं सितप्राकारशोभितम्  ।  
रक्षितं शस्त्रसङ्घैश् च परिखाभिर् अलङ्कृतम्  ॥ ब्र्प्_४१।१६ ॥  
सितरक्तैस् तथा पीतैः कृष्णश्यामैश् च वर्णकैः  ।  
समीरणोद्धताभिश् च पताकाभिर् अलङ्कृतम्  ॥ ब्र्प्_४१।१७ ॥  
नित्योत्सवप्रमुदितं नानावादित्रनिस्वनैः  ।  
वीणावेणुमृदङ्गैश् च क्षेपणीभिर् अलङ्कृतम्  ॥ ब्र्प्_४१।१८ ॥  
देवतायतनैर् दिव्यैः प्राकारोद्यानमण्डितैः  ।  
पूजाविचित्ररचितैः सर्वत्र समलङ्कृतम्  ॥ ब्र्प्_४१।१९ ॥  
स्त्रियः प्रमुदितास् तत्र दृश्यन्ते तनुमध्यमाः  ।  
हारैर् अलङ्कृतग्रीवाः पद्मपत्त्रायतेक्षणाः  ॥ ब्र्प्_४१।२० ॥  
पीनोन्नतकुचाः श्यामाः पूर्णचन्द्रनिभाननाः  ।  
स्थिरालकाः सुकपोलाः काञ्चीनूपुरनादिताः  ॥ ब्र्प्_४१।२१ ॥  
सुकेश्यश् चारुजघनाः कर्णान्तायतलोचनाः  ।  
सर्वलक्षणसम्पन्नाः सर्वाभरणभूषिताः  ॥ ब्र्प्_४१।२२ ॥  
दिव्यवस्त्रधराः शुभ्राः काश्चित् काञ्चनसन्निभाः  ।  
हंसवारणगामिन्यः कुचभारावनामिताः  ॥ ब्र्प्_४१।२३ ॥  
दिव्यगन्धानुलिप्ताङ्गाः कर्णाभरणभूषिताः  ।  
मदालसाश् च सुश्रोण्यो नित्यं प्रहसिताननाः  ॥ ब्र्प्_४१।२४ ॥  
ईषद्विस्पष्टदशना बिम्बौष्ठा मधुरस्वराः  ।  
ताम्बूलरञ्जितमुखा विदग्धाः प्रियदर्शनाः  ॥ ब्र्प्_४१।२५ ॥  
सुभगाः प्रियवादिन्यो नित्यं यौवनगर्विताः  ।  
दिव्यवस्त्रधराः सर्वाः सदा चारित्रमण्डिताः  ॥ ब्र्प्_४१।२६ ॥  
क्रीडन्ति ताः सदा तत्र स्त्रियश् चाप्सरसोपमाः  ।  
स्वे स्वे गृहे प्रमुदिता दिवा रात्रौ वराननाः  ॥ ब्र्प्_४१।२७ ॥  
पुरुषास् तत्र दृश्यन्ते रूपयौवनगर्विताः  ।  
सर्वलक्षणसम्पन्नाः सुमृष्टमणिकुण्डलाः  ॥ ब्र्प्_४१।२८ ॥  
ब्राह्मणाः क्षत्रिया वैश्याः शूद्राश् च मुनिसत्तमाः  ।  
स्वधर्मनिरतास् तत्र निवसन्ति सुधार्मिकाः  ॥ ब्र्प्_४१।२९ ॥  
अन्याश् च तत्र तिष्ठन्ति वारमुख्याः सुलोचनाः  ।  
घृताचीमेनकातुल्यास् तथा समतिलोत्तमाः  ॥ ब्र्प्_४१।३० ॥  
उर्वशीसदृशाश् चैव विप्रचित्तिनिभास् तथा  ।  
विश्वाचीसहजन्याभाः प्रम्लोचासदृशास् तथा  ॥ ब्र्प्_४१।३१ ॥  
सर्वास् ताः प्रियवादिन्यः सर्वा विहसिताननाः  ।  
कलाकौशलसंयुक्ताः सर्वास् ता गुणसंयुताः  ॥ ब्र्प्_४१।३२ ॥  
एवं पण्यस्त्रियस् तत्र नृत्यगीतविशारदाः  ।  
निवसन्ति मुनिश्रेष्ठाः सर्वस्त्रीगुणगर्विताः  ॥ ब्र्प्_४१।३३ ॥  
प्रेक्षणालापकुशलाः सुन्दर्यः प्रियदर्शनाः  ।  
न रूपहीना दुर्वृत्ता न परद्रोहकारिकाः  ॥ ब्र्प्_४१।३४ ॥  
यासां कटाक्षपातेन मोहं गच्छन्ति मानवाः  ।  
न तत्र निर्धनाः सन्ति न मूर्खा न परद्विषः  ॥ ब्र्प्_४१।३५ ॥  
न रोगिणो न मलिना न कदर्या न मायिनः  ।  
न रूपहीना दुर्वृत्ता न परद्रोहकारिणः  ॥ ब्र्प्_४१।३६ ॥  
तिष्ठन्ति मानवास् तत्र क्षेत्रे जगति विश्रुते  ।  
सर्वत्र सुखसञ्चारं सर्वसत्त्वसुखावहम्  ॥ ब्र्प्_४१।३७ ॥  
नानाजनसमाकीर्णं सर्वसस्यसमन्वितम्  ।  
कर्णिकारैश् च पनसैश् चम्पकैर् नागकेसरैः  ॥ ब्र्प्_४१।३८ ॥  
पाटलाशोकबकुलैः कपित्थैर् बहुलैर् धवैः  ।  
चूतनिम्बकदम्बैश् च तथान्यैः पुष्पजातिभिः  ॥ ब्र्प्_४१।३९ ॥  
नीपकैर् धवखदिरैर् लताभिश् च विराजितम्  ।  
शालैस् तालैस् तमालैश् च नारिकेलैः शुभाञ्जनैः  ॥ ब्र्प्_४१।४० ॥  
अर्जुनैः समपर्णैश् च कोविदारैः सपिप्पलैः  ।  
लकुचैः सरलैर् लोध्रैर् हिन्तालैर् देवदारुभिः  ॥ ब्र्प्_४१।४१ ॥  
पलाशैर् मुचुकुन्दैश् च पारिजातैः सकुब्जकैः  ।  
कदलीवनखण्डैश् च जम्बूपूगफलैस् तथा  ॥ ब्र्प्_४१।४२ ॥  
केतकीकरवीरैश् च अतिमुक्तैश् च किंशुकैः  ।  
मन्दारकुन्दपुष्पैश् च तथान्यैः पुष्पजातिभिः  ॥ ब्र्प्_४१।४३ ॥  
नानापक्षिरुतैः सेव्यैर् उद्यानैर् नन्दनोपमैः  ।  
फलभारानतैर् वृक्षैः सर्वर्तुकुसुमोत्करैः  ॥ ब्र्प्_४१।४४ ॥  
चकोरैः शतपत्त्रैश् च भृङ्गराजैश् च कोकिलैः  ।  
कलविङ्कैर् मयूरैश् च प्रियपुत्रैः शुकैस् तथा  ॥ ब्र्प्_४१।४५ ॥  
जीवञ्जीवकहारीतैश् चातकैर् वनवेष्टितैः  ।  
नानापक्षिगणैश् चान्यैः कूजद्भिर् मधुरस्वरैः  ॥ ब्र्प्_४१।४६ ॥  
दीर्घिकाभिस् तडागैश् च पुष्करिणीभिश् च वापिभिः  ।  
नानाजलाशयैश् चान्यैः पद्मिनीखण्डमण्डितैः  ॥ ब्र्प्_४१।४७ ॥  
कुमुदैः पुण्डरीकैश् च तथा नीलोत्पलैः शुभैः  ।  
कादम्बैश् चक्रवाकैश् च तथैव जलकुक्कुटैः  ॥ ब्र्प्_४१।४८ ॥  
कारण्डवैः प्लवैर् हंसैस् तथान्यैर् जलचारिभिः  ।  
एवं नानाविधैर् वृक्षैः पुष्पैर् नानाविधैर् वरैः  ॥ ब्र्प्_४१।४९ ॥  
नानाजलाशयैः पुण्यैः शोभितं तत् समन्ततः  ।  
आस्ते तत्र स्वयं देवः कृत्तिवासा वृषध्वजः  ॥ ब्र्प्_४१।५० ॥  
हिताय सर्वलोकस्य भुक्तिमुक्तिप्रदः शिवः  ।  
पृथिव्यां यानि तीर्थानि सरितश् च सरांसि च  ॥ ब्र्प्_४१।५१ ॥  
पुष्करिण्यस् तडागानि वाप्यः कूपाश् च सागराः  ।  
तेभ्यः पूर्वं समाहृत्य जलबिन्दून् पृथक् पृथक्  ॥ ब्र्प्_४१।५२ ॥  
सर्वलोकहितार्थाय रुद्रः सर्वसुरैः सह  ।  
तीर्थं बिन्दुसरो नाम तस्मिन् क्षेत्रे द्विजोत्तमाः  ॥ ब्र्प्_४१।५३ ॥  
चकार ऋषिभिः सार्धं तेन बिन्दुसरः स्मृतम्  ।  
अष्टम्यां बहुले पक्षे मार्गशीर्षे द्विजोत्तमाः  ॥ ब्र्प्_४१।५४ ॥  
यस् तत्र यात्रां कुरुते विषुवे विजितेन्द्रियः  ।  
विधिवद् बिन्दुसरसि स्नात्वा श्रद्धासमन्वितः  ॥ ब्र्प्_४१।५५ ॥  
देवान् ऋषीन् मनुष्यांश् च पितॄन् सन्तर्प्य वाग्यतः  ।  
तिलोदकेन विधिना नामगोत्रविधानवित्  ॥ ब्र्प्_४१।५६ ॥  
स्नात्वैवं विधिवत् तत्र सो ऽश्वमेधफलं लभेत्  ।  
ग्रहोपरागे विषुवे सङ्क्रान्त्याम् अयने तथा  ॥ ब्र्प्_४१।५७ ॥  
युगादिषु षडशीत्यां तथान्यत्र शुभे तिथौ  ।  
ये तत्र दानं विप्रेभ्यः प्रयच्छन्ति धनादिकम्  ॥ ब्र्प्_४१।५८ ॥  
अन्यतीर्थाच् छतगुणं फलं ते प्राप्नुवन्ति वै  ।  
पिण्डं ये सम्प्रयच्छन्ति पितृभ्यः सरसस् तटे  ॥ ब्र्प्_४१।५९ ॥  
पितॄणाम् अक्षयां तृप्तिं ते कुर्वन्ति न संशयः  ।  
ततः शम्भोर् गृहं गत्वा वाग्यतः संयतेन्द्रियः  ॥ ब्र्प्_४१।६० ॥  
प्रविश्य पूजयेच् छर्वं कृत्वा तं त्रिः प्रदक्षिणम्  ।  
घृतक्षीरादिभिः स्नानं कारयित्वा भवं शुचिः  ॥ ब्र्प्_४१।६१ ॥  
चन्दनेन सुगन्धेन विलिप्य कुङ्कुमेन च  ।  
ततः सम्पूजयेद् देवं चन्द्रमौलिम् उमापतिम्  ॥ ब्र्प्_४१।६२ ॥  
पुष्पैर् नानाविधैर् मेध्यैर् बिल्वार्ककमलादिभिः  ।  
आगमोक्तेन मन्त्रेण वेदोक्तेन च शङ्करम्  ॥ ब्र्प्_४१।६३ ॥  
अदीक्षितस् तु नाम्नैव मूलमन्त्रेण चार्चयेत्  ।  
एवं सम्पूज्य तं देवं गन्धपुष्पानुरागिभिः  ॥ ब्र्प्_४१।६४ ॥  
धूपदीपैश् च नैवेद्यैर् उपहारैस् तथा स्तवैः  ।  
दण्डवत्प्रणिपातैश् च गीतैर् वाद्यैर् मनोहरैः  ॥ ब्र्प्_४१।६५ ॥  
नृत्यजप्यनमस्कारैर् जयशब्दैः प्रदक्षिणैः  ।  
एवं सम्पूज्य विधिवद् देवदेवम् उमापतिम्  ॥ ब्र्प्_४१।६६ ॥  
सर्वपापविनिर्मुक्तो रूपयौवनगर्वितः  ।  
कुलैकविंशम् उद्धृत्य दिव्याभरणभूषिताः  ॥ ब्र्प्_४१।६७ ॥  
सौवर्णेन विमानेन किङ्किणीजालमालिना  ।  
उपगीयमानो गन्धर्वैर् अप्सरोभिर् अलङ्कृतः  ॥ ब्र्प्_४१।६८ ॥  
उद्द्योतयन् दिशः सर्वाः शिवलोकं स गच्छति  ।  
भुक्त्वा तत्र सुखं विप्रा मनसः प्रीतिदायकम्  ॥ ब्र्प्_४१।६९ ॥  
तल्लोकवासिभिः सार्धं यावद् आभूतसम्प्लवम्  ।  
ततस् तस्माद् इहायातः पृथिव्यां पुण्यसङ्क्षये  ॥ ब्र्प्_४१।७० ॥  
जायते योगिनां गेहे चतुर्वेदी द्विजोत्तमाः  ।  
योगं पाशुपतं प्राप्य ततो मोक्षम् अवाप्नुयात्  ॥ ब्र्प्_४१।७१ ॥  
शयनोत्थापने चैव सङ्क्रान्त्याम् अयने तथा  ।  
अशोकाख्यां तथाष्टम्यां पवित्रारोपणे तथा  ॥ ब्र्प्_४१।७२ ॥  
ये च पश्यन्ति तं देवं कृत्तिवाससम् उत्तमम्  ।  
विमानेनार्कवर्णेन शिवलोकं व्रजन्ति ते  ॥ ब्र्प्_४१।७३ ॥  
सर्वकाले ऽपि तं देवं ये पश्यन्ति सुमेधसः  ।  
ते ऽपि पापविनिर्मुक्ताः शिवलोकं व्रजन्ति वै  ॥ ब्र्प्_४१।७४ ॥  
देवस्य पश्चिमे पूर्वे दक्षिणे चोत्तरे तथा  ।  
योजनद्वितयं सार्धं क्षेत्रं तद् भुक्तिमुक्तिदम्  ॥ ब्र्प्_४१।७५ ॥  
तस्मिन् क्षेत्रवरे लिङ्गं भास्करेश्वरसञ्ज्ञितम्  ।  
पश्यन्ति ये तु तं देवं स्नात्वा कुण्डे महेश्वरम्  ॥ ब्र्प्_४१।७६ ॥  
आदित्येनार्चितं पूर्वं देवदेवं त्रिलोचनम्  ।  
सर्वपापविनिर्मुक्ता विमानवरम् आस्थिताः  ॥ ब्र्प्_४१।७७ ॥  
उपगीयमाना गन्धर्वैः शिवलोकं व्रजन्ति ते  ।  
तिष्ठन्ति तत्र मुदिताः कल्पम् एकं द्विजोत्तमाः  ॥ ब्र्प्_४१।७८ ॥  
भुक्त्वा तु विपुलान् भोगाञ् शिवलोके मनोरमान्  ।  
पुण्यक्षयाद् इहायाता जायन्ते प्रवरे कुले  ॥ ब्र्प्_४१।७९ ॥  
अथवा योगिनां गेहे वेदवेदाङ्गपारगाः  ।  
उत्पद्यन्ते द्विजवराः सर्वभूतहिते रताः  ॥ ब्र्प्_४१।८० ॥  
मोक्षशास्त्रार्थकुशलाः सर्वत्र समबुद्धयः  ।  
योगं शम्भोर् वरं प्राप्य ततो मोक्षं व्रजन्ति ते  ॥ ब्र्प्_४१।८१ ॥  
तस्मिन् क्षेत्रवरे पुण्ये लिङ्गं यद् दृश्यते द्विजाः  ।  
पूज्यापूज्यं च सर्वत्र वने रथ्यान्तरे ऽपि वा  ॥ ब्र्प्_४१।८२ ॥  
चतुष्पथे श्मशाने वा यत्र कुत्र च तिष्ठति  ।  
दृष्ट्वा तल् लिङ्गम् अव्यग्रः श्रद्धया सुसमाहितः  ॥ ब्र्प्_४१।८३ ॥  
स्नापयित्वा तु तं भक्त्या गन्धैः पुष्पैर् मनोहरैः  ।  
धूपैर् दीपैः सनैवेद्यैर् नमस्कारैस् तथा स्तवैः  ॥ ब्र्प्_४१।८४ ॥  
दण्डवत्प्रणिपातैश् च नृत्यगीतादिभिस् तथा  ।  
सम्पूज्यैवं विधानेन शिवलोकं व्रजेन् नरः  ॥ ब्र्प्_४१।८५ ॥  
नारी वा द्विजशार्दूलाः सम्पूज्य श्रद्धयान्विता  ।  
पूर्वोक्तं फलम् आप्नोति नात्र कार्या विचारणा  ॥ ब्र्प्_४१।८६ ॥  
कः शक्नोति गुणान् वक्तुं समग्रान् मुनिसत्तमाः  ।  
तस्य क्षेत्रवरस्याथ ऋते देवान् महेश्वरात्  ॥ ब्र्प्_४१।८७ ॥  
तस्मिन् क्षेत्रोत्तमे गत्वा श्रद्धयाश्रद्धयापि वा  ।  
माधवादिषु मासेषु नरो वा यदि वाङ्गना  ॥ ब्र्प्_४१।८८ ॥  
यस्मिन् यस्मिंस् तिथौ विप्राः स्नात्वा बिन्दुसरोम्भसि  ।  
पश्येद् देवं विरूपाक्षं देवीं च वरदां शिवाम्  ॥ ब्र्प्_४१।८९ ॥  
गणं चण्डं कार्त्तिकेयं गणेशं वृषभं तथा  ।  
कल्पद्रुमं च सावित्रीं शिवलोकं स गच्छति  ॥ ब्र्प्_४१।९० ॥  
स्नात्वा च कापिले तीर्थे विधिवत् पापनाशने  ।  
प्राप्नोत्य् अभिमतान् कामाञ् शिवलोकं स गच्छति  ॥ ब्र्प्_४१।९१ ॥  
यः स्तम्भ्यं तत्र विधिवत् करोति नियतेन्द्रियः  ।  
कुलैकविंशम् उद्धृत्य शिवलोकं स गच्छति  ॥ ब्र्प्_४१।९२ ॥  
एकाम्रके शिवक्षेत्रे वाराणसीसमे शुभे  ।  
स्नानं करोति यस् तत्र मोक्षं स लभते ध्रुवम्  ॥ ब्र्प्_४१।९३ ॥  
{ब्रह्मोवाच: }  
विरजे विरजा माता ब्रह्माणी सम्प्रतिष्ठिता  ।  
यस्याः सन्दर्शनान् मर्त्यः पुनात्य् आसप्तमं कुलम्  ॥ ब्र्प्_४२।१ ॥  
सकृद् दृष्ट्वा तु तां देवीं भक्त्यापूज्य प्रणम्य च  ।  
नरः स्ववंशम् उद्धृत्य मम लोकं स गच्छति  ॥ ब्र्प्_४२।२ ॥  
अन्याश् च तत्र तिष्ठन्ति विरजे लोकमातरः  ।  
सर्वपापहरा देव्यो वरदा भक्तिवत्सलाः  ॥ ब्र्प्_४२।३ ॥  
आस्ते वैतरणी तत्र सर्वपापहरा नदी  ।  
यस्यां स्नात्वा नरश्रेष्ठः सर्वपापैः प्रमुच्यते  ॥ ब्र्प्_४२।४ ॥  
आस्ते स्वयम्भूस् तत्रैव क्रोडरूपी हरिः स्वयम्  ।  
दृष्ट्वा प्रणम्य तं भक्त्या परं विष्णुं व्रजन्ति ते  ॥ ब्र्प्_४२।५ ॥  
कापिले गोग्रहे सोमे तीर्थे चालाबुसञ्ज्ञिते  ।  
मृत्युञ्जये क्रोडतीर्थे वासुके सिद्धकेश्वरे  ॥ ब्र्प्_४२।६ ॥  
तीर्थेष्व् एतेषु मतिमान् विरजे संयतेन्द्रियः  ।  
गत्वाष्टतीर्थं विधिवत् स्नात्वा देवान् प्रणम्य च  ॥ ब्र्प्_४२।७ ॥  
सर्वपापविनिर्मुक्तो विमानवरम् आस्थितः  ।  
उपगीयमानो गन्धर्वैर् मम लोके महीयते  ॥ ब्र्प्_४२।८ ॥  
विरजे यो मम क्षेत्रे पिण्डदानं करोति वै  ।  
स करोत्य् अक्षयां तृप्तिं पितॄणां नात्र संशयः  ॥ ब्र्प्_४२।९ ॥  
मम क्षेत्रे मुनिश्रेष्ठा विरजे ये कलेवरम्  ।  
परित्यजन्ति पुरुषास् ते मोक्षं प्राप्नुवन्ति वै  ॥ ब्र्प्_४२।१० ॥  
स्नात्वा यः सागरे मर्त्यो दृष्ट्वा च कपिलं हरिम्  ।  
पश्येद् देवीं च वाराहीं स याति त्रिदशालयम्  ॥ ब्र्प्_४२।११ ॥  
सन्ति चान्यानि तीर्थानि पुण्यान्य् आयतनानि च  ।  
तत्काले तु मुनिश्रेष्ठा वेदितव्यानि तानि वै  ॥ ब्र्प्_४२।१२ ॥  
समुद्रस्योत्तरे तीरे तस्मिन् देशे द्विजोत्तमाः  ।  
आस्ते गुह्यं परं क्षेत्रं मुक्तिदं पापनाशनम्  ॥ ब्र्प्_४२।१३ ॥  
सर्वत्र वालुकाकीर्णं पवित्रं सर्वकामदम्  ।  
दशयोजनविस्तीर्णं क्षेत्रं परमदुर्लभम्  ॥ ब्र्प्_४२।१४ ॥  
अशोकार्जुनपुन्नागैर् बकुलैः सरलद्रुमैः  ।  
पनसैर् नारिकेलैश् च शालैस् तालैः कपित्थकैः  ॥ ब्र्प्_४२।१५ ॥  
चम्पकैः कर्णिकारैश् च चूतबिल्वैः सपाटलैः  ।  
कदम्बैः कोविदारैश् च लकुचैर् नागकेसरैः  ॥ ब्र्प्_४२।१६ ॥  
प्राचीनामलकैर् लोध्रैर् नारङ्गैर् धवखादिरैः  ।  
सर्जभूर्जाश्वकर्णैश् च तमालैर् देवदारुभिः  ॥ ब्र्प्_४२।१७ ॥  
मन्दारैः पारिजातैश् च न्यग्रोधागुरुचन्दनैः  ।  
खर्जूराम्रातकैः सिद्धैर् मुचुकुन्दैः सकिंशुकैः  ॥ ब्र्प्_४२।१८ ॥  
अश्वत्थैः सप्तपर्णैश् च मधुधारशुभाञ्जनैः  ।  
शिंशपामलकैर् नीपैर् निम्बतिन्दुविभीतकैः  ॥ ब्र्प्_४२।१९ ॥  
सर्वर्तुफलगन्धाढ्यैः सर्वर्तुकुसुमोज्ज्वलैः  ।  
मनोह्लादकरैः शुभ्रैर् नानाविहगनादितैः  ॥ ब्र्प्_४२।२० ॥  
श्रोत्ररम्यैः सुमधुरैर् बलनिर्मदनेरितैः  ।  
मनसः प्रीतिजनकैः शब्दैः खगमुखेरितैः  ॥ ब्र्प्_४२।२१ ॥  
चकोरैः शतपत्त्रैश् च भृङ्गराजैस् तथा शुकैः  ।  
कोकिलैः कलविङ्कैश् च हारीतैर् जीवजीवकैः  ॥ ब्र्प्_४२।२२ ॥  
प्रियपुत्रैश् चातकैश् च तथान्यैर् मधुरस्वरैः  ।  
श्रोत्ररम्यैः प्रियकरैः कूजद्भिश् चार्वधिष्ठितैः  ॥ ब्र्प्_४२।२३ ॥  
केतकीवनखण्डैश् च अतिमुक्तैः सकुब्जकैः  ।  
मालतीकुन्दबाणैश् च करवीरैः सितेतरैः  ॥ ब्र्प्_४२।२४ ॥  
जम्बीरकरुणाङ्कोलैर् दाडिमैर् बीजपूरकैः  ।  
मातुलुङ्गैः पूगफलैर् हिन्तालैः कदलीवनैः  ॥ ब्र्प्_४२।२५ ॥  
अन्यैश् च विविधैर् वृक्षैः पुष्पैश् चान्यैर् मनोहरैः  ।  
लतावितानगुल्मैश् च विविधैश् च जलाशयैः  ॥ ब्र्प्_४२।२६ ॥  
दीर्घिकाभिस् तडागैश् च पुष्करिणीभिश् च वापिभिः  ।  
नानाजलाशयैः पुण्यैः पद्मिनीखण्डमण्डितैः  ॥ ब्र्प्_४२।२७ ॥  
सरांसि च मनोज्ञानि प्रसन्नसलिलानि च  ।  
कुमुदैः पुण्डरीकैश् च तथा नीलोत्पलैः शुभैः  ॥ ब्र्प्_४२।२८ ॥  
कह्लारैः कमलैश् चापि आचितानि समन्ततः  ।  
कादम्बैश् चक्रवाकैश् च तथैव जलकुक्कुटैः  ॥ ब्र्प्_४२।२९ ॥  
कारण्डवैः प्लवैर् हंसैः कूर्मैर् मत्स्यैश् च मद्गुभिः  ।  
दात्यूहसारसाकीर्णैः कोयष्टिबकशोभितैः  ॥ ब्र्प्_४२।३० ॥  
एतैश् चान्यैश् च कूजद्भिः समन्ताज् जलचारिभिः  ।  
खगैर् जलचरैश् चान्यैः कुसुमैश् च जलोद्भवैः  ॥ ब्र्प्_४२।३१ ॥  
एवं नानाविधैर् वृक्षैः पुष्पैः स्थलजलोद्भवैः  ।  
ब्रह्मचारिगृहस्थैश् च वानप्रस्थैश् च भिक्षुभिः  ॥ ब्र्प्_४२।३२ ॥  
स्वधर्मनिरतैर् वर्णैस् तथान्यैः समलङ्कृतम्  ।  
हृष्टपुष्टजनाकीर्णं नरनारीसमाकुलम्  ॥ ब्र्प्_४२।३३ ॥  
अशेषविद्यानिलयं सर्वधर्मगुणाकरम्  ।  
एवं सर्वगुणोपेतं क्षेत्रं परमदुर्लभम्  ॥ ब्र्प्_४२।३४ ॥  
आस्ते तत्र मुनिश्रेष्ठा विख्यातः पुरुषोत्तमः  ।  
यावद् उत्कलमर्यादा दिक् क्रमेण प्रकीर्तिता  ॥ ब्र्प्_४२।३५ ॥  
तावत् कृष्णप्रसादेन देशः पुण्यतमो हि सः  ।  
यत्र तिष्ठति विश्वात्मा देशे स पुरुषोत्तमः  ॥ ब्र्प्_४२।३६ ॥  
जगद्व्यापी जगन्नाथस् तत्र सर्वं प्रतिष्ठितम्  ।  
अहं रुद्रश् च शक्रश् च देवाश् चाग्निपुरोगमाः  ॥ ब्र्प्_४२।३७ ॥  
निवसामो मुनिश्रेष्ठास् तस्मिन् देशे सदा वयम्  ।  
गन्धर्वाप्सरसः सर्वाः पितरो देवमानुषाः  ॥ ब्र्प्_४२।३८ ॥  
यक्षा विद्याधराः सिद्धा मुनयः संशितव्रताः  ।  
ऋषयो वालखिल्याश् च कश्यपाद्याः प्रजेश्वराः  ॥ ब्र्प्_४२।३९ ॥  
सुपर्णाः किन्नरा नागास् तथान्ये स्वर्गवासिनः  ।  
साङ्गाश् च चतुरो वेदाः शास्त्राणि विविधानि च  ॥ ब्र्प्_४२।४० ॥  
इतिहासपुराणानि यज्ञाश् च वरदक्षिणाः  ।  
नद्यश् च विविधाः पुण्यास् तीर्थान्य् आयतनानि च  ॥ ब्र्प्_४२।४१ ॥  
सागराश् च तथा शैलास् तस्मिन् देशे व्यवस्थिताः  ।  
एवं पुण्यतमे देशे देवर्षिपितृसेविते  ॥ ब्र्प्_४२।४२ ॥  
सर्वोपभोगसहिते वासः कस्य न रोचते  ।  
श्रेष्ठत्वं कस्य देशस्य किं चान्यद् अधिकं ततः  ॥ ब्र्प्_४२।४३ ॥  
आस्ते यत्र स्वयं देवो मुक्तिदः पुरुषोत्तमः  ।  
धन्यास् ते विबुधप्रख्या ये वसन्त्य् उत्कले नराः  ॥ ब्र्प्_४२।४४ ॥  
तीर्थराजजले स्नात्वा पश्यन्ति पुरुषोत्तमम्  ।  
स्वर्गे वसन्ति ते मर्त्या न ते यान्ति यमालये  ॥ ब्र्प्_४२।४५ ॥  
ये वसन्त्य् उत्कले क्षेत्रे पुण्ये श्रीपुरुषोत्तमे  ।  
सफलं जीवितं तेषाम् उत्कलानां सुमेधसाम्  ॥ ब्र्प्_४२।४६ ॥  
ये पश्यन्ति सुरश्रेष्ठं प्रसन्नायतलोचनम्  ।  
चारुभ्रूकेशमुकुटं चारुकर्णावतंसकम्  ॥ ब्र्प्_४२।४७ ॥  
चारुस्मितं चारुदन्तं चारुकुण्डलमण्डितम्  ।  
सुनासं सुकपोलं च सुललाटं सुलक्षणम्  ॥ ब्र्प्_४२।४८ ॥  
त्रैलोक्यानन्दजननं कृष्णस्य मुखपङ्कजम्  ॥* ब्र्प्_४२।४९ ॥  
{ब्रह्मोवाच: }  
पुरा कृतयुगे विप्राः शक्रतुल्यपराक्रमः  ।  
बभूव नृपतिः श्रीमान् इन्द्रद्युम्न इति श्रुतः  ॥ ब्र्प्_४३।१ ॥  
सत्यवादी शुचिर् दक्षः सर्वशास्त्रविशारदः  ।  
रूपवान् सुभगः शूरो दाता भोक्ता प्रियंवदः  ॥ ब्र्प्_४३।२ ॥  
यष्टा समस्तयज्ञानां ब्रह्मण्यः सत्यसङ्गरः  ।  
धनुर्वेदे च वेदे च शास्त्रे च निपुणः कृती  ॥ ब्र्प्_४३।३ ॥  
वल्लभो नरनारीणां पौर्णमास्यां यथा शशी  ।  
आदित्य इव दुष्प्रेक्ष्यः शत्रुसङ्घभयङ्करः  ॥ ब्र्प्_४३।४ ॥  
वैष्णवः सत्त्वसम्पन्नो जितक्रोधो जितेन्द्रियः  ।  
अध्येता योगसाङ्ख्यानां मुमुक्षुर् धर्मतत्परः  ॥ ब्र्प्_४३।५ ॥  
एवं स पालयन् पृथ्वीं राजा सर्वगुणाकरः  ।  
तस्य बुद्धिः समुत्पन्ना हरेर् आराधनं प्रति  ॥ ब्र्प्_४३।६ ॥  
कथम् आराधयिष्यामि देवदेवं जनार्दनम्  ।  
कस्मिन् क्षेत्रे ऽथवा तीर्थे नदीतीरे तथाश्रमे  ॥ ब्र्प्_४३।७ ॥  
एवं चिन्तापरः सो ऽथ निरीक्ष्य मनसा महीम्  ।  
आलोक्य सर्वतीर्थानि क्षेत्राण्य् अथ पुराण्य् अपि  ॥ ब्र्प्_४३।८ ॥  
तानि सर्वाणि सन्त्यज्य जगामायतनं पुनः  ।  
विख्यातं परमं क्षेत्रं मुक्तिदं पुरुषोत्तमम्  ॥ ब्र्प्_४३।९ ॥  
स गत्वा तत् क्षेत्रवरं समृद्धबलवाहनः  ।  
अयजच् चाश्वमेधेन विधिवद् भूरिदक्षिणः  ॥ ब्र्प्_४३।१० ॥  
कारयित्वा महोत्सेधं प्रासादं चैव विश्रुतम्  ।  
तत्र सङ्कर्षणं कृष्णं सुभद्रां स्थाप्य वीर्यवान्  ॥ ब्र्प्_४३।११ ॥  
पञ्चतीर्थं च विधिवत् कृत्वा तत्र महीपतिः  ।  
स्नानं दानं तपो होमं देवताप्रेक्षणं तथा  ॥ ब्र्प्_४३।१२ ॥  
भक्त्या चाराध्य विधिवत् प्रत्यहं पुरुषोत्तमम्  ।  
प्रसादाद् देवदेवस्य ततो मोक्षम् अवाप्तवान्  ॥ ब्र्प्_४३।१३ ॥  
मार्कण्डेयं च कृष्णं च दृष्ट्वा रामं च भो द्विजाः  ।  
सागरे चेन्द्रद्युम्नाख्ये स्नात्वा मोक्षं लभेद् ध्रुवम्  ॥ ब्र्प्_४३।१४ ॥  
{मुनय ऊचुः: }  
कस्मात् स नृपतिः पूर्वम् इन्द्रद्युम्नो जगत्पतिः  ।  
जगाम परमं क्षेत्रं मुक्तिदं पुरुषोत्तमम्  ॥ ब्र्प्_४३।१५ ॥  
गत्वा तत्र सुरश्रेष्ठ कथं स नृपसत्तमः  ।  
वाजिमेधेन विधिवद् इष्टवान् पुरुषोत्तमम्  ॥ ब्र्प्_४३।१६ ॥  
कथं स सर्वफलदे क्षेत्रे परमदुर्लभे  ।  
प्रासादं कारयाम् आस चेष्टं त्रैलोक्यविश्रुतम्  ॥ ब्र्प्_४३।१७ ॥  
कथं स कृष्णं रामं च सुभद्रां च प्रजापते  ।  
निर्ममे राजशार्दूलः क्षेत्रं रक्षितवान् कथम्  ॥ ब्र्प्_४३।१८ ॥  
कथं तत्र महीपालः प्रासादे भुवनोत्तमे  ।  
स्थापयाम् आस मतिमान् कृष्णादींस् त्रिदशार्चितान्  ॥ ब्र्प्_४३।१९ ॥  
एतत् सर्वं सुरश्रेष्ठ विस्तरेण यथातथम्  ।  
वक्तुम् अर्हस्य् अशेषेण चरितं तस्य धीमतः  ॥ ब्र्प्_४३।२० ॥  
न तृप्तिम् अधिगच्छामस् तव वाक्यामृतेन वै  ।  
श्रोतुम् इच्छामहे ब्रह्मन् परं कौतूहलं हि नः  ॥ ब्र्प्_४३।२१ ॥  
{ब्रह्मोवाच: }  
साधु साधु द्विजश्रेष्ठा यत् पृच्छध्वं पुरातनम्  ।  
सर्वपापहरं पुण्यं भुक्तिमुक्तिप्रदं शुभम्  ॥ ब्र्प्_४३।२२ ॥  
वक्ष्यामि तस्य चरितं यथावृत्तं कृते युगे  ।  
शृणुध्वं मुनिशार्दूलाः प्रयताः संयतेन्द्रियाः  ॥ ब्र्प्_४३।२३ ॥  
अवन्ती नाम नगरी मालवे भुवि विश्रुता  ।  
बभूव तस्य नृपतेः पृथिवी ककुदोपमा  ॥ ब्र्प्_४३।२४ ॥  
हृष्टपुष्टजनाकीर्णा दृढप्राकारतोरणा  ।  
दृढयन्त्रार्गलद्वारा परिखाभिर् अलङ्कृता  ॥ ब्र्प्_४३।२५ ॥  
नानावणिक्समाकीर्णा नानाभाण्डसुविक्रिया  ।  
रथ्यापणवती रम्या सुविभक्तचतुष्पथा  ॥ ब्र्प्_४३।२६ ॥  
गृहगोपुरसम्बाधा वीथीभिः समलङ्कृता  ।  
राजहंसनिभैः शुभ्रैश् चित्रग्रीवैर् मनोहरैः  ॥ ब्र्प्_४३।२७ ॥  
अनेकशतसाहस्रैः प्रासादैः समलङ्कृता  ।  
यज्ञोत्सवप्रमुदिता गीतवादित्रनिस्वना  ॥ ब्र्प्_४३।२८ ॥  
नानावर्णपताकाभिर् ध्वजैश् च समलङ्कृता  ।  
हस्त्यश्वरथसङ्कीर्णा पदातिगणसङ्कुला  ॥ ब्र्प्_४३।२९ ॥  
नानायोधसमाकीर्णा नानाजनपदैर् युता  ।  
ब्राह्मणैः क्षत्रियैर् वैश्यैः शूद्रैश् चैव द्विजातिभिः  ॥ ब्र्प्_४३।३० ॥  
समृद्धा सा मुनिश्रेष्ठा विद्वद्भिः समलङ्कृता  ।  
न तत्र मलिनाः सन्ति न मूर्खा नापि निर्धनाः  ॥ ब्र्प्_४३।३१ ॥  
न रोगिणो न हीनाङ्गा न द्यूतव्यसनान्विताः  ।  
सदा हृष्टाः सुमनसो दृश्यन्ते पुरुषाः स्त्रियः  ॥ ब्र्प्_४३।३२ ॥  
क्रीडन्ति स्म दिवा रात्रौ हृष्टास् तत्र पृथक् पृथक्  ।  
सुवेषाः पुरुषास् तत्र दृश्यन्ते मृष्टकुण्डलाः  ॥ ब्र्प्_४३।३३ ॥  
सुरूपाः सुगुणाश् चैव दिव्यालङ्कारभूषिताः  ।  
कामदेवप्रतीकाशाः सर्वलक्षणलक्षिताः  ॥ ब्र्प्_४३।३४ ॥  
सुकेशाः सुकपोलाश् च सुमुखाः श्मश्रुधारिणः  ।  
ज्ञातारः सर्वशास्त्राणां भेत्तारः शत्रुवाहिनीम्  ॥ ब्र्प्_४३।३५ ॥  
दातारः सर्वरत्नानां भोक्तारः सर्वसम्पदाम्  ।  
स्त्रियस् तत्र मुनिश्रेष्ठा दृश्यन्ते सुमनोहराः  ॥ ब्र्प्_४३।३६ ॥  
हंसवारणगामिन्यः प्रफुल्लाम्भोजलोचनाः  ।  
सुमध्यमाः सुजघनाः पीनोन्नतपयोधराः  ॥ ब्र्प्_४३।३७ ॥  
सुकेशाश् चारुवदनाः सुकपोलाः स्थिरालकाः  ।  
हावभावानतग्रीवाः कर्णाभरणभूषिताः  ॥ ब्र्प्_४३।३८ ॥  
बिम्बौष्ठ्यो रञ्जितमुखास् ताम्बूलेन विराजिताः  ।  
सुवर्णाभरणोपेताः सर्वालङ्कारभूषिताः  ॥ ब्र्प्_४३।३९ ॥  
श्यामावदाताः सुश्रोण्यः काञ्चीनूपुरनादिताः  ।  
दिव्यमाल्याम्बरधरा दिव्यगन्धानुलेपनाः  ॥ ब्र्प्_४३।४० ॥  
विदग्धाः सुभगाः कान्ताश् चार्वङ्ग्यः प्रियदर्शनाः  ।  
रूपलावण्यसंयुक्ताः सर्वाः प्रहसिताननाः  ॥ ब्र्प्_४३।४१ ॥  
क्रीडन्त्यश् च मदोन्मत्ताः सभासु चत्वरेषु च  ।  
गीतवाद्यकथालापै रमयन्त्यश् च ताः स्त्रियः  ॥ ब्र्प्_४३।४२ ॥  
वारमुख्याश् च दृश्यन्ते नृत्यगीतविशारदाः  ।  
प्रेक्षणालापकुशलाः सर्वयोषिद्गुणान्विताः  ॥ ब्र्प्_४३।४३ ॥  
अन्याश् च तत्र दृश्यन्ते गुणाचार्याः कुलस्त्रियः  ।  
पतिव्रताश् च सुभगा गुणैः सर्वैर् अलङ्कृताः  ॥ ब्र्प्_४३।४४ ॥  
वनैश् चोपवनैः पुण्यैर् उद्यानैश् च मनोरमैः  ।  
देवतायतनैर् दिव्यैर् नानाकुसुमशोभितैः  ॥ ब्र्प्_४३।४५ ॥  
शालैस् तालैस् तमालैश् च बकुलैर् नागकेसरैः  ।  
पिप्पलैः कर्णिकारैश् च चन्दनागुरुचम्पकैः  ॥ ब्र्प्_४३।४६ ॥  
पुन्नागैर् नारिकेरैश् च पनसैः सरलद्रुमैः  ।  
नारङ्गैर् लकुचैर् लोध्रैः सप्तपर्णैः शुभाञ्जनैः  ॥ ब्र्प्_४३।४७ ॥  
चूतबिल्वकदम्बैश् च शिंशपैर् धवखादिरैः  ।  
पाटलाशोकतगरैः करवीरैः सितेतरैः  ॥ ब्र्प्_४३।४८ ॥  
पीतार्जुनकभल्लातैः सिद्धैर् आम्रातकैस् तथा  ।  
न्यग्रोधाश्वत्थकाश्मर्यैः पलाशैर् देवदारुभिः  ॥ ब्र्प्_४३।४९ ॥  
मन्दारैः पारिजातैश् च तिन्तिडीकविभीतकैः  ।  
प्राचीनामलकैः प्लक्षैर् जम्बूशिरीषपादपैः  ॥ ब्र्प्_४३।५० ॥  
कालेयैः काञ्चनारैश् च मधुजम्बीरतिन्दुकैः  ।  
खर्जूरागस्त्यबकुलैः शाखोटकहरीतकैः  ॥ ब्र्प्_४३।५१ ॥  
कङ्कोलैर् मुचुकुन्दैश् च हिन्तालैर् बीजपूरकैः  ।  
केतकीवनखण्डैश् च अतिमुक्तैः सकुब्जकैः  ॥ ब्र्प्_४३।५२ ॥  
मल्लिकाकुन्दबाणैश् च कदलीखण्डमण्डितैः  ।  
मातुलुङ्गैः पूगफलैः करुणैः सिन्धुवारकैः  ॥ ब्र्प्_४३।५३ ॥  
बहुवारैः कोविदारैर् बदरैः सकरञ्जकैः  ।  
अन्यैश् च विविधैः पुष्प- वृक्षैश् चान्यैर् मनोहरैः  ॥ ब्र्प्_४३।५४ ॥  
लतागुल्मैर् वितानैश् च उद्यानैर् नन्दनोपमैः  ।  
सदा कुसुमगन्धाढ्यैः सदा फलभरानतैः  ॥ ब्र्प्_४३।५५ ॥  
नानापक्षिरुतै रम्यैर् नानामृगगणावृतैः  ।  
चकोरैः शतपत्त्रैश् च भृङ्गारैः प्रियपुत्रकैः  ॥ ब्र्प्_४३।५६ ॥  
कलविङ्कैर् मयूरैश् च शुकैः कोकिलकैस् तथा  ।  
कपोतैः खञ्जरीटैश् च श्येनैः पारावतैस् तथा  ॥ ब्र्प्_४३।५७ ॥  
खगैश् चान्यैर् बहुविधैः श्रोत्ररम्यैर् मनोरमैः  ।  
सरितः पुष्करिण्यश् च सरांसि सुबहूनि च  ॥ ब्र्प्_४३।५८ ॥  
अन्यैर् जलाशयैः पुण्यैः कुमुदोत्पलमण्डितैः  ।  
पद्मैः सितेतरैः शुभ्रैः कह्लारैश् च सुगन्धिभिः  ॥ ब्र्प्_४३।५९ ॥  
अन्यैर् बहुविधैः पुष्पैर् जलजैः सुमनोहरैः  ।  
गन्धामोदकरैर् दिव्यैः सर्वर्तुकुसुमोज्ज्वलैः  ॥ ब्र्प्_४३।६० ॥  
हंसकारण्डवाकीर्णैश् चक्रवाकोपशोभितैः  ।  
सारसैश् च बलाकैश् च कूर्मैर् मत्स्यैः सनक्रकैः  ॥ ब्र्प्_४३।६१ ॥  
जलपादैः कदम्बैश् च प्लवैश् च जलकुक्कुटैः  ।  
खगैर् जलचरैश् चान्यैर् नानारवविभूषितैः  ॥ ब्र्प्_४३।६२ ॥  
नानावर्णैः सदा हृष्टैर् अञ्चितानि समन्ततः  ।  
एवं नानाविधैः पुष्पैर् विविधैश् च जलाशयैः  ॥ ब्र्प्_४३।६३ ॥  
विविधैः पादपैः पुण्यैर् उद्यानैर् विविधैस् तथा  ।  
जलस्थलचरैश् चैव विहगैश् चार्वधिष्ठितैः  ॥ ब्र्प्_४३।६४ ॥  
देवतायतनैर् दिव्यैः शोभिता सा महापुरी  ।  
तत्रास्ते भगवान् देवस् त्रिपुरारिस् त्रिलोचनः  ॥ ब्र्प्_४३।६५ ॥  
महाकालेति विख्यातः सर्वकामप्रदः शिवः  ।  
शिवकुण्डे नरः स्नात्वा विधिवत् पापनाशने  ॥ ब्र्प्_४३।६६ ॥  
देवान् पितॄन् ऋषींश् चैव सन्तर्प्य विधिवद् बुधः  ।  
गत्वा शिवालयं पश्चात् कृत्वा तं त्रिः प्रदक्षिणम्  ॥ ब्र्प्_४३।६७ ॥  
प्रविश्य संयतो भूत्वा धौतवासा जितेन्द्रियः  ।  
स्नानैः पुष्पैस् तथा गन्धैर् धूपैर् दीपैश् च भक्तितः  ॥ ब्र्प्_४३।६८ ॥  
नैवेद्यैर् उपहारैश् च गीतवाद्यैः प्रदक्षिणैः  ।  
दण्डवत्प्रणिपातैश् च नृत्यैः स्तोत्रैश् च शङ्करम्  ॥ ब्र्प्_४३।६९ ॥  
सम्पूज्य विधिवद् भक्त्या महाकालं सकृच् छिवम्  ।  
अश्वमेधसहस्रस्य फलं प्राप्नोति मानवः  ॥ ब्र्प्_४३।७० ॥  
पापैः सर्वैर् विनिर्मुक्तो विमानैः सार्वकामिकैः  ।  
आरुह्य त्रिदिवं याति यत्र शम्भोर् निकेतनम्  ॥ ब्र्प्_४३।७१ ॥  
दिव्यरूपधरः श्रीमान् दिव्यालङ्कारभूषितः  ।  
भुङ्क्ते तत्र वरान् भोगान् यावद् आभूतसम्प्लवम्  ॥ ब्र्प्_४३।७२ ॥  
शिवलोके मुनिश्रेष्ठा जरामरणवर्जितः  ।  
पुण्यक्षयाद् इहायातः प्रवरे ब्राह्मणे कुले  ॥ ब्र्प्_४३।७३ ॥  
चतुर्वेदी भवेद् विप्रः सर्वशास्त्रविशारदः  ।  
योगं पाशुपतं प्राप्य ततो मोक्षम् अवाप्नुयात्  ॥ ब्र्प्_४३।७४ ॥  
आस्ते तत्र नदी पुण्या शिप्रा नामेति विश्रुता  ।  
तस्यां स्नातस् तु विधिवत् सन्तर्प्य पितृदेवताः  ॥ ब्र्प्_४३।७५ ॥  
सर्वपापविनिर्मुक्तो विमानवरम् आस्थितः  ।  
भुङ्क्ते बहुविधान् भोगान् स्वर्गलोके नरोत्तमः  ॥ ब्र्प्_४३।७६ ॥  
आस्ते तत्रैव भगवान् देवदेवो जनार्दनः  ।  
गोविन्दस्वामिनामासौ भुक्तिमुक्तिप्रदो हरिः  ॥ ब्र्प्_४३।७७ ॥  
तं दृष्ट्वा मुक्तिम् आप्नोति त्रिसप्तकुलसंयुतः  ।  
विमानेनार्कवर्णेन किङ्किणीजालमालिना  ॥ ब्र्प्_४३।७८ ॥  
सर्वकामसमृद्धेन कामगेनास्थिरेण च  ।  
उपगीयमानो गन्धर्वैर् विष्णुलोके महीयते  ॥ ब्र्प्_४३।७९ ॥  
भुङ्क्ते च विविधान् कामान् निरातङ्को गतज्वरः  ।  
आभूतसम्प्लवं यावत् सुरूपः सुभगः सुखी  ॥ ब्र्प्_४३।८० ॥  
कालेनागत्य मतिमान् ब्राह्मणः स्यान् महीतले  ।  
प्रवरे योगिनां गेहे वेदशास्त्रार्थतत्त्ववित्  ॥ ब्र्प्_४३।८१ ॥  
वैष्णवं योगम् आस्थाय ततो मोक्षम् अवाप्नुयात्  ।  
विक्रमस्वामिनामानं विष्णुं तत्रैव भो द्विजाः  ॥ ब्र्प्_४३।८२ ॥  
दृष्ट्वा नरो वा नारी वा फलं पूर्वोदितं लभेत्  ।  
अन्ये ऽपि तत्र तिष्ठन्ति देवाः शक्रपुरोगमाः  ॥ ब्र्प्_४३।८३ ॥  
मातरश् च मुनिश्रेष्ठाः सर्वकामफलप्रदाः  ।  
दृष्ट्वा तान् विधिवद् भक्त्या सम्पूज्य प्रणिपत्य च  ॥ ब्र्प्_४३।८४ ॥  
सर्वपापविनिर्मुक्तो नरो याति त्रिविष्टपम्  ।  
एवं सा नगरी रम्या राजसिंहेन पालिता  ॥ ब्र्प्_४३।८५ ॥  
नित्योत्सवप्रमुदिता यथेन्द्रस्यामरावती  ।  
पुराष्टादशसंयुक्ता सुविस्तीर्णचतुष्पथा  ॥ ब्र्प्_४३।८६ ॥  
धनुर्ज्याघोषनिनदा सिद्धसङ्गमभूषिता  ।  
विद्यावद्गणभूयिष्ठा वेदनिर्घोषनादिता  ॥ ब्र्प्_४३।८७ ॥  
इतिहासपुराणानि शास्त्राणि विविधानि च  ।  
काव्यालापकथाश् चैव श्रूयन्ते ऽहर्निशं द्विजाः  ॥ ब्र्प्_४३।८८ ॥  
एवं मया गुणाढ्या सा तदुयिनी?? समुदाहृता  ।  
यस्यां राजाभवत् पूर्वम् इन्द्रद्युम्नो महामतिः  ॥ ब्र्प्_४३।८९ ॥  
{ब्रह्मोवाच: }  
तस्यां स नृपतिः पूर्वं कुर्वन् राज्यम् अनुत्तमम्  ।  
पालयाम् आस मतिमान् प्रजाः पुत्रान् इवौरसान्  ॥ ब्र्प्_४४।१ ॥  
सत्यवादी महाप्राज्ञः शूरः सर्वगुणाकरः  ।  
मतिमान् धर्मसम्पन्नः सर्वशस्त्रभृतां वरः  ॥ ब्र्प्_४४।२ ॥  
सत्यवाञ् शीलवान् दान्तः श्रीमान् परपुरञ्जयः  ।  
आदित्य इव तेजोभी रूपैर् आश्विनयोर् इव  ॥ ब्र्प्_४४।३ ॥  
वर्धमानसुराश्चर्यः शक्रतुल्यपराक्रमः  ।  
शारदेन्दुर् इवाभाति लक्षणैः समलङ्कृतः  ॥ ब्र्प्_४४।४ ॥  
आहर्ता सर्वयज्ञानां हयमेधादिकृत् तथा  ।  
दानैर् यज्ञैस् तपोभिश् च तत्तुल्यो नास्ति भूपतिः  ॥ ब्र्प्_४४।५ ॥  
सुवर्णमणिमुक्तानां गजाश्वानां च भूपतिः  ।  
प्रददौ विप्रमुख्येभ्यो यागे यागे महाधनम्  ॥ ब्र्प्_४४।६ ॥  
हस्त्यश्वरथमुख्यानां कम्बलाजिनवाससाम्  ।  
रत्नानां धनधान्यानाम् अन्तस् तस्य न विद्यते  ॥ ब्र्प्_४४।७ ॥  
एवं सर्वधनैर् युक्तो गुणैः सर्वैर् अलङ्कृतः  ।  
सर्वकामसमृद्धात्मा कुर्वन् राज्यम् अकण्टकम्  ॥ ब्र्प्_४४।८ ॥  
तस्येयं मतिर् उत्पन्ना सर्वयोगेश्वरं हरिम्  ।  
कथम् आराधयिष्यामि भुक्तिमुक्तिप्रदं प्रभुम्  ॥ ब्र्प्_४४।९ ॥  
विचार्य सर्वशास्त्राणि तन्त्राण्य् आगमविस्तरम्  ।  
इतिहासपुराणानि वेदाङ्गानि च सर्वशः  ॥ ब्र्प्_४४।१० ॥  
धर्मशास्त्राणि सर्वाणि नियमान् ऋषिभाषितान्  ।  
वेदाङ्गानि च शास्त्राणि विद्यास्थानानि यानि च  ॥ ब्र्प्_४४।११ ॥  
गुरुं संसेव्य यत्नेन ब्राह्मणान् वेदपारगान्  ।  
आधाय परमां काष्ठां कृतकृत्यो ऽभवत् तदा  ॥ ब्र्प्_४४।१२ ॥  
सम्प्राप्य परमं तत्त्वं वासुदेवाख्यम् अव्ययम्  ।  
भ्रान्तिज्ञानाद् अतीतस् तु मुमुक्षुः संयतेन्द्रियः  ॥ ब्र्प्_४४।१३ ॥  
कथम् आराधयिष्यामि देवदेवं सनातनम्  ।  
पीतवस्त्रं चतुर्बाहुं शङ्खचक्रगदाधरम्  ॥ ब्र्प्_४४।१४ ॥  
वनमालावृतोरस्कं पद्मपत्त्रायतेक्षणम्  ।  
श्रीवत्सोरःसमायुक्तं मुकुटाङ्गदशोभितम्  ॥ ब्र्प्_४४।१५ ॥  
स्वपुरात् स तु निष्क्रान्त उज्जयिन्याः प्रजापतिः  ।  
बलेन महता युक्तः सभृत्यः सपुरोहितः  ॥ ब्र्प्_४४।१६ ॥  
अनुजग्मुस् तु तं सर्वे रथिनः शस्त्रपाणयः  ।  
रथैर् विमानसङ्काशैः पताकाध्वजसेवितैः  ॥ ब्र्प्_४४।१७ ॥  
सादिनश् च तथा सर्वे प्रासतोमरपाणयः  ।  
अश्वैः पवनसङ्काशैर् अनुजग्मुस् तु तं नृपम्  ॥ ब्र्प्_४४।१८ ॥  
हिमवत्सम्भवैर् मत्तैर् वारणैः पर्वतोपमैः  ।  
ईषादन्तैः सदा मत्तैः प्रचण्डैः षष्टिहायनैः  ॥ ब्र्प्_४४।१९ ॥  
हेमकक्षैः सपताकैर् घण्टारवविभूषितैः  ।  
अनुजग्मुश् च तं सर्वे गजयुद्धविशारदाः  ॥ ब्र्प्_४४।२० ॥  
असङ्ख्येयाश् च पादाता धनुष्प्रासासिपाणयः  ।  
दिव्यमाल्याम्बरधरा दिव्यगन्धानुलेपनाः  ॥ ब्र्प्_४४।२१ ॥  
अनुजग्मुश् च तं सर्वे युवानो मृष्टकुण्डलाः  ।  
सर्वास्त्रकुशलाः शूराः सदा सङ्ग्रामलालसाः  ॥ ब्र्प्_४४।२२ ॥  
अन्तःपुरनिवासिन्यः स्त्रियः सर्वाः स्वलङ्कृताः  ।  
बिम्बौष्ठचारुदशनाः सर्वाभरणभूषिताः  ॥ ब्र्प्_४४।२३ ॥  
दिव्यवस्त्रधराः सर्वा दिव्यमाल्यविभूषिताः  ।  
दिव्यगन्धानुलिप्ताङ्गाः शरच्चन्द्रनिभाननाः  ॥ ब्र्प्_४४।२४ ॥  
सुमध्यमाश् चारुवेषाश् चारुकर्णालकाञ्चिताः  ।  
ताम्बूलरञ्जितमुखा रक्षिभिश् च सुरक्षिताः  ॥ ब्र्प्_४४।२५ ॥  
यानैर् उच्चावचैः शुभ्रैर् मणिकाञ्चनभूषितैः  ।  
उपगीयमानास् ताः सर्वा गायनैः स्तुतिपाठकैः  ॥ ब्र्प्_४४।२६ ॥  
वेष्टिताः शस्त्रहस्तैश् च पद्मपत्त्रायतेक्षणाः  ।  
ब्राह्मणाः क्षत्रिया वैश्या अनुजग्मुश् च तं नृपम्  ॥ ब्र्प्_४४।२७ ॥  
वणिग्ग्रामगणाः सर्वे नानापुरनिवासिनः  ।  
धनै रत्नैः सुवर्णैश् च सदाराः सपरिच्छदाः  ॥ ब्र्प्_४४।२८ ॥  
अस्त्रविक्रयकाश् चैव ताम्बूलपण्यजीविनः  ।  
तृणविक्रयकाश् चैव काष्ठविक्रयकारकाः  ॥ ब्र्प्_४४।२९ ॥  
रङ्गोपजीविनः सर्वे मांसविक्रयिणस् तथा  ।  
तैलविक्रयकाश् चैव वस्त्रविक्रयकास् तथा  ॥ ब्र्प्_४४।३० ॥  
फलविक्रयिणश् चैव पत्त्रविक्रयिणस् तथा  ।  
तथा जवसहाराश् च रजकाश् च सहस्रशः  ॥ ब्र्प्_४४।३१ ॥  
गोपाला नापिताश् चैव तथान्ये वस्त्रसूचकाः  ।  
मेषपालाश् चाजपाला मृगपालाश् च हंसकाः  ॥ ब्र्प्_४४।३२ ॥  
धान्यविक्रयिणश् चैव सक्तुविक्रयिणश् च ये  ।  
गुडविक्रयिकाश् चैव तथा लवणजीविनः  ॥ ब्र्प्_४४।३३ ॥  
गायना नर्तकाश् चैव तथा मङ्गलपाठकाः  ।  
शैलूषाः कथकाश् चैव पुराणार्थविशारदाः  ॥ ब्र्प्_४४।३४ ॥  
कवयः काव्यकर्तारो नानाकाव्यविशारदाः  ।  
विषघ्ना गारुडाश् चैव नानारत्नपरीक्षकाः  ॥ ब्र्प्_४४।३५ ॥  
व्योकारास् ताम्रकाराश् च कांस्यकाराश् च रूठकाः  ।  
कौषकाराश् चित्रकाराः कुन्दकाराश् च पावकाः  ॥ ब्र्प्_४४।३६ ॥  
दण्डकाराश् चासिकाराः सुराधूतोपजीविनः  ।  
मल्ला दूताश् च कायस्था ये चान्ये कर्मकारिणः  ॥ ब्र्प्_४४।३७ ॥  
तन्तुवाया रूपकारा वार्तिकास् तैलपाठकाः  ।  
लावजीवास् तैत्तिरिका मृगपक्ष्युपजीविनः  ॥ ब्र्प्_४४।३८ ॥  
गजवैद्याश् च वैद्याश् च नरवैद्याश् च ये नराः  ।  
वृक्षवैद्याश् च गोवैद्या ये चान्ये छेददाहकाः  ॥ ब्र्प्_४४।३९ ॥  
एते नागरकाः सर्वे ये चान्ये नानुकीर्तिताः  ।  
अनुजग्मुस् तु राजानं समस्तपुरवासिनः  ॥ ब्र्प्_४४।४० ॥  
यथा व्रजन्तं पितरं ग्रामान्तरं समुत्सुकाः  ।  
अनुयान्ति यथा पुत्रास् तथा तं ते ऽपि नागराः  ॥ ब्र्प्_४४।४१ ॥  
एवं स नृपतिः श्रीमान् वृतः सर्वैर् महाजनैः  ।  
हस्त्यश्वरथपादातैर् जगाम च शनैः शनैः  ॥ ब्र्प्_४४।४२ ॥  
एवं गत्वा स नृपतिर् दक्षिणस्योदधेस् तटम्  ।  
सर्वैस् तैर् दीर्घकालेन बलैर् अनुगतः प्रभुः  ॥ ब्र्प्_४४।४३ ॥  
ददर्श सागरं रम्यं नृत्यन्तम् इव च स्थितम्  ।  
अनेकशतसाहस्रैर् ऊर्मिभिश् च समाकुलम्  ॥ ब्र्प्_४४।४४ ॥  
नानारत्नालयं पूर्णं नानाप्राणिसमाकुलम्  ।  
वीचीतरङ्गबहुलं महाश्चर्यसमन्वितम्  ॥ ब्र्प्_४४।४५ ॥  
तीर्थराजं महाशब्दम् अपारं सुभयङ्करम्  ।  
मेघवृन्दप्रतीकाशम् अगाधं मकरालयम्  ॥ ब्र्प्_४४।४६ ॥  
मत्स्यैः कूर्मैश् च शङ्खैश् च शुक्तिकानक्रशङ्कुभिः  ।  
शिंशुमारैः कर्कटैश् च वृतं सर्पैर् महाविषैः  ॥ ब्र्प्_४४।४७ ॥  
लवणोदं हरेः स्थानं शयनस्य नदीपतिम्  ।  
सर्वपापहरं पुण्यं सर्ववाञ्छाफलप्रदम्  ॥ ब्र्प्_४४।४८ ॥  
अनेकावर्तगम्भीरं दानवानां समाश्रयम्  ।  
अमृतस्यारणिं दिव्यं देवयोनिम् अपां पतिम्  ॥ ब्र्प्_४४।४९ ॥  
विशिष्टं सर्वभूतानां प्राणिनां जीवधारणम्  ।  
सुपवित्रं पवित्राणां मङ्गलानां च मङ्गलम्  ॥ ब्र्प्_४४।५० ॥  
तीर्थानाम् उत्तमं तीर्थम् अव्ययं यादसां पतिम्  ।  
चन्द्रवृद्धिक्षयस्येव यस्य मानं प्रतिष्ठितम्  ॥ ब्र्प्_४४।५१ ॥  
अभेद्यं सर्वभूतानां देवानाम् अमृतालयम्  ।  
उत्पत्तिस्थितिसंहार- हेतुभूतं सनातनम्  ॥ ब्र्प्_४४।५२ ॥  
उपजीव्यं च सर्वेषां पुण्यं नदनदीपतिम्  ।  
दृष्ट्वा तं नृपतिश्रेष्ठो विस्मयं परमं गतः  ॥ ब्र्प्_४४।५३ ॥  
निवासम् अकरोत् तत्र वेलाम् असाद्य सागरीम्  ।  
पुण्ये मनोहरे देशे सर्वभूमिगुणैर् युते  ॥ ब्र्प्_४४।५४ ॥  
वृतं शालैः कदम्बैश् च पुन्नागैः सरलद्रुमैः  ।  
पनसैर् नारिकेलैश् च बकुलैर् नागकेसरैः  ॥ ब्र्प्_४४।५५ ॥  
तालैः पिप्पलैः खर्जूरैर् नारङ्गैर् बीजपूरकैः  ।  
शालैर् आम्रातकैर् लोध्रैर् बकुलैर् बहुवारकैः  ॥ ब्र्प्_४४।५६ ॥  
कपित्थैः कर्णिकारैश् च पाटलाशोकचम्पकैः  ।  
दाडिमैश् च तमालैश् च पारिजातैस् तथार्जुनैः  ॥ ब्र्प्_४४।५७ ॥  
प्राचीनामलकैर् बिल्वैः प्रियङ्गुवटखादिरैः  ।  
इङ्गुदीसप्तपर्णैश् च अश्वत्थागस्त्यजम्बुकैः  ॥ ब्र्प्_४४।५८ ॥  
मधुकैः कर्णिकारैश् च बहुवारैः सतिन्दुकैः  ।  
पलाशबदरैर् नीपैः सिद्धनिम्बशुभाञ्जनैः  ॥ ब्र्प्_४४।५९ ॥  
वारकैः कोविदारैश् च भल्लातामलकैस् तथा  ।  
इति हिन्तालकाङ्कोलैः करञ्जैः सविभीतकैः  ॥ ब्र्प्_४४।६० ॥  
ससर्जमधुकाश्मर्यैः शाल्मलीदेवदारुभिः  ।  
शाखोठकैर् निम्बवटैः कुम्भीकौष्ठहरीतकैः  ॥ ब्र्प्_४४।६१ ॥  
गुग्गुलैश् चन्दनैर् वृक्षैस् तथैवागुरुपाटलैः  ।  
जम्बीरकरुणैर् वृक्षैस् तिन्तिडीरक्तचन्दनैः  ॥ ब्र्प्_४४।६२ ॥  
एवं नानाविधैर् वृक्षैस् तथान्यैर् बहुपादपैः  ।  
कल्पद्रुमैर् नित्यफलैः सर्वर्तुकुसुमोत्करैः  ॥ ब्र्प्_४४।६३ ॥  
नानापक्षिरुतैर् दिव्यैर् मत्तकोकिलनादितैः  ।  
मयूरवरसङ्घुष्टैः शुकसारिकसङ्कुलैः  ॥ ब्र्प्_४४।६४ ॥  
हारीतैर् भृङ्गराजैश् च चातकैर् बहुपुत्रकैः  ।  
जीवञ्जीवककाकोलैः कलविङ्कैः कपोतकैः  ॥ ब्र्प्_४४।६५ ॥  
खगैर् नानाविधैश् चान्यैः श्रोत्ररम्यैर् मनोहरैः  ।  
पुष्पिताग्रेषु वृक्षेषु कूजद्भिश् चार्वधिष्ठितैः  ॥ ब्र्प्_४४।६६ ॥  
केतकीवनखण्डैश् च सदा पुष्पधरैः सितैः  ।  
मल्लिकाकुन्दकुसुमैर् यूथिकातगरैस् तथा  ॥ ब्र्प्_४४।६७ ॥  
कुटजैर् बाणपुष्पैश् च अतिमुक्तैः सकुब्जकैः  ।  
मालतीकरवीरैश् च तथा कदलकाञ्चनैः  ॥ ब्र्प्_४४।६८ ॥  
अन्यैर् नानाविधैः पुष्पैः सुगन्धैश् चारुदर्शनैः  ।  
वनोद्यानोपवनजैर् नानावर्णैः सुगन्धिभिः  ॥ ब्र्प्_४४।६९ ॥  
विद्याधरगणाकीर्णैः सिद्धचारणसेवितैः  ।  
गन्धर्वोरगरक्षोभिर् भूताप्सरसकिन्नरैः  ॥ ब्र्प्_४४।७० ॥  
मुनियक्षगणाकीर्णैर् नानासत्त्वनिषेवितैः  ।  
मृगैः शाखामृगैः सिंहैर् वराहमहिषाकुलैः  ॥ ब्र्प्_४४।७१ ॥  
तथान्यैः कृष्णसाराद्यैर् मृगैः सर्वत्र शोभितैः  ।  
शार्दूलैर् दीप्तमातङ्गैस् तथान्यैर् वनचारिभिः  ॥ ब्र्प्_४४।७२ ॥  
एवं नानाविधैर् वृक्षैर् उद्यानैर् नन्दनोपमैः  ।  
लतागुल्मवितानैश् च विविधैश् च जलाशयैः  ॥ ब्र्प्_४४।७३ ॥  
हंसकारण्डवाकीर्णैः पद्मिनीखण्डमण्डितैः  ।  
कादम्बैश् च प्लवैर् हंसैश् चक्रवाकोपशोभितैः  ॥ ब्र्प्_४४।७४ ॥  
कमलैः शतपत्त्रैश् च कह्लारैः कुमुदोत्पलैः  ।  
खगैर् जलचरैश् चान्यैः पुष्पैर् जलसमुद्भवैः  ॥ ब्र्प्_४४।७५ ॥  
पर्वतैर् दीप्तशिखरैश् चारुकन्दरमण्डितैः  ।  
नानावृक्षसमाकीर्णैर् नानाधातुविभूषितैः  ॥ ब्र्प्_४४।७६ ॥  
सर्वाश्चर्यमयैः शृङ्गैः सर्वभूतालयैः शुभैः  ।  
सर्वौषधिसमायुक्तैर् विपुलैश् चित्रसानुभिः  ॥ ब्र्प्_४४।७७ ॥  
एवं सर्वैः समुदितैः शोभितं सुमनोहरैः  ।  
ददर्श स महीपालः स्थानं त्रैलोक्यपूजितम्  ॥ ब्र्प्_४४।७८ ॥  
दशयोजनविस्तीर्णं पञ्चयोजनम् आयतम्  ।  
नानाश्चर्यसमायुक्तं क्षेत्रं परमदुर्लभम्  ॥ ब्र्प्_४४।७९ ॥  
{मुनय ऊचुः: }  
तस्मिन् क्षेत्रवरे पुण्ये वैष्णवे पुरुषोत्तमे  ।  
किं तत्र प्रतिमा पूर्वं न स्थिता वैष्णवी प्रभो  ॥ ब्र्प्_४५।१ ॥  
येनासौ नृपतिस् तत्र गत्वा सबलवाहनः  ।  
स्थापयाम् आस कृष्णं च रामं भद्रां शुभप्रदाम्  ॥ ब्र्प्_४५।२ ॥  
संशयो नो महान् अत्र विस्मयश् च जगत्पते  ।  
श्रोतुम् इच्छामहे सर्वं ब्रूहि तत्कारणं च नः  ॥ ब्र्प्_४५।३ ॥  
{ब्रह्मोवाच: }  
शृणुध्वं पूर्वसंवृत्तां कथां पापप्रणाशिनीम्  ।  
प्रवक्ष्यामि समासेन श्रिया पृष्टः पुरा हरिः  ॥ ब्र्प्_४५।४ ॥  
सुमेरोः काञ्चने शृङ्गे सर्वाश्चर्यसमन्विते  ।  
सिद्धविद्याधरैर् यक्षैः किन्नरैर् उपशोभिते  ॥ ब्र्प्_४५।५ ॥  
देवदानवगन्धर्वैर् नागैर् अप्सरसां गणैः  ।  
मुनिभिर् गुह्यकैः सिद्धैः सौपर्णैः समरुद्गणैः  ॥ ब्र्प्_४५।६ ॥  
अन्यैर् देवालयैः साध्यैः कश्यपाद्यैः प्रजेश्वरैः  ।  
वालखिल्यादिभिश् चैव शोभिते सुमनोहरे  ॥ ब्र्प्_४५।७ ॥  
कर्णिकारवनैर् दिव्यैः सर्वर्तुकुसुमोत्करैः  ।  
जातरूपप्रतीकाशैर् भूषिते सूर्यसन्निभैः  ॥ ब्र्प्_४५।८ ॥  
अन्यैश् च बहुभिर् वृक्षैः शालतालादिभिर् वनैः  ।  
पुन्नागाशोकसरल- न्यग्रोधाम्रातकार्जुनैः  ॥ ब्र्प्_४५।९ ॥  
पारिजाताम्रखदिर- नीपबिल्वकदम्बकैः  ।  
धवखादिरपालाश- शीर्षामलकतिन्दुकैः  ॥ ब्र्प्_४५।१० ॥  
नारिङ्गकोलबकुल- लोध्रदाडिमदारुकैः  ।  
सर्जैश् च कर्णैस् तगरैः शिशिभूर्जवनिम्बकैः  ॥ ब्र्प्_४५।११ ॥  
अन्यैश् च काञ्चनैश् चैव फलभारैश् च नामितैः  ।  
नानाकुसुमगन्धाढ्यैर् भूषिते पुष्पपादपैः  ॥ ब्र्प्_४५।१२ ॥  
मालतीयूथिकामल्ली- कुन्दबाणकुरुण्टकैः  ।  
पाटलागस्त्यकुटज- मन्दारकुसुमादिभिः  ॥ ब्र्प्_४५।१३ ॥  
अन्यैश् च विविधैः पुष्पैर् मनसः प्रीतिदायकैः  ।  
नानाविहगसङ्घैश् च कूजद्भिर् मधुरस्वरैः  ॥ ब्र्प्_४५।१४ ॥  
पुंस्कोकिलरुतैर् दिव्यैर् मत्तबर्हिणनादितैः  ।  
एवं नानाविधैर् वृक्षैः पुष्पैर् नानाविधैस् तथा  ॥ ब्र्प्_४५।१५ ॥  
खगैर् नानाविधैश् चैव शोभिते सुरसेविते  ।  
तत्र स्थितं जगन्नाथं जगत्स्रष्टारम् अव्ययम्  ॥ ब्र्प्_४५।१६ ॥  
सर्वलोकविधातारं वासुदेवाख्यम् अव्ययम्  ।  
प्रणम्य शिरसा देवी लोकानां हितकाम्यया  ।  
पप्रच्छेमं महाप्रश्नं पद्मजा तम् अनुत्तमम्  ॥ ब्र्प्_४५।१७ ॥  
{श्रीर् उवाच: }  
ब्रूहि त्वं सर्वलोकेश संशयं मे हृदि स्थितम्  ।  
मर्त्यलोके महाश्चर्ये कर्मभूमौ सुदुर्लभे  ॥ ब्र्प्_४५।१८ ॥  
लोभमोहग्रहग्रस्ते कामक्रोधमहार्णवे  ।  
येन मुच्येत देवेश अस्मात् संसारसागरात्  ॥ ब्र्प्_४५।१९ ॥  
आचक्ष्व सर्वदेवेश प्रणतां यदि मन्यसे  ।  
त्वदृते नास्ति लोके ऽस्मिन् वक्ता संशयनिर्णये  ॥ ब्र्प्_४५।२० ॥  
{ब्रह्मोवाच: }  
श्रुत्वैवं वचनं तस्या देवदेवो जनार्दनः  ।  
प्रोवाच परया प्रीत्या परं सारामृतोपमम्  ॥ ब्र्प्_४५।२१ ॥  
{श्रीभगवान् उवाच: }  
सुखोपास्यः सुसाध्यश् च ऽभिरामश् च सुसत्फलः  ।  
आस्ते तीर्थवरे देवि विख्यातः पुरुषोत्तमः  ॥ ब्र्प्_४५।२२ ॥  
न तेन सदृशः कश्चित् त्रिषु लोकेषु विद्यते  ।  
कीर्तनाद् यस्य देवेशि मुच्यते सर्वपातकैः  ॥ ब्र्प्_४५।२३ ॥  
न विज्ञातो ऽमरैः सर्वैर् न दैत्यैर् न च दानवैः  ।  
मरीच्याद्यैर् मुनिवरैर् गोपितं मे वरानने  ॥ ब्र्प्_४५।२४ ॥  
तत् ते ऽहं सम्प्रवक्ष्यामि तीर्थराजं च साम्प्रतम्  ।  
भावेनैकेन सुश्रोणि शृणुष्व वरवर्णिनि  ॥ ब्र्प्_४५।२५ ॥  
आसीत् कल्पे समुत्पन्ने नष्टे स्थावरजङ्गमे  ।  
प्रलीना देवगन्धर्व- दैत्यविद्याधरोरगाः  ॥ ब्र्प्_४५।२६ ॥  
तमोभूतम् इदं सर्वं न प्राज्ञायत किञ्चन  ।  
तस्मिञ् जागर्ति भूतात्मा परमात्मा जगद्गुरुः  ॥ ब्र्प्_४५।२७ ॥  
श्रीमांस् त्रिमूर्तिकृद् देवो जगत्कर्ता महेश्वरः  ।  
वासुदेवेति विख्यातो योगात्मा हरिर् ईश्वरः  ॥ ब्र्प्_४५।२८ ॥  
सो ऽसृजद् योगनिद्रान्ते नाभ्यम्भोरुहमध्यगम्  ।  
पद्मकेशरसङ्काशं ब्रह्माणं भूतम् अव्ययम्  ॥ ब्र्प्_४५।२९ ॥  
तादृग्भूतस् ततो ब्रह्मा सर्वलोकमहेश्वरः  ।  
पञ्चभूतसमायुक्तं सृजते च शनैः शनैः  ॥ ब्र्प्_४५।३० ॥  
मात्रायोनीनि भूतानि स्थूलसूक्ष्माणि यानि च  ।  
चतुर्विधानि सर्वाणि स्थावराणि चराणि च  ॥ ब्र्प्_४५।३१ ॥  
ततः प्रजापतिर् ब्रह्मा चक्रे सर्वं चराचरम्  ।  
सञ्चिन्त्य मनसात्मानं ससर्ज विविधाः प्रजाः  ॥ ब्र्प्_४५।३२ ॥  
मरीच्यादीन् मुनीन् सर्वान् देवासुरपितॄन् अपि  ।  
यक्षविद्याधरांश् चान्यान् गङ्गाद्याः सरितस् तथा  ॥ ब्र्प्_४५।३३ ॥  
नरवानरसिंहांश् च विविधांश् च विहङ्गमान्  ।  
जरायून् अण्डजान् देवि स्वेदजोद्भेदजांस् तथा  ॥ ब्र्प्_४५।३४ ॥  
ब्रह्म क्षत्रं तथा वैश्यं शूद्रं चैव चतुष्टयम्  ।  
अन्त्यजातांश् च म्लेच्छांश् च ससर्ज विविधान् पृथक्  ॥ ब्र्प्_४५।३५ ॥  
यत् किञ्चिज् जीवसञ्ज्ञं तु तृणगुल्मपिपीलिकम्  ।  
ब्रह्मा भूत्वा जगत् सर्वं निर्ममे स चराचरम्  ॥ ब्र्प्_४५।३६ ॥  
दक्षिणाङ्गे तथात्मानं सञ्चिन्त्य पुरुषं स्वयम्  ।  
वामे चैव तु नारीं स द्विधा भूतम् अकल्पयत्  ॥ ब्र्प्_४५।३७ ॥  
ततः प्रभृति लोके ऽस्मिन् प्रजा मैथुनसम्भवाः  ।  
अधमोत्तममध्याश् च मम क्षेत्राणि यानि च  ॥ ब्र्प्_४५।३८ ॥  
एवं सञ्चिन्त्य देवो ऽसौ पुरा सलिलयोनिजः  ।  
जगाम ध्यानम् आस्थाय वासुदेवात्मिकां तनुम्  ॥ ब्र्प्_४५।३९ ॥  
ध्यानमात्रेण देवेन स्वयम् एव जनार्दनः  ।  
तस्मिन् क्षणे समुत्पन्नः सहस्राक्षः सहस्रपात्  ॥ ब्र्प्_४५।४० ॥  
सहस्रशीर्षा पुरुषः पुण्डरीकनिभेक्षणः  ।  
सलिलध्वान्तमेघाभः श्रीमाञ् श्रीवत्सलक्षणः  ॥ ब्र्प्_४५।४१ ॥  
अपश्यत् सहसा तं तु ब्रह्मा लोकपितामहः  ।  
आसनैर् अर्घ्यपाद्यैश् च अक्षतैर् अभिनन्द्य च  ॥ ब्र्प्_४५।४२ ॥  
तुष्टाव परमैः स्तोत्रैर् विरिञ्चिः सुसमाहितः  ।  
ततो ऽहम् उक्तवान् देवं ब्रह्माणं कमलोद्भवम्  ।  
कारणं वद मां तात मम ध्यानस्य साम्प्रतम्  ॥ ब्र्प्_४५।४३ ॥  
{ब्रह्मोवाच: }  
जगद्धिताय देवेश मर्त्यलोकैश् च दुर्लभम्  ।  
स्वर्गद्वारस्य मार्गाणि यज्ञदानव्रतानि च  ॥ ब्र्प्_४५।४४ ॥  
योगः सत्यं तपः श्रद्धा तीर्थानि विविधानि च  ।  
विहाय सर्वम् एतेषां सुखं तत्साधनं वद  ॥ ब्र्प्_४५।४५ ॥  
स्थानं जगत्पते मह्याम् उत्कृष्टं च यद् उच्यते  ।  
सर्वेषाम् उत्तमं स्थानं ब्रूहि मे पुरुषोत्तम  ॥ ब्र्प्_४५।४६ ॥  
विधातुर् वचनं श्रुत्वा ततो ऽहं प्रोक्तवान् प्रिये  ।  
शृणु ब्रह्मन् प्रवक्ष्यामि निर्मलं भुवि दुर्लभम्  ॥ ब्र्प्_४५।४७ ॥  
उत्तमं सर्वक्षेत्राणां धन्यं संसारतारणम्  ।  
गोब्राह्मणहितं पुण्यं चातुर्वर्ण्यसुखोदयम्  ॥ ब्र्प्_४५।४८ ॥  
भुक्तिमुक्तिप्रदं नॄणां क्षेत्रं परमदुर्लभम्  ।  
महापुण्यं तु सर्वेषां सिद्धिदं वै पितामहे  ॥ ब्र्प्_४५।४९ ॥  
तस्माद् आसीत् समुत्पन्नं तीर्थराजं सनातनम्  ।  
विख्यातं परमं क्षेत्रं चतुर्युगनिषेवितम्  ॥ ब्र्प्_४५।५० ॥  
सर्वेषाम् एव देवानाम् ऋषीणां ब्रह्मचारिणाम्  ।  
दैत्यदानवसिद्धानां गन्धर्वोरगरक्षसाम्  ॥ ब्र्प्_४५।५१ ॥  
नागविद्याधराणां च स्थावरस्य चरस्य च  ।  
उत्तमः पुरुषो यस्मात् तस्मात् स पुरुषोत्तमः  ॥ ब्र्प्_४५।५२ ॥  
दक्षिणस्योदधेस् तीरे न्यग्रोधो यत्र तिष्ठति  ।  
दशयोजनविस्तीर्णं क्षेत्रं परमदुर्लभम्  ॥ ब्र्प्_४५।५३ ॥  
यस् तु कल्पे समुत्पन्ने महदुल्कानिबर्हणे  ।  
विनाशं नैवम् अभ्येति स्वयं तत्रैवम् आस्थितः  ॥ ब्र्प्_४५।५४ ॥  
दृष्टमात्रे वटे तस्मिंश् छायाम् आक्रम्य चासकृत्  ।  
ब्रह्महत्यात् प्रमुच्येत पापेष्व् अन्येषु का कथा  ॥ ब्र्प्_४५।५५ ॥  
प्रदक्षिणा कृता यैस् तु नमस्कारश् च जन्तुभिः  ।  
सर्वे विधूतपाप्मानस् ते गताः केशवालयम्  ॥ ब्र्प्_४५।५६ ॥  
न्यग्रोधस्योत्तरे किञ्चिद् दक्षिणे केशवस्य तु  ।  
प्रासादस् तत्र तिष्ठेत् तु पदं धर्ममयं हि तत्  ॥ ब्र्प्_४५।५७ ॥  
प्रतिमां तत्र वै दृष्ट्वा स्वयं देवेन निर्मिताम्  ।  
अनायासेन वै यान्ति भुवनं मे ततो नराः  ॥ ब्र्प्_४५।५८ ॥  
गच्छमानांस् तु तान् प्रेक्ष्य एकदा धर्मराट् प्रिये  ।  
मदन्तिकम् अनुप्राप्य प्रणम्य शिरसाब्रवीत्  ॥ ब्र्प्_४५।५९ ॥  
{यम उवाच: }  
नमस् ते भगवन् देव लोकनाथ जगत्पते  ।  
क्षीरोदवासिनं देवं शेषभोगानुशायिनम्  ॥ ब्र्प्_४५।६० ॥  
वरं वरेण्यं वरदं कर्तारम् अकृतं प्रभुम्  ।  
विश्वेश्वरम् अजं विष्णुं सर्वज्ञम् अपराजितम्  ॥ ब्र्प्_४५।६१ ॥  
नीलोत्पलदलश्यामं पुण्डरीकनिभेक्षणम्  ।  
सर्वज्ञं निर्गुणं शान्तं जगद्धातारम् अव्ययम्  ॥ ब्र्प्_४५।६२ ॥  
सर्वलोकविधातारं सर्वलोकसुखावहम्  ।  
पुराणं पुरुषं वेद्यं व्यक्ताव्यक्तं सनातनम्  ॥ ब्र्प्_४५।६३ ॥  
परावराणां स्रष्टारं लोकनाथं जगद्गुरुम्  ।  
श्रीवत्सोरस्कसंयुक्तं वनमालाविभूषितम्  ॥ ब्र्प्_४५।६४ ॥  
पीतवस्त्रं चतुर्बाहुं शङ्खचक्रगदाधरम्  ।  
हारकेयूरसंयुक्तं मुकुटाङ्गदधारिणम्  ॥ ब्र्प्_४५।६५ ॥  
सर्वलक्षणसम्पूर्णं सर्वेन्द्रियविवर्जितम्  ।  
कूटस्थम् अचलं सूक्ष्मं ज्योतीरूपं सनातनम्  ॥ ब्र्प्_४५।६६ ॥  
भावाभावविनिर्मुक्तं व्यापिनं प्रकृतेः परम्  ।  
नमस्यामि जगन्नाथम् ईश्वरं सुखदं प्रभुम्  ॥ ब्र्प्_४५।६७ ॥  
इत्य् एवं धर्मराजस् तु पुरा न्यग्रोधसन्निधौ  ।  
स्तुत्वा नानाविधैः स्तोत्रैः प्रणामम् अकरोत् तदा  ॥ ब्र्प्_४५।६८ ॥  
तं दृष्ट्वा तु महाभागे प्रणतं प्राञ्जलिस्थितम्  ।  
स्तोत्रस्य कारणं देवि पृष्टवान् अहम् अन्तकम्  ॥ ब्र्प्_४५।६९ ॥  
वैवस्वत महाबाहो सर्वदेवोत्तमो ह्य् असि  ।  
किमर्थं स्तुतवान् मां त्वं सङ्क्षेपात् तद् ब्रवीहि मे  ॥ ब्र्प्_४५।७० ॥  
{धर्मराज उवाच: }  
अस्मिन्न् आयतने पुण्ये विख्याते पुरुषोत्तमे  ।  
इन्द्रनीलमयी श्रेष्ठा प्रतिमा सार्वकामिकी  ॥ ब्र्प्_४५।७१ ॥  
तां दृष्ट्वा पुण्डरीकाक्ष भावेनैकेन श्रद्धया  ।  
श्वेताख्यं भवनं यान्ति निष्कामाश् चैव मानवाः  ॥ ब्र्प्_४५।७२ ॥  
अतः कर्तुं न शक्नोमि व्यापारम् अरिसूदन  ।  
प्रसीद सुमहादेव संहर प्रतिमां विभो  ॥ ब्र्प्_४५।७३ ॥  
श्रुत्वा वैवस्वतस्यैतद् वाक्यम् एतद् उवाच ह  ।  
यम तां गोपयिष्यामि सिकताभिः समन्ततः  ॥ ब्र्प्_४५।७४ ॥  
ततः सा प्रतिमा देवि वल्लिभिर् गोपिता मया  ।  
यथा तत्र न पश्यन्ति मनुजाः स्वर्गकाङ्क्षिणः  ॥ ब्र्प्_४५।७५ ॥  
प्रच्छाद्य वल्लिकैर् देवि जातरूपपरिच्छदैः  ।  
यमं प्रस्थापयाम् आस स्वां पुरीं दक्षिणां दिशम्  ॥ ब्र्प्_४५।७६ ॥  
{ब्रह्मोवाच: }  
लुप्तायां प्रतिमायां तु इन्द्रनीलस्य भो द्विजाः  ।  
तस्मिन् क्षेत्रवरे पुण्ये विख्याते पुरुषोत्तमे  ॥ ब्र्प्_४५।७७ ॥  
यो भूतस् तत्र वृत्तान्तो देवदेवो जनार्दनः  ।  
तं सर्वं कथयाम् आस स तस्यै भगवान् पुरा  ॥ ब्र्प्_४५।७८ ॥  
इन्द्रद्युम्नस्य गमनं क्षेत्रसन्दर्शनं तथा  ।  
क्षेत्रस्य वर्णनं चैव प्रासादकरणं तथा  ॥ ब्र्प्_४५।७९ ॥  
हयमेधस्य यजनं स्वप्नदर्शनम् एव च  ।  
लवणस्योदधेस् तीरे काष्ठस्य दर्शनं तथा  ॥ ब्र्प्_४५।८० ॥  
दर्शनं वासुदेवस्य शिल्पिराजस्य च द्विजाः  ।  
निर्माणं प्रतिमायास् तु यथावर्णं विशेषतः  ॥ ब्र्प्_४५।८१ ॥  
स्थापनं चैव सर्वेषां प्रासादे भुवनोत्तमे  ।  
यात्राकाले च विप्रेन्द्राः कल्पसङ्कीर्तनं तथा  ॥ ब्र्प्_४५।८२ ॥  
मार्कण्डेयस्य चरितं स्थापनं शङ्करस्य च  ।  
पञ्चतीर्थस्य माहात्म्यं दर्शनं शूलपाणिनः  ॥ ब्र्प्_४५।८३ ॥  
वटस्य दर्शनं चैव व्युष्टिं तस्य च भो द्विजाः  ।  
दर्शनं बलदेवस्य कृष्णस्य च विशेषतः  ॥ ब्र्प्_४५।८४ ॥  
सुभद्रायाश् च तत्रैव माहात्म्यं चैव सर्वशः  ।  
दर्शनं नरसिंहस्य व्युष्टिसङ्कीर्तनं तथा  ॥ ब्र्प्_४५।८५ ॥  
अनन्तवासुदेवस्य दर्शनं गुणकीर्तनम्  ।  
श्वेतमाधवमाहात्म्यं स्वर्गद्वारस्य दर्शनम्  ॥ ब्र्प्_४५।८६ ॥  
उदधेर् दर्शनं चैव स्नानं तर्पणम् एव च  ।  
समुद्रस्नानमाहात्म्यम् इन्द्रद्युम्नस्य च द्विजाः  ॥ ब्र्प्_४५।८७ ॥  
पञ्चतीर्थफलं चैव महाज्येष्ठं तथैव च  ।  
स्थानं कृष्णस्य हलिनः पर्वयात्राफलं तथा  ॥ ब्र्प्_४५।८८ ॥  
वर्णनं विष्णुलोकस्य क्षेत्रस्य च पुनः पुनः  ।  
पूर्वं कथितवान् सर्वं तस्यै स पुरुषोत्तमः  ॥ ब्र्प्_४५।८९ ॥  
{मुनय ऊचुः: }  
श्रोतुम् इच्छामहे देव कथाशेषं महीपतेः  ।  
तस्मिन् क्षेत्रवरे गत्वा किं चकार नराधिपः  ॥ ब्र्प्_४६।१ ॥  
{ब्रह्मोवाच: }  
शृणुध्वं मुनिशार्दूलाः प्रवक्ष्यामि समासतः  ।  
क्षेत्रसन्दर्शनं चैव कृत्यं तस्य च भूपतेः  ॥ ब्र्प्_४६।२ ॥  
गत्वा तत्र महीपालः क्षेत्रे त्रैलोक्यविश्रुते  ।  
ददर्श रमणीयानि स्थानानि सरितस् तथा  ॥ ब्र्प्_४६।३ ॥  
नदी तत्र महापुण्या विन्ध्यपादविनिर्गता  ।  
स्वित्त्रोपलेति विख्याता सर्वपापहरा शिवा  ॥ ब्र्प्_४६।४ ॥  
गङ्गातुल्या महास्रोता दक्षिणार्णवगामिनी  ।  
महानदीति नाम्ना सा पुण्यतोया सरिद्वरा  ॥ ब्र्प्_४६।५ ॥  
दक्षिणस्योदधेर् गर्भं गतावर्तातिशोभिता  ।  
उभयोस् तटयोर् यस्या ग्रामाश् च नगराणि च  ॥ ब्र्प्_४६।६ ॥  
दृश्यन्ते मुनिशार्दूलाः सुसस्याः सुमनोहराः  ।  
हृष्टपुष्टजनाकीर्णा वस्त्रालङ्कारभूषिताः  ॥ ब्र्प्_४६।७ ॥  
ब्राह्मणाः क्षत्रिया वैश्याः शूद्रास् तत्र पृथक् पृथक्  ।  
स्वधर्मनिरताः शान्ता दृश्यन्ते शुभलक्षणाः  ॥ ब्र्प्_४६।८ ॥  
ताम्बूलपूर्णवदना मालादामविभूषिताः  ।  
वेदपूर्णमुखा विप्राः सषडङ्गपदक्रमाः  ॥ ब्र्प्_४६।९ ॥  
अग्निहोत्ररताः केचित् केचिद् औपासनक्रियाः  ।  
सर्वशास्त्रार्थकुशला यज्वानो भूरिदक्षिणाः  ॥ ब्र्प्_४६।१० ॥  
चत्वारे राजमार्गेषु वनेषूपवनेषु च  ।  
सभामण्डलहर्म्येषु देवतायतनेषु च  ॥ ब्र्प्_४६।११ ॥  
इतिहासपुराणानि वेदाः साङ्गाः सुलक्षणाः  ।  
काव्यशास्त्रकथास् तत्र श्रूयन्ते च महाजनैः  ॥ ब्र्प्_४६।१२ ॥  
स्त्रियस् तद्देशवासिन्यो रूपयौवनगर्विताः  ।  
सम्पूर्णलक्षणोपेता विस्तीर्णश्रोणिमण्डलाः  ॥ ब्र्प्_४६।१३ ॥  
सरोरुहमुखाः श्यामाः शरच्चन्द्रनिभाननाः  ।  
पीनोन्नतस्तनाः सर्वाः समृद्ध्या चारुदर्शनाः  ॥ ब्र्प्_४६।१४ ॥  
सौवर्णवलयाक्रान्ता दिव्यैर् वस्त्रैर् अलङ्कृताः  ।  
कदलीगर्भसङ्काशाः पद्मकिञ्जल्कसप्रभाः  ॥ ब्र्प्_४६।१५ ॥  
बिम्बाधरपुटाः कान्ताः कर्णान्तायतलोचनाः  ।  
सुमुखाश् चारुकेशाश् च हावभावावनामिताः  ॥ ब्र्प्_४६।१६ ॥  
काश्चित् पद्मपलाशाक्ष्यः काश्चिद् इन्दीवरेक्षणाः  ।  
विद्युद्विस्पष्टदशनास् तन्वङ्ग्यश् च तथापराः  ॥ ब्र्प्_४६।१७ ॥  
कुटिलालकसंयुक्ताः सीमन्तेन विराजिताः  ।  
ग्रीवाभरणसंयुक्ता माल्यदामविभूषिताः  ॥ ब्र्प्_४६।१८ ॥  
कुण्डलै रत्नसंयुक्तैः कर्णपूरैर् मनोहरैः  ।  
देवयोषित्प्रतीकाशा दृश्यन्ते शुभलक्षणाः  ॥ ब्र्प्_४६।१९ ॥  
दिव्यगीतवरैर् धन्यैः क्रीडमाना वराङ्गनाः  ।  
वीणावेणुमृदङ्गैश् च पणवैश् चैव गोमुखैः  ॥ ब्र्प्_४६।२० ॥  
शङ्खदुन्दुभिनिर्घोषैर् नानावाद्यैर् मनोहरैः  ।  
क्रीडन्त्यस् ताः सदा हृष्टा विलासिन्यः परस्परम्  ॥ ब्र्प्_४६।२१ ॥  
एवमादि तथानेक- गीतवाद्यविशारदाः  ।  
दिवा रात्रौ समायुक्ताः कामोन्मत्ता वराङ्गनाः  ॥ ब्र्प्_४६।२२ ॥  
भिक्षुवैखानसैः सिद्धैः स्नातकैर् ब्रह्मचारिभिः  ।  
मन्त्रसिद्धैस् तपःसिद्धैर् यज्ञसिद्धैर् निषेवितम्  ॥ ब्र्प्_४६।२३ ॥  
इत्य् एवं ददृशे राजा क्षेत्रं परमशोभनम्  ।  
अत्रैवाराधयिष्यामि भगवन्तं सनातनम्  ॥ ब्र्प्_४६।२४ ॥  
जगद्गुरुं परं देवं परं पारं परं पदम्  ।  
सर्वेश्वरेश्वरं विष्णुम् अनन्तम् अपराजितम्  ॥ ब्र्प्_४६।२५ ॥  
इदं तन्मानसं तीर्थं ज्ञातं मे पुरुषोत्तमम्  ।  
कल्पवृक्षो महाकायो न्यग्रोधो यत्र तिष्ठति  ॥ ब्र्प्_४६।२६ ॥  
प्रतिमा चेन्द्रनीलाख्या स्वयं देवेन गोपिता  ।  
न चात्र दृश्यते चान्या प्रतिमा वैष्णवी शुभा  ॥ ब्र्प्_४६।२७ ॥  
तथा यत्नं करिष्यामि यथा देवो जगत्पतिः  ।  
प्रत्यक्षं मम चाभ्येति विष्णुः सत्यपराक्रमः  ॥ ब्र्प्_४६।२८ ॥  
यज्ञैर् दानैस् तपोभिश् च होमैर् ध्यानैस् तथार्चनैः  ।  
उपवासैश् च विधिवच् चरेयं व्रतम् उत्तमम्  ॥ ब्र्प्_४६।२९ ॥  
अनन्यमनसा चैव तन्मना नान्यमानसः  ।  
विष्ण्वायतनविन्यासे प्रारम्भं च करोम्य् अहम्  ॥ ब्र्प्_४६।३० ॥  
{ब्रह्मोवाच: }  
एवं स पृथिवीपालश् चिन्तयित्वा द्विजोत्तमाः  ।  
प्रासादार्थं हरेस् तत्र प्रारम्भम् अकरोत् तदा  ॥ ब्र्प्_४७।१ ॥  
आनाय्य गणकान् सर्वान् आचार्याञ् शास्त्रपारगान्  ।  
भूमिं संशोध्य यत्नेन राजा तु परया मुदा  ॥ ब्र्प्_४७।२ ॥  
ब्राह्मणैर् ज्ञानसम्पन्नैर् वेदशास्त्रार्थपारगैः  ।  
अमात्यैर् मन्त्रिभिश् चैव वास्तुविद्याविशारदैः  ॥ ब्र्प्_४७।३ ॥  
तैः सार्धं स समालोच्य सुमुहूर्ते शुभे दिने  ।  
सुचन्द्रतारासंयोगे ग्रहानुकूल्यसंयुते  ॥ ब्र्प्_४७।४ ॥  
जयमङ्गलशब्दैश् च नानावाद्यैर् मनोहरैः  ।  
वेदाध्ययननिर्घोषैर् गीतैः सुमधुरस्वरैः  ॥ ब्र्प्_४७।५ ॥  
पुष्पलाजाक्षतैर् गन्धैः पूर्णकुम्भैः सदीपकैः  ।  
ददाव् अर्घ्यं ततो राजा श्रद्धया सुसमाहितः  ॥ ब्र्प्_४७।६ ॥  
दत्त्वैवम् अर्घ्यं विधिवद् आनाय्य स महीपतिः  ।  
कलिङ्गाधिपतिं शूरम् उत्कलाधिपतिं तथा  ।  
कोशलाधिपतिं चैव तान् उवाच तदा नृपः  ॥ ब्र्प्_४७।७ ॥  
{राजोवाच: }  
गच्छध्वं सहिताः सर्वे शिलार्थे सुसमाहिताः  ।  
गृहीत्वा शिल्पिमुख्यांश् च शिलाकर्मविशारदान्  ॥ ब्र्प्_४७।८ ॥  
विन्ध्याचलं सुविस्तीर्णं बहुकन्दरशोभितम्  ।  
निरूप्य सर्वसानूनि च्छेदयित्वा शिलाः शुभाः  ।  
संवाह्यन्तां च शकटैर् नौकाभिर् मा विलम्बथ  ॥ ब्र्प्_४७।९ ॥  
{ब्रह्मोवाच: }  
एवं गन्तुं समादिश्य तान् नृपान् स महीपतिः  ।  
पुनर् एवाब्रवीद् वाक्यं सामात्यान् सपुरोहितान्  ॥ ब्र्प्_४७।१० ॥  
{राजोवाच: }  
गच्छन्तु दूताः सर्वत्र ममाज्ञां प्रवदन्तु वै  ।  
यत्र तिष्ठन्ति राजानः पृथिव्यां तान् सुशीघ्रगाः  ॥ ब्र्प्_४७।११ ॥  
हस्त्यश्वरथपादातैः सामात्यैः सपुरोहितैः  ।  
गच्छत सहिताः सर्व इन्द्रद्युम्नस्य शासनात्  ॥ ब्र्प्_४७।१२ ॥  
{ब्रह्मोवाच: }  
एवं दूताः समाज्ञाता राज्ञा तेन महात्मना  ।  
गत्वा तदा नृपान् ऊचुर् वचनं तस्य भूपतेः  ॥ ब्र्प्_४७।१३ ॥  
श्रुत्वा तु ते तथा सर्वे दूतानां वचनं नृपाः  ।  
आजग्मुस् त्वरिताः सर्वे स्वसैन्यैः परिवारिताः  ॥ ब्र्प्_४७।१४ ॥  
ये नृपाः सर्वदिग्भागे ये च दक्षिणतः स्थिताः  ।  
पश्चिमायां स्थिता ये च उत्तरापथसंस्थिताः  ॥ ब्र्प्_४७।१५ ॥  
प्रत्यन्तवासिनो ये ऽपि ये च सन्निधिवासिनः  ।  
पार्वतीयाश् च ये केचित् तथा द्वीपनिवासिनः  ॥ ब्र्प्_४७।१६ ॥  
रथैर् नागैः पदातैश् च वाजिभिर् धनविस्तरैः  ।  
सम्प्राप्ता बहुशो विप्राः श्रुत्वेन्द्रद्युम्नशासनम्  ॥ ब्र्प्_४७।१७ ॥  
तान् आगतान् नृपान् दृष्ट्वा सामात्यान् सपुरोहितान्  ।  
प्रोवाच राजा हृष्टात्मा कार्यम् उद्दिश्य सादरम्  ॥ ब्र्प्_४७।१८ ॥  
{राजोवाच: }  
शृणुध्वं नृपशार्दूला यथा किञ्चिद् ब्रवीम्य् अहम्  ।  
अस्मिन् क्षेत्रवरे पुण्ये भुक्तिमुक्तिप्रदे शिवे  ॥ ब्र्प्_४७।१९ ॥  
हयमेधं महायज्ञं प्रासादं चैव वैष्णवम्  ।  
कथं शक्नोम्य् अहं कर्तुम् इति चिन्ताकुलं मनः  ॥ ब्र्प्_४७।२० ॥  
भवद्भिः सुसहायैस् तु सर्वम् एतत् करोम्य् अहम्  ।  
यदि यूयं सहाया मे भवध्वं नृपसत्तमाः  ॥ ब्र्प्_४७।२१ ॥  
{ब्रह्मोवाच: }  
इत्य् एवं वदमानस्य राजराजस्य धीमतः  ।  
सर्वे प्रमुदिता हृष्टा भूपास् ते तस्य शासनात्  ॥ ब्र्प्_४७।२२ ॥  
ववृषुर् धनरत्नैश् च सुवर्णमणिमौक्तिकैः  ।  
कम्बलाजिनरत्नैश् च राङ्कवास्तरणैः शुभैः  ॥ ब्र्प्_४७।२३ ॥  
वज्रवैदूर्यमाणिक्यैः पद्मरागेन्द्रनीलकैः  ।  
गजैर् अश्वैर् धनैश् चान्यै रथैश् चैव करेणुभिः  ॥ ब्र्प्_४७।२४ ॥  
असङ्ख्येयैर् बहुविधैर् द्रव्यैर् उच्चावचैस् तथा  ।  
शालिव्रीहियवैश् चैव माषमुद्गतिलैस् तथा  ॥ ब्र्प्_४७।२५ ॥  
सिद्धार्थचणकैश् चैव गोधूमैर् मसुरादिभिः  ।  
श्यामाकैर् मधुकैश् चैव नीवारैः सकुलत्थकैः  ॥ ब्र्प्_४७।२६ ॥  
अन्यैश् च विविधैर् धान्यैर् ग्राम्यारण्यैः सहस्रशः  ।  
बहुधान्यसहस्राणां तण्डुलानां च राशिभिः  ॥ ब्र्प्_४७।२७ ॥  
गव्यस्य हविषः कुम्भैः शतशो ऽथ सहस्रशः  ।  
तथान्यैर् विविधैर् द्रव्यैर् भक्ष्यभोज्यानुलेपनैः  ॥ ब्र्प्_४७।२८ ॥  
राजानः पूरयाम् आसुर् यत् किञ्चिद् द्रव्यसम्भवैः  ।  
तान् दृष्ट्वा यज्ञसम्भारान् सर्वसम्पत्समन्वितान्  ॥ ब्र्प्_४७।२९ ॥  
यज्ञकर्मविदो विप्रान् वेदवेदाङ्गपारगान्  ।  
शास्त्रेषु निपुणान् दक्षान् कुशलान् सर्वकर्मसु  ॥ ब्र्प्_४७।३० ॥  
ऋषींश् चैव महर्षींश् च देवर्षींश् चैव तापसान्  ।  
ब्रह्मचारिगृहस्थांश् च वानप्रस्थान् यतींस् तथा  ॥ ब्र्प्_४७।३१ ॥  
स्नातकान् ब्राह्मणांश् चान्यान् अग्निहोत्रे सदा स्थितान्  ।  
आचार्योपाध्यायवरान् स्वाध्यायतपसान्वितान्  ॥ ब्र्प्_४७।३२ ॥  
सदस्याञ् शास्त्रकुशलांस् तथान्यान् पावकान् बहून्  ।  
दृष्ट्वा तान् नृपतिः श्रीमान् उवाच स्वं पुरोहितम्  ॥ ब्र्प्_४७।३३ ॥  
{राजोवाच: }  
ततः प्रयान्तु विद्वांसो ब्राह्मणा वेदपारगाः  ।  
वाजिमेधार्थसिद्ध्यर्थं देशं पश्यन्तु यज्ञियम्  ॥ ब्र्प्_४७।३४ ॥  
{ब्रह्मोवाच: }  
इत्य् उक्तः स तथा चक्रे वचनं तस्य भूपतेः  ।  
हृष्टः स मन्त्रिभिः सार्धं तदा राजपुरोहितः  ॥ ब्र्प्_४७।३५ ॥  
ततो ययौ पुरोधाश् च प्राज्ञः स्थपतिभिः सह  ।  
ब्राह्मणान् अग्रतः कृत्वा कुशलान् यज्ञकर्मणि  ॥ ब्र्प्_४७।३६ ॥  
तं देशं धीवरग्रामं सप्रतोलिविटङ्किनम्  ।  
कारयाम् आस विप्रो ऽसौ यज्ञवाटं यथाविधि  ॥ ब्र्प्_४७।३७ ॥  
प्रासादशतसम्बाधं मणिप्रवरशोभितम्  ।  
इन्द्रसद्मनिभं रम्यं हेमरत्नविभूषितम्  ॥ ब्र्प्_४७।३८ ॥  
स्तम्भान् कनकचित्रांश् च तोरणानि बृहन्ति च  ।  
यज्ञायतनदेशेषु दत्त्वा शुद्धं च काञ्चनम्  ॥ ब्र्प्_४७।३९ ॥  
अन्तःपुराणि राज्ञां च नानादेशनिवासिनाम्  ।  
कारयाम् आस धर्मात्मा तत्र तत्र यथाविधि  ॥ ब्र्प्_४७।४० ॥  
ब्राह्मणानां च वैश्यानां नानादेशसमीयुषाम्  ।  
कारयाम् आस विधिवच् छालास् तत्राप्य् अनेकशः  ॥ ब्र्प्_४७।४१ ॥  
प्रियार्थं तस्य नृपतेर् आययुर् नृपसत्तमाः  ।  
रत्नान्य् अनेकान्य् आदाय स्त्रियश् चाययुर् उत्सवे  ॥ ब्र्प्_४७।४२ ॥  
तेषां निर्विशतां स्वेषु शिबिरेषु महात्मनाम्  ।  
नदतः सागरस्येव दिविस्पृग् अभवद् ध्वनिः  ॥ ब्र्प्_४७।४३ ॥  
तेषाम् अभ्यागतानां च स राजा मुनिसत्तमाः  ।  
व्यादिदेशायतनानि शय्याश् चाप्य् उपचारतः  ॥ ब्र्प्_४७।४४ ॥  
भोजनानि विचित्राणि शालीक्षुयवगोरसैः  ।  
उपेत्य नृपतिश्रेष्ठो व्यादिदेश स्वयं तदा  ॥ ब्र्प्_४७।४५ ॥  
तथा तस्मिन् महायज्ञे बहवो ब्रह्मवादिनः  ।  
ये च द्विजातिप्रवरास् तत्रासन् द्विजसत्तमाः  ॥ ब्र्प्_४७।४६ ॥  
समाजग्मुः सशिष्यास् तान् प्रतिजग्राह पार्थिवः  ।  
सर्वांश् च तान् अनुययौ यावद् आवसथान् इति  ॥ ब्र्प्_४७।४७ ॥  
स्वयम् एव महातेजा दम्भं त्यक्त्वा नृपोत्तमः  ।  
ततः कृत्वा स्वशिल्पं च शिल्पिनो ऽन्ये च ये तदा  ॥ ब्र्प्_४७।४८ ॥  
कृत्स्नं यज्ञविधिं राज्ञे तदा तस्मै न्यवेदयन्  ।  
ततः श्रुत्वा नृपश्रेष्ठः कृतं सर्वम् अतन्द्रितः  ।  
हृष्टरोमाभवद् राजा सह मन्त्रिभिर् अच्युतः  ॥ ब्र्प्_४७।४९ ॥  
{ब्रह्मोवाच: }  
तस्मिन् यज्ञे प्रवृत्ते तु वाग्मिनो हेतुवादिभिः  ।  
हेतुवादान् बहून् आहुः परस्परजिगीषवः  ॥ ब्र्प्_४७।५० ॥  
देवेन्द्रस्येव विहितं राजसिंहेन भो द्विजाः  ।  
ददृशुस् तोरणान्य् अत्र शातकुम्भमयानि च  ॥ ब्र्प्_४७।५१ ॥  
शय्यासनविकारांश् च सुबहून् रत्नसञ्चयान्  ।  
घटपात्रीकटाहानि कलशान् वर्धमानकान्  ॥ ब्र्प्_४७।५२ ॥  
नहि कश्चिद् असौवर्णम् अपश्यद् वसुधाधिपः  ।  
यूपांश् च शास्त्रपठितान् दारवान् हेमभूषितान्  ॥ ब्र्प्_४७।५३ ॥  
उपक्षिप्तान् यथाकालं विधिवद् भूरिवर्चसः  ।  
स्थलजा जलजा ये च पशवः केचन द्विजाः  ॥ ब्र्प्_४७।५४ ॥  
सर्वान् एव समानीतान् अपश्यंस् तत्र ते नृपाः  ।  
गाश् चैव महिषीश् चैव तथा वृद्धस्त्रियो ऽपि च  ॥ ब्र्प्_४७।५५ ॥  
औदकानि च सत्त्वानि श्वापदानि वयांसि च  ।  
जरायुजाण्डजातानि स्वेदजान्य् उद्भिदानि च  ॥ ब्र्प्_४७।५६ ॥  
पर्वतान्य् उपधान्यानि भूतानि ददृशुश् च ते  ।  
एवं प्रमुदितं सर्वं पशुतो धनधान्यतः  ॥ ब्र्प्_४७।५७ ॥  
यज्ञवाटं नृपा दृष्ट्वा विस्मयं परमं गताः  ।  
ब्राह्मणानां विशां चैव बहुमिष्टान्नम् ऋद्धिमत्  ॥ ब्र्प्_४७।५८ ॥  
पूर्णे शतसहस्रे तु विप्राणां तत्र भुञ्जताम्  ।  
दुन्दुभिर् मेघनिर्घोषान् मुहुर्मुहुर् अथाकरोत्  ॥ ब्र्प्_४७।५९ ॥  
विननादासकृच् चापि दिवसे दिवसे गते  ।  
एवं स ववृधे यज्ञस् तस्य राज्ञस् तु धीमतः  ॥ ब्र्प्_४७।६० ॥  
अन्नस्य सुबहून् विप्रा उत्सर्गान् निर्गतोपमान्  ।  
दधिकुल्याश् च ददृशुः पयसश् च ह्रदांस् तथा  ॥ ब्र्प्_४७।६१ ॥  
जम्बूद्वीपो हि सकलो नानाजनपदैर् युतः  ।  
द्विजाश् च तत्र दृश्यन्ते राज्ञस् तस्य महामखे  ॥ ब्र्प्_४७।६२ ॥  
तत्र यानि सहस्राणि पुरुषाणां ततस् ततः  ।  
गृहीत्वा भाजनं जग्मुर् बहूनि द्विजसत्तमाः  ॥ ब्र्प्_४७।६३ ॥  
श्राविणश् चापि ते सर्वे सुमृष्टमणिकुण्डलाः  ।  
पर्यवेषयन् द्विजातीञ् शतशो ऽथ सहस्रशः  ॥ ब्र्प्_४७।६४ ॥  
विविधान्य् अनुपानानि पुरुषा ये ऽनुयायिनः  ।  
ते वै नृपोपभोज्यानि ब्राह्मणेभ्यो ददुः सह  ॥ ब्र्प्_४७।६५ ॥  
समागतान् वेदविदो राज्ञश् च पृथिवीश्वरान्  ।  
पूजां चक्रे तदा तेषां विधिवद् भूरिदक्षिणः  ॥ ब्र्प्_४७।६६ ॥  
दिग्देशाद् आगतान् राज्ञो महासङ्ग्रामशालिनः  ।  
नटनर्तककादींश् च गीतस्तुतिविशारदान्  ॥ ब्र्प्_४७।६७ ॥  
पत्न्यो मनोरमास् तस्य पीनोन्नतपयोधराः  ।  
इन्दीवरपलाशाक्ष्यः शरच्चन्द्रनिभाननाः  ॥ ब्र्प्_४७।६८ ॥  
कुलशीलगुणोपेताः सहस्रैकं शताधिकम्  ।  
एवं तद्भूपपरम- पत्नीगणसमन्वितम्  ॥ ब्र्प्_४७।६९ ॥  
रत्नमालाकुलं दिव्यं पताकाध्वजसेवितम्  ।  
रत्नहारयुतं रम्यं चन्द्रकान्तिसमप्रभम्  ॥ ब्र्प्_४७।७० ॥  
करिणः पर्वताकारान् मदसिक्तान् महाबलान्  ।  
शतशः कोटिसङ्घातैर् दन्तिभिर् दन्तभूषणैः  ॥ ब्र्प्_४७।७१ ॥  
वातवेगजवैर् अश्वैः सिन्धुजातैः सुशोभनैः  ।  
श्वेताश्वैः श्यामकर्णैश् च कोट्यनेकैर् जवान्वितैः  ॥ ब्र्प्_४७।७२ ॥  
सन्नद्धबद्धकक्षैश् च नानाप्रहरणोद्यतैः  ।  
असङ्ख्येयैः पदातैश् च देवपुत्रोपमैस् तथा  ॥ ब्र्प्_४७।७३ ॥  
इत्य् एवं ददृशे राजा यज्ञसम्भारविस्तरम्  ।  
मुदं लेभे तदा राजा संहृष्टो वाक्यम् अब्रवीत्  ॥ ब्र्प्_४७।७४ ॥  
{राजोवाच: }  
आनयध्वं हयश्रेष्ठं सर्वलक्षणलक्षितम्  ।  
चारयध्वं पृथिव्यां वै राजपुत्राः सुसंयताः  ॥ ब्र्प्_४७।७५ ॥  
विद्वद्भिर् धर्मविद्भिश् च अत्र होमो विधीयताम्  ।  
कृष्णच्छागं च महिषं कृष्णसारमृगं द्विजान्  ॥ ब्र्प्_४७।७६ ॥  
अनड्वाहं च गाश् चैव सर्वांश् च पशुपालकान्  ।  
इष्टयश् च प्रवर्तन्तां प्रासादं वैष्णवं ततः  ॥ ब्र्प्_४७।७७ ॥  
सर्वम् एतच् च विप्रेभ्यो दीयतां मनसेप्सितम्  ।  
स्त्रियश् च रत्नकोट्यश् च ग्रामाश् च नगराणि च  ॥ ब्र्प्_४७।७८ ॥  
सम्यक् समृद्धभूम्यश् च विषयाश् चैवम् अर्थिनाम्  ।  
अन्यानि द्रव्यजातानि मनोज्ञानि बहूनि च  ॥ ब्र्प्_४७।७९ ॥  
सर्वेषां याचमानानां नास्ति ह्य् एतन् न भाषयेत्  ।  
तावत् प्रवर्ततां यज्ञो यावद् देवः पुरा त्व् इह  ।  
प्रत्यक्षं मम चाभ्येति यज्ञस्यास्य समीपतः  ॥ ब्र्प्_४७।८० ॥  
{ब्रह्मोवाच: }  
एवम् उक्त्वा तदा विप्रा राजसिंहो महाभुजः  ।  
ददौ सुवर्णसङ्घातं कोटीनां चैव भूषणम्  ॥ ब्र्प्_४७।८१ ॥  
करेणुशतसाहस्रं वाजिनो नियुतानि च  ।  
अर्बुदं चैव वृषभं स्वर्णशृङ्गीश् च धेनुकाः  ॥ ब्र्प्_४७।८२ ॥  
सुरूपाः सुरभीश् चैव कांस्यदोहाः पयस्विनीः  ।  
प्रायच्छत् स तु विप्रेभ्यो वेदविद्भ्यो मुदा युतः  ॥ ब्र्प्_४७।८३ ॥  
वासांसि च महार्हाणि राङ्कवास्तरणानि च  ।  
सुशुक्लानि च शुभ्राणि प्रवालमणिम् उत्तमम्  ॥ ब्र्प्_४७।८४ ॥  
अददात् स महायज्ञे रत्नानि विविधानि च  ॥* ब्र्प्_४७।८५ ॥  
वज्रवैदूर्यमाणिक्य- मुक्तिकाद्यानि यानि च  ।  
अलङ्कारवतीः शुभ्राः कन्या राजीवलोचनाः  ॥ ब्र्प्_४७।८६ ॥  
शतानि पञ्च विप्रेभ्यो राजा हृष्टः प्रदत्तवान्  ।  
स्त्रियः पीनपयोभाराः कञ्चुकैः स्वस्तनावृताः  ॥ ब्र्प्_४७।८७ ॥  
मध्यहीनाश् च सुश्रोण्यः पद्मपत्त्रायतेक्षणाः  ।  
हावभावान्वितग्रीवा बह्व्यो वलयभूषिताः  ॥ ब्र्प्_४७।८८ ॥  
पादनूपुरसंयुक्ताः पट्टदुकूलवाससः  ।  
एकैकशो ऽददात् तस्मिन् काम्याश् च कामिनीर् बहूः  ॥ ब्र्प्_४७।८९ ॥  
अर्थिभ्यो ब्राह्मणादिभ्यो हयमेधे द्विजोत्तमाः  ।  
भक्ष्यं भोज्यं च सम्पूर्णं नानासम्भारसंयुतम्  ॥ ब्र्प्_४७।९० ॥  
खण्डकाद्यान्य् अनेकानि स्विन्नपक्वांश् च पिष्टकान्  ।  
अन्नान्य् अन्यानि मेध्यांश् च घृतपूरांश् च खाण्डवान्  ॥ ब्र्प्_४७।९१ ॥  
मधुरांस् तर्जितान् पूपान् अन्नं मृष्टं सुपाकिकम्  ।  
प्रीत्यर्थं सर्वसत्त्वानां दीयते ऽन्नं पुनः पुनः  ॥ ब्र्प्_४७।९२ ॥  
दत्तस्य दीयमानस्य धनस्यान्तो न विद्यते  ।  
एवं दृष्ट्वा महायज्ञं देवदैत्याः सवारणाः  ॥ ब्र्प्_४७।९३ ॥  
गन्धर्वाप्सरसः सिद्धा ऋषयश् च प्रजेश्वराः  ।  
विस्मयं परमं याता दृष्ट्वा क्रतुवरं शुभम्  ॥ ब्र्प्_४७।९४ ॥  
पुरोधा मन्त्रिणो राजा हृष्टास् तत्रैव सर्वशः  ।  
न तत्र मलिनः कश्चिन् न दीनो न क्षुधान्वितः  ॥ ब्र्प्_४७।९५ ॥  
न वोपसर्गो न ग्लानिर् नाधयो व्याधयस् तथा  ।  
नाकालमरणं तत्र न दंशो न ग्रहा विषम्  ॥ ब्र्प्_४७।९६ ॥  
हृष्टपुष्टजनाः सर्वे तस्मिन् राज्ञो महोत्सवे  ।  
ये च तत्र तपःसिद्धा मुनयश् चिरजीविनः  ॥ ब्र्प्_४७।९७ ॥  
न जातं तादृशं यज्ञं धनधान्यसमन्वितम्  ।  
एवं स राजा विधिवद् वाजिमेधं द्विजोत्तमाः  ।  
क्रतुं समापयाम् आस प्रासादं वैष्णवं तथा  ॥ ब्र्प्_४७।९८ ॥  
{मुनय ऊचुः: }  
ब्रूहि नो देवदेवेश यत् पृच्छामः पुरातनम्  ।  
यथा ताः प्रतिमाः पूर्वम् इन्द्रद्युम्नेन निर्मिताः  ॥ ब्र्प्_४८।१ ॥  
केन चैव प्रकारेण तुष्टस् तस्मै स माधवः  ।  
तत् सर्वं वद चास्माकं परं कौतूहलं हि नः  ॥ ब्र्प्_४८।२ ॥  
{ब्रह्मोवाच: }  
शृणुध्वं मुनिशार्दूलाः पुराणं वेदसम्मितम्  ।  
कथयामि पुरा वृत्तं प्रतिमानां च सम्भवम्  ॥ ब्र्प्_४८।३ ॥  
प्रवृत्ते च महायज्ञे प्रासादे चैव निर्मिते  ।  
चिन्ता तस्य बभूवाथ प्रतिमार्थम् अहर्निशम्  ॥ ब्र्प्_४८।४ ॥  
न वेद्मि केन देवेशं सर्वेशं लोकपावनम्  ।  
सर्गस्थित्यन्तकर्तारं पश्यामि पुरुषोत्तमम्  ॥ ब्र्प्_४८।५ ॥  
चिन्ताविष्टस् त्व् अभूद् राजा शेते रात्रौ दिवापि न  ।  
न भुङ्क्ते विविधान् भोगान् न च स्नानं प्रसाधनम्  ॥ ब्र्प्_४८।६ ॥  
नैव वाद्येन गन्धेन गायनैर् वर्णकैर् अपि  ।  
न गजैर् मदयुक्तैश् च न चानेकैर् हयान्वितैः  ॥ ब्र्प्_४८।७ ॥  
नेन्द्रनीलैर् महानीलैः पद्मरागमयैर् न च  ।  
सुवर्णरजताद्यैश् च वज्रस्फटिकसंयुतैः  ॥ ब्र्प्_४८।८ ॥  
बहुरागार्थकामैर् वा न वन्यैर् अन्तरिक्षगैः  ।  
बभूव तस्य नृपतेर् मनसस् तुष्टिवर्धनम्  ॥ ब्र्प्_४८।९ ॥  
शैलमृद्दारुजातेषु प्रशस्तं किं महीतले  ।  
विष्णुप्रतिमायोग्यं च सर्वलक्षणलक्षितम्  ॥ ब्र्प्_४८।१० ॥  
एतैर् एव त्रयाणां तु दयितं स्यात् सुरार्चितम्  ।  
स्थापिते प्रीतिम् अभ्येति इति चिन्तापरो ऽभवत्  ॥ ब्र्प्_४८।११ ॥  
पञ्चरात्रविधानेन सम्पूज्य पुरुषोत्तमम्  ।  
चिन्ताविष्टो महीपालः संस्तोतुम् उपचक्रमे  ॥ ब्र्प्_४८।१२ ॥  
वासुदेव नमस् ते ऽस्तु नमस् ते मोक्षकारण  ।  
त्राहि मां सर्वलोकेश जन्मसंसारसागरात्  ॥ ब्र्प्_४९।१ ॥  
निर्मलाम्बरसङ्काश नमस् ते पुरुषोत्तम  ।  
सङ्कर्षण नमस् ते ऽस्तु त्राहि मां धरणीधर  ॥ ब्र्प्_४९।२ ॥  
नमस् ते हेमगर्भाभ नमस् ते मकरध्वज  ।  
रतिकान्त नमस् ते ऽस्तु त्राहि मां संवरान्तक  ॥ ब्र्प्_४९।३ ॥  
नमस् ते ऽञ्जनसङ्काश नमस् ते भक्तवत्सल  ।  
अनिरुद्ध नमस् ते ऽस्तु त्राहि मां वरदो भव  ॥ ब्र्प्_४९।४ ॥  
नमस् ते विबुधावास नमस् ते विबुधप्रिय  ।  
नारायण नमस् ते ऽस्तु त्राहि मां शरणागतम्  ॥ ब्र्प्_४९।५ ॥  
नमस् ते बलिनां श्रेष्ठ नमस् ते लाङ्गलायुध  ।  
चतुर्मुख जगद्धाम त्राहि मां प्रपितामह  ॥ ब्र्प्_४९।६ ॥  
नमस् ते नीलमेघाभ नमस् ते त्रिदशार्चित  ।  
त्राहि विष्णो जगन्नाथ मग्नं मां भवसागरे  ॥ ब्र्प्_४९।७ ॥  
प्रलयानलसङ्काश नमस् ते दितिजान्तक  ।  
नरसिंह महावीर्य त्राहि मां दीप्तलोचन  ॥ ब्र्प्_४९।८ ॥  
यथा रसातलाद् उर्वी त्वया दंष्ट्रोद्धृता पुरा  ।  
तथा महावराहस् त्वं त्राहि मां दुःखसागरात्  ॥ ब्र्प्_४९।९ ॥  
तवैता मूर्तयः कृष्ण वरदाः संस्तुता मया  ।  
तवेमे बलदेवाद्याः पृथग्रूपेण संस्थिताः  ॥ ब्र्प्_४९।१० ॥  
अङ्गानि तव देवेश गरुत्माद्यास् तथा प्रभो  ।  
दिक्पालाः सायुधाश् चैव केशवाद्यास् तथाच्युत  ॥ ब्र्प्_४९।११ ॥  
ये चान्ये तव देवेश भेदाः प्रोक्ता मनीषिभिः  ।  
ते ऽपि सर्वे जगन्नाथ प्रसन्नायतलोचन  ॥ ब्र्प्_४९।१२ ॥  
मयार्चिताः स्तुताः सर्वे तथा यूयं नमस्कृताः  ।  
प्रयच्छत वरं मह्यं धर्मकामार्थमोक्षदम्  ॥ ब्र्प्_४९।१३ ॥  
भेदास् ते कीर्तिता ये तु हरे सङ्कर्षणादयः  ।  
तव पूजार्थसम्भूतास् ततस् त्वयि समाश्रिताः  ॥ ब्र्प्_४९।१४ ॥  
न भेदस् तव देवेश विद्यते परमार्थतः  ।  
विविधं तव यद् रूपम् उक्तं तद् उपचारतः  ॥ ब्र्प्_४९।१५ ॥  
अद्वैतं त्वां कथं द्वैतं वक्तुं शक्नोति मानवः  ।  
एकस् त्वं हि हरे व्यापी चित्स्वभावो निरञ्जनः  ॥ ब्र्प्_४९।१६ ॥  
परमं तव यद् रूपं भावाभावविवर्जितम्  ।  
निर्लेपं निर्गुणं श्रेष्ठं कूटस्थम् अचलं ध्रुवम्  ॥ ब्र्प्_४९।१७ ॥  
सर्वोपाधिविनिर्मुक्तं सत्तामात्रव्यवस्थितम्  ।  
तद् देवाश् च न जानन्ति कथं जानाम्य् अहं प्रभो  ॥ ब्र्प्_४९।१८ ॥  
अपरं तव यद् रूपं पीतवस्त्रं चतुर्भुजम्  ।  
शङ्खचक्रगदापाणि- मुकुटाङ्गदधारिणम्  ॥ ब्र्प्_४९।१९ ॥  
श्रीवत्सोरस्कसंयुक्तं वनमालाविभूषितम्  ।  
तद् अर्चयन्ति विबुधा ये चान्ये तव संश्रयाः  ॥ ब्र्प्_४९।२० ॥  
देवदेव सुरश्रेष्ठ भक्तानाम् अभयप्रद  ।  
त्राहि मां पद्मपत्त्राक्ष मग्नं विषयसागरे  ॥ ब्र्प्_४९।२१ ॥  
नान्यं पश्यामि लोकेश यस्याहं शरणं व्रजे  ।  
त्वाम् ऋते कमलाकान्त प्रसीद मधुसूदन  ॥ ब्र्प्_४९।२२ ॥  
जराव्याधिशतैर् युक्तो नानादुःखैर् निपीडितः  ।  
हर्षशोकान्वितो मूढः कर्मपाशैः सुयन्त्रितः  ॥ ब्र्प्_४९।२३ ॥  
पतितो ऽहं महारौद्रे घोरे संसारसागरे  ।  
विषमोदकदुष्पारे रागद्वेषझषाकुले  ॥ ब्र्प्_४९।२४ ॥  
इन्द्रियावर्तगम्भीरे तृष्णाशोकोर्मिसङ्कुले  ।  
निराश्रये निरालम्बे निःसारे ऽत्यन्तचञ्चले  ॥ ब्र्प्_४९।२५ ॥  
मायया मोहितस् तत्र भ्रमामि सुचिरं प्रभो  ।  
नानाजातिसहस्रेषु जायमानः पुनः पुनः  ॥ ब्र्प्_४९।२६ ॥  
मया जन्मान्य् अनेकानि सहस्राण्य् अयुतानि च  ।  
विविधान्य् अनुभूतानि संसारे ऽस्मिञ् जनार्दन  ॥ ब्र्प्_४९।२७ ॥  
वेदाः साङ्गा मयाधीताः शास्त्राणि विविधानि च  ।  
इतिहासपुराणानि तथा शिल्पान्य् अनेकशः  ॥ ब्र्प्_४९।२८ ॥  
असन्तोषाश् च सन्तोषाः सञ्चयापचया व्ययाः  ।  
मया प्राप्ता जगन्नाथ क्षयवृद्ध्यक्षयेतराः  ॥ ब्र्प्_४९।२९ ॥  
भार्यारिमित्रबन्धूनां वियोगाः सङ्गमास् तथा  ।  
पितरो विविधा दृष्टा मातरश् च तथा मया  ॥ ब्र्प्_४९।३० ॥  
दुःखानि चानुभूतानि यानि सौख्यान्य् अनेकशः  ।  
प्राप्ताश् च बान्धवाः पुत्रा भ्रातरो ज्ञातयस् तथा  ॥ ब्र्प्_४९।३१ ॥  
मयोषितं तथा स्त्रीणां कोष्ठे विण्मूत्रपिच्छले  ।  
गर्भवासे महादुःखम् अनुभूतं तथा प्रभो  ॥ ब्र्प्_४९।३२ ॥  
दुःखानि यान्य् अनेकानि बाल्ययौवनगोचरे  ।  
वार्धके च हृषीकेश तानि प्राप्तानि वै मया  ॥ ब्र्प्_४९।३३ ॥  
मरणे यानि दुःखानि यममार्गे यमालये  ।  
मया तान्य् अनुभूतानि नरके यातनास् तथा  ॥ ब्र्प्_४९।३४ ॥  
कृमिकीटद्रुमाणां च हस्त्यश्वमृगपक्षिणाम्  ।  
महिषोष्ट्रगवां चैव तथान्येषां वनौकसाम्  ॥ ब्र्प्_४९।३५ ॥  
द्विजातीनां च सर्वेषां शूद्राणां चैव योनिषु  ।  
धनिनां क्षत्रियाणां च दरिद्राणां तपस्विनाम्  ॥ ब्र्प्_४९।३६ ॥  
नृपाणां नृपभृत्यानां तथान्येषां च देहिनाम्  ।  
गृहेषु तेषाम् उत्पन्नो देव चाहं पुनः पुनः  ॥ ब्र्प्_४९।३७ ॥  
गतो ऽस्मि दासतां नाथ भृत्यानां बहुशो नृणाम्  ।  
दरिद्रत्वं चेश्वरत्वं स्वामित्वं च तथा गतः  ॥ ब्र्प्_४९।३८ ॥  
हतो मया हताश् चान्ये घातितो घातितास् तथा  ।  
दत्तं ममान्यैर् अन्येभ्यो मया दत्तम् अनेकशः  ॥ ब्र्प्_४९।३९ ॥  
पितृमातृसुहृद्भ्रातृ- कलत्राणां कृतेन च  ।  
धनिनां श्रोत्रियाणां च दरिद्राणां तपस्विनाम्  ॥ ब्र्प्_४९।४० ॥  
उक्तं दैन्यं च विविधं त्यक्त्वा लज्जां जनार्दन  ।  
देवतिर्यङ्मनुष्येषु स्थावरेषु चरेषु च  ॥ ब्र्प्_४९।४१ ॥  
न विद्यते तथा स्थानं यत्राहं न गतः प्रभो  ।  
कदा मे नरके वासः कदा स्वर्गे जगत्पते  ॥ ब्र्प्_४९।४२ ॥  
कदा मनुष्यलोकेषु कदा तिर्यग्गतेषु च  ।  
जलयन्त्रे यथा चक्रे घटी रज्जुनिबन्धना  ॥ ब्र्प्_४९।४३ ॥  
याति चोर्ध्वम् अधश् चैव कदा मध्ये च तिष्ठति  ।  
तथा चाहं सुरश्रेष्ठ कर्मरज्जुसमावृतः  ॥ ब्र्प्_४९।४४ ॥  
अधश् चोर्ध्वं तथा मध्ये भ्रमन् गच्छामि योगतः  ।  
एवं संसारचक्रे ऽस्मिन् भैरवे रोमहर्षणे  ॥ ब्र्प्_४९।४५ ॥  
भ्रमामि सुचिरं कालं नान्तं पश्यामि कर्हिचित्  ।  
न जाने किं करोम्य् अद्य हरे व्याकुलितेन्द्रियः  ॥ ब्र्प्_४९।४६ ॥  
शोकतृष्णाभिभूतो ऽहं कान्दिशीको विचेतनः  ।  
इदानीं त्वाम् अहं देव विह्वलः शरणं गतः  ॥ ब्र्प्_४९।४७ ॥  
त्राहि मां दुःखितं कृष्ण मग्नं संसारसागरे  ।  
कृपां कुरु जगन्नाथ भक्तं मां यदि मन्यसे  ॥ ब्र्प्_४९।४८ ॥  
त्वदृते नास्ति मे बन्धुर् यो ऽसौ चिन्तां करिष्यति  ।  
देव त्वां नाथम् आसाद्य न भयं मे ऽस्ति कुत्रचित्  ॥ ब्र्प्_४९।४९ ॥  
जीविते मरणे चैव योगक्षेमे ऽथवा प्रभो  ।  
ये तु त्वां विधिवद् देव नार्चयन्ति नराधमाः  ॥ ब्र्प्_४९।५० ॥  
सुगतिस् तु कथं तेषां भवेत् संसारबन्धनात्  ।  
किं तेषां कुलशीलेन विद्यया जीवितेन च  ॥ ब्र्प्_४९।५१ ॥  
येषां न जायते भक्तिर् जगद्धातरि केशवे  ।  
प्रकृतिं त्व् आसुरीं प्राप्य ये त्वां निन्दन्ति मोहिताः  ॥ ब्र्प्_४९।५२ ॥  
पतन्ति नरके घोरे जायमानाः पुनः पुनः  ।  
न तेषां निष्कृतिस् तस्माद् विद्यते नरकार्णवात्  ॥ ब्र्प्_४९।५३ ॥  
ये दूषयन्ति दुर्वृत्तास् त्वां देव पुरुषाधमाः  ।  
यत्र यत्र भवेज् जन्म मम कर्मनिबन्धनात्  ॥ ब्र्प्_४९।५४ ॥  
तत्र तत्र हरे भक्तिस् त्वयि चास्तु दृढा सदा  ।  
आराध्य त्वां सुरा दैत्या नराश् चान्ये ऽपि संयताः  ॥ ब्र्प्_४९।५५ ॥  
अवापुः परमां सिद्धिं कस् त्वां देव न पूजयेत्  ।  
न शक्नुवन्ति ब्रह्माद्याः स्तोतुं त्वां त्रिदशा हरे  ॥ ब्र्प्_४९।५६ ॥  
कथं मानुषबुद्ध्याहं स्तौमि त्वां प्रकृतेः परम्  ।  
तथा चाज्ञानभावेन संस्तुतो ऽसि मया प्रभो  ॥ ब्र्प्_४९।५७ ॥  
तत् क्षमस्वापराधं मे यदि ते ऽस्ति दया मयि  ।  
कृतापराधे ऽपि हरे क्षमां कुर्वन्ति साधवः  ॥ ब्र्प्_४९।५८ ॥  
तस्मात् प्रसीद देवेश भक्तस्नेहं समाश्रितः  ।  
स्तुतो ऽसि यन् मया देव भक्तिभावेन चेतसा  ।  
साङ्गं भवतु तत् सर्वं वासुदेव नमो ऽस्तु ते  ॥ ब्र्प्_४९।५९ ॥  
{ब्रह्मोवाच: }  
इत्थं स्तुतस् तदा तेन प्रसन्नो गरुडध्वजः  ।  
ददौ तस्मै मुनिश्रेष्ठाः सकलं मनसेप्सितम्  ॥ ब्र्प्_४९।६० ॥  
यः सम्पूज्य जगन्नाथं प्रत्यहं स्तौति मानवः  ।  
स्तोत्रेणानेन मतिमान् स मोक्षं लभते ध्रुवम्  ॥ ब्र्प्_४९।६१ ॥  
त्रिसन्ध्यं यो जपेद् विद्वान् इदं स्तोत्रवरं शुचिः  ।  
धर्मं चार्थं च कामं च मोक्षं च लभते नरः  ॥ ब्र्प्_४९।६२ ॥  
यः पठेच् छृणुयाद् वापि श्रावयेद् वा समाहितः  ।  
स लोकं शाश्वतं विष्णोर् याति निर्धूतकल्मषः  ॥ ब्र्प्_४९।६३ ॥  
धन्यं पापहरं चेदं भुक्तिमुक्तिप्रदं शिवम्  ।  
गुह्यं सुदुर्लभं पुण्यं न देयं यस्य कस्यचित्  ॥ ब्र्प्_४९।६४ ॥  
न नास्तिकाय मूर्खाय न कृतघ्नाय मानिने  ।  
न दुष्टमतये दद्यान् नाभक्ताय कदाचन  ॥ ब्र्प्_४९।६५ ॥  
दातव्यं भक्तियुक्ताय गुणशीलान्विताय च  ।  
विष्णुभक्ताय शान्ताय श्रद्धानुष्ठानशालिने  ॥ ब्र्प्_४९।६६ ॥  
इदं समस्ताघविनाशहेतुः  ब्र्प्_४९।६७अ  
कारुण्यसञ्ज्ञं सुखमोक्षदं च  ब्र्प्_४९।६७ब्  
अशेषवाञ्छाफलदं वरिष्ठं  ब्र्प्_४९।६७च्  
स्तोत्रं मयोक्तं पुरुषोत्तमस्य  ब्र्प्_४९।६७द्  
ये तं सुसूक्ष्मं विमला मुरारिं  ब्र्प्_४९।६८अ  
ध्यायन्ति नित्यं पुरुषं पुराणम्  ब्र्प्_४९।६८ब्  
ते मुक्तिभाजः प्रविशन्ति विष्णुं  ब्र्प्_४९।६८च्  
मन्त्रैर् यथाज्यं हुतम् अध्वराग्नौ  ब्र्प्_४९।६८द्  
एकः स देवो भवदुःखहन्ता  ब्र्प्_४९।६९अ  
परः परेषां न ततो ऽस्ति चान्यत्  ब्र्प्_४९।६९ब्  
द्रष्टा स पाता स तु नाशकर्ता  ब्र्प्_४९।६९च्  
विष्णुः समस्ताखिलसारभूतः  ब्र्प्_४९।६९द्  
किं विद्यया किं स्वगुणैश् च तेषां  ब्र्प्_४९।७०अ  
यज्ञैश् च दानैश् च तपोभिर् उग्रैः  ब्र्प्_४९।७०ब्  
येषां न भक्तिर् भवतीह कृष्णे  ब्र्प्_४९।७०च्  
जगद्गुरौ मोक्षसुखप्रदे च  ब्र्प्_४९।७०द्  
लोके स धन्यः स शुचिः स विद्वान्  ब्र्प्_४९।७१अ  
मखैस् तपोभिः स गुणैर् वरिष्ठः  ब्र्प्_४९।७१ब्  
ज्ञाता स दाता स तु सत्यवक्ता  ब्र्प्_४९।७१च्  
यस्यास्ति भक्तिः पुरुषोत्तमाख्ये  ब्र्प्_४९।७१द्  
{ब्रह्मोवाच: }  
स्तुत्वैवं मुनिशार्दूलाः प्रणम्य च सनातनम्  ।  
वासुदेवं जगन्नाथं सर्वकामफलप्रदम्  ॥ ब्र्प्_५०।१ ॥  
चिन्ताविष्टो महीपालः कुशान् आस्तीर्य भूतले  ।  
वस्त्रं च तन्मना भूत्वा सुष्वाप धरणीतले  ॥ ब्र्प्_५०।२ ॥  
कथं प्रत्यक्षम् अभ्येति देवदेवो जनार्दनः  ।  
मम चार्तिहरो देवस् तदासाव् इति चिन्तयन्  ॥ ब्र्प्_५०।३ ॥  
सुप्तस्य तस्य नृपतेर् वासुदेवो जगद्गुरुः  ।  
आत्मानं दर्शयाम् आस शङ्खचक्रगदाभृतम्  ॥ ब्र्प्_५०।४ ॥  
स ददर्श तु सप्रेम देवदेवं जगद्गुरुम्  ।  
शङ्खचक्रधरं देवं गदाचक्रोग्रपाणिनम्  ॥ ब्र्प्_५०।५ ॥  
शार्ङ्गबाणधरं देवं ज्वलत्तेजोतिमण्डलम्  ।  
युगान्तादित्यवर्णाभं नीलवैदूर्यसन्निभम्  ॥ ब्र्प्_५०।६ ॥  
सुपर्णांसे तम् आसीनं षोडशार्धभुजं शुभम्  ।  
स चास्मै प्राब्रवीद् धीराः साधु राजन् महामते  ॥ ब्र्प्_५०।७ ॥  
क्रतुनानेन दिव्येन तथा भक्त्या च श्रद्धया  ।  
तुष्टो ऽस्मि ते महीपाल वृथा किम् अनुशोचसि  ॥ ब्र्प्_५०।८ ॥  
यद् अत्र प्रतिमा राजञ् जगत्पूज्या सनातनी  ।  
यथा सा प्राप्यते भूप तदुपायं ब्रवीमि ते  ॥ ब्र्प्_५०।९ ॥  
गतायाम् अद्य शर्वर्यां निर्मले भास्करोदिते  ।  
सागरस्य जलस्यान्ते नानाद्रुमविभूषिते  ॥ ब्र्प्_५०।१० ॥  
जलं तथैव वेलायां दृश्यते तत्र वै महत्  ।  
लवणस्योदधे राजंस् तरङ्गैः समभिप्लुतम्  ॥ ब्र्प्_५०।११ ॥  
कूलान्ते हि महावृक्षः स्थितः स्थलजलेषु च  ।  
वेलाभिर् हन्यमानश् च न चासौ कम्पते द्रुमः  ॥ ब्र्प्_५०।१२ ॥  
परशुम् आदाय हस्तेन ऊर्मेर् अन्तस् ततो व्रज  ।  
एकाकी विहरन् राजन् स त्वं पश्यसि पादपम्  ॥ ब्र्प्_५०।१३ ॥  
ईदृक् चिह्नं समालोक्य छेदय त्वम् अशङ्कितः  ।  
छेद्यमानं तु तं वृक्षं प्रातर् अद्भुतदर्शनम्  ॥ ब्र्प्_५०।१४ ॥  
दृष्ट्वा तेनैव सञ्चिन्त्य ततो भूपाल दर्शनात्  ।  
कुरु तां प्रतिमां दिव्यां जहि चिन्तां विमोहिनीम्  ॥ ब्र्प्_५०।१५ ॥  
{ब्रह्मोवाच: }  
एवम् उक्त्वा महाभागो जगामादर्शनं हरिः  ।  
स चापि स्वप्नम् आलोक्य परं विस्मयम् आगतः  ॥ ब्र्प्_५०।१६ ॥  
तां निशां स समुद्वीक्ष्य स्थितस् तद्गतमानसः  ।  
व्याहरन् वैष्णवान् मन्त्रान् सूक्तं चैव तदात्मकम्  ॥ ब्र्प्_५०।१७ ॥  
प्रगतायां रजन्यां तु उत्थितो नान्यमानसः  ।  
स स्नात्वा सागरे सम्यग् यथावद् विधिना ततः  ॥ ब्र्प्_५०।१८ ॥  
दत्त्वा दानं च विप्रेभ्यो ग्रामांश् च नगराणि च  ।  
कृत्वा पौर्वाह्णिकं कर्म जगाम स नृपोत्तमः  ॥ ब्र्प्_५०।१९ ॥  
न चाश्वो न पदातिश् च न गजो न च सारथिः  ।  
एकाकी स महावेलां प्रविवेश महीपतिः  ॥ ब्र्प्_५०।२० ॥  
तं ददर्श महावृक्षं तेजस्वन्तं महाद्रुमम्  ।  
महातिगमहारोहं पुण्यं विपुलम् एव च  ॥ ब्र्प्_५०।२१ ॥  
महोत्सेधं महाकायं प्रसुप्तं च जलान्तिके  ।  
सान्द्रमाञ्जिष्ठवर्णाभं नामजातिविवर्जितम्  ॥ ब्र्प्_५०।२२ ॥  
नरनाथस् तदा विप्रा द्रुमं दृष्ट्वा मुदान्वितः  ।  
परशुना शातयाम् आस निशितेन दृढेन च  ॥ ब्र्प्_५०।२३ ॥  
द्वैधीकर्तुमनास् तत्र बभूवेन्द्रसखः स च  ।  
निरीक्ष्यमाणे काष्ठे तु बभूवाद्भुतदर्शनम्  ॥ ब्र्प्_५०।२४ ॥  
विश्वकर्मा च विष्णुश् च विप्ररूपधराव् उभौ  ।  
आजग्मतुर् महाभागौ तदा तुल्याग्रजन्मनौ  ॥ ब्र्प्_५०।२५ ॥  
ज्वलमानौ स्वतेजोभिर् दिव्यस्रगनुलेपनौ  ।  
अथ तौ तं समागम्य नृपम् इन्द्रसखं तदा  ॥ ब्र्प्_५०।२६ ॥  
ताव् ऊचतुर् महाराज किम् अत्र त्वं करिष्यसि  ।  
किमर्थं च महाबाहो शातितश् च वनस्पतिः  ॥ ब्र्प्_५०।२७ ॥  
असहायो महादुर्गे निर्जने गहने वने  ।  
महासिन्धुतटे चैव कथं वै शातितो द्रुमः  ॥ ब्र्प्_५०।२८ ॥  
{ब्रह्मोवाच: }  
तयोः श्रुत्वा वचो विप्राः स तु राजा मुदान्वितः  ।  
बभाषे वचनं ताभ्यां मृदुलं मधुरं तथा  ॥ ब्र्प्_५०।२९ ॥  
दृष्ट्वा तौ ब्राह्मणौ तत्र चन्द्रसूर्याव् इवागतौ  ।  
नमस्कृत्य जगन्नाथाव् अवाङ्मुखम् अवस्थितः  ॥ ब्र्प्_५०।३० ॥  
{राजोवाच: }  
देवदेवम् अनाद्यन्तम् अनन्तं जगतां पतिम्  ।  
आराधयितुं प्रतिमां करोमीति मतिर् मम  ॥ ब्र्प्_५०।३१ ॥  
अहं स देवदेवेन परमेण महात्मना  ।  
स्वप्नान्ते च समुद्दिष्टो भवद्भ्यां श्रावितं मया  ॥ ब्र्प्_५०।३२ ॥  
{ब्रह्मोवाच: }  
राज्ञस् तु वचनं श्रुत्वा देवेन्द्रप्रतिमस्य च  ।  
प्रहस्य तस्मै विश्वेशस् तुष्टो वचनम् अब्रवीत्  ॥ ब्र्प्_५०।३३ ॥  
{विष्णुर् उवाच: }  
साधु साधु महीपाल यद् एतन् मतम् उत्तमम्  ।  
संसारसागरे घोरे कदलीदलसन्निभे  ॥ ब्र्प्_५०।३४ ॥  
निःसारे दुःखबहुले कामक्रोधसमाकुले  ।  
इन्द्रियावर्तकलिले दुस्तरे रोमहर्षणे  ॥ ब्र्प्_५०।३५ ॥  
नानाव्याधिशतावर्ते जलबुद्बुदसन्निभे  ।  
यतस् ते मतिर् उत्पन्ना विष्णोर् आराधनाय वै  ॥ ब्र्प्_५०।३६ ॥  
धन्यस् त्वं नृपशार्दूल गुणैः सर्वैर् अलङ्कृतः  ।  
सप्रजा पृथिवी धन्या सशैलवनकानना  ॥ ब्र्प्_५०।३७ ॥  
सपुरग्रामनगरा चतुर्वर्णैर् अलङ्कृता  ।  
यत्र त्वं नृपशार्दूल प्रजाः पालयिता प्रभुः  ॥ ब्र्प्_५०।३८ ॥  
एह्य् एहि सुमहाभाग द्रुमे ऽस्मिन् सुखशीतले  ।  
आवाभ्यां सह तिष्ठ त्वं कथाभिर् धर्मसंश्रितः  ॥ ब्र्प्_५०।३९ ॥  
अयं मम सहायस् तु आगतः शिल्पिनां वरः  ।  
विश्वकर्मसमः साक्षान् निपुणः सर्वकर्मसु  ।  
मयोद्दिष्टां तु प्रतिमां करोत्य् एष तटं त्यज  ॥ ब्र्प्_५०।४० ॥  
{ब्रह्मोवाच: }  
श्रुत्वैवं वचनं तस्य तदा राजा द्विजन्मनः  ।  
सागरस्य तटं त्यक्त्वा गत्वा तस्य समीपतः  ॥ ब्र्प्_५०।४१ ॥  
तस्थौ स नृपतिश्रेष्ठो वृक्षच्छाये सुशीतले  ।  
ततस् तस्मै स विश्वात्मा ददाव् आज्ञां द्विजाकृतिः  ॥ ब्र्प्_५०।४२ ॥  
शिल्पिमुख्याय विप्रेन्द्राः कुरुष्व प्रतिमा इति  ।  
कृष्णरूपं परं शान्तं पद्मपत्त्रायतेक्षणम्  ॥ ब्र्प्_५०।४३ ॥  
श्रीवत्सकौस्तुभधरं शङ्खचक्रगदाधरम्  ।  
गौराङ्गं क्षीरवर्णाभं द्वितीयं स्वस्तिकाङ्कितम्  ॥ ब्र्प्_५०।४४ ॥  
लाङ्गलास्त्रधरं देवम् अनन्ताख्यं महाबलम्  ।  
देवदानवगन्धर्व- यक्षविद्याधरोरगैः  ॥ ब्र्प्_५०।४५ ॥  
न विज्ञातो हि तस्यान्तस् तेनानन्त इति स्मृतः  ।  
भगिनीं वासुदेवस्य रुक्मवर्णां सुशोभनाम्  ॥ ब्र्प्_५०।४६ ॥  
तृतीयां वै सुभद्रां च सर्वलक्षणलक्षिताम्  ॥* ब्र्प्_५०।४७ ॥  
{ब्रह्मोवाच: }  
श्रुत्वैतद् वचनं तस्य विश्वकर्मा सुकर्मकृत्  ।  
तत्क्षणात् कारयाम् आस प्रतिमाः शुभलक्षणाः  ॥ ब्र्प्_५०।४८ ॥  
प्रथमं शुक्लवर्णाभं शारदेन्दुसमप्रभम्  ।  
आरक्ताक्षं महाकायं स्फटाविकटमस्तकम्  ॥ ब्र्प्_५०।४९ ॥  
नीलाम्बरधरं चोग्रं बलं बलमदोद्धतम्  ।  
कुण्डलैकधरं दिव्यं गदामुशलधारिणम्  ॥ ब्र्प्_५०।५० ॥  
द्वितीयं पुण्डरीकाक्षं नीलजीमूतसन्निभम्  ।  
अतसीपुष्पसङ्काशं पद्मपत्त्रायतेक्षणम्  ॥ ब्र्प्_५०।५१ ॥  
पीतवाससम् अत्युग्रं शुभं श्रीवत्सलक्षणम्  ।  
चक्रपूर्णकरं दिव्यं सर्वपापहरं हरिम्  ॥ ब्र्प्_५०।५२ ॥  
तृतीयां स्वर्णवर्णाभां पद्मपत्त्रायतेक्षणाम्  ।  
विचित्रवस्त्रसञ्छन्नां हारकेयूरभूषिताम्  ॥ ब्र्प्_५०।५३ ॥  
विचित्राभरणोपेतां रत्नहारावलम्बिताम्  ।  
पीनोन्नतकुचां रम्यां विश्वकर्मा विनिर्ममे  ॥ ब्र्प्_५०।५४ ॥  
स तु राजाद्भुतं दृष्ट्वा क्षणेनैकेन निर्मिताः  ।  
दिव्यवस्त्रयुगच्छन्ना नानारत्नैर् अलङ्कृताः  ॥ ब्र्प्_५०।५५ ॥  
सर्वलक्षणसम्पन्नाः प्रतिमाः सुमनोहराः  ।  
विस्मयं परमं गत्वा इदं वचनम् अब्रवीत्  ॥ ब्र्प्_५०।५६ ॥  
{इन्द्रद्युम्न उवाच: }  
किं देवौ समनुप्राप्तौ द्विजरूपधराव् उभौ  ।  
उभौ चाद्भुतकर्माणौ देववृत्ताव् अमानुषौ  ॥ ब्र्प्_५०।५७ ॥  
देवौ वा मानुषौ वापि यक्षविद्याधरौ युवाम्  ।  
किं नु ब्रह्महृषीकेशौ किं वसू किम् उताश्विनौ  ॥ ब्र्प्_५०।५८ ॥  
न वेद्मि सत्यसद्भावौ मायारूपेण संस्थितौ  ।  
युवां गतो ऽस्मि शरणम् आत्मा तु मे प्रकाश्यताम्  ॥ ब्र्प्_५०।५९ ॥  
{श्रीभगवान् उवाच: }  
नाहं देवो न यक्षो वा न दैत्यो न च देवराट्  ।  
न ब्रह्मा न च रुद्रो ऽहं विद्धि मां पुरुषोत्तमम्  ॥ ब्र्प्_५१।१ ॥  
अर्तिहा सर्वलोकानाम् अनन्तबलपौरुषः  ।  
आराधनीयो भूतानाम् अन्तो यस्य न विद्यते  ॥ ब्र्प्_५१।२ ॥  
पठ्यते सर्वशास्त्रेषु वेदान्तेषु निगद्यते  ।  
यम् आहुर् ज्ञानगम्येति वासुदेवेति योगिनः  ॥ ब्र्प्_५१।३ ॥  
अहम् एव स्वयं ब्रह्मा अहं विष्णुः शिवो ऽप्य् अहम्  ।  
इन्द्रो ऽहं देवराजश् च जगत्संयमनो यमः  ॥ ब्र्प्_५१।४ ॥  
पृथिव्यादीनि भूतानि त्रेताग्निर् हुतभुङ् नृप  ।  
वरुणो ऽपां पतिश् चाहं धरित्री च महीधरः  ॥ ब्र्प्_५१।५ ॥  
यत् किञ्चिद् वाङ्मयं लोके जगत् स्थावरजङ्गमम्  ।  
चराचरं च यद् विश्वं मदन्यन् नास्ति किञ्चन  ॥ ब्र्प्_५१।६ ॥  
प्रीतो ऽहं ते नृपश्रेष्ठ वरं वरय सुव्रत  ।  
यद् इष्टं तत् प्रयच्छामि हृदि यत् ते व्यवस्थितम्  ॥ ब्र्प्_५१।७ ॥  
मद्दर्शनम् अपुण्यानां स्वप्नान्ते ऽपि न जायते  ।  
त्वं पुनर् दृढभक्तित्वात् प्रत्यक्षं दृष्टवान् असि  ॥ ब्र्प्_५१।८ ॥  
{ब्रह्मोवाच: }  
श्रुत्वैवं वासुदेवस्य वचनं तस्य भो द्विजाः  ।  
रोमाञ्चिततनुर् भूत्वा इदं स्तोत्रं जगौ नृपः  ॥ ब्र्प्_५१।९ ॥  
{राजोवाच: }  
श्रियः कान्त नमस् ते ऽस्तु श्रीपते पीतवाससे  ।  
श्रीद श्रीश श्रीनिवास नमस् ते श्रीनिकेतन  ॥ ब्र्प्_५१।१० ॥  
आद्यं पुरुषम् ईशानं सर्वेशं सर्वतोमुखम्  ।  
निष्कलं परमं देवं प्रणतो ऽस्मि सनातनम्  ॥ ब्र्प्_५१।११ ॥  
शब्दातीतं गुणातीतं भावाभावविवर्जितम्  ।  
निर्लेपं निर्गुणं सूक्ष्मं सर्वज्ञं सर्वभावनम्  ॥ ब्र्प्_५१।१२ ॥  
प्रावृण्मेघप्रतीकाशं गोब्राह्मणहिते रतम्  ।  
सर्वेषाम् एव गोप्तारं व्यापिनं सर्वभाविनम्  ॥ ब्र्प्_५१।१३ ॥  
शङ्खचक्रधरं देवं गदामुशलधारिणम्  ।  
नमस्ये वरदं देवं नीलोत्पलदलच्छविम्  ॥ ब्र्प्_५१।१४ ॥  
नागपर्यङ्कशयनं क्षीरोदार्णवशायिनम्  ।  
नमस्ये ऽहं हृषीकेशं सर्वपापहरं हरिम्  ॥ ब्र्प्_५१।१५ ॥  
पुनस् त्वां देवदेवेशं नमस्ये वरदं विभुम्  ।  
सर्वलोकेश्वरं विष्णुं मोक्षकारणम् अव्ययम्  ॥ ब्र्प्_५१।१६ ॥  
{ब्रह्मोवाच: }  
एवं स्तुत्वा तु तं देवं प्रणिपत्य कृताञ्जलिः  ।  
उवाच प्रणतो भूत्वा निपत्य धरणीतले  ॥ ब्र्प्_५१।१७ ॥  
{राजोवाच: }  
प्रीतो ऽसि यदि मे नाथ वृणोमि वरम् उत्तमम्  ।  
देवासुराः सगन्धर्वा यक्षरक्षोमहोरगाः  ॥ ब्र्प्_५१।१८ ॥  
सिद्धविद्याधराः साध्याः किन्नरा गुह्यकास् तथा  ।  
ऋषयो ये महाभागा नानाशास्त्रविशारदाः  ॥ ब्र्प्_५१।१९ ॥  
परिव्राड्योगयुक्ताश् च वेदतत्त्वार्थचिन्तकाः  ।  
मोक्षमार्गविदो ये ऽन्ये ध्यायन्ति परमं पदम्  ॥ ब्र्प्_५१।२० ॥  
निर्गुणं निर्मलं शान्तं यत् पश्यन्ति मनीषिनः  ।  
तत् पदं गन्तुम् इच्छामि त्वत्प्रसादात् सुदुर्लभम्  ॥ ब्र्प्_५१।२१ ॥  
{श्रीभगवान् उवाच: }  
सर्वं भवतु भद्रं ते यथेष्टं सर्वम् आप्नुहि  ।  
भविष्यति यथाकामं मत्प्रसादान् न संशयः  ॥ ब्र्प्_५१।२२ ॥  
दश वर्षसहस्राणि तथा नव शतानि च  ।  
अविच्छिन्नं महाराज्यं कुरु त्वं नृपसत्तम  ॥ ब्र्प्_५१।२३ ॥  
प्रयास्यसि पदं दिव्यं दुर्लभं यत् सुरासुरैः  ।  
पूर्णमनोरथं शान्तं गुह्यम् अव्यक्तम् अव्ययम्  ॥ ब्र्प्_५१।२४ ॥  
परात् परतरं सूक्ष्मं निर्लेपं निष्कलं ध्रुवम्  ।  
चिन्ताशोकविनिर्मुक्तं क्रियाकारणवर्जितम्  ॥ ब्र्प्_५१।२५ ॥  
तद् अहं दर्शयिष्यामि ज्ञेयाख्यं परमं पदम्  ।  
यं प्राप्य परमानन्दं प्राप्स्यसि परमां गतिम्  ॥ ब्र्प्_५१।२६ ॥  
कीर्तिश् च तव राजेन्द्र भवत्य् अत्र महीतले  ।  
यावद् घना नभो यावद् यावच् चन्द्रार्कतारकम्  ॥ ब्र्प्_५१।२७ ॥  
यावत् समुद्राः सप्तैव यावन् मेर्वादिपर्वताः  ।  
तिष्ठन्ति दिवि देवाश् च तावत् सर्वत्र चाव्यया  ॥ ब्र्प्_५१।२८ ॥  
इन्द्रद्युम्नसरो नाम तीर्थं यज्ञाङ्गसम्भवम्  ।  
यत्र स्नात्वा सकृल् लोकः शक्रलोकम् अवाप्नुयात्  ॥ ब्र्प्_५१।२९ ॥  
दापयिष्यति यः पिण्डांस् तटे ऽस्मिन् सरसः शुभे  ।  
कुलैकविंशम् उद्धृत्य शक्रलोकं गमिष्यति  ॥ ब्र्प्_५१।३० ॥  
पूज्यमानो ऽप्सरोभिश् च गन्धर्वैर् गीतनिस्वनैः  ।  
विमानेन वसेत् तत्र यावद् इन्द्राश् चतुर्दश  ॥ ब्र्प्_५१।३१ ॥  
सरसो दक्षिणे भागे नैरृत्यां तु समाश्रिते  ।  
न्यग्रोधस् तिष्ठते तत्र तत्समीपे तु मण्डपः  ॥ ब्र्प्_५१।३२ ॥  
केतकीवनसञ्छन्नो नानापादपसङ्कुलः  ।  
नारिकेलैर् असङ्ख्येयैश् चम्पकैर् बकुलावृतैः  ॥ ब्र्प्_५१।३३ ॥  
अशोकैः कर्णिकारैश् च पुन्नागैर् नागकेसरैः  ।  
पाटलाम्रातसरलैश् चन्दनैर् देवदारुभिः  ॥ ब्र्प्_५१।३४ ॥  
न्यग्रोधाश्वत्थखदिरैः पारिजातैः सहार्जुनैः  ।  
हिन्तालैश् चैव तालैश् च शिंशपैर् बदरैस् तथा  ॥ ब्र्प्_५१।३५ ॥  
करञ्जैर् लकुचैः प्लक्षैः पनसैर् बिल्वधातुकैः  ।  
अन्यैर् बहुविधैर् वृक्षैः शोभितः समलङ्कृतः  ॥ ब्र्प्_५१।३६ ॥  
आषाढस्य सिते पक्षे पञ्चम्यां पितृदैवते  ।  
ऋक्षे नेष्यन्ति नस् तत्र नीत्वा सप्त दिनानि वै  ॥ ब्र्प्_५१।३७ ॥  
मण्डपे स्थापयिष्यन्ति सुवेश्याभिः सुशोभनैः  ।  
क्रीडाविशेषबहुलैर् नृत्यगीतमनोहरैः  ॥ ब्र्प्_५१।३८ ॥  
चामरैः स्वर्णदण्डैश् च व्यजनै रत्नभूषणैः  ।  
वीजयन्तस् तथास्मभ्यं स्थापयिष्यन्ति मङ्गलाः  ॥ ब्र्प्_५१।३९ ॥  
ब्रह्मचारी यतिश् चैव स्नातकाश् च द्विजोत्तमाः  ।  
वानप्रस्था गृहस्थाश् च सिद्धाश् चान्ये च ब्राह्मणाः  ॥ ब्र्प्_५१।४० ॥  
नानावर्णपदैः स्तोत्रैर् ऋग्यजुःसामनिस्वनैः  ।  
करिष्यन्ति स्तुतिं राजन् रामकेशवयोः पुनः  ॥ ब्र्प्_५१।४१ ॥  
ततः स्तुत्वा च दृष्ट्वा च सम्प्रणम्य च भक्तितः  ।  
नरो वर्षायुतं दिव्यं श्रीमद्धरिपुरे वसेत्  ॥ ब्र्प्_५१।४२ ॥  
पूज्यमानो ऽप्सरोभिश् च गन्धर्वैर् गीतनिस्वनैः  ।  
हरेर् अनुचरस् तत्र क्रीडते केशवेन वै  ॥ ब्र्प्_५१।४३ ॥  
विमानेनार्कवर्णेन रत्नहारेण भ्राजता  ।  
सर्वकामैर् महाभोगैस् तिष्ठते भुवनोत्तमे  ॥ ब्र्प्_५१।४४ ॥  
तपःक्षयादिहागत्य मनुष्यो ब्राह्मणो भवेत्  ।  
कोटीधनपतिः श्रीमांश् चतुर्वेदी भवेद् ध्रुवम्  ॥ ब्र्प्_५१।४५ ॥  
{ब्रह्मोवाच: }  
एवं तस्मै वरं दत्त्वा कृत्वा च समयं हरिः  ।  
जगामादर्शनं विप्राः सहितो विश्वकर्मणा  ॥ ब्र्प्_५१।४६ ॥  
स तु राजा तदा हृष्टो रोमाञ्चिततनूरुहः  ।  
कृतकृत्यम् इवात्मानं मेने सन्दर्शनाद् धरेः  ॥ ब्र्प्_५१।४७ ॥  
ततः कृष्णं च रामं च सुभद्रां च वरप्रदाम्  ।  
रथैर् विमानसङ्काशैर् मणिकाञ्चनचित्रितैः  ॥ ब्र्प्_५१।४८ ॥  
संवाह्य तास् तदा राजा महामङ्गलनिःस्वनैः  ।  
आनयाम् आस मतिमान् सामात्यः सपुरोहितः  ॥ ब्र्प्_५१।४९ ॥  
नानावादित्रनिर्घोषैर् नानावेदस्वनैः शुभैः  ।  
संस्थाप्य च शुभे देशे पवित्रे सुमनोहरे  ॥ ब्र्प्_५१।५० ॥  
ततः शुभतिथौ काले नक्षत्रे शुभलक्षणे  ।  
प्रतिष्ठां कारयाम् आस सुमुहूर्ते द्विजैः सह  ॥ ब्र्प्_५१।५१ ॥  
यथोक्तेन विधानेन विधिदृष्टेन कर्मणा  ।  
आचार्यानुमतेनैव सर्वं कृत्वा महीपतिः  ॥ ब्र्प्_५१।५२ ॥  
आचार्याय तदा दत्त्वा दक्षिणां विधिवत् प्रभुः  ।  
ऋत्विग्भ्यश् च विधानेन तथान्येभ्यो धनं ददौ  ॥ ब्र्प्_५१।५३ ॥  
कृत्वा प्रतिष्ठां विधिवत् प्रासादे भवनोत्तमे  ।  
स्थापयाम् आस तान् सर्वान् विधिदृष्टेन कर्मणा  ॥ ब्र्प्_५१।५४ ॥  
ततः सम्पूज्य विधिना नानापुष्पैः सुगन्धिभिः  ।  
सुवर्णमणिमुक्ताद्यैर् नानावस्त्रैः सुशोभनैः  ॥ ब्र्प्_५१।५५ ॥  
रत्नैश् च विविधैर् दिव्यैर् आसनैर् ग्रामपत्तनैः  ।  
ददौ चान्यान् स विषयान् पुराणि नगराणि च  ॥ ब्र्प्_५१।५६ ॥  
एवं बहुविधं दत्त्वा राज्यं कृत्वा यथोचितम्  ।  
इष्ट्वा च विविधैर् यज्ञैर् दत्त्वा दानान्य् अनेकशः  ॥ ब्र्प्_५१।५७ ॥  
कृतकृत्यस् ततो राजा त्यक्तसर्वपरिग्रहः  ।  
जगाम परमं स्थानं तद् विष्णोः परमं पदम्  ॥ ब्र्प्_५१।५८ ॥  
एवं मया मुनिश्रेष्ठाः कथितो वो नृपोत्तमः  ।  
क्षेत्रस्य चैव माहात्म्यं किम् अन्यच् छ्रोतुम् इच्छथ  ॥ ब्र्प्_५१।५९ ॥  
{विष्णुर् उवाच: }  
श्रुत्वैवं वचनं तस्य ब्रह्मणो ऽव्यक्तजन्मनः  ।  
आश्चर्यं मेनिरे विप्राः पप्रच्छुश् च पुनर् मुदा  ॥ ब्र्प्_५१।६० ॥  
{मुनय ऊचुः: }  
कस्मिन् काले सुरश्रेष्ठ गन्तव्यं पुरुषोत्तमम्  ।  
विधिना केन कर्तव्यं पञ्चतीर्थम् इति प्रभो  ॥ ब्र्प्_५१।६१ ॥  
एकैकस्य च तीर्थस्य स्नानदानस्य यत् फलम्  ।  
देवताप्रेक्षणे चैव ब्रूहि सर्वं पृथक् पृथक्  ॥ ब्र्प्_५१।६२ ॥  
{ब्रह्मोवाच: }  
निराहारः कुरुक्षेत्रे पादेनैकेन यस् तपेत्  ।  
जितेन्द्रियो जितक्रोधः सप्तसंवत्सरायुतम्  ॥ ब्र्प्_५१।६३ ॥  
दृष्ट्वा सदा ज्येष्ठशुक्ल- द्वादश्यां पुरुषोत्तमम्  ।  
कृतोपवासः प्राप्नोति ततो ऽधिकतरं फलम्  ॥ ब्र्प्_५१।६४ ॥  
तस्माज् ज्येष्ठे मुनिश्रेष्ठाः प्रयत्नेन सुसंयतैः  ।  
स्वर्गलोकेप्सुविप्राद्यैर् द्रष्टव्यः पुरुषोत्तमः  ॥ ब्र्प्_५१।६५ ॥  
पञ्चतीर्थं तु विधिवत् कृत्वा ज्येष्ठे नरोत्तमः  ।  
शुक्लपक्षस्य द्वादश्यां पश्येत् तं पुरुषोत्तमम्  ॥ ब्र्प्_५१।६६ ॥  
ये पश्यन्त्य् अव्ययं देवं द्वादश्यां पुरुषोत्तमम्  ।  
ते विष्णुलोकम् आसाद्य न च्यवन्ते कदाचन  ॥ ब्र्प्_५१।६७ ॥  
तस्माज् ज्येष्ठे प्रयत्नेन गन्तव्यं भो द्विजोत्तमाः  ।  
कृत्वा तस्मिन् पञ्चतीर्थं द्रष्टव्यः पुरुषोत्तमः  ॥ ब्र्प्_५१।६८ ॥  
सुदूरस्थो ऽपि यो भक्त्या कीर्तयेत् पुरुषोत्तमम्  ।  
अहन्य् अहनि शुद्धात्मा सो ऽपि विष्णुपुरं व्रजेत्  ॥ ब्र्प्_५१।६९ ॥  
यात्रां करोति कृष्णस्य श्रद्धया यः समाहितः  ।  
सर्वपापविनिर्मुक्तो विष्णुलोकं व्रजेन् नरः  ॥ ब्र्प्_५१।७० ॥  
चक्रं दृष्ट्वा हरेर् दूरात् प्रासादोपरि संस्थितम्  ।  
सहसा मुच्यते पापान् नरो भक्त्या प्रणम्य तत्  ॥ ब्र्प्_५१।७१ ॥  
{ब्रह्मोवाच: }  
आसीत् कल्पे मुनिश्रेष्ठाः सम्प्रवृत्ते महाक्षये  ।  
नष्टे ऽर्कचन्द्रे पवने नष्टे स्थावरजङ्गमे  ॥ ब्र्प्_५२।१ ॥  
उदिते प्रलयादित्ये प्रचण्डे घनगर्जिते  ।  
विद्युदुत्पातसङ्घातैः सम्भग्ने तरुपर्वते  ॥ ब्र्प्_५२।२ ॥  
लोके च संहृते सर्वे महदुल्कानिबर्हणे  ।  
शुष्केषु सर्वतोयेषु सरःसु च सरित्सु च  ॥ ब्र्प्_५२।३ ॥  
ततः संवर्तको वह्निर् वायुना सह भो द्विजाः  ।  
लोकं तु प्राविशत् सर्वम् आदित्यैर् उपशोभितम्  ॥ ब्र्प्_५२।४ ॥  
पश्चात् स पृथिवीं भित्त्वा प्रविश्य च रसातलम्  ।  
देवदानवयक्षाणां भयं जनयते महत्  ॥ ब्र्प्_५२।५ ॥  
निर्दहन् नागलोकं च यच् च किञ्चित् क्षिताव् इह  ।  
अधस्तान् मुनिशार्दूलाः सर्वं नाशयते क्षणात्  ॥ ब्र्प्_५२।६ ॥  
ततो योजनविंशानां सहस्राणि शतानि च  ।  
निर्दहत्य् आशुगो वायुः स च संवर्तको ऽनलः  ॥ ब्र्प्_५२।७ ॥  
सदेवासुरगन्धर्वं सयक्षोरगराक्षसम्  ।  
ततो दहति सन्दीप्तः सर्वम् एव जगत् प्रभुः  ॥ ब्र्प्_५२।८ ॥  
प्रदीप्तो ऽसौ महारौद्रः कल्पाग्निर् इति संश्रुतः  ।  
महाज्वालो महार्चिष्मान् सम्प्रदीप्तमहास्वनः  ॥ ब्र्प्_५२।९ ॥  
सूर्यकोटिप्रतीकाशो ज्वलन्न् इव स तेजसा  ।  
त्रैलोक्यं चादहत् तूर्णं ससुरासुरमानुषम्  ॥ ब्र्प्_५२।१० ॥  
एवंविधे महाघोरे महाप्रलयदारुणे  ।  
ऋषिः परमधर्मात्मा ध्यानयोगपरो ऽभवत्  ॥ ब्र्प्_५२।११ ॥  
एकः सन्तिष्ठते विप्रा मार्कण्डेयेति विश्रुतः  ।  
मोहपाशैर् निबद्धो ऽसौ क्षुत्तृष्णाकुलितेन्द्रियाः  ॥ ब्र्प्_५२।१२ ॥  
स दृष्ट्वा तं महावह्निं शुष्ककण्ठौष्ठतालुकः  ।  
तृष्णार्तः प्रस्खलन् विप्रास् तदासौ भयविह्वलः  ॥ ब्र्प्_५२।१३ ॥  
बभ्राम पृथिवीं सर्वां कान्दिशीको विचेतनः  ।  
त्रातारं नाधिगच्छन् वै इतश् चेतश् च धावति  ॥ ब्र्प्_५२।१४ ॥  
न लेभे च तदा शर्म यत्र विश्राम्यता द्विजाः  ।  
करोमि किं न जानामि यस्याहं शरणं व्रजे  ॥ ब्र्प्_५२।१५ ॥  
कथं पश्यामि तं देवं पुरुषेशं सनातनम्  ।  
इति सञ्चिन्तयन् देवम् एकाग्रेण सनातनम्  ॥ ब्र्प्_५२।१६ ॥  
प्राप्तवांस् तत् पदं दिव्यं महाप्रलयकारणम्  ।  
पुरुषेशम् इति ख्यातं वटराजं सनातनम्  ॥ ब्र्प्_५२।१७ ॥  
त्वरायुक्तो मुनिश् चासौ न्यग्रोधस्यान्तिकं ययौ  ।  
आसाद्य तं मुनिश्रेष्ठास् तस्य मूले समाविशत्  ॥ ब्र्प्_५२।१८ ॥  
न कालाग्निभयं तत्र न चाङ्गारप्रवर्षणम्  ।  
न संवर्तागमस् तत्र न च वज्राशनिस् तथा  ॥ ब्र्प्_५२।१९ ॥  
{ब्रह्मोवाच: }  
ततो गजकुलप्रख्यास् तडिन्मालाविभूषिताः  ।  
समुत्तस्थुर् महामेघा नभस्य् अद्भुतदर्शनाः  ॥ ब्र्प्_५३।१ ॥  
केचिन् नीलोत्पलश्यामाः केचित् कुमुदसन्निभाः  ।  
केचित् किञ्जल्कसङ्काशाः केचित् पीताः पयोधराः  ॥ ब्र्प्_५३।२ ॥  
केचिद् धरितसङ्काशाः काकाण्डसन्निभास् तथा  ।  
केचित् कमलपत्त्राभाः केचिद् धिङ्गुलसन्निभाः  ॥ ब्र्प्_५३।३ ॥  
केचित् पुरवराकाराः केचिद् गिरिवरोपमाः  ।  
केचिद् अञ्जनसङ्काशाः केचिन् मरकतप्रभाः  ॥ ब्र्प्_५३।४ ॥  
विद्युन्मालापिनद्धाङ्गाः समुत्तस्थुर् महाघनाः  ।  
घोररूपा महाभागा घोरस्वननिनादिताः  ॥ ब्र्प्_५३।५ ॥  
ततो जलधराः सर्वे समावृण्वन् नभस्तलम्  ।  
तैर् इयं पृथिवी सर्वा सपर्वतवनाकरा  ॥ ब्र्प्_५३।६ ॥  
आपूरिता दिशः सर्वाः सलिलौघपरिप्लुताः  ।  
ततस् ते जलदा घोरा वारिणा मुनिसत्तमाः  ॥ ब्र्प्_५३।७ ॥  
सर्वतः प्लावयाम् आसुश् चोदिताः परमेष्ठिना  ।  
वर्षमाणा महातोयं पूरयन्तो वसुन्धराम्  ॥ ब्र्प्_५३।८ ॥  
सुघोरम् अशिवं रौद्रं नाशयन्ति स्म पावकम्  ।  
ततो द्वादश वर्षाणि पयोदाः समुपप्लवे  ॥ ब्र्प्_५३।९ ॥  
धाराभिः पूरयन्तो वै चोद्यमाना महात्मना  ।  
ततः समुद्राः स्वां वेलाम् अतिक्रामन्ति भो द्विजाः  ॥ ब्र्प्_५३।१० ॥  
पर्वताश् च व्यशीर्यन्त मही चाप्सु निमज्जति  ।  
सर्वतः सुमहाभ्रान्तास् ते पयोदा नभस्तलम्  ॥ ब्र्प्_५३।११ ॥  
संवेष्टयित्वा नश्यन्ति वायुवेगसमाहताः  ।  
ततस् तं मारुतं घोरं स विष्णुर् मुनिसत्तमाः  ॥ ब्र्प्_५३।१२ ॥  
आदिपद्मालयो देवः पीत्वा स्वपिति भो द्विजाः  ।  
तस्मिन्न् एकार्णवे घोरे नष्टे स्थावरजङ्गमे  ॥ ब्र्प्_५३।१३ ॥  
नष्टे देवासुरनरे यक्षराक्षसवर्जिते  ।  
ततो मुनिः स विश्रान्तो ध्यात्वा च पुरुषोत्तमम्  ॥ ब्र्प्_५३।१४ ॥  
ददर्श चक्षुर् उन्मील्य जलपूर्णां वसुन्धराम्  ।  
नापश्यत् तं वटं नोर्वीं न दिगादि न भास्करम्  ॥ ब्र्प्_५३।१५ ॥  
न चन्द्रार्काग्निपवनं न देवासुरपन्नगम्  ।  
तस्मिन्न् एकार्णवे घोरे तमोभूते निराश्रये  ॥ ब्र्प्_५३।१६ ॥  
निमज्जन् स तदा विप्राः सन्तर्तुम् उपचक्रमे  ।  
बभ्रामासौ मुनिश् चार्त इतश् चेतश् च सम्प्लवन्  ॥ ब्र्प्_५३।१७ ॥  
निममज्ज तदा विप्रास् त्रातारं नाधिगच्छति  ।  
एवं तं विह्वलं दृष्ट्वा कृपया पुरुषोत्तमः  ।  
प्रोवाच मुनिशार्दूलास् तदा ध्यानेन तोषितः  ॥ ब्र्प्_५३।१८ ॥  
{श्रीभगवान् उवाच: }  
वत्स श्रान्तो ऽसि बालस् त्वं भक्तत्र मम सुव्रत  ।  
आगच्छागच्छ शीघ्रं त्वं मार्कण्डेय ममान्तिकम्  ॥ ब्र्प्_५३।१९ ॥  
मा त्वयैव च भेतव्यं सम्प्राप्तो ऽसि ममाग्रतः  ।  
मार्कण्डेय मुने धीर बालस् त्वं श्रमपीडितः  ॥ ब्र्प्_५३।२० ॥  
{ब्रह्मोवाच: }  
तस्य तद् वचनं श्रुत्वा मुनिः परमकोपितः  ।  
उवाच स तदा विप्रा विस्मितश् चाभवन् मुहुः  ॥ ब्र्प्_५३।२१ ॥  
{मार्कण्डेय उवाच: }  
को ऽयं नाम्ना कीर्तयति तपः परिभवन्न् इव  ।  
बहुवर्षसहस्राख्यं धर्षयन्न् इव मे वपुः  ॥ ब्र्प्_५३।२२ ॥  
न ह्य् एष समुदाचारो देवेष्व् अपि समाहितः  ।  
मां ब्रह्मा स च देवेशो दीर्घायुर् इति भाषते  ॥ ब्र्प्_५३।२३ ॥  
कस् तपो घोरशिरसो ममाद्य त्यक्तजीवितः  ।  
मार्कण्डेयेति चोक्त्वा मन्- मृत्युं गन्तुम् इहेच्छति  ॥ ब्र्प्_५३।२४ ॥  
{ब्रह्मोवाच: }  
एवम् उक्त्वा तदा विप्राश् चिन्ताविष्टो ऽभवन् मुनिः  ।  
किं स्वप्नो ऽयं मया दृष्टः किं वा मोहो ऽयम् आगतः  ॥ ब्र्प्_५३।२५ ॥  
इत्थं चिन्तयतस् तस्य उत्पन्ना दुःखहा मतिः  ।  
व्रजामि शरणं देवं भक्त्याहं पुरुषोत्तमम्  ॥ ब्र्प्_५३।२६ ॥  
स गत्वा शरणं देवं मुनिस् तद्गतमानसः  ।  
ददर्श तं वटं भूयो विशालं सलिलोपरि  ॥ ब्र्प्_५३।२७ ॥  
शाखायां तस्य सौवर्णं विस्तीर्णायां महाद्भुतम्  ।  
रुचिरं दिव्यपर्यङ्कं रचितं विश्वकर्मणा  ॥ ब्र्प्_५३।२८ ॥  
वज्रवैदूर्यरचितं मणिविद्रुमशोभितम्  ।  
पद्मरागादिभिर् जुष्टं रत्नैर् अन्यैर् अलङ्कृतम्  ॥ ब्र्प्_५३।२९ ॥  
नानास्तरणसंवीतं नानारत्नोपशोभितम्  ।  
नानाश्चर्यसमायुक्तं प्रभामण्डलमण्डितम्  ॥ ब्र्प्_५३।३० ॥  
तस्योपरि स्थितं देवं कृष्णं बालवपुर्धरम्  ।  
सूर्यकोटिप्रतीकाशं दीप्यमानं सुवर्चसम्  ॥ ब्र्प्_५३।३१ ॥  
चतुर्भुजं सुन्दराङ्गं पद्मपत्त्रायतेक्षणम्  ।  
श्रीवत्सवक्षसं देवं शङ्खचक्रगदाधरम्  ॥ ब्र्प्_५३।३२ ॥  
वनमालावृतोरस्कं दिव्यकुण्डलधारिणम्  ।  
हारभारार्पितग्रीवं दिव्यरत्नविभूषितम्  ॥ ब्र्प्_५३।३३ ॥  
दृष्ट्वा तदा मुनिर् देवं विस्मयोत्फुल्ललोचनः  ।  
रोमाञ्चिततनुर् देवं प्रणिपत्येदम् अब्रवीत्  ॥ ब्र्प्_५३।३४ ॥  
{मार्कण्डेय उवाच: }  
अहो चैकार्णवे घोरे विनष्टे सचराचरे  ।  
कथम् एको ह्य् अयं बालस् तिष्ठत्य् अत्र सुनिर्भयः  ॥ ब्र्प्_५३।३५ ॥  
{ब्रह्मोवाच: }  
भूतं भव्यं भविष्यं च जानन्न् अपि महामुनिः  ।  
न बुबोध तदा देवं मायया तस्य मोहितः  ।  
यदा न बुबुधे चैनं तदा खेदाद् उवाच ह  ॥ ब्र्प्_५३।३६ ॥  
{मार्कण्डेय उवाच: }  
वृथा मे तपसो वीर्यं वृथा ज्ञानं वृथा क्रिया  ।  
वृथा मे जीवितं दीर्घं वृथा मानुष्यम् एव च  ॥ ब्र्प्_५३।३७ ॥  
यो ऽहं सुप्तं न जानामि पर्यङ्के दिव्यबालकम्  ॥* ब्र्प्_५३।३८ ॥  
{ब्रह्मोवाच: }  
एवं सञ्चिन्तयन् विप्रः प्लवमानो विचेतनः  ।  
त्राणार्थं विह्वलश् चासौ निर्वेदं गतवांस् तदा  ॥ ब्र्प्_५३।३९ ॥  
ततो बालार्कसङ्काशं स्वमहिम्ना व्यवस्थितम्  ।  
सर्वतेजोमयं विप्रा न शशाकाभिवीक्षितुम्  ॥ ब्र्प्_५३।४० ॥  
दृष्ट्वा तं मुनिम् आयान्तं स बालः प्रहसन्न् इव  ।  
प्रोवाच मुनिशार्दूलास् तदा मेघौघनिस्वनः  ॥ ब्र्प्_५३।४१ ॥  
{श्रीभगवान् उवाच: }  
वत्स जानामि श्रान्तं त्वां त्राणार्थं माम् उपस्थितम्  ।  
शरीरं विश मे क्षिप्रं विश्रामस् ते मयोदितः  ॥ ब्र्प्_५३।४२ ॥  
{ब्रह्मोवाच: }  
श्रुत्वा स वचनं तस्य किञ्चिन् नोवाच मोहितः  ।  
विवेश वदनं तस्य विवृतं चावशो मुनिः  ॥ ब्र्प्_५३।४३ ॥  
{ब्रह्मोवाच: }  
स प्रविश्योदरे तस्य बालस्य मुनिसत्तमः  ।  
ददर्श पृथिवीं कृत्स्नां नानाजनपदैर् वृताम्  ॥ ब्र्प्_५४।१ ॥  
लवणेक्षुसुरासर्पिर्- दधिदुग्धजलोदधीन्  ।  
ददर्श तान् समुद्रांश् च जम्बु प्लक्षं च शाल्मलम्  ॥ ब्र्प्_५४।२ ॥  
कुशं क्रौञ्चं च शाकं च पुष्करं च ददर्श सः  ।  
भारतादीनि वर्षाणि तथा सर्वांश् च पर्वतान्  ॥ ब्र्प्_५४।३ ॥  
मेरुं च सर्वरत्नाढ्यं अपश्यत् कनकाचलम्  ।  
नानारत्नान्वितैः शृङ्गैर् भूषितं बहुकन्दरम्  ॥ ब्र्प्_५४।४ ॥  
नानामुनिजनाकीर्णं नानावृक्षवनाकुलम्  ।  
नानासत्त्वसमायुक्तं नानाश्चर्यसमन्वितम्  ॥ ब्र्प्_५४।५ ॥  
व्याघ्रैः सिंहैर् वराहैश् च चामरैर् महिषैर् गजैः  ।  
मृगैः शाखामृगैश् चान्यैर् भूषितं सुमनोहरम्  ॥ ब्र्प्_५४।६ ॥  
शक्राद्यैर् विविधैर् देवैः सिद्धचारणपन्नगैः  ।  
मुनियक्षाप्सरोभिश् च वृतैश् चान्यैः सुरालयैः  ॥ ब्र्प्_५४।७ ॥  
{ब्रह्मोवाच: }  
एवं सुमेरुं श्रीमन्तम् अपश्यन् मुनिसत्तमः  ।  
पर्यटन् स तदा विप्रस् तस्य बालस्य चोदरे  ॥ ब्र्प्_५४।८ ॥  
हिमवन्तं हेमकूटं निषधं गन्धमादनम्  ।  
श्वेतं च दुर्धरं नीलं कैलासं मन्दरं गिरिम्  ॥ ब्र्प्_५४।९ ॥  
महेन्द्रं मलयं विन्ध्यं पारियात्रं तथार्बुदम्  ।  
सह्यं च शुक्तिमन्तं च मैनाकं वक्रपर्वतम्  ॥ ब्र्प्_५४।१० ॥  
एताश् चान्याश् च बहवो यावन्तः पृथिवीधराः  ।  
ततस् तांस् तु मुनिश्रेष्ठाः सो ऽपश्यद् रत्नभूषितान्  ॥ ब्र्प्_५४।११ ॥  
कुरुक्षेत्रं च पाञ्चालान् मत्स्यान् मद्रान् सकेकयान्  ।  
बाह्लीकान् शूरसेनांश् च काश्मीरांस् तङ्गणान् खसान्  ॥ ब्र्प्_५४।१२ ॥  
पार्वतीयान् किरातांश् च कर्णप्रावरणान् मरून्  ।  
अन्त्यजान् अन्त्यजातींश् च सो ऽपश्यत् तस्य चोदरे  ॥ ब्र्प्_५४।१३ ॥  
मृगाञ् शाखामृगान् सिंहान् वराहान् सृमराञ् शशान्  ।  
गजांश् चान्यांस् तथा सत्त्वान् सो ऽपश्यत् तस्य चोदरे  ॥ ब्र्प्_५४।१४ ॥  
पृथिव्यां यानि तीर्थानि ग्रामाश् च नगराणि च  ।  
कृषिगोरक्षवाणिज्यं क्रयविक्रयणं तथा  ॥ ब्र्प्_५४।१५ ॥  
शक्रादीन् विबुधाञ् श्रेष्ठांस् तथान्यांश् च दिवौकसः  ।  
गन्धर्वाप्सरसो यक्षान् ऋषींश् चैव सनातनान्  ॥ ब्र्प्_५४।१६ ॥  
दैत्यदानवसङ्घांश् च नागांश् च मुनिसत्तमाः  ।  
सिंहिकातनयांश् चैव ये चान्ये सुरशत्रवः  ॥ ब्र्प्_५४।१७ ॥  
यत् किञ्चित् तेन लोके ऽस्मिन् दृष्टपूर्वं चराचरम्  ।  
अपश्यत् स तदा सर्वं तस्य कुक्षौ द्विजोत्तमाः  ॥ ब्र्प्_५४।१८ ॥  
अथवा किं बहूक्तेन कीर्तितेन पुनः पुनः  ।  
ब्रह्मादिस्तम्बपर्यन्तं यत् किञ्चित् सचराचरम्  ॥ ब्र्प्_५४।१९ ॥  
भूर्लोकं च भुवर्लोकं स्वर्लोकं च द्विजोत्तमाः  ।  
महर् जनस् तपः सत्यम् अतलं वितलं तथा  ॥ ब्र्प्_५४।२० ॥  
पातालं सुतलं चैव वितलं च रसातलम्  ।  
महातलं च ब्रह्माण्डम् अपश्यत् तस्य चोदरे  ॥ ब्र्प्_५४।२१ ॥  
अव्याहता गतिस् तस्य तदाभूद् द्विजसत्तमाः  ।  
प्रसादात् तस्य देवस्य स्मृतिलोपश् च नाभवत्  ॥ ब्र्प्_५४।२२ ॥  
भ्रममाणस् तदा कुक्षौ कृत्स्नं जगद् इदं द्विजाः  ।  
नान्तं जगाम देहस्य तस्य विष्णोः कदाचन  ॥ ब्र्प्_५४।२३ ॥  
यदासौ नागतश् चान्तं तस्य देहस्य भो द्विजाः  ।  
तदा तं वरदं देवं शरणं गतवान् मुनिः  ॥ ब्र्प्_५४।२४ ॥  
ततो ऽसौ सहसा विप्रा वायुवेगेन निःसृतः  ।  
महात्मनो मुखात् तस्य विवृतात् पुरुषस्य सः  ॥ ब्र्प्_५४।२५ ॥  
{ब्रह्मोवाच: }  
स निष्क्रम्योदरात् तस्य बालस्य मुनिसत्तमाः  ।  
पुनश् चैकार्णवाम् उर्वीम् अपश्यज् जनवर्जिताम्  ॥ ब्र्प्_५५।१ ॥  
पूर्वदृष्टं च तं देवं ददर्श शिशुरूपिणम्  ।  
शाखायां वटवृक्षस्य पर्यङ्कोपरि संस्थितम्  ॥ ब्र्प्_५५।२ ॥  
श्रीवत्सवक्षसं देवं पीतवस्त्रं चतुर्भुजम्  ।  
जगद् आदाय तिष्ठन्तं पद्मपत्त्रायतेक्षणम्  ॥ ब्र्प्_५५।३ ॥  
सो ऽपि तं मुनिम् आयान्तं प्लवमानम् अचेतनम्  ।  
दृष्ट्वा मुखाद् विनिष्क्रान्तं प्रोवाच प्रहसन्न् इव  ॥ ब्र्प्_५५।४ ॥  
{श्रीभगवान् उवाच: }  
कच्चित् त्वयोषितं वत्स विश्रान्तं च ममोदरे  ।  
भ्रममाणश् च किं तत्र आश्चर्यं दृष्टवान् असि  ॥ ब्र्प्_५५।५ ॥  
भक्तो ऽसि मे मुनिश्रेष्ठ श्रान्तो ऽसि च ममाश्रितः  ।  
तेन त्वाम् उपकाराय सम्भाषे पश्य माम् इह  ॥ ब्र्प्_५५।६ ॥  
{ब्रह्मोवाच: }  
श्रुत्वा स वचनं तस्य सम्प्रहृष्टतनूरुहः  ।  
ददर्श तं सुदुष्प्रेक्षं रत्नैर् दिव्यैर् अलङ्कृतम्  ॥ ब्र्प्_५५।७ ॥  
प्रसन्ना निर्मला दृष्टिर् मुहूर्तात् तस्य भो द्विजाः  ।  
प्रसादात् तस्य देवस्य प्रादुर्भूता पुनर् नवा  ॥ ब्र्प्_५५।८ ॥  
रक्ताङ्गुलितलौ पादौ ततस् तस्य सुरार्चितौ  ।  
प्रणम्य शिरसा विप्रा हर्षगद्गदया गिरा  ॥ ब्र्प्_५५।९ ॥  
कृताञ्जलिस् तदा हृष्टो विस्मितश् च पुनः पुनः  ।  
दृष्ट्वा तं परमात्मानं संस्तोतुम् उपचक्रमे  ॥ ब्र्प्_५५।१० ॥  
{मार्कण्डेय उवाच: }  
देवदेव जगन्नाथ मायाबालवपुर्धर  ।  
त्राहि मां चारुपद्माक्ष दुःखितं शरणागतम्  ॥ ब्र्प्_५५।११ ॥  
सन्तप्तो ऽस्मि सुरश्रेष्ठ संवर्ताख्येन वह्निना  ।  
अङ्गारवर्षभीतं च त्राहि मां पुरुषोत्तम  ॥ ब्र्प्_५५।१२ ॥  
शोषितश् च प्रचण्डेन वायुना जगदायुना  ।  
विह्वलो ऽहं तथा श्रान्तस् त्राहि मां पुरुषोत्तम  ॥ ब्र्प्_५५।१३ ॥  
तापितश् च तशामात्यैः प्रलयावर्तकादिभिः  ।  
न शान्तिम् अधिगच्छामि त्राहि मां पुरुषोत्तम  ॥ ब्र्प्_५५।१४ ॥  
तृषितश् च क्षुधाविष्टो दुःखितश् च जगत्पते  ।  
त्रातारं नात्र पश्यामि त्राहि मां पुरुषोत्तम  ॥ ब्र्प्_५५।१५ ॥  
अस्मिन्न् एकार्णवे घोरे विनष्टे सचराचरे  ।  
न चान्तम् अधिगच्छामि त्राहि मां पुरुषोत्तम  ॥ ब्र्प्_५५।१६ ॥  
तवोदरे च देवेश मया दृष्टं चराचरम्  ।  
विस्मितो ऽहं विषण्णश् च त्राहि मां पुरुषोत्तम  ॥ ब्र्प्_५५।१७ ॥  
संसारे ऽस्मिन् निरालम्बे प्रसीद पुरुषोत्तम  ।  
प्रसीद विबुधश्रेष्ठ प्रसीद विबुधप्रिय  ॥ ब्र्प्_५५।१८ ॥  
प्रसीद विबुधां नाथ प्रसीद विबुधालय  ।  
प्रसीद सर्वलोकेश जगत्कारणकारण  ॥ ब्र्प्_५५।१९ ॥  
प्रसीद सर्वकृद् देव प्रसीद मम भूधर  ।  
प्रसीद सलिलावास प्रसीद मधुसूदन  ॥ ब्र्प्_५५।२० ॥  
प्रसीद कमलाकान्त प्रसीद त्रिदशेश्वर  ।  
प्रसीद कंसकेशीघ्न प्रसीदारिष्टनाशन  ॥ ब्र्प्_५५।२१ ॥  
प्रसीद कृष्ण दैत्यघ्न प्रसीद दनुजान्तक  ।  
प्रसीद मथुरावास प्रसीद यदुनन्दन  ॥ ब्र्प्_५५।२२ ॥  
प्रसीद शक्रावरज प्रसीद वरदाव्यय  ।  
त्वं मही त्वं जलं देव त्वम् अग्निस् त्वं समीरणः  ॥ ब्र्प्_५५।२३ ॥  
त्वं नभस् त्वं मनश् चैव त्वम् अहङ्कार एव च  ।  
त्वं बुद्धिः प्रकृतिश् चैव सत्त्वाद्यास् त्वं जगत्पते  ॥ ब्र्प्_५५।२४ ॥  
पुरुषस् त्वं जगद्व्यापी पुरुषाद् अपि चोत्तमः  ।  
त्वम् इन्द्रियाणि सर्वाणि शब्दाद्या विषयाः प्रभो  ॥ ब्र्प्_५५।२५ ॥  
त्वं दिक्पालाश् च धर्माश् च वेदा यज्ञाः सदक्षिणाः  ।  
त्वम् इन्द्रस् त्वं शिवो देवस् त्वं हविस् त्वं हुताशनः  ॥ ब्र्प्_५५।२६ ॥  
त्वं यमः पितृराट् देव त्वं रक्षोधिपतिः स्वयम्  ।  
वरुणस् त्वम् अपां नाथ त्वं वायुस् त्वं धनेश्वरः  ॥ ब्र्प्_५५।२७ ॥  
त्वम् ईशानस् त्वम् अनन्तस् त्वं गणेशश् च षण्मुखः  ।  
वसवस् त्वं तथा रुद्रास् त्वम् आदित्याश् च खेचराः  ॥ ब्र्प्_५५।२८ ॥  
दानवास् त्वं तथा यक्षास् त्वं दैत्याः समरुद्गणाः  ।  
सिद्धाश् चाप्सरसो नागा गन्धर्वास् त्वं सचारणाः  ॥ ब्र्प्_५५।२९ ॥  
पितरो वालखिल्याश् च प्रजानां पतयो ऽच्युत  ।  
मुनयस् त्वम् ऋषिगणास् त्वम् अश्विनौ निशाचराः  ॥ ब्र्प्_५५।३० ॥  
अन्याश् च जातयस् त्वं हि यत् किञ्चिज् जीवसञ्ज्ञितम्  ।  
किं चात्र बहुनोक्तेन ब्रह्मादिस्तम्बगोचरम्  ॥ ब्र्प्_५५।३१ ॥  
भूतं भव्यं भविष्यं च त्वं जगत् सचराचरम्  ।  
यत् ते रूपं परं देव कूटस्थम् अचलं ध्रुवम्  ॥ ब्र्प्_५५।३२ ॥  
ब्रह्माद्यास् तन् न जानन्ति कथम् अन्ये ऽल्पमेधसः  ।  
देव शुद्धस्वभावो ऽसि नित्यस् त्वं प्रकृतेः परः  ॥ ब्र्प्_५५।३३ ॥  
अव्यक्तः शाश्वतो ऽनन्तः सर्वव्यापी महेश्वरः  ।  
त्वम् आकाशः परः शान्तो अजस् त्वं विभुर् अव्ययः  ॥ ब्र्प्_५५।३४ ॥  
एवं त्वां निर्गुणं स्तोतुं कः शक्नोति निरञ्जनम्  ।  
स्तुतो ऽसि यन् मया देव विकलेनाल्पचेतसा  ।  
तत् सर्वं देवदेवेश क्षन्तुम् अर्हसि चाव्यय  ॥ ब्र्प्_५५।३५ ॥  
{ब्रह्मोवाच: }  
इत्थं स्तुतस् तदा तेन मार्कण्डेयेन भो द्विजाः  ।  
प्रीतः प्रोवाच भगवान् मेघगम्भीरया गिरा  ॥ ब्र्प्_५६।१ ॥  
{श्रीभगवान् उवाच: }  
ब्रूहि कामं मुनिश्रेष्ठ यत् ते मनसि वर्तते  ।  
ददामि सर्वं विप्रर्षे मत्तो यद् अभिवाञ्छसि  ॥ ब्र्प्_५६।२ ॥  
{ब्रह्मोवाच: }  
श्रुत्वा स वचनं विप्राः शिशोस् तस्य महात्मनः  ।  
उवाच परमप्रीतो मुनिस् तद्गतमानसः  ॥ ब्र्प्_५६।३ ॥  
{मार्कण्डेय उवाच: }  
ज्ञातुम् इच्छामि देव त्वां मायां वै तव चोत्तमाम्  ।  
त्वत्प्रसादाच् च देवेश स्मृतिर् न परिहीयते  ॥ ब्र्प्_५६।४ ॥  
द्रुतम् अन्तः शरीरेण सततं पर्यवर्तितम्  ।  
इच्छामि पुण्डरीकाक्ष ज्ञातुं त्वाम् अहम् अव्ययम्  ॥ ब्र्प्_५६।५ ॥  
इह भूत्वा शिशुः साक्षात् किं भवान् अवतिष्ठते  ।  
पीत्वा जगद् इदं सर्वम् एतद् आख्यातुम् अर्हसि  ॥ ब्र्प्_५६।६ ॥  
किमर्थं च जगत् सर्वं शरीरस्थं तवानघ  ।  
कियन्तं च त्वया कालम् इह स्थेयम् अरिन्दम  ॥ ब्र्प्_५६।७ ॥  
ज्ञातुम् इच्छामि देवेश ब्रूहि सर्वम् अशेषतः  ।  
त्वत्तः कमलपत्त्राक्ष विस्तरेण यथातथम्  ।  
महद् एतद् अचिन्त्यं च यद् अहं दृष्टवान् प्रभो  ॥ ब्र्प्_५६।८ ॥  
{ब्रह्मोवाच: }  
इत्य् उक्तः स तदा तेन देवदेवो महाद्युतिः  ।  
सान्त्वयन् स तदा वाक्यम् उवाच वदतां वरः  ॥ ब्र्प्_५६।९ ॥  
{श्रीभगवान् उवाच: }  
कामं देवाश् च मां विप्र नहि जानन्ति तत्त्वतः  ।  
तव प्रीत्या प्रवक्ष्यामि यथेदं विसृजाम्य् अहम्  ॥ ब्र्प्_५६।१० ॥  
पितृभक्तो ऽसि विप्रर्षे माम् एव शरणं गतः  ।  
ततो दृष्टो ऽस्मि ते साक्षाद् ब्रह्मचर्यं च ते महत्  ॥ ब्र्प्_५६।११ ॥  
आपो नारा इति पुरा सञ्ज्ञाकर्म कृतं मया  ।  
तेन नारायणो ऽस्म्य् उक्तो मम तास् त्व् अयनं सदा  ॥ ब्र्प्_५६।१२ ॥  
अहं नारायणो नाम प्रभवः शाश्वतो ऽव्ययः  ।  
विधाता सर्वभूतानां संहर्ता च द्विजोत्तम  ॥ ब्र्प्_५६।१३ ॥  
अहं विष्णुर् अहं ब्रह्मा शक्रश् चापि सुराधिपः  ।  
अहं वैश्रवणो राजा यमः प्रेताधिपस् तथा  ॥ ब्र्प्_५६।१४ ॥  
अहं शिवश् च सोमश् च कश्यपश् च प्रजापतिः  ।  
अहं धाता विधाता च यज्ञश् चाहं द्विजोत्तम  ॥ ब्र्प्_५६।१५ ॥  
अग्निर् आस्यं क्षितिः पादौ चन्द्रादित्यौ च लोचने  ।  
द्यौर् मूर्धा खं दिशः श्रोत्रे तथापः स्वेदसम्भवाः  ॥ ब्र्प्_५६।१६ ॥  
सदिशं च नभः कायो वायुर् मनसि मे स्थितः  ।  
मया क्रतुशतैर् इष्टं बहुभिश् चाप्तदक्षिणैः  ॥ ब्र्प्_५६।१७ ॥  
यजन्ते वेदविदुषो मां देवयजने स्थितम्  ।  
पृथिव्यां क्षत्रियेन्द्राश् च पार्थिवाः स्वर्गकाङ्क्षिणः  ॥ ब्र्प्_५६।१८ ॥  
यजन्ते मां तथा वैश्याः स्वर्गलोकजिगीषवः  ।  
चतुःसमुद्रपर्यन्तां मेरुमन्दरभूषणाम्  ॥ ब्र्प्_५६।१९ ॥  
शेषो भूत्वाहम् एको हि धारयामि वसुन्धराम्  ।  
वाराहं रूपम् आस्थाय ममेयं जगती पुरा  ॥ ब्र्प्_५६।२० ॥  
मज्जमाना जले विप्र वीर्येणास्मि समुद्धृता  ।  
अग्निश् च वाडवो विप्र भूत्वाहं द्विजसत्तम  ॥ ब्र्प्_५६।२१ ॥  
पिबाम्य् अपः समाविष्टस् ताश् चैव विसृजाम्य् अहम्  ।  
ब्रह्म वक्त्रं भुजौ क्षत्रम् ऊरू मे संश्रिता विशः  ॥ ब्र्प्_५६।२२ ॥  
पादौ शूद्रा भवन्तीमे विक्रमेण क्रमेण च  ।  
ऋग्वेदः सामवेदश् च यजुर्वेदस् त्व् अथर्वणः  ॥ ब्र्प्_५६।२३ ॥  
मत्तः प्रादुर्भवन्त्य् एते माम् एव प्रविशन्ति च  ।  
यतयः शान्तिपरमा यतात्मानो बुभुत्सवः  ॥ ब्र्प्_५६।२४ ॥  
कामक्रोधद्वेषमुक्ता निःसङ्गा वीतकल्मषाः  ।  
सत्त्वस्था निरहङ्कारा नित्यम् अध्यात्मकोविदाः  ॥ ब्र्प्_५६।२५ ॥  
माम् एव सततं विप्राश् चिन्तयन्त उपासते  ।  
अहं संवर्तको ज्योतिर् अहं संवर्तको ऽनलः  ॥ ब्र्प्_५६।२६ ॥  
अहं संवर्तकः सूर्यस् त्व् अहं संवर्तको ऽनिलः  ।  
तारारूपाणि दृश्यन्ते यान्य् एतानि नभस्तले  ॥ ब्र्प्_५६।२७ ॥  
मम वै रोमकूपाणि विद्धि त्वं द्विजसत्तम  ।  
रत्नाकराः समुद्राश् च सर्व एव चतुर्दिशः  ॥ ब्र्प्_५६।२८ ॥  
वसनं शयनं चैव निलयं चैव विद्धि मे  ।  
कामः क्रोधश् च हर्षश् च भयं मोहस् तथैव च  ॥ ब्र्प्_५६।२९ ॥  
ममैव विद्धि रूपाणि सर्वाण्य् एतानि सत्तम  ।  
प्राप्नुवन्ति नरा विप्र यत् कृत्वा कर्म शोभनम्  ॥ ब्र्प्_५६।३० ॥  
सत्यं दानं तपश् चोग्रम् अहिंसां सर्वजन्तुषु  ।  
मद्विधानेन विहिता मम देहविचारिणः  ॥ ब्र्प्_५६।३१ ॥  
मयाभिभूतविज्ञानाश् चेष्टयन्ति न कामतः  ।  
सम्यग् वेदम् अधीयाना यजन्तो विविधैर् मखैः  ॥ ब्र्प्_५६।३२ ॥  
शान्तात्मानो जितक्रोधाः प्राप्नुवन्ति द्विजातयः  ।  
प्राप्तुं शक्यो न चैवाहं नरैर् दुष्कृतकर्मभिः  ॥ ब्र्प्_५६।३३ ॥  
लोभाभिभूतैः कृपणैर् अनार्यैर् अकृतात्मभिः  ।  
तन् मां महाफलं विद्धि नराणां भावितात्मनाम्  ॥ ब्र्प्_५६।३४ ॥  
सुदुष्प्रापं विमूढानां मां कुयोगनिषेविणाम्  ।  
यदा यदा हि धर्मस्य ग्लानिर् भवति सत्तम  ॥ ब्र्प्_५६।३५ ॥  
अभ्युत्थानम् अधर्मस्य तदात्मानं सृजाम्य् अहम्  ।  
दैत्या हिंसानुरक्ताश् च अवध्याः सुरसत्तमैः  ॥ ब्र्प्_५६।३६ ॥  
राक्षसाश् चापि लोके ऽस्मिन् यदोत्पत्स्यन्ति दारुणाः  ।  
तदाहं सम्प्रसूयामि गृहेषु पुण्यकर्मणाम्  ॥ ब्र्प्_५६।३७ ॥  
प्रविष्टो मानुषं देहं सर्वं प्रशमयाम्य् अहम्  ।  
सृष्ट्वा देवमनुष्यांश् च गन्धर्वोरगराक्षसान्  ॥ ब्र्प्_५६।३८ ॥  
स्थावराणि च भूतानि संहराम्य् आत्ममायया  ।  
कर्मकाले पुनर् देहम् अनुचिन्त्य सृजाम्य् अहम्  ॥ ब्र्प्_५६।३९ ॥  
आविश्य मानुषं देहं मर्यादाबन्धकारणात्  ।  
श्वेतः कृतयुगे धर्मः श्यामस् त्रेतायुगे मम  ॥ ब्र्प्_५६।४० ॥  
रक्तो द्वापरम् आसाद्य कृष्णः कलियुगे तथा  ।  
त्रयो भागा ह्य् अधर्मस्य तस्मिन् काले भवन्ति च  ॥ ब्र्प्_५६।४१ ॥  
अन्तकाले च सम्प्राप्ते कालो भूत्वातिदारुणः  ।  
त्रैलोक्यं नाशयाम्य् एकः सर्वं स्थावरजङ्गमम्  ॥ ब्र्प्_५६।४२ ॥  
अहं त्रिधर्मा विश्वात्मा सर्वलोकसुखावहः  ।  
अभिन्नः सर्वगो ऽनन्तो हृषीकेश उरुक्रमः  ॥ ब्र्प्_५६।४३ ॥  
कालचक्रं नयाम्य् एको ब्रह्मरूपं ममैव तत्  ।  
शमनं सर्वभूतानां सर्वभूतकृतोद्यमम्  ॥ ब्र्प्_५६।४४ ॥  
एवं प्रणिहितः सम्यङ् ममात्मा मुनिसत्तम  ।  
सर्वभूतेषु विप्रेन्द्र न च मां वेत्ति कश्चन  ॥ ब्र्प्_५६।४५ ॥  
सर्वलोके च मां भक्ताः पूजयन्ति च सर्वशः  ।  
यच् च किञ्चित् त्वया प्राप्तं मयि क्लेशात्मकं द्विज  ॥ ब्र्प्_५६।४६ ॥  
सुखोदयाय तत् सर्वं श्रेयसे च तवानघ  ।  
यच् च किञ्चित् त्वया लोके दृष्टं स्थावरजङ्गमम्  ॥ ब्र्प्_५६।४७ ॥  
विहितः सर्व एवासौ मयात्मा भूतभावनः  ।  
अहं नारायणो नाम शङ्खचक्रगदाधरः  ॥ ब्र्प्_५६।४८ ॥  
यावद् युगानां विप्रर्षे सहस्रं परिवर्तते  ।  
तावत् स्वपिमि विश्वात्मा सर्वविश्वानि मोहयन्  ॥ ब्र्प्_५६।४९ ॥  
एवं सर्वम् अहं कालम् इहासे मुनिसत्तम  ।  
अशिशुः शिशुरूपेण यावद् ब्रह्मा न बुध्यते  ॥ ब्र्प्_५६।५० ॥  
मया च दत्तो विप्रेन्द्र वरस् ते ब्रह्मरूपिणा  ।  
असकृत् परितुष्टेन विप्रर्षिगणपूजित  ॥ ब्र्प्_५६।५१ ॥  
सर्वम् एकार्णवं कृत्वा नष्टे स्थावरजङ्गमे  ।  
निर्गतो ऽसि मयाज्ञातस् ततस् ते दर्शितं जगत्  ॥ ब्र्प्_५६।५२ ॥  
अभ्यन्तरं शरीरस्य प्रविष्टो ऽसि यदा मम  ।  
दृष्ट्वा लोकं समस्तं हि विस्मितो नावबुध्यसे  ॥ ब्र्प्_५६।५३ ॥  
ततो ऽसि वक्त्राद् विप्रर्षे द्रुतं निःसारितो मया  ।  
आख्यातस् ते मया चात्मा दुर्ज्ञेयो हि सुरासुरैः  ॥ ब्र्प्_५६।५४ ॥  
यावत् स भगवान् ब्रह्मा न बुध्येत महातपाः  ।  
तावत् त्वम् इह विप्रर्षे विश्रब्धश् चर वै सुखम्  ॥ ब्र्प्_५६।५५ ॥  
ततो विबुद्धे तस्मिंस् तु सर्वलोकपितामहे  ।  
एको भूतानि स्रक्ष्यामि शरीराणि द्विजोत्तम  ॥ ब्र्प्_५६।५६ ॥  
आकाशं पृथिवीं ज्योतिर् वायुः सलिलम् एव च  ।  
लोके यच् च भवेत् किञ्चिद् इह स्थावरजङ्गमम्  ॥ ब्र्प्_५६।५७ ॥  
{ब्रह्मोवाच: }  
एवम् उक्त्वा तदा विप्राः पुनस् तं प्राह माधवः  ।  
पूर्णे युगसहस्रे तु मेघगम्भीरनिस्वनः  ॥ ब्र्प्_५६।५८ ॥  
{श्रीभगवान् उवाच: }  
मुने ब्रूहि यदर्थं मां स्तुतवान् परमार्थतः  ।  
वरं वृणीष्व यच् छ्रेष्ठं ददामि नचिराद् अहम्  ॥ ब्र्प्_५६।५९ ॥  
आयुष्मान् असि देवानां मद्भक्तो ऽसि दृढव्रतः  ।  
तेन त्वम् असि विप्रेन्द्र पुनर् दीर्घायुर् आप्नुहि  ॥ ब्र्प्_५६।६० ॥  
{ब्रह्मोवाच: }  
श्रुत्वा वाणीं शुभां तस्य विलोक्य स तदा पुनः  ।  
मूर्ध्ना निपत्य सहसा प्रणम्य पुनर् अब्रवीत्  ॥ ब्र्प्_५६।६१ ॥  
{मार्कण्डेय उवाच: }  
दृष्टं परं हि देवेश तव रूपं द्विजोत्तम  ।  
मोहो ऽयं विगतः सत्यं त्वयि दृष्टे तु मे हरे  ॥ ब्र्प्_५६।६२ ॥  
एवम् एवम् अहं नाथ इच्छेयं त्वत्प्रसादतः  ।  
लोकानां च हितार्थाय नानाभावप्रशान्तये  ॥ ब्र्प्_५६।६३ ॥  
शैवभागवतानां च वादार्थप्रतिषेधकम्  ।  
अस्मिन् क्षेत्रवरे पुण्ये निर्मले पुरुषोत्तमे  ॥ ब्र्प्_५६।६४ ॥  
शिवस्यायतनं देव करोमि परमं महत्  ।  
प्रतिष्ठेय तथा तत्र तव स्थाने च शङ्करम्  ॥ ब्र्प्_५६।६५ ॥  
ततो ज्ञास्यन्ति लोके ऽस्मिन्न् एकमूर्ती हरीश्वरौ  ।  
प्रत्युवाच जगन्नाथः स पुनस् तं महामुनिम्  ॥ ब्र्प्_५६।६६ ॥  
{श्रीभगवान् उवाच: }  
यद् एतत् परमं देवं कारणं भुवनेश्वरम्  ।  
लिङ्गम् आराधनार्थाय नानाभावप्रशान्तये  ॥ ब्र्प्_५६।६७ ॥  
ममादिष्टेन विप्रेन्द्र कुरु शीघ्रं शिवालयम्  ।  
तत्प्रभावाच् छिवलोके तिष्ठ त्वं च तथाक्षयम्  ॥ ब्र्प्_५६।६८ ॥  
शिवे संस्थापिते विप्र मम संस्थापनं भवेत्  ।  
नावयोर् अन्तरं किञ्चिद् एकभावौ द्विधा कृतौ  ॥ ब्र्प्_५६।६९ ॥  
यो रुद्रः स स्वयं विष्णुर् यो विष्णुः स महेश्वरः  ।  
उभयोर् अन्तरं नास्ति पवनाकाशयोर् इव  ॥ ब्र्प्_५६।७० ॥  
मोहितो नाभिजानाति य एव गरुडध्वजः  ।  
वृषध्वजः स एवेति त्रिपुरघ्नं त्रिलोचनम्  ॥ ब्र्प्_५६।७१ ॥  
तव नामाङ्कितं तस्मात् कुरु विप्र शिवालयम्  ।  
उत्तरे देवदेवस्य कुरु तीर्थं सुशोभनम्  ॥ ब्र्प्_५६।७२ ॥  
मार्कण्डेयह्रदो नाम नरलोकेषु विश्रुतः  ।  
भविष्यति द्विजश्रेष्ठ सर्वपापप्रणाशनः  ॥ ब्र्प्_५६।७३ ॥  
{ब्रह्मोवाच: }  
इत्य् उक्त्वा स तदा देवस् तत्रैवान्तरधीयत  ।  
मार्कण्डेयं मुनिश्रेष्ठाः सर्वव्यापी जनार्दनः  ॥ ब्र्प्_५६।७४ ॥  
{ब्रह्मोवाच: }  
अतः परं प्रवक्ष्यामि पञ्चतीर्थविधिं द्विजाः  ।  
यत् फलं स्नानदानेन देवताप्रेक्षणेन च  ॥ ब्र्प्_५७।१ ॥  
मार्कण्डेयह्रदं गत्वा नरश् चोदङ्मुखः शुचिः  ।  
निमज्जेत् तत्र वारांस् त्रीन् इमं मन्त्रम् उदीरयेत्  ॥ ब्र्प्_५७।२ ॥  
संसारसागरे मग्नं पापग्रस्तम् अचेतनम्  ।  
त्राहि मां भगनेत्रघ्न त्रिपुरारे नमो ऽस्तु ते  ॥ ब्र्प्_५७।३ ॥  
नमः शिवाय शान्ताय सर्वपापहराय च  ।  
स्नानं करोमि देवेश मम नश्यतु पातकम्  ॥ ब्र्प्_५७।४ ॥  
नाभिमात्रे जले स्नात्वा विधिवद् देवता ऋषीन्  ।  
तिलोदकेन मतिमान् पितॄंश् चान्यांश् च तर्पयेत्  ॥ ब्र्प्_५७।५ ॥  
स्नात्वा तथैव चाचम्य ततो गच्छेच् छिवालयम्  ।  
प्रविश्य देवतागारं कृत्वा तं त्रिः प्रदक्षिणम्  ॥ ब्र्प्_५७।६ ॥  
मूलमन्त्रेण सम्पूज्य मार्कण्डेयस्य चेश्वरम्  ।  
अघोरेण च भो विप्राः प्रणिपत्य प्रसादयेत्  ॥ ब्र्प्_५७।७ ॥  
त्रिलोचन नमस् ते ऽस्तु नमस् ते शशिभूषण  ।  
त्राहि मां त्वं विरूपाक्ष महादेव नमो ऽस्तु ते  ॥ ब्र्प्_५७।८ ॥  
मार्कण्डेयह्रदे त्व् एवं स्नात्वा दृष्ट्वा च शङ्करम्  ।  
दशानाम् अश्वमेधानां फलं प्राप्नोति मानवः  ॥ ब्र्प्_५७।९ ॥  
पापैः सर्वैर् विनिर्मुक्तः शिवलोकं स गच्छति  ।  
तत्र भुक्त्वा वरान् भोगान् यावद् आभूतसम्प्लवम्  ॥ ब्र्प्_५७।१० ॥  
इहलोकं समासाद्य भवेद् विप्रो बहुश्रुतः  ।  
शाङ्करं योगम् आसाद्य ततो मोक्षम् अवाप्नुयात्  ॥ ब्र्प्_५७।११ ॥  
कल्पवृक्षं ततो गत्वा कृत्वा तं त्रिः प्रदक्षिणम्  ।  
पूजयेत् परया भक्त्या मन्त्रेणानेन तं वटम्  ॥ ब्र्प्_५७।१२ ॥  
ॐ नमो व्यक्तरूपाय महाप्रलयकारिणे  ।  
महद्रसोपविष्टाय न्यग्रोधाय नमो ऽस्तु ते  ॥ ब्र्प्_५७।१३ ॥  
अमरस् त्वं सदा कल्पे हरेश् चायतनं वट  ।  
न्यग्रोध हर मे पापं कल्पवृक्ष नमो ऽस्तु ते  ॥ ब्र्प्_५७।१४ ॥  
भक्त्या प्रदक्षिणं कृत्वा नत्वा कल्पवटं नरः  ।  
सहसा मुच्यते पापाज् जीर्णत्वच इवोरगः  ॥ ब्र्प्_५७।१५ ॥  
छायां तस्य समाक्रम्य कल्पवृक्षस्य भो द्विजाः  ।  
ब्रह्महत्यां नरो जह्यात् पापेष्व् अन्येषु का कथा  ॥ ब्र्प्_५७।१६ ॥  
दृष्ट्वा कृष्णाङ्गसम्भूतं ब्रह्मतेजोमयं परम्  ।  
न्यग्रोधाकृतिकं विष्णुं प्रणिपत्य च भो द्विजाः  ॥ ब्र्प्_५७।१७ ॥  
राजसूयाश्वमेधाभ्यां फलं प्राप्नोति चाधिकम्  ।  
तथा स्ववंशम् उद्धृत्य विष्णुलोकं स गच्छति  ॥ ब्र्प्_५७।१८ ॥  
वैनतेयं नमस्कृत्य कृष्णस्य पुरतः स्थितम्  ।  
सर्वपापविनिर्मुक्तस् ततो विष्णुपुरं व्रजेत्  ॥ ब्र्प्_५७।१९ ॥  
दृष्ट्वा वटं वैनतेयं यः पश्येत् पुरुषोत्तमम्  ।  
सङ्कर्षणं सुभद्रां च स याति परमां गतिम्  ॥ ब्र्प्_५७।२० ॥  
प्रविश्यायतनं विष्णोः कृत्वा तं त्रिः प्रदक्षिणम्  ।  
सङ्कर्षणं स्वमन्त्रेण भक्त्यापूज्य प्रसादयेत्  ॥ ब्र्प्_५७।२१ ॥  
नमस् ते हलधृग् राम नमस् ते मुशलायुध  ।  
नमस् ते रेवतीकान्त नमस् ते भक्तवत्सल  ॥ ब्र्प्_५७।२२ ॥  
नमस् ते बलिनां श्रेष्ठ नमस् ते धरणीधर  ।  
प्रलम्बारे नमस् ते ऽस्तु त्राहि मां कृष्णपूर्वज  ॥ ब्र्प्_५७।२३ ॥  
एवं प्रसाद्य चानन्तम् अजेयं त्रिदशार्चितम्  ।  
कैलासशिखराकारं चन्द्रात् कान्ततराननम्  ॥ ब्र्प्_५७।२४ ॥  
नीलवस्त्रधरं देवं फणाविकटमस्तकम्  ।  
महाबलं हलधरं कुण्डलैकविभूषितम्  ॥ ब्र्प्_५७।२५ ॥  
रौहिणेयं नरो भक्त्या लभेद् अभिमतं फलम्  ।  
सर्वपापैर् विनिर्मुक्तो विष्णुलोकं स गच्छति  ॥ ब्र्प्_५७।२६ ॥  
आभूतसम्प्लवं यावद् भुक्त्वा तत्र सुखं नरः  ।  
पुण्यक्षयाद् इहागत्य प्रवरे योगिनां कुले  ॥ ब्र्प्_५७।२७ ॥  
ब्राह्मणप्रवरो भूत्वा सर्वशास्त्रार्थपारगः  ।  
ज्ञानं तत्र समासाद्य मुक्तिं प्राप्नोति दुर्लभाम्  ॥ ब्र्प्_५७।२८ ॥  
एवम् अभ्यर्च्य हलिनं ततः कृष्णं विचक्षणः  ।  
द्वादशाक्षरमन्त्रेण पूजयेत् सुसमाहितः  ॥ ब्र्प्_५७।२९ ॥  
द्विषट्कवर्णमन्त्रेण भक्त्या ये पुरुषोत्तमम्  ।  
पूजयन्ति सदा धीरास् ते मोक्षं प्राप्नुवन्ति वै  ॥ ब्र्प्_५७।३० ॥  
न तां गतिं सुरा यान्ति योगिनो नैव सोमपाः  ।  
यां गतिं यान्ति भो विप्रा द्वादशाक्षरतत्पराः  ॥ ब्र्प्_५७।३१ ॥  
तस्मात् तेनैव मन्त्रेण भक्त्या कृष्णं जगद्गुरुम्  ।  
सम्पूज्य गन्धपुष्पाद्यैः प्रणिपत्य प्रसादयेत्  ॥ ब्र्प्_५७।३२ ॥  
जय कृष्ण जगन्नाथ जय सर्वाघनाशन  ।  
जय चाणूरकेशिघ्न जय कंसनिषूदन  ॥ ब्र्प्_५७।३३ ॥  
जय पद्मपलाशाक्ष जय चक्रगदाधर  ।  
जय नीलाम्बुदश्याम जय सर्वसुखप्रद  ॥ ब्र्प्_५७।३४ ॥  
जय देव जगत्पूज्य जय संसारनाशन  ।  
जय लोकपते नाथ जय वाञ्छाफलप्रद  ॥ ब्र्प्_५७।३५ ॥  
संसारसागरे घोरे निःसारे दुःखफेनिले  ।  
क्रोधग्राहाकुले रौद्रे विषयोदकसम्प्लवे  ॥ ब्र्प्_५७।३६ ॥  
नानारोगोर्मिकलिले मोहावर्तसुदुस्तरे  ।  
निमग्नो ऽहं सुरश्रेष्ठ त्राहि मां पुरुषोत्तम  ॥ ब्र्प्_५७।३७ ॥  
एवं प्रसाद्य देवेशं वरदं भक्तवत्सलम्  ।  
सर्वपापहरं देवं सर्वकामफलप्रदम्  ॥ ब्र्प्_५७।३८ ॥  
पीनांसं द्विभुजं कृष्णं पद्मपत्त्रायतेक्षणम्  ।  
महोरस्कं महाबाहुं पीतवस्त्रं शुभाननम्  ॥ ब्र्प्_५७।३९ ॥  
शङ्खचक्रगदापाणिं मुकुटाङ्गदभूषणम्  ।  
सर्वलक्षणसंयुक्तं वनमालाविभूषितम्  ॥ ब्र्प्_५७।४० ॥  
दृष्ट्वा नरो ऽञ्जलिं कृत्वा दण्डवत् प्रणिपत्य च  ।  
अश्वमेधसहस्राणां फलं प्राप्नोति वै द्विजाः  ॥ ब्र्प्_५७।४१ ॥  
यत् फलं सर्वतीर्थेषु स्नाने दाने प्रकीर्तितम्  ।  
नरस् तत् फलम् आप्नोति दृष्ट्वा कृष्णं प्रणम्य च  ॥ ब्र्प्_५७।४२ ॥  
यत् फलं सर्वरत्नाद्यैर् इष्टे बहुसुवर्णके  ।  
नरस् तत् फलम् आप्नोति दृष्ट्वा कृष्णं प्रणम्य च  ॥ ब्र्प्_५७।४३ ॥  
यत् फलं सर्ववेदेषु सर्वयज्ञेषु यत् फलम्  ।  
तत् फलं समवाप्नोति नरः कृष्णं प्रणम्य च  ॥ ब्र्प्_५७।४४ ॥  
यत् फलं सर्वदानेन व्रतेन नियमेन च  ।  
नरस् तत् फलम् आप्नोति दृष्ट्वा कृष्णं प्रणम्य च  ॥ ब्र्प्_५७।४५ ॥  
तपोभिर् विविधैर् उग्रैर् यत् फलं समुदाहृतम्  ।  
नरस् तत् फलम् आप्नोति दृष्ट्वा कृष्णं प्रणम्य च  ॥ ब्र्प्_५७।४६ ॥  
यत् फलं ब्रह्मचर्येण सम्यक् चीर्णेन तत्कृतम्  ।  
नरस् तत् फलम् आप्नोति दृष्ट्वा कृष्णं प्रणम्य च  ॥ ब्र्प्_५७।४७ ॥  
यत् फलं च गृहस्थस्य यथोक्ताचारवर्तिनः  ।  
नरस् तत् फलम् आप्नोति दृष्ट्वा कृष्णं प्रणम्य च  ॥ ब्र्प्_५७।४८ ॥  
यत् फलं वनवासेन वानप्रस्थस्य कीर्तितम्  ।  
नरस् तत् फलम् आप्नोति दृष्ट्वा कृष्णं प्रणम्य च  ॥ ब्र्प्_५७।४९ ॥  
सन्न्यासेन यथोक्तेन यत् फलं समुदाहृतम्  ।  
नरस् तत् फलम् आप्नोति दृष्ट्वा कृष्णं प्रणम्य च  ॥ ब्र्प्_५७।५० ॥  
किं चात्र बहुनोक्तेन माहात्म्ये तस्य भो द्विजाः  ।  
दृष्ट्वा कृष्णं नरो भक्त्या मोक्षं प्राप्नोति दुर्लभम्  ॥ ब्र्प्_५७।५१ ॥  
पापैर् विमुक्तः शुद्धात्मा कल्पकोटिसमुद्भवैः  ।  
श्रिया परमया युक्तः सर्वैः समुदितो गुणैः  ॥ ब्र्प्_५७।५२ ॥  
सर्वकामसमृद्धेन विमानेन सुवर्चसा  ।  
त्रिसप्तकुलम् उद्धृत्य नरो विष्णुपुरं व्रजेत्  ॥ ब्र्प्_५७।५३ ॥  
तत्र कल्पशतं यावद् भुक्त्वा भोगान् मनोरमान्  ।  
गन्धर्वाप्सरसैः सार्धं यथा विष्णुश् चतुर्भुजः  ॥ ब्र्प्_५७।५४ ॥  
च्युतस् तस्माद् इहायातो विप्राणां प्रवरे कुले  ।  
सर्वज्ञः सर्ववेदी च जायते गतमत्सरः  ॥ ब्र्प्_५७।५५ ॥  
स्वधर्मनिरतः शान्तो दाता भूतहिते रतः  ।  
आसाद्य वैष्णवं ज्ञानं ततो मुक्तिम् अवाप्नुयात्  ॥ ब्र्प्_५७।५६ ॥  
ततः सम्पूज्य मन्त्रेण सुभद्रां भक्तवत्सलाम्  ।  
प्रसादयेत् ततो विप्राः प्रणिपत्य कृताञ्जलिः  ॥ ब्र्प्_५७।५७ ॥  
नमस् ते सर्वगे देवि नमस् ते शुभसौख्यदे  ।  
त्राहि मां पद्मपत्त्राक्षि कात्यायनि नमो ऽस्तु ते  ॥ ब्र्प्_५७।५८ ॥  
एवं प्रसाद्य तां देवीं जगद्धात्रीं जगद्धिताम्  ।  
बलदेवस्य भगिनीं सुभद्रां वरदां शिवाम्  ॥ ब्र्प्_५७।५९ ॥  
कामगेन विमानेन नरो विष्णुपुरं व्रजेत्  ।  
आभूतसम्प्लवं यावत् क्रीडित्वा तत्र देववत्  ॥ ब्र्प्_५७।६० ॥  
इह मानुषतां प्राप्तो ब्राह्मणो वेदविद् भवेत्  ।  
प्राप्य योगं हरेस् तत्र मोक्षं च लभते ध्रुवम्  ॥ ब्र्प्_५७।६१ ॥  
{ब्रह्मोवाच: }  
एवं दृष्ट्वा बलं कृष्णं सुभद्रां प्रणिपत्य च  ।  
धर्मं चार्थं च कामं च मोक्षं च लभते ध्रुवम्  ॥ ब्र्प्_५८।१ ॥  
निष्क्रम्य देवतागारात् कृतकृत्यो भवेन् नरः  ।  
प्रणम्यायतनं पश्चाद् व्रजेत् तत्र समाहितः  ॥ ब्र्प्_५८।२ ॥  
इन्द्रनीलमयो विष्णुर् यत्रास्ते वालुकावृतः  ।  
अन्तर्धानगतं नत्वा ततो विष्णुपुरं व्रजेत्  ॥ ब्र्प्_५८।३ ॥  
सर्वदेवमयो यो ऽसौ हतवान् असुरोत्तमम्  ।  
स आस्ते तत्र भो विप्राः सिंहार्धकृतविग्रहः  ॥ ब्र्प्_५८।४ ॥  
भक्त्या दृष्ट्वा तु तं देवं प्रणम्य नरकेसरीम्  ।  
मुच्यते पातकैर् मर्त्यः समस्तैर् नात्र संशयः  ॥ ब्र्प्_५८।५ ॥  
नरसिंहस्य ये भक्ता भवन्ति भुवि मानवाः  ।  
न तेषां दुष्कृतं किञ्चित् फलं स्याद् यद् यद् ईप्सितम्  ॥ ब्र्प्_५८।६ ॥  
तस्मात् सर्वप्रयत्नेन नरसिंहं समाश्रयेत्  ।  
धर्मार्थकाममोक्षाणां फलं यस्मात् प्रयच्छति  ॥ ब्र्प्_५८।७ ॥  
{मुनय ऊचुः: }  
माहात्म्यं नरसिंहस्य सुखदं भुवि दुर्लभम्  ।  
यथा कथयसे देव तेन नो विस्मयो महान्  ॥ ब्र्प्_५८।८ ॥  
प्रभावं तस्य देवस्य विस्तरेण जगत्पते  ।  
श्रोतुम् इच्छामहे ब्रूहि परं कौतूहलं हि नः  ॥ ब्र्प्_५८।९ ॥  
यथा प्रसीदेद् देवो ऽसौ नरसिंहो महाबलः  ।  
भक्तानाम् उपकाराय ब्रूहि देव नमो ऽस्तु ते  ॥ ब्र्प्_५८।१० ॥  
प्रसादान् नरसिंहस्य या भवन्त्य् अत्र सिद्धयः  ।  
ब्रूहि ताः कुरु चास्माकं प्रसादं प्रपितामह  ॥ ब्र्प्_५८।११ ॥  
{ब्रह्मोवाच: }  
शृणुध्वं तस्य भो विप्राः प्रभावं गदतो मम  ।  
अजितस्याप्रमेयस्य भुक्तिमुक्तिप्रदस्य च  ॥ ब्र्प्_५८।१२ ॥  
कः शक्नोति गुणान् वक्तुं समस्तांस् तस्य भो द्विजाः  ।  
सिंहार्धकृतदेहस्य प्रवक्ष्यामि समासतः  ॥ ब्र्प्_५८।१३ ॥  
याः काश्चित् सिद्धयश् चात्र श्रूयन्ते दैवमानुषाः  ।  
प्रसादात् तस्य ताः सर्वाः सिध्यन्ति नात्र संशयः  ॥ ब्र्प्_५८।१४ ॥  
स्वर्गे मर्त्ये च पाताले दिक्षु तोये पुरे नगे  ।  
प्रसादात् तस्य देवस्य भवत्य् अव्याहता गतिः  ॥ ब्र्प्_५८।१५ ॥  
असाध्यं तस्य देवस्य नास्त्य् अत्र सचराचरे  ।  
नरसिंहस्य भो विप्राः सदा भक्तानुकम्पिनः  ॥ ब्र्प्_५८।१६ ॥  
विधानं तस्य वक्ष्यामि भक्तानाम् उपकारकम्  ।  
येन प्रसीदेच् चैवासौ सिंहार्धकृतविग्रहः  ॥ ब्र्प्_५८।१७ ॥  
शृणुध्वं मुनिशार्दूलाः कल्पराजं सनातनम्  ।  
नरसिंहस्य तत्त्वं च यन् न ज्ञातं सुरासुरैः  ॥ ब्र्प्_५८।१८ ॥  
शाकयावकमूलैस् तु फलपिण्याकसक्तुकैः  ।  
पयोभक्षेण विप्रेन्द्रा वर्तयेत् साधकोत्तमः  ॥ ब्र्प्_५८।१९ ॥  
कोशकौपीनवासाश् च ध्यानयुक्तो जितेन्द्रियः  ।  
अरण्ये विजने देशे पर्वते सिन्धुसङ्गमे  ॥ ब्र्प्_५८।२० ॥  
ऊषरे सिद्धक्षेत्रे च नरसिंहाश्रमे तथा  ।  
प्रतिष्ठाप्य स्वयं वापि पूजां कृत्वा विधानतः  ॥ ब्र्प्_५८।२१ ॥  
द्वादश्यां शुक्लपक्षस्य उपोष्य मुनिपुङ्गवाः  ।  
जपेल् लक्षाणि वै विंशन् मनसा संयतेन्द्रियः  ॥ ब्र्प्_५८।२२ ॥  
उपपातकयुक्तश् च महापातकसंयुतः  ।  
मुक्तो भवेत् ततो विप्राः साधको नात्र संशयः  ॥ ब्र्प्_५८।२३ ॥  
कृत्वा प्रदक्षिणं तत्र नरसिंहं प्रपूजयेत्  ।  
पुण्यगन्धादिभिर् धूपैः प्रणम्य शिरसा प्रभुम्  ॥ ब्र्प्_५८।२४ ॥  
कर्पूरचन्दनाक्तानि जातीपुष्पाणि मस्तके  ।  
प्रदद्यान् नरसिंहस्य ततः सिद्धिः प्रजायते  ॥ ब्र्प्_५८।२५ ॥  
भगवान् सर्वकार्येषु न क्वचित् प्रतिहन्यते  ।  
तेजः सोढुं न शक्ताः स्युर् ब्रह्मरुद्रादयः सुराः  ॥ ब्र्प्_५८।२६ ॥  
किं पुनर् दानवा लोके सिद्धगन्धर्वमानुषाः  ।  
विद्याधरा यक्षगणाः सकिन्नरमहोरगाः  ॥ ब्र्प्_५८।२७ ॥  
मन्त्रं यान् आसुरान् हन्तुं जपन्त्य् एके ऽन्यसाधकाः  ।  
ते सर्वे प्रलयं यान्ति दृष्ट्वादित्याग्निवर्चसः  ॥ ब्र्प्_५८।२८ ॥  
सकृज्जप्तं तु कवचं रक्षेत् सर्वम् उपद्रवम्  ।  
द्विर्जप्तं कवचं दिव्यं रक्षते देवदानवात्  ॥ ब्र्प्_५८।२९ ॥  
गन्धर्वाः किन्नरा यक्षा विद्याधरमहोरगाः  ।  
भूताः पिशाचा रक्षांसि ये चान्ये परिपन्थिनः  ॥ ब्र्प्_५८।३० ॥  
त्रिर्जप्तं कवचं दिव्यम् अभेद्यं च सुरासुरैः  ।  
द्वादशाभ्यन्तरे चैव योजनानां द्विजोत्तमाः  ॥ ब्र्प्_५८।३१ ॥  
रक्षते भगवान् देवो नरसिंहो महाबलः  ।  
ततो गत्वा बिलद्वारम् उपोष्य रजनीत्रयम्  ॥ ब्र्प्_५८।३२ ॥  
पलाशकाष्ठैः प्रज्वाल्य भगवन्तं हुताशनम्  ।  
पलाशसमिधस् तत्र जुहुयात् त्रिमधुप्लुताः  ॥ ब्र्प्_५८।३३ ॥  
द्वे शते द्विजशार्दूला वषट्कारेण साधकः  ।  
ततो विवरद्वारं तु प्रकटं जायते क्षणात्  ॥ ब्र्प्_५८।३४ ॥  
ततो विशेत् तु निःशङ्कं कवची विवरं बुधः  ।  
गच्छतः सङ्कटं तस्य तमोमोहश् च नश्यति  ॥ ब्र्प्_५८।३५ ॥  
राजमार्गः सुविस्तीर्णो दृश्यते भ्रमराजितः  ।  
नरसिंहं स्मरंस् तत्र पातालं विशते द्विजाः  ॥ ब्र्प्_५८।३६ ॥  
गत्वा तत्र जपेत् तत्त्वं नरसिंहाख्यम् अव्ययम्  ।  
ततः स्त्रीणां सहस्राणि वीणावादनकर्मणाम्  ॥ ब्र्प्_५८।३७ ॥  
निर्गच्छन्ति पुरो विप्राः स्वागतं ता वदन्ति च  ।  
प्रवेशयन्ति ता हस्ते गृहीत्वा साधकेश्वरम्  ॥ ब्र्प्_५८।३८ ॥  
ततो रसायनं दिव्यं पाययन्ति द्विजोत्तमाः  ।  
पीतमात्रे दिव्यदेहो जायते सुमहाबलः  ॥ ब्र्प्_५८।३९ ॥  
क्रीडते सह कन्याभिर् यावद् आभूतसम्प्लवम्  ।  
भिन्नदेहो वासुदेवे लीयते नात्र संशयः  ॥ ब्र्प्_५८।४० ॥  
यदा न रोचते वासस् तस्मान् निर्गच्छते पुनः  ।  
पट्टं शूलं च खड्गं च रोचनां च मणिं तथा  ॥ ब्र्प्_५८।४१ ॥  
रसं रसायनं चैव पादुकाञ्जनम् एव च  ।  
कृष्णाजिनं मुनिश्रेष्ठा गुटिकां च मनोहराम्  ॥ ब्र्प्_५८।४२ ॥  
कमण्डलुं चाक्षसूत्रं यष्टिं सञ्जीवनीं तथा  ।  
सिद्धविद्यां च शास्त्राणि गृहीत्वा साधकेश्वरः  ॥ ब्र्प्_५८।४३ ॥  
ज्वलद्वह्निस्फुलिङ्गोर्मि- वेष्टितं त्रिशिखं हृदि  ।  
सकृन् न्यस्तं दहेत् सर्वं वृजिनं जन्मकोटिजम्  ॥ ब्र्प्_५८।४४ ॥  
विषे न्यस्तं विषं हन्यात् कुष्ठं हन्यात् तनौ स्थितम्  ।  
स्वदेहे भ्रूणहत्यादि कृत्वा दिव्येन शुध्यति  ॥ ब्र्प्_५८।४५ ॥  
महाग्रहगृहीतेषु ज्वलमानं विचिन्तयेत्  ।  
हृदन्ते वै ततः शीघ्रं नश्येयुर् दारुणा ग्रहाः  ॥ ब्र्प्_५८।४६ ॥  
बालानां कण्ठके बद्धं रक्षा भवति नित्यशः  ।  
गण्डपिण्डकलूतानां नाशनं कुरुते ध्रुवम्  ॥ ब्र्प्_५८।४७ ॥  
व्याधिजाते समिद्भिश् च घृतक्षीरेण होमयेत्  ।  
त्रिसन्ध्यं मासम् एकं तु सर्वरोगान् विनाशयेत्  ॥ ब्र्प्_५८।४८ ॥  
असाध्यं तु न पश्यामि त्रैलोक्ये सचराचरे  ।  
यां यां कामयते सिद्धिं तां तां प्राप्नोति स ध्रुवम्  ॥ ब्र्प्_५८।४९ ॥  
अष्टोत्तरशतं त्व् एके पूजयित्वा मृगाधिपम्  ।  
मृत्तिकाः सप्त वल्मीके श्मशाने च चतुष्पथे  ॥ ब्र्प्_५८।५० ॥  
रक्तचन्दनसम्मिश्रा गवां क्षीरेण लोडयेत्  ।  
सिंहस्य प्रतिमां कृत्वा प्रमाणेन षडङ्गुलाम्  ॥ ब्र्प्_५८।५१ ॥  
लिम्पेत् तथा भूर्जपत्त्रे रोचनया समालिखेत्  ।  
नरसिंहस्य कण्ठे तु बद्ध्वा चैव हि मन्त्रवित्  ॥ ब्र्प्_५८।५२ ॥  
जपेत् सङ्ख्याविहीनं तु पूजयित्वा जलाशये  ।  
यावत् सप्ताहमात्रं तु जपेत् संयमितेन्द्रियः  ॥ ब्र्प्_५८।५३ ॥  
जलाकीर्णा मुहूर्तेन जायते सर्वमेदिनी  ।  
अथवा शुष्कवृक्षाग्रे नरसिंहं तु पूजयेत्  ॥ ब्र्प्_५८।५४ ॥  
जप्त्वा चाष्टशतं तत्त्वं वर्षन्तं विनिवारयेत्  ।  
तम् एवं पिञ्जके बद्ध्वा भ्रामयेत् साधकोत्तमः  ॥ ब्र्प्_५८।५५ ॥  
महावातो मुहूर्तेन आगच्छेन् नात्र संशयः  ।  
पुनश् च धारयेत् क्षिप्रं सप्तसप्तेन वारिणा  ॥ ब्र्प्_५८।५६ ॥  
अथ तां प्रतिमां द्वारि निखनेद् यस्य साधकः  ।  
गोत्रोत्सादो भवेत् तस्य उद्धृते चैव शान्तिदः  ॥ ब्र्प्_५८।५७ ॥  
तस्मात् तं मुनिशार्दूला भक्त्या सम्पूजयेत् सदा  ।  
मृगराजं महावीर्यं सर्वकामफलप्रदम्  ॥ ब्र्प्_५८।५८ ॥  
विमुक्तः सर्वपापेभ्यो विष्णुलोकं स गच्छति  ।  
ब्राह्मणाः क्षत्रिया वैश्याः स्त्रियः शूद्रान्त्यजातयः  ॥ ब्र्प्_५८।५९ ॥  
सम्पूज्य तं सुरश्रेष्ठं भक्त्या सिंहवपुर्धरम्  ।  
मुच्यन्ते चाशुभैर् दुःखैर् जन्मकोटिसमुद्भवैः  ॥ ब्र्प्_५८।६० ॥  
सम्पूज्य तं सुरश्रेष्ठं प्राप्नुवन्त्य् अभिवाञ्छितम्  ।  
देवत्वम् अमरेशत्वं गन्धर्वत्वं च भो द्विजाः  ॥ ब्र्प्_५८।६१ ॥  
यक्षविद्याधरत्वं च तथान्यच् चाभिवाञ्छितम्  ।  
दृष्ट्वा स्तुत्वा नमस्कृत्वा सम्पूज्य नरकेसरीम्  ॥ ब्र्प्_५८।६२ ॥  
प्राप्नुवन्ति नरा राज्यं स्वर्गं मोक्षं च दुर्लभम्  ।  
नरसिंहं नरो दृष्ट्वा लभेद् अभिमतं फलम्  ॥ ब्र्प्_५८।६३ ॥  
निर्मुक्तः सर्वपापेभ्यो विष्णुलोकं स गच्छति  ।  
सकृद् दृष्ट्वा तु तं देवं भक्त्या सिंहवपुर्धरम्  ॥ ब्र्प्_५८।६४ ॥  
मुच्यते चाशुभैर् दुःखैर् जन्मकोटिसमुद्भवैः  ।  
सङ्ग्रामे सङ्कटे दुर्गे चोरव्याघ्रादिपीडिते  ॥ ब्र्प्_५८।६५ ॥  
कान्तारे प्राणसन्देहे विषवह्निजलेषु च  ।  
राजादिभ्यः समुद्रेभ्यो ग्रहरोगादिपीडिते  ॥ ब्र्प्_५८।६६ ॥  
स्मृत्वा तं पुरुषः सर्वै राजग्रामैर् विमुच्यते  ।  
सूर्योदये यथा नाशं तमो ऽभ्येति महत्तरम्  ॥ ब्र्प्_५८।६७ ॥  
तथा सन्दर्शने तस्य विनाशं यान्त्य् उपद्रवाः  ।  
गुटिकाञ्जनपाताल- पादुके च रसायनम्  ॥ ब्र्प्_५८।६८ ॥  
नरसिंहे प्रसन्ने तु प्राप्नोत्य् अन्यांश् च वाञ्छितान्  ।  
यान् यान् कामान् अभिध्यायन् भजते नरकेसरीम्  ॥ ब्र्प्_५८।६९ ॥  
तांस् तान् कामान् अवाप्नोति नरो नास्त्य् अत्र संशयः  ।  
दृष्ट्वा तं देवदेवेशं भक्त्यापूज्य प्रणम्य च  ॥ ब्र्प्_५८।७० ॥  
दशानाम् अश्वमेधानां फलं दशगुणं लभेत्  ।  
पापैः सर्वैर् विनिर्मुक्तो गुणैः सर्वैर् अलङ्कृतः  ॥ ब्र्प्_५८।७१ ॥  
सर्वकामसमृद्धात्मा जरामरणवर्जितः  ।  
सौवर्णेन विमानेन किङ्किणीजालमालिना  ॥ ब्र्प्_५८।७२ ॥  
सर्वकामसमृद्धेन कामगेन सुवर्चसा  ।  
तरुणादित्यवर्णेन मुक्ताहारावलम्बिना  ॥ ब्र्प्_५८।७३ ॥  
दिव्यस्त्रीशतयुक्तेन दिव्यगन्धर्वनादिना  ।  
कुलैकविंशम् उद्धृत्य देववन् मुदितः सुखी  ॥ ब्र्प्_५८।७४ ॥  
स्तूयमानो ऽप्सरोभिश् च विष्णुलोकं व्रजेन् नरः  ।  
भुक्त्वा तत्र वरान् भोगान् विष्णुलोके द्विजोत्तमाः  ॥ ब्र्प्_५८।७५ ॥  
गन्धर्वैर् अप्सरैर् युक्तः कृत्वा रूपं चतुर्भुजम्  ।  
मनोह्लादकरं सौख्यं यावद् आभूतसम्प्लवम्  ॥ ब्र्प्_५८।७६ ॥  
पुण्यक्षयाद् इहायातः प्रवरे योगिनां कुले  ।  
चतुर्वेदी भवेद् विप्रो वेदवेदाङ्गपारगः  ।  
वैष्णवं योगम् आस्थाय ततो मोक्षम् अवाप्नुयात्  ॥ ब्र्प्_५८।७७ ॥  
{ब्रह्मोवाच: }  
अनन्ताख्यं वासुदेवं दृष्ट्वा भक्त्या प्रणम्य च  ।  
सर्वपापविनिर्मुक्तो नरो याति परं पदम्  ॥ ब्र्प्_५९।१ ॥  
मया चाराधितश् चासौ शक्रेण तदनन्तरम्  ।  
विभीषणेन रामेण कस् तं नाराधयेत् पुमान्  ॥ ब्र्प्_५९।२ ॥  
श्वेतगङ्गां नरः स्नात्वा यः पश्येच् छ्वेतमाधवम्  ।  
मत्स्याख्यं माधवं चैव श्वेतद्वीपं स गच्छति  ॥ ब्र्प्_५९।३ ॥  
{मुनय ऊचुः: }  
श्वेतमाधवमाहात्म्यं वक्तुम् अर्हस्य् अशेषतः  ।  
विस्तरेण जगन्नाथ प्रतिमां तस्य वै हरेः  ॥ ब्र्प्_५९।४ ॥  
तस्मिन् क्षेत्रवरे पुण्ये विख्याते जगतीतले  ।  
श्वेताख्यं माधवं देवं कस् तं स्थापितवान् पुरा  ॥ ब्र्प्_५९।५ ॥  
{ब्रह्मोवाच: }  
अभूत् कृतयुगे विप्राः श्वेतो नाम नृपो बली  ।  
मतिमान् धर्मविच् छूरः सत्यसन्धो दृढव्रतः  ॥ ब्र्प्_५९।६ ॥  
यस्य राज्ये तु वर्षाणां सहस्रं दश मानवाः  ।  
भवन्त्य् आयुष्मन्तो लोका बालस् तस्मिन् न सीदति  ॥ ब्र्प्_५९।७ ॥  
वर्तमाने तदा राज्ये किञ्चित् काले गते द्विजाः  ।  
कपालगौतमो नाम ऋषिः परमधार्मिकः  ॥ ब्र्प्_५९।८ ॥  
सुतो ऽस्याजातदन्तश् च मृतः कालवशाद् द्विजाः  ।  
तम् आदाय ऋषिर् धीमान् नृपस्यान्तिकम् आनयत्  ॥ ब्र्प्_५९।९ ॥  
दृष्ट्वैवं नृपतिः सुप्तं कुमारं गतचेतसम्  ।  
प्रतिज्ञाम् अकरोद् विप्रा जीवनार्थं शिशोस् तदा  ॥ ब्र्प्_५९।१० ॥  
{राजोवाच: }  
यावद् बालम् अहं त्व् एनं यमस्य सदने गतम्  ।  
नानये सप्तरात्रेण चितां दीप्तां समारुहे  ॥ ब्र्प्_५९।११ ॥  
{ब्रह्मोवाच: }  
एवम् उक्त्वासितैः पद्मैः शतैर् दशशतादिकैः  ।  
सम्पूज्य च महादेवं राजा विद्यां पुनर् जपेत्  ॥ ब्र्प्_५९।१२ ॥  
अतिभक्तिं तु सञ्चिन्त्य नृपस्य जगदीश्वरः  ।  
सान्निध्यम् अगमत् तुष्टो श्मीत्य् उवाच सहोमया  ॥ ब्र्प्_५९।१३ ॥  
श्रुत्वैवं गिरम् ईशस्य विलोक्य सहसा हरम्  ।  
भस्मदिग्धं विरूपाक्षं शरत्कुन्देन्दुवर्चसम्  ॥ ब्र्प्_५९।१४ ॥  
शार्दूलचर्मवसनं शशाङ्काङ्कितमूर्धजम्  ।  
महीं निपत्य सहसा प्रणम्य स तदाब्रवीत्  ॥ ब्र्प्_५९।१५ ॥  
{श्वेत उवाच: }  
कारुण्यं यदि मे दृष्ट्वा प्रसन्नो ऽसि प्रभो यदि  ।  
कालस्य वशम् आपन्नो बालको द्विजपुत्रकः  ॥ ब्र्प्_५९।१६ ॥  
जीवत्व् एष पुनर् बाल इत्य् एवं व्रतम् आहितम्  ।  
अकस्माच् च मृतं बालं नियम्य भगवन् स्वयम्  ।  
यथोक्तायुष्यसंयुक्तं क्षेमं कुरु महेश्वर  ॥ ब्र्प्_५९।१७ ॥  
{ब्रह्मोवाच: }  
श्वेतस्यैतद् वचः श्रुत्वा मुदं प्राप हरस् तदा  ।  
कालम् आज्ञापयाम् आस सर्वभूतभयङ्करम्  ॥ ब्र्प्_५९।१८ ॥  
नियम्य कालं दुर्धर्षं यमस्याज्ञाकरं द्विजाः  ।  
बालं सञ्जीवयाम् आस मृत्योर् मुखगतं पुनः  ॥ ब्र्प्_५९।१९ ॥  
कृत्वा क्षेमं जगत् सर्वं मुनेः पुत्रं स तं द्विजाः  ।  
देव्या सहोमया देवस् तत्रैवान्तरधीयत  ॥ ब्र्प्_५९।२० ॥  
एवं सञ्जीवयाम् आस मुनेः पुत्रं नृपोत्तमः  ॥* ब्र्प्_५९।२१ ॥  
{मुनय ऊचुः: }  
देवदेव जगन्नाथ त्रैलोक्यप्रभवाव्यय  ।  
ब्रूहि नः परमं तथ्यं श्वेताख्यस्य च साम्प्रतम्  ॥ ब्र्प्_५९।२२ ॥  
{ब्रह्मोवाच: }  
शृणुध्वं मुनिशार्दूलाः सर्वसत्त्वहितावहम्  ।  
प्रवक्ष्यामि यथातथ्यं यत् पृच्छथ ममानघाः  ॥ ब्र्प्_५९।२३ ॥  
माधवस्य च माहात्म्यं सर्वपापप्रणाशनम्  ।  
यच् छ्रुत्वाभिमतान् कामान् ध्रुवं प्राप्नोति मानवः  ॥ ब्र्प्_५९।२४ ॥  
श्रुतवान् ऋषिभिः पूर्वं माधवाख्यस्य भो द्विजाः  ।  
शृणुध्वं तां कथां दिव्यां भयशोकार्तिनाशिनीम्  ॥ ब्र्प्_५९।२५ ॥  
स कृत्वा राज्यम् एकाग्र्यं वर्षाणां च सहस्रशः  ।  
विचार्य लौकिकान् धर्मान् वैदिकान् नियमांस् तथा  ॥ ब्र्प्_५९।२६ ॥  
केशवाराधने विप्रा निश्चितं व्रतम् आस्थितः  ।  
स गत्वा परमं क्षेत्रं सागरं दक्षिणाश्रयम्  ॥ ब्र्प्_५९।२७ ॥  
तटे तस्मिञ् शुभे रम्ये देशे कृष्णस्य चान्तिके  ।  
श्वेतो ऽथ कारयाम् आस प्रासादं शुभलक्षणम्  ॥ ब्र्प्_५९।२८ ॥  
धन्वन्तरशतं चैकं देवदेवस्य दक्षिणे  ।  
ततः श्वेतेन विप्रेन्द्राः श्वेतशैलमयेन च  ॥ ब्र्प्_५९।२९ ॥  
कृतः स भगवाञ् श्वेतो माधवश् चन्द्रसन्निभः  ।  
प्रतिष्ठां विधिवच् चक्रे यथोद्दिष्टां स्वयं तु सः  ॥ ब्र्प्_५९।३० ॥  
दत्त्वा दानं द्विजातिभ्यो दीनानाथतपस्विनाम्  ।  
अथानन्तरतो राजा माधवस्य च सन्निधौ  ॥ ब्र्प्_५९।३१ ॥  
महीं निपत्य सहसा ॐकारं द्वादशाक्षरम्  ।  
जपन् स मौनम् आस्थाय मासम् एकं समाधिना  ॥ ब्र्प्_५९।३२ ॥  
निराहारो महाभागः सम्यग् विष्णुपदे स्थितः  ।  
जपान्ते स तु देवेशं संस्तोतुम् उपचक्रमे  ॥ ब्र्प्_५९।३३ ॥  
{श्वेत उवाच: }  
ॐ नमो वासुदेवाय नमः सङ्कर्षणाय च  ।  
प्रद्युम्नायानिरुद्धाय नमो नारायणाय च  ॥ ब्र्प्_५९।३४ ॥  
नमो ऽस्तु बहुरूपाय विश्वरूपाय वेधसे  ।  
निर्गुणायाप्रतर्क्याय शुचये शुक्लकर्मणे  ॥ ब्र्प्_५९।३५ ॥  
ॐ नमः पद्मनाभाय पद्मगर्भोद्भवाय च  ।  
नमो ऽस्तु पद्मवर्णाय पद्महस्ताय ते नमः  ॥ ब्र्प्_५९।३६ ॥  
ॐ नमः पुष्कराक्षाय सहस्राक्षाय मीढुषे  ।  
नमः सहस्रपादाय सहस्रभुजमन्यवे  ॥ ब्र्प्_५९।३७ ॥  
ॐ नमो ऽस्तु वराहाय वरदाय सुमेधसे  ।  
वरिष्ठाय वरेण्याय शरण्यायाच्युताय च  ॥ ब्र्प्_५९।३८ ॥  
ॐ नमो बालरूपाय बालपद्मप्रभाय च  ।  
बालार्कसोमनेत्राय मुञ्जकेशाय धीमते  ॥ ब्र्प्_५९।३९ ॥  
केशवाय नमो नित्यं नमो नारायणाय च  ।  
माधवाय वरिष्ठाय गोविन्दाय नमो नमः  ॥ ब्र्प्_५९।४० ॥  
ॐ नमो विष्णवे नित्यं देवाय वसुरेतसे  ।  
मधुसूदनाय नमः शुद्धायांशुधराय च  ॥ ब्र्प्_५९।४१ ॥  
नमो अनन्ताय सूक्ष्माय नमः श्रीवत्सधारिणे  ।  
त्रिविक्रमाय च नमो दिव्यपीताम्बराय च  ॥ ब्र्प्_५९।४२ ॥  
सृष्टिकर्त्रे नमस् तुभ्यं गोप्त्रे धात्रे नमो नमः  ।  
नमो ऽस्तु गुणभूताय निर्गुणाय नमो नमः  ॥ ब्र्प्_५९।४३ ॥  
नमो वामनरूपाय नमो वामनकर्मणे  ।  
नमो वामननेत्राय नमो वामनवाहिने  ॥ ब्र्प्_५९।४४ ॥  
नमो रम्याय पूज्याय नमो ऽस्त्व् अव्यक्तरूपिणे  ।  
अप्रतर्क्याय शुद्धाय नमो भयहराय च  ॥ ब्र्प्_५९।४५ ॥  
संसारार्णवपोताय प्रशान्ताय स्वरूपिणे  ।  
शिवाय सौम्यरूपाय रुद्रायोत्तारणाय च  ॥ ब्र्प्_५९।४६ ॥  
भवभङ्गकृते चैव भवभोगप्रदाय च  ।  
भवसङ्घातरूपाय भवसृष्टिकृते नमः  ॥ ब्र्प्_५९।४७ ॥  
ॐ नमो दिव्यरूपाय सोमाग्निश्वसिताय च  ।  
सोमसूर्यांशुकेशाय गोब्राह्मणहिताय च  ॥ ब्र्प्_५९।४८ ॥  
ॐ नम ऋक्स्वरूपाय पदक्रमस्वरूपिणे  ।  
ऋक्स्तुताय नमस् तुभ्यं नम ऋक्साधनाय च  ॥ ब्र्प्_५९।४९ ॥  
ॐ नमो यजुषां धात्रे यजूरूपधराय च  ।  
यजुर्याज्याय जुष्टाय यजुषां पतये नमः  ॥ ब्र्प्_५९।५० ॥  
ॐ नमः श्रीपते देव श्रीधराय वराय च  ।  
श्रियः कान्ताय दान्ताय योगिचिन्त्याय योगिने  ॥ ब्र्प्_५९।५१ ॥  
ॐ नमः सामरूपाय सामध्वनिवराय च  ।  
ॐ नमः सामसौम्याय सामयोगविदे नमः  ॥ ब्र्प्_५९।५२ ॥  
साम्ने च सामगीताय ॐ नमः सामधारिणे  ।  
सामयज्ञविदे चैव नमः सामकराय च  ॥ ब्र्प्_५९।५३ ॥  
नमस् त्व् अथर्वशिरसे नमो ऽथर्वस्वरूपिणे  ।  
नमो ऽस्त्व् अथर्वपादाय नमो ऽथर्वकराय च  ॥ ब्र्प्_५९।५४ ॥  
ॐ नमो वज्रशीर्षाय मधुकैटभघातिने  ।  
महोदधिजलस्थाय वेदाहरणकारिणे  ॥ ब्र्प्_५९।५५ ॥  
नमो दीप्तस्वरूपाय हृषीकेशाय वै नमः  ।  
नमो भगवते तुभ्यं वासुदेवाय ते नमः  ॥ ब्र्प्_५९।५६ ॥  
नारायण नमस् तुभ्यं नमो लोकहिताय च  ।  
ॐ नमो मोहनाशाय भवभङ्गकराय च  ॥ ब्र्प्_५९।५७ ॥  
गतिप्रदाय च नमो नमो बन्धहराय च  ।  
त्रैलोक्यतेजसां कर्त्रे नमस् तेजःस्वरूपिणे  ॥ ब्र्प्_५९।५८ ॥  
योगीश्वराय शुद्धाय रामायोत्तरणाय च  ।  
सुखाय सुखनेत्राय नमः सुकृतधारिणे  ॥ ब्र्प्_५९।५९ ॥  
वासुदेवाय वन्द्याय वामदेवाय वै नमः  ।  
देहिनां देहकर्त्रे च भेदभङ्गकराय च  ॥ ब्र्प्_५९।६० ॥  
देवैर् वन्दितदेहाय नमस् ते दिव्यमौलिने  ।  
नमो वासनिवासाय वासव्यवहराय च  ॥ ब्र्प्_५९।६१ ॥  
ॐ नमो वसुकर्त्रे च वसुवासप्रदाय च  ।  
नमो यज्ञस्वरूपाय यज्ञेशाय च योगिने  ॥ ब्र्प्_५९।६२ ॥  
यतियोगकरेशाय नमो यज्ञाङ्गधारिणे  ।  
सङ्कर्षणाय च नमः प्रलम्बमथनाय च  ॥ ब्र्प्_५९।६३ ॥  
मेघघोषस्वनोत्तीर्ण- वेगलाङ्गलधारिणे  ।  
नमो ऽस्तु ज्ञानिनां ज्ञान नारायणपरायण  ॥ ब्र्प्_५९।६४ ॥  
न मे ऽस्ति त्वाम् ऋते बन्धुर् नरकोत्तारणे प्रभो  ।  
अतस् त्वां सर्वभावेन प्रणतो नतवत्सल  ॥ ब्र्प्_५९।६५ ॥  
मलं यत् कायजं वापि मानसं चैव केशव  ।  
न तस्यान्यो ऽस्ति देवेश क्षालकस् त्वाम् ऋते ऽच्युत  ॥ ब्र्प्_५९।६६ ॥  
संसर्गाणि समस्तानि विहाय त्वाम् उपस्थितः  ।  
सङ्गो मे ऽस्तु त्वया सार्धम् आत्मलाभाय केशव  ॥ ब्र्प्_५९।६७ ॥  
कष्टम् आपत् सुदुष्पारं संसारं वेद्मि केशव  ।  
तापत्रयपरिक्लिष्टस् तेन त्वां शरणं गतः  ॥ ब्र्प्_५९।६८ ॥  
एषणाभिर् जगत् सर्वं मोहितं मायया तव  ।  
आकर्षितं च लोभाद्यैर् अतस् त्वाम् अहम् आश्रितः  ॥ ब्र्प्_५९।६९ ॥  
नास्ति किञ्चित् सुखं विष्णो संसारस्थस्य देहिनः  ।  
यथा यथा हि यज्ञेश त्वयि चेतः प्रवर्तते  ॥ ब्र्प्_५९।७० ॥  
तथा फलविहीनं तु सुखम् आत्यन्तिकं लभेत्  ।  
नष्टो विवेकशून्यो ऽस्मि दृश्यते जगद् आतुरम्  ॥ ब्र्प्_५९।७१ ॥  
गोविन्द त्राहि संसारान् माम् उद्धर्तुं त्वम् अर्हसि  ।  
मग्नस्य मोहसलिले निरुत्तारे भवार्णवे  ।  
उद्धर्ता पुण्डरीकाक्ष त्वाम् ऋते ऽन्यो न विद्यते  ॥ ब्र्प्_५९।७२ ॥  
{ब्रह्मोवाच: }  
इत्थं स्तुतस् ततस् तेन राज्ञा श्वेतेन भो द्विजाः  ।  
तस्मिन् क्षेत्रवरे दिव्ये विख्याते पुरुषोत्तमे  ॥ ब्र्प्_५९।७३ ॥  
भक्तिं तस्य तु सञ्चिन्त्य देवदेवो जगद्गुरुः  ।  
आजगाम नृपस्याग्रे सर्वैर् देवैर् वृतो हरिः  ॥ ब्र्प्_५९।७४ ॥  
नीलजीमूतसङ्काशः पद्मपत्त्रायतेक्षणः  ।  
दधत् सुदर्शनं धीमान् कराग्रे दीप्तमण्डलम्  ॥ ब्र्प्_५९।७५ ॥  
क्षीरोदजलसङ्काशो विमलश् चन्द्रसन्निभः  ।  
रराज वामहस्ते ऽस्य पाञ्चजन्यो महाद्युतिः  ॥ ब्र्प्_५९।७६ ॥  
पक्षिराजध्वजः श्रीमान् गदाशार्ङ्गासिधृक् प्रभुः  ।  
उवाच साधु भो राजन् यस्य ते मतिर् उत्तमा  ।  
यद् इष्टं वर भद्रं ते प्रसन्नो ऽस्मि तवानघ  ॥ ब्र्प्_५९।७७ ॥  
{ब्रह्मोवाच: }  
श्रुत्वैवं देवदेवस्य वाक्यं तत् परमामृतम्  ।  
प्रणम्य शिरसोवाच श्वेतस् तद्गतमानसः  ॥ ब्र्प्_५९।७८ ॥  
{श्वेत उवाच: }  
यद्य् अहं भगवन् भक्तः प्रयच्छ वरम् उत्तमम्  ।  
आब्रह्मभवनाद् ऊर्ध्वं वैष्णवं पदम् अव्ययम्  ॥ ब्र्प्_५९।७९ ॥  
विमलं विरजं शुद्धं संसारासङ्गवर्जितम्  ।  
तत् पदं गन्तुम् इच्छामि त्वत्प्रसादाज् जगत्पते  ॥ ब्र्प्_५९।८० ॥  
{श्रीभगवान् उवाच: }  
यत् पदं विबुधाः सर्वे मुनयः सिद्धयोगिनः  ।  
नाभिगच्छन्ति यद् रम्यं परं पदम् अनामयम्  ॥ ब्र्प्_५९।८१ ॥  
यास्यसि परमं स्थानं राज्यामृतम् उपास्य च  ।  
सर्वांल् लोकान् अतिक्रम्य मम लोकं गमिष्यसि  ॥ ब्र्प्_५९।८२ ॥  
कीर्तिस् तवात्र राजेन्द्र त्रींल् लोकांश् च गमिष्यति  ।  
सान्निध्यं मम चैवात्र सर्वदैव भविष्यति  ॥ ब्र्प्_५९।८३ ॥  
श्वेतगङ्गेति गास्यन्ति सर्वे ते देवदानवाः  ।  
कुशाग्रेणापि राजेन्द्र श्वेतगाङ्गेयम् अम्बु च  ॥ ब्र्प्_५९।८४ ॥  
स्पृष्ट्वा स्वर्गं गमिष्यन्ति मद्भक्ता ये समाहिताः  ।  
यस् त्व् इमां प्रतिमां गच्छेन् माधवाख्यां शशिप्रभाम्  ॥ ब्र्प्_५९।८५ ॥  
शङ्खगोक्षीरसङ्काशाम् अशेषाघविनाशिनीम्  ।  
तां प्रणम्य सकृद् भक्त्या पुण्डरीकनिभेक्षणाम्  ॥ ब्र्प्_५९।८६ ॥  
विहाय सर्वलोकान् वै मम लोके महीयते  ।  
मन्वन्तराणि तत्रैव देवकन्याभिर् आवृतः  ॥ ब्र्प्_५९।८७ ॥  
गीयमानश् च मधुरं सिद्धगन्धर्वसेवितः  ।  
भुनक्ति विपुलान् भोगान् यथेष्टं मामकैः सह  ॥ ब्र्प्_५९।८८ ॥  
च्युतस् तस्माद् इहागत्य मनुष्यो ब्राह्मणो भवेत्  ।  
वेदवेदाङ्गविच् छ्रीमान् भोगवांश् चिरजीवितः  ॥ ब्र्प्_५९।८९ ॥  
गजाश्वरथयानाढ्यो धनधान्यावृतः शुचिः  ।  
रूपवान् बहुभाग्यश् च पुत्रपौत्रसमन्वितः  ॥ ब्र्प्_५९।९० ॥  
पुरुषोत्तमं पुनः प्राप्य वटमूले ऽथ सागरे  ।  
त्यक्त्वा देहं हरिं स्मृत्वा ततः शान्तपदं व्रजेत्  ॥ ब्र्प्_५९।९१ ॥  
{ब्रह्मोवाच: }  
श्वेतमाधवम् आलोक्य समीपे मत्स्यमाधवम्  ।  
एकार्णवजले पूर्वं रोहितं रूपम् आस्थितम्  ॥ ब्र्प्_६०।१ ॥  
वेदानां हरणार्थाय रसातलतले स्थितम्  ।  
चिन्तयित्वा क्षितिं सम्यक् तस्मिन् स्थाने प्रतिष्ठितम्  ॥ ब्र्प्_६०।२ ॥  
आद्यावतरणं रूपं माधवं मत्स्यरूपिणम्  ।  
प्रणम्य प्रणतो भूत्वा सर्वदुःखाद् विमुच्यते  ॥ ब्र्प्_६०।३ ॥  
प्रयाति परमं स्थानं यत्र देवो हरिः स्वयम्  ।  
काले पुनर् इहायातो राजा स्यात् पृथिवीतले  ॥ ब्र्प्_६०।४ ॥  
वत्समाधवम् आसाद्य दुराधर्षो भवेन् नरः  ।  
दाता भोक्ता भवेद् यज्वा वैष्णवः सत्यसङ्गरः  ॥ ब्र्प्_६०।५ ॥  
योगं प्राप्य हरेः पश्चात् ततो मोक्षम् अवाप्नुयात्  ।  
मत्स्यमाधवमाहात्म्यं मया सम्परिकीर्तितम्  ।  
यं दृष्ट्वा मुनिशार्दूलाः सर्वान् कामान् अवाप्नुयात्  ॥ ब्र्प्_६०।६ ॥  
{मुनय ऊचुः: }  
भगवञ् श्रोतुम् इच्छामो मार्जनं वरुणालये  ।  
क्रियते स्नानदानादि तस्याशेषफलं वद  ॥ ब्र्प्_६०।७ ॥  
{ब्रह्मोवाच: }  
शृणुध्वं मुनिशार्दूला मार्जनस्य यथाविधि  ।  
भक्त्या तु तन्मना भूत्वा सम्प्राप्य पुण्यम् उत्तमम्  ॥ ब्र्प्_६०।८ ॥  
मार्कण्डेयह्रदे स्नानं पूर्वकाले प्रशस्यते  ।  
चतुर्दश्यां विशेषेण सर्वपापप्रणाशनम्  ॥ ब्र्प्_६०।९ ॥  
तद्वत् स्नानं समुद्रस्य सर्वकालं प्रशस्यते  ।  
पौर्णमास्यां विशेषेण हयमेधफलं लभेत्  ॥ ब्र्प्_६०।१० ॥  
मार्कण्डेयं वटं कृष्णं रौहिणेयं महोदधिम्  ।  
इन्द्रद्युम्नसरश् चैव पञ्चतीर्थीविधिः स्मृतः  ॥ ब्र्प्_६०।११ ॥  
पूर्णिमा ज्येष्ठमासस्य ज्येष्ठा ऋक्षं यदा भवेत्  ।  
तदा गच्छेद् विशेषेण तीर्थराजं परं शुभम्  ॥ ब्र्प्_६०।१२ ॥  
कायवाङ्मानसैः शुद्धस् तद्भावो नान्यमानसः  ।  
सर्वद्वन्द्वविनिर्मुक्तो वीतरागो विमत्सरः  ॥ ब्र्प्_६०।१३ ॥  
कल्पवृक्षवटं रम्यं तत्र स्नात्वा जनार्दनम्  ।  
प्रदक्षिणं प्रकुर्वीत त्रिवारं सुसमाहितः  ॥ ब्र्प्_६०।१४ ॥  
यं दृष्ट्वा मुच्यते पापात् सप्तजन्मसमुद्भवात्  ।  
पुण्यं चाप्नोति विपुलं गतिम् इष्टां च भो द्विजाः  ॥ ब्र्प्_६०।१५ ॥  
तस्य नामानि वक्ष्यामि प्रमाणं च युगे युगे  ।  
यथासङ्ख्यं च भो विप्राः कृतादिषु यथाक्रमम्  ॥ ब्र्प्_६०।१६ ॥  
वटं वटेश्वरं कृष्णं पुराणपुरुषं द्विजाः  ।  
वटस्यैतानि नामानि कीर्तितानि कृतादिषु  ॥ ब्र्प्_६०।१७ ॥  
योजनं पादहीनं च योजनार्धं तदर्धकम्  ।  
प्रमाणं कल्पवृक्षस्य कृतादौ परिकीर्तितम्  ॥ ब्र्प्_६०।१८ ॥  
यथोक्तेन तु मन्त्रेण नमस्कृत्वा तु तं वटम्  ।  
दक्षिणाभिमुखो गच्छेद् धन्वन्तरशतत्रयम्  ॥ ब्र्प्_६०।१९ ॥  
यत्रासौ दृश्यते विष्णुः स्वर्गद्वारं मनोरमम्  ।  
सागराम्भःसमाकृष्टं काष्ठं सर्वगुणान्वितम्  ॥ ब्र्प्_६०।२० ॥  
प्रणिपत्य ततस् तं भोः परिपूज्य ततः पुनः  ।  
मुच्यते सर्वरोगाद्यैस् तथा पापैर् ग्रहादिभिः  ॥ ब्र्प्_६०।२१ ॥  
उग्रसेनं पुरा दृष्ट्वा स्वर्गद्वारेण सागरम्  ।  
गत्वाचम्य शुचिस् तत्र ध्यात्वा नारायणं परम्  ॥ ब्र्प्_६०।२२ ॥  
न्यसेद् अष्टाक्षरं मन्त्रं पश्चाद् धस्तशरीरयोः  ।  
ॐ नमो नारायणायेति यं वदन्ति मनीषिणः  ॥ ब्र्प्_६०।२३ ॥  
किं कार्यं बहुभिर् मन्त्रैर् मनोविभ्रमकारकैः  ।  
ॐ नमो नारायणायेति मन्त्रः सर्वार्थसाधकः  ॥ ब्र्प्_६०।२४ ॥  
आपो नरस्य सूनुत्वान् नारा इतीह कीर्तिताः  ।  
विष्णोस् तास् त्व् अयनं पूर्वं तेन नारायणः स्मृतः  ॥ ब्र्प्_६०।२५ ॥  
नारायणपरा वेदा नारायणपरा द्विजाः  ।  
नारायणपरा यज्ञा नारायणपराः क्रियाः  ॥ ब्र्प्_६०।२६ ॥  
नारायणपरा पृथ्वी नारायणपरं जलम्  ।  
नारायणपरो वह्निर् नारायणपरं नभः  ॥ ब्र्प्_६०।२७ ॥  
नारायणपरो वायुर् नारायणपरं मनः  ।  
अहङ्कारश् च बुद्धिश् च उभे नारायणात्मके  ॥ ब्र्प्_६०।२८ ॥  
भूतं भव्यं भविष्यं च यत् किञ्चिज् जीवसञ्ज्ञितम्  ।  
स्थूलं सूक्ष्मं परं चैव सर्वं नारायणात्मकम्  ॥ ब्र्प्_६०।२९ ॥  
शब्दाद्या विषयाः सर्वे श्रोत्रादीनीन्द्रियाणि च  ।  
प्रकृतिः पुरुषश् चैव सर्वे नारायणात्मकाः  ॥ ब्र्प्_६०।३० ॥  
जले स्थले च पाताले स्वर्गलोके ऽम्बरे नगे  ।  
अवष्टभ्य इदं सर्वम् आस्ते नारायणः प्रभुः  ॥ ब्र्प्_६०।३१ ॥  
किं चात्र बहुनोक्तेन जगद् एतच् चराचरम्  ।  
ब्रह्मादिस्तम्बपर्यन्तं सर्वं नारायणात्मकम्  ॥ ब्र्प्_६०।३२ ॥  
नारायणात् परं किञ्चिन् नेह पश्यामि भो द्विजाः  ।  
तेन व्याप्तम् इदं सर्वं दृश्यादृश्यं चराचरम्  ॥ ब्र्प्_६०।३३ ॥  
आपो ह्य् आयतनं विष्णोः स च एवाम्भसां पतिः  ।  
तस्माद् अप्सु स्मरेन् नित्यं नारायणम् अघापहम्  ॥ ब्र्प्_६०।३४ ॥  
स्नानकाले विशेषेण चोपस्थाय जले शुचिः  ।  
स्मरेन् नारायणं ध्यायेद् धस्ते काये च विन्यसेत्  ॥ ब्र्प्_६०।३५ ॥  
ॐकारं च नकारं च अङ्गुष्ठे हस्तयोर् न्यसेत्  ।  
शेषैर् हस्ततलं यावत् तर्जन्यादिषु विन्यसेत्  ॥ ब्र्प्_६०।३६ ॥  
ॐकारं वामपादे तु नकारं दक्षिणे न्यसेत्  ।  
मोकारं वामकट्यां तु नाकारं दक्षिणे न्यसेत्  ॥ ब्र्प्_६०।३७ ॥  
राकारं नाभिदेशे तु यकारं वामबाहुके  ।  
णाकारं दक्षिणे न्यस्य यकारं मूर्ध्नि विन्यसेत्  ॥ ब्र्प्_६०।३८ ॥  
अधश् चोर्ध्वं च हृदये पार्श्वतः पृष्ठतो ऽग्रतः  ।  
ध्यात्वा नारायणं पश्चाद् आरभेत् कवचं बुधः  ॥ ब्र्प्_६०।३९ ॥  
पूर्वे मां पातु गोविन्दो दक्षिणे मधुसूदनः  ।  
पश्चिमे श्रीधरो देवः केशवस् तु तथोत्तरे  ॥ ब्र्प्_६०।४० ॥  
पातु विष्णुस् तथाग्नेये नैरृते माधवो ऽव्ययः  ।  
वायव्ये तु हृषीकेशस् तथेशाने च वामनः  ॥ ब्र्प्_६०।४१ ॥  
भूतले पातु वाराहस् तथोर्ध्वं च त्रिविक्रमः  ।  
कृत्वैवं कवचं पश्चाद् आत्मानं चिन्तयेत् ततः  ॥ ब्र्प्_६०।४२ ॥  
अहं नारायणो देवः शङ्खचक्रगदाधरः  ।  
एवं ध्यात्वा तदात्मानम् इमं मन्त्रम् उदीरयेत्  ॥ ब्र्प्_६०।४३ ॥  
त्वम् अग्निर् द्विपदां नाथ रेतोधाः कामदीपनः  ।  
प्रधानः सर्वभूतानां जीवानां प्रभुर् अव्ययः  ॥ ब्र्प्_६०।४४ ॥  
अमृतस्यारणिस् त्वं हि देवयोनिर् अपां पते  ।  
वृजिनं हर मे सर्वं तीर्थराज नमो ऽस्तु ते  ॥ ब्र्प्_६०।४५ ॥  
एवम् उच्चार्य विधिवत् ततः स्नानं समाचरेत्  ।  
अन्यथा भो द्विजश्रेष्ठाः स्नानं तत्र न शस्यते  ॥ ब्र्प्_६०।४६ ॥  
कृत्वा तु वैदिकैर् मन्त्रैर् अभिषेकं च मार्जनम्  ।  
अन्तर् जले जपेत् पश्चात् त्रिर् आवृत्त्याघमर्षणम्  ॥ ब्र्प्_६०।४७ ॥  
हयमेधो यथा विप्राः सर्वपापहरः क्रतुः  ।  
तथाघमर्षणं चात्र सूक्तं सर्वाघनाशनम्  ॥ ब्र्प्_६०।४८ ॥  
उत्तीर्य वाससी धौते निर्मले परिधाय वै  ।  
प्राणान् आयम्य चाचम्य सन्ध्यां चोपास्य भास्करम्  ॥ ब्र्प्_६०।४९ ॥  
उपतिष्ठेत् ततश् चोर्ध्वं क्षिप्त्वा पुष्पजलाञ्जलिम्  ।  
उपस्थायोर्ध्वबाहुश् च तल्लिङ्गैर् भास्करं ततः  ॥ ब्र्प्_६०।५० ॥  
गायत्रीं पावनीं देवीं जपेद् अष्टोत्तरं शतम्  ।  
अन्यांश् च सौरमन्त्रांश् च जप्त्वा तिष्ठन् समाहितः  ॥ ब्र्प्_६०।५१ ॥  
कृत्वा प्रदक्षिणं सूर्यं नमस्कृत्योपविश्य च  ।  
स्वाध्यायं प्राङ्मुखः कृत्वा तर्पयेद् दैवतान्य् ऋषीन्  ॥ ब्र्प्_६०।५२ ॥  
मनुष्यांश् च पितॄंश् चान्यान् नामगोत्रेण मन्त्रवित्  ।  
तोयेन तिलमिश्रेण विधिवत् सुसमाहितः  ॥ ब्र्प्_६०।५३ ॥  
तर्पणं देवतानां च पूर्वं कृत्वा समाहितः  ।  
अधिकारी भवेत् पश्चात् पितॄणां तर्पणे द्विजः  ॥ ब्र्प्_६०।५४ ॥  
श्राद्धे हवनकाले च पाणिनैकेन निर्वपेत्  ।  
तर्पणे तूभयं कुर्याद् एष एव विधिः सदा  ॥ ब्र्प्_६०।५५ ॥  
अन्वारब्धेन सव्येन पाणिना दक्षिणेन तु  ।  
तृप्यताम् इति सिञ्चेत् तु नामगोत्रेण वाग्यतः  ॥ ब्र्प्_६०।५६ ॥  
कायस्थैर् यस् तिलैर् मोहात् करोति पितृतर्पणम्  ।  
तर्पितास् तेन पितरस् त्वङ्मांसरुधिरास्थिभिः  ॥ ब्र्प्_६०।५७ ॥  
अङ्गस्थैर् न तिलैः कुर्याद् देवतापितृतर्पणम्  ।  
रुधिरं तद् भवेत् तोयं प्रदाता किल्बिषी भवेत्  ॥ ब्र्प्_६०।५८ ॥  
भूम्यां यद् दीयते तोयं दाता चैव जले स्थितः  ।  
वृथा तन् मुनिशार्दूला नोपतिष्ठति कस्यचित्  ॥ ब्र्प्_६०।५९ ॥  
स्थले स्थित्वा जले यस् तु प्रयच्छेद् उदकं नरः  ।  
पितॄणां नोपतिष्ठेत सलिलं तन् निरर्थकम्  ॥ ब्र्प्_६०।६० ॥  
उदके नोदकं कुर्यात् पितृभ्यश् च कदाचन  ।  
उत्तीर्य तु शुचौ देशे कुर्याद् उदकतर्पणम्  ॥ ब्र्प्_६०।६१ ॥  
नोदकेषु न पात्रेषु न क्रुद्धो नैकपाणिना  ।  
नोपतिष्ठति तत् तोयं यद् भूम्यां न प्रदीयते  ॥ ब्र्प्_६०।६२ ॥  
पितॄणाम् अक्षयं स्थानं मही दत्ता मया द्विजाः  ।  
तस्मात् तत्रैव दातव्यं पितॄणां प्रीतिम् इच्छता  ॥ ब्र्प्_६०।६३ ॥  
भूमिपृष्ठे समुत्पन्ना भूम्यां चैव च संस्थिताः  ।  
भूम्यां चैव लयं याता भूमौ दद्यात् ततो जलम्  ॥ ब्र्प्_६०।६४ ॥  
आस्तीर्य च कुशान् साग्रांस् तान् आवाह्य स्वमन्त्रतः  ।  
प्राचीनाग्रेषु वै देवान् याम्याग्रेषु तथा पितॄन्  ॥ ब्र्प्_६०।६५ ॥  
{ब्रह्मोवाच: }  
देवान् पितॄंस् तथा चान्यान् सन्तर्प्याचम्य वाग्यतः  ।  
हस्तमात्रं चतुष्कोणं चतुर्द्वारं सुशोभनम्  ॥ ब्र्प्_६१।१ ॥  
पुरं विलिख्य भो विप्रास् तीरे तस्य महोदधेः  ।  
मध्ये तत्र लिखेत् पद्मम् अष्टपत्त्रं सकर्णिकम्  ॥ ब्र्प्_६१।२ ॥  
एवं मण्डलम् आलिख्य पूजयेत् तत्र भो द्विजाः  ।  
अष्टाक्षरविधानेन नारायणम् अजं विभुम्  ॥ ब्र्प्_६१।३ ॥  
अतः परं प्रवक्ष्यामि कायशोधनम् उत्तमम्  ।  
अकारं हृदये ध्यात्वा चक्ररेखासमन्वितम्  ॥ ब्र्प्_६१।४ ॥  
ज्वलन्तं त्रिशिखं चैव दहन्तं पापनाशनम्  ।  
चन्द्रमण्डलमध्यस्थं राकारं मूर्ध्नि चिन्तयेत्  ॥ ब्र्प्_६१।५ ॥  
शुक्लवर्णं प्रवर्षन्तम् अमृतं प्लावयन् महीम्  ।  
एवं निर्धूतपापस् तु दिव्यदेहस् ततो भवेत्  ॥ ब्र्प्_६१।६ ॥  
अष्टाक्षरं ततो मन्त्रं न्यसेद् एवात्मनो बुधः  ।  
वामपादं समारभ्य क्रमशश् चैव विन्यसेत्  ॥ ब्र्प्_६१।७ ॥  
पञ्चाङ्गं वैष्णवं चैव चतुर्व्यूहं तथैव च  ।  
करशुद्धिं प्रकुर्वीत मूलमन्त्रेण साधकः  ॥ ब्र्प्_६१।८ ॥  
एकैकं चैव वर्णं तु अङ्गुलीषु पृथक् पृथक्  ।  
ॐकारं पृथिवीं शुक्लां वामपादे तु विन्यसेत्  ॥ ब्र्प्_६१।९ ॥  
नकारः शाम्भवः श्यामो दक्षिणे तु व्यवस्थितः  ।  
मोकारं कालम् एवाहुर् वामकट्यां निधापयेत्  ॥ ब्र्प्_६१।१० ॥  
नाकारः सर्वबीजं तु दक्षिणस्यां व्यवस्थितः  ।  
राकारस् तेज इत्य् आहुर् नाभिदेशे व्यवस्थितः  ॥ ब्र्प्_६१।११ ॥  
वायव्यो ऽयं यकारस् तु वामस्कन्धे समाश्रितः  ।  
णाकारः सर्वगो ज्ञेयो दक्षिणांसे व्यवस्थितः  ।  
यकारो ऽयं शिरस्थश् च यत्र लोकाः प्रतिष्ठिताः  ॥ ब्र्प्_६१।१२ ॥  
ॐ विष्णवे नमः शिरः ॐ ज्वलनाय नमः शिखा ।  
ॐ विष्णवे नमः कवचम् ॐ विष्णवे नमः स्फुरणं दिशोबन्धाय ।  
ॐ हुम्फडस्त्रम् ॐ शिरसि शुक्लो वासुदेव इति ।  
ॐ आं ललाटे रक्तः सङ्कर्षणो गरुत्मान् वह्निस् तेज आदित्य इति ।  
ॐ आं ग्रीवायां पीतः प्रद्युम्नो वायुमेघ इति ।  
ॐ आं हृदये कृष्णो ऽनिरुद्धः सर्वशक्तिसमन्वित इति ।  
एवं चतुर्व्यूहम् आत्मानं कृत्वा ततः कर्म समाचरेत् ॥६१।१३।  
ममाग्रे ऽवस्थितो विष्णुः पृष्ठतश् चापि केशवः  ।  
गोविन्दो दक्षिणे पार्श्वे वामे तु मधुसूदनः  ॥ ब्र्प्_६१।१४ ॥  
उपरिष्टात् तु वैकुण्ठो वाराहः पृथिवीतले  ।  
अवान्तरदिशो यास् तु तासु सर्वासु माधवः  ॥ ब्र्प्_६१।१५ ॥  
गच्छतस् तिष्ठतो वापि जाग्रतः स्वपतो ऽपि वा  ।  
नरसिंहकृता गुप्तिर् वासुदेवमयो ह्य् अहम्  ॥ ब्र्प्_६१।१६ ॥  
एवं विष्णुमयो भूत्वा ततः कर्म समारभेत्  ।  
यथा देहे तथा देवे सर्वतत्त्वानि योजयेत्  ॥ ब्र्प्_६१।१७ ॥  
ततश् चैव प्रकुर्वीत प्रोक्षणं प्रणवेन तु  ।  
फट्कारान्तं समुद्दिष्टं सर्वविघ्नहरं शुभम्  ॥ ब्र्प्_६१।१८ ॥  
तत्रार्कचन्द्रवह्नीनां मण्डलानि विचिन्तयेत्  ।  
पद्ममध्ये न्यसेद् विष्णुं पवनस्याम्बरस्य च  ॥ ब्र्प्_६१।१९ ॥  
ततो विचिन्त्य हृदय ॐकारं ज्योतीरूपिणम्  ।  
कर्णिकायां समासीनं ज्योतीरूपं सनातनम्  ॥ ब्र्प्_६१।२० ॥  
अष्टाक्षरं ततो मन्त्रं विन्यसेच् च यथाक्रमम्  ।  
तेन व्यस्तसमस्तेन पूजनं परमं स्मृतम्  ॥ ब्र्प्_६१।२१ ॥  
द्वादशाक्षरमन्त्रेण यजेद् देवं सनातनम्  ।  
ततो ऽवधार्य हृदये कर्णिकायां बहिर् न्यसेत्  ॥ ब्र्प्_६१।२२ ॥  
चतुर्भुजं महासत्त्वं सूर्यकोटिसमप्रभम्  ।  
चिन्तयित्वा महायोगं ज्योतीरूपं सनातनम्  ।  
ततश् चावाहयेन् मन्त्रं क्रमेणाचिन्त्य मानसे  ॥ ब्र्प्_६१।२३ ॥  
आवाहनमन्त्रः: मीनरूपो वराहश् च नरसिंहो ऽथ वामनः ।  
आयातु देवो वरदो मम नारायणो ऽग्रतः ॥ब्र्प्_६१।२४।  
ॐ नमो नारायणाय नमः ॥ब्र्प्_६१।२४।  
स्थापनमन्त्रः:  
कर्णिकायां सुपीठे ऽत्र पद्मकल्पितम् आसनम्  ।  
सर्वसत्त्वहितार्थाय तिष्ठ त्वं मधुसूदन  ॥ ब्र्प्_६१।२५ ॥  
ॐ नमो नारायणाय नमः ॥ब्र्प्_६१।२५।  
अर्घमन्त्रः: ॐ त्रैलोक्यपतीनां पतये देवदेवाय हृषीकेशाय विष्णवे नमः ।  
ॐ नमो नारायणाय नमः ॥ब्र्प्_६१।२६।  
पाद्यमन्त्रः:  
ॐ पाद्यं पादयोर् देव पद्मनाभ सनातन  ।  
विष्णो कमलपत्त्राक्ष गृहाण मधुसूदन  ॥ ब्र्प्_६१।२७ ॥  
ॐ नमो नारायणाय नमः ॥ब्र्प्_६१।२७।  
मधुपर्कमन्त्रः:  
मधुपर्कं महादेव ब्रह्माद्यैः कल्पितं तव  ।  
मया निवेदितं भक्त्या गृहाण पुरुषोत्तम  ॥ ब्र्प्_६१।२८ ॥  
ॐ नमो नारायणाय नमः ॥ब्र्प्_६१।२८।  
{आचमनीयमन्त्रः: }  
मन्दाकिन्याः सितं वारि सर्वपापहरं शिवम्  ।  
गृहाणाचमनीयं त्वं मया भक्त्या निवेदितम्  ॥ ब्र्प्_६१।२९ ॥  
ॐ नमो नारायणाय नमः ॥ब्र्प्_६१।२९।  
{स्नानमन्त्रः: }  
त्वम् आपः पृथिवी चैव ज्योतिस् त्वं वायुर् एव च  ।  
लोकेश वृत्तिमात्रेण वारिणा स्नापयाम्य् अहम्  ॥ ब्र्प्_६१।३० ॥  
ॐ नमो नारायणाय नमः ॥ब्र्प्_६१।३०।  
{वस्त्रमन्त्रः: }  
देवतत्त्वसमायुक्त यज्ञवर्णसमन्वित  ।  
स्वर्णवर्णप्रभे देव वाससी तव केशव  ॥ ब्र्प्_६१।३१ ॥  
ॐ नमो नारायणाय नमः ॥ब्र्प्_६१।३१।  
{विलेपनमन्त्रः: }  
शरीरं ते न जानामि चेष्टां चैव च केशव  ।  
मया निवेदितो गन्धः प्रतिगृह्य विलिप्यताम्  ॥ ब्र्प्_६१।३२ ॥  
ॐ नमो नारायणाय नमः ॥ब्र्प्_६१।३२।  
{उपवीतमन्त्रः: }  
ऋग्यजुःसाममन्त्रेण त्रिवृतं पद्मयोनिना  ।  
सावित्रीग्रन्थिसंयुक्तम् उपवीतं तवार्पये  ॥ ब्र्प्_६१।३३ ॥  
ॐ नमो नारायणाय नमः ॥ब्र्प्_६१।३३।  
{अलङ्कारमन्त्रः: }  
दिव्यरत्नसमायुक्त वह्निभानुसमप्रभ  ।  
गात्राणि तव शोभन्तु सालङ्काराणि माधव  ॥ ब्र्प्_६१।३४ ॥  
ॐ नमो नारायणाय नमः ॥ब्र्प्_६१।३४।  
ॐ नम इति प्रत्यक्षरं समस्तेन मूलमन्त्रेण वा पूजयेत् ॥६१।३५।  
{धूपमन्त्रः: }  
वनस्पतिरसो दिव्यो गन्धाढ्यः सुरभिश् च ते  ।  
मया निवेदितो भक्त्या धूपो ऽयं प्रतिगृह्यताम्  ॥ ब्र्प्_६१।३६ ॥  
ॐ नमो नारायणाय नमः ॥६१।३६।  
{दीपमन्त्रः: }  
सूर्यचन्द्रसमो ज्योतिर् विद्युदग्न्योस् तथैव च  ।  
त्वम् एव ज्योतिषां देव दीपो ऽयं प्रतिगृह्यताम्  ॥ ब्र्प्_६१।३७ ॥  
ॐ नमो नारायणाय नमः ॥६१।३७।  
{नैवेद्यमन्त्रः: }  
अन्नं चतुर्विधं चैव रसैः षड्भिः समन्वितम्  ।  
मया निवेदितं भक्त्या नैवेद्यं तव केशव  ॥ ब्र्प्_६१।३८ ॥  
ॐ नमो नारायणाय नमः ॥६१।३८।  
पूर्वे दले वासुदेवं याम्ये सङ्कर्षणं न्यसेत्  ।  
प्रद्युम्नं पश्चिमे कुर्याद् अनिरुद्धं तथोत्तरे  ॥ ब्र्प्_६१।३९ ॥  
वाराहं च तथाग्नेये नरसिंहं च नैरृते  ।  
वायव्ये माधवं चैव तथैशाने त्रिविक्रमम्  ॥ ब्र्प्_६१।४० ॥  
तथाष्टाक्षरदेवस्य गरुडं पुरतो न्यसेत्  ।  
वामपार्श्वे तथा चक्रं शङ्खं दक्षिणतो न्यसेत्  ॥ ब्र्प्_६१।४१ ॥  
तथा महागदां चैव न्यसेद् देवस्य दक्षिणे  ।  
ततः शार्ङ्गं धनुर् विद्वान् न्यसेद् देवस्य वामतः  ॥ ब्र्प्_६१।४२ ॥  
दक्षिणेनेषुधी दिव्ये खड्गं वामे च विन्यसेत्  ।  
श्रियं दक्षिणतः स्थाप्य पुष्टिम् उत्तरतो न्यसेत्  ॥ ब्र्प्_६१।४३ ॥  
वनमालां च पुरतस् ततः श्रीवत्सकौस्तुभौ  ।  
विन्यसेद् धृदयादीनि पूर्वादिषु चतुर्दिशम्  ॥ ब्र्प्_६१।४४ ॥  
ततो ऽस्त्रं देवदेवस्य कोणे चैव तु विन्यसेत्  ।  
इन्द्रम् अग्निं यमं चैव नैरृतं वरुणं तथा  ॥ ब्र्प्_६१।४५ ॥  
वायुं धनदम् ईशानम् अनन्तं ब्रह्मणा सह  ।  
पूजयेत् तान्त्रिकैर् मन्त्रैर् अधश् चोर्ध्वं तथैव च  ॥ ब्र्प्_६१।४६ ॥  
एवं सम्पूज्य देवेशं मण्डलस्थं जनार्दनम्  ।  
लभेद् अभिमतान् कामान् नरो नास्त्य् अत्र संशयः  ॥ ब्र्प्_६१।४७ ॥  
अनेनैव विधानेन मण्डलस्थं जनार्दनम्  ।  
पूजितं यः सम्पश्येत स विशेद् विष्णुम् अव्ययम्  ॥ ब्र्प्_६१।४८ ॥  
सकृद् अप्य् अर्चितो येन विधिनानेन केशवः  ।  
जन्ममृत्युजरां तीर्त्वा स विष्णोः पदम् आप्नुयात्  ॥ ब्र्प्_६१।४९ ॥  
यः स्मरेत् सततं भक्त्या नारायणम् अतन्द्रितः  ।  
अन्वहं तस्य वासाय श्वेतद्वीपः प्रकल्पितः  ॥ ब्र्प्_६१।५० ॥  
ॐकारादिसमायुक्तं नमःकारान्तदीपितम्  ।  
तन्नाम सर्वतत्त्वानां मन्त्र इत्य् अभिधीयते  ॥ ब्र्प्_६१।५१ ॥  
अनेनैव विधानेन गन्धपुष्पं निवेदयेत्  ।  
एकैकस्य प्रकुर्वीत यथोद्दिष्टं क्रमेण तु  ॥ ब्र्प्_६१।५२ ॥  
मुद्रास् ततो निबध्नीयाद् यथोक्तक्रमचोदिताः  ।  
जपं चैव प्रकुर्वीत मूलमन्त्रेण मन्त्रवित्  ॥ ब्र्प्_६१।५३ ॥  
अष्टाविंशतिम् अष्टौ वा शतम् अष्टोत्तरं तथा  ।  
कामेषु च यथाप्रोक्तं यथाशक्ति समाहितः  ॥ ब्र्प्_६१।५४ ॥  
पद्मं शङ्खश् च श्रीवत्सो गदा गरुड एव च  ।  
चक्रं खड्गश् च शार्ङ्गं च अष्टौ मुद्राः प्रकीर्तिताः  ॥ ब्र्प्_६१।५५ ॥  
{विसर्जनमन्त्रः: }  
गच्छ गच्छ परं स्थानं पुराणपुरुषोत्तम  ।  
यत्र ब्रह्मादयो देवा विन्दन्ति परमं पदम्  ॥ ब्र्प्_६१।५६ ॥  
अर्चनं ये न जानन्ति हरेर् मन्त्रैर् यथोदितम्  ।  
ते तत्र मूलमन्त्रेण पूजयन्त्व् अच्युतं सदा  ॥ ब्र्प्_६१।५७ ॥  
{ब्रह्मोवाच: }  
एवं सम्पूज्य विधिवद् भक्त्या तं पुरुषोत्तमम्  ।  
प्रणम्य शिरसा पश्चात् सागरं च प्रसादयेत्  ॥ ब्र्प्_६२।१ ॥  
प्राणस् त्वं सर्वभूतानां योनिश् च सरितां पते  ।  
तीर्थराज नमस् ते ऽस्तु त्राहि माम् अच्युतप्रिय  ॥ ब्र्प्_६२।२ ॥  
स्नात्वैवं सागरे सम्यक् तस्मिन् क्षेत्रवरे द्विजाः  ।  
तीरे चाभ्यर्च्य विधिवन् नारायणम् अनामयम्  ॥ ब्र्प्_६२।३ ॥  
रामं कृष्णं सुभद्रां च प्रणिपत्य च सागरम्  ।  
शतानाम् अश्वमेधानां फलं प्राप्नोति मानवः  ॥ ब्र्प्_६२।४ ॥  
सर्वपापविनिर्मुक्तः सर्वदुःखविवर्जितः  ।  
वृन्दारक इव श्रीमान् रूपयौवनगर्वितः  ॥ ब्र्प्_६२।५ ॥  
विमानेनार्कवर्णेन दिव्यगन्धर्वनादिना  ।  
कुलैकविंशम् उद्धृत्य विष्णुलोकं स गच्छति  ॥ ब्र्प्_६२।६ ॥  
भुक्त्वा तत्र वरान् भोगान् क्रीडित्वा चाप्सरैः सह  ।  
मन्वन्तरशतं साग्रं जरामृत्युविवर्जितः  ॥ ब्र्प्_६२।७ ॥  
पुण्यक्षयाद् इहायातः कुले सर्वगुणान्विते  ।  
रूपवान् सुभगः श्रीमान् सत्यवादी जितेन्द्रियः  ॥ ब्र्प्_६२।८ ॥  
वेदशास्त्रार्थविद् विप्रो भवेद् यज्वा तु वैष्णवः  ।  
योगं च वैष्णवं प्राप्य ततो मोक्षम् अवाप्नुयात्  ॥ ब्र्प्_६२।९ ॥  
ग्रहोपरागे सङ्क्रान्त्याम् अयने विषुवे तथा  ।  
युगादिषु षडशीत्यां व्यतीपाते दिनक्षये  ॥ ब्र्प्_६२।१० ॥  
आषाढ्यां चैव कार्त्तिक्यां माघ्यां वान्ये शुभे तिथौ  ।  
ये तत्र दानं विप्रेभ्यः प्रयच्छन्ति सुमेधसः  ॥ ब्र्प्_६२।११ ॥  
फलं सहस्रगुणितम् अन्यतीर्थाल् लभन्ति ते  ।  
पितॄणां ये प्रयच्छन्ति पिण्डं तत्र विधानतः  ॥ ब्र्प्_६२।१२ ॥  
अक्षयां पितरस् तेषां तृप्तिं सम्प्राप्नुवन्ति वै  ।  
एवं स्नानफलं सम्यक् सागरस्य मयोदितम्  ॥ ब्र्प्_६२।१३ ॥  
दानस्य च फलं विप्राः पिण्डदानस्य चैव हि  ।  
धर्मार्थमोक्षफलदम् आयुष्कीर्तियशस्करम्  ॥ ब्र्प्_६२।१४ ॥  
भुक्तिमुक्तिफलं नॄणां धन्यं दुःस्वप्ननाशनम्  ।  
सर्वपापहरं पुण्यं सर्वकामफलप्रदम्  ॥ ब्र्प्_६२।१५ ॥  
नास्तिकाय न वक्तव्यं पुराणं च द्विजोत्तमाः  ।  
तावद् गर्जन्ति तीर्थानि माहात्म्यैः स्वैः पृथक् पृथक्  ॥ ब्र्प्_६२।१६ ॥  
यावन् न तीर्थराजस्य माहात्म्यं वर्ण्यते द्विजाः  ।  
पुष्करादीनि तीर्थानि प्रयच्छन्ति स्वकं फलम्  ॥ ब्र्प्_६२।१७ ॥  
तीर्थराजस् तु स पुनः सर्वतीर्थफलप्रदः  ।  
भूतले यानि तीर्थानि सरितश् च सरांसि च  ॥ ब्र्प्_६२।१८ ॥  
विशन्ति सागरे तानि तेनासौ श्रेष्ठतां गतः  ।  
राजा समस्ततीर्थानां सागरः सरितां पतिः  ॥ ब्र्प्_६२।१९ ॥  
तस्मात् समस्ततीर्थेभ्यः श्रेष्ठो ऽसौ सर्वकामदः  ।  
तमो नाशं यथाभ्येति भास्करे ऽभ्युदिते द्विजाः  ॥ ब्र्प्_६२।२० ॥  
स्नानेन तीर्थराजस्य तथा पापस्य सङ्क्षयः  ।  
तीर्थराजसमं तीर्थं न भूतं न भविष्यति  ॥ ब्र्प्_६२।२१ ॥  
अधिष्ठानं यदा यत्र प्रभोर् नारायणस्य वै  ।  
कः शक्नोति गुणान् वक्तुं तीर्थराजस्य भो द्विजाः  ॥ ब्र्प्_६२।२२ ॥  
कोट्यो नवनवत्यस् तु यत्र तीर्थानि सन्ति वै  ।  
तस्मात् स्नानं च दानं च होमं जप्यं सुरार्चनम्  ।  
यत् किञ्चित् क्रियते तत्र चाक्षयं क्रियते द्विजाः  ॥ ब्र्प्_६२।२३ ॥  
{ब्रह्मोवाच: }  
ततो गच्छेद् द्विजश्रेष्ठास् तीर्थं यज्ञाङ्गसम्भवम्  ।  
इन्द्रद्युम्नसरो नाम यत्रास्ते पावनं शुभम्  ॥ ब्र्प्_६३।१ ॥  
गत्वा तत्र शुचिर् धीमान् आचम्य मनसा हरिम्  ।  
ध्यात्वोपस्थाय च जलम् इमं मन्त्रम् उदीरयेत्  ॥ ब्र्प्_६३।२ ॥  
अश्वमेधाङ्गसम्भूत तीर्थ सर्वाघनाशन  ।  
स्नानं त्वयि करोम्य् अद्य पापं हर नमो ऽस्तु ते  ॥ ब्र्प्_६३।३ ॥  
एवम् उच्चार्य विधिवत् स्नात्वा देवान् ऋषीन् पितॄन्  ।  
तिलोदकेन चान्यांश् च सन्तर्प्याचम्य वाग्यतः  ॥ ब्र्प्_६३।४ ॥  
दत्त्वा पितॄणां पिण्डांश् च सम्पूज्य पुरुषोत्तमम्  ।  
दशाश्वमेधिकं सम्यक् फलं प्राप्नोति मानवः  ॥ ब्र्प्_६३।५ ॥  
सप्तावरान् सप्त परान् वंशान् उद्धृत्य देववत्  ।  
कामगेन विमानेन विष्णुलोकं स गच्छति  ॥ ब्र्प्_६३।६ ॥  
भुक्त्वा तत्र सुखान् भोगान् यावच् चन्द्रार्कतारकम्  ।  
च्युतस् तस्माद् इहायातो मोक्षं च लभते ध्रुवम्  ॥ ब्र्प्_६३।७ ॥  
एवं कृत्वा पञ्चतीर्थीम् एकादश्याम् उपोषितः  ।  
ज्येष्ठशुक्लपञ्चदश्यां यः पश्येत् पुरुषोत्तमम्  ॥ ब्र्प्_६३।८ ॥  
स पूर्वोक्तं फलं प्राप्य क्रीडित्वा वाच्युतालये  ।  
प्रयाति परमं स्थानं यस्मान् नावर्तते पुनः  ॥ ब्र्प्_६३।९ ॥  
{मुनय ऊचुः: }  
मासान् अन्यान् परित्यज्य माघादीन् प्रपितामह  ।  
प्रशंससि कथं ज्येष्ठं ब्रूहि तत्कारणं प्रभो  ॥ ब्र्प्_६३।१० ॥  
{ब्रह्मोवाच: }  
शृणुध्वं मुनिशार्दूलाः प्रवक्ष्यामि समासतः  ।  
ज्येष्ठं मासं यथा तेभ्यः प्रशंसामि पुनः पुनः  ॥ ब्र्प्_६३।११ ॥  
पृथिव्यां यानि तीर्थानि सरितश् च सरांसि च  ।  
पुष्करिण्यस् तडागानि वाप्यः कूपास् तथा ह्रदाः  ॥ ब्र्प्_६३।१२ ॥  
नानानद्यः समुद्राश् च सप्ताहं पुरुषोत्तमे  ।  
ज्येष्ठशुक्लदशम्यादि प्रत्यक्षं यान्ति सर्वदा  ॥ ब्र्प्_६३।१३ ॥  
स्नानदानादिकं तस्माद् देवताप्रेक्षणं द्विजाः  ।  
यत् किञ्चित् क्रियते तत्र तस्मिन् काले ऽक्षयं भवेत्  ॥ ब्र्प्_६३।१४ ॥  
शुक्लपक्षस्य दशमी ज्येष्ठे मासि द्विजोत्तमाः  ।  
हरते दश पापानि तस्माद् दशहरा स्मृता  ॥ ब्र्प्_६३।१५ ॥  
यस् तस्यां हलिनं कृष्णं पश्येद् भद्रां सुसंयतः  ।  
सर्वपापविनिर्मुक्तो विष्णुलोकं व्रजेन् नरः  ॥ ब्र्प्_६३।१६ ॥  
उत्तरे दक्षिणे विप्रास् त्व् अयने पुरुषोत्तमम्  ।  
दृष्ट्वा रामं सुभद्रां च विष्णुलोकं व्रजेन् नरः  ॥ ब्र्प्_६३।१७ ॥  
नरो दोलागतं दृष्ट्वा गोविन्दं पुरुषोत्तमम्  ।  
फाल्गुन्यां प्रयतो भूत्वा गोविन्दस्य पुरं व्रजेत्  ॥ ब्र्प्_६३।१८ ॥  
विषुवद्दिवसे प्राप्ते पञ्चतीर्थीं विधानतः  ।  
कृत्वा सङ्कर्षणं कृष्णं दृष्ट्वा भद्रां च भो द्विजाः  ॥ ब्र्प्_६३।१९ ॥  
नरः समस्तयज्ञानां फलं प्राप्नोति दुर्लभम्  ।  
विमुक्तः सर्वपापेभ्यो विष्णुलोकं च गच्छति  ॥ ब्र्प्_६३।२० ॥  
यः पश्यति तृतीयायां कृष्णं चन्दनरूषितम्  ।  
वैशाखस्यासिते पक्षे स यात्य् अच्युतमन्दिरम्  ॥ ब्र्प्_६३।२१ ॥  
ज्यैष्ठ्यां ज्येष्ठर्क्षयुक्तायां यः पश्येत् पुरुषोत्तमम्  ।  
कुलैकविंशम् उद्धृत्य विष्णुलोकं स गच्छति  ॥ ब्र्प्_६३।२२ ॥  
{ब्रह्मोवाच: }  
यदा भवेन् महाज्यैष्ठी राशिनक्षत्रयोगतः  ।  
प्रयत्नेन तदा मर्त्यैर् गन्तव्यं पुरुषोत्तमम्  ॥ ब्र्प्_६४।१ ॥  
कृष्णं दृष्ट्वा महाज्यैष्ठ्यां रामं भद्रां च भो द्विजाः  ।  
नरो द्वादशयात्रायाः फलं प्राप्नोति चाधिकम्  ॥ ब्र्प्_६४।२ ॥  
प्रयागे च कुरुक्षेत्रे नैमिषे पुष्करे गये  ।  
गङ्गाद्वारे कुशावर्ते गङ्गासागरसङ्गमे  ॥ ब्र्प्_६४।३ ॥  
कोकामुखे शूकरे च मथुरायां मरुस्थले  ।  
शालग्रामे वायुतीर्थे मन्दरे सिन्धुसागरे  ॥ ब्र्प्_६४।४ ॥  
पिण्डारके चित्रकूटे प्रभासे कनखले द्विजाः  ।  
शङ्खोद्धारे द्वारकायां तथा बदरिकाश्रमे  ॥ ब्र्प्_६४।५ ॥  
लोहकुण्डे चाश्वतीर्थे सर्वपापप्रमोचने  ।  
कामालये कोटितीर्थे तथा चामरकण्टके  ॥ ब्र्प्_६४।६ ॥  
लोहार्गले जम्बुमार्गे सोमतीर्थे पृथूदके  ।  
उत्पलावर्तके चैव पृथुतुङ्गे सुकुब्जके  ॥ ब्र्प्_६४।७ ॥  
एकाम्रके च केदारे काश्यां च विरजे द्विजाः  ।  
कालञ्जरे च गोकर्णे श्रीशैले गन्धमादने  ॥ ब्र्प्_६४।८ ॥  
महेन्द्रे मलये विन्ध्ये पारियात्रे हिमालये  ।  
सह्ये च शुक्तिमन्ते च गोमन्ते चार्बुदे तथा  ॥ ब्र्प्_६४।९ ॥  
गङ्गायां सर्वतीर्थेषु यामुनेषु च भो द्विजाः  ।  
सारस्वतेषु गोमत्यां ब्रह्मपुत्रेषु सप्तसु  ॥ ब्र्प्_६४।१० ॥  
गोदावरी भीमरथी तुङ्गभद्रा च नर्मदा  ।  
तापी पयोउष्णी कावेरी शिप्रा चर्मण्वती द्विजाः  ॥ ब्र्प्_६४।११ ॥  
वितस्ता चन्द्रभागा च शतद्रुर् बाहुदा तथा  ।  
ऋषिकुल्या कुमारी च विपाशा च दृषद्वती  ॥ ब्र्प्_६४।१२ ॥  
शरयूर् नाकगङ्गा च गण्डकी च महानदी  ।  
कौशिकी करतोया च त्रिस्रोता मधुवाहिनी  ॥ ब्र्प्_६४।१३ ॥  
महानदी वैतरणी याश् चान्या नानुकीर्तिताः  ।  
अथवा किं बहूक्तेन भाषितेन द्विजोत्तमाः  ॥ ब्र्प्_६४।१४ ॥  
पृथिव्यां सर्वतीर्थेषु सर्वेष्व् आयतनेषु च  ।  
सागरेषु च शैलेषु नदीषु च सरःसु च  ॥ ब्र्प्_६४।१५ ॥  
यत् फलं स्नानदानेन राहुग्रस्ते दिवाकरे  ।  
तत् फलं कृष्णम् आलोक्य महाज्यैष्ठ्यां लभेन् नरः  ॥ ब्र्प्_६४।१६ ॥  
तस्मात् सर्वप्रयत्नेन गन्तव्यं पुरुषोत्तमे  ।  
महाज्यैष्ठ्यां मुनिश्रेष्ठा सर्वकामफलेप्सुभिः  ॥ ब्र्प्_६४।१७ ॥  
दृष्ट्वा रामं महाज्येष्ठं कृष्णं सुभद्रया सह  ।  
विष्णुलोकं नरो याति समुद्धृत्य समं कुलम्  ॥ ब्र्प्_६४।१८ ॥  
भुक्त्वा तत्र वरान् भोगान् यावद् आभूतसम्प्लवम्  ।  
पुण्यक्षयाद् इहागत्य चतुर्वेदी द्विजो भवेत्  ॥ ब्र्प्_६४।१९ ॥  
स्वधर्मनिरतः शान्तः कृष्णभक्तो जितेन्द्रियः  ।  
वैष्णवं योगम् आस्थाय ततो मोक्षम् अवाप्नुयात्  ॥ ब्र्प्_६४।२० ॥  
{मुनय ऊचुः: }  
कस्मिन् काले भवेत् स्नानं कृष्णस्य कमलोद्भव  ।  
विधिना केन तद् ब्रूहि ततो विधिविदां वर  ॥ ब्र्प्_६५।१ ॥  
{ब्रह्मोवाच: }  
शृणुध्वं मुनयः स्नानं कृष्णस्य वदतो मम  ।  
रामस्य च सुभद्रायाः पुण्यं सर्वाघनाशनम्  ॥ ब्र्प्_६५।२ ॥  
मासि ज्येष्ठे च सम्प्राप्ते नक्षत्रे चन्द्रदैवते  ।  
पौर्णमास्यां तदा स्नानं सर्वकालं हरेर् द्विजाः  ॥ ब्र्प्_६५।३ ॥  
सर्वतीर्थमयः कूपस् तत्रास्ते निर्मलः शुचिः  ।  
तदा भोगवती तत्र प्रत्यक्षा भवति द्विजाः  ॥ ब्र्प्_६५।४ ॥  
तस्माज् ज्यैष्ठ्यां समुद्धृत्य हैमाढ्यैः कलशैर् जलम्  ।  
कृष्णरामाभिषेकार्थं सुभद्रायाश् च भो द्विजाः  ॥ ब्र्प्_६५।५ ॥  
कृत्वा सुशोभनं मञ्चं पताकाभिर् अलङ्कृतम्  ।  
सुदृढं सुखसञ्चारं वस्त्रैः पुष्पैर् अलङ्कृतम्  ॥ ब्र्प्_६५।६ ॥  
विस्तीर्णं धूपितं धूपैः स्नानार्थं रामकृष्णयोः  ।  
सितवस्त्रपरिच्छन्नं मुक्ताहारावलम्बितम्  ॥ ब्र्प्_६५।७ ॥  
तत्र नानाविधैर् वाद्यैः कृष्णं नीलाम्बरं द्विजाः  ।  
मध्ये सुभद्रां चास्थाप्य जयमङ्गलनिस्वनैः  ॥ ब्र्प्_६५।८ ॥  
ब्राह्मणैः क्षत्रियैर् वैश्यैः शूद्रैश् चान्यैश् च जातिभिः  ।  
अनेकशतसाहस्रैर् वृतं स्त्रीपुरुषैर् द्विजाः  ॥ ब्र्प्_६५।९ ॥  
गृहस्थाः स्नातकाश् चैव यतयो ब्रह्मचारिणः  ।  
स्नापयन्ति तदा कृष्णं मञ्चस्थं सहलायुधम्  ॥ ब्र्प्_६५।१० ॥  
तथा समस्ततीर्थानि पूर्वोक्तानि द्विजोत्तमाः  ।  
स्वोदकैः पुष्पमिश्रैश् च स्नापयन्ति पृथक् पृथक्  ॥ ब्र्प्_६५।११ ॥  
पश्चात् पटहशङ्खाद्यैर् भेरीमुरजनिस्वनैः  ।  
काहलैस् तालशब्दैश् च मृदङ्गैर् झर्झरैस् तथा  ॥ ब्र्प्_६५।१२ ॥  
अन्यैश् च विविधैर् वाद्यैर् घण्टास्वनविभूषितैः  ।  
स्त्रीणां मङ्गलशब्दैश् च स्तुतिशब्दैर् मनोहरैः  ॥ ब्र्प्_६५।१३ ॥  
जयशब्दैस् तथा स्तोत्रैर् वीणावेणुनिनादितैः  ।  
श्रूयते सुमहाञ् शब्दः सागरस्येव गर्जतः  ॥ ब्र्प्_६५।१४ ॥  
मुनीनां वेदशब्देन मन्त्रशब्दैस् तथापरैः  ।  
नानास्तोत्ररवैः पुण्यैः सामशब्दोपबृंहितैः  ॥ ब्र्प्_६५।१५ ॥  
यतिभिः स्नातकैश् चैव गृहस्थैर् ब्रह्मचारिभिः  ।  
स्नानकाले सुरश्रेष्ठ स्तुवन्ति परया मुदा  ॥ ब्र्प्_६५।१६ ॥  
श्यामैर् वेश्याजनैश् चैव कुचभारावनामिभिः  ।  
पीतरक्ताम्बराभिश् च माल्यदामावनामिभिः  ॥ ब्र्प्_६५।१७ ॥  
सरत्नकुण्डलैर् दिव्यैः सुवर्णस्तबकान्वितैः  ।  
चामरै रत्नदण्डैश् च वीज्येते रामकेशवौ  ॥ ब्र्प्_६५।१८ ॥  
यक्षविद्याधरैः सिद्धैः किन्नरैश् चाप्सरोगणैः  ।  
परिवार्याम्बरगतैर् देवगन्धर्वचारणैः  ॥ ब्र्प्_६५।१९ ॥  
आदित्या वसवो रुद्राः साध्या विश्वे मरुद्गणाः  ।  
लोकपालास् तथा चान्ये स्तुवन्ति पुरुषोत्तमम्  ॥ ब्र्प्_६५।२० ॥  
नमस् ते देवदेवेश पुराण पुरुषोत्तम  ।  
सर्गस्थित्यन्तकृद् देव लोकनाथ जगत्पते  ॥ ब्र्प्_६५।२१ ॥  
त्रैलोक्यधारिणं देवं ब्रह्मण्यं मोक्षकारणम्  ।  
तं नमस्यामहे भक्त्या सर्वकामफलप्रदम्  ॥ ब्र्प्_६५।२२ ॥  
स्तुत्वैवं विबुधाः कृष्णं रामं चैव महाबलम्  ।  
सुभद्रां च मुनिश्रेष्ठास् तदाकाशे व्यवस्थिताः  ॥ ब्र्प्_६५।२३ ॥  
गायन्ति देवगन्धर्वा नृत्यन्त्य् अप्सरसस् तथा  ।  
देवतूर्याण्य् अवाद्यन्त वाता वान्ति सुशीतलाः  ॥ ब्र्प्_६५।२४ ॥  
पुष्पमिश्रं तदा मेघा वर्षन्त्य् आकाशगोचराः  ।  
जयशब्दं च कुर्वन्ति मुनयः सिद्धचारणाः  ॥ ब्र्प्_६५।२५ ॥  
शक्राद्या विबुधाः सर्व ऋषयः पितरस् तथा  ।  
प्रजानां पतयो नागा ये चान्ये स्वर्गवासिनः  ॥ ब्र्प्_६५।२६ ॥  
ततो मङ्गलसम्भारैर् विधिमन्त्रपुरस्कृतम्  ।  
आभिषेचनिकं द्रव्यं गृहीत्वा देवतागणाः  ॥ ब्र्प्_६५।२७ ॥  
इन्द्रो विष्णुर् महावीर्यः सूर्याचन्द्रमसौ तथा  ।  
धाता चैव विधाता च तथा चैवानिलानलौ  ॥ ब्र्प्_६५।२८ ॥  
पूषा भगो ऽर्यमा त्वष्टा अंशुनैव विवस्वता  ।  
पत्नीभ्यां सहितो धीमान् मित्रेण वरुणेन च  ॥ ब्र्प्_६५।२९ ॥  
रुद्रैर् वसुभिर् आदित्यैर् अश्विभ्यां च वृतः प्रभुः  ।  
विश्वैर् देवैर् मरुद्भिश् च साध्यैश् च पितृभिः सह  ॥ ब्र्प्_६५।३० ॥  
गन्धर्वैर् अप्सरोभिश् च यक्षराक्षसपन्नगैः  ।  
देवर्षिभिर् असङ्ख्येयैस् तथा ब्रह्मर्षिभिर् वरैः  ॥ ब्र्प्_६५।३१ ॥  
वैखानसैर् वालखिल्यैर् वाय्वाहारैर् मरीचिपैः  ।  
भृगुभिश् चाङ्गिरोभिश् च सर्वविद्यासुनिष्ठितैः  ॥ ब्र्प्_६५।३२ ॥  
सर्वविद्याधरैः पुण्यैर् योगसिद्धिभिर् आवृतः  ।  
पितामहः पुलस्त्यश् च पुलहश् च महातपाः  ॥ ब्र्प्_६५।३३ ॥  
अङ्गिराः कश्यपो ऽत्रिश् च मरीचिर् भृगुर् एव च  ।  
क्रतुर् हरः प्रचेताश् च मनुर् दक्षस् तथैव च  ॥ ब्र्प्_६५।३४ ॥  
ऋतवश् च ग्रहाश् चैव ज्योतींषि च द्विजोत्तमाः  ।  
मूर्तिमत्यश् च सरितो देवाश् चैव सनातनाः  ॥ ब्र्प्_६५।३५ ॥  
समुद्राश् च ह्रदाश् चैव तीर्थानि विविधानि च  ।  
पृथिवी द्यौर् दिशश् चैव पादपाश् च द्विजोत्तमाः  ॥ ब्र्प्_६५।३६ ॥  
अदितिर् देवमाता च ह्रीः श्रीः स्वाहा सरस्वती  ।  
उमा शची सिनीवाली तथा चानुमतिः कुहूः  ॥ ब्र्प्_६५।३७ ॥  
राका च धिषणा चैव पत्न्यश् चान्या दिवौकसाम्  ।  
हिमवांश् चैव विन्ध्यश् च मेरुश् चानेकशृङ्गवान्  ॥ ब्र्प्_६५।३८ ॥  
ऐरावतः सानुचरः कलाकाष्ठास् तथैव च  ।  
मासार्धं मास-ऋतवस् तथा रात्र्यहनी समाः  ॥ ब्र्प्_६५।३९ ॥  
उच्चैःश्रवा हयश्रेष्ठो नागराजश् च वामनः  ।  
अरुणो गरुडश् चैव वृक्षाश् चौषधिभिः सह  ॥ ब्र्प्_६५।४० ॥  
धर्मश् च भगवान् देवः समाजग्मुर् हि सङ्गताः  ।  
कालो यमश् च मृत्युश् च यमस्यानुचराश् च ये  ॥ ब्र्प्_६५।४१ ॥  
बहुलत्वाच् च नोक्ता ये विविधा देवतागणाः  ।  
ते देवस्याभिषेकार्थं समायान्ति ततस् ततः  ॥ ब्र्प्_६५।४२ ॥  
गृहीत्वा ते तदा विप्राः सर्वे देवा दिवौकसः  ।  
आभिषेचनिकं द्रव्यं मङ्गलानि च सर्वशः  ॥ ब्र्प्_६५।४३ ॥  
दिव्यसम्भारसंयुक्तैः कलशैः काञ्चनैर् द्विजाः  ।  
सारस्वतीभिः पुण्याभिर् दिव्यतोयाभिर् एव च  ॥ ब्र्प्_६५।४४ ॥  
तोयेनाकाशगङ्गायाः कृष्णं रामेण सङ्गतम्  ।  
सपुष्पैः काञ्चनैः कुम्भैः स्नापयन्त्य् अवनिस्थिताः  ॥ ब्र्प्_६५।४५ ॥  
सञ्चरन्ति विमानानि देवानाम् अम्बरे तथा  ।  
उच्चावचानि दिव्यानि कामगानि स्थिराणि च  ॥ ब्र्प्_६५।४६ ॥  
दिव्यरत्नविचित्राणि सेवितान्य् अप्सरोगणैः  ।  
गीतैर् वाद्यैः पताकाभिः शोभितानि समन्ततः  ॥ ब्र्प्_६५।४७ ॥  
एवं तदा मुनिश्रेष्ठाः कृष्णं रामेण सङ्गतम्  ।  
स्नापयित्वा सुभद्रां च संस्तुवन्ति मुदान्विताः  ॥ ब्र्प्_६५।४८ ॥  
जय जय लोकपाल भक्तरक्षक जय जय प्रणतवत्सल जय जय भूतचरण जय जयादिदेव बहुकारण जय जय वासुदेव जय जयासुरसंहरण जय जय दिव्यमीन जय जय त्रिदशवर जय जय जलधिशयन । ब्र्प्_६५।४९।१ ।  
जय जय योगिवर जय जय सूर्यनेत्र जय जय देवराज जय जय कैटभारे जय जय वेदवर जय जय कूर्मरूप जय जय यज्ञवर जय जय कमलनाभ जय जय शैलचर । ब्र्प्_६५।४९।२ ।  
जय जय योगशायिञ् जय जय वेगधर जय जय विश्वमूर्ते जय जय चक्रधर जय जय भूतनाथ जय जय धरणीधर जय जय शेषशायिञ् जय जय पीतवासो जय जय सोमकान्त । ब्र्प्_६५।४९।३ ।  
जय जय योगवास जय जय दहनवक्त्र जय जय धर्मवास जय जय गुणनिधान जय जय श्रीनिवास जय जय गरुडगमन जय जय सुखनिवास जय जय धर्मकेतो जय जय महीनिवास । ब्र्प्_६५।४९।४ ।  
जय जय गहनचरित्र जय जय योगिगम्य जय जय मखनिवास जय जय वेदवेद्य जय शान्तिकर जय जय योगिचिन्त्य जय जय पुष्टिकर जय जय ज्ञानमूर्ते जय जय कमलाकर । ब्र्प्_६५।४९।५ ।  
जय जय भाववेद्य जय जय मुक्तिकर जय जय विमलदेह जय जय सत्त्वनिलय जय जय गुणसमृद्ध जय जय यज्ञकर जय जय गुणविहीन जय जय मोक्षकर जय जय भूशरण्य । ब्र्प्_६५।४९।६ ।  
जय जय कान्तियुत जय जय लोकशरण जय जय लक्ष्मीयुत जय जय पङ्कजाक्ष जय जय सृष्टिकर जय जय योगयुत जय जयातसीकुसुमश्यामदेह जय जय समुद्राविष्टदेह जय जय लक्ष्मीपङ्कजषट्चरण । ब्र्प्_६५।४९।७ ।  
जय जय भक्तवश जय जय लोककान्त जय जय परमशान्त जय जय परमसार जय जय चक्रधर जय जय भोगियुत जय जय नीलाम्बर जय जय शान्तिकर जय जय मोक्षकर जय जय कलुषहर । ब्र्प्_६५।४९।८ ।  
जय कृष्ण जगन्नाथ जय सङ्कर्षणानुज  ।  
जय पद्मपलाशाक्ष जय वाञ्छाफलप्रद  ॥ ब्र्प्_६५।५० ॥  
जय मालावृतोरस्क जय चक्रगदाधर  ।  
जय पद्मालयाकान्त जय विष्णो नमो ऽस्तु ते  ॥ ब्र्प्_६५।५१ ॥  
{ब्रह्मोवाच: }  
एवं स्तुत्वा तदा देवाः शक्राद्या हृष्टमानसाः  ।  
सिद्धचारणसङ्घाश् च ये चान्ये स्वर्गवासिनः  ॥ ब्र्प्_६५।५२ ॥  
मुनयो वालखिल्याश् च कृष्णं रामेण सङ्गतम्  ।  
सुभद्रां च मुनिश्रेष्ठाः प्रणिपत्याम्बरे स्थिताः  ॥ ब्र्प्_६५।५३ ॥  
दृष्ट्वा स्तुत्वा नमस्कृत्वा तदा ते त्रिदिवौकसः  ।  
कृष्णं रामं सुभद्रां च यान्ति स्वं स्वं निवेशनम्  ॥ ब्र्प्_६५।५४ ॥  
सञ्चरन्ति विमानानि देवानाम् अम्बरे तदा  ।  
उच्चावचानि दिव्यानि कामगानि स्थिराणि च  ॥ ब्र्प्_६५।५५ ॥  
दिव्यरत्नविचित्राणि सेवितान्य् अप्सरोगणैः  ।  
गीतैर् वाद्यैः पताकाभिः शोभितानि समन्ततः  ॥ ब्र्प्_६५।५६ ॥  
तस्मिन् काले तु ये मर्त्याः पश्यन्ति पुरुषोत्तमम्  ।  
बलभद्रं सुभद्रां च ते यान्ति पदम् अव्ययम्  ॥ ब्र्प्_६५।५७ ॥  
सुभद्रारामसहितं मञ्चस्थं पुरुषोत्तमम्  ।  
दृष्ट्वा निरामयं स्थानं यान्ति नास्त्य् अत्र संशयः  ॥ ब्र्प्_६५।५८ ॥  
कपिलाशतदानेन यत् फलं पुष्करे स्मृतम्  ।  
तत् फलं कृष्णम् आलोक्य मञ्चस्थं सहलायुधम्  ।  
सुभद्रां च मुनिश्रेष्ठाः प्राप्नोति शुभकृन् नरः  ॥ ब्र्प्_६५।५९ ॥  
कन्याशतप्रदानेन यत् फलं समुदाहृतम्  ।  
तत् फलं कृष्णम् आलोक्य मञ्चस्थं लभते नरः  ॥ ब्र्प्_६५।६० ॥  
सुवर्णशतनिष्काणां दानेन यत् फलं स्मृतम्  ।  
तत् फलं कृष्णम् आलोक्य मञ्चस्थं लभते नरः  ॥ ब्र्प्_६५।६१ ॥  
गोसहस्रप्रदानेन यत् फलं परिकीर्तितम्  ।  
तत् फलं कृष्णम् आलोक्य मञ्चस्थं लभते नरः  ॥ ब्र्प्_६५।६२ ॥  
भूमिदानेन विधिवद् यत् फलं समुदाहृतम्  ।  
तत् फलं कृष्णम् आलोक्य मञ्चस्थं लभते नरः  ॥ ब्र्प्_६५।६३ ॥  
यत् फलं चान्नदानेन अर्घातिथ्येन कीर्तितम्  ।  
तत् फलं कृष्णम् आलोक्य मञ्चस्थं लभते नरः  ॥ ब्र्प्_६५।६४ ॥  
वृषोत्सर्गेण विधिवद् यत् फलं समुदाहृतम्  ।  
तत् फलं कृष्णम् आलोक्य मञ्चस्थं लभते नरः  ॥ ब्र्प्_६५।६५ ॥  
यत् फलं तोयदानेन ग्रीष्मे वान्यत्र कीर्तितम्  ।  
तत् फलं कृष्णम् आलोक्य मञ्चस्थं लभते नरः  ॥ ब्र्प्_६५।६६ ॥  
तिलधेनुप्रदानेन यत् फलं सम्प्रकीर्तितम्  ।  
तत् फलं कृष्णम् आलोक्य मञ्चस्थं लभते नरः  ॥ ब्र्प्_६५।६७ ॥  
गजाश्वरथदानेन यत् फलं समुदाहृतम्  ।  
तत् फलं कृष्णम् आलोक्य मञ्चस्थं लभते नरः  ॥ ब्र्प्_६५।६८ ॥  
सुवर्णशृङ्गीदानेन यत् फलं समुदाहृतम्  ।  
तत् फलं कृष्णम् आलोक्य मञ्चस्थं लभते नरः  ॥ ब्र्प्_६५।६९ ॥  
जलधेनुप्रदानेन यत् फलं समुदाहृतम्  ।  
तत् फलं कृष्णम् आलोक्य मञ्चस्थं लभते नरः  ॥ ब्र्प्_६५।७० ॥  
दानेन घृतधेन्वाश् च फलं यत् समुदाहृतम्  ।  
तत् फलं कृष्णम् आलोक्य मञ्चस्थं लभते नरः  ॥ ब्र्प्_६५।७१ ॥  
चान्द्रायणेन चीर्णेन यत् फलं समुदाहृतम्  ।  
तत् फलं कृष्णम् आलोक्य मञ्चस्थं लभते नरः  ॥ ब्र्प्_६५।७२ ॥  
मासोपवासैर् विधिवद् यत् फलं समुदाहृतम्  ।  
तत् फलं कृष्णम् आलोक्य मञ्चस्थं लभते नरः  ॥ ब्र्प्_६५।७३ ॥  
अथ किं बहुनोक्तेन भाषितेन पुनः पुनः  ।  
तस्य देवस्य माहात्म्यं मञ्चस्थस्य द्विजोत्तमाः  ॥ ब्र्प्_६५।७४ ॥  
यत् फलं सर्वतीर्थेषु व्रतैर् दानैश् च कीर्तितम्  ।  
तत् फलं कृष्णम् आलोक्य मञ्चस्थं सहलायुधम्  ॥ ब्र्प्_६५।७५ ॥  
सुभद्रां च मुनिश्रेष्ठाः प्राप्नोति शुभकृन् नरः  ।  
तस्मान् नरो ऽथवा नारी पश्येत् तं पुरुषोत्तमम्  ॥ ब्र्प्_६५।७६ ॥  
ततः समस्ततीर्थानां लभेत् स्नानादिकं फलम्  ।  
स्नानशेषेण कृष्णस्य तोयेनात्माभिषिच्यते  ॥ ब्र्प्_६५।७७ ॥  
वन्ध्या मृतप्रजा या तु दुर्भगा ग्रहपीडिता  ।  
राक्षसाद्यैर् गृहीता वा तथा रोगैश् च संहताः  ॥ ब्र्प्_६५।७८ ॥  
सद्यस् ताः स्नानशेषेण उदकेनाभिषेचिताः  ।  
प्राप्नुवन्तीप्सितान् कामान् यान् यान् वाञ्छन्ति चेप्सितान्  ॥ ब्र्प्_६५।७९ ॥  
पुत्रार्थिनी लभेत् पुत्रान् सौभाग्यं च सुखार्थिनी  ।  
रोगार्ता मुच्यते रोगाद् धनं च धनकाङ्क्षिणी  ॥ ब्र्प्_६५।८० ॥  
पुण्यानि यानि तोयानि तिष्ठन्ति धरणीतले  ।  
तानि स्नानावशेषस्य कलां नार्हन्ति षोडशीम्  ॥ ब्र्प्_६५।८१ ॥  
तस्मात् स्नानावशेषं यत् कृष्णस्य सलिलं द्विजाः  ।  
तेनाभिषिञ्चेद् गात्राणि सर्वकामप्रदं हि तत्  ॥ ब्र्प्_६५।८२ ॥  
स्नातं पश्यन्ति ये कृष्णं व्रजन्तं दक्षिणामुखम्  ।  
ब्रह्महत्यादिभिः पापैर् मुच्यन्ते ते न संशयः  ॥ ब्र्प्_६५।८३ ॥  
शास्त्रेषु यत् फलं प्रोक्तं पृथिव्-यस् त्रिप्रदक्षिणैः  ।  
दृष्ट्वा नरो लभेत् कृष्णं व्रजन्तं दक्षिणामुखम्  ॥ ब्र्प्_६५।८४ ॥  
तीर्थयात्राफलं यत् तु पृथिव्यां समुदाहृतम्  ।  
दृष्ट्वा नरो लभेत् कृष्णं तत् फलं दक्षिणामुखम्  ॥ ब्र्प्_६५।८५ ॥  
बदर्यां यत् फलं प्रोक्तं दृष्ट्वा नारायणं नरम्  ।  
दृष्ट्वा नरो लभेत् कृष्णं तत् फलं दक्षिणामुखम्  ॥ ब्र्प्_६५।८६ ॥  
गङ्गाद्वारे कुरुक्षेत्रे स्नानदानेन यत् फलम्  ।  
दृष्ट्वा नरो लभेत् कृष्णं तत् फलं दक्षिणामुखम्  ॥ ब्र्प्_६५।८७ ॥  
प्रयागे च महामाघ्यां यत् फलं समुदाहृतम्  ।  
दृष्ट्वा नरो लभेत् कृष्णं तत् फलं दक्षिणामुखम्  ॥ ब्र्प्_६५।८८ ॥  
शालग्रामे महाचैत्र्यां स्नानदानेन यत् फलम्  ।  
दृष्ट्वा नरो लभेत् कृष्णं तत् फलं दक्षिणामुखम्  ॥ ब्र्प्_६५।८९ ॥  
महाभिधानकार्त्तिक्यां पुष्करे यत् फलं स्मृतम्  ।  
दृष्ट्वा नरो लभेत् कृष्णं तत् फलं दक्षिणामुखम्  ॥ ब्र्प्_६५।९० ॥  
यत् फलं स्नानदानेन गङ्गासागरसङ्गमे  ।  
दृष्ट्वा नरो लभेत् कृष्णं तत् फलं दक्षिणामुखम्  ॥ ब्र्प्_६५।९१ ॥  
ग्रस्ते सूर्ये कुरुक्षेत्रे स्नानदानेन यत् फलम्  ।  
दृष्ट्वा नरो लभेत् कृष्णं तत् फलं दक्षिणामुखम्  ॥ ब्र्प्_६५।९२ ॥  
गङ्गायां सर्वतीर्थेषु यामुनेषु च भो द्विजाः  ।  
सारस्वतेषु तीर्थेषु तथान्येषु सरःसु च  ॥ ब्र्प्_६५।९३ ॥  
यत् फलं स्नानदानेन विधिवत् समुदाहृतम्  ।  
दृष्ट्वा नरो लभेत् कृष्णं तत् फलं दक्षिणामुखम्  ॥ ब्र्प्_६५।९४ ॥  
पुष्करे चाथ तीर्थेषु गये चामरकण्टके  ।  
नैमिषादिषु तीर्थेषु क्षेत्रेष्व् आयतनेषु च  ॥ ब्र्प्_६५।९५ ॥  
यत् फलं स्नानदानेन राहुग्रस्ते दिवाकरे  ।  
दृष्ट्वा नरो लभेत् कृष्णं तत् फलं दक्षिणामुखम्  ॥ ब्र्प्_६५।९६ ॥  
अथ किं पुनर् उक्तेन भाषितेन पुनः पुनः  ।  
यत् किञ्चित् कथितं चात्र फलं पुण्यस्य कर्मणः  ॥ ब्र्प्_६५।९७ ॥  
वेदशास्त्रे पुराणे च भारते च द्विजोत्तमाः  ।  
धर्मशास्त्रेषु सर्वेषु तथान्यत्र मनीषिभिः  ॥ ब्र्प्_६५।९८ ॥  
दृष्ट्वा नरो लभेत् कृष्णं तत् फलं सहलायुधम्  ।  
सकलं भद्रया सार्धं व्रजन्तं दक्षिणामुखम्  ॥ ब्र्प्_६५।९९ ॥  
{ब्रह्मोवाच: }  
गुडिवामण्डपं यान्तं ये पश्यन्ति रथे स्थितम्  ।  
कृष्णं बलं सुभद्रां च ते यान्ति भवनं हरेः  ॥ ब्र्प्_६६।१ ॥  
ये पश्यन्ति तदा कृष्णं सप्ताहं मण्डपे स्थितम्  ।  
हलिनं च सुभद्रां च विष्णुलोकं व्रजन्ति ते  ॥ ब्र्प्_६६।२ ॥  
{मुनय ऊचुः: }  
केन सा निर्मिता यात्रा दक्षिणस्यां जगत्पते  ।  
यात्राफलं च किं तत्र प्राप्यते ब्रूहि मानवैः  ॥ ब्र्प्_६६।३ ॥  
किमर्थं सरसस् तीरे राज्ञस् तस्य जगत्पते  ।  
पवित्रे विजने देशे गत्वा तत्र च मण्डपे  ॥ ब्र्प्_६६।४ ॥  
कृष्णः सङ्कर्षणश् चैव सुभद्रा च रथेन ते  ।  
स्वस्थानं सम्परित्यज्य सप्तरात्रं वसन्ति वै  ॥ ब्र्प्_६६।५ ॥  
{ब्रह्मोवाच: }  
इन्द्रद्युम्नेन भो विप्राः पुरा वै प्रार्थितो हरिः  ।  
सप्ताहं सरसस् तीरे मम यात्रा भवत्व् इति  ॥ ब्र्प्_६६।६ ॥  
गुडिवा नाम देवेश भुक्तिमुक्तिफलप्रदा  ।  
तस्मै किल वरं चासौ ददौ स पुरुषोत्तमः  ॥ ब्र्प्_६६।७ ॥  
{श्रीभगवान् उवाच: }  
सप्ताहं सरसस् तीरे तव राजन् भविष्यति  ।  
गुडिवा नाम यात्रा मे सर्वकामफलप्रदा  ॥ ब्र्प्_६६।८ ॥  
ये मां तत्रार्चयिष्यन्ति श्रद्धया मण्डपे स्थितम्  ।  
सङ्कर्षणं सुभद्रां च विधिवत् सुसमाहिताः  ॥ ब्र्प्_६६।९ ॥  
ब्राह्मणाः क्षत्रिया वैश्याः स्त्रियः शूद्राश् च वै नृप  ।  
पुष्पैर् गन्धैस् तथा धूपैर् दीपैर् नैवेद्यकैर् वरैः  ॥ ब्र्प्_६६।१० ॥  
उपहारैर् बहुविधैः प्रणिपातैः प्रदक्षिणैः  ।  
जयशब्दैस् तथा स्तोत्रैर् गीतैर् वाद्यैर् मनोहरैः  ॥ ब्र्प्_६६।११ ॥  
न तेषां दुर्लभं किञ्चित् फलं यस्य यद् ईप्सितम्  ।  
भविष्यति नृपश्रेष्ठ मत्प्रसादाद् असंशयम्  ॥ ब्र्प्_६६।१२ ॥  
{ब्रह्मोवाच: }  
एवम् उक्त्वा तु तं देवस् तत्रैवान्तरधीयत  ।  
स तु राजवरः श्रीमान् कृतकृत्यो ऽभवत् तदा  ॥ ब्र्प्_६६।१३ ॥  
तस्मात् सर्वप्रयत्नेन गुडिवायां द्विजोत्तमाः  ।  
सर्वकामप्रदं देवं पश्येत् तं पुरुषोत्तमम्  ॥ ब्र्प्_६६।१४ ॥  
अपुत्रो लभते पुत्रान् निर्धनो लभते धनम्  ।  
रोगाच् च मुच्यते रोगी कन्या प्राप्नोति सत्पतिम्  ॥ ब्र्प्_६६।१५ ॥  
आयुः कीर्तिं यशो मेधां बलं विद्यां धृतिं पशून्  ।  
नरः सन्ततिम् आप्नोति रूपयौवनसम्पदम्  ॥ ब्र्प्_६६।१६ ॥  
यान् यान् समीहते भोगान् दृष्ट्वा तं पुरुषोत्तमम्  ।  
नरो वाप्य् अथवा नारी तांस् तान् प्राप्नोत्य् असंशयम्  ॥ ब्र्प्_६६।१७ ॥  
यात्रां कृत्वा गुडिवाख्यां विधिवत् सुसमाहितः  ।  
आषाढस्य सिते पक्षे नरो योषिद् अथापि वा  ॥ ब्र्प्_६६।१८ ॥  
दृष्ट्वा कृष्णं च रामं च सुभद्रां च द्विजोत्तमाः  ।  
दशपञ्चाश्वमेधानां फलं प्राप्नोति चाधिकम्  ॥ ब्र्प्_६६।१९ ॥  
सप्तावरान् सप्त परान् वंशान् उद्धृत्य चात्मनः  ।  
कामगेन विमानेन सर्वरत्नैर् अलङ्कृतः  ॥ ब्र्प्_६६।२० ॥  
गन्धर्वैर् अप्सरोभिश् च सेव्यमानो यथोत्तरैः  ।  
रूपवान् सुभगः शूरो नरो विष्णुपुरं व्रजेत्  ॥ ब्र्प्_६६।२१ ॥  
तत्र भुक्त्वा वरान् भोगान् यावद् आभूतसम्प्लवम्  ।  
सर्वकामसमृद्धात्मा जरामरणवर्जितः  ॥ ब्र्प्_६६।२२ ॥  
पुण्यक्षयाद् इहागत्य चतुर्वेदी द्विजो भवेत्  ।  
वैष्णवं योगम् आस्थाय ततो मोक्षम् अवाप्नुयात्  ॥ ब्र्प्_६६।२३ ॥  
{मुनय ऊचुः: }  
एकैकस्यास् तु यात्रायाः फलं ब्रूहि पृथक् पृथक्  ।  
यत् प्राप्नोति नरः कृत्वा नारी वा तत्र संयता  ॥ ब्र्प्_६७।१ ॥  
{ब्रह्मोवाच: }  
प्रतियात्राफलं विप्राः शृणुध्वं गदतो मम  ।  
यत् प्राप्नोति नरः कृत्वा तस्मिन् क्षेत्रे सुसंयतः  ॥ ब्र्प्_६७।२ ॥  
गुडिवायां तथोत्थाने फाल्गुन्यां विषुवे तथा  ।  
यात्रां कृत्वा विधानेन दृष्ट्वा कृष्णं प्रणम्य च  ॥ ब्र्प्_६७।३ ॥  
सङ्कर्षणं सुभद्रां च लभेत् सर्वत्र वै फलम्  ।  
नरो गच्छेद् विष्णुलोके यावद् इन्द्राश् चतुर्दश  ॥ ब्र्प्_६७।४ ॥  
यावद् यात्रां ज्येष्ठमासे करोति विधिवन् नरः  ।  
तावत् कल्पं विष्णुलोके सुखं भुङ्क्ते न संशयः  ॥ ब्र्प्_६७।५ ॥  
तस्मिन् क्षेत्रवरे पुण्ये रम्ये श्रीपुरुषोत्तमे  ।  
भुक्तिमुक्तिप्रदे नॄणां सर्वसत्त्वसुखावहे  ॥ ब्र्प्_६७।६ ॥  
ज्येष्ठे यात्रां नरः कृत्वा नारी वा संयतेन्द्रियः  ।  
यथोक्तेन विधानेन दश द्वे च समाहितः  ॥ ब्र्प्_६७।७ ॥  
प्रतिष्ठां कुरुते यस् तु शाठ्यदम्भविवर्जितः  ।  
स भुक्त्वा विविधान् भोगान् मोक्षं चान्ते लभेद् ध्रुवम्  ॥ ब्र्प्_६७।८ ॥  
{मुनय ऊचुः: }  
श्रोतुम् इच्छामहे देव प्रतिष्ठां वदतस् तव  ।  
विधानं चार्चनं दानं फलं तत्र जगत्पतेः  ॥ ब्र्प्_६७।९ ॥  
{ब्रह्मोवाच: }  
शृणुध्वं मुनिशार्दूलाः प्रतिष्ठां विधिचोदिताम्  ।  
यां कृत्वा तु नरो भक्त्या नारी वा लभते फलम्  ॥ ब्र्प्_६७।१० ॥  
यात्रा द्वादश सम्पूर्णा यदा स्यात् तु द्विजोत्तमाः  ।  
तदा कुर्वीत विधिवत् प्रतिष्ठां पापनाशिनीम्  ॥ ब्र्प्_६७।११ ॥  
ज्येष्ठे मासि सिते पक्षे त्व् एकादश्यां समाहितः  ।  
गत्वा जलाशयं पुण्यम् आचम्य प्रयतः शुचिः  ॥ ब्र्प्_६७।१२ ॥  
आवाह्य सर्वतीर्थानि ध्यात्वा नारायणं तथा  ।  
ततः स्नानं प्रकुर्वीत विधिवत् सुसमाहितः  ॥ ब्र्प्_६७।१३ ॥  
यस्य यो विधिर् उद्दिष्ट ऋषिभिः स्नानकर्मणि  ।  
तेनैव तु विधानेन स्नानं तस्य विधीयते  ॥ ब्र्प्_६७।१४ ॥  
स्नात्वा सम्यग् विधानेन ततो देवान् ऋषीन् पितॄन्  ।  
सन्तर्पयेत् तथान्यांश् च नामगोत्रविधानवित्  ॥ ब्र्प्_६७।१५ ॥  
उत्तीर्य वाससी धौते निर्मले परिधाय वै  ।  
उपस्पृश्य विधानेन भास्कराभिमुखस् ततः  ॥ ब्र्प्_६७।१६ ॥  
गायत्रीं पावनीं देवीं मनसा वेदमातरम्  ।  
सर्वपापहरां पुण्यां जपेद् अष्टोत्तरं शतम्  ॥ ब्र्प्_६७।१७ ॥  
पुण्यांश् च सौरमन्त्रांश् च श्रद्धया सुसमाहितः  ।  
त्रिः प्रदक्षिणम् आवृत्य भास्करं प्रणमेत् ततः  ॥ ब्र्प्_६७।१८ ॥  
वेदोक्तं त्रिषु वर्णेषु स्नानं जाप्यम् उदाहृतम्  ।  
स्त्रीशूद्रयोः स्नानजाप्यं वेदोक्तविधिवर्जितम्  ॥ ब्र्प्_६७।१९ ॥  
ततो गच्छेद् गृहं मौनी पूजयेत् पुरुषोत्तमम्  ।  
प्रक्षाल्य हस्तौ पादौ च उपस्पृश्य यथाविधि  ॥ ब्र्प्_६७।२० ॥  
घृतेन स्नापयेद् देवं क्षीरेण तदनन्तरम्  ।  
मधुगन्धोदकेनैव तीर्थचन्दनवारिणा  ॥ ब्र्प्_६७।२१ ॥  
ततो वस्त्रयुगं श्रेष्ठं भक्त्या तं परिधापयेत्  ।  
चन्दनागरुकर्पूरैः कुङ्कुमेन विलेपयेत्  ॥ ब्र्प्_६७।२२ ॥  
पूजयेत् परया भक्त्या पद्मैश् च पुरुषोत्तमम्  ।  
अन्यैश् च वैष्णवैः पुष्पैर् अर्चयेन् मल्लिकादिभिः  ॥ ब्र्प्_६७।२३ ॥  
सम्पूज्यैवं जगन्नाथं भुक्तिमुक्तिप्रदं हरिम्  ।  
धूपं चागुरुसंयुक्तं दहेद् देवस्य चाग्रतः  ॥ ब्र्प्_६७।२४ ॥  
गुग्गुलं च मुनिश्रेष्ठा दहेद् गन्धसमन्वितम्  ।  
दीपं प्रज्वालयेद् भक्त्या यथाशक्त्या घृतेन वै  ॥ ब्र्प्_६७।२५ ॥  
अन्यांश् च दीपकान् दद्याद् द्वादशैव समाहितः  ।  
घृतेन च मुनिश्रेष्ठास् तिलतैलेन वा पुनः  ॥ ब्र्प्_६७।२६ ॥  
नैवेद्ये पायसापूप- शष्कुलीवटकं तथा  ।  
मोदकं फाणितं वाल्पं फलानि च निवेदयेत्  ॥ ब्र्प्_६७।२७ ॥  
एवं पञ्चोपचारेण सम्पूज्य पुरुषोत्तमम्  ।  
नमः पुरुषोत्तमायेति जपेद् अष्टोत्तरं शतम्  ॥ ब्र्प्_६७।२८ ॥  
ततः प्रसादयेद् देवं भक्त्या तं पुरुषोत्तमम्  ।  
नमस् ते सर्वलोकेश भक्तानाम् अभयप्रद  ॥ ब्र्प्_६७।२९ ॥  
संसारसागरे मग्नं त्राहि मां पुरुषोत्तम  ।  
यास् ते मया कृता यात्रा द्वादशैव जगत्पते  ॥ ब्र्प्_६७।३० ॥  
प्रसादात् तव गोविन्द सम्पूर्णास् ता भवन्तु मे  ।  
एवं प्रसाद्य तं देवं दण्डवत् प्रणिपत्य च  ॥ ब्र्प्_६७।३१ ॥  
ततो ऽर्चयेद् गुरुं भक्त्या पुष्पवस्त्रानुलेपनैः  ।  
नानयोर् अन्तरं यस्माद् विद्यते मुनिसत्तमाः  ॥ ब्र्प्_६७।३२ ॥  
देवस्योपरि कुर्वीत श्रद्धया सुसमाहितः  ।  
नानापुष्पैर् मुनिश्रेष्ठा विचित्रं पुष्पमण्डपम्  ॥ ब्र्प्_६७।३३ ॥  
कृत्वावधारणं पश्चाज् जागरं कारयेन् निशि  ।  
कथां च वासुदेवस्य गीतिकां चापि कारयेत्  ॥ ब्र्प्_६७।३४ ॥  
ध्यायन् पठन् स्तुवन् देवं प्रणयेद् रजनीं बुधः  ।  
ततः प्रभाते विमले द्वादश्यां द्वादशैव तु  ॥ ब्र्प्_६७।३५ ॥  
निमन्त्रयेद् व्रतस्नातान् ब्राह्मणान् वेदपारगान्  ।  
इतिहासपुराणज्ञाञ् श्रोत्रियान् संयतेन्द्रियान्  ॥ ब्र्प्_६७।३६ ॥  
स्नात्वा सम्यग् विधानेन धौतवासा जितेन्द्रियः  ।  
स्नापयेत् पूर्ववत् तत्र पूजयेत् पुरुषोत्तमम्  ॥ ब्र्प्_६७।३७ ॥  
गन्धैः पुष्पैर् उपहारैर् नैवेद्यैर् दीपकैस् तथा  ।  
उपचारैर् बहुविधैः प्रणिपातैः प्रदक्षिणैः  ॥ ब्र्प्_६७।३८ ॥  
जाप्यैः स्तुतिनमस्कारैर् गीतवाद्यैर् मनोहरैः  ।  
सम्पूज्यैवं जगन्नाथं ब्राह्मणान् पूजयेत् ततः  ॥ ब्र्प्_६७।३९ ॥  
द्वादशैव तु गास् तेभ्यो दत्त्वा कनकम् एव च  ।  
छत्त्रोपानद्युगं चैव श्रद्धाभक्तिसमन्वितः  ॥ ब्र्प्_६७।४० ॥  
भक्त्या तु सधनं तेभ्यो दद्याद् वस्त्रादिकं द्विजाः  ।  
सद्भावेन तु गोविन्दस् तोष्यते पूजितो यतः  ॥ ब्र्प्_६७।४१ ॥  
आचार्याय ततो दद्याद् गोवस्त्रं कनकं तथा  ।  
छत्त्रोपानद्युगं चान्यत् कांस्यपात्रं च भक्तितः  ॥ ब्र्प्_६७।४२ ॥  
ततस् तान् भोजयेद् विप्रान् भोज्यं पायसपूर्वकम्  ।  
पक्वान्नं भक्ष्यभोज्यं च गुडसर्पिःसमन्वितम्  ॥ ब्र्प्_६७।४३ ॥  
ततस् तान् अन्नतृप्तांश् च ब्राह्मणान् स्वस्थमानसान्  ।  
द्वादशैवोदकुम्भांश् च दद्यात् तेभ्यः समोदकान्  ॥ ब्र्प्_६७।४४ ॥  
दक्षिणां च यथाशक्त्या दद्यात् तेभ्यो विमत्सरः  ।  
कुम्भं च दक्षिणां चैव आचार्याय निवेदयेत्  ॥ ब्र्प्_६७।४५ ॥  
एवं सम्पूज्य तान् विप्रान् गुरुं ज्ञानप्रदायकम्  ।  
पूजयेत् परया भक्त्या विष्णुतुल्यं द्विजोत्तमाः  ॥ ब्र्प्_६७।४६ ॥  
सुवर्णवस्त्रगोधान्यैर् द्रव्यैश् चान्यैर् वरैर् बुधः  ।  
सम्पूज्य तं नमस्कृत्य इमं मन्त्रम् उदीरयेत्  ॥ ब्र्प्_६७।४७ ॥  
सर्वव्यापी जगन्नाथः शङ्खचक्रगदाधरः  ।  
अनादिनिधनो देवः प्रीयतां पुरुषोत्तमः  ॥ ब्र्प्_६७।४८ ॥  
इत्य् उच्चार्य ततो विप्रांस् त्रिः कृत्वा च प्रदक्षिणाम्  ।  
प्रणम्य शिरसा भक्त्या आचार्यं तु विसर्जयेत्  ॥ ब्र्प्_६७।४९ ॥  
ततस् तान् ब्राह्मणान् भक्त्या चासीमान्तम् अनुव्रजेत्  ।  
अनुव्रज्य तु तान् सर्वान् नमस्कृत्य निवर्तयेत्  ॥ ब्र्प्_६७।५० ॥  
बान्धवैः स्वजनैर् युक्तस् ततो भुञ्जीत वाग्यतः  ।  
अन्यैश् चोपासकैर् दीनैर् भिक्षुकैश् चान्नकाङ्क्षिभिः  ॥ ब्र्प्_६७।५१ ॥  
एवं कृत्वा नरः सम्यङ् नारी वा लभते फलम्  ।  
अश्वमेधसहस्राणां राजसूयशतस्य च  ॥ ब्र्प्_६७।५२ ॥  
अतीतं शतम् आदाय पुरुषाणां नरोत्तमाः  ।  
भविष्यं च शतं विप्राः स्वर्गत्या दिव्यरूपधृक्  ॥ ब्र्प्_६७।५३ ॥  
सर्वलक्षणसम्पन्नः सर्वालङ्कारभूषितः  ।  
सर्वकामसमृद्धात्मा देववद् विगतज्वरः  ॥ ब्र्प्_६७।५४ ॥  
रूपयौवनसम्पन्नो गुणैः सर्वैर् अलङ्कृतः  ।  
स्तूयमानो ऽप्सरोभिश् च गन्धर्वैः समलङ्कृतः  ॥ ब्र्प्_६७।५५ ॥  
विमानेनार्कवर्णेन कामगेन स्थिरेण च  ।  
पताकाध्वजयुक्तेन सर्वरत्नैर् अलङ्कृतः  ॥ ब्र्प्_६७।५६ ॥  
उद्योतयन् दिशः सर्वा आकाशे विगतक्लमः  ।  
युवा महाबलो धीमान् विष्णुलोकं स गच्छति  ॥ ब्र्प्_६७।५७ ॥  
तत्र कल्पशतं यावद् भुङ्क्ते भोगान् यथेप्सितान्  ।  
सिद्धाप्सरोभिर् गन्धर्वैः सुरविद्याधरोरगैः  ॥ ब्र्प्_६७।५८ ॥  
स्तूयमानो मुनिवरैस् तिष्ठते विगतज्वरः  ।  
यथा देवो जगन्नाथः शङ्खचक्रगदाधरः  ॥ ब्र्प्_६७।५९ ॥  
तथासौ मुदितो विप्राः कृत्वा रूपं चतुर्भुजम्  ।  
भुक्त्वा तत्र वरान् भोगान् क्रीडां कृत्वा सुरैः सह  ॥ ब्र्प्_६७।६० ॥  
तदन्ते ब्रह्मसदनम् आयाति सर्वकामदम्  ।  
सिद्धविद्याधरैश् चापि शोभितं सुरकिन्नरैः  ॥ ब्र्प्_६७।६१ ॥  
कालं नवतिकल्पं तु तत्र भुक्त्वा सुखं नरः  ।  
तस्माद् आयाति विप्रेन्द्राः सर्वकामफलप्रदम्  ॥ ब्र्प्_६७।६२ ॥  
रुद्रलोकं सुरगणैः सेवितं सुखमोक्षदम्  ।  
अनेकशतसाहस्रैर् विमानैः समलङ्कृतम्  ॥ ब्र्प्_६७।६३ ॥  
सिद्धविद्याधरैर् यक्षैर् भूषितं दैत्यदानवैः  ।  
अशीतिकल्पकालं तु तत्र भुक्त्वा सुखं नरः  ॥ ब्र्प्_६७।६४ ॥  
तदन्ते याति गोलोकं सर्वभोगसमन्वितम्  ।  
सुरसिद्धाप्सरोभिश् च शोभितं सुमनोहरम्  ॥ ब्र्प्_६७।६५ ॥  
तत्र सप्ततिकल्पांस् तु भुक्त्वा भोगम् अनुत्तमम्  ।  
दुर्लभं त्रिषु लोकेषु स्वस्थचित्तो यथामरः  ॥ ब्र्प्_६७।६६ ॥  
तस्माद् आगच्छते लोकं प्राजापत्यम् अनुत्तमम्  ।  
गन्धर्वाप्सरसैः सिद्धैर् मुनिविद्याधरैर् वृतः  ॥ ब्र्प्_६७।६७ ॥  
षष्टिकल्पान् सुखं तत्र भुक्त्वा नानाविधं मुदा  ।  
तदन्ते शक्रभवनं नानाश्चर्यसमन्वितम्  ॥ ब्र्प्_६७।६८ ॥  
गन्धर्वैः किन्नरैः सिद्धैः सुरविद्याधरोरगैः  ।  
गुह्यकाप्सरसैः साध्यैर् वृतैश् चान्यैः सुरोत्तमैः  ॥ ब्र्प्_६७।६९ ॥  
आगत्य तत्र पञ्चाशत् कल्पान् भुक्त्वा सुखं नरः  ।  
सुरलोकं ततो गत्वा विमानैः समलङ्कृतः  ॥ ब्र्प्_६७।७० ॥  
चत्वारिंशत् तु कल्पांस् तु भुक्त्वा भोगान् सुदुर्लभान्  ।  
आगच्छते ततो लोकं नक्षत्राख्यं सुदुर्लभम्  ॥ ब्र्प्_६७।७१ ॥  
ततो भोगान् वरान् भुङ्क्ते त्रिंशत् कल्पान् यथेप्सितान्  ।  
तस्माद् आगच्छते लोकं शशाङ्कस्य द्विजोत्तमाः  ॥ ब्र्प्_६७।७२ ॥  
यत्रासौ तिष्ठते सोमः सर्वैर् देवैर् अलङ्कृतः  ।  
तत्र विंशतिकल्पांस् तु भुक्त्वा भोगं सुदुर्लभम्  ॥ ब्र्प्_६७।७३ ॥  
आदित्यस्य ततो लोकम् आयाति सुरपूजितम्  ।  
नानाश्चर्यमयं पुण्यं गन्धर्वाप्सरःसेवितम्  ॥ ब्र्प्_६७।७४ ॥  
तत्र भुक्त्वा शुभान् भोगान् दश कल्पान् द्विजोत्तमाः  ।  
तस्माद् आयाति भुवनं गन्धर्वाणां सुदुर्लभम्  ॥ ब्र्प्_६७।७५ ॥  
तत्र भोगान् समस्तांश् च कल्पम् एकं यथासुखम्  ।  
भुक्त्वा चायाति मेदिन्यां राजा भवति धार्मिकः  ॥ ब्र्प्_६७।७६ ॥  
चक्रवर्ती महावीर्यो गुणैः सर्वैर् अलङ्कृतः  ।  
कृत्वा राज्यं स्वधर्मेण यज्ञैर् इष्ट्वा सुदक्षिणैः  ॥ ब्र्प्_६७।७७ ॥  
तदन्ते योगिनां लोकं गत्वा मोक्षप्रदं शिवम्  ।  
तत्र भुक्त्वा वरान् भोगान् यावद् आभूतसम्प्लवम्  ॥ ब्र्प्_६७।७८ ॥  
तस्माद् आगच्छते चात्र जायते योगिनां कुले  ।  
प्रवरे वैष्णवे विप्रा दुर्लभे साधुसम्मते  ॥ ब्र्प्_६७।७९ ॥  
चतुर्वेदी विप्रवरो यज्ञैर् इष्ट्वाप्तदक्षिणैः  ।  
वैष्णवं योगम् आस्थाय ततो मोक्षम् अवाप्नुयात्  ॥ ब्र्प्_६७।८० ॥  
एवं यात्राफलं विप्रा मया सम्यग् उदाहृतम्  ।  
भुक्तिमुक्तिप्रदं नॄणां किम् अन्यच् छ्रोतुम् इच्छथ  ॥ ब्र्प्_६७।८१ ॥  
{मुनय ऊचुः: }  
श्रोतुम् इच्छामहे देव विष्णुलोकम् अनामयम्  ।  
लोकानन्दकरं कान्तं सर्वाश्चर्यसमन्वितम्  ॥ ब्र्प्_६८।१ ॥  
प्रमाणं तस्य लोकस्य भोगं कान्तिं बलं प्रभो  ।  
कर्मणा केन गच्छन्ति तत्र धर्मपरायणाः  ॥ ब्र्प्_६८।२ ॥  
दर्शनात् स्पर्शनाद् वापि तीर्थस्नानादिनापि वा  ।  
विस्तराद् ब्रूहि तत्त्वेन परं कौतूहलं हि नः  ॥ ब्र्प्_६८।३ ॥  
{ब्रह्मोवाच: }  
शृणुध्वं मुनयः सर्वे यत् परं परमं पदम्  ।  
भक्तानाम् ईहितं धन्यं पुण्यं संसारनाशनम्  ॥ ब्र्प्_६८।४ ॥  
प्रवरं सर्वलोकानां विष्ण्वाख्यं वदतो मम  ।  
सर्वाश्चर्यमयं पुण्यं स्थानं त्रैलोक्यपूजितम्  ॥ ब्र्प्_६८।५ ॥  
अशोकैः पारिजातैश् च मन्दारैश् चम्पकद्रुमैः  ।  
मालतीमल्लिकाकुन्दैर् बकुलैर् नागकेसरैः  ॥ ब्र्प्_६८।६ ॥  
पुन्नागैर् अतिमुक्तैश् च प्रियङ्गुतगरार्जुनैः  ।  
पाटलाचूतखदिरैः कर्णिकारवनोज्ज्वलैः  ॥ ब्र्प्_६८।७ ॥  
नारङ्गैः पनसैर् लोध्रैर् निम्बदाडिमसर्जकैः  ।  
द्राक्षालकुचखर्जूरैर् मधुकेन्द्रफलैर् द्रुमैः  ॥ ब्र्प्_६८।८ ॥  
कपित्थैर् नारिकेरैश् च तालैः श्रीफलसम्भवैः  ।  
कल्पवृक्षैर् असङ्ख्यैश् च वन्यैर् अन्यैः सुशोभनैः  ॥ ब्र्प्_६८।९ ॥  
सरलैश् चन्दनैर् नीपैर् देवदारुशुभाञ्जनैः  ।  
जातीलवङ्गकङ्कोलैः कर्पूरामोदवासिभिः  ॥ ब्र्प्_६८।१० ॥  
ताम्बूलपत्त्रनिचयैस् तथा पूगीफलद्रुमैः  ।  
अन्यैश् च विविधैर् वृक्षैः सर्वर्तुफलशोभितैः  ॥ ब्र्प्_६८।११ ॥  
पुष्पैर् नानाविधैश् चैव लतागुच्छसमुद्भवैः  ।  
नानाजलाशयैः पुण्यैर् नानापक्षिरुतैर् वरैः  ॥ ब्र्प्_६८।१२ ॥  
दीर्घिकाशतसङ्घातैस् तोयपूर्णैर् मनोहरैः  ।  
कुमुदैः शतपत्त्रैश् च पुष्पैः कोकनदैर् वरैः  ॥ ब्र्प्_६८।१३ ॥  
रक्तनीलोत्पलैः कान्तैः कह्लारैश् च सुगन्धिभिः  ।  
अन्यैश् च जलजैः पुष्पैर् नानावर्णैः सुशोभनैः  ॥ ब्र्प्_६८।१४ ॥  
हंसकारण्डवाकीर्णैश् चक्रवाकोपशोभितैः  ।  
कोयष्टिकैश् च दात्यूहैः कारण्डवरवाकुलैः  ॥ ब्र्प्_६८।१५ ॥  
चातकैः प्रियपुत्रैश् च जीवञ्जीवकजातिभिः  ।  
अन्यैर् दिव्यैर् जलचरैर् विहारमधुरस्वनैः  ॥ ब्र्प्_६८।१६ ॥  
एवं नानाविधैर् दिव्यैर् नानाश्चर्यसमन्वितैः  ।  
वृक्षैर् जलाशयैः पुण्यैर् भूषितं सुमनोहरैः  ॥ ब्र्प्_६८।१७ ॥  
तत्र दिव्यैर् विमानैश् च नानारत्नविभूषितैः  ।  
कामगैः काञ्चनैः शुभ्रैर् दिव्यगन्धर्वनादितैः  ॥ ब्र्प्_६८।१८ ॥  
तरुणादित्यसङ्काशैर् अप्सरोभिर् अलङ्कृतैः  ।  
हेमशय्यासनयुतैर् नानाभोगसमन्वितैः  ॥ ब्र्प्_६८।१९ ॥  
खेचरैः सपताकैश् च मुक्ताहारावलम्बिभिः  ।  
नानावर्णैर् असङ्ख्यातैर् जातरूपपरिच्छदैः  ॥ ब्र्प्_६८।२० ॥  
नानाकुसुमगन्धाढ्यैश् चन्दनागुरुभूषितैः  ।  
सुखप्रचारबहुलैर् नानावादित्रनिःस्वनैः  ॥ ब्र्प्_६८।२१ ॥  
मनोमारुततुल्यैश् च किङ्किणीस्तबकाकुलैः  ।  
विहरन्ति पुरे तस्मिन् वैष्णवे लोकपूजिते  ॥ ब्र्प्_६८।२२ ॥  
नानाङ्गनाभिः सततं गन्धर्वाप्सरसादिभिः  ।  
चन्द्राननाभिः कान्ताभिर् योषिद्भिः सुमनोहरैः  ॥ ब्र्प्_६८।२३ ॥  
पीनोन्नतकुचाग्राभिः सुमध्याभिः समन्ततः  ।  
श्यामावदातवर्णाभिर् मत्तमातङ्गगामिभिः  ॥ ब्र्प्_६८।२४ ॥  
परिवार्य नरश्रेष्ठं वीजयन्ति स्म ताः स्त्रियः  ।  
चामरै रुक्मदण्डैश् च नानारत्नविभूषितैः  ॥ ब्र्प्_६८।२५ ॥  
गीतनृत्यैस् तथा वाद्यैर् मोदमानैर् मदालसैः  ।  
यक्षविद्याधरैः सिद्धैर् गन्धर्वैर् अप्सरोगणैः  ॥ ब्र्प्_६८।२६ ॥  
सुरसङ्घैश् च ऋषिभिः शुशुभे भुवनोत्तमम्  ।  
तत्र प्राप्य महाभोगान् प्राप्नुवन्ति मनीषिणः  ॥ ब्र्प्_६८।२७ ॥  
वटराजसमीपे तु दक्षिणस्योदधेस् तटे  ।  
दृष्टो यैर् भगवान् कृष्णः पुष्कराक्षो जगत्पतिः  ॥ ब्र्प्_६८।२८ ॥  
क्रीडन्त्य् अप्सरसैः सार्धं यावद् द्यौश् चन्द्रतारकम्  ।  
प्रतप्तहेमसङ्काशा जरामरणवर्जिताः  ॥ ब्र्प्_६८।२९ ॥  
सर्वदुःखविहीनाश् च तृष्णाग्लानिविवर्जिताः  ।  
चतुर्भुजा महावीर्या वनमालाविभूषिताः  ॥ ब्र्प्_६८।३० ॥  
श्रीवत्सलाञ्छनैर् युक्ताः शङ्खचक्रगदाधराः  ।  
केचिन् नीलोत्पलश्यामाः केचित् काञ्चनसन्निभाः  ॥ ब्र्प्_६८।३१ ॥  
केचिन् मरकतप्रख्याः केचिद् वैदूर्यसन्निभाः  ।  
श्यामवर्णाः कुण्डलिनस् तथान्ये वज्रसन्निभाः  ॥ ब्र्प्_६८।३२ ॥  
न तादृक् सर्वदेवानां भान्ति लोका द्विजोत्तमाः  ।  
यादृग् भाति हरेर् लोकः सर्वाश्चर्यसमन्वितः  ॥ ब्र्प्_६८।३३ ॥  
न तत्र पुनरावृत्तिर् गमनाज् जायते द्विजाः  ।  
प्रभावात् तस्य देवस्य यावद् आभूतसम्प्लवम्  ॥ ब्र्प्_६८।३४ ॥  
विचरन्ति पुरे दिव्ये रूपयौवनगर्विताः  ।  
कृष्णं रामं सुभद्रां च पश्यन्ति पुरुषोत्तमे  ॥ ब्र्प्_६८।३५ ॥  
प्रतप्तहेमसङ्काशं तरुणादित्यसन्निभम्  ।  
पुरमध्ये हरेर् भाति मन्दिरं रत्नभूषितम्  ॥ ब्र्प्_६८।३६ ॥  
अनेकशतसाहस्रैः पताकैः समलङ्कृतम्  ।  
योजनायुतविस्तीर्णं हेमप्राकारवेष्टितम्  ॥ ब्र्प्_६८।३७ ॥  
नानावर्णैर् ध्वजैश् चित्रैः कल्पितैः सुमनोहरैः  ।  
विभाति शारदो यद्वन् नक्षत्रैः सह चन्द्रमाः  ॥ ब्र्प्_६८।३८ ॥  
चतुर्द्वारं सुविस्तीर्णं कञ्चुकिभिः सुरक्षितम्  ।  
पुरसप्तकसंयुक्तं महोत्सेकं मनोहरम्  ॥ ब्र्प्_६८।३९ ॥  
प्रथमं काञ्चनं तत्र द्वितीयं मरकतैर् युतम्  ।  
इन्द्रनीलं तृतीयं तु महानीलं ततः परम्  ॥ ब्र्प्_६८।४० ॥  
पुरं तु पञ्चमं दीप्तं पद्मरागमयं पुरम्  ।  
षष्ठं वज्रमयं विप्रा वैदूर्यं सप्तमं पुरम्  ॥ ब्र्प्_६८।४१ ॥  
नानारत्नमयैर् हेम- प्रवालाङ्कुरभूषितैः  ।  
स्तम्भैर् अद्भुतसङ्काशैर् भाति तद् भवनं महत्  ॥ ब्र्प्_६८।४२ ॥  
दृश्यन्ते तत्र सिद्धाश् च भासयन्ति दिशो दश  ।  
पौर्णमास्यां सनक्षत्रो यथा भाति निशाकरः  ॥ ब्र्प्_६८।४३ ॥  
आरूढस् तत्र भगवान् सलक्ष्मीको जनार्दनः  ।  
पीताम्बरधरः श्यामः श्रीवत्सलक्ष्मसंयुतः  ॥ ब्र्प्_६८।४४ ॥  
ज्वलत् सुदर्शनं चक्रं घोरं सर्वास्त्रनायकम्  ।  
दधार दक्षिणे हस्ते सर्वतेजोमयं हरिः  ॥ ब्र्प्_६८।४५ ॥  
कुन्देन्दुरजतप्रख्यं हारगोक्षीरसन्निभम्  ।  
आदाय तं मुनिश्रेष्ठाः सव्यहस्तेन केशवः  ॥ ब्र्प्_६८।४६ ॥  
यस्य शब्देन सकलं सङ्क्षोभं जायते जगत्  ।  
विश्रुतं पाञ्चजन्येति सहस्रावर्तभूषितम्  ॥ ब्र्प्_६८।४७ ॥  
दुष्कृतान्तकरीं रौद्रां दैत्यदानवनाशिनीम्  ।  
ज्वलद्वह्निशिखाकारां दुःसहां त्रिदशैर् अपि  ॥ ब्र्प्_६८।४८ ॥  
कौमोदकीं गदां चासौ धृतवान् दक्षिणे करे  ।  
वामे विस्फुरति ह्य् अस्य शार्ङ्गं सूर्यसमप्रभम्  ॥ ब्र्प्_६८।४९ ॥  
शरैर् आदित्यसङ्काशैर् ज्वालामालाकुलैर् वरैः  ।  
यो ऽसौ संहरते देवस् त्रैलोक्यं सचराचरम्  ॥ ब्र्प्_६८।५० ॥  
सर्वानन्दकरः श्रीमान् सर्वशास्त्रविशारदः  ।  
सर्वलोकगुरुर् देवः सर्वैर् देवैर् नमस्कृतः  ॥ ब्र्प्_६८।५१ ॥  
सहस्रमूर्धा देवेशः सहस्रचरणेक्षणः  ।  
सहस्राख्यः सहस्राङ्गः सहस्रभुजवान् प्रभुः  ॥ ब्र्प्_६८।५२ ॥  
सिंहासनगतो देवः पद्मपत्त्रायतेक्षणः  ।  
विद्युद्विस्पष्टसङ्काशो जगन्नाथो जगद्गुरुः  ॥ ब्र्प्_६८।५३ ॥  
परीतः सुरसिद्धैश् च गन्धर्वाप्सरसां गणैः  ।  
यक्षविद्याधरैर् नागैर् मुनिसिद्धैः सचारणैः  ॥ ब्र्प्_६८।५४ ॥  
सुपर्णैर् दानवैर् दैत्यै राक्षसैर् गुह्यकिन्नरैः  ।  
अन्यैर् देवगणैर् दिव्यैः स्तूयमानो विराजते  ॥ ब्र्प्_६८।५५ ॥  
तत्रस्था सततं कीर्तिः प्रज्ञा मेधा सरस्वती  ।  
बुद्धिर् मतिस् तथा क्षान्तिः सिद्धिमूर्तिस् तथा द्युतिः  ॥ ब्र्प्_६८।५६ ॥  
गायत्री चैव सावित्री मङ्गला सर्वमङ्गला  ।  
प्रभा मतिस् तथा कान्तिस् तत्र नारायणी स्थिता  ॥ ब्र्प्_६८।५७ ॥  
श्रद्धा च कौशिकी देवी विद्युत् सौदामिनी तथा  ।  
निद्रा रात्रिस् तथा माया तथान्यामरयोषितः  ॥ ब्र्प्_६८।५८ ॥  
वासुदेवस्य सर्वास् ता भवने सम्प्रतिष्ठिताः  ।  
अथ किं बहुनोक्तेन सर्वं तत्र प्रतिष्ठितम्  ॥ ब्र्प्_६८।५९ ॥  
घृताची मेनका रम्भा सहजन्या तिलोत्तमा  ।  
उर्वशी चैव निम्लोचा तथान्या वामना परा  ॥ ब्र्प्_६८।६० ॥  
मन्दोदरी च सुभगा विश्वाची विपुलानना  ।  
भद्राङ्गी चित्रसेना च प्रम्लोचा सुमनोहरा  ॥ ब्र्प्_६८।६१ ॥  
मुनिसम्मोहिनी रामा चन्द्रमध्या शुभानना  ।  
सुकेशी नीलकेशा च तथा मन्मथदीपिनी  ॥ ब्र्प्_६८।६२ ॥  
अलम्बुषा मिश्रकेशी तथान्या मुञ्जिकस्थला  ।  
क्रतुस्थला वराङ्गी च पूर्वचित्तिस् तथा परा  ॥ ब्र्प्_६८।६३ ॥  
परावती महारूपा शशिलेखा शुभानना  ।  
हंसलीलानुगामिन्यो मत्तवारणगामिनी  ॥ ब्र्प्_६८।६४ ॥  
बिम्बौष्ठी नवगर्भा च विख्याताः सुरयोषितः  ।  
एताश् चान्या अप्सरसो रूपयौवनगर्विताः  ॥ ब्र्प्_६८।६५ ॥  
सुमध्याश् चारुवदनाः सर्वालङ्कारभूषिताः  ।  
गीतमाधुर्यसंयुक्ताः सर्वलक्षणसंयुताः  ॥ ब्र्प्_६८।६६ ॥  
गीतवाद्ये च कुशलाः सुरगन्धर्वयोषितः  ।  
नृत्यन्त्य् अनुदिनं तत्र यत्रासौ पुरुषोत्तमः  ॥ ब्र्प्_६८।६७ ॥  
न तत्र रोगो नो ग्लानिर् न मृत्युर् न हिमातपौ  ।  
न क्षुत् पिपासा न जरा न वैरूप्यं न चासुखम्  ॥ ब्र्प्_६८।६८ ॥  
परमानन्दजननं सर्वकामफलप्रदम्  ।  
विष्णुलोकात् परं लोकं नात्र पश्यामि भो द्विजाः  ॥ ब्र्प्_६८।६९ ॥  
ये लोकाः स्वर्गलोके तु श्रूयन्ते पुण्यकर्मणाम्  ।  
विष्णुलोकस्य ते विप्राः कलां नार्हन्ति षोडशीम्  ॥ ब्र्प्_६८।७० ॥  
एवं हरेः पुरस्थानं सर्वभोगगुणान्वितम्  ।  
सर्वसौख्यकरं पुण्यं सर्वाश्चर्यमयं द्विजाः  ॥ ब्र्प्_६८।७१ ॥  
न तत्र नास्तिका यान्ति पुरुषा विषयात्मकाः  ।  
न कृतघ्ना न पिशुना नो स्तेना नाजितेन्द्रियाः  ॥ ब्र्प्_६८।७२ ॥  
ये ऽर्चयन्ति सदा भक्त्या वासुदेवं जगद्गुरुम्  ।  
ते तत्र वैष्णवा यान्ति विष्णुलोकं न संशयः  ॥ ब्र्प्_६८।७३ ॥  
दक्षिणस्योदधेस् तीरे क्षेत्रे परमदुर्लभे  ।  
दृष्ट्वा कृष्णं च रामं च सुभद्रां च द्विजोत्तमाः  ॥ ब्र्प्_६८।७४ ॥  
कल्पवृक्षसमीपे तु ये त्यजन्ति कलेवरम्  ।  
ते तत्र मनुजा यान्ति मृता ये पुरुषोत्तमे  ॥ ब्र्प्_६८।७५ ॥  
वटसागरयोर् मध्ये यः स्मरेत् पुरुषोत्तमम्  ।  
ते ऽपि तत्र नरा यान्ति ये मृताः पुरुषोत्तमे  ॥ ब्र्प्_६८।७६ ॥  
ते ऽपि तत्र परं स्थानं यान्ति नास्त्य् अत्र संशयः  ।  
एवं मया मुनिश्रेष्ठा विष्णुलोकः सनातनः  ।  
सर्वानन्दकरः प्रोक्तो भुक्तिमुक्तिफलप्रदः  ॥ ब्र्प्_६८।७७ ॥  
{मुनय ऊचुः: }  
बह्वाश्चर्यस् त्वया प्रोक्तो विष्णुलोको जगत्पते  ।  
नित्यानन्दकरः श्रीमान् भुक्तिमुक्तिफलप्रदः  ॥ ब्र्प्_६९।१ ॥  
क्षेत्रं च दुर्लभं लोके कीर्तितं पुरुषोत्तमम्  ।  
त्यक्त्वा यत्र नरो देहं याति सालोक्यतां हरेः  ॥ ब्र्प्_६९।२ ॥  
सम्यक् क्षेत्रस्य माहात्म्यं त्वया सम्यक् प्रकीर्तितम्  ।  
यत्र स्वदेहसन्त्यागाद् विष्णुलोकं व्रजेन् नरः  ॥ ब्र्प्_६९।३ ॥  
अहो मोक्षस्य मार्गो ऽयं देहत्यागस् त्वयोदितः  ।  
नराणाम् उपकाराय पुरुषाख्ये न संशयः  ॥ ब्र्प्_६९।४ ॥  
अनायासेन देवेश देहं त्यक्त्वा नरोत्तमाः  ।  
तस्मिन् क्षेत्रे परं विष्णोः पदं यान्ति निरामयम्  ॥ ब्र्प्_६९।५ ॥  
श्रुत्वा क्षेत्रस्य माहात्म्यं विस्मयो नो महान् अभूत्  ।  
प्रयागपुष्करादीनि क्षेत्राण्य् आयतनानि च  ॥ ब्र्प्_६९।६ ॥  
पृथिव्यां सर्वतीर्थानि सरितश् च सरांसि च  ।  
न तथा तानि सर्वाणि प्रशंससि सुरोत्तम  ॥ ब्र्प्_६९।७ ॥  
यथा प्रशंससि क्षेत्रं पुरुषाख्यं पुनः पुनः  ।  
ज्ञातो ऽस्माभिर् अभिप्रायस् तवेदानीं पितामह  ॥ ब्र्प्_६९।८ ॥  
येन प्रशंससि क्षेत्रं मुक्तिदं पुरुषोत्तमम्  ।  
पुरुषाख्यसमं नूनं क्षेत्रं नास्ति महीतले  ।  
तेन त्वं विबुधश्रेष्ठ प्रशंससि पुनः पुनः  ॥ ब्र्प्_६९।९ ॥  
{ब्रह्मोवाच: }  
सत्यं सत्यं मुनिश्रेष्ठा भवद्भिः समुदाहृतम्  ।  
पुरुषाख्यसमं क्षेत्रं नास्त्य् अत्र पृथिवीतले  ॥ ब्र्प्_६९।१० ॥  
सन्ति यानि तु तीर्थानि पुण्यान्य् आयतनानि च  ।  
तानि श्रीपुरुषाख्यस्य कलां नार्हन्ति षोडशीम्  ॥ ब्र्प्_६९।११ ॥  
यथा सर्वेश्वरो विष्णुः सर्वलोकोत्तमोत्तमः  ।  
तथा समस्ततीर्थानां वरिष्ठं पुरुषोत्तमम्  ॥ ब्र्प्_६९।१२ ॥  
आदित्यानां यथा विष्णुः श्रेष्ठत्वे समुदाहृतः  ।  
तथा समस्ततीर्थानां वरिष्ठं पुरुषोत्तमम्  ॥ ब्र्प्_६९।१३ ॥  
नक्षत्राणां यथा सोमः सरसां सागरो यथा  ।  
तथा समस्ततीर्थानां वरिष्ठं पुरुषोत्तमम्  ॥ ब्र्प्_६९।१४ ॥  
वसूनां पावको यद्वद् रुद्राणां शङ्करो यथा  ।  
तथा समस्ततीर्थानां वरिष्ठं पुरुषोत्तमम्  ॥ ब्र्प्_६९।१५ ॥  
वर्णानां ब्राह्मणो यद्वद् वैनतेयश् च पक्षिणाम्  ।  
तथा समस्ततीर्थानां वरिष्ठं पुरुषोत्तमम्  ॥ ब्र्प्_६९।१६ ॥  
शिखरिणां यथा मेरुः पर्वतानां हिमालयः  ।  
तथा समस्ततीर्थानां वरिष्ठं पुरुषोत्तमम्  ॥ ब्र्प्_६९।१७ ॥  
प्रमदानां यथा लक्ष्मीः सरितां जाह्नवी यथा  ।  
तथा समस्ततीर्थानां वरिष्ठं पुरुषोत्तमम्  ॥ ब्र्प्_६९।१८ ॥  
ऐरावतो गजेन्द्राणां महर्षीणां भृगुर् यथा  ।  
तथा समस्ततीर्थानां वरिष्ठं पुरुषोत्तमम्  ॥ ब्र्प्_६९।१९ ॥  
सेनानीनां यथा स्कन्दः सिद्धानां कपिलो यथा  ।  
तथा समस्ततीर्थानां वरिष्ठं पुरुषोत्तमम्  ॥ ब्र्प्_६९।२० ॥  
उच्चैःश्रवा यथाश्वानां कवीनाम् उशना कविः  ।  
तथा समस्ततीर्थानां वरिष्ठं पुरुषोत्तमम्  ॥ ब्र्प्_६९।२१ ॥  
मुनीनां च यथा व्यासः कुबेरो यक्षरक्षसाम्  ।  
तथा समस्ततीर्थानां वरिष्ठं पुरुषोत्तमम्  ॥ ब्र्प्_६९।२२ ॥  
इन्द्रियाणां मनो यद्वद् भूतानाम् अवनी यथा  ।  
तथा समस्ततीर्थानां वरिष्ठं पुरुषोत्तमम्  ॥ ब्र्प्_६९।२३ ॥  
अश्वत्थः सर्ववृक्षाणां पवनः प्लवतां यथा  ।  
तथा समस्ततीर्थानां वरिष्ठं पुरुषोत्तमम्  ॥ ब्र्प्_६९।२४ ॥  
भूषणानां तु सर्वेषां यथा चूडामणिर् द्विजाः  ।  
तथा समस्ततीर्थानां वरिष्ठं पुरुषोत्तमम्  ॥ ब्र्प्_६९।२५ ॥  
गन्धर्वाणां चित्ररथः शस्त्राणां कुलिशो यथा  ।  
तथा समस्ततीर्थानां वरिष्ठं पुरुषोत्तमम्  ॥ ब्र्प्_६९।२६ ॥  
अकारः सर्ववर्णानां गायत्री छन्दसां यथा  ।  
तथा समस्ततीर्थानां वरिष्ठं पुरुषोत्तमम्  ॥ ब्र्प्_६९।२७ ॥  
सर्वाङ्गेभ्यो यथा श्रेष्ठम् उत्तमाङ्गं द्विजोत्तमाः  ।  
तथा समस्ततीर्थानां वरिष्ठं पुरुषोत्तमम्  ॥ ब्र्प्_६९।२८ ॥  
अरुन्धती यथा स्त्रीणां सतीनां श्रेष्ठतां गता  ।  
तथा समस्ततीर्थानां श्रेष्ठं तत् पुरुषोत्तमम्  ॥ ब्र्प्_६९।२९ ॥  
यथा समस्तविद्यानां मोक्षविद्या परा स्मृता  ।  
तथा समस्ततीर्थानां श्रेष्ठं तत् पुरुषोत्तमम्  ॥ ब्र्प्_६९।३० ॥  
मनुष्याणां यथा राजा धेनूनाम् अपि कामधुक्  ।  
तथा समस्ततीर्थानां वरिष्ठं पुरुषोत्तमम्  ॥ ब्र्प्_६९।३१ ॥  
सुवर्णं सर्वरत्नानां सर्पाणां वासुकिर् यथा  ।  
तथा समस्ततीर्थानां वरिष्ठं पुरुषोत्तमम्  ॥ ब्र्प्_६९।३२ ॥  
प्रह्लादः सर्वदैत्यानां रामः शस्त्रभृतां यथा  ।  
तथा समस्ततीर्थानां वरिष्ठं पुरुषोत्तमम्  ॥ ब्र्प्_६९।३३ ॥  
झषाणां मकरो यद्वन् मृगाणां मृगराड् यथा  ।  
तथा समस्ततीर्थानां वरिष्ठं पुरुषोत्तमम्  ॥ ब्र्प्_६९।३४ ॥  
समुद्राणां यथा श्रेष्ठः क्षीरोदः सरितां पतिः  ।  
तथा समस्ततीर्थानां वरिष्ठं पुरुषोत्तमम्  ॥ ब्र्प्_६९।३५ ॥  
वरुणो यादसां यद्वद् यमः संयमिनां यथा  ।  
तथा समस्ततीर्थानां वरिष्ठं पुरुषोत्तमम्  ॥ ब्र्प्_६९।३६ ॥  
देवर्षीणां यथा श्रेष्ठो नारदो मुनिसत्तमाः  ।  
तथा समस्ततीर्थानां वरिष्ठं पुरुषोत्तमम्  ॥ ब्र्प्_६९।३७ ॥  
धातूनां काञ्चनं यद्वत् पवित्राणां च दक्षिणा  ।  
तथा समस्ततीर्थानां वरिष्ठं पुरुषोत्तमम्  ॥ ब्र्प्_६९।३८ ॥  
प्रजापतिर् यथा दक्ष ऋषीणां कश्यपो यथा  ।  
तथा समस्ततीर्थानां वरिष्ठं पुरुषोत्तमम्  ॥ ब्र्प्_६९।३९ ॥  
ग्रहाणां भास्करो यद्वन् मन्त्राणां प्रणवो यथा  ।  
तथा समस्ततीर्थानां वरिष्ठं पुरुषोत्तमम्  ॥ ब्र्प्_६९।४० ॥  
अश्वमेधस् तु यज्ञानां यथा श्रेष्ठः प्रकीर्तितः  ।  
तथा समस्ततीर्थानां क्षेत्रं च तद् द्विजोत्तमाः  ॥ ब्र्प्_६९।४१ ॥  
ओषधीनां यथा धान्यं तृणेषु तृणराड् यथा  ।  
तथा समस्ततीर्थानाम् उत्तमं पुरुषोत्तमम्  ॥ ब्र्प्_६९।४२ ॥  
यथा समस्ततीर्थानां धर्मः संसारतारकः  ।  
तथा समस्ततीर्थानां श्रेष्ठं तत् पुरुषोत्तमम्  ॥ ब्र्प्_६९।४३ ॥  
{ब्रह्मोवाच: }  
सर्वेषां चैव तीर्थानां क्षेत्राणां च द्विजोत्तमाः  ।  
जपहोमव्रतानां च तपोदानफलानि च  ॥ ब्र्प्_७०।१ ॥  
न तत् पश्यामि भो विप्रा यत् तेन सदृशं भुवि  ।  
किं चात्र बहुनोक्तेन भाषितेन पुनः पुनः  ॥ ब्र्प्_७०।२ ॥  
सत्यं सत्यं पुनः सत्यं क्षेत्रं तत् परमं महत्  ।  
पुरुषाख्यं सकृद् दृष्ट्वा सागराम्भःसमाप्लुतम्  ॥ ब्र्प्_७०।३ ॥  
ब्रह्मविद्यां सकृज् ज्ञात्वा गर्भवासो न विद्यते  ।  
हरेः सन्निहिते स्थान उत्तमे पुरुषोत्तमे  ॥ ब्र्प्_७०।४ ॥  
संवत्सरम् उपासीत मासमात्रम् अथापि वा  ।  
तेन जप्तं हुतं तेन तेन तप्तं तपो महत्  ॥ ब्र्प्_७०।५ ॥  
स याति परमं स्थानं यत्र योगेश्वरो हरिः  ।  
भुक्त्वा भोगान् विचित्रांश् च देवयोषित्समन्वितः  ॥ ब्र्प्_७०।६ ॥  
कल्पान्ते पुनर् आगत्य मर्त्यलोके नरोत्तमः  ।  
जायते योगिनां विप्रा ज्ञानज्ञेयोद्यतो गृहे  ॥ ब्र्प्_७०।७ ॥  
सम्प्राप्य वैष्णवं योगं हरेः स्वच्छन्दतां व्रजेत्  ।  
कल्पवृक्षस्य रामस्य कृष्णस्य भद्रया सह  ॥ ब्र्प्_७०।८ ॥  
मार्कण्डेयेन्द्रद्युम्नस्य माहात्म्यं माधवस्य च  ।  
स्वर्गद्वारस्य माहात्म्यं सागरस्य विधिः क्रमात्  ॥ ब्र्प्_७०।९ ॥  
मार्जनस्य यथाकाले भागीरथ्याः समागमम्  ।  
सर्वम् एतन् मया ख्यातं यत् परं श्रोतुम् इच्छथ  ॥ ब्र्प्_७०।१० ॥  
इन्द्रद्युम्नस्य माहात्म्यम् एतच् च कथितं मया  ।  
सर्वाश्चर्यं समाख्यातं रहस्यं पुरुषोत्तमम्  ।  
पुराणं परमं गुह्यं धन्यं संसारमोचनम्  ॥ ब्र्प्_७०।११ ॥  
{मुनय ऊचुः: }  
नहि नस् तृप्तिर् अस्तीह शृण्वतां तीर्थविस्तरम्  ।  
पुनर् एव परं गुह्यं वक्तुम् अर्हस्य् अशेषतः  ।  
परं तीर्थस्य माहात्म्यं सर्वतीर्थोत्तमोत्तमम्  ॥ ब्र्प्_७०।१२ ॥  
{ब्रह्मोवाच: }  
इमम् एव पुरा प्रश्नं पृष्टो ऽस्मि द्विजसत्तमाः  ।  
नारदेन प्रयत्नेन तदा तं प्रोक्तवान् अहम्  ॥ ब्र्प्_७०।१३ ॥  
{नारद उवाच: }  
तपसो यज्ञदानानां तीर्थानां पावनं स्मृतम्  ।  
सर्वं श्रुतं मया त्वत्तो जगद्योने जगत्पते  ॥ ब्र्प्_७०।१४ ॥  
कियन्ति सन्ति तीर्थानि स्वर्गमर्त्यरसातले  ।  
सर्वेषाम् एव तीर्थानां सर्वदा किं विशिष्यते  ॥ ब्र्प्_७०।१५ ॥  
{ब्रह्मोवाच: }  
चतुर्विधानि तीर्थानि स्वर्गे मर्त्ये रसातले  ।  
दैवानि मुनिशार्दूल आसुराण्य् आरुषाणि च  ॥ ब्र्प्_७०।१६ ॥  
मानुषाणि त्रिलोकेषु विख्यातानि सुरादिभिः  ।  
मानुषेभ्यश् च तीर्थेभ्य आर्षं तीर्थम् अनुत्तमम्  ॥ ब्र्प्_७०।१७ ॥  
आर्षेभ्यश् चैव तीर्थेभ्य आसुरं बहुपुण्यदम्  ।  
आसुरेभ्यस् तथा पुण्यं दैवं तत् सार्वकामिकम्  ॥ ब्र्प्_७०।१८ ॥  
ब्रह्मविष्णुशिवैश् चैव निर्मितं दैवम् उच्यते  ।  
त्रिभ्यो यद् एकं जायेत तस्मान् नातः परं विदुः  ॥ ब्र्प्_७०।१९ ॥  
त्रयाणाम् अपि लोकानां तीर्थं मेध्यम् उदाहृतम्  ।  
तत्रापि जाम्बवं द्वीपं तीर्थं बहुगुणोदयम्  ॥ ब्र्प्_७०।२० ॥  
जाम्बवे भारतं वर्षं तीर्थं त्रैलोक्यविश्रुतम्  ।  
कर्मभूमिर् यतः पुत्र तस्मात् तीर्थं तद् उच्यते  ॥ ब्र्प्_७०।२१ ॥  
तत्रैव यानि तीर्थानि यान्य् उक्तानि मया तव  ।  
हिमवद्विन्ध्ययोर् मध्ये षण्नद्यो देवसम्भवाः  ॥ ब्र्प्_७०।२२ ॥  
तथैव देवजा ब्रह्मन् दक्षिणार्णवविन्ध्ययोः  ।  
एता द्वादश नद्यस् तु प्राधान्येन प्रकीर्तिताः  ॥ ब्र्प्_७०।२३ ॥  
अभिसम्पूजितं यस्माद् भारतं बहुपुण्यदम्  ।  
कर्मभूमिर् अतो देवैर् वर्षं तस्मात् प्रकीर्तितम्  ॥ ब्र्प्_७०।२४ ॥  
आर्षाणि चैव तीर्थानि देवजानि क्वचित् क्वचित्  ।  
आसुरैर् आवृतान्य् आसंस् तद् एवासुरम् उच्यते  ॥ ब्र्प्_७०।२५ ॥  
दैवेष्व् एव प्रदेशेषु तपस् तप्त्वा महर्षयः  ।  
दैवप्रभावात् तपस आर्षाण्य् अपि च तान्य् अपि  ॥ ब्र्प्_७०।२६ ॥  
आत्मनः श्रेयसे मुक्त्यै पूजायै भूतये ऽथवा  ।  
आत्मनः फलभूत्यर्थं यशसो ऽवाप्तये पुनः  ॥ ब्र्प्_७०।२७ ॥  
मानुषैः कारितान्य् आहुर् मानुषाणीति नारद  ।  
एवं चतुर्विधो भेदस् तीर्थानां मुनिसत्तम  ॥ ब्र्प्_७०।२८ ॥  
भेदं न कश्चिज् जानाति श्रोतुं युक्तो ऽसि नारद  ।  
बहवः पण्डितम्मन्याः शृण्वन्ति कथयन्ति च  ।  
सुकृती को ऽपि जानाति वक्तुं श्रोतुं निजैर् गुणैः  ॥ ब्र्प्_७०।२९ ॥  
{नारद उवाच: }  
तेषां स्वरूपं भेदं च श्रोतुम् इच्छामि तत्त्वतः  ।  
यच् छ्रुत्वा सर्वपापेभ्यो मुच्यते नात्र संशयः  ॥ ब्र्प्_७०।३० ॥  
ब्रह्मन् कृतयुगादौ तु उपायो ऽन्यो न विद्यते  ।  
तीर्थसेवां विना स्वल्पा- यासेनाभीष्टदायिनीम्  ॥ ब्र्प्_७०।३१ ॥  
न त्वया सदृशो धातर् वक्ता ज्ञाताथवा क्वचित्  ।  
त्वं नाभिकमले विष्णोः सञ्जातो ऽखिलपूर्वजः  ॥ ब्र्प्_७०।३२ ॥  
{ब्रह्मोवाच: }  
गोदावरी भीमरथी तुङ्गभद्रा च वेणिका  ।  
तापी पयोउष्णी विन्ध्यस्य दक्षिणे तु प्रकीर्तिताः  ॥ ब्र्प्_७०।३३ ॥  
भागीरथी नर्मदा तु यमुना च सरस्वती  ।  
विशोका च वितस्ता च हिमवत्पर्वताश्रिताः  ॥ ब्र्प्_७०।३४ ॥  
एता नद्यः पुण्यतमा देवतीर्थान्य् उदाहृताः  ।  
गयः कोल्लासुरो वृत्रस् त्रिपुरो ह्य् अन्धकस् तथा  ॥ ब्र्प्_७०।३५ ॥  
हयमूर्धा च लवणो नमुचिः शृङ्गकस् तथा  ।  
यमः पातालकेतुश् च मयः पुष्कर एव च  ॥ ब्र्प्_७०।३६ ॥  
एतैर् आवृततीर्थानि आसुराणि शुभानि च  ।  
प्रभासो भार्गवो ऽगस्तिर् नरनारायणौ तथा  ॥ ब्र्प्_७०।३७ ॥  
वसिष्ठश् च भरद्वाजो गोतमः कश्यपो मनुः  ।  
इत्यादिमुनिजुष्टानि ऋषितीर्थानि नारद  ॥ ब्र्प्_७०।३८ ॥  
अम्बरीषो हरिश्चन्द्रो मान्धाता मनुर् एव च  ।  
कुरुः कनखलश् चैव भद्राश्वः सगरस् तथा  ॥ ब्र्प्_७०।३९ ॥  
अश्वयूपो नाचिकेता वृषाकपिर् अरिन्दमः  ।  
इत्यादिमानुषैर् विप्र निर्मितानि शुभानि च  ॥ ब्र्प्_७०।४० ॥  
यशसः फलभूत्यर्थं निर्मितानीह नारद  ।  
स्वतोउद्भूतानि दैवानि यत्र क्वापि जगत्त्रये  ।  
पुण्यतीर्थानि तान्य् आहुस् तीर्थभेदो मयोदितः  ॥ ब्र्प्_७०।४१ ॥  
{नारद उवाच: }  
त्रिदैवत्यं तु यत् तीर्थं सर्वेभ्यो ह्य् उक्तम् उत्तमम्  ।  
तस्य स्वरूपभेदं च विस्तरेण ब्रवीतु मे  ॥ ब्र्प्_७१।१ ॥  
{ब्रह्मोवाच: }  
तावद् अन्यानि तीर्थानि तावत् ताः पुण्यभूमयः  ।  
तावद् यज्ञादयो यावत् त्रिदैवत्यं न दृश्यते  ॥ ब्र्प्_७१।२ ॥  
गङ्गेयं सरितां श्रेष्ठा सर्वकामप्रदायिनी  ।  
त्रिदैवत्या मुनिश्रेष्ठ तदुत्पत्तिम् अतः शृणु  ॥ ब्र्प्_७१।३ ॥  
वर्षाणाम् अयुतात् पूर्वं देवकार्य उपस्थिते  ।  
तारको बलवान् आसीन् मद्वराद् अतिगर्वितः  ॥ ब्र्प्_७१।४ ॥  
देवानां परमैश्वर्यं हृतं तेन बलीयसा  ।  
ततस् ते शरणं जग्मुर् देवाः सेन्द्रपुरोगमाः  ॥ ब्र्प्_७१।५ ॥  
क्षीरोदशायिनं देवं जगतां प्रपितामहम्  ।  
कृताञ्जलिपुटा देवा विष्णुम् ऊचुर् अनन्यगाः  ॥ ब्र्प्_७१।६ ॥  
{देवा ऊचुः: }  
त्वं त्राता जगतां नाथ देवानां कीर्तिवर्धन  ।  
सर्वेश्वर जगद्योने त्रयीमूर्ते नमो ऽस्तु ते  ॥ ब्र्प्_७१।७ ॥  
लोकस्रष्टासुरान् हन्ता त्वम् एव जगतां पतिः  ।  
स्थित्युत्पत्तिविनाशानां कारणं त्वं जगन्मय  ॥ ब्र्प्_७१।८ ॥  
त्राता न कोप्य् अस्ति जगत्त्रये ऽपि  ब्र्प्_७१।९अ  
शरीरिणां सर्वविपद्गतानाम्  ब्र्प्_७१।९ब्  
त्वया विना वारिजपत्त्रनेत्र  ब्र्प्_७१।९च्  
तापत्रयाणां शरणं न चान्यत्  ब्र्प्_७१।९द्  
पिता च माता जगतो ऽखिलस्य  ब्र्प्_७१।१०अ  
त्वम् एव सेवासुलभो ऽसि विष्णो  ब्र्प्_७१।१०ब्  
प्रसीद पाहीश महाभयेभ्यो  ब्र्प्_७१।१०च्  
श्मदार्तिहन्ता वद कस् त्वदन्यः  ब्र्प्_७१।१०द्  
आदिकर्ता वराहस् त्वं मत्स्यः कूर्मस् तथैव च  ।  
इत्यादिरूपभेदैर् नो रक्षसे भय आगते  ॥ ब्र्प्_७१।११ ॥  
हृतस्वाम्यान् सुरगणान् हृतदारान् गतापदः  ।  
कस्मान् न रक्षसे देव अनन्यशरणान् हरे  ॥ ब्र्प्_७१।१२ ॥  
{ब्रह्मोवाच: }  
ततः प्रोवाच भगवाञ् शेषशायी जगत्पतिः  ।  
कस्माच् च भयम् आपन्नं तद् ब्रुवन्तु गतज्वराः  ।  
ततः श्रियः पतिं प्राहुस् तं तारकवधं प्रति  ॥ ब्र्प्_७१।१३ ॥  
{देवा ऊचुः: }  
तारकाद् भयम् आपन्नं भीषणं रोमहर्षणम्  ।  
न युद्धैस् तपसा शापैर् हन्तुं नैव क्षमा वयम्  ॥ ब्र्प्_७१।१४ ॥  
अर्वाग्दशाहाद् यो बालस् तस्मान् मृत्युम् अवाप्स्यति  ।  
तस्माद् देव न चान्येभ्यस् तत्र नीतिर् विधीयताम्  ॥ ब्र्प्_७१।१५ ॥  
{ब्रह्मोवाच: }  
पुनर् नारायणः प्राह नाहं बलोत्कटः सुराः  ।  
न मत्तो मदपत्याच् च न देवेभ्यो वधो भवेत्  ॥ ब्र्प्_७१।१६ ॥  
ईश्वराद् यदि जायेत अपत्यं बहुशक्तिकम्  ।  
तस्माद् वधम् अवाप्नोति तारको लोकदारुणः  ॥ ब्र्प्_७१।१७ ॥  
तद् गच्छामः सुराः सर्वे यतितुम् ऋषिभिः सह  ।  
भार्यार्थं प्रथमो यत्नः कर्तव्यः प्रभविष्णुभिः  ॥ ब्र्प्_७१।१८ ॥  
तथेत्य् उक्त्वा सुरगणा जग्मुस् ते च नगोत्तमम्  ।  
हिमवन्तं रत्नमयं मेनां च हिमवत्प्रियाम्  ॥ ब्र्प्_७१।१९ ॥  
इदम् ऊचुः सर्व एव सभार्यं तुहिनं गिरिम्  ॥* ब्र्प्_७१।२० ॥  
{देवा ऊचुः: }  
दाक्षायणी लोकमाता या शक्तिः संस्थिता गिरौ  ।  
बुद्धिः प्रज्ञा धृतिर् मेधा लज्जा पुष्टिः सरस्वती  ॥ ब्र्प्_७१।२१ ॥  
एवं त्व् अनेकधा लोके या स्थिता लोकपावनी  ।  
देवानां कार्यसिद्ध्यर्थं युवयोर् गर्भम् आविशत्  ॥ ब्र्प्_७१।२२ ॥  
समुत्पन्ना जगन्माता शम्भोः पत्नी भविष्यति  ।  
अस्माकं भवतां चापि पालनी च भविष्यति  ॥ ब्र्प्_७१।२३ ॥  
{ब्रह्मोवाच: }  
हिमवान् अपि तद् वाक्यं सुराणाम् अभिनन्द्य च  ।  
मेना चापि महोत्साहा अस्त्व् इत्य् एवं वचो ऽब्रवीत्  ॥ ब्र्प्_७१।२४ ॥  
तदोत्पन्ना जगद्धात्री गौरी हिमवतो गृहे  ।  
शिवध्यानरता नित्यं तन्निष्ठा तन्मनोगता  ॥ ब्र्प्_७१।२५ ॥  
तां वै प्रोचुः सुरगणा ईशार्थे तप आविश  ।  
तथा हिमवतः पृष्ठे गौरी तेपे तपो महत्  ॥ ब्र्प्_७१।२६ ॥  
पुनः सम्मन्त्रयाम् आसुर् ईशो ध्यायति तां शिवाम्  ।  
आत्मानं वा तथान्यद् वा न जानीमः कथं भवः  ॥ ब्र्प्_७१।२७ ॥  
मेनकायाः सुतायां तु चित्तं दध्यात् सुरेश्वरः  ।  
तत्र नीतिर् विधातव्या ततः श्रैष्ठ्यम् अवाप्स्यथ  ।  
ततः प्राह महाबुद्धिर् वाचस्पतिर् उदारधीः  ॥ ब्र्प्_७१।२८ ॥  
{बृहस्पतिर् उवाच: }  
यस् त्व् अयं मदनो धीमान् कन्दर्पः पुष्पचापधृक्  ।  
स विध्यतु शिवं शान्तं बाणैः पुष्पमयैः शुभैः  ॥ ब्र्प्_७१।२९ ॥  
तेन विद्धस् त्रिनेत्रो ऽपि ईशायां बुद्धिम् आदधेत्  ।  
परिणेष्यत्य् असौ नूनं तदा तां गिरिजां हरः  ॥ ब्र्प्_७१।३० ॥  
जयिनः पञ्चबाणस्य न बाणाः क्वापि कुण्ठिताः  ।  
तथोढायां जगद्धात्र्यां शम्भोः पुत्रो भविष्यति  ॥ ब्र्प्_७१।३१ ॥  
जातः पुत्रस् त्रिनेत्रस्य तारकं स हनिष्यति  ।  
वसन्तं च सहायार्थं शोभिष्ठं कुसुमाकरम्  ॥ ब्र्प्_७१।३२ ॥  
आह्लादनं च मनसा कामायैनं प्रयच्छथ  ॥* ब्र्प्_७१।३३ ॥  
{ब्रह्मोवाच: }  
तथेत्य् उक्त्वा सुरगणा मदनं कुसुमाकरम्  ।  
प्रेषयाम् आसुर् अव्यग्राः शिवान्तिकम् अरिन्दमाः  ॥ ब्र्प्_७१।३४ ॥  
स जगाम त्वरा कामो धृतचापो समाधवः  ।  
रत्या च सहितः कामः कर्तुं कर्म सुदुष्करम्  ॥ ब्र्प्_७१।३५ ॥  
गृहीत्वा सशरं चापम् इदं तस्य मनो ऽभवत्  ।  
मया वेध्यस् त्व् अवेध्यो वै शम्भुर् लोकगुरुः प्रभुः  ॥ ब्र्प्_७१।३६ ॥  
त्रैलोक्यजयिनो बाणाः शम्भौ मे किं दृढा न वा  ।  
तेनासौ चाग्निनेत्रेण भस्मशेषस् तदा कृतः  ॥ ब्र्प्_७१।३७ ॥  
तद् एव कर्म सुदृढम् ईक्षितुं सुरसत्तमाः  ।  
आजग्मुस् तत्र यद् वृत्तं शृणु विस्मयकारकम्  ॥ ब्र्प्_७१।३८ ॥  
शम्भुं दृष्ट्वा सुरगणा यावत् पश्यन्ति मन्मथम्  ।  
तावच् च भस्मसाद्भूतं कामं दृष्ट्वा भयातुराः  ।  
तुष्टुवुस् त्रिदशेशानं कृताञ्जलिपुटाः सुराः  ॥ ब्र्प्_७१।३९ ॥  
{देवा ऊचुः: }  
तारकाद् भयम् आपन्नं कुरु पत्नीं गिरेः सुताम्  ॥* ब्र्प्_७१।४० ॥  
{ब्रह्मोवाच: }  
विद्धचित्तो हरो ऽप्य् आशु मेने वाक्यं सुरोदितम्  ।  
अरुन्धतीं वसिष्ठं च मां तु चक्रधरं तथा  ॥ ब्र्प्_७१।४१ ॥  
प्रेषयाम् आसुर् अमरा विवाहाय परस्परम्  ।  
सम्बन्धो ऽपि तथाप्य् आसीद् धिमवल्लोकनाथयोः  ॥ ब्र्प्_७१।४२ ॥  
{ब्रह्मोवाच: }  
हिमवत्पर्वते श्रेष्ठे नानारत्नविचित्रिते  ।  
नानावृक्षलताकीर्णे नानाद्विजनिषेविते  ॥ ब्र्प्_७२।१ ॥  
नदीनदसरःकूप- तडागादिभिर् आवृते  ।  
देवगन्धर्वयक्षादि- सिद्धचारणसेविते  ॥ ब्र्प्_७२।२ ॥  
शुभमारुतसम्पन्ने हर्षोत्कर्षैककारणे  ।  
मेरुमन्दरकैलास- मैनाकादिनगैर् वृते  ॥ ब्र्प्_७२।३ ॥  
वसिष्ठागस्त्यपौलस्त्य- लोमशादिभिर् आवृते  ।  
महोत्सवे वर्तमाने विवाहः समजायत  ॥ ब्र्प्_७२।४ ॥  
तत्र वेदी रत्नमयी शोभिता स्वर्णभूषिता  ।  
वज्रमाणिक्यवैदूर्य- तन्मयस्तम्भशोभिता  ॥ ब्र्प्_७२।५ ॥  
जयालक्ष्मीशुभाक्षान्ति- कीर्तिपुष्ट्यादिसंवृता  ।  
मेरुमन्दरकैलास- रैवतैः परिशोभितैः  ॥ ब्र्प्_७२।६ ॥  
पूजितो लोकनाथेन विष्णुना प्रभविष्णुना  ।  
मैनाकः पर्वतश्रेष्ठो रेजे ऽतीव हिरण्मयः  ॥ ब्र्प्_७२।७ ॥  
ऋषयो लोकपालाश् च आदित्याः समरुद्गणाः  ।  
विवाहे वेदिकां चक्रुर् देवदेवस्य शूलिनः  ॥ ब्र्प्_७२।८ ॥  
विश्वकर्मा स्वयं त्वष्टा वेदीं चक्रे सतोरणाम्  ।  
सुरभी नन्दिनी नन्दा सुनन्दा कामदोहिनी  ॥ ब्र्प्_७२।९ ॥  
आभिस् तु शोभितेशान्या विवाहः समजायत  ।  
समुद्राः सरितो नागा ओषध्यो लोकमातरः  ॥ ब्र्प्_७२।१० ॥  
सवनस्पतिबीजाश् च सर्वे तत्र समाययुः  ।  
भुवः कर्म इला चक्रे ओषध्यस् त्व् अन्नकर्म च  ॥ ब्र्प्_७२।११ ॥  
वरुणः पानकर्माणि दानकर्म धनाधिपः  ।  
अग्निश् चकार तत्रान्नं यच् चेष्टं लोकनाथयोः  ॥ ब्र्प्_७२।१२ ॥  
तत्र तत्र पृथक् पूजां चक्रे विष्णुः सनातनः  ।  
वेदाश् च सरहस्या वै गायन्ति च हसन्ति च  ॥ ब्र्प्_७२।१३ ॥  
नृत्यन्त्य् अप्सरसः सर्वा जगुर् गन्धर्वकिन्नराः  ।  
लाजाधृक् चापि मैनाको बभूव मुनिसत्तम  ॥ ब्र्प्_७२।१४ ॥  
पुण्याहवाचनं वृत्तम् अन्तर्वेश्मनि नारद  ।  
वेदिकायाम् उपाविष्टौ दम्पती सुरसत्तमौ  ॥ ब्र्प्_७२।१५ ॥  
प्रतिष्ठाप्याग्निं विधिवद् अश्मानं चापि पुत्रक  ।  
हुत्वा लाजांश् च विधिवत् प्रदक्षिणम् अथाकरोत्  ॥ ब्र्प्_७२।१६ ॥  
अश्मनः स्पर्शहेतोश् च देव्यङ्गुष्ठं करे ऽस्पृशत्  ।  
विष्णुना प्रेरितः शम्भुर् दक्षिणस्य पदस्य च  ॥ ब्र्प्_७२।१७ ॥  
ताम् अदर्शम् अहं तत्र होमं कुर्वन् हरान्तिके  ।  
दृष्टे ऽङ्गुष्ठे दुष्टबुद्ध्या वीर्यं सुस्राव मे तदा  ॥ ब्र्प्_७२।१८ ॥  
लज्जया कलुषीभूतः स्कन्नं वीर्यम् अचूर्णयम्  ।  
मद्वीर्याच् चूर्णितात् सूक्ष्माद् वालखिल्यास् तु जज्ञिरे  ॥ ब्र्प्_७२।१९ ॥  
ततो महान् अभूत् तत्र हाहाकारः सुरोदितः  ।  
लज्जया परिभूतो ऽहं निर्गतस् तु तदासनात्  ॥ ब्र्प्_७२।२० ॥  
पश्यत्सु देवसङ्घेषु तूष्णीम्भूतेषु नारद  ।  
गच्छन्तं मां महादेवो दृष्ट्वा नन्दिनम् अब्रवीत्  ॥ ब्र्प्_७२।२१ ॥  
{शिव उवाच: }  
ब्रह्माणम् आह्वयस्वेह गतपापं करोम्य् अहम्  ।  
कृतापराधे ऽपि जने सन्तः सकृपमानसाः  ।  
मोहयन्त्य् अपि विद्वांसं विषयाणाम् इयं स्थितिः  ॥ ब्र्प्_७२।२२ ॥  
{ब्रह्मोवाच: }  
एवम् उक्त्वा स भगवान् उमया सहितः शिवः  ।  
ममानुकम्पया चैव लोकानां हितकाम्यया  ॥ ब्र्प्_७२।२३ ॥  
एतच् चकार लोकेशः शृणु नारद यत्नतः  ।  
पापिनां पापमोक्षाय भूमिर् आपो भविष्यति  ॥ ब्र्प्_७२।२४ ॥  
तयोश् च सारसर्वस्वम् आहरिष्यामि पावनम्  ।  
एवं निश्चित्य भगवांस् तयोः सारं समाहरत्  ॥ ब्र्प्_७२।२५ ॥  
भूमिं कमण्डलुं कृत्वा तत्रापः सन्निवेश्य च  ।  
पावमान्यादिभिः सूक्तैर् अभिमन्त्र्य च यत्नतः  ॥ ब्र्प्_७२।२६ ॥  
त्रिजगत्पावनीं शक्तिं तत्र सस्मार पापहा  ।  
माम् उवाच स लोकेशो गृहाणेमं कमण्डलुम्  ॥ ब्र्प्_७२।२७ ॥  
आपो वै मातरो देव्यो भूमिर् माता तथापरा  ।  
स्थित्युत्पत्तिविनाशानां हेतुत्वम् उभयोः स्थितम्  ॥ ब्र्प्_७२।२८ ॥  
अत्र प्रतिष्ठितो धर्मो ह्य् अत्र यज्ञः सनातनः  ।  
अत्र भुक्तिश् च मुक्तिश् च स्थावरं जङ्गमं तथा  ॥ ब्र्प्_७२।२९ ॥  
स्मरणान् मानसं पापं वचनाद् वाचिकं तथा  ।  
स्नानपानाभिषेकाच् च प्रणश्यत्य् अपि कायिकम्  ॥ ब्र्प्_७२।३० ॥  
एतद् एवामृतं लोके नैतस्मात् पावनं परम्  ।  
मयाभिमन्त्रितं ब्रह्मन् गृहाणेमं कमण्डलुम्  ॥ ब्र्प्_७२।३१ ॥  
अत्रत्यं वारि यः कश्चित् स्मरेद् अपि पठेद् अपि  ।  
स सर्वकामान् आप्नोति गृहाणेमं कमण्डलुम्  ॥ ब्र्प्_७२।३२ ॥  
भूतेभ्यश् चापि पञ्चभ्य आपो भूतं महोदितम्  ।  
तासाम् उत्कृष्टम् एतस्माद् गृहाणेमं कमण्डलुम्  ॥ ब्र्प्_७२।३३ ॥  
अत्र यद् वारि शोभिष्ठं पुण्यं पावनम् एव च  ।  
स्पृष्ट्वा स्मृत्वा च दृष्ट्वा च ब्रह्मन् पापाद् विमोक्ष्यसे  ॥ ब्र्प्_७२।३४ ॥  
एवम् उक्त्वा महादेवः प्रादान् मम कमण्डलुम्  ।  
ततः सुरगणाः सर्वे भक्त्या प्रोचुः सुरेश्वरम्  ।  
आह्लादश् च महांस् तत्र जयशब्दो व्यवर्तत  ॥ ब्र्प्_७२।३५ ॥  
देवोत्सवे मातुर् अजः पदाग्रं  ब्र्प्_७२।३८अ  
समीक्ष्य पापात् पतितत्वम् आप  ब्र्प्_७२।३८ब्  
प्रादात् कृपालुः स्मरणात् पवित्रां  ब्र्प्_७२।३८च्  
गङ्गां पिता पुण्यकमण्डलुस्थाम्  ब्र्प्_७२।३८द्  
{नारद उवाच: }  
कमण्डलुस्थिता देवी तव पुण्यविवर्धिनी  ।  
यथा मर्त्यं गता नाथ तन् मे विस्तरतो वद  ॥ ब्र्प्_७३।१ ॥  
{ब्रह्मोवाच: }  
बलिर् नाम महादैत्यो देवारिर् अपराजितः  ।  
धर्मेण यशसा चैव प्रजासंरक्षणेन च  ॥ ब्र्प्_७३।२ ॥  
गुरुभक्त्या च सत्येन वीर्येण च बलेन च  ।  
त्यागेन क्षमया चैव त्रैलोक्ये नोपमीयते  ॥ ब्र्प्_७३।३ ॥  
तस्यर्द्धिम् उन्नतां दृष्ट्वा देवाश् चिन्तापरायणाः  ।  
मिथः समूचुर् अमरा जेष्यामो वै कथं बलिम्  ॥ ब्र्प्_७३।४ ॥  
तस्मिञ् शासति राज्यं तु त्रैलोक्यं हतकण्टकम्  ।  
नारयो व्याधयो वापि नाधयो वा कथञ्चन  ॥ ब्र्प्_७३।५ ॥  
अनावृष्टिर् अधर्मो वा नास्तिशब्दो न दुर्जनः  ।  
स्वप्ने ऽपि नैव दृश्येत बलौ राज्यं प्रशासति  ॥ ब्र्प्_७३।६ ॥  
तस्योन्नतिशरैर् भग्नाः कीर्तिखड्गद्विधाकृताः  ।  
तस्याज्ञाशक्तिभिन्नाङ्गा देवाः शर्म न लेभिरे  ॥ ब्र्प्_७३।७ ॥  
ततः सम्मन्त्रयाम् आसुः कृत्वा मात्सर्यम् अग्रतः  ।  
तद्यशोग्निप्रदीप्ताङ्गा विष्णुं जग्मुः सुविह्वलाः  ॥ ब्र्प्_७३।८ ॥  
{देवा ऊचुः: }  
आर्ताः स्म गतसत्त्वाः स्म शङ्खचक्रगदाधर  ।  
अस्मदर्थे भवान् नित्यम् आयुधानि बिभर्ति च  ॥ ब्र्प्_७३।९ ॥  
त्वयि नाथे जगन्नाथ अस्माकं दुःखम् ईदृशम्  ।  
त्वां तु प्रणमती वाणी कथं दैत्यं नमस्यति  ॥ ब्र्प्_७३।१० ॥  
मनसा कर्मणा वाचा त्वाम् एव शरणं गताः  ।  
त्वदङ्घ्रिशरणाः सन्तः कथं दैत्यं नमेमहि  ॥ ब्र्प्_७३।११ ॥  
यजामस् त्वां महायज्ञैर् वदामो वाग्भिर् अच्युत  ।  
त्वदेकशरणाः सन्तः कथं दैत्यं नमेमहि  ॥ ब्र्प्_७३।१२ ॥  
त्वद्वीर्यम् आश्रिता नित्यं देवाः सेन्द्रपुरोगमाः  ।  
त्वया दत्तं पदं प्राप्य कथं दैत्यं नमेमहि  ॥ ब्र्प्_७३।१३ ॥  
स्रष्टा त्वं ब्रह्ममूर्त्या तु विष्णुर् भूत्वा तु रक्षसि  ।  
संहर्ता रुद्रशक्त्या त्वं कथं दैत्यं नमेमहि  ॥ ब्र्प्_७३।१४ ॥  
ऐश्वर्यं कारणं लोके विनैश्वर्यं तु किं फलम्  ।  
हतैश्वर्याः सुरेशान कथं दैत्यं नमेमहि  ॥ ब्र्प्_७३।१५ ॥  
अनादिस् त्वं जगद्धातर् अनन्तस् त्वं जगद्गुरुः  ।  
अन्तवन्तम् अमुं शत्रुं कथं दैत्यं नमेमहि  ॥ ब्र्प्_७३।१६ ॥  
तवैश्वर्येण पुष्टाङ्गा जित्वा त्रैलोक्यम् ओजसा  ।  
स्थिराः स्यामः सुरेशान कथं दैत्यं नमेमहि  ॥ ब्र्प्_७३।१७ ॥  
{ब्रह्मोवाच: }  
इत्य् एतद् एव वचनं श्रुत्वा दैतेयसूदनः  ।  
उवाच सर्वान् अमरान् देवानां कार्यसिद्धये  ॥ ब्र्प्_७३।१८ ॥  
{श्रीभगवान् उवाच: }  
मद्भक्तो ऽसौ बलिर् दैत्यो ह्य् अवध्यो ऽसौ सुरासुरैः  ।  
यथा भवन्तो मत्पोष्यास् तथा पोष्यो बलिर् मम  ॥ ब्र्प्_७३।१९ ॥  
विना तु सङ्गरं देवा हत्वा राज्यं त्रिविष्टपे  ।  
बलिं निबध्य मन्त्रोक्त्या राज्यं वः प्रददाम्य् अहम्  ॥ ब्र्प्_७३।२० ॥  
{ब्रह्मोवाच: }  
तथेत्य् उक्त्वा सुरगणाः सञ्जग्मुर् दिवम् एव हि  ।  
भगवान् अपि देवेशो ह्य् अदित्या गर्भम् आविशत्  ॥ ब्र्प्_७३।२१ ॥  
तस्मिन्न् उत्पद्यमाने तु उत्सवाश् च बभूविरे  ।  
जातो ऽसौ वामनो ब्रह्मन् यज्ञेशो यज्ञपूरुषः  ॥ ब्र्प्_७३।२२ ॥  
एतस्मिन्न् अन्तरे ब्रह्मन् हयमेधाय दीक्षितः  ।  
बलिर् बलवतां श्रेष्ठ ऋषिमुख्यैः समाहितः  ॥ ब्र्प्_७३।२३ ॥  
पुरोधसा च शुक्रेण वेदवेदाङ्गवेदिना  ।  
मखे तस्मिन् वर्तमाने यजमाने बलौ तथा  ॥ ब्र्प्_७३।२४ ॥  
आर्त्विज्य ऋषिमुख्ये तु शुक्रे तत्र पुरोधसि  ।  
हविर्भागार्थम् आसन्न- देवगन्धर्वपन्नगे  ॥ ब्र्प्_७३।२५ ॥  
दीयतां भुज्यतां पूजा क्रियतां च पृथक् पृथक्  ।  
परिपूर्णं पुनः पूर्णम् एवं वाक्ये प्रवर्तति  ॥ ब्र्प्_७३।२६ ॥  
शनैस् तद्देशम् अभ्यागाद् वामनः सामगायनः  ।  
यज्ञवाटम् अनुप्राप्तो वामनश् चित्रकुण्डलः  ॥ ब्र्प्_७३।२७ ॥  
प्रशंसमानस् तं यज्ञं वामनं प्रेक्ष्य भार्गवः  ।  
ब्रह्मरूपधरं देवं वामनं दैत्यसूदनम्  ॥ ब्र्प्_७३।२८ ॥  
दातारं यज्ञतपसां फलं हन्तारं रक्षसाम्  ।  
ज्ञात्वा त्वरन्न् अथोवाच राजानं भूरितेजसम्  ॥ ब्र्प्_७३।२९ ॥  
जेतारं क्षत्रधर्मेण दातारं भक्तितो धनम्  ।  
बलिं बलवतां श्रेष्ठं सभार्यं दीक्षितं मखे  ॥ ब्र्प्_७३।३० ॥  
ध्यायन्तं यज्ञपुरुषम् उत्सृजन्तं हविः पृथक्  ।  
तम् आह भृगुशार्दूलः शुक्रः परमबुद्धिमान्  ॥ ब्र्प्_७३।३१ ॥  
{शुक्र उवाच: }  
यो ऽसौ तव मखं प्राप्तो ब्राह्मणो वामनाकृतिः  ।  
नासौ विप्रो बले सत्यं यज्ञेशो यज्ञवाहनः  ॥ ब्र्प्_७३।३२ ॥  
शिशुस् त्वां याचितुं प्राप्तो नूनं देवहिताय हि  ।  
मया च सह सम्मन्त्र्य पश्चाद् देयं त्वया प्रभो  ॥ ब्र्प्_७३।३३ ॥  
{ब्रह्मोवाच: }  
बलिस् तु भार्गवं प्राह पुरोधसम् अरिन्दमः  ॥* ब्र्प्_७३।३४ ॥  
{बलिर् उवाच: }  
धन्यो ऽहं मम यज्ञेशो गृहम् आयाति मूर्तिमान्  ।  
आगत्य याचते किञ्चित् किं मन्त्र्यम् अवशिष्यते  ॥ ब्र्प्_७३।३५ ॥  
{ब्रह्मोवाच: }  
एवम् उक्त्वा सभार्यो ऽसौ शुक्रेण च पुरोधसा  ।  
जगाम यत्र विप्रेन्द्रो वामनो ऽदितिनन्दनः  ॥ ब्र्प्_७३।३६ ॥  
कृताञ्जलिपुटो भूत्वा केनार्थित्वं तद् उच्यताम्  ।  
वामनो ऽपि तदा प्राह पदत्रयमितां भुवम्  ॥ ब्र्प्_७३।३७ ॥  
देहि राजेन्द्र नान्येन कार्यम् अस्ति धनेन किम्  ।  
तथेत्य् उक्त्वा तु कलशान् नानारत्नविभूषितात्  ॥ ब्र्प्_७३।३८ ॥  
वारिधारां पुरस्कृत्य वामनाय भुवं ददौ  ।  
पश्यत्सु ऋषिमुख्येषु शुक्रे चैव पुरोधसि  ॥ ब्र्प्_७३।३९ ॥  
पश्यत्सु लोकनाथेषु वामनाय भुवं ददौ  ।  
पश्यत्सु दैत्यसङ्घेषु जयशब्दे प्रवर्तति  ॥ ब्र्प्_७३।४० ॥  
शनैस् तु वामनः प्राह स्वस्ति राजन् सुखी भव  ।  
देहि मे सम्मितां भूमिं त्रिपदाम् आशु गम्यते  ॥ ब्र्प्_७३।४१ ॥  
तथेत्य् उवाच दैत्येशो यावत् पश्यति वामनम्  ।  
यज्ञेशो यज्ञपुरुषश् चन्द्रादित्यौ स्तनान्तरे  ॥ ब्र्प्_७३।४२ ॥  
यथा स्यातां सुरा मूर्ध्नि ववृधे विक्रमाकृतिः  ।  
अनन्तश् चाच्युतो देवो विक्रान्तो विक्रमाकृतिः  ।  
तं दृष्ट्वा दैत्यराट् प्राह सभार्यो विनयान्वितः  ॥ ब्र्प्_७३।४३ ॥  
{बलिर् उवाच: }  
क्रमस्व विष्णो लोकेश यावच्छक्त्या जगन्मय  ।  
जितं मया सुरेशान सर्वभावेन विश्वकृत्  ॥ ब्र्प्_७३।४४ ॥  
{ब्रह्मोवाच: }  
तद्वाक्यसमकालं तु विष्णुः प्राह महाक्रतुः  ॥* ब्र्प्_७३।४५ ॥  
{विष्णुर् उवाच: }  
दैत्येश्वर महाबाहो क्रमिष्ये पश्य दैत्यराट्  ॥* ब्र्प्_७३।४६ ॥  
{ब्रह्मोवाच: }  
एवं वदन्तं स प्राह क्रम विष्णो पुनः पुनः  ॥* ब्र्प्_७३।४७ ॥  
{ब्रह्मोवाच: }  
कूर्मपृष्ठे पदं न्यस्य बलियज्ञे पदं न्यसत्  ।  
द्वितीयं तु पदं प्राप ब्रह्मलोकं सनातनम्  ॥ ब्र्प्_७३।४८ ॥  
तृतीयस्य पदस्यात्र स्थानं नास्त्य् असुरेश्वर  ।  
क्व क्रमिष्ये भुवं देहि बलिं तं हरिर् अब्रवीत्  ।  
विहस्य बलिर् अप्य् आह सभार्यः स कृताञ्जलिः  ॥ ब्र्प्_७३।४९ ॥  
{बलिर् उवाच: }  
त्वया सृष्टं जगत् सर्वं न स्रष्टाहं सुरेश्वर  ।  
त्वद्दोषाद् अल्पम् अभवत् किं करोमि जगन्मय  ॥ ब्र्प्_७३।५० ॥  
तथापि नानृतपूर्वं कदाचिद् वच्मि केशव  ।  
सत्यवाक्यं च मां कुर्वन् मत्पृष्ठे हि पदं न्यस  ॥ ब्र्प्_७३।५१ ॥  
{ब्रह्मोवाच: }  
ततः प्रसन्नो भगवांस् त्रयीमूर्तिः सुरार्चितः  ॥* ब्र्प्_७३।५२ ॥  
{भगवान् उवाच: }  
वरं वृणीष्व भद्रं ते भक्त्या प्रीतो ऽस्मि दैत्यराट्  ॥ ब्र्प्_७३।५३ ॥  
{ब्रह्मोवाच: }  
स तु प्राह जगन्नाथं न याचे त्वां त्रिविक्रमम्  ।  
स तु प्रादात् स्वयं विष्णुः प्रीतः सन् मनसेप्सितम्  ॥ ब्र्प्_७३।५४ ॥  
रसातलपतित्वं च भावि चेन्द्रपदं पुनः  ।  
आत्माधिपत्यं च हरिर् अविनाशि यशो विभुः  ॥ ब्र्प्_७३।५५ ॥  
एवं दत्त्वा बलेः सर्वं ससुतं भार्ययान्वितम्  ।  
रसातले हरिः स्थाप्य बलिं त्व् अमरवैरिणम्  ॥ ब्र्प्_७३।५६ ॥  
शतक्रतोस् तथा प्रादात् सुरराज्यं यथाभवम्  ।  
एतस्मिन्न् अन्तरे तत्र पदं प्रागात् सुरार्चितम्  ॥ ब्र्प्_७३।५७ ॥  
द्वितीयं तत् पदं विष्णोः पितुर् मम महामते  ।  
यत् पदं समनुप्राप्तं गृहं दृष्ट्वाप्य् अचिन्तयम्  ॥ ब्र्प्_७३।५८ ॥  
किं कृत्यं यच् छुभं मे स्यात् पदे विष्णोः समागते  ।  
सर्वस्वं च समालोक्य श्रेष्ठो मे स्यात् कमण्डलुः  ॥ ब्र्प्_७३।५९ ॥  
तद् वारि यत् पुण्यतमं दत्तं च त्रिपुरारिणा  ।  
वरं वरेण्यं वरदं वरं शान्तिकरं परम्  ॥ ब्र्प्_७३।६० ॥  
शुभं च शुभदं नित्यं भुक्तिमुक्तिप्रदायकम्  ।  
मातृस्वरूपं लोकानाम् अमृतं भेषजं शुचि  ॥ ब्र्प्_७३।६१ ॥  
पवित्रं पावनं पूज्यं ज्येष्ठं श्रेष्ठं गुणान्वितम्  ।  
स्मरणाद् एव लोकानां पावनं किं नु दर्शनात्  ॥ ब्र्प्_७३।६२ ॥  
तादृग् वारि शुचिर् भूत्वा कल्पये ऽर्घाय मे पितुः  ।  
इति सञ्चिन्त्य तद् वारि गृहीत्वार्घाय कल्पितम्  ॥ ब्र्प्_७३।६३ ॥  
विष्णोः पादे तु पतितम् अर्घवारि सुमन्त्रितम्  ।  
तद् वारि पतितं मेरौ चतुर्धा व्यगमद् भुवम्  ॥ ब्र्प्_७३।६४ ॥  
पूर्वे तु दक्षिणे चैव पश्चिमे चोत्तरे तथा  ।  
दक्षिणे यत् तु पतितं जटाभिः शङ्करो मुने  ॥ ब्र्प्_७३।६५ ॥  
जग्राह पश्चिमे यत् तु पुनः प्रायात् कमण्डलुम्  ।  
उत्तरे पतितं यत् तु विष्णुर् जग्राह तज् जलम्  ॥ ब्र्प्_७३।६६ ॥  
पूर्वस्मिन्न् ऋषयो देवा पितरो लोकपालकाः  ।  
जगृहुः शुभदं वारि तस्माच् छ्रेष्ठं तद् उच्यते  ॥ ब्र्प्_७३।६७ ॥  
या दक्षिणां दिशं प्राप्ता आपो वै लोकमातरः  ।  
विष्णुपादप्रसूतास् ता ब्रह्मण्या लोकमातरः  ॥ ब्र्प्_७३।६८ ॥  
महेश्वरजटासंस्थाः पर्वजातशुभोदयाः  ।  
तासां प्रभावस्मरणात् सर्वकामान् अवाप्नुयात्  ॥ ब्र्प्_७३।६९ ॥  
{नारद उवाच: }  
कमण्डलुस्थिता देवी महेश्वरजटागता  ।  
श्रुता देव यथा मर्त्यम् आगता तद् ब्रवीतु मे  ॥ ब्र्प्_७४।१ ॥  
{ब्रह्मोवाच: }  
महेश्वरजटास्था या आपो देव्यो महामते  ।  
तासां च द्विविधो भेद आहर्तुर् द्वयकारणात्  ॥ ब्र्प्_७४।२ ॥  
एकांशो ब्राह्मणेनात्र व्रतदानसमाधिना  ।  
गोतमेन शिवं पूज्य आहृतो लोकविश्रुतः  ॥ ब्र्प्_७४।३ ॥  
अपरस् तु महाप्राज्ञ क्षत्रियेण बलीयसा  ।  
आराध्य शङ्करं देवं तपोभिर् नियमैस् तथा  ॥ ब्र्प्_७४।४ ॥  
भगीरथेन भूपेन आहृतो ऽंशो ऽपरस् तथा  ।  
एवं द्वैरूप्यम् अभवद् गङ्गाया मुनिसत्तम  ॥ ब्र्प्_७४।५ ॥  
{नारद उवाच: }  
महेश्वरजटास्था या हेतुना केन गौतमः  ।  
आहर्ता क्षत्रियेणापि आहृता केन तद् वद  ॥ ब्र्प्_७४।६ ॥  
{ब्रह्मोवाच: }  
यथानीता पुरा वत्स ब्राह्मणेनेतरेण वा  ।  
तत् सर्वं विस्तरेणाहं वदिष्ये प्रीतये तव  ॥ ब्र्प्_७४।७ ॥  
यस्मिन् काले सुरेशस्य उमा पत्न्य् अभवत् प्रिया  ।  
तस्मिन्न् एवाभवद् गङ्गा प्रिया शम्भोर् महामते  ॥ ब्र्प्_७४।८ ॥  
मम दोषापनोदाय चिन्तयानः शिवस् तदा  ।  
उमया सहितः श्रीमान् देवीं प्रेक्ष्य विशेषतः  ॥ ब्र्प्_७४।९ ॥  
रसवृत्तौ स्थितो यस्मान् निर्ममे रसम् उत्तमम्  ।  
रसिकत्वात् प्रियत्वाच् च स्त्रैणत्वात् पावनत्वतः  ॥ ब्र्प्_७४।१० ॥  
सर्वाभ्यो ह्य् अधिकप्रीतिर् गङ्गाभूद् द्विजसत्तम  ।  
सैवोद्भूता जटामार्गात् कस्मिंश्चित् कारणान्तरे  ।  
स तु सङ्गोपयाम् आस गङ्गां शम्भुर् जटागताम्  ॥ ब्र्प्_७४।१२ ॥  
शिरसा च धृतां ज्ञात्वा न शशाक उमा तदा  ।  
सोढुं ब्रह्मञ् जटाजूटे स्थितां दृष्ट्वा पुनः पुनः  ॥ ब्र्प्_७४।१३ ॥  
अमर्षेण भवं गोरी प्रेरयस्वेत्य् अभाषत  ।  
नैवासौ प्रैरयच् छम्भू रसिको रसम् उत्तमम्  ॥ ब्र्प्_७४।१४ ॥  
जटास्व् एव तदा देवीं गोपायन्तं विमृश्य सा  ।  
विनायकं जयां स्कन्दं रहो वचनम् अब्रवीत्  ॥ ब्र्प्_७४।१५ ॥  
नैवायं त्रिदशेशानो गङ्गां त्यजति कामुकः  ।  
सापि प्रिया शिवस्याद्य कथं त्यजति तां प्रियाम्  ॥ ब्र्प्_७४।१६ ॥  
एवं विमृश्य बहुशो गौरी चाह विनायकम्  ॥* ब्र्प्_७४।१७ ॥  
{पार्वत्य् उवाच: }  
न देवैर् नासुरैर् यक्षैर् न सिद्धैर् भवतापि च  ।  
न राजभिर् अथान्यैर् वा न गङ्गां त्यजति प्रभुः  ॥ ब्र्प्_७४।१८ ॥  
पुनस् तप्स्यामि वा गत्वा हिमवन्तं नगोत्तमम्  ।  
अथवा ब्राह्मणैः पुण्यैस् तपोभिर् हतकल्मषैः  ॥ ब्र्प्_७४।१९ ॥  
तैर् वा जटास्थिता गङ्गा प्रार्थिता भुवम् आप्नुयात्  ॥* ब्र्प्_७४।२० ॥  
{ब्रह्मोवाच: }  
एतच् छ्रुत्वा मातृवाक्यं मातरं प्राह विघ्नराट्  ।  
भ्रात्रा स्कन्देन जयया सम्मन्त्र्येह च युज्यते  ॥ ब्र्प्_७४।२१ ॥  
तत् कुर्मो मस्तकाद् गङ्गां यथा त्यजति मे पिता  ।  
एतस्मिन्न् अन्तरे ब्रह्मन्न् अनावृष्टिर् अजायत  ॥ ब्र्प्_७४।२२ ॥  
द्विर् द्वादश समा मर्त्ये सर्वप्राणिभयावहा  ।  
ततो विनष्टम् अभवज् जगत् स्थावरजङ्गमम्  ॥ ब्र्प्_७४।२३ ॥  
विना तु गौतमं पुण्यम् आश्रमं सर्वकामदम्  ।  
स्रष्टुकामः पुरा पुत्र स्थावरं जङ्गमं तथा  ॥ ब्र्प्_७४।२४ ॥  
कृतो यज्ञो मया पूर्वं स देवयजनो गिरिः  ।  
मन्नामा तत्र विख्यातस् ततो ब्रह्मगिरिः सदा  ॥ ब्र्प्_७४।२५ ॥  
तम् आश्रित्य नगश्रेष्ठं सर्वदास्ते स गौतमः  ।  
तस्याश्रमे महापुण्ये श्रेष्ठे ब्रह्मगिरौ शुभे  ॥ ब्र्प्_७४।२६ ॥  
आधयो व्याधयो वापि दुर्भिक्षं वाप्य् अवर्षणम्  ।  
भयशोकौ च दारिद्र्यं न श्रूयन्ते कदाचन  ॥ ब्र्प्_७४।२७ ॥  
तदाश्रमं विनान्यत्र हव्यं वा कव्यम् एव च  ।  
नास्ति पुत्र तथा दाता होता यष्टा तथैव च  ॥ ब्र्प्_७४।२८ ॥  
यदैव गौतमो विप्रो ददाति च जुहोति च  ।  
तदैवाप्य् अयनं स्वर्गे सुराणाम् अपि नान्यतः  ॥ ब्र्प्_७४।२९ ॥  
देवलोके ऽपि मर्त्ये वा श्रूयते गौतमो मुनिः  ।  
होता दाता च भोक्ता च स एवेति जना विदुः  ॥ ब्र्प्_७४।३० ॥  
तच् छ्रुत्वा मुनयः सर्वे नानाश्रमनिवासिनः  ।  
गौतमाश्रमम् आपृच्छन्न् आगच्छन्तस् तपोधनाः  ॥ ब्र्प्_७४।३१ ॥  
तेषां मुनीनां सर्वेषाम् आगतानां स गौतमः  ।  
शिष्यवत् पुत्रवद् भक्त्या पितृवत् पोषको ऽभवत्  ॥ ब्र्प्_७४।३२ ॥  
यस्य यथेप्सितं कामं यथायोग्यं यथाक्रमम्  ।  
यथानुरूपं सर्वेषां शुश्रूषाम् अकरोन् मुनिः  ॥ ब्र्प्_७४।३३ ॥  
आज्ञया गौतमस्यासन्न् ओषध्यो लोकमातरः  ।  
आराधिताः पुनस् तेन ब्रह्मविष्णुमहेश्वराः  ॥ ब्र्प्_७४।३४ ॥  
जायन्ते च तदौषध्यो लूयन्ते च तदैव हि  ।  
सम्पत्स्यन्ते तदोप्यन्ते गौतमस्य तपोबलात्  ॥ ब्र्प्_७४।३५ ॥  
सर्वाः समृद्धयस् तस्य संसिध्यन्ते मनोगताः  ।  
प्रत्यहं वक्ति विनयाद् गौतमस् त्व् आगतान् मुनीन्  ॥ ब्र्प्_७४।३६ ॥  
पुत्रवच् छिष्यवच् चैव प्रेष्यवत् करवाणि किम्  ।  
पितृवत् पोषयाम् आस संवत्सरगणान् बहून्  ॥ ब्र्प्_७४।३७ ॥  
एवं वसत्सु मुनिषु त्रैलोक्ये ख्यातिर् आश्रयात्  ।  
ततो विनायकः प्राह मातरं भ्रातरं जयाम्  ॥ ब्र्प्_७४।३८ ॥  
{विनायक उवाच: }  
देवानां सदने मातर् गीयते गौतमो द्विजः  ।  
यन् न साध्यं सुरगणैर् गौतमः कृतवान् इति  ॥ ब्र्प्_७४।३९ ॥  
एवं श्रुतं मया देवि ब्राह्मणस्य तपोबलम्  ।  
स विप्रश् चालयेद् एनां मातर् गङ्गां जटागताम्  ॥ ब्र्प्_७४।४० ॥  
तपसा वान्यतो वापि पूजयित्वा त्रिलोचनम्  ।  
स एव च्यावयेद् एनां जटास्थां मे पितृप्रियाम्  ॥ ब्र्प्_७४।४१ ॥  
तत्र नीतिर् विधातव्या तां विप्रो याचयेद् यथा  ।  
तत्प्रभावात् सरिच्छ्रेष्ठा शिरसो ऽवतरत्य् अपि  ॥ ब्र्प्_७४।४२ ॥  
{ब्रह्मोवाच: }  
इत्य् उक्त्वा मातरं भ्रात्रा जयया सह विघ्नराट्  ।  
जगाम गौतमो यत्र ब्रह्मसूत्रधरः कृशः  ॥ ब्र्प्_७४।४३ ॥  
वसन् कतिपयाहःसु गौतमाश्रममण्डले  ।  
उवाच ब्राह्मणान् सर्वांस् तत्र तत्र च विघ्नराट्  ॥ ब्र्प्_७४।४४ ॥  
गच्छामः स्वम् अधिष्ठानम् आश्रमाणि शुचीनि च  ।  
पुष्टाः स्म गौतमान्नेन पृच्छामो गौतमं मुनिम्  ॥ ब्र्प्_७४।४५ ॥  
इति सम्मन्त्र्य पृच्छन्ति मुनयो मुनिसत्तमाः  ।  
स तान् निवारयाम् आस स्नेहबुद्ध्या मुनीन् पृथक्  ॥ ब्र्प्_७४।४६ ॥  
{गौतम उवाच: }  
कृताञ्जलिः सविनयम् आसध्वम् इह चैव हि  ।  
युष्मच्चरणशुश्रूषां करोमि मुनिपुङ्गवाः  ॥ ब्र्प्_७४।४७ ॥  
शुश्रूषौ पुत्रवन् नित्यं मयि तिष्ठति नोचितम्  ।  
भवतां भूमिदेवानाम् आश्रमान्तरसेवनम्  ॥ ब्र्प्_७४।४८ ॥  
इदम् एवाश्रमं पुण्यं सर्वेषाम् इति मे मतिः  ।  
अलम् अन्येन मुनय आश्रमेण गतेन वा  ॥ ब्र्प्_७४।४९ ॥  
{ब्रह्मोवाच: }  
इति श्रुत्वा मुनेर् वाक्यं विघ्नकृत्यम् अनुस्मरन्  ।  
उवाच प्राञ्जलिर् भूत्वा ब्राह्मणान् स गणाधिपः  ॥ ब्र्प्_७४।५० ॥  
{गणाधिप उवाच: }  
अन्नक्रीता वयं किं नो निवारयत गौतमः  ।  
साम्ना नैव वयं शक्ता गन्तुं स्वं स्वं निवेशनम्  ॥ ब्र्प्_७४।५१ ॥  
नायम् अर्हति दण्डं वा उपकारी द्विजोत्तमः  ।  
तस्माद् बुद्ध्या व्यवस्यामि तत् सर्वैर् अनुमन्यताम्  ॥ ब्र्प्_७४।५२ ॥  
{ब्रह्मोवाच: }  
ततः सर्वे द्विजश्रेष्ठाः क्रियताम् इत्य् अनुब्रुवन्  ।  
एतस्य तूपकाराय लोकानां हितकाम्यया  ॥ ब्र्प्_७४।५३ ॥  
ब्राह्मणानां च सर्वेषां श्रेयो यत् स्यात् तथा कुरु  ।  
ब्राह्मणानां वचः श्रुत्वा मेने वाक्यं गणाधिपः  ॥ ब्र्प्_७४।५४ ॥  
{विनायक उवाच: }  
क्रियते गुणरूपं यद् गौतमस्य विशेषतः  ॥* ब्र्प्_७४।५५ ॥  
{ब्रह्मोवाच: }  
अनुमान्य द्विजान् सर्वान् पुनः पुनर् उदारधीः  ।  
स्वयं च ब्राह्मणो भूत्वा प्रणम्य ब्राह्मणान् पुनः  ।  
मातुर् मते स्थितो विद्वाञ् जयां प्राह गणेश्वरः  ॥ ब्र्प्_७४।५६ ॥  
{विनायक उवाच: }  
यथा नान्यो विजानीते तथा कुरु शुभानने  ।  
गोरूपधारिणी गच्छ गौतमो यत्र तिष्ठति  ॥ ब्र्प्_७४।५७ ॥  
शालीन् खाद विनाश्याथ विकारं कुरु भामिनि  ।  
कृते प्रहारे हुङ्कारे प्रेक्षिते चापि किञ्चन  ।  
पत दीनं स्वनं कृत्वा न म्रियस्व न जीव च  ॥ ब्र्प्_७४।५८ ॥  
{ब्रह्मोवाच: }  
तथा चकार विजया विघ्नेश्वरमते स्थिता  ।  
यत्रासीद् गौतमो विप्रो जया गोरूपधारिणी  ॥ ब्र्प्_७४।५९ ॥  
जगाम शालीन् खादन्ती तां ददर्श स गौतमः  ।  
गां दृष्ट्वा विकृतां विप्रस् तां तृणेन न्यवारयत्  ॥ ब्र्प्_७४।६० ॥  
निवार्यमाणा सा तेन स्वनं कृत्वा पपात गौः  ।  
तस्यां तु पतितायां च हाहाकारो महान् अभूत्  ॥ ब्र्प्_७४।६१ ॥  
स्वनं श्रुत्वा च दृष्ट्वा च गौतमस्य विचेष्टितम्  ।  
व्यथिता ब्राह्मणाः प्राहुर् विघ्नराजपुरस्कृताः  ॥ ब्र्प्_७४।६२ ॥  
{ब्राह्मणा ऊचुः: }  
इतो गच्छामहे सर्वे न स्थातव्यं तवाश्रमे  ।  
पुत्रवत् पोषिताः सर्वे पृष्टो ऽसि मुनिपुङ्गव  ॥ ब्र्प्_७४।६३ ॥  
{ब्रह्मोवाच: }  
इति श्रुत्वा मुनिर् वाक्यं विप्राणां गच्छतां तदा  ।  
वज्राहत इवासीत् स विप्राणां पुरतो ऽपतत्  ॥ ब्र्प्_७४।६४ ॥  
तम् ऊचुर् ब्राह्मणाः सर्वे पश्येमां पतितां भुवि  ।  
रुद्राणां मातरं देवीं जगतां पावनीं प्रियाम्  ॥ ब्र्प्_७४।६५ ॥  
तीर्थदेवस्वरूपिण्याम् अस्यां गवि विधेर् बलात्  ।  
पतितायां मुनिश्रेष्ठ गन्तव्यम् अवशिष्यते  ॥ ब्र्प्_७४।६६ ॥  
चीर्णं व्रतं क्षयं याति यथा वासस् त्वदाश्रमे  ।  
वयं नान्यधना ब्रह्मन् केवलं तु तपोधनाः  ॥ ब्र्प्_७४।६७ ॥  
{ब्रह्मोवाच: }  
विप्राणां पुरतः स्थित्वा विनीतः प्राह गौतमः  ॥* ब्र्प्_७४।६८ ॥  
{गौतम उवाच: }  
भवन्त एव शरणं पूतं मां कर्तुम् अर्हथ  ॥* ब्र्प्_७४।६९ ॥  
{ब्रह्मोवाच: }  
ततः प्रोवाच भगवान् विघ्नराड् ब्राह्मणैर् वृतः  ॥* ब्र्प्_७४।७० ॥  
{विघ्नराज उवाच: }  
नैवेयं म्रियते तत्र नैव जीवति तत्र किम्  ।  
वदामो ऽस्मिन् सुसन्दिग्धे निष्कृतिं गतिम् एव वा  ॥ ब्र्प्_७४।७१ ॥  
{गौतम उवाच: }  
कथम् उत्थास्यतीयं गौर् अथ चास्मिंश् च निष्कृतिम्  ।  
वक्तुम् अर्हथ तत् सर्वं करिष्ये ऽहम् असंशयम्  ॥ ब्र्प्_७४।७२ ॥  
{ब्राह्मणा ऊचुः: }  
सर्वेषां च मतेनायं वदिष्यति च बुद्धिमान्  ।  
एतद् वाक्यम् अथास्माकं प्रमाणं तव गौतम  ॥ ब्र्प्_७४।७३ ॥  
{ब्रह्मोवाच: }  
ब्राह्मणैः प्रेर्यमाणो ऽसौ गौतमेन बलीयसा  ।  
विघ्नकृद् ब्रह्मवपुषा प्राह सर्वान् इदं वचः  ॥ ब्र्प्_७४।७४ ॥  
{विघ्नराज उवाच: }  
सर्वेषां च मतेनाहं वदिष्यामि यथार्थवत्  ।  
अनुमन्यन्तु मुनयो मद्वाक्यं गौतमो ऽपि च  ॥ ब्र्प्_७४।७५ ॥  
महेश्वरजटाजूटे ब्रह्मणो ऽव्यक्तजन्मनः  ।  
कमण्डलुस्थितं वारि तिष्ठतीति हि शुश्रुम  ॥ ब्र्प्_७४।७६ ॥  
तद् आनयस्व तरसा तपसा नियमेन च  ।  
तेनाभिषिञ्च गाम् एतां भगवन् भुवम् आश्रिताम्  ।  
ततो वत्स्यामहे सर्वे पूर्ववत् तव वेश्मनि  ॥ ब्र्प्_७४।७७ ॥  
{ब्रह्मोवाच: }  
इत्य् उक्तवति विप्रेन्द्रे ब्राह्मणानां च संसदि  ।  
तत्रापतत् पुष्पवृष्टिर् जयशब्दो व्यवर्धत  ।  
ततः कृताञ्जलिर् नम्रो गौतमो वाक्यम् अब्रवीत्  ॥ ब्र्प्_७४।७८ ॥  
{गौतम उवाच: }  
तपसाग्निप्रसादेन देवब्रह्मप्रसादतः  ।  
भवतां च प्रसादेन मत्सङ्कल्पो ऽनुसिध्यताम्  ॥ ब्र्प्_७४।७९ ॥  
{ब्रह्मोवाच: }  
एवम् अस्त्व् इति तं विप्रा आपृच्छन् मुनिपुङ्गवम्  ।  
स्वानि स्थानानि ते जग्मुः समृद्धान्य् अन्नवारिभिः  ॥ ब्र्प्_७४।८० ॥  
यातेषु तेषु विप्रेषु भ्रात्रा सह गणेश्वरः  ।  
जयया सह सुप्रीतः कृतकृत्यो न्यवर्तत  ॥ ब्र्प्_७४।८१ ॥  
गतेषु ब्रह्मवृन्देषु गणेशे च गते तथा  ।  
गौतमो ऽपि मुनिश्रेष्ठस् तपसा हतकल्मषः  ॥ ब्र्प्_७४।८२ ॥  
ध्यायंस् तदर्थं स मुनिः किम् इदं मम संस्थितम्  ।  
इत्य् एवं बहुशो ध्यायञ् ज्ञानेन ज्ञातवान् द्विज  ॥ ब्र्प्_७४।८३ ॥  
निश्चित्य देवकार्यार्थम् आत्मनः किल्बिषां गतिम्  ।  
लोकानाम् उपकारं च शम्भोः प्रीणनम् एव च  ॥ ब्र्प्_७४।८४ ॥  
उमायाः प्रीणनं चापि गङ्गानयनम् एव च  ।  
सर्वं श्रेयस्करं मन्ये मयि नैव च किल्बिषम्  ॥ ब्र्प्_७४।८५ ॥  
इत्य् एवं मनसा ध्यायन् सुप्रीतो ऽभूद् द्विजोत्तमः  ।  
आराध्य जगताम् ईशं त्रिनेत्रं वृषभध्वजम्  ॥ ब्र्प्_७४।८६ ॥  
आनयिष्ये सरिच्छ्रेष्ठां प्रीता ऽस्तु गिरिजा मम  ।  
सपत्नी जगदम्बाया महेश्वरजटास्थिता  ॥ ब्र्प्_७४।८७ ॥  
एवं हि सङ्कल्प्य मुनिप्रवीरः  ब्र्प्_७४।८८अ  
स गौतमो ब्रह्मगिरेर् जगाम  ब्र्प्_७४।८८ब्  
कैलासम् आधिष्ठितम् उग्रधन्वना  ब्र्प्_७४।८८च्  
सुरार्चितं प्रियया ब्रह्मवृन्दैः  ब्र्प्_७४।८८द्  
{नारद उवाच: }  
कैलासशिखरं गत्वा गौतमो भगवान् ऋषिः  ।  
किं चकार तपो वापि कां चक्रे स्तुतिम् उत्तमाम्  ॥ ब्र्प्_७५।१ ॥  
{ब्रह्मोवाच: }  
गिरिं गत्वा ततो वत्स वाचं संयम्य गौतमः  ।  
आस्तीर्य स कुशान् प्राज्ञः कैलासे पर्वतोत्तमे  ॥ ब्र्प्_७५।२ ॥  
उपविश्य शुचिर् भूत्वा स्तोत्रं चेदं ततो जगौ  ।  
अपतत् पुष्पवृष्टिश् च स्तूयमाने महेश्वरे  ॥ ब्र्प्_७५।३ ॥  
{गौतम उवाच: }  
भोगार्थिनां भोगम् अभीप्सितं च  ब्र्प्_७५।४अ  
दातुं महान्त्य् अष्टवपूंषि धत्ते  ब्र्प्_७५।४ब्  
सोमो जनानां गुणवन्ति नित्यं  ब्र्प्_७५।४च्  
देवं महादेवम् इति स्तुवन्ति  ब्र्प्_७५।४द्  
कर्तुं स्वकीयैर् विषयैः सुखानि  ब्र्प्_७५।५अ  
भर्तुं समस्तं सचराचरं च  ब्र्प्_७५।५ब्  
सम्पत्तये ह्य् अस्य विवृद्धये च  ब्र्प्_७५।५च्  
महीमयं रूपम् इतीश्वरस्य  ब्र्प्_७५।५द्  
सृष्टेः स्थितेः संहरणाय भूमेर्  ब्र्प्_७५।६अ  
आधारम् आधातुम् अपां स्वरूपम्  ब्र्प्_७५।६ब्  
भेजे शिवः शान्ततनुर् जनानां  ब्र्प्_७५।६च्  
सुखाय धर्माय जगत् प्रतिष्ठितम्  ब्र्प्_७५।६द्  
कालव्यवस्थाम् अमृतस्रवं च  ब्र्प्_७५।७अ  
जीवस्थितिं सृष्टिम् अथो विनाशनम्  ब्र्प्_७५।७ब्  
मुदं प्रजानां सुखम् उन्नतिं च  ब्र्प्_७५।७च्  
चक्रे ऽर्कचन्द्राग्निमयं शरीरम्  ब्र्प्_७५।७द्  
वृद्धिं गतिं शक्तिम् अथाक्षराणि  ब्र्प्_७५।८अ  
जीवव्यवस्थां मुदम् अप्य् अनेकाम्  ब्र्प्_७५।८ब्  
स्रष्टुं कृतं वायुर् इतीशरूपं  ब्र्प्_७५।८च्  
त्वं वेत्सि नूनं भगवन् भवन्तम्  ब्र्प्_७५।८द्  
भेदैर् विना नैव कृतिर् न धर्मो  ब्र्प्_७५।९अ  
नात्मीयम् अन्यन् न दिशो ऽन्तरिक्षम्  ब्र्प्_७५।९ब्  
द्यावापृथिव्यौ न च भुक्तिमुक्ती  ब्र्प्_७५।९च्  
तस्माद् इदं व्योमवपुस् तवेश  ब्र्प्_७५।९द्  
धर्मं व्यवस्थापयितुं व्यवस्य  ब्र्प्_७५।१०अ  
ऋक्सामशास्त्राणि यजुश् च शाखाः  ब्र्प्_७५।१०ब्  
लोके च गाथाः स्मृतयः पुराणम्  ब्र्प्_७५।१०च्  
इत्यादिशब्दात्मकताम् उपैति  ब्र्प्_७५।१०द्  
यष्टा क्रतुर् यान्य् अपि साधनानि  ब्र्प्_७५।११अ  
ऋत्विक्प्रदेशं फलदेशकालाः  ब्र्प्_७५।११ब्  
त्वम् एव शम्भो परमार्थतत्त्वं  ब्र्प्_७५।११च्  
वदन्ति यज्ञाङ्गमयं वपुस् ते  ब्र्प्_७५।११द्  
कर्ता प्रदाता प्रतिभूः प्रदानं  ब्र्प्_७५।१२अ  
सर्वज्ञसाक्षी पुरुषः परश् च  ब्र्प्_७५।१२ब्  
प्रत्यात्मभूतः परमार्थरूपस्  ब्र्प्_७५।१२च्  
त्वम् एव सर्वं किम् उ वाग्विलासैः  ब्र्प्_७५।१२द्  
न वेदशास्त्रैर् गुरुभिः प्रदिष्टो  ब्र्प्_७५।१३अ  
न नासि बुद्ध्यादिभिर् अप्रधृष्यः  ब्र्प्_७५।१३ब्  
अजो ऽप्रमेयः शिवशब्दवाच्यस्  ब्र्प्_७५।१३च्  
त्वम् अस्ति सत्यं भगवन् नमस् ते  ब्र्प्_७५।१३द्  
आत्मैकतां स्वप्रकृतिं कदाचिद्  ब्र्प्_७५।१४अ  
ऐक्षच् छिवः सम्पद् इयं ममेति  ब्र्प्_७५।१४ब्  
पृथक् तदैवाभवद् अप्रतर्क्य  ब्र्प्_७५।१४च्  
अचिन्त्यप्रभावो बहुविश्वमूर्तिः  ब्र्प्_७५।१४द्  
भावे ऽभिवृद्धा च भवे भवे च  ब्र्प्_७५।१५अ  
स्वकारणं कारणम् आस्थिता च  ब्र्प्_७५।१५ब्  
नित्या शिवा सर्वसुलक्षणा वा  ब्र्प्_७५।१५च्  
विलक्षणा विश्वकरस्य शक्तिः  ब्र्प्_७५।१५द्  
उत्पादनं संस्थितिर् अन्नवृद्धि  ब्र्प्_७५।१६अ  
लयाः सतां यत्र सनातनास् ते  ब्र्प्_७५।१६ब्  
एकैव मूर्तिर् न समस्ति किञ्चिद्  ब्र्प्_७५।१६च्  
असाध्यम् अस्या दयिता हरस्य  ब्र्प्_७५।१६द्  
यदर्थम् अन्नानि धनानि जीवा  ब्र्प्_७५।१७अ  
यच्छन्ति कुर्वन्ति तपांसि धर्मान्  ब्र्प्_७५।१७ब्  
सापीयम् अम्बा जगतो जनित्री  ब्र्प्_७५।१७च्  
प्रिया तु सोमस्य महासुकीर्तिः  ब्र्प्_७५।१७द्  
यद् ईक्षितं काङ्क्षति वासवो ऽपि  ब्र्प्_७५।१८अ  
यन्नामतो मङ्गलम् आप्नुयाच् च  ब्र्प्_७५।१८ब्  
या व्याप्य विश्वं विमलीकरोति  ब्र्प्_७५।१८च्  
सोमा सदा सोमसमानरूपा  ब्र्प्_७५।१८द्  
ब्रह्मादिजीवस्य चराचरस्य  ब्र्प्_७५।१९अ  
बुद्ध्यक्षिचैतन्यमनःसुखानि  ब्र्प्_७५।१९ब्  
यस्याः प्रसादात् फलवन्ति नित्यं  ब्र्प्_७५।१९च्  
वागीश्वरी लोकगुरोः सुरम्या  ब्र्प्_७५।१९द्  
चतुर्मुखस्यापि मनो मलीनं  ब्र्प्_७५।२०अ  
किम् अन्यजन्तोर् इति चिन्त्य माता  ब्र्प्_७५।२०ब्  
गङ्गावतारं विविधैर् उपायैः  ब्र्प्_७५।२०च्  
सर्वं जगत् पावयितुं चकार  ब्र्प्_७५।२०द्  
श्रुतीः समालक्ष्य हरप्रभुत्वं  ब्र्प्_७५।२१अ  
विश्वस्य लोकः सकलैः प्रमाणैः  ब्र्प्_७५।२१ब्  
कृत्वा च धर्मान् बुभुजे च भोगान्  ब्र्प्_७५।२१च्  
विभूतिर् एषा तु सदाशिवस्य  ब्र्प्_७५।२१द्  
कार्यक्रियाकारकसाधनानां  ब्र्प्_७५।२२अ  
वेदोदितानाम् अथ लौकिकानाम्  ब्र्प्_७५।२२ब्  
यत् साध्यम् उत्कृष्टतमं प्रियं च  ब्र्प्_७५।२२च्  
प्रोक्ता च सा सिद्धिर् अनादिकर्तुः  ब्र्प्_७५।२२द्  
ध्यात्वा वरं ब्रह्म परं प्रधानं  ब्र्प्_७५।२३अ  
यत् सारभूतं यद् उपासितव्यम्  ब्र्प्_७५।२३ब्  
यत् प्राप्य मुक्ता न पुनर् भवन्ति  ब्र्प्_७५।२३च्  
सद्योगिनो मुक्तिर् उमापतिः सः  ब्र्प्_७५।२३द्  
यथा यथा शम्भुर् अमेयमाया  ब्र्प्_७५।२४अ  
रूपाणि धत्ते जगतो हिताय  ब्र्प्_७५।२४ब्  
तद्योगयोग्यानि तथैव धत्से  ब्र्प्_७५।२४च्  
पतिव्रतात्वं त्वयि मातर् एवम्  ब्र्प्_७५।२४द्  
{ब्रह्मोवाच: }  
इत्य् एवं स्तुवतस् तस्य पुरस्ताद् वृषभध्वजः  ।  
उमया सहितः श्रीमान् गणेशादिगणैर् वृतः  ॥ ब्र्प्_७५।२५ ॥  
साक्षाद् आगत्य तं शम्भुः प्रसन्नो वाक्यम् अब्रवीत्  ॥* ब्र्प्_७५।२६ ॥  
{शिव उवाच: }  
किं ते गौतम दास्यामि भक्तिस्तोत्रव्रतैः शुभैः  ।  
परितुष्टो ऽस्मि याचस्व देवानाम् अपि दुष्करम्  ॥ ब्र्प्_७५।२७ ॥  
{ब्रह्मोवाच: }  
इति श्रुत्वा जगन्मूर्तेर् वाक्यं वाक्यविशारदः  ।  
हर्षबाष्पपरीताङ्गो गौतमः पर्यचिन्तयत्  ॥ ब्र्प्_७५।२८ ॥  
अहो दैवम् अहो धर्मो ह्य् अहो वै विप्रपूजनम्  ।  
अहो लोकगतिश् चित्रा अहो धातर् नमो ऽस्तु ते  ॥ ब्र्प्_७५।२९ ॥  
{गौतम उवाच: }  
जटास्थितां शुभां गङ्गां देहि मे त्रिदशार्चित  ।  
यदि तुष्टो ऽसि देवेश त्रयीधाम नमो ऽस्तु ते  ॥ ब्र्प्_७५।३० ॥  
{ईश्वर उवाच: }  
त्रयाणाम् उपकारार्थं लोकानां याचितं त्वया  ।  
आत्मनस् तूपकाराय तद् याचस्वाकुतोभयः  ॥ ब्र्प्_७५।३१ ॥  
{गौतम उवाच: }  
स्तोत्रेणानेन ये भक्तास् त्वां च देवीं स्तुवन्ति वै  ।  
सर्वकामसमृद्धाः स्युर् एतद् धि वरयाम्य् अहम्  ॥ ब्र्प्_७५।३२ ॥  
{ब्रह्मोवाच: }  
एवम् अस्त्व् इति देवेशः परितुष्टो ऽब्रवीद् वचः  ।  
अन्यान् अपि वरान् मत्तो याचस्व विगतज्वरः  ॥ ब्र्प्_७५।३३ ॥  
एवम् उक्तस् तु हर्षेण गौतमः प्राह शङ्करम्  ॥* ब्र्प्_७५।३४ ॥  
{गौतम उवाच: }  
इमां देवीं जटासंस्थां पावनीं लोकपावनीम्  ।  
तव प्रियां जगन्नाथ उत्सृज ब्रह्मणो गिरौ  ॥ ब्र्प्_७५।३५ ॥  
सर्वासां तीर्थभूता तु यावद् गच्छति सागरम्  ।  
ब्रह्महत्यादिपापानि मनोवाक्कायिकानि च  ॥ ब्र्प्_७५।३६ ॥  
स्नानमात्रेण सर्वाणि विलयं यान्तु शङ्कर  ।  
चन्द्रसूर्योपरागे च अयने विषुवे तथा  ॥ ब्र्प्_७५।३७ ॥  
सङ्क्रान्तौ वैधृतौ पुण्य- तीर्थेष्व् अन्येषु यत् फलम्  ।  
अस्यास् तु स्मरणाद् एव तत् पुण्यं जायतां हर  ॥ ब्र्प्_७५।३८ ॥  
श्लाघ्यं कृते तपः प्रोक्तं त्रेतायां यज्ञकर्म च  ।  
द्वापरे यज्ञदाने च दानम् एव कलौ युगे  ॥ ब्र्प्_७५।३९ ॥  
युगधर्माश् च ये सर्वे देशधर्मास् तथैव च  ।  
देशकालादिसंयोगे यो धर्मो यत्र शस्यते  ॥ ब्र्प्_७५।४० ॥  
यद् अन्यत्र कृतं पुण्यं स्नानदानादिसंयमैः  ।  
अस्यास् तु स्मरणाद् एव तत् पुण्यं जायतां हर  ॥ ब्र्प्_७५।४१ ॥  
यत्र यत्र त्व् इयं याति यावत् सागरगामिनी  ।  
तत्र तत्र त्वया भाव्यम् एष चास्तु वरो वरः  ॥ ब्र्प्_७५।४२ ॥  
योजनानां तूपरि तु दश यावच् च सङ्ख्यया  ।  
तदन्तरप्रविष्टानां महापातकिनाम् अपि  ॥ ब्र्प्_७५।४३ ॥  
तत् पितॄणां च तेषां च स्नानायागच्छतां शिव  ।  
स्नाने चाप्य् अन्तरे मृत्योर् मुक्तिभाजो भवन्तु वै  ॥ ब्र्प्_७५।४४ ॥  
एकतः सर्वतीर्थानि स्वर्गमर्त्यरसातले  ।  
एषा तेभ्यो विशिष्टा तु अलं शम्भो नमो ऽस्तु ते  ॥ ब्र्प्_७५।४५ ॥  
{ब्रह्मोवाच: }  
तद् गौतमवचः श्रुत्वा तथास्त्व् इत्य् अब्रवीच् छिवः  ।  
अस्याः परतरं तीर्थं न भूतं न भविष्यति  ॥ ब्र्प्_७५।४६ ॥  
सत्यं सत्यं पुनः सत्यं वेदे च परिनिष्ठितम्  ।  
सर्वेषां गौतमी पुण्या इत्य् उक्त्वान्तरधीयत  ॥ ब्र्प्_७५।४७ ॥  
ततो गते भगवति लोकपूजिते  ब्र्प्_७५।४८अ  
तदाज्ञया पूर्णबलः स गौतमः  ब्र्प्_७५।४८ब्  
जटां समादाय सरिद्वरां तां  ब्र्प्_७५।४८च्  
सुरैर् वृतो ब्रह्मगिरिं विवेश  ब्र्प्_७५।४८द्  
ततस् तु गौतमे प्राप्ते जटाम् आदाय नारद  ।  
पुष्पवृष्टिर् अभूत् तत्र समाजग्मुः सुरेश्वराः  ॥ ब्र्प्_७५।४९ ॥  
ऋषयश् च महाभागा ब्राह्मणाः क्षत्रियास् तथा  ।  
जयशब्देन तं विप्रं पूजयन्तो मुदान्विताः  ॥ ब्र्प्_७५।५० ॥  
{नारद उवाच: }  
महेश्वरजटाजुटाद् गङ्गाम् आदाय गौतमः  ।  
आगत्य ब्रह्मणः पुण्ये ततः किम् अकरोद् गिरौ  ॥ ब्र्प्_७६।१ ॥  
{ब्रह्मोवाच: }  
आदाय गौतमो गङ्गां शुचिः प्रयतमानसः  ।  
पूजितो देवगन्धर्वैस् तथा गिरिनिवासिभिः  ॥ ब्र्प्_७६।२ ॥  
गिरेर् मूर्ध्नि जटां स्थाप्य स्मरन् देवं त्रिलोचनम्  ।  
उवाच प्राञ्जलिर् भूत्वा गङ्गां स द्विजसत्तमः  ॥ ब्र्प्_७६।३ ॥  
{गौतम उवाच: }  
त्रिलोचनजटोद्भूते सर्वकामप्रदायिनि  ।  
क्षमस्व मातः शान्तासि सुखं याहि हितं कुरु  ॥ ब्र्प्_७६।४ ॥  
{ब्रह्मोवाच: }  
एवम् उक्ता गौतमेन गङ्गा प्रोवाच गौतमम्  ।  
दिव्यरूपधरा देवी दिव्यस्रगनुलेपना  ॥ ब्र्प्_७६।५ ॥  
{गङ्गोवाच: }  
गच्छेयं देवसदनम् अथवापि कमण्डलुम्  ।  
रसातलं वा गच्छेयं जातस् त्वं सत्यवाग् असि  ॥ ब्र्प्_७६।६ ॥  
{गौतम उवाच: }  
त्रयाणाम् उपकारार्थं लोकानां याचिता मया  ।  
शम्भुना च तथा दत्ता देवि तन् नान्यथा भवेत्  ॥ ब्र्प्_७६।७ ॥  
{ब्रह्मोवाच: }  
तद् गौतमवचः श्रुत्वा गङ्गा मेने द्विजेरितम्  ।  
त्रेधात्मानं विभज्याथ स्वर्गमर्त्यरसातले  ॥ ब्र्प्_७६।८ ॥  
स्वर्गे चतुर्धा व्यगमत् सप्तधा मर्त्यमण्डले  ।  
रसातले चतुर्धैव सैवं पञ्चदशाकृतिः  ॥ ब्र्प्_७६।९ ॥  
सर्वत्र सर्वभूतैव सर्वपापविनाशिनी  ।  
सर्वकामप्रदा नित्यं सैव वेदे प्रगीयते  ॥ ब्र्प्_७६।१० ॥  
मर्त्या मर्त्यगताम् एव पश्यन्ति न तलं गताम्  ।  
नैव स्वर्गगतां मर्त्याः पश्यन्त्य् अज्ञानबुद्धयः  ॥ ब्र्प्_७६।११ ॥  
यावत् सागरगा देवी तावद् देवमयी स्मृता  ।  
उत्सृष्टा गौतमेनैव प्रायात् पूर्वार्णवं प्रति  ॥ ब्र्प्_७६।१२ ॥  
ततो देवर्षिभिर् जुष्टां मातरं जगतः शुभाम्  ।  
गौतमो मुनिशार्दूलः प्रदक्षिणम् अथाकरोत्  ॥ ब्र्प्_७६।१३ ॥  
त्रिलोचनं सुरेशानं प्रथमं पूज्य गौतमः  ।  
उभयोस् तीरयोः स्नानं करोमीति दधे मतिम्  ॥ ब्र्प्_७६।१४ ॥  
स्मृतमात्रस् तदा तत्रा- विरासीत् करुणार्णवः  ।  
तत्र स्नानं कथं सिध्येद् इत्य् एवं शर्वम् अब्रवीत्  ॥ ब्र्प्_७६।१५ ॥  
कृताञ्जलिपुटो भूत्वा भक्तिनम्रस् त्रिलोचनम्  ॥* ब्र्प्_७६।१६ ॥  
{गौतम उवाच: }  
देवदेव महेशान तीर्थस्नानविधिं मम  ।  
ब्रूहि सम्यङ् महेशान लोकानां हितकाम्यया  ॥ ब्र्प्_७६।१७ ॥  
{शिव उवाच: }  
महर्षे शृणु सर्वं च विधिं गोदावरीभवम्  ।  
पूर्वं नान्दीमुखं कृत्वा देहशुद्धिं विधाय च  ॥ ब्र्प्_७६।१८ ॥  
ब्राह्मणान् भोजयित्वा च तेषाम् आज्ञां प्रगृह्य च  ।  
ब्रह्मचर्येण गच्छन्ति पतितालापवर्जिताः  ॥ ब्र्प्_७६।१९ ॥  
यस्य हस्तौ च पादौ च मनश् चैव सुसंयतम्  ।  
विद्या तपश् च कीर्तिश् च स तीर्थफलम् अश्नुते  ॥ ब्र्प्_७६।२० ॥  
भावदुष्टिं परित्यज्य स्वधर्मपरिनिष्ठितः  ।  
श्रान्तसंवाहनं कुर्वन् दद्याद् अन्नं यथोचितम्  ॥ ब्र्प्_७६।२१ ॥  
अकिञ्चनेभ्यः साधुभ्यो दद्याद् वस्त्राणि कम्बलान्  ।  
शृण्वन् हरिकथां दिव्यां तथा गङ्गासमुद्भवाम्  ।  
अनेन विधिना गच्छन् सम्यक् तीर्थफलं लभेत्  ॥ ब्र्प्_७६।२२ ॥  
{ब्रह्मोवाच: }  
त्र्यम्बकश् च इति प्राह गौतमं मुनिभिर् वृतम्  ॥* ब्र्प्_७७।१ ॥  
{शिव उवाच: }  
द्विहस्तमात्रे तीर्थानि सम्भविष्यन्ति गौतम  ।  
सर्वत्राहं सन्निहितः सर्वकामप्रदस् तथा  ॥ ब्र्प्_७७।२ ॥  
{ब्रह्मोवाच: }  
गङ्गाद्वारे प्रयागे च तथा सागरसङ्गमे  ।  
एतेषु पुण्यदा पुंसां मुक्तिदा सा भगीरथी  ॥ ब्र्प्_७।३ ॥  
नर्मदा तु सरिच्छ्रेष्ठा पर्वते ऽमरकण्टके  ।  
यमुना सङ्गता तत्र प्रभासे तु सरस्वती  ॥ ब्र्प्_७७।४ ॥  
कृष्णा भीमरथी चैव तुङ्गभद्रा तु नारद  ।  
तिसृणां सङ्गमो यत्र तत् तीर्थं मुक्तिदं नृणाम्  ॥ ब्र्प्_७७।५ ॥  
पयोउष्णी सङ्गता यत्र तत्रत्या तच् च मुक्तिदम्  ।  
इयं तु गौतमी वत्स यत्र क्वापि ममाज्ञया  ॥ ब्र्प्_७७।६ ॥  
सर्वेषां सर्वदा नॄणां स्नानान् मुक्तिं प्रदास्यति  ।  
किञ्चित्काले पुण्यतमं किञ्चित्तीर्थं सुरागमे  ॥ ब्र्प्_७७।७ ॥  
सर्वेषां सर्वदा तीर्थं गौतमी नात्र संशयः  ।  
तिस्रः कोट्यो ऽर्धकोटी च योजनानां शतद्वये  ॥ ब्र्प्_७७।८ ॥  
तीर्थानि मुनिशार्दूल सम्भविष्यन्ति गौतम  ।  
इयं माहेश्वरी गङ्गा गौतमी वैष्णवीति च  ॥ ब्र्प्_७७।९ ॥  
ब्राह्मी गोदावरी नन्दा सुनन्दा कामदायिनी  ।  
ब्रह्मतेजःसमानीता सर्वपापप्रणाशनी  ॥ ब्र्प्_७७।१० ॥  
स्मरणाद् एव पापौघ- हन्त्री मम सदा प्रिया  ।  
पञ्चानाम् अपि भूतानाम् आपः श्रेष्ठत्वम् आगताः  ॥ ब्र्प्_७७।११ ॥  
तत्रापि तीर्थभूतास् तु तस्माद् आपः पराः स्मृताः  ।  
तासां भागीरथी श्रेष्ठा ताभ्यो ऽपि गौतमी तथा  ॥ ब्र्प्_७७।१२ ॥  
आनीता सजटा गङ्गा अस्या नान्यच् छुभावहम्  ।  
स्वर्गे भुवि तले वापि तीर्थं सर्वार्थदं मुने  ॥ ब्र्प्_७७।१३ ॥  
{ब्रह्मोवाच: }  
इत्य् एतत् कथितं पुत्र गौतमाय महात्मने  ।  
साक्षाद् धरेण तुष्टेन मया तव निवेदितम्  ॥ ब्र्प्_७७।१४ ॥  
एवं सा गौतमी गङ्गा सर्वेभ्यो ऽप्य् अधिका मता  ।  
तत्स्वरूपं च कथितं कुतो ऽन्या श्रवणस्पृहा  ॥ ब्र्प्_७७।१५ ॥  
{नारद उवाच: }  
द्विविधा सैव गदिता एकापि सुरसत्तम  ।  
एको भेदस् तु कथितो ब्राह्मणेनाहृतो यतः  ॥ ब्र्प्_७८।१ ॥  
क्षत्रियेणापरो ऽप्य् अंशो जटास्व् एव व्यवस्थितः  ।  
भवस्य देवदेवस्य आहृतस् तद् वदस्व मे  ॥ ब्र्प्_७८।२ ॥  
{ब्रह्मोवाच: }  
वैवस्वतान्वये जात इक्ष्वाकुकुलसम्भवः  ।  
पुरा वै सगरो नाम राजासीद् अतिधार्मिकः  ॥ ब्र्प्_७८।३ ॥  
यज्वा दानपरो नित्यं धर्माचारविचारवान्  ।  
तस्य भार्याद्वयं चासीत् पतिभक्तिपरायणम्  ॥ ब्र्प्_७८।४ ॥  
तस्य वै सन्ततिर् नाभूद् इति चिन्तापरो ऽभवत्  ।  
वसिष्ठं गृहम् आहूय सम्पूज्य विधिवत् ततः  ॥ ब्र्प्_७८।५ ॥  
उवाच वचनं राजा सन्ततेः कारणं प्रति  ।  
इति तद्वचनं श्रुत्वा ध्यात्वा राजानम् अब्रवीत्  ॥ ब्र्प्_७८।६ ॥  
{वसिष्ठ उवाच: }  
सपत्नीकः सदा राजन्न् ऋषिपूजापरो भव  ॥* ब्र्प्_७८।७ ॥  
{ब्रह्मोवाच: }  
इत्य् उक्त्वा स मुनिर् विप्र यथास्थानं जगाम ह  ।  
एकदा तस्य राजर्षेर् गृहम् आगात् तपोनिधिः  ॥ ब्र्प्_७८।८ ॥  
तस्यर्षेः पूजनं चक्रे स सन्तुष्टो ऽब्रवीद् वचम्  ।  
वरं ब्रूहि महाभागेत्य् उक्ते पुत्रान् स चावृणोत्  ॥ ब्र्प्_७८।९ ॥  
स मुनिः प्राह राजानम् एकस्यां वंशधारकः  ।  
पुत्रो भूयात् तथान्यस्यां षष्टिसाहस्रकं सुताः  ॥ ब्र्प्_७८।१० ॥  
वरं दत्त्वा मुनौ याते पुत्रा जाताः सहस्रशः  ।  
स यज्ञान् सुबहूंश् चक्रे हयमेधान् सुदक्षिणान्  ॥ ब्र्प्_७८।११ ॥  
एकस्मिन् हयमेधे वै दीक्षितो विधिवन् नृपः  ।  
पुत्रान् न्ययोजयद् राजा ससैन्यान् हयरक्षणे  ॥ ब्र्प्_७८।१२ ॥  
क्वचिद् अन्तरम् आसाद्य हयं जह्रे शतक्रतुः  ।  
मार्गमाणाश् च ते पुत्रा नैवापश्यन् हयं तदा  ॥ ब्र्प्_७८।१३ ॥  
सहस्राणां तथा षष्टिर् नानायुद्धविशारदाः  ।  
तेषु पश्यत्सु रक्षांसि पुत्रेषु सगरस्य हि  ॥ ब्र्प्_७८।१४ ॥  
प्रोक्षितं तद् धयं नीत्वा ते रसातलम् आगमन्  ।  
राक्षसान् मायया युक्तान् नैवापश्यन्त सागराः  ॥ ब्र्प्_७८।१५ ॥  
न दृष्ट्वा ते हयं पुत्राः सगरस्य बलीयसः  ।  
इतश् चेतश् चरन्तस् ते नैवापश्यन् हयं तदा  ॥ ब्र्प्_७८।१६ ॥  
देवलोकं तदा जग्मुः पर्वतांश् च सरांसि च  ।  
वनानि च विचिन्वन्तो नैवापश्यन् हयं तदा  ॥ ब्र्प्_७८।१७ ॥  
कृतस्वस्त्ययनो राजा ऋत्विग्भिः कृतमङ्गलः  ।  
अदृष्ट्वा तु पशुं रम्यं राजा चिन्ताम् उपेयिवान्  ॥ ब्र्प्_७८।१८ ॥  
अटन्तः सागराः सर्वे देवलोकम् उपागमन्  ।  
हयं तम् अनुचिन्वन्तस् तत्रापि न हयो ऽभवत्  ॥ ब्र्प्_७८।१९ ॥  
ततो महीं समाजग्मुः पर्वतांश् च वनानि च  ।  
तत्रापि च हयं नैव दृष्टवन्तो नृपात्मजाः  ॥ ब्र्प्_७८।२० ॥  
एतस्मिन्न् अन्तरे तत्र दैवी वाग् अभवत् तदा  ।  
रसातले हयो बद्ध आस्ते नान्यत्र सागराः  ॥ ब्र्प्_७८।२१ ॥  
इति श्रुत्वा ततो वाक्यं गन्तुकामा रसातलम्  ।  
अखनन् पृथिवीं सर्वां परितः सागरास् ततः  ॥ ब्र्प्_७८।२२ ॥  
ते क्षुधार्ता मृदं शुष्कां भक्षयन्तस् त्व् अहर्निशम्  ।  
न्यखनंश् चापि जग्मुश् च सत्वरास् ते रसातलम्  ॥ ब्र्प्_७८।२३ ॥  
तान् आगतान् भूपसुतान् सागरान् बलिनः कृतीन्  ।  
श्रुत्वा रक्षांसि सन्त्रस्ता व्यगमन् कपिलान्तिकम्  ॥ ब्र्प्_७८।२४ ॥  
कपिलो ऽपि महाप्राज्ञस् तत्र शेते रसातले  ।  
पुरा च साधितं तेन देवानां कार्यम् उत्तमम्  ॥ ब्र्प्_७८।२५ ॥  
विनिद्रेण ततः श्रान्तः सिद्धे कार्ये सुरान् प्रति  ।  
अब्रवीत् कपिलः श्रीमान् निद्रास्थानं प्रयच्छथ  ॥ ब्र्प्_७८।२६ ॥  
रसातलं ददुस् तस्मै पुनर् आह सुरान् मुनिः  ।  
यो माम् उत्थापयेन् मन्दो भस्मी भूयाच् च सत्वरम्  ॥ ब्र्प्_७८।२७ ॥  
ततः शये तलगतो नो चेन् न स्वप्न एव हि  ।  
तथेत्य् उक्तः सुरगणैस् तत्र शेते रसातले  ॥ ब्र्प्_७८।२८ ॥  
तस्य प्रभावं ते ज्ञात्वा राक्षसा मायया युताः  ।  
सागराणां च सर्वेषां वधोपायं प्रचक्रिरे  ॥ ब्र्प्_७८।२९ ॥  
विना युद्धेन ते भीता राक्षसाः सत्वरास् तदा  ।  
आगत्य यत्र स मुनिः कपिलः कोपनो महान्  ॥ ब्र्प्_७८।३० ॥  
शिरोदेशे हयं ते वै बद्ध्वाथ त्वरयान्विताः  ।  
दूरे स्थित्वा मौनिनश् च प्रेक्षन्तः किं भवेद् इति  ॥ ब्र्प्_७८।३१ ॥  
ततस् तु सागराः सर्वे निर्विशन्तो रसातलम्  ।  
ददृशुस् ते हयं बद्धं शयानं पुरुषं तथा  ॥ ब्र्प्_७८।३२ ॥  
तं मेनिरे च हर्तारं क्रतुहन्तारम् एव च  ।  
एनं हत्वा महापापं नयामो ऽश्वं नृपान्तिकम्  ॥ ब्र्प्_७८।३३ ॥  
केचिद् ऊचुः पशुं बद्धं नयामो ऽनेन किं फलम्  ।  
तदाहुर् अपरे शूरा राजानः शासका वयम्  ॥ ब्र्प्_७८।३४ ॥  
उत्थाप्यैनं महापापं हन्मः क्षात्रेण वर्चसा  ।  
ते तं जघ्नुर् मुनिं पादैर् ब्रुवन्तो निष्ठुराणि च  ॥ ब्र्प्_७८।३५ ॥  
ततः कोपेन महता कपिलो मुनिसत्तमः  ।  
सागरान् ईक्षयाम् आस तान् कोपाद् भस्मसात् करोत्  ॥ ब्र्प्_७८।३६ ॥  
जज्वलुस् ते ततस् तत्र सागराः सर्व एव हि  ।  
तत् तु सर्वं न जानाति दीक्षितः सगरो नृपः  ॥ ब्र्प्_७८।३७ ॥  
नारदः कथयाम् आस सगराय महात्मने  ।  
कपिलस्य तु संस्थानं हयस्यापि तु संस्थितिम्  ॥ ब्र्प्_७८।३८ ॥  
राक्षसानां तु विकृतिं सागराणां च नाशनम्  ।  
ततश् चिन्तापरो राजा कर्तव्यं नावबुध्यत  ॥ ब्र्प्_७८।३९ ॥  
अपरो ऽपि सुतश् चासीद् असमञ्जा इति श्रुतः  ।  
स तु बालांस् तथा पौरान् मौर्ख्यात् क्षिपति चाम्भसि  ॥ ब्र्प्_७८।४० ॥  
सगरो ऽप्य् अथ विज्ञप्तः पौरैः सम्मिलितैस् तदा  ।  
दुर्नयं तस्य तं ज्ञात्वा ततः क्रुद्धो ऽब्रवीन् नृपः  ॥ ब्र्प्_७८।४१ ॥  
स्वान् अमात्यांस् तदा राजा देशत्यागं करोत्व् अयम्  ।  
असमञ्जाः क्षत्रधर्म- त्यागी वै बालघातकः  ॥ ब्र्प्_७८।४२ ॥  
सगरस्य तु तद् वाक्यं श्रुत्वामात्यास् त्वरान्विताः  ।  
तत्यजुर् नृपतेः पुत्रम् असमञ्जा गतो वनम्  ॥ ब्र्प्_७८।४३ ॥  
सागरा ब्रह्मशापेन नष्टाः सर्वे रसातले  ।  
एको ऽपि च वनं प्राप्त इदानीं का गतिर् मम  ॥ ब्र्प्_७८।४४ ॥  
अंशुमान् इति विख्यातः पुत्रस् तस्यासमञ्जसः  ।  
आनाय्य बालकं राजा कार्यं तस्मै न्यवेदयत्  ॥ ब्र्प्_७८।४५ ॥  
कपिलं च समाराध्य अंशुमान् अपि बालकः  ।  
सगराय हयं प्रादात् ततः पूर्णो ऽभवत् क्रतुः  ॥ ब्र्प्_७८।४६ ॥  
तस्यापि पुत्रस् तेजस्वी दिलीप इति धार्मिकः  ।  
तस्यापि पुत्रो मतिमान् भगीरथ इति श्रुतः  ॥ ब्र्प्_७८।४७ ॥  
पितामहानां सर्वेषां गतिं श्रुत्वा सुदुःखितः  ।  
सगरं नृपशार्दूलं पप्रच्छ विनयान्वितः  ॥ ब्र्प्_७८।४८ ॥  
सागराणां तु सर्वेषां निष्कृतिस् तु कथं भवेत्  ।  
भगीरथं नृपः प्राह कपिलो वेत्ति पुत्रक  ॥ ब्र्प्_७८।४९ ॥  
तस्य तद् वचनं श्रुत्वा बालः प्रायाद् रसातलम्  ।  
कपिलं च नमस्कृत्वा सर्वं तस्मै न्यवेदयत्  ॥ ब्र्प्_७८।५० ॥  
स मुनिस् तु चिरं ध्यात्वा तपसाराध्य शङ्करम्  ।  
जटाजलेन स्वपितॄन् आप्लाव्य नृपसत्तम  ॥ ब्र्प्_७८।५१ ॥  
ततः कृतार्थो भविता त्वं च ते पितरस् तथा  ।  
तथा करोमीति मुनिं प्रणम्य पुनर् अब्रवीत्  ॥ ब्र्प्_७८।५२ ॥  
क्व गच्छे ऽहं मुनिश्रेष्ठ कर्तव्यं चापि तद् वद  ॥* ब्र्प्_७८।५३ ॥  
{कपिल उवाच: }  
कैलासं तं नरश्रेष्ठ गत्वा स्तुहि महेश्वरम्  ।  
तपः कुरु यथाशक्ति ततश् चेप्सितम् आप्स्यसि  ॥ ब्र्प्_७८।५४ ॥  
{ब्रह्मोवाच: }  
तच् छ्रुत्वा स मुनेर् वाक्यं मुनिं नत्वा त्व् अगान् नगम्  ।  
कैलासं स शुचिर् भूत्वा बालो बालक्रियान्वितः  ।  
तपसे निश्चयं कृत्वा उवाच स भगीरथः  ॥ ब्र्प्_७८।५५ ॥  
{भगीरथ उवाच: }  
बालो ऽहं बालबुद्धिश् च बालचन्द्रधर प्रभो  ।  
नाहं किमपि जानामि ततः प्रीतो भव प्रभो  ॥ ब्र्प्_७८।५६ ॥  
वाग्भिर् मनोभिः कृतिभिः कदाचिन्  ब्र्प्_७८।५७अ  
ममोपकुर्वन्ति हिते रता ये  ब्र्प्_७८।५७ब्  
तेभ्यो हितार्थं त्व् इह चामरेश  ब्र्प्_७८।५७च्  
सोमं नमस्यामि सुरादिपूज्यम्  ब्र्प्_७८।५७द्  
उत्पादितो यैर् अभिवर्धितश् च  ब्र्प्_७८।५८अ  
समानगोत्रश् च समानधर्मा  ब्र्प्_७८।५८ब्  
तेषाम् अभीष्टानि शिवः करोतु  ब्र्प्_७८।५८च्  
बालेन्दुमौलिं प्रणतो ऽस्मि नित्यम्  ब्र्प्_७८।५८द्  
{ब्रह्मोवाच: }  
एवं तु ब्रुवतस् तस्य पुरस्ताद् अभवच् छिवः  ।  
वरेण च्छन्दयानो वै भगीरथम् उवाच ह  ॥ ब्र्प्_७८।५९ ॥  
{शिव उवाच: }  
यन् न साध्यं सुरगणैर् देयं तत् ते मया ध्रुवम्  ।  
वदस्व निर्भयो भूत्वा भगीरथ महामते  ॥ ब्र्प्_७८।६० ॥  
{ब्रह्मोवाच: }  
भगीरथः प्रणम्येशं हृष्टः प्रोवाच शङ्करम्  ॥* ब्र्प्_७८।६१ ॥  
{भगीरथ उवाच: }  
जटास्थितां पितॄणां मे पावनाय सरिद्वराम्  ।  
ताम् एव देहि देवेश सर्वम् आप्तं ततो भवेत्  ॥ ब्र्प्_७८।६२ ॥  
{ब्रह्मोवाच: }  
महेशो ऽपि विहस्याथ भगीरथम् उवाच ह  ॥* ब्र्प्_७८।६३ ॥  
{शिव उवाच: }  
दत्ता मयेयं ते पुत्र पुनस् तां स्तुहि सुव्रत  ॥* ब्र्प्_७८।६४ ॥  
{ब्रह्मोवाच: }  
तद् देववचनं श्रुत्वा तदर्थं तु तपो महत्  ।  
स्तुतिं चकार गङ्गाया भक्त्या प्रयतमानसः  ॥ ब्र्प्_७८।६५ ॥  
तस्या अपि प्रसादं च प्राप्य बालो ऽप्य् अबालवत्  ।  
गङ्गां महेश्वरात् प्राप्ताम् आदायागाद् रसातलम्  ॥ ब्र्प्_७८।६६ ॥  
न्यवेदयत् स मुनये कपिलाय महात्मने  ।  
यथोदितप्रकारेण गङ्गां संस्थाप्य यत्नतः  ॥ ब्र्प्_७८।६७ ॥  
प्रदक्षिणम् अथावर्त्य कृताञ्जलिपुटो ऽब्रवीत्  ॥* ब्र्प्_७८।६८ ॥  
{भगीरथ उवाच: }  
देवि मे पितरः शापात् कपिलस्य महामुनेः  ।  
प्राप्तास् ते विगतिं मातस् तस्मात् तान् पातुम् अर्हसि  ॥ ब्र्प्_७८।६९ ॥  
{ब्रह्मोवाच: }  
तथेत्य् उक्त्वा सुरनदी सर्वेषाम् उपकारिका  ।  
लोकानाम् उपकारार्थं पितॄणां पावनाय च  ॥ ब्र्प्_७८।७० ॥  
अगस्त्यपीतस्याम्भोधेः पूरणाय विशेषतः  ।  
स्मरणाद् एव पापानां नाशाय सुरनिम्नगा  ॥ ब्र्प्_७८।७१ ॥  
भगीरथोदितं चक्रे रसातलतले स्थितान्  ।  
भस्मीभूतान् नृपसुतान् सागरांश् च विशेषतः  ॥ ब्र्प्_७८।७२ ॥  
विनिर्दग्धान् अथाप्लाव्य खातपूरम् अथाकरोत्  ।  
ततो मेरुं समाप्लाव्य स्थितां बालो ऽब्रवीन् नृपः  ॥ ब्र्प्_७८।७३ ॥  
कर्मभूमौ त्वया भाव्यं तथेत्य् आगाद् धिमालयम्  ।  
हिमवत्पर्वतात् पुण्याद् भारतं वर्षम् अभ्यगात्  ॥ ब्र्प्_७८।७४ ॥  
तन्मध्यतः पुण्यनदी प्रायात् पूर्वार्णवं प्रति  ।  
एवम् एषापि ते प्रोक्ता गङ्गा क्षात्रा महामुने  ॥ ब्र्प्_७८।७५ ॥  
माहेश्वरी वैष्णवी च सैव ब्राह्मी च पावनी  ।  
भागीरथी देवनदी हिमवच्छिखराश्रया  ॥ ब्र्प्_७८।७६ ॥  
महेश्वरजटावारि एवं द्वैविध्यम् आगतम्  ।  
विन्ध्यस्य दक्षिणे गङ्गा गौतमी सा निगद्यते  ।  
उत्तरे सापि विन्ध्यस्य भागीरथ्य् अभिधीयते  ॥ ब्र्प्_७८।७७ ॥  
{नारद उवाच: }  
न मनस् तृप्तिम् आधत्ते कथाः शृण्वत् त्वयेरिताः  ।  
पृथक् तीर्थफलं श्रोतुं प्रवृत्तं मम मानसम्  ॥ ब्र्प्_७९।१ ॥  
क्रमशो ब्राह्मणानीतां गङ्गां मे प्रथमं वद  ।  
पृथक् तीर्थफलं पुण्यं सेतिहासं यथाक्रमम्  ॥ ब्र्प्_७९।२ ॥  
{ब्रह्मोवाच: }  
तीर्थानां च पृथग् भावं फलं माहात्म्यम् एव च  ।  
सर्वं वक्तुं न शक्नोमि न च त्वं श्रवणे क्षमः  ॥ ब्र्प्_७९।३ ॥  
तथापि किञ्चिद् वक्ष्यामि शृणु नारद यत्नतः  ।  
यान्य् उक्तानि च तीर्थानि श्रुतिवाक्यानि यानि च  ॥ ब्र्प्_७९।४ ॥  
तानि वक्ष्यामि सङ्क्षेपान् नमस्कृत्वा त्रिलोचनम्  ।  
यत्रासौ भगवान् आसीत् प्रत्यक्षस् त्र्यम्बको मुने  ॥ ब्र्प्_७९।५ ॥  
त्र्यम्बकं नाम तत् तीर्थं भुक्तिमुक्तिप्रदायकम्  ।  
वाराहम् अपरं तीर्थं त्रिषु लोकेषु विश्रुतम्  ॥ ब्र्प्_७९।६ ॥  
तस्य रूपं प्रवक्ष्यामि नाम विष्णोर् यथाभवत्  ।  
पुरा देवान् पराभूय यज्ञम् आदाय राक्षसः  ॥ ब्र्प्_७९।७ ॥  
रसातलम् अनुप्राप्तः सिन्धुसेन इति श्रुतः  ।  
यज्ञे तलम् अनुप्राप्ते निर्यज्ञा ह्य् अभवन् मही  ॥ ब्र्प्_७९।८ ॥  
नायं लोको ऽस्ति न परो यज्ञे नष्ट इतीत्वराः  ।  
सुरास् तम् एव विविशू रसातलम् अनुद्विषम्  ॥ ब्र्प्_७९।९ ॥  
नाशक्नुवंस् तु तं जेतुं देवा इन्द्रपुरोगमाः  ।  
विष्णुं पुराणपुरुषं गत्वा तस्मै न्यवेदयन्  ॥ ब्र्प्_७९।१० ॥  
राक्षसस्य तु तत् कर्म यज्ञभ्रंशम् अशेषतः  ।  
ततः प्रोवाच भगवान् वाराहं वपुर् आस्थितः  ॥ ब्र्प्_७९।११ ॥  
शङ्खचक्रगदापाणिर् गत्वा चैव रसातलम्  ।  
आनयिष्ये मखं पुण्यं हत्वा राक्षसपुङ्गवान्  ॥ ब्र्प्_७९।१२ ॥  
स्वः प्रयान्तु सुराः सर्वे व्येतु वो मानसो ज्वरः  ।  
येन गङ्गा तलं प्राप्ता पथा तेनैव चक्रधृक्  ॥ ब्र्प्_७९।१३ ॥  
जगाम तरसा पुत्र भुवं भित्त्वा रसातलम्  ।  
स वराहवपुः श्रीमान् रसातलनिवासिनः  ॥ ब्र्प्_७९।१४ ॥  
राक्षसान् दानवान् हत्वा मुखे धृत्वा महाध्वरम्  ।  
वाराहरूपी भगवान् मखम् आदाय यज्ञभुक्  ॥ ब्र्प्_७९।१५ ॥  
येन प्राप तलं विष्णुः पथा तेनैव शत्रुजित्  ।  
मुखे न्यस्य महायज्ञं निश्चक्राम रसातलात्  ॥ ब्र्प्_७९।१६ ॥  
तत्र ब्रह्मगिरौ देवाः प्रतीक्षां चक्रिरे हरेः  ।  
पथस् तस्माद् विनिःसृत्य गङ्गास्रवणम् अभ्यगात्  ॥ ब्र्प्_७९।१७ ॥  
प्राक्षालयच् च स्वाङ्गानि असृग्लिप्तानि नारद  ।  
गङ्गाम्भसा तत्र कुण्डं वाराहम् अभवत् ततः  ॥ ब्र्प्_७९।१८ ॥  
मुखे न्यस्तं महायज्ञं देवानां पुरतो हरिः  ।  
दत्तवांस् त्रिदशश्रेष्ठो मुखाद् यज्ञो ऽभ्यजायत  ॥ ब्र्प्_७९।१९ ॥  
ततः प्रभृति यज्ञाङ्गं प्रधानं स्रुव उच्यते  ।  
वाराहरूपम् अभवद् एवं वै कारणान्तरात्  ॥ ब्र्प्_७९।२० ॥  
तस्मात् पुण्यतमं तीर्थं वाराहं सर्वकामदम्  ।  
तत्र स्नानं च दानं च सर्वक्रतुफलप्रदम्  ॥ ब्र्प्_७९।२१ ॥  
तत्र स्थितो ऽपि यः कश्चित् पितॄन् स्मरति पुण्यकृत्  ।  
विमुक्ताः सर्वपापेभ्यः पितरः स्वर्गम् आप्नुयुः  ॥ ब्र्प्_७९।२२ ॥  
{ब्रह्मोवाच: }  
कुशावर्तस्य माहात्म्यम् अहं वक्तुं न ते क्षमः  ।  
तस्य स्मरणमात्रेण कृतकृत्यो भवेन् नरः  ॥ ब्र्प्_८०।१ ॥  
कुशावर्तम् इति ख्यातं नराणां सर्वकामदम्  ।  
कुशेनावर्तितं यत्र गौतमेन महात्मना  ॥ ब्र्प्_८०।२ ॥  
कुशेनावर्तयित्वा तु आनयाम् आस तां मुनिः  ।  
तत्र स्नानं च दानं च पितॄणां तृप्तिदायकम्  ॥ ब्र्प्_८०।३ ॥  
नीलगङ्गा सरिच्छ्रेष्ठा निःसृता नीलपर्वतात्  ।  
तत्र स्नानादि यत् किञ्चित् करोति प्रयतो नरः  ॥ ब्र्प्_८०।४ ॥  
सर्वं तद् अक्षयं विद्यात् पितॄणां तृप्तिदायकम्  ।  
विश्रुतं त्रिषु लोकेषु कपोतं तीर्थम् उत्तमम्  ॥ ब्र्प्_८०।५ ॥  
तस्य रूपं च वक्ष्यामि मुने शृणु महाफलम्  ।  
तत्र ब्रह्मगिरौ कश्चिद् व्याधः परमदारुणः  ॥ ब्र्प्_८०।६ ॥  
हिनस्ति ब्राह्मणान् साधून् यतीन् गोपक्षिणो मृगान्  ।  
एवम्भूतः स पापात्मा क्रोधनो ऽनृतभाषणः  ॥ ब्र्प्_८०।७ ॥  
भीषणाकृतिर् अत्युग्रो नीलाक्षो ह्रस्वबाहुकः  ।  
दन्तुरो नष्टनासाक्षो ह्रस्वपात् पृथुकुक्षिकः  ॥ ब्र्प्_८०।८ ॥  
ह्रस्वोदरो ह्रस्वभुजो विकृतो गर्दभस्वनः  ।  
पाशहस्तः पापचित्तः पापिष्ठः सधनुः सदा  ॥ ब्र्प्_८०।९ ॥  
तस्य भार्या तथाभूता अपत्यान्य् अपि नारद  ।  
तया तु प्रेर्यमाणो ऽसौ विवेश गहनं वनम्  ॥ ब्र्प्_८०।१० ॥  
स जघान मृगान् पापः पक्षिणो बहुरूपिणः  ।  
पञ्जरे प्राक्षिपत् कांश्चिज् जीवमानांस् तथेतरान्  ॥ ब्र्प्_८०।११ ॥  
क्षुधया परितप्ताङ्गो विह्वलस् तृषया तथा  ।  
भ्रान्तदेशो बहुतरं न्यवर्तत गृहं प्रति  ॥ ब्र्प्_८०।१२ ॥  
ततो ऽपराह्णे सम्प्राप्ते निवृत्ते मधुमाधवे  ।  
क्षणात् तडिद् गर्जितं च साभ्रं चैवाभवत् तदा  ॥ ब्र्प्_८०।१३ ॥  
ववौ वायुः साश्मवर्षो वारिधारातिभीषणः  ।  
स गच्छंल् लुब्धकः श्रान्तः पन्थानं नावबुध्यत  ॥ ब्र्प्_८०।१४ ॥  
जलं स्थलं गर्तम् अथो पन्थानम् अथवा दिशः  ।  
न बुबोध तदा पापः श्रान्तः शरणम् अप्य् अथ  ॥ ब्र्प्_८०।१५ ॥  
क्व गच्छामि क्व तिष्ठेयं किं करोमीत्य् अचिन्तयत्  ।  
सर्वेषां प्राणिनां प्राणान् आहर्ताहं यथान्तकः  ॥ ब्र्प्_८०।१६ ॥  
ममाप्य् अन्तकरं भूतं सम्प्राप्तं चाश्मवर्षणम्  ।  
त्रातारं नैव पश्यामि शिलां वा वृक्षम् अन्तिके  ॥ ब्र्प्_८०।१७ ॥  
एवं बहुविधं व्याधो विचिन्त्यापश्यद् अन्तिके  ।  
वने वनस्पतिम् इव नक्षत्राणां यथात्रिजम्  ॥ ब्र्प्_८०।१८ ॥  
मृगाणां च यथा सिंहम् आश्रमाणां गृहाधिपम्  ।  
इन्द्रियाणां मन इव त्रातारं प्राणिनां नगम्  ॥ ब्र्प्_८०।१९ ॥  
श्रेष्ठं विटपिनं शुभ्रं शाखापल्लवमण्डितम्  ।  
तम् आश्रित्योपविष्टो ऽभूत् क्लिन्नवासा स लुब्धकः  ॥ ब्र्प्_८०।२० ॥  
स्मरन् भार्याम् अपत्यानि जीवेयुर् अथवा न वा  ।  
एतस्मिन्न् अन्तरे तत्र चास्तं प्राप्तो दिवाकरः  ॥ ब्र्प्_८०।२१ ॥  
तम् एव नगम् आश्रित्य कपोतो भार्यया सह  ।  
पुत्रपौत्रैः परिवृतो ह्य् आस्ते तत्र नगोत्तमे  ॥ ब्र्प्_८०।२२ ॥  
सुखेन निर्भयो भूत्वा सुतृप्तः प्रीत एव च  ।  
बहवो वत्सरा याता वसतस् तस्य पक्षिणः  ॥ ब्र्प्_८०।२३ ॥  
पतिव्रता तस्य भार्या सुप्रीता तेन चैव हि  ।  
कोटरे तन्नगे श्रेष्ठे जलवाय्वग्निवर्जिते  ॥ ब्र्प्_८०।२४ ॥  
भार्यापुत्रैः परिवृतः सर्वदास्ते कपोतकः  ।  
तस्मिन् दिने दैववशात् कपोतश् च कपोतकी  ॥ ब्र्प्_८०।२५ ॥  
भक्ष्यार्थं तु उभौ यातौ कपोतो नगम् अभ्यगात्  ।  
सापि दैववशात् पुत्र पञ्जरस्थैव वर्तते  ॥ ब्र्प्_८०।२६ ॥  
गृहीता लुब्धकेनाथ जीवमानेव वर्तते  ।  
कपोतको ऽप्य् अपत्यानि मातृहीनान्य् उदीक्ष्य च  ॥ ब्र्प्_८०।२७ ॥  
वर्षं च भीषणं प्राप्तम् अस्तं यातो दिवाकरः  ।  
स्वकोटरं तया हीनम् आलोक्य विललाप सः  ॥ ब्र्प्_८०।२८ ॥  
तां बद्धां पञ्जरस्थां वा न बुबोध कपोतराट्  ।  
अन्वारेभे कपोतो वै प्रियाया गुणकीर्तनम्  ॥ ब्र्प्_८०।२९ ॥  
नाद्याप्य् आयाति कल्याणी मम हर्षविवर्धिनी  ।  
मम धर्मस्य जननी मम देहस्य चेश्वरी  ॥ ब्र्प्_८०।३० ॥  
धर्मार्थकाममोक्षाणां सैव नित्यं सहायिनी  ।  
तुष्टे हसन्ती रुष्टे च मम दुःखप्रमार्जनी  ॥ ब्र्प्_८०।३१ ॥  
सखी मन्त्रेषु सा नित्यं मम वाक्यरता सदा  ।  
नाद्याप्य् आयाति कल्याणी सम्प्रयाते ऽपि भास्करे  ॥ ब्र्प्_८०।३२ ॥  
न जानाति व्रतं मन्त्रं दैवं धर्मार्थम् एव च  ।  
पतिव्रता पतिप्राणा पतिमन्त्रा पतिप्रिया  ॥ ब्र्प्_८०।३३ ॥  
नाद्याप्य् आयाति कल्याणी किं करोमि क्व यामि वा  ।  
किं मे गृहं काननं च तया हीनं हि दृश्यते  ॥ ब्र्प्_८०।३४ ॥  
तया युक्तं श्रिया युक्तं भीषणं वापि शोभनम्  ।  
नाद्याप्य् आयाति मे कान्ता यया गृहम् उदीरितम्  ॥ ब्र्प्_८०।३५ ॥  
विनानया न जीविष्ये त्यजे वापि प्रियां तनुम्  ।  
किं कुर्वन्तु त्व् अपत्यानि लुप्तधर्मस् त्व् अहं पुनः  ॥ ब्र्प्_८०।३६ ॥  
एवं विलपतस् तस्य भर्तुर् वाक्यं निशम्य सा  ।  
पञ्जरस्थैव सा वाक्यं भर्तारम् इदम् अब्रवीत्  ॥ ब्र्प्_८०।३७ ॥  
{कपोतक्य् उवाच: }  
अत्राहम् अस्मि बद्धैव विवशास्मि खगोत्तम  ।  
आनीताहं लुब्धकेन बद्धा पाशैर् महामते  ॥ ब्र्प्_८०।३८ ॥  
धन्यास्म्य् अनुगृहीतास्मि पतिर् वक्ति गुणान् मम  ।  
सतो वाप्य् असतो वापि कृतार्थाहं न संशयः  ॥ ब्र्प्_८०।३९ ॥  
तुष्टे भर्तरि नारीणां तुष्टाः स्युः सर्वदेवताः  ।  
विपर्यये तु नारीणाम् अवश्यं नाशम् आप्नुयात्  ॥ ब्र्प्_८०।४० ॥  
त्वं दैवं त्वं प्रभुर् मह्यं त्वं सुहृत् त्वं परायणम्  ।  
त्वं व्रतं त्वं परं ब्रह्म स्वर्गो मोक्षस् त्वम् एव च  ॥ ब्र्प्_८०।४१ ॥  
मा चिन्तां कुरु कल्याण धर्मे बुद्धिं स्थिरां कुरु  ।  
त्वत्प्रसादाच् च भुक्ता हि भोगाश् च विविधा मया  ।  
अलं खेदेन मज्जेन धर्मे बुद्धिं कुरु स्थिराम्  ॥ ब्र्प्_८०।४३ ॥  
{ब्रह्मोवाच: }  
इति श्रुत्वा प्रियावाक्यम् उत्ततार नगोत्तमात्  ।  
यत्र सा पञ्जरस्था तु कपोती वर्तते त्वरम्  ॥ ब्र्प्_८०।४४ ॥  
ताम् आगत्य प्रियां दृष्ट्वा मृतवच् चापि लुब्धकम्  ।  
मोचयामीति ताम् आह निश्चेष्टो लुब्धको ऽधुना  ॥ ब्र्प्_८०।४५ ॥  
मा मुञ्चस्व महाभाग ज्ञात्वा सम्बन्धम् अस्थिरम्  ।  
लुब्धानां खेचरा ह्य् अन्नं जीवो जीवस्य चाशनम्  ॥ ब्र्प्_८०।४६ ॥  
नापराधं स्मराम्य् अस्य धर्मबुद्धिं स्थिरां कुरु  ।  
गुरुर् अग्निर् द्विजातीनां वर्णानां ब्राह्मणो गुरुः  ॥ ब्र्प्_८०।४७ ॥  
पतिर् एव गुरुः स्त्रीणां सर्वस्याभ्यागतो गुरुः  ।  
अभ्यागतम् अनुप्राप्तं वचनैस् तोषयन्ति ये  ॥ ब्र्प्_८०।४८ ॥  
तेषां वागीश्वरी देवी तृप्ता भवति निश्चितम्  ।  
तस्यान्नस्य प्रदानेन शक्रस् तृप्तिम् अवाप्नुयात्  ॥ ब्र्प्_८०।४९ ॥  
पितरः पादशौचेन अन्नाद्येन प्रजापतिः  ।  
तस्योपचाराद् वै लक्ष्मीर् विष्णुना प्रीतिम् आप्नुयात्  ॥ ब्र्प्_८०।५० ॥  
शयने सर्वदेवास् तु तस्मात् पूज्यतमो ऽतिथिः  ।  
अभ्यागतम् अनुश्रान्तं सूर्योढं गृहम् आगतम्  ।  
तं विद्याद् देवरूपेण सर्वक्रतुफलो ह्य् असौ  ॥ ब्र्प्_८०।५१ ॥  
अभ्यागतं श्रान्तम् अनुव्रजन्ति  ब्र्प्_८०।५२अ  
देवाश् च सर्वे पितरो ऽग्नयश् च  ब्र्प्_८०।५२ब्  
तस्मिन् हि तृप्ते मुदम् आप्नुवन्ति  ब्र्प्_८०।५२च्  
गते निराशे ऽपि च ते निराशाः  ब्र्प्_८०।५२द्  
तस्मात् सर्वात्मना कान्त दुःखं त्यक्त्वा शमं व्रज  ।  
कृत्वा तिष्ठ शुभां बुद्धिं धर्मकृत्यं समाचर  ॥ ब्र्प्_८०।५३ ॥  
उपकारो ऽपकारश् च प्रवराव् इति सम्मतौ  ।  
उपकारिषु सर्वो ऽपि करोत्य् उपकृतिं पुनः  ॥ ब्र्प्_८०।५४ ॥  
अपकारिषु यः साधुः पुण्यभाक् स उदाहृतः  ॥* ब्र्प्_८०।५५ ॥  
{कपोत उवाच: }  
आवयोर् अनुरूपं च त्वयोक्तं साधु मन्यसे  ।  
किन्तु वक्तव्यम् अप्य् अस्ति तच् छृणुष्व वरानने  ॥ ब्र्प्_८०।५६ ॥  
सहस्रं भरते कश्चिच् छतम् अन्यो दशापरः  ।  
आत्मानं च सुखेनान्यो वयं कष्टोदरम्भराः  ॥ ब्र्प्_८०।५७ ॥  
गर्तधान्यधनाः केचित् कुशूलधनिनो ऽपरे  ।  
घटक्षिप्तधनाः केचिच् चञ्चुक्षिप्तधना वयम्  ॥ ब्र्प्_८०।५८ ॥  
पूजयामि कथं श्रान्तम् अभ्यागतम् इमं शुभे  ॥* ब्र्प्_८०।५९ ॥  
{कपोत्य् उवाच: }  
अग्निर् आपः शुभा वाणी तृणकाष्ठादिकं च यत्  ।  
एतद् अप्य् अर्थिने देयं शीतार्तो लुब्धकस् त्व् अयम्  ॥ ब्र्प्_८०।६० ॥  
{ब्रह्मोवाच: }  
एतच् छ्रुत्वा प्रियावाक्यं वृक्षम् आरुह्य पक्षिराट्  ।  
आलोकयाम् आस तदा वह्निं दूरं ददर्श ह  ॥ ब्र्प्_८०।६१ ॥  
स तु गत्वा वह्निदेशं चञ्चुनोल्मुकम् आहरत्  ।  
पुरो ऽग्निं ज्वालयाम् आस लुब्धकस्य कपोतकः  ॥ ब्र्प्_८०।६२ ॥  
शुष्ककाष्ठानि पर्णानि तृणानि च पुनः पुनः  ।  
अग्नौ निक्षेपयाम् आस निशीथे स कपोतराट्  ॥ ब्र्प्_८०।६३ ॥  
तम् अग्निं ज्वलितं दृष्ट्वा लुब्धकः शीतदुःखितः  ।  
अवशानि स्वकाङ्गानि प्रताप्य सुखम् आप्तवान्  ॥ ब्र्प्_८०।६४ ॥  
क्षुधाग्निना दह्यमानं व्याधं दृष्ट्वा कपोतकी  ।  
मा मुञ्चस्व महाभाग इति भर्तारम् अब्रवीत्  ॥ ब्र्प्_८०।६५ ॥  
स्वशरीरेण दुःखार्तं लुब्धकं प्रीणयामि तम्  ।  
इष्टातिथीनां ये लोकास् तांस् त्वं प्राप्नुहि सुव्रत  ॥ ब्र्प्_८०।६६ ॥  
{कपोत उवाच: }  
मयि तिष्ठति नैवायं तव धर्मो विधीयते  ।  
इष्टातिथिर् भवामीह अनुजानीहि मां शुभे  ॥ ब्र्प्_८०।६७ ॥  
{ब्रह्मोवाच: }  
इत्य् उक्त्वाग्निं त्रिर् आवर्त्य स्मरन् देवं चतुर्भुजम्  ।  
विश्वात्मकं महाविष्णुं शरण्यं भक्तवत्सलम्  ॥ ब्र्प्_८०।६८ ॥  
यथासुखं जुषस्वेति वदन्न् अग्निं तथाविशत्  ।  
तं दृष्ट्वाग्नौ क्षिप्तजीवं लुब्धको वाक्यम् अब्रवीत्  ॥ ब्र्प्_८०।६९ ॥  
{लुब्धक उवाच: }  
अहो मानुषदेहस्य धिग् जीवितम् इदं मम  ।  
यद् इदं पक्षिराजेन मदर्थे साहसं कृतम्  ॥ ब्र्प्_८०।७० ॥  
{ब्रह्मोवाच: }  
एवं ब्रुवन्तं तं लुब्धं पक्षिणी वाक्यम् अब्रवीत्  ॥* ब्र्प्_८०।७१ ॥  
{कपोतक्य् उवाच: }  
मां त्वं मुञ्च महाभाग दूरं यात्य् एष मे पतिः  ॥* ब्र्प्_८०।७२ ॥  
{ब्रह्मोवाच: }  
तस्यास् तद् वचनं श्रुत्वा पञ्जरस्थां कपोतकीम्  ।  
लुब्धको मोचयाम् आस तरसा भीतवत् तदा  ॥ ब्र्प्_८०।७३ ॥  
सापि प्रदक्षिणं कृत्वा पतिम् अग्निं तदा जगौ  ॥* ब्र्प्_८०।७४ ॥  
{कपोत्य् उवाच: }  
स्त्रीणाम् अयं परो धर्मो यद् भर्तुर् अनुवेशनम्  ।  
वेदे च विहितो मार्गः सर्वलोकेषु पूजितः  ॥ ब्र्प्_८०।७५ ॥  
व्यालग्राही यथा व्यालं बिलाद् उद्धरते बलात्  ।  
एवं त्व् अनुगता नारी सह भर्त्रा दिवं व्रजेत्  ॥ ब्र्प्_८०।७६ ॥  
तिस्रः कोट्यो ऽर्धकोटी च यानि रोमाणि मानुषे  ।  
तावत्कालं वसेत् स्वर्गे भर्तारं यानुगच्छति  ॥ ब्र्प्_८०।७७ ॥  
नमस्कृत्वा भुवं देवान् गङ्गां चापि वनस्पतीन्  ।  
आश्वास्य तान्य् अपत्यानि लुब्धकं वाक्यम् अब्रवीत्  ॥ ब्र्प्_८०।७८ ॥  
{कपोत्य् उवाच: }  
त्वत्प्रसादान् महाभाग उपपन्नं ममेदृशम्  ।  
अपत्यानां क्षमस्वेह भर्त्रा यामि त्रिविष्टपम्  ॥ ब्र्प्_८०।७९ ॥  
{ब्रह्मोवाच: }  
इत्य् उक्त्वा पक्षिणी साध्वी प्रविवेश हुताशनम्  ।  
प्रविष्टायां हुतवहे जयशब्दो न्यवर्तत  ॥ ब्र्प्_८०।८० ॥  
गगने सूर्यसङ्काशं विमानम् अतिशोभनम्  ।  
तदारूढौ सुरनिभौ दम्पती ददृशे ततः  ॥ ब्र्प्_८०।८१ ॥  
हर्षेण प्रोचतुर् उभौ लुब्धकं विस्मयान्वितम्  ॥* ब्र्प्_८०।८२ ॥  
{दम्पती ऊचतुः: }  
गच्छावस् त्रिदशस्थानम् आपृष्टो ऽसि महामते  ।  
आवयोः स्वर्गसोपानम् अतिथिस् त्वं नमो ऽस्तु ते  ॥ ब्र्प्_८०।८३ ॥  
{ब्रह्मोवाच: }  
विमानवरम् आरूढौ तौ दृष्ट्वा लुब्धको ऽपि सः  ।  
सधनुः पञ्जरं त्यक्त्वा कृताञ्जलिर् अभाषत  ॥ ब्र्प्_८०।८४ ॥  
{लुब्धक उवाच: }  
न त्यक्तव्यो महाभागौ देयं किञ्चिद् अजानते  ।  
अहम् अत्रातिथिर् मान्यो निष्कृतिं वक्तुम् अर्हथः  ॥ ब्र्प्_८०।८५ ॥  
{दम्पती ऊचतुः: }  
गौतमीं गच्छ भद्रं ते तस्याः पापं निवेदय  ।  
तत्रैवाप्लवनात् पक्षं सर्वपापैर् विमोक्ष्यसे  ॥ ब्र्प्_८०।८६ ॥  
मुक्तपापः पुनस् तत्र गङ्गायाम् अवगाहने  ।  
अश्वमेधफलं पुण्यं प्राप्य पुण्यो भविष्यसि  ॥ ब्र्प्_८०।८७ ॥  
सरिद्वरायां गौतम्यां ब्रह्मविष्ण्वीशसम्भुवि  ।  
पुनर् आप्लवनाद् एव त्यक्त्वा देहं मलीमसम्  ॥ ब्र्प्_८०।८८ ॥  
विमानवरम् आरूढः स्वर्गं गन्तास्य् असंशयम्  ॥* ब्र्प्_८०।८९ ॥  
{ब्रह्मोवाच: }  
तच् छ्रुत्वा वचनं ताभ्यां तथा चक्रे स लुब्धकः  ।  
विमानवरम् आरूढो दिव्यरूपधरो ऽभवत्  ॥ ब्र्प्_८०।९० ॥  
दिव्यमाल्याम्बरधरः पूज्यमानो ऽप्सरोगणैः  ।  
कपोतश् च कपोती च तृतीयो लुब्धकस् तथा  ।  
गङ्गायाश् च प्रभावेण सर्वे वै दिवम् आक्रमन्  ॥ ब्र्प्_८०।९१ ॥  
ततः प्रभृति तत् तीर्थं कापोतम् इति विश्रुतम्  ।  
तत्र स्नानं च दानं च पितृपूजनम् एव च  ॥ ब्र्प्_८०।९२ ॥  
जपयज्ञादिकं कर्म तद् आनन्त्याय कल्पते  ॥* ब्र्प्_८०।९३ ॥  
{ब्रह्मोवाच: }  
कार्त्तिकेयं परं तीर्थं कौमारम् इति विश्रुतम्  ।  
यन्नामश्रवणाद् एव कुलवान् रूपवान् भवेत्  ॥ ब्र्प्_८१।१ ॥  
निहते तारके दैत्ये स्वस्थे जाते त्रिविष्टपे  ।  
कार्त्तिकेयं सुतं ज्येष्ठं प्रीत्या प्रोवाच पार्वती  ॥ ब्र्प्_८१।२ ॥  
यथासुखं भुङ्क्ष्व भोगांस् त्रैलोक्ये मनसः प्रियान्  ।  
ममाज्ञया प्रीतमनाः पितुश् चैव प्रसादतः  ॥ ब्र्प्_८१।३ ॥  
एवम् उक्तः स वै मात्रा विशाखो देवतास्त्रियः  ।  
यथासुखं बलाद् रेमे देवपत्न्यो ऽपि रेमिरे  ॥ ब्र्प्_८१।४ ॥  
ततः सम्भुज्यमानासु देवपत्नीषु नारद  ।  
नाशक्नुवन् वारयितुं कार्त्तिकेयं दिवौकसः  ॥ ब्र्प्_८१।५ ॥  
ततो निवेदयाम् आसुः पार्वत्यै पुत्रकर्म तत्  ।  
असकृद् वार्यमाणो ऽपि मात्रा देवैः स शक्तिधृक्  ॥ ब्र्प्_८१।६ ॥  
नैवासाव् अकरोद् वाक्यं स्त्रीष्व् आसक्तस् तु षण्मुखः  ।  
अभिशापभयाद् भीता पार्वती पर्यचिन्तयत्  ॥ ब्र्प्_८१।७ ॥  
पुत्रस्नेहात् तथैवेशा देवानां कार्यसिद्धये  ।  
देवपत्न्यश् चिरं रक्ष्या इति मत्वा पुनः पुनः  ॥ ब्र्प्_८१।८ ॥  
यस्यां तु रमते स्कन्दः पार्वती त्व् अपि तादृशी  ।  
तद्रूपम् आत्मनः कृत्वा वर्तयाम् आस पार्वती  ॥ ब्र्प्_८१।९ ॥  
इन्द्रस्य वरुणस्यापि भार्याम् आहूय षण्मुखः  ।  
यावत् पश्यति तस्यां तु मातृरूपम् अपश्यत  ॥ ब्र्प्_८१।१० ॥  
ताम् अपास्य नमस्याथ पुनर् अन्याम् अथाह्वयत्  ।  
तस्यां तु मातृरूपं स प्रेक्ष्य लज्जाम् उपेयिवान्  ॥ ब्र्प्_८१।११ ॥  
एवं बह्वीषु तद् रूपं दृष्ट्वा मातृमयं जगत्  ।  
इति सञ्चिन्त्य गाङ्गेयो वैराग्यम् अगमत् तदा  ॥ ब्र्प्_८१।१२ ॥  
स तु मातृकृतं ज्ञात्वा प्रवृत्तस्य निवर्तनम्  ।  
निवार्यश् चेद् अहं भोगात् किन्तु पूर्वं प्रवर्तितः  ॥ ब्र्प्_८१।१३ ॥  
तस्मान् मातृकृतं सर्वं मम हास्यास्पदं त्व् इति  ।  
लज्जया परया युक्तो गौतमीम् अगमत् तदा  ॥ ब्र्प्_८१।१४ ॥  
इयं च मातृरूपा मे शृणोतु मम भाषितम्  ।  
इतः स्त्रीनामधेयं यन् मम मातृसमं मतम्  ॥ ब्र्प्_८१।१५ ॥  
एवं ज्ञात्वा लोकनाथः पार्वत्या सह शङ्करः  ।  
पुत्रं निवारयाम् आस वृत्तम् इत्य् अब्रवीद् गुरुः  ॥ ब्र्प्_८१।१६ ॥  
ततः सुरपतिः प्रीतः किं ददामीति चिन्तयन्  ।  
कृताञ्जलिपुटः स्कन्दः पितरं पुनर् अब्रवीत्  ॥ ब्र्प्_८१।१७ ॥  
{स्कन्द उवाच: }  
सेनापतिः सुरपतिस् तव पुत्रो ऽहम् इत्य् अपि  ।  
अलम् एतेन देवेश किं वरैः सुरपूजित  ॥ ब्र्प्_८१।१८ ॥  
अथवा दातुकामो ऽसि लोकानां हितकाम्यया  ।  
याचे ऽहं नात्मना देव तद् अनुज्ञातुम् अर्हसि  ॥ ब्र्प्_८१।१९ ॥  
महापातकिनः केचिद् गुरुदाराभिगामिनः  ।  
अत्राप्लवनमात्रेण धौतपापा भवन्तु ते  ॥ ब्र्प्_८१।२० ॥  
आप्नुवन्तूत्तमां जातिं तिर्यञ्चो ऽपि सुरेश्वर  ।  
कुरूपो रूपसम्पत्तिम् अत्र स्नानाद् अवाप्नुयात्  ॥ ब्र्प्_८१।२१ ॥  
{ब्रह्मोवाच: }  
एवम् अस्त्व् इति तं शम्भुः प्रत्यनन्दत् सुतेरितम्  ।  
ततः प्रभृति तत् तीर्थं कार्त्तिकेयम् इति श्रुतम्  ।  
तत्र स्नानं च दानं च सर्वक्रतुफलप्रदम्  ॥ ब्र्प्_८१।२२ ॥  
{ब्रह्मोवाच: }  
यत् ख्यातं कृत्तिकातीर्थं कार्त्तिकेयाद् अनन्तरम्  ।  
तस्य श्रवणमात्रेण सोमपानफलं लभेत्  ॥ ब्र्प्_८२।१ ॥  
पुरा तारकनाशाय भवरेतो ऽपिबत् कविः  ।  
रेतोगर्भं कविं दृष्ट्वा ऋषिपत्न्यो ऽस्पृहन् मुने  ॥ ब्र्प्_८२।२ ॥  
सप्तर्षीणाम् ऋतुस्नातां वर्जयित्वा त्व् अरुन्धतीम्  ।  
तासु गर्भः समभवत् षट्सु स्त्रीषु तदाग्नितः  ॥ ब्र्प्_८२।३ ॥  
तप्यमानास् तु शोभिष्ठा ऋतुस्नातास् तु ता मुने  ।  
किं कुर्मः क्व नु गच्छामः किं कृत्वा सुकृतं भवेत्  ॥ ब्र्प्_८२।४ ॥  
इत्य् उक्त्वा ता मिथो गङ्गां व्यग्रा गत्वा व्यपीडयन्  ।  
ताभ्यस् ते निःसृता गर्भाः फेनरूपास् तदाम्भसि  ॥ ब्र्प्_८२।५ ॥  
अम्भसा त्व् एकतां प्राप्ता वायुना सर्व एव हि  ।  
एकरूपस् तदा ताभ्यः षण्मुखः समजायत  ॥ ब्र्प्_८२।६ ॥  
स्रावयित्वा तु तान् गर्भान् ऋषिपत्न्यो गृहान् ययुः  ।  
तासां विकृतरूपाणि दृष्ट्वा ते ऋषयो ऽब्रुवन्  ॥ ब्र्प्_८२।७ ॥  
गम्यतां गम्यतां शीघ्रं स्वैरी वृत्तिर् न युज्यते  ।  
स्त्रीणाम् इति ततो वत्स निरस्ताः पतिभिस् तु ताः  ॥ ब्र्प्_८२।८ ॥  
ततो दुःखं समाविष्टास् त्यक्ताः स्वपतिभिश् च षट्  ।  
ता दृष्ट्वा नारदः प्राह कार्त्तिकेयो हरोद्भवः  ॥ ब्र्प्_८२।९ ॥  
गाङ्गेयो ऽग्निभवश् चेति विख्यातस् तारकान्तकः  ।  
तं यान्तु न चिराद् एव प्रीतो भोगं प्रदास्यति  ॥ ब्र्प्_८२।१० ॥  
देवर्षेर् वचनाद् एव समभ्येत्य च षण्मुखम्  ।  
कृत्तिकाः स्वयम् एवैतद् यथावृत्तं न्यवेदयत्  ॥ ब्र्प्_८२।११ ॥  
ताभ्यो वाक्यं कृत्तिकाभ्यः कार्त्तिकेयो ऽनुमन्य च  ।  
गौतमीं यान्तु सर्वाश् च स्नात्वापूज्य महेश्वरम्  ॥ ब्र्प्_८२।१२ ॥  
एष्यामि चाहं तत्रैव यास्यामि सुरमन्दिरम्  ।  
तथेत्य् उक्त्वा कृत्तिकाश् च स्नात्वा गङ्गां च गौतमीम्  ॥ ब्र्प्_८२।१३ ॥  
देवेश्वरं च सम्पूज्य कार्त्तिकेयानुशासनात्  ।  
देवेश्वरप्रसादेन प्रययुः सुरमन्दिरम्  ॥ ब्र्प्_८२।१४ ॥  
ततः प्रभृति तत् तीर्थं कृत्तिकातीर्थम् उच्यते  ।  
कार्त्तिक्यां कृत्तिकायोगे तत्र यः स्नानम् आचरेत्  ॥ ब्र्प्_८२।१५ ॥  
सर्वक्रतुफलं प्राप्य राजा भवति धार्मिकः  ।  
तत्तीर्थस्मरणं वापि यः करोति शृणोति च  ।  
सर्वपापविनिर्मुक्तो दीर्घम् आयुर् अवाप्नुयात्  ॥ ब्र्प्_८२।१६ ॥  
{ब्रह्मोवाच: }  
दशाश्वमेधिकं तीर्थं तच् छृणुष्व महामुने  ।  
यस्य श्रवणमात्रेण हयमेधफलं लभेत्  ॥ ब्र्प्_८३।१ ॥  
विश्वकर्मसुतः श्रीमान् विश्वरूपो महाबलः  ।  
तस्यापि प्रथमः पुत्रस् तत्पुत्रो भौवनो विभुः  ॥ ब्र्प्_८३।२ ॥  
पुरोधाः कश्यपस् तस्य सर्वज्ञानविशारदः  ।  
तम् अपृच्छन् महाबाहुर् भौवनः सार्वभौवनः  ॥ ब्र्प्_८३।३ ॥  
यक्ष्ये ऽहं हयमेधैश् च युगपद् दशभिर् मुने  ।  
इत्य् अपृच्छद् गुरुं विप्रं क्व यक्ष्यामि सुरान् इति  ॥ ब्र्प्_८३।४ ॥  
सो ऽवदद् देवयजनं तत्र तत्र नृपोत्तम  ।  
यत्र यत्र द्विजश्रेष्ठाः प्रावर्तन्त महाक्रतून्  ॥ ब्र्प्_८३।५ ॥  
तत्राभवन्न् ऋषिगणा आर्त्विज्ये मखमण्डले  ।  
युगपद् दशमेधानि प्रवृत्तानि पुरोधसा  ॥ ब्र्प्_८३।६ ॥  
पूर्णतां नाययुस् तानि दृष्ट्वा चिन्तापरो नृपः  ।  
विहाय देवयजनं पुनर् अन्यत्र तान् क्रतून्  ॥ ब्र्प्_८३।७ ॥  
उपाक्रामत् तथा तत्र विघ्नदोषास् तम् आययुः  ।  
दृष्ट्वापूर्णांस् ततो यज्ञान् राजा गुरुम् अभाषत  ॥ ब्र्प्_८३।८ ॥  
{राजोवाच: }  
देशदोषात् कालदोषान् मम दोषात् तवापि वा  ।  
पूर्णतां नाप्नुवन्ति स्म दशमेधानि वाजिनः  ॥ ब्र्प्_८३।९ ॥  
{ब्रह्मोवाच: }  
ततश् च दुःखितो राजा कश्यपेन पुरोधसा  ।  
गीष्पतेर् भ्रातरं ज्येष्ठं गत्वा संवर्तम् ऊचतुः  ॥ ब्र्प्_८३।१० ॥  
{कश्यपभौवनाव् ऊचतुः: }  
भगवन् युगपत् कार्याण्य् अश्वमेधानि मानद  ।  
दश सम्पूर्णतां यान्ति तं देशं तं गुरुं वद  ॥ ब्र्प्_८३।११ ॥  
{ब्रह्मोवाच: }  
ततो ध्यात्वा ऋषिश्रेष्ठः संवर्तो भौवनं तदा  ।  
अब्रवीद् गच्छ ब्रह्माणं गुरुं देशं वदिष्यति  ॥ ब्र्प्_८३।१२ ॥  
भौवनो ऽपि महाप्राज्ञः कश्यपेन महात्मना  ।  
आगत्य माम् अब्रवीच् च गुरुं देशादिकं च यत्  ॥ ब्र्प्_८३।१३ ॥  
ततो ऽहम् अब्रवं पुत्र भौवनं कश्यपं तथा  ।  
गौतमीं गच्छ राजेन्द्र स देशः क्रतुपुण्यवान्  ॥ ब्र्प्_८३।१४ ॥  
अयम् एव गुरुः श्रेष्ठः कश्यपो वेदपारगः  ।  
गुरोर् अस्य प्रसादेन गौतम्याश् च प्रसादतः  ॥ ब्र्प्_८३।१५ ॥  
एकेन हयमेधेन तत्र स्नानेन वा पुनः  ।  
सेत्स्यन्ति तत्र यज्ञाश् च दशमेधानि वाजिनः  ॥ ब्र्प्_८३।१६ ॥  
तच् छ्रुत्वा भौवनो राजा गौतमीतीरम् अभ्यगात्  ।  
कश्यपेन सहायेन हयमेधाय दीक्षितः  ॥ ब्र्प्_८३।१७ ॥  
ततः प्रवृत्ते यज्ञेशे हयमेधे महाक्रतौ  ।  
सम्पूर्णे तु तदा राजा पृथिवीं दातुम् उद्यतः  ॥ ब्र्प्_८३।१८ ॥  
ततो ऽन्तरिक्षे वाग् उच्चैर् उवाच नृपसत्तमम्  ।  
पूजयित्वा स्थितं विप्रान् ऋत्विजो ऽथ सदस्पतीन्  ॥ ब्र्प्_८३।१९ ॥  
{आकाशवाग् उवाच: }  
पुरोधसे कश्यपाय सशैलवनकाननाम्  ।  
पृथिवीं दातुकामेन दत्तं सर्वं त्वया नृप  ॥ ब्र्प्_८३।२० ॥  
भूमिदानस्पृहां त्यक्त्वा अन्नं देहि महाफलम्  ।  
नान्नदानसमं पुण्यं त्रिषु लोकेषु विद्यते  ॥ ब्र्प्_८३।२१ ॥  
विशेषतस् तु गङ्गायाः श्रद्धया पुलिने मुने  ।  
त्वया तु हयमेधो ऽयं कृतः सबहुदक्षिणः  ।  
कृतकृत्यो ऽसि भद्रं ते नात्र कार्या विचारणा  ॥ ब्र्प्_८३।२२ ॥  
{ब्रह्मोवाच: }  
तथापि दातुकामं तं मही प्रोवाच भौवनम्  ॥* ब्र्प्_८३।२३ ॥  
{पृथिव्य् उवाच: }  
विश्वकर्मज सार्वभौम मा मां देहि पुनः पुनः  ।  
निमज्जे ऽहं सलिलस्य मध्ये तस्मान् न दीयताम्  ॥ ब्र्प्_८३।२४ ॥  
{ब्रह्मोवाच: }  
ततश् च भौवनो भीतः किं देयम् इति चाब्रवीत्  ।  
पुनश् चोवाच सा पृथ्वी भौवनं ब्राह्मणैर् वृतम्  ॥ ब्र्प्_८३।२५ ॥  
{भूम्य् उवाच: }  
तिला गावो धनं धान्यं यत् किञ्चिद् गौतमीतटे  ।  
सर्वं तद् अक्षयं दानं किं मां भौवन दास्यसि  ॥ ब्र्प्_८३।२६ ॥  
गङ्गातीरं समाश्रित्य ग्रासम् एकं ददाति यः  ।  
तेनाहं सकला दत्ता किं मां भौवन दास्यसि  ॥ ब्र्प्_८३।२७ ॥  
{ब्रह्मोवाच: }  
तद् भुवो वचनं श्रुत्वा भौवनः सार्वभौवनः  ।  
तथेति मत्वा विप्रेभ्यो ह्य् अन्नं प्रादात् सुविस्तरम्  ॥ ब्र्प्_८३।२८ ॥  
ततः प्रभृति तत् तीर्थं दशाश्वमेधिकं विदुः  ।  
दशानाम् अश्वमेधानां फलं स्नानाद् अवाप्यते  ॥ ब्र्प्_८३।२९ ॥  
{ब्रह्मोवाच: }  
पैशाचं तीर्थम् अपरं पूजितं ब्रह्मवादिभिः  ।  
तस्य स्वरूपं वक्ष्यामि गौतम्या दक्षिणे तटे  ॥ ब्र्प्_८४।१ ॥  
गिरिर् ब्रह्मगिरेः पार्श्वे अञ्जनो नाम नारद  ।  
तस्मिञ् शैले मुनिवर शापभ्रष्टा वराप्सरा  ॥ ब्र्प्_८४।२ ॥  
अञ्जना नाम तत्रासीद् उत्तमाङ्गेन वानरी  ।  
केसरी नाम तद्भर्ता अद्रिकेति तथापरा  ॥ ब्र्प्_८४।३ ॥  
सापि केसरिणो भार्या शापभ्रष्टा वराप्सरा  ।  
उत्तमाङ्गेन मार्जारी साप्य् आस्ते ऽञ्जनपर्वते  ॥ ब्र्प्_८४।४ ॥  
दक्षिणार्णवम् अभ्यागात् केसरी लोकविश्रुतः  ।  
एतस्मिन्न् अन्तरे ऽगस्त्यो ऽञ्जनं पर्वतम् अभ्यगात्  ॥ ब्र्प्_८४।५ ॥  
अञ्जना चाद्रिका चैव अगस्त्यम् ऋषिसत्तमम्  ।  
पूजयाम् आसतुर् उभे यथान्यायं यथासुखम्  ॥ ब्र्प्_८४।६ ॥  
ततः प्रसन्नो भगवान् आहोभे व्रियतां वरः  ।  
ते आहतुर् उभे ऽगस्त्यं पुत्रौ देहि मुनीश्वर  ॥ ब्र्प्_८४।७ ॥  
सर्वेभ्यो बलिनौ श्रेष्ठौ सर्वलोकोपकारकौ  ।  
तथेत्य् उक्त्वा मुनिश्रेष्ठो जगामाशां स दक्षिणाम्  ॥ ब्र्प्_८४।८ ॥  
ततः कदाचित् ते काले अञ्जना चाद्रिका तथा  ।  
गीतं नृत्यं च हास्यं च कुर्वत्यौ गिरिमूर्धनि  ॥ ब्र्प्_८४।९ ॥  
वायुश् च निरृतिश् चापि ते दृष्ट्वा सस्मितौ सुरौ  ।  
कामाक्रान्तधियौ चोभौ तदा सत्वरम् ईयतुः  ॥ ब्र्प्_८४।१० ॥  
भार्ये भवेताम् उभयोर् आवां देवौ वरप्रदौ  ।  
ते अप्य् ऊचतुर् अस्त्व् एतद् रेमाते गिरिमूर्धनि  ॥ ब्र्प्_८४।११ ॥  
अञ्जनायां तथा वायोर् हनुमान् समजायत  ।  
अद्रिकायां च निरृतेर् अद्रिर् नाम पिशाचराट्  ॥ ब्र्प्_८४।१२ ॥  
पुनस् ते आहतुर् उभे पुत्रौ जातौ मुनेर् वरात्  ।  
आवयोर् विकृतं रूपम् उत्तमाङ्गेन दूषितम्  ॥ ब्र्प्_८४।१३ ॥  
शापाच् छचीपतेस् तत्र युवाम् आज्ञातुम् अर्हथः  ।  
ततः प्रोवाच भगवान् वायुश् च निरृतिस् तथा  ॥ ब्र्प्_८४।१४ ॥  
गौतम्यां स्नानदानाभ्यां शापमोक्षो भविष्यति  ।  
इत्य् उक्त्वा ताव् उभौ प्रीतौ तत्रैवान्तरधीयताम्  ॥ ब्र्प्_८४।१५ ॥  
ततो ऽञ्जनां समादाय अद्रिः पैशाचमूर्तिमान्  ।  
भ्रातुर् हनुमतः प्रीत्यै स्नापयाम् आस मातरम्  ॥ ब्र्प्_८४।१६ ॥  
तथैव हनुमान् गङ्गाम् आदायाद्रिम् अतित्वरन्  ।  
मार्जाररूपिणीं नीत्वा गौतम्यास् तीरम् आप्तवान्  ॥ ब्र्प्_८४।१७ ॥  
ततः प्रभृति तत् तीर्थं पैशाचं चाञ्जनं तथा  ।  
ब्रह्मणो गिरिम् आसाद्य सर्वकामप्रदं शुभम्  ॥ ब्र्प्_८४।१८ ॥  
योजनानां त्रिपञ्चाशन् मार्जारं पूर्वतो भवेत्  ।  
मार्जारसञ्ज्ञितात् तस्माद् धनूमन्तं वृषाकपिम्  ॥ ब्र्प्_८४।१९ ॥  
फेनासङ्गमम् आख्यातं सर्वकामप्रदं शुभम्  ।  
तस्य स्वरूपं व्युष्टिश् च तत्रैव प्रोच्यते शुभा  ॥ ब्र्प्_८४।२० ॥  
{ब्रह्मोवाच: }  
क्षुधातीर्थम् इति ख्यातं शृणु नारद तन्मनाः  ।  
कथ्यमानं महापुण्यं सर्वकामप्रदं नृणाम्  ॥ ब्र्प्_८५।१ ॥  
ऋषिर् आसीत् पुरा कण्वस् तपस्वी वेदवित्तमः  ।  
परिभ्रमन्न् आश्रमाणि क्षुधया परिपीडितः  ॥ ब्र्प्_८५।२ ॥  
गौतमस्याश्रमं पुण्यं समृद्धं चान्नवारिणा  ।  
आत्मानं च क्षुधायुक्तं समृद्धं चापि गौतमम्  ॥ ब्र्प्_८५।३ ॥  
वीक्ष्य कण्वो ऽथ वैषम्यं वैराग्यम् अगमत् तदा  ।  
गौतमो ऽपि द्विजश्रेष्ठो ह्य् अहं तपसि निष्ठितः  ॥ ब्र्प्_८५।४ ॥  
समेन याच्ञायुक्ता स्यात् तस्माद् गौतमवेश्मनि  ।  
न भोक्ष्ये ऽहं क्षुधार्तो ऽपि पीडिते ऽपि कलेवरे  ॥ ब्र्प्_८५।५ ॥  
गच्छेयं गौतमीं गङ्गाम् अर्जयेयं च सम्पदम्  ।  
इति निश्चित्य मेधावी गत्वा गङ्गां च पावनीम्  ॥ ब्र्प्_८५।६ ॥  
स्नात्वा शुचिर् यतमना उपविश्य कुशासने  ।  
तुष्टाव गौतमीं गङ्गां क्षुधां च परमापदम्  ॥ ब्र्प्_८५।७ ॥  
{कण्व उवाच: }  
नमो ऽस्तु गङ्गे परमार्तिहारिणि  ब्र्प्_८५।८अ  
नमः क्षुधे सर्वजनार्तिकारिणि  ब्र्प्_८५।८ब्  
नमो महेशानजटोद्भवे शुभे  ब्र्प्_८५।८च्  
नमो महामृत्युमुखाद् विनिसृते  ब्र्प्_८५।८द्  
पुण्यात्मनां शान्तरूपे क्रोधरूपे दुरात्मनाम्  ।  
सरिद्रूपेण सर्वेषां तापपापापहारिणि  ॥ ब्र्प्_८५।९ ॥  
क्षुधारूपेण सर्वेषां तापपापप्रदे नमः  ।  
नमः श्रेयस्करि देवि नमः पापप्रतर्दिनि  ।  
नमः शान्तिकरि देवि नमो दारिद्र्यनाशिनि  ॥ ब्र्प्_८५।१० ॥  
{ब्रह्मोवाच: }  
इत्य् एवं स्तुवतस् तस्य पुरस्ताद् अभवद् द्वयम्  ।  
एकं गाङ्गं मनोहारि ह्य् अपरं भीषणाकृति  ।  
पुनः कृताञ्जलिर् भूत्वा नमस्कृत्वा द्विजोत्तमः  ॥ ब्र्प्_८५।११ ॥  
{कण्व उवाच: }  
सर्वमङ्गलमाङ्गल्ये ब्राह्मि माहेश्वरि शुभे  ।  
वैष्णवि त्र्यम्बके देवि गोदावरि नमो ऽस्तु ते  ॥ ब्र्प्_८५।१२ ॥  
त्र्यम्बकस्य जटोद्भूते गौतमस्याघनाशिनि  ।  
सप्तधा सागरं यान्ति गोदावरि नमो ऽस्तु ते  ॥ ब्र्प्_८५।१३ ॥  
सर्वपापकृतां पापे धर्मकामार्थनाशिनि  ।  
दुःखलोभमयि देवि क्षुधे तुभ्यं नमो नमः  ॥ ब्र्प्_८५।१४ ॥  
{ब्रह्मोवाच: }  
तत् कण्ववचनं श्रुत्वा सुप्रीते आहतुर् द्विजम्  ॥* ब्र्प्_८५।१५ ॥  
{गङ्गाक्षुधे ऊचतुः: }  
अभीष्टं वद कल्याण वरान् वरय सुव्रत  ॥* ब्र्प्_८५।१६ ॥  
{ब्रह्मोवाच: }  
प्रोवाच प्रणतो गङ्गां कण्वः क्षुधां यथाक्रमम्  ॥* ब्र्प्_८५।१७ ॥  
{कण्व उवाच: }  
देहि देवि मनोज्ञानि कामानि विभवं मम  ।  
आयुर् वित्तं च भुक्तिं च मुक्तिं गङ्गे प्रयच्छ मे  ॥ ब्र्प्_८५।१८ ॥  
{ब्रह्मोवाच: }  
इत्य् उक्त्वा गौतमीं गङ्गां क्षुधां चाह द्विजोत्तमः  ॥* ब्र्प्_८५।१९ ॥  
{कण्व उवाच: }  
मयि मद्वंशजे चापि क्षुधे तृष्णे दरिद्रिणि  ।  
याहि पापतरे रूक्षे न भूयास् त्वं कदाचन  ॥ ब्र्प्_८५।२० ॥  
अनेन स्तवेन ये वै त्वां स्तुवन्ति क्षुधातुराः  ।  
तेषां दारिद्र्यदुःखानि न भवेयुर् वरो ऽपरः  ॥ ब्र्प्_८५।२१ ॥  
अस्मिंस् तीर्थे महापुण्ये स्नानदानजपादिकम्  ।  
ये कुर्वन्ति नरा भक्त्या लक्ष्मीभाजो भवन्तु ते  ॥ ब्र्प्_८५।२२ ॥  
यस् त्व् इदं पठते स्तोत्रं तीर्थे वा यदि वा गृहे  ।  
तस्य दारिद्र्यदुःखेभ्यो न भयं स्याद् वरो ऽपरः  ॥ ब्र्प्_८५।२३ ॥  
{ब्रह्मोवाच: }  
एवम् अस्त्व् इति चोक्त्वा ते कण्वं याते स्वम् आलयम्  ।  
ततः प्रभृति तत् तीर्थं काण्वं गाङ्गं क्षुधाभिधम्  ।  
सर्वपापहरं वत्स पितॄणां प्रीतिवर्धनम्  ॥ ब्र्प्_८५।२५ ॥  
{ब्रह्मोवाच: }  
अस्ति ब्रह्मन् महातीर्थं चक्रतीर्थम् इति श्रुतम्  ।  
तत्र स्नानान् नरो भक्त्या हरेर् लोकम् अवाप्नुयात्  ॥ ब्र्प्_८६।१ ॥  
एकादश्यां तु शुक्लायाम् उपोष्य पृथिवीपते  ।  
गणिकासङ्गमे स्नात्वा प्राप्नुयाद् अक्षयं पदम्  ॥ ब्र्प्_८६।२ ॥  
पुरा तत्र यथा वृत्तं तन् मे निगदतः शृणु  ।  
आसीद् विश्वधरो नाम वैश्यो बहुधनान्वितः  ॥ ब्र्प्_८६।३ ॥  
उत्तरे वयसि श्रेष्ठस् तस्य पुत्रो ऽभवद् ऋषे  ।  
गुणवान् रूपसम्पन्नो विलासी शुभदर्शनः  ॥ ब्र्प्_८६।४ ॥  
प्राणेभ्यो ऽपि प्रियः पुत्रः काले पञ्चत्वम् आगतः  ।  
तथा दृष्ट्वा तु तं पुत्रं दम्पती दुःखपीडितौ  ॥ ब्र्प्_८६।५ ॥  
कुर्वाते स्म तदा तेन सहैव मरणे मतिम्  ।  
हा पुत्र हन्त कालेन पापेन सुदुरात्मना  ॥ ब्र्प्_८६।६ ॥  
यौवने वर्तमानो ऽपि नीतो ऽसि गुणसागर  ।  
आवयोश् च तथैव त्वं प्राणेभ्यो ऽपि सुदुर्लभः  ॥ ब्र्प्_८६।७ ॥  
इत्थं तु रुदितं श्रुत्वा दम्पत्योः करुणं यमः  ।  
त्यक्त्वा निजपुरं तूर्णं कृपयाविष्टमानसः  ॥ ब्र्प्_८६।८ ॥  
गोदावर्याः शुभे तीरे स्थितो ध्यायञ् जनार्दनम्  ।  
अपि स्वल्पेन कालेन प्रजा वृद्धाः समन्ततः  ॥ ब्र्प्_८६।९ ॥  
इयत इति मे पृथ्वी कथ्यतां केन पूरिता  ।  
न कश्चिन् म्रियते जन्तुर् भाराक्रान्ता वसुन्धरा  ॥ ब्र्प्_८६।१० ॥  
ततो देवी गता तूर्णं वसुधा मुनिसत्तम  ।  
यत्रास्ति सुरसंयुक्तः शक्रः परपुरञ्जयः  ।  
दृष्ट्वा वसुन्धराम् इन्द्रः प्रणिपत्येदम् अब्रवीत्  ॥ ब्र्प्_८६।११ ॥  
{इन्द्र उवाच: }  
किम् आगमनकार्यं त इति मे पृथ्वि कथ्यताम्  ॥* ब्र्प्_८६।१२ ॥  
{धरोवाच: }  
भारेण गुरुणा शक्र पीडिताहं विना वधम्  ।  
कारणं प्रष्टुम् आयाता किम् इदं कथ्यतां मम  ॥ ब्र्प्_८६।१३ ॥  
{ब्रह्मोवाच: }  
इति श्रुत्वा महीवाक्यम् इन्द्रो वचनम् अब्रवीत्  ॥* ब्र्प्_८६।१४ ॥  
{इन्द्र उवाच: }  
कारणं यदि नाम स्यात् तदानीं ज्ञायते मया  ।  
सुराणां हि पतिर् यस्माद् अहं सर्वासु मेदिनि  ॥ ब्र्प्_८६।१५ ॥  
{ब्रह्मोवाच: }  
अथ पृथ्वी तदा वाक्यं श्रुत्वा चाह शचीपतिम्  ।  
यम आदिश्यतां तर्हि यथा संहरते प्रजाः  ॥ ब्र्प्_८६।१६ ॥  
इति श्रुत्वा वचो मह्या आदिष्टाः सिद्धकिन्नराः  ।  
यमस्यानयने शीघ्रं महेन्द्रेण महामुने  ॥ ब्र्प्_८६।१७ ॥  
ततस् ते सत्वरं याताः सर्वे वैवस्वतं पुरम्  ।  
नैवापश्यन् यमं तत्र ते सिद्धाः सह किन्नरैः  ।  
तथागत्य पुनर् वेगाद् वार्त्ता शक्रे निवेदिता  ॥ ब्र्प्_८६।१८ ॥  
{सिद्धकिन्नरा ऊचुः: }  
यमो यमपुरे नाथ अस्माभिर् नावलोकितः  ।  
महतापि सुयत्नेन वीक्ष्यमाणः समन्ततः  ॥ ब्र्प्_८६।१९ ॥  
{ब्रह्मोवाच: }  
इति श्रुत्वा वचस् तेषां पृष्टः शक्रेण वै तदा  ।  
सविता स पिता तस्य यमः कुत्रास्त इत्य् अथ  ॥ ब्र्प्_८६।२० ॥  
{सूर्य उवाच: }  
शक्र गोदावरीतीरे कृतान्तो वर्तते ऽधुना  ।  
चरंस् तत्र तपस् तीव्रं न जाने किं नु कारणम्  ॥ ब्र्प्_८६।२१ ॥  
{ब्रह्मोवाच: }  
इति श्रुत्वा वचो भानोः शक्रः शङ्काम् उपाविशत्  ॥* ब्र्प्_८६।२२ ॥  
{शक्र उवाच: }  
अहो कष्टं महाकष्टं नष्टा मे सुरनाथता  ।  
गोदावर्यां तपः कुर्याद् यमो वै दुष्टचेष्टितः  ।  
जिघृक्षुर् मत्पदं नूनं देवा इति मतिर् मम  ॥ ब्र्प्_८६।२३ ॥  
{ब्रह्मोवाच: }  
इत्य् उक्त्वा सहसेन्द्रेण आहूतश् चाप्सरोगणः  ॥* ब्र्प्_८६।२४ ॥  
{इन्द्र उवाच: }  
का भवतीषु कालस्य स्थितस्य तपसि द्विषः  ।  
तपःप्रणाशने शक्ता इति मे शीघ्रम् उच्यताम्  ॥ ब्र्प्_८६।२५ ॥  
{ब्रह्मोवाच: }  
इति शक्रवचः श्रुत्वा नोचे कापि महामुने  ।  
अथ शक्रः प्रकोपेण प्रत्युवाचाप्सरोगणम्  ॥ ब्र्प्_८६।२६ ॥  
{इन्द्र उवाच: }  
उत्तरं नाब्रवीत् किञ्चिद् यामस् तर्हि वयं स्वयम्  ।  
सज्जा भवन्तु विबुधाः सैन्यैर् आयान्तु मा चिरम्  ।  
घातयामो वयं शत्रुं तपसा स्वर्गकामुकम्  ॥ ब्र्प्_८६।२७ ॥  
{ब्रह्मोवाच: }  
इत्य् उक्ते सति देवानां सेना प्रादुर्बभूव ह  ।  
इतीन्द्रहृदयं ज्ञात्वा हरिणा लोकधारिणा  ॥ ब्र्प्_८६।२८ ॥  
प्रेषितं चक्रिणा चक्रं रक्षणाय यमस्य हि  ।  
चक्रं यत्राभवत् तत्र चक्रतीर्थम् अनुत्तमम्  ॥ ब्र्प्_८६।२९ ॥  
अथेन्द्रं मेनका प्राह शङ्कितेति वचस् तदा  ॥* ब्र्प्_८६।३० ॥  
{मेनकोवाच: }  
कालावलोकने नालं काचिद् अस्ति सुरेश्वर  ।  
मरणं च वरं देव भवतो न यमात् पुनः  ॥ ब्र्प्_८६।३१ ॥  
रूपयौवनमत्तेयं गणिकायाचनं प्रभो  ।  
प्रेषणं तत् प्रयच्छैषा स्वामित्वं मन्यते त्वया  ॥ ब्र्प्_८६।३२ ॥  
{ब्रह्मोवाच: }  
इति श्रुत्वा वचस् तस्याः शक्रः सुरवरेश्वरः  ।  
आदिदेशाबलां क्षामां सत्कृत्य गणिकां तथा  ॥ ब्र्प्_८६।३३ ॥  
{शक्र उवाच: }  
गणिके गच्छ मे कार्यं कुरु सुन्दरि मा चिरम्  ।  
कृतकृत्यागता भूयो वल्लभा मे यथा शची  ॥ ब्र्प्_८६।३४ ॥  
{ब्रह्मोवाच: }  
इत्य् आकर्ण्य वचः शक्राद् उत्पत्य गणिका दिशः  ।  
क्षणेन यमसान्निध्यम् आयाता चारुरूपिणी  ॥ ब्र्प्_८६।३५ ॥  
यमान्तिकम् अनुप्राप्ता द्योतयन्ती दिशो दश  ।  
सलीलं ललितं बाला जगौ हिन्दोलकङ्कलम्  ॥ ब्र्प्_८६।३६ ॥  
ततश् चचाल कालस्य मनो लोलं चलाचलम्  ।  
अथोन्मील्य यमो नेत्रे कामपावकपूरिते  ॥ ब्र्प्_८६।३७ ॥  
तस्यां व्यापारयाम् आस श्रेयःशत्रौ महामुने  ।  
ततो विलीय सा सद्यः सरित्त्वम् अगमत् तदा  ॥ ब्र्प्_८६।३८ ॥  
गौतम्यां तु समागम्य गणिकागणकिङ्करैः  ।  
गीयमाना गता स्वर्गे तस्य तीर्थप्रभावतः  ॥ ब्र्प्_८६।३९ ॥  
गच्छन्तीं गणिकां दृष्ट्वा विमानस्थां दिवं प्रति  ।  
विस्मयं परमं प्राप्तः कालस् तरललोचनः  ।  
अथादित्येन चागत्य एवम् उक्तो यमस् तदा  ॥ ब्र्प्_८६।४० ॥  
{सूर्य उवाच: }  
कुरु पुत्र निजं कर्म प्रजानां त्वं परिक्षयम्  ।  
पश्य वातं सदा वान्तं सृजन्तं वेधसं प्रजाः  ।  
पर्यटन्तं त्रिलोकीं मां वहन्तीं वसुधां प्रजाः  ॥ ब्र्प्_८६।४१ ॥  
{ब्रह्मोवाच: }  
इति श्रुत्वा यमो वाक्यं पितुर् वचनम् अब्रवीत्  ॥* ब्र्प्_८६।४२ ॥  
{यम उवाच: }  
एतन् न गर्हितं कर्म कुर्याम् अहम् इदं ध्रुवम्  ।  
कर्मण्य् अस्मिन् महाक्रूरे समादेष्टुं न वार्हसि  ॥ ब्र्प्_८६।४३ ॥  
इति श्रुत्वा च तद् वाक्यं भानुर् वचनम् अब्रवीत्  ।  
किं नाम गर्हितं कर्म तव कर्तुम् अलं यम  ॥ ब्र्प्_८६।४४ ॥  
किं न दृष्टा त्वया यान्ती गणिका गणकिङ्करैः  ।  
गीयमाना दिवं सद्यो गौतमीतोयम् आप्लुता  ॥ ब्र्प्_८६।४५ ॥  
त्वया चात्र तपस् तीव्रं कृतं पुत्र सुदुष्करम्  ।  
नैवान्तं तस्य पश्यामि तस्माद् गच्छ निजं पुरम्  ॥ ब्र्प्_८६।४६ ॥  
इत्य् उक्त्वा भगवान् भानुस् तत्र स्नात्वा गतो दिवम्  ।  
यमो ऽपि सङ्गमे स्नात्वा ततो निजपुरं ययौ  ॥ ब्र्प्_८६।४७ ॥  
भूतहापि ततः शङ्कां तत्याज च महामुने  ।  
तथा दृष्ट्वा यमं यान्तं चक्रे चक्रं प्रयाणकम्  ॥ ब्र्प्_८६।४८ ॥  
भगवान् यत्र गोविन्दो वनमालाविभूषितः  ।  
इति यः शृणुयान् मर्त्यः पठेद् वापि समाहितः  ॥ ब्र्प्_८६।४९ ॥  
आपदस् तस्य नश्यन्ति दीर्घम् आयुर् अवाप्नुयात्  ॥* ब्र्प्_८६।५० ॥  
{ब्रह्मोवाच: }  
अहल्यासङ्गमं चेह तीर्थं त्रैलोक्यपावनम्  ।  
शृणु सम्यङ् मुनिश्रेष्ठ तत्र वृत्तम् इदं यथा  ॥ ब्र्प्_८७।१ ॥  
कौतुकेनातिमहता मया पूर्वं मुनीश्वर  ।  
सृष्टा कन्या बहुविधा रूपवत्यो गुणान्विताः  ॥ ब्र्प्_८७।२ ॥  
तासाम् एकां श्रेष्ठतमां निर्ममे शुभलक्षणाम्  ।  
तां बालां चारुसर्वाङ्गीं दृष्ट्वा रूपगुणान्विताम्  ॥ ब्र्प्_८७।३ ॥  
को वास्याः पोषणे शक्त इति मे बुद्धिर् आविशत्  ।  
न दैत्यानां सुराणां च न मुनीनां तथैव च  ॥ ब्र्प्_८७।४ ॥  
नास्त्य् अस्याः पोषणे शक्तिर् इति मे बुद्धिर् अन्वभूत्  ।  
गुणज्येष्ठाय विप्राय तपोयुक्ताय धीमते  ॥ ब्र्प्_८७।५ ॥  
सर्वलक्षणयुक्ताय वेदवेदाङ्गवेदिने  ।  
गौतमाय महाप्राज्ञाम् अददां पोषणाय ताम्  ॥ ब्र्प्_८७।६ ॥  
पालयस्व मुनिश्रेष्ठ यावद् आप्स्यति यौवनम्  ।  
यौवनस्थां पुनः साध्वीम् आनयेथा ममान्तिकम्  ॥ ब्र्प्_८७।७ ॥  
एवम् उक्त्वा गौतमाय प्रादां कन्यां सुमध्यमाम्  ।  
ताम् आदाय मुनिश्रेष्ठ तपसा हतकल्मषः  ॥ ब्र्प्_८७।८ ॥  
तां पोषयित्वा विधिवद् अलङ्कृत्य ममान्तिकम्  ।  
निर्विकारो मुनिश्रेष्ठो ह्य् अहल्याम् आनयत् तदा  ॥ ब्र्प्_८७।९ ॥  
तां दृष्ट्वा विबुधाः सर्वे शक्राग्निवरुणादयः  ।  
मम देया सुरेशान इत्य् ऊचुस् ते पृथक् पृथक्  ॥ ब्र्प्_८७।१० ॥  
तथैव मुनयः साध्या दानवा यक्षराक्षसाः  ।  
तान् सर्वान् आगतान् दृष्ट्वा कन्यार्थम् अथ सङ्गतान्  ॥ ब्र्प्_८७।११ ॥  
इन्द्रस्य तु विशेषेण महांश् चाभूत् तदा ग्रहः  ।  
गौतमस्य तु माहात्म्यं गाम्भीर्यं धैर्यम् एव च  ॥ ब्र्प्_८७।१२ ॥  
स्मृत्वा सुविस्मितो भूत्वा ममैवम् अभवत् सुधीः  ।  
देयेयं गौतमायैव नान्ययोग्या शुभानना  ॥ ब्र्प्_८७।१३ ॥  
तस्माऐ एव तु तां दास्ये तथाप्य् एवम् अचिन्तयम्  ।  
सर्वेषां च मतिर् धैर्यं मथितं बालयानया  ॥ ब्र्प्_८७।१४ ॥  
अहल्येति सुरैः प्रोक्तं मया च ऋषिभिस् तदा  ।  
देवान् ऋषींस् तदा वीक्ष्य मया तत्रोक्तम् उच्चकैः  ॥ ब्र्प्_८७।१५ ॥  
तस्मै सा दीयते सुभ्रूर् यः पृथिव्याः प्रदक्षिणाम्  ।  
कृत्वोपतिष्ठते पूर्वं न चान्यस्मै पुनः पुनः  ॥ ब्र्प्_८७।१६ ॥  
ततः सर्वे सुरगणाः श्रुत्वा वाक्यं मयेरितम्  ।  
अहल्यार्थं सुरा जग्मुः पृथिव्याश् च प्रदक्षिणे  ॥ ब्र्प्_८७।१७ ॥  
गतेषु सुरसङ्घेषु गौतमो ऽपि मुनीश्वर  ।  
प्रयत्नम् अकरोत् किञ्चिद् अहल्यार्थम् इमं तथा  ॥ ब्र्प्_८७।१८ ॥  
एतस्मिन्न् अन्तरे ब्रह्मन् सुरभिः सर्वकामधुक्  ।  
अर्धप्रसूता ह्य् अभवत् तां ददर्श स गौतमः  ॥ ब्र्प्_८७।१९ ॥  
तस्याः प्रदक्षिणं चक्रे इयम् उर्वीति संस्मरन्  ।  
लिङ्गस्य च सुरेशस्य प्रदक्षिणम् अथाकरोत्  ॥ ब्र्प्_८७।२० ॥  
तयोः प्रदक्षिणं कृत्वा गौतमो मुनिसत्तमः  ।  
सर्वेषां चैव देवानाम् एकं चापि प्रदक्षिणम्  ॥ ब्र्प्_८७।२१ ॥  
नैवाभवद् भुवो गन्तुः सञ्जातं द्वितयं मम  ।  
एवं निश्चित्य स मुनिर् ममान्तिकम् अथाभ्यगात्  ॥ ब्र्प्_८७।२२ ॥  
नमस्कृत्वाब्रवीद् वाक्यं गौतमो मां महामतिः  ।  
कमलासन विश्वात्मन् नमस् ते ऽस्तु पुनः पुनः  ॥ ब्र्प्_८७।२३ ॥  
प्रदक्षिणीकृता ब्रह्मन् मयेयं वसुधाखिला  ।  
यद् अत्र युक्तं देवेश जानीते तद् भवान् स्वयम्  ॥ ब्र्प्_८७।२४ ॥  
मया तु ध्यानयोगेन ज्ञात्वा गौतमम् अब्रवम्  ।  
तवैव दीयते सुभ्रूः प्रदक्षिणम् इदं कृतम्  ॥ ब्र्प्_८७।२५ ॥  
धर्मं जानीहि विप्रर्षे दुर्ज्ञेयं निगमैर् अपि  ।  
अर्धप्रसूता सुरभिः सप्तद्वीपवती मही  ॥ ब्र्प्_८७।२६ ॥  
कृता प्रदक्षिणा तस्याः पृथिव्याः सा कृता भवेत्  ।  
लिङ्गं प्रदक्षिणीकृत्य तद् एव फलम् आप्नुयात्  ॥ ब्र्प्_८७।२७ ॥  
तस्मात् सर्वप्रयत्नेन मुने गौतम सुव्रत  ।  
तुष्टो ऽहं तव धैर्येण ज्ञानेन तपसा तथा  ॥ ब्र्प्_८७।२८ ॥  
दत्तेयम् ऋषिशार्दूल कन्या लोकवरा मया  ।  
इत्य् उक्त्वाहं गौतमाय अहल्याम् अददां मुने  ॥ ब्र्प्_८७।२९ ॥  
जाते विवाहे ते देवाः कृत्वेलायाः प्रदक्षिणम्  ।  
शनैः शनैर् अथागत्य ददृशुः सर्व एव ते  ॥ ब्र्प्_८७।३० ॥  
तं गौतमम् अहल्यां च दाम्पत्यं प्रीतिवर्धनम्  ।  
ते चागत्याथ पश्यन्तो विस्मिताश् चाभवन् सुराः  ॥ ब्र्प्_८७।३१ ॥  
अतिक्रान्ते विवाहे तु सुराः सर्वे दिवं ययुः  ।  
समत्सरः शचीभर्ता ताम् ईक्ष्य च दिवं ययौ  ॥ ब्र्प्_८७।३२ ॥  
ततः प्रीतमनास् तस्मै गौतमाय महात्मने  ।  
प्रादां ब्रह्मगिरिं पुण्यं सर्वकामप्रदं शुभम्  ॥ ब्र्प्_८७।३३ ॥  
अहल्यायां मुनिश्रेष्ठो रेमे तत्र स गौतमः  ।  
गौतमस्य कथां पुण्यां श्रुत्वा शक्रस् त्रिविष्टपे  ॥ ब्र्प्_८७।३४ ॥  
तम् आश्रमं तं च मुनिं तस्य भार्याम् अनिन्दिताम्  ।  
भूत्वा ब्राह्मणवेषेण द्रष्टुम् आगाच् छतक्रतुः  ॥ ब्र्प्_८७।३५ ॥  
स दृष्ट्वा भवनं तस्य भार्यां च विभवं तथा  ।  
पापीयसीं मतिं कृत्वा अहल्यां समुदैक्षत  ॥ ब्र्प्_८७।३६ ॥  
नात्मानं न परं देशं कालं शापाद् ऋषेर् भयम्  ।  
न बुबोध तदा वत्स कामाकृष्टः शतक्रतुः  ॥ ब्र्प्_८७।३७ ॥  
तद्ध्यानपरमो नित्यं सुरराज्येन गर्वितः  ।  
सन्तप्ताङ्गः कथं कुर्यां प्रवेशो मे कथं भवेत्  ॥ ब्र्प्_८७।३८ ॥  
एवं वसन् विप्ररूपो नान्तरं त्व् अध्यगच्छत  ।  
स कदाचिन् महाप्राज्ञः कृत्वा पौर्वाह्णिकीं क्रियाम्  ॥ ब्र्प्_८७।३९ ॥  
सहितो गौतमः शिष्यैर् निर्गतश् चाश्रमाद् बहिः  ।  
आश्रमं गौतमीं विप्रान् धान्यानि विविधानि च  ॥ ब्र्प्_८७।४० ॥  
द्रष्टुं गतो मुनिवर इन्द्रस् तं समुदैक्षत  ।  
इदम् अन्तरम् इत्य् उक्त्वा चक्रे कार्यं मनःप्रियम्  ॥ ब्र्प्_८७।४१ ॥  
रूपं कृत्वा गौतमस्य प्रियेप्सुः स शतक्रतुः  ।  
तां दृष्ट्वा चारुसर्वाङ्गीम् अहल्यां वाक्यम् अब्रवीत्  ॥ ब्र्प्_८७।४२ ॥  
{इन्द्र उवाच: }  
आकृष्टो ऽहं तव गुणै रूपं स्मृत्वा स्खलत्पदः  ।  
इति ब्रुवन् हसन् हस्तम् आदायान्तः समाविशत्  ॥ ब्र्प्_८७।४३ ॥  
न बुबोध त्व् अहल्या तं जारं मेने तु गौतमम्  ।  
रममाणा यथासौख्यं प्रागाच् छिष्यैः स गौतमः  ॥ ब्र्प्_८७।४४ ॥  
आगच्छन्तं नित्यम् एव अहल्या प्रियवादिनी  ।  
प्रतियाति प्रियं वक्ति तोषयन्ती च तं गुणैः  ॥ ब्र्प्_८७।४५ ॥  
ताम् अदृष्ट्वा महाप्राज्ञो मेने तन् महद् अद्भुतम्  ।  
द्वारस्थितं मुनिश्रेष्ठं सर्वे पश्यन्ति नारद  ॥ ब्र्प्_८७।४६ ॥  
अग्निहोत्रस्य शालाया रक्षिणो गृहकर्मिणः  ।  
ऊचुर् मुनिवरं भीता गौतमं विस्मयान्विताः  ॥ ब्र्प्_८७।४७ ॥  
{रक्षिण ऊचुः: }  
भगवन् किम् इदं चित्रं बहिर् अन्तश् च दृश्यसे  ।  
प्रिययान्तः प्रविष्टो ऽसि तथैव च बहिर् भवान्  ।  
अहो तपःप्रभावो ऽयं नानारूपधरो भवान्  ॥ ब्र्प्_८७।४८ ॥  
{ब्रह्मोवाच: }  
तच् छ्रुत्वा विस्मितस् त्व् अन्तः प्रविष्टः को नु तिष्ठति  ।  
प्रिये अहल्ये भवति किं मां न प्रतिभाषसे  ।  
इत्य् ऋषेर् वचनं श्रुत्वा अहल्या जारम् अब्रवीत्  ॥ ब्र्प्_८७।५० ॥  
{अहल्योवाच: }  
को भवान् मुनिरूपेण पापं त्वं कृतवान् असि  ।  
इति ब्रुवती शयनाद् उत्थिता सत्वरं भयात्  ॥ ब्र्प्_८७।५१ ॥  
स चापि पापकृच् छक्रो बिडालो ऽभून् मुनेर् भयात्  ।  
त्रस्तां च विकृतां दृष्ट्वा स्वप्रियां दूषितां तदा  ॥ ब्र्प्_८७।५२ ॥  
उवाच स मुनिः कोपात् किम् इदं साहसं कृतम्  ।  
इति ब्रुवन्तं भर्तारं सापि नोवाच लज्जिता  ॥ ब्र्प्_८७।५३ ॥  
अन्वेषयंस् तु तं जारं बिडालं ददृशे मुनिः  ।  
को भवान् इति तं प्राह भस्मीकुर्यां मृषावदन्  ॥ ब्र्प्_८७।५४ ॥  
{इन्द्र उवाच: }  
कृताञ्जलिपुटो भूत्वा चैवम् आह शचीपतिः  ।  
शचीभर्ता पुरां भेत्ता तपोधन पुरुष्टुतः  ॥ ब्र्प्_८७।५५ ॥  
ममेदं पापम् आपन्नं सत्यम् उक्तं मयानघ  ।  
महद्विगर्हितं कर्म कृतवान् अस्म्य् अहं मुने  ॥ ब्र्प्_८७।५६ ॥  
स्मरसायकनिर्भिन्न- हृदयाः किं न कुर्वते  ।  
ब्रह्मन् मयि महापापे क्षमस्व करुणानिधे  ॥ ब्र्प्_८७।५७ ॥  
सन्तः कृतापराधे ऽपि न रौक्ष्यं जातु कुर्वते  ।  
निशम्य तद् वचो विप्रो हरिम् आह रुषान्वितः  ॥ ब्र्प्_८७।५८ ॥  
{गौतम उवाच: }  
भगभक्त्या कृतं पापं सहस्रभगवान् भव  ।  
ताम् अप्य् आह मुनिः कोपात् त्वं च शुष्कनदी भव  ॥ ब्र्प्_८७।५९ ॥  
ततः प्रसादयाम् आस कथयन्ती तदाकृतिम्  ॥* ब्र्प्_८७।६० ॥  
{अहल्योवाच: }  
मनसाप्य् अन्यपुरुषं पापिष्ठाः कामयन्ति याः  ।  
अक्षयान् यान्ति नरकांस् तासां सर्वे ऽपि पूर्वजाः  ॥ ब्र्प्_८७।६१ ॥  
भूत्वा प्रसन्नो भगवन्न् अवधारय मद्वचः  ।  
तव रूपेण चागत्य माम् अगात् साक्षिणस् त्व् इमे  ॥ ब्र्प्_८७।६२ ॥  
तथेति रक्षिणः प्रोचुर् अहल्या सत्यवादिनी  ।  
ध्यानेनापि मुनिर् ज्ञात्वा शान्तः प्राह पतिव्रताम्  ॥ ब्र्प्_८७।६३ ॥  
{गौतम उवाच: }  
यदा तु सङ्गता भद्रे गौतम्या सरिदीशया  ।  
नदी भूत्वा पुना रूपं प्राप्स्यसे प्रियकृन् मम  ॥ ब्र्प्_८७।६४ ॥  
इत्य् ऋषेर् वचनं श्रुत्वा तथा चक्रे पतिव्रता  ।  
तया तु सङ्गता देव्या अहल्या गौतमप्रिया  ॥ ब्र्प्_८७।६५ ॥  
पुनस् तद् रूपम् अभवद् यन् मया निर्मितं पुरा  ।  
ततः कृताञ्जलिपुटः सुरराट् प्राह गौतमम्  ॥ ब्र्प्_८७।६६ ॥  
{इन्द्र उवाच: }  
मां पाहि मुनिशार्दूल पापिष्ठं गृहम् आगतम्  ।  
पादयोः पतितं दृष्ट्वा कृपया प्राह गौतमः  ॥ ब्र्प्_८७।६७ ॥  
{गौतम उवाच: }  
गौतमीं गच्छ भद्रं ते स्नानं कुरु पुरन्दर  ।  
क्षणान् निर्धूतपापस् त्वं सहस्राक्षो भविष्यसि  ॥ ब्र्प्_८७।६८ ॥  
उभयं विस्मयकरं दृष्टवान् अस्मि नारद  ।  
अहल्यायाः पुनर्भावं शचीभर्ता सहस्रदृक्  ॥ ब्र्प्_८७।६९ ॥  
ततः प्रभृति तत् तीर्थम् अहल्यासङ्गमं शुभम्  ।  
इन्द्रतीर्थम् इति ख्यातं सर्वकामप्रदं नृणाम्  ॥ ब्र्प्_८७।७० ॥  
{ब्रह्मोवाच: }  
तस्माद् अप्य् अपरं तीर्थं जनस्थानम् इति श्रुतम्  ।  
चतुर्योजनविस्तीर्णं स्मरणान् मुक्तिदं नृणाम्  ॥ ब्र्प्_८८।१ ॥  
वैवस्वतान्वये जातो राजाभूज् जनकः पुरा  ।  
सो ऽपाम्पतेस् तु तनुजाम् उपयेमे गुणार्णवाम्  ॥ ब्र्प्_८८।२ ॥  
धर्मार्थकाममोक्षाणां जनकां जनको नृपः  ।  
अनुरूपगुणत्वाच् च तस्य भार्या गुणार्णवा  ॥ ब्र्प्_८८।३ ॥  
याज्ञवल्क्यश् च विप्रेन्द्रस् तस्य राज्ञः पुरोहितः  ।  
तम् अपृच्छन् नृपश्रेष्ठो याज्ञवल्क्यं पुरोहितम्  ॥ ब्र्प्_८८।४ ॥  
{जनक उवाच: }  
भुक्तिमुक्ती उभे श्रेष्ठे निर्णीते मुनिसत्तमैः  ।  
दासीदासेभतुरग- रथाद्यैर् भुक्तिर् उत्तमा  ॥ ब्र्प्_८८।५ ॥  
किन्त्व् अन्तविरसा भुक्तिर् मुक्तिर् एका निरत्यया  ।  
भुक्तेर् मुक्तिः श्रेष्ठतमा भुक्त्या मुक्तिं कथं व्रजेत्  ॥ ब्र्प्_८८।६ ॥  
सर्वसङ्गपरित्यागान् मुक्तिप्राप्तिः सुदुःखतः  ।  
तद् ब्रूहि द्विजशार्दूल सुखान् मुक्तिः कथं भवेत्  ॥ ब्र्प्_८८।७ ॥  
{याज्ञवल्क्य उवाच: }  
अपाम्पतिस् तव गुरुः श्वशुरः प्रियकृत् तथा  ।  
तं गत्वा पृच्छ नृपते उपदेक्ष्यति ते हितम्  ॥ ब्र्प्_८८।८ ॥  
याज्ञवल्क्यश् च जनको राजानं वरुणं तदा  ।  
गत्वा चोचतुर् अव्यग्रौ मुक्तिमार्गं यथाक्रमम्  ॥ ब्र्प्_८८।९ ॥  
{वरुण उवाच: }  
द्विधा तु संस्थिता मुक्तिः कर्मद्वारे ऽप्य् अकर्मणि  ।  
वेदे च निश्चितो मार्गः कर्म ज्यायो ह्य् अकर्मणः  ॥ ब्र्प्_८८।१० ॥  
सर्वं च कर्मणा बद्धं पुरुषार्थचतुष्टयम्  ।  
अकर्मणैवाप्यत इति मुक्तिमार्गो मृषोच्यते  ॥ ब्र्प्_८८।११ ॥  
कर्मणा सर्वधान्यानि सेत्स्यन्ति नृपसत्तम  ।  
तस्मात् सर्वात्मना कर्म कर्तव्यं वैदिकं नृभिः  ॥ ब्र्प्_८८।१२ ॥  
तेन भुक्तिं च मुक्तिं च प्राप्नुवन्तीह मानवाः  ।  
अकर्मणः कर्म पुण्यं कर्म चाप्य् आश्रमेषु च  ॥ ब्र्प्_८८।१३ ॥  
जात्याश्रितं च राजेन्द्र तत्रापि शृणु धर्मवित्  ।  
आश्रमाणि च चत्वारि कर्मद्वाराणि मानद  ॥ ब्र्प्_८८।१४ ॥  
चतुर्णाम् आश्रमाणां च गार्हस्थ्यं पुण्यदं स्मृतम्  ।  
तस्माद् भुक्तिश् च मुक्तिश् च भवतीति मतिर् मम  ॥ ब्र्प्_८८।१५ ॥  
{ब्रह्मोवाच: }  
एतच् छ्रुत्वा तु जनको याज्ञवल्क्यश् च बुद्धिमान्  ।  
वरुणं पूजयित्वा तु पुनर् वचनम् ऊचतुः  ॥ ब्र्प्_८८।१६ ॥  
को देशः किं च तीर्थं स्याद् भुक्तिमुक्तिप्रदायकम्  ।  
तद् वदस्व सुरश्रेष्ठ सर्वज्ञो ऽसि नमो ऽस्तु ते  ॥ ब्र्प्_८८।१७ ॥  
{वरुण उवाच: }  
पृथिव्यां भारतं वर्षं दण्डकं तत्र पुण्यदम्  ।  
तस्मिन् क्षेत्रे कृतं कर्म भुक्तिमुक्तिप्रदं नृणाम्  ॥ ब्र्प्_८८।१८ ॥  
तीर्थानां गौतमी गङ्गा श्रेष्ठा मुक्तिप्रदा नृणाम्  ।  
तत्र यज्ञेन दानेन भोगान् मुक्तिम् अवाप्स्यति  ॥ ब्र्प्_८८।१९ ॥  
{ब्रह्मोवाच: }  
याज्ञवल्क्यश् च जनको वाचं श्रुत्वा ह्य् अपाम्पतेः  ।  
वरुणेन ह्य् अनुज्ञातौ स्वपुरीं जग्मतुस् तदा  ॥ ब्र्प्_८८।२० ॥  
अश्वमेधादिकं कर्म चकार जनको नृपः  ।  
याजयाम् आस विप्रेन्द्रो याज्ञवल्क्यश् च तं नृपम्  ॥ ब्र्प्_८८।२१ ॥  
गङ्गातीरं समाश्रित्य यज्ञान् मुक्तिम् अवाप राट्  ।  
तथा जनकराजानो बहवस् तत्र कर्मणा  ॥ ब्र्प्_८८।२२ ॥  
मुक्तिं प्रापुर् महाभागा गौतम्याश् च प्रसादतः  ।  
ततः प्रभृति तत् तीर्थं जनस्थानेति विश्रुतम्  ॥ ब्र्प्_८८।२३ ॥  
जनकानां यज्ञसदो जनस्थानं प्रकीर्तितम्  ।  
चतुर्योजनविस्तीर्णं स्मरणात् सर्वपापनुत्  ॥ ब्र्प्_८८।२४ ॥  
तत्र स्नानेन दानेन पितॄणां तर्पणेन तु  ।  
तीर्थस्य स्मरणाद् वापि गमनाद् भक्तिसेवनात्  ॥ ब्र्प्_८८।२५ ॥  
सर्वान् कामान् अवाप्नोति मुक्तिं च समवाप्नुयात्  ॥* ब्र्प्_८८।२६ ॥  
{ब्रह्मोवाच: }  
अरुणा वरुणा चैव नद्यौ पुण्यतरे शुभे  ।  
तयोश् च सङ्गमः पुण्यो गङ्गायां मुनिसत्तम  ॥ ब्र्प्_८९।१ ॥  
तदुत्पत्तिं शृणुष्वेह सर्वपापविनाशिनीम्  ।  
कश्यपस्य सुतो ज्येष्ठ आदित्यो लोकविश्रुतः  ॥ ब्र्प्_८९।२ ॥  
त्रैलोक्यचक्षुस् तीक्ष्णांशुः सप्ताश्वो लोकपूजितः  ।  
तस्य पत्नी उषा ख्याता त्वाष्ट्री त्रैलोक्यसुन्दरी  ॥ ब्र्प्_८९।३ ॥  
भर्तुः प्रतापतीव्रत्वम् असहन्ती सुमध्यमा  ।  
चिन्तयाम् आस किं कृत्यं मम स्याद् इति भामिनी  ॥ ब्र्प्_८९।४ ॥  
तस्याः पुत्रौ महाराज्ञौ मनुर् वैवस्वतो यमः  ।  
यमुना च नदी पुण्या शृणु विस्मयकारणम्  ॥ ब्र्प्_८९।५ ॥  
साकरोद् आत्मनश् छायाम् आत्मरूपेण यत्नतः  ।  
ताम् अब्रवीत् ततश् चोषा त्वं च मत्सदृशी भव  ॥ ब्र्प्_८९।६ ॥  
भर्तारं त्वम् अपत्यानि पालयस्व ममाज्ञया  ।  
यावद् आगमनं मे स्यात् पत्युस् तावत् प्रिया भव  ॥ ब्र्प्_८९।७ ॥  
नाख्यातव्यं त्वया क्वापि अपत्यानां तथा प्रिये  ।  
तथेत्य् आह च सा छाया निर्जगाम गृहाद् उषा  ॥ ब्र्प्_८९।८ ॥  
इत्य् उक्त्वा सा जगामाशु शान्तं रूपम् अभीप्सती  ।  
सा गत्वोषा गृहं त्वष्टुः पित्रे सर्वं न्यवेदयत्  ।  
त्वष्टापि चकितः प्राह तां सुतां सुतवत्सलः  ॥ ब्र्प्_८९।९ ॥  
{त्वष्टोवाच: }  
नैतद् युक्तं भर्तृमत्या यत् स्वैरेण प्रवर्तनम्  ।  
अपत्यानां कथं वृत्तिर् भर्तुर् वा सवितुस् तव  ।  
बिभेमि भद्रे शिष्टो ऽहं भर्तुर् गेहं पुनर् व्रज  ॥ ब्र्प्_८९।१० ॥  
{ब्रह्मोवाच: }  
एवम् उक्ता तु पित्रा सा नेत्य् उक्त्वा वै पुनः पुनः  ।  
उत्तरं च कुरोर् देशं जगाम तपसे त्वरा  ॥ ब्र्प्_८९।११ ॥  
तत्र तेपे तपस् तीव्रं वडवारूपधारिणी  ।  
दुष्प्रेक्षं तं स्वकं कान्तं ध्यायन्ती निश्चला उषा  ॥ ब्र्प्_८९।१२ ॥  
एतस्मिन्न् अन्तरे तात छाया चोषास्वरूपिणी  ।  
पत्यौ सा वर्तयाम् आस अपत्यान्य् अथ जज्ञिरे  ॥ ब्र्प्_८९।१३ ॥  
सावर्णिश् च शनिश् चैव विष्टिर् या दुष्टकन्यका  ।  
सा छाया वर्तयाम् आस वैषम्येणैव नित्यशः  ॥ ब्र्प्_८९।१४ ॥  
स्वेष्व् अपत्येषु चोषाया यमस् तत्र चुकोप ह  ।  
वैषम्येणाथ वर्तन्तीं छायां तां मातरं तदा  ॥ ब्र्प्_८९।१५ ॥  
ताडयाम् आस पादेन दक्षिणाशापतिर् यमः  ।  
पुत्रदौर्जन्यसङ्क्षोभाच् छाया वैवस्वतं यमम्  ॥ ब्र्प्_८९।१६ ॥  
शशाप पाप ते पादो विशीर्यतु ममाज्ञया  ।  
विशीर्णचरणो दुःखाद् रुदन् पितरम् अभ्यगात्  ।  
सवित्रे तं तु वृत्तान्तं न्यवेदयद् अशेषतः  ॥ ब्र्प्_८९।१७ ॥  
{यम उवाच: }  
नेयं माता सुरश्रेष्ठ यया शप्तो ऽहम् ईदृशः  ।  
अपत्येषु विरुद्धेषु जननी नैव कुप्यते  ॥ ब्र्प्_८९।१८ ॥  
यद् बाल्याद् अब्रवं किञ्चिद् अथवा दुष्कृतं कृतम्  ।  
नैव कुप्यति सा माता तस्मान् नेयं ममाम्बिका  ॥ ब्र्प्_८९।१९ ॥  
यद् अपत्यकृतं किञ्चित् साध्व् असाधु यथा तथा  ।  
मात्य् अस्यां सर्वम् अप्य् एतत् तस्मान् मातेति गीयते  ॥ ब्र्प्_८९।२० ॥  
प्रधक्ष्यन्तीव मां तात नित्यं पश्यति चक्षुषा  ।  
वक्त्य् अग्निकालसदृशा वाचा नेयं मदम्बिका  ॥ ब्र्प्_८९।२१ ॥  
{ब्रह्मोवाच: }  
तत् पुत्रवचनं श्रुत्वा सविताचिन्तयत् ततः  ।  
इयं छाया नास्य माता उषा माता तु सान्यतः  ॥ ब्र्प्_८९।२२ ॥  
मम शान्तिम् अभीप्सन्ती देशे ऽन्यस्मिंस् तपोरता  ।  
उत्तरे च कुरौ त्वाष्ट्री वडवारूपधारिणी  ॥ ब्र्प्_८९।२३ ॥  
तत्रास्ते सा इति ज्ञात्वा जगामेशो दिवाकरः  ।  
यत्र सा वर्तते कान्ता अश्वरूपः स्वयं तदा  ॥ ब्र्प्_८९।२४ ॥  
तां दृष्ट्वा वडवारूपां पर्यधावद् धयाकृतिः  ।  
कामातुरं हयं दृष्ट्वा श्रुत्वा वै हेषितस्वनम्  ॥ ब्र्प्_८९।२५ ॥  
उषा पतिव्रतोपेता पतिध्यानपरायणा  ।  
हयधर्षणसम्भीता को न्व् अयं चेत्य् अजानती  ॥ ब्र्प्_८९।२६ ॥  
अपलायत् पतौ प्राप्ते दक्षिणाभिमुखी त्वरा  ।  
को नु मे रक्षको ऽत्र स्याद् ऋषयो वाथवा सुराः  ॥ ब्र्प्_८९।२७ ॥  
धावन्तीं तां प्रियाम् अश्वाम् अश्वरूपधरः स्वयम्  ।  
पर्यधावद् यतो याति उषा भानुस् ततस् ततः  ॥ ब्र्प्_८९।२८ ॥  
स्मरग्रहवशे जातः को दुश्चेष्टं न चेष्टते  ।  
भागीरथीं नदीश् चान्या वनान्य् उपवनानि च  ॥ ब्र्प्_८९।२९ ॥  
नर्मदां चाथ विन्ध्यं च दक्षिणाभिमुखाव् उभौ  ।  
अतिक्रम्य भयोद्विग्ना त्वाष्ट्र्य् अभ्यगाच् च गौतमीम्  ॥ ब्र्प्_८९।३० ॥  
त्रातारः सन्ति मुनयो जनस्थान इति श्रुतम्  ।  
ऋषीणाम् आश्रमं साश्वा प्रविष्टा गौतमीं तथा  ॥ ब्र्प्_८९।३१ ॥  
अनुप्राप्तस् तथा चाश्वो भानुस् तद्रूपवांस् ततः  ।  
अश्वं निवारयाम् आसुर् जनस्था मुनिदारकाः  ।  
ततः कोपाद् ऋषींस् तांश् च शशापोषापतिः प्रभुः  ॥ ब्र्प्_८९।३२ ॥  
{भानुर् उवाच: }  
निवारयथ मां यस्माद् वटा यूयं भविष्यथ  ॥* ब्र्प्_८९।३३ ॥  
{ब्रह्मोवाच: }  
ज्ञानदृष्ट्या तु मुनयो मेनिरे ऽश्वम् उषापतिम्  ।  
स्तुवन्तो देवदेवेशं भानुं तं मुनयो मुदा  ॥ ब्र्प्_८९।३४ ॥  
स्तूयमानो मुनिगणैर् अश्वां भानुर् अथागमत्  ।  
वडवाया मुखे लग्नं मुखं चाश्वस्वरूपिणम्  ॥ ब्र्प्_८९।३५ ॥  
ज्ञात्वा त्वाष्ट्री च भर्तारं मुखाद् वीर्यं प्रसुस्रुवे  ।  
तयोर् वीर्येण गङ्गायाम् अश्विनौ समजायताम्  ॥ ब्र्प्_८९।३६ ॥  
तत्रागच्छन् सुरगणाः सिद्धाश् च मुनयस् तथा  ।  
नद्यो गावस् तथौषध्यो देवा ज्योतिर्गणास् तथा  ॥ ब्र्प्_८९।३७ ॥  
सप्ताश्वश् च रथः पुण्यो ह्य् अरुणो भानुसारथिः  ।  
यमो मनुश् च वरुणः शनिर् वैवस्वतस् तथा  ॥ ब्र्प्_८९।३८ ॥  
यमुना च नदी पुण्या तापी चैव महानदी  ।  
तत्तद्रूपं समास्थाय नद्यस् ता विस्मयान् मुने  ॥ ब्र्प्_८९।३९ ॥  
द्रष्टुं ते विस्मयाविष्टा आजग्मुः श्वशुरस् तथा  ।  
अभिप्रायं विदित्वा तु श्वशुरं भानुर् अब्रवीत्  ॥ ब्र्प्_८९।४० ॥  
{भानुर् उवाच: }  
उषायाः प्रीतये त्वष्टः कुर्वत्यास् तप उत्तमम्  ।  
यन्त्रारूढं च मां कृत्वा छिन्धि तेजांस्य् अनेकशः  ।  
यावत् सौख्यं भवेद् अस्यास् तावच् छिन्धि प्रजापते  ॥ ब्र्प्_८९।४१ ॥  
{ब्रह्मोवाच: }  
तथेत्य् उक्त्वा ततस् त्वष्टा सोमनाथस्य सन्निधौ  ।  
तेजसां छेदनं चक्रे प्रभासं तु ततो विदुः  ॥ ब्र्प्_८९।४२ ॥  
भर्त्रा च सङ्गता यत्र गौतम्याम् अश्वरूपिणी  ।  
अश्विनोर् यत्र चोत्पत्तिर् अश्वतीर्थं तद् उच्यते  ॥ ब्र्प्_८९।४३ ॥  
भानुतीर्थं तद् आख्यातं तथा पञ्चवटाश्रमः  ।  
तापी च यमुना चैव पितरं द्रष्टुम् आगते  ॥ ब्र्प्_८९।४४ ॥  
अरुणावरुणानद्योर् गङ्गायां सङ्गमः शुभः  ।  
देवानां तत्र तीर्थानाम् आगतानां पृथक् पृथक्  ॥ ब्र्प्_८९।४५ ॥  
नव त्रीणि सहस्राणि तीर्थानि गुणवन्ति च  ।  
तत्र स्नानं च दानं च सर्वम् अक्षयपुण्यदम्  ॥ ब्र्प्_८९।४६ ॥  
स्मरणात् पठनाद् वापि श्रवणाद् अपि नारद  ।  
सर्वपापविनिर्मुक्तो धर्मवान् स सुखी भवेत्  ॥ ब्र्प्_८९।४७ ॥  
{ब्रह्मोवाच: }  
गारुडं नाम यत् तीर्थं सर्वविघ्नप्रशान्तिदम्  ।  
तस्य प्रभावं वक्ष्यामि शृणु नारद यत्नतः  ॥ ब्र्प्_९०।१ ॥  
मणिनाग इति त्व् आसीच् छेषपुत्रो महाबलः  ।  
गरुडस्य भयाद् भक्त्या तोषयाम् आस शङ्करम्  ॥ ब्र्प्_९०।२ ॥  
ततः प्रसन्नो भगवान् परमेष्ठी महेश्वरः  ।  
तम् उवाच महानागं वरं वरय पन्नग  ॥ ब्र्प्_९०।३ ॥  
नागः प्राह प्रभो मह्यं देहि मे गरुडाभयम्  ।  
तथेत्य् आह च तं शम्भुर् गरुडाद् अभयं भवेत्  ॥ ब्र्प्_९०।४ ॥  
निर्गतो निर्भयो नागो गरुडाद् अरुणानुजात्  ।  
क्षीरोदशायी यत्रास्ते क्षीरार्णवसमीपतः  ॥ ब्र्प्_९०।५ ॥  
इतश् चेतश् च चरति नागो ऽसौ सुखशीतले  ।  
गरुडो ऽपि च यत्रास्ते तं देशम् अपि यात्य् असौ  ॥ ब्र्प्_९०।६ ॥  
गरुडः पन्नगं दृष्ट्वा चरन्तं निर्भयेन तु  ।  
तं गृहीत्वा महानागं प्राक्षिपत् स्वस्य वेश्मनि  ॥ ब्र्प्_९०।७ ॥  
तं बद्ध्वा गारुडैः पाशैर् गरुडो नागसत्तमम्  ।  
एतस्मिन्न् अन्तरे नन्दी प्रोवाचेशं जगत्प्रभुम्  ॥ ब्र्प्_९०।८ ॥  
{नन्दिकेश्वर उवाच: }  
नूनं नागो न चायाति भक्षितो बद्ध एव वा  ।  
गरुडेन सुरेशान जीवन् नागो न संव्रजेत्  ॥ ब्र्प्_९०।९ ॥  
{ब्रह्मोवाच: }  
नन्दिनो वचनं श्रुत्वा ज्ञात्वा शम्भुर् अथाब्रवीत्  ॥* ब्र्प्_९०।१० ॥  
{शिव उवाच: }  
गरुडस्य गृहे नागो बद्धस् तिष्ठति सत्वरम्  ।  
गत्वा तं जगताम् ईशं विष्णुं स्तुहि जनार्दनम्  ॥ ब्र्प्_९०।११ ॥  
बद्धं नागं काश्यपेन मद्वाक्याद् आनय स्वयम्  ।  
तत् प्रभोर् वचनं श्रुत्वा नन्दी गत्वा श्रियः पतिम्  ॥ ब्र्प्_९०।१२ ॥  
व्यज्ञापयत् स्वयं वाक्यं विष्णुं लोकपरायणम्  ।  
नारायणः प्रीतमना गरुडं वाक्यम् अब्रवीत्  ॥ ब्र्प्_९०।१३ ॥  
{विष्णुर् उवाच: }  
विनतात्मज मे वाक्यान् नन्दिने देहि पन्नगम्  ।  
कम्पमानस् तद् आकर्ण्य नेत्य् उवाच विहङ्गमः  ।  
विष्णुम् अप्य् अब्रवीत् कोपात् सुपर्णो नन्दिनो ऽन्तिके  ॥ ब्र्प्_९०।१४ ॥  
{गरुड उवाच: }  
यद् यत् प्रियतमं किञ्चिद् भृत्येभ्यः प्रभविष्णवः  ।  
दास्यन्त्य् अन्ये भवान् नैव मयानीतं हरिष्यति  ॥ ब्र्प्_९०।१५ ॥  
पश्य देवं त्रिनयनं नागं मोक्ष्यति नन्दिना  ।  
मयोपपादितं नागं त्वं तु दास्यसि नन्दिने  ॥ ब्र्प्_९०।१६ ॥  
त्वां वहामि सदा स्वामिन् मम देयं सदा त्वया  ।  
मयोपपादितं नागं वक्तुं देहीति नोचितम्  ॥ ब्र्प्_९०।१७ ॥  
सतां प्रभूणां नेयं स्याद् वृत्तिः सद्वृत्तिकारिणाम्  ।  
सन्तो दास्यन्ति भृत्येभ्यो मदुपात्तहरो भवान्  ॥ ब्र्प्_९०।१८ ॥  
दैत्याञ् जयसि सङ्ग्रामे मद्बलेनैव केशव  ।  
अहं महाबलीत्य् एवं मुधैव श्लाघते भवान्  ॥ ब्र्प्_९०।१९ ॥  
{ब्रह्मोवाच: }  
गरुडस्येति तद् वाक्यं श्रुत्वा चक्रगदाधरः  ।  
विहस्य नन्दिनः पार्श्वे पश्यद्भिर् लोकपालकैः  ॥ ब्र्प्_९०।२० ॥  
इदम् आह महाबुद्धिर् मां समुह्य कृशो भवान्  ।  
त्वद्बलाद् असुरान् सर्वाञ् जेष्ये ऽहं खगसत्तम  ॥ ब्र्प्_९०।२१ ॥  
इत्य् उक्त्वा श्रीपतिर् ब्रह्मञ् शान्तकोपो ऽब्रवीद् इदम्  ।  
वहाङ्गुलिं करस्याशु कनिष्ठां नन्दिनो ऽन्तिके  ॥ ब्र्प्_९०।२२ ॥  
गरुडस्य ततो मूर्ध्नि न्यस्येदं पुनर् अब्रवीत्  ।  
सत्यं मां वहसे नित्यं पश्य धर्मं विहङ्गम  ॥ ब्र्प्_९०।२३ ॥  
न्यस्तायां च ततो ऽङ्गुल्यां शिरः कुक्षौ समाविशत्  ।  
कुक्षिश् च चरणस्यान्तः प्राविशच् चूर्णितो ऽभवत्  ।  
ततः कृताञ्जलिर् दीनो व्यथितो लज्जयान्वितः  ॥ ब्र्प्_९०।२४ ॥  
{गरुड उवाच: }  
त्राहि त्राहि जगन्नाथ भृत्यं माम् अपराधिनम्  ।  
त्वं प्रभुः सर्वलोकानां धर्ता धार्यस् त्वम् एव च  ॥ ब्र्प्_९०।२५ ॥  
अपराधसहस्राणि क्षमन्ते प्रभविष्णवः  ।  
कृतापराधे ऽपि जने महती यस्य वै कृपा  ॥ ब्र्प्_९०।२६ ॥  
वदन्ति मुनयः सर्वे त्वाम् एव करुणाकरम्  ।  
रक्षस्वार्तं जगन्मातर् माम् अम्बुजनिवासिनि  ।  
कमले बालकं दीनम् आर्तं तनयवत्सले  ॥ ब्र्प्_९०।२७ ॥  
{ब्रह्मोवाच: }  
ततः कृपान्विता देवी श्रीर् अप्य् आह जनार्दनम्  ॥* ब्र्प्_९०।२८ ॥  
{कमलोवाच: }  
रक्ष नाथ स्वकं भृत्यं गरुडं विपदं गतम्  ।  
जनार्दन उवाचेदं नन्दिनं शम्भुवाहनम्  ॥ ब्र्प्_९०।२९ ॥  
{विष्णुर् उवाच: }  
नय नागं सगरुडं शम्भोर् अन्तिकम् एव च  ।  
तत्प्रसादाच् च गरुडो महेश्वरनिरीक्षितः  ।  
आत्मीयं च पुना रूपं गरुडः समवाप्स्यति  ॥ ब्र्प्_९०।३० ॥  
{ब्रह्मोवाच: }  
तथेत्य् उक्त्वा च वृषभो नागेन गरुडेन च  ।  
शनैः स शङ्करं गत्वा सर्वं तस्मै न्यवेदयत्  ।  
शङ्करो ऽपि गरुत्मन्तं प्रोवाच शशिशेखरः  ॥ ब्र्प्_९०।३१ ॥  
{शिव उवाच: }  
याहि गङ्गां महाबाहो गौतमीं लोकपावनीम्  ।  
सर्वकामप्रदां शान्तां ताम् आप्लुत्य पुनर् वपुः  ॥ ब्र्प्_९०।३२ ॥  
प्राप्स्यसे सर्वकामांश् च शतधाथ सहस्रधा  ।  
सर्वपापोपतप्ता ये दुर्दैवोन्मूलितोद्यमाः  ।  
प्राणिनो ऽभीष्टदा तेषां शरणं खग गौतमी  ॥ ब्र्प्_९०।३३ ॥  
{ब्रह्मोवाच: }  
तद्वाक्यं प्रणतो भूत्वा श्रुत्वा तु गरुडो ऽभ्यगात्  ।  
गङ्गाम् आप्लुत्य गरुडः शिवं विष्णुं ननाम सः  ॥ ब्र्प्_९०।३४ ॥  
ततः स्वर्णमयः पक्षी वज्रदेहो महाबलः  ।  
वेगी भवन् मुनिश्रेष्ठ पुनर् विष्णुम् इयात् सुधीः  ॥ ब्र्प्_९०।३५ ॥  
ततः प्रभृति तत् तीर्थं गारुडं सर्वकामदम्  ।  
तत्र स्नानादि यत् किञ्चित् करोति प्रयतो नरः  ।  
सर्वं तद् अक्षयं वत्स शिवविष्णुप्रियावहम्  ॥ ब्र्प्_९०।३६ ॥  
{ब्रह्मोवाच: }  
ततो गोवर्धनं तीर्थं सर्वपापप्रणाशनम्  ।  
पितॄणां पुण्यजननं स्मरणाद् अपि पापनुत्  ॥ ब्र्प्_९१।१ ॥  
तस्य प्रभाव एष स्यान् मया दृष्टस् तु नारद  ।  
ब्राह्मणः कर्षकः कश्चिज् जाबालिर् इति विश्रुतः  ॥ ब्र्प्_९१।२ ॥  
न विमुञ्चत्य् अनड्वाहौ मध्यं याते ऽपि भास्करे  ।  
प्रतोदेन प्रतुदति पृष्ठतो ऽपि च पार्श्वयोः  ॥ ब्र्प्_९१।३ ॥  
तौ गावाव् अश्रुपूर्णाक्षौ दृष्ट्वा गौः कामदोहिनी  ।  
सुरभिर् जगतां माता नन्दिने सर्वम् अब्रवीत्  ॥ ब्र्प्_९१।४ ॥  
स चापि व्यथितो भूत्वा शम्भवे तन् न्यवेदयत्  ।  
शम्भुश् च वृषभं प्राह सर्वं सिध्यतु ते वचः  ॥ ब्र्प्_९१।५ ॥  
शिवाज्ञासहितो नन्दी गोजातं सर्वम् आहरत्  ।  
नष्टेषु गोषु सर्वेषु स्वर्गे मर्त्ये ततस् त्वरा  ॥ ब्र्प्_९१।६ ॥  
माम् अवोचन् सुरगणा विना गोभिर् न जीव्यते  ।  
तान् अवोचं सुरान् सर्वाञ् शङ्करं यात याचत  ॥ ब्र्प्_९१।७ ॥  
तथैवेशं तु ते सर्वे स्तुत्वा कार्यं न्यवेदयन्  ।  
ईशो ऽपि विबुधान् आह जानाति वृषभो मम  ॥ ब्र्प्_९१।८ ॥  
ते वृषं प्रोचुर् अमरा देहि गा उपकारिणः  ।  
वृषो ऽपि विबुधान् आह गोसवः क्रियतां क्रतुः  ॥ ब्र्प्_९१।९ ॥  
ततः प्राप्स्यथ गाः सर्वा या दिव्या याश् च मानुषाः  ।  
ततः प्रवर्तते यज्ञो गोसवो देवनिर्मितः  ॥ ब्र्प्_९१।१० ॥  
गौतम्याश् च शुभे पार्श्वे गावो ववृधिरे ततः  ।  
गोवर्धनं तु तत् तीर्थं देवानां प्रीतिवर्धनम्  ॥ ब्र्प्_९१।११ ॥  
तत्र स्नानं मुनिश्रेष्ठ गोसहस्रफलप्रदम्  ।  
किञ्चिद् दानादिना यत् स्यात् फलं तत् तु न विद्महे  ॥ ब्र्प्_९१।१२ ॥  
{ब्रह्मोवाच: }  
पापप्रणाशनं नाम तीर्थं पापभयापहम्  ।  
नामधेयं प्रवक्ष्यामि शृणु नारद यत्नतः  ॥ ब्र्प्_९२।१ ॥  
धृतव्रत इति ख्यातो ब्राह्मणो लोकविश्रुतः  ।  
तस्य भार्या मही नाम तरुणी लोकसुन्दरी  ॥ ब्र्प्_९२।२ ॥  
तस्य पुत्रः सूर्यनिभः सनाज्जात इति श्रुतः  ।  
धृतव्रतं तथाकर्षन् मृत्युः कालेरितो मुने  ॥ ब्र्प्_९२।३ ॥  
ततः सा बालविधवा बालपुत्रा सुरूपिणी  ।  
त्रातारं नैव पश्यन्ती गालवाश्रमम् अभ्यगात्  ॥ ब्र्प्_९२।४ ॥  
तस्मै पुत्रं निवेद्याथ स्वैरिणी पापमोहिता  ।  
सा बभ्राम बहून् देशान् पुंस्कामा कामचारिणी  ॥ ब्र्प्_९२।५ ॥  
तत्पुत्रो गालवगृहे वेदवेदाङ्गपारगः  ।  
जातो ऽपि मातृदोषेण वेश्येरितमतिस् त्व् अभूत्  ॥ ब्र्प्_९२।६ ॥  
जनस्थानम् इति ख्यातं नानाजातिसमावृतम्  ।  
तत्रासौ पण्यवेषेण अध्यास्ते च मही तथा  ॥ ब्र्प्_९२।७ ॥  
तत्सुतो ऽपि बहून् देशान् परिबभ्राम कामुकः  ।  
सो ऽपि कालवशात् तत्र जनस्थाने ऽवसत् तदा  ॥ ब्र्प्_९२।८ ॥  
स्त्रियम् आकाङ्क्षते वेश्यां धृतव्रतसुतो द्विजः  ।  
मही चापि धनं दातॄन् पुरुषान् समपेक्षते  ॥ ब्र्प्_९२।९ ॥  
मेने न पुत्रम् आत्मीयं स चापि न तु मातरम्  ।  
तयोः समागमश् चासीद् विधिना मातृपुत्रयोः  ॥ ब्र्प्_९२।१० ॥  
एवं बहुतिथे काले पुत्रे मातरि गच्छति  ।  
तयोः परस्परं ज्ञानं नैवासीन् मातृपुत्रयोः  ॥ ब्र्प्_९२।११ ॥  
एवं प्रवर्तमानस्य पितृधर्मेण सन्मतिः  ।  
आसीत् तस्याप्य् असद्वृत्तेः शृणु नारद चित्रवत्  ॥ ब्र्प्_९२।१२ ॥  
स्वैरस्थित्या वर्तमानो नेदं स परिहातवान्  ।  
ब्राह्मीं सन्ध्याम् अनुष्ठाय तद् ऊर्ध्वं तु धनार्जनम्  ॥ ब्र्प्_९२।१३ ॥  
विद्याबलेन वित्तानि बहून्य् आर्ज्य ददात्य् असौ  ।  
तथा स प्रातर् उत्थाय गङ्गां गत्वा यथाविधि  ॥ ब्र्प्_९२।१४ ॥  
शौचादि स्नानसन्ध्यादि सर्वं कार्यं यथाक्रमम्  ।  
कृत्वा तु ब्राह्मणान् नत्वा ततो ऽभ्येति स्वकर्मसु  ॥ ब्र्प्_९२।१५ ॥  
प्रातःकाले गौतमीं तु यदा याति विरूपवान्  ।  
कुष्ठसर्वाङ्गशिथिलः पूयशोणितनिःस्रवः  ॥ ब्र्प्_९२।१६ ॥  
स्नात्वा तु गौतमीं गङ्गां यदा याति सुरूपधृक्  ।  
शान्तः सूर्याग्निसदृशो मूर्तिमान् इव भास्करः  ॥ ब्र्प्_९२।१७ ॥  
एतद् रूपद्वयं स्वस्य नैव पश्यति स द्विजः  ।  
गालवो यत्र भगवांस् तपोज्ञानपरायणः  ॥ ब्र्प्_९२।१८ ॥  
आश्रित्य गौतमीं देवीं आस्ते च मुनिभिर् वृतः  ।  
ब्राह्मणो ऽपि च तत्रैव नित्यं तीर्थं समेत्य च  ॥ ब्र्प्_९२।१९ ॥  
गालवं च नमस्याथ ततो याति स्वमन्दिरम्  ।  
गङ्गायाः सेवनात् पूर्वं सनाज्जातस्य यद् वपुः  ॥ ब्र्प्_९२।२० ॥  
स्नानसन्ध्योत्तरे काले पुनर् यद् अपि तद् द्विजे  ।  
उभयं तस्य तद् रूपं गालवो नित्यम् एव च  ॥ ब्र्प्_९२।२१ ॥  
दृष्ट्वा सविस्मयो मेने किञ्चिद् अस्त्य् अत्र कारणम्  ।  
एवं सविस्मयो भूत्वा गालवः प्राह तं द्विजम्  ॥ ब्र्प्_९२।२२ ॥  
गच्छन्तं तु नमस्याथ सनाज्जातं गुरुर् गृहम्  ।  
आहूय यत्नतो धीमान् कृपया विस्मयेन च  ॥ ब्र्प्_९२।२३ ॥  
{गालव उवाच: }  
को भवान् क्व च गन्तासि किं करोषि क्व भोक्ष्यसि  ।  
किन्नामा त्वं क्व शय्या ते का ते भार्या वदस्व मे  ॥ ब्र्प्_९२।२४ ॥  
{ब्रह्मोवाच: }  
गालवस्य वचः श्रुत्वा ब्राह्मणो ऽप्य् आह तं मुनिम्  ॥* ब्र्प्_९२।२५ ॥  
{ब्राह्मण उवाच: }  
श्वः कथ्यते मया सर्वं ज्ञात्वा कार्यविनिर्णयम्  ॥* ब्र्प्_९२।२६ ॥  
{ब्रह्मोवाच: }  
एवम् उक्त्वा गालवं तं सनाज्जातो गृहं ययौ  ।  
भुक्त्वा रात्रौ तया सम्यक् शय्याम् आसाद्य बन्धकीम्  ।  
उवाच चकितः स्मृत्वा गालवस्य तु यद् वचः  ॥ ब्र्प्_९२।२७ ॥  
{ब्राह्मण उवाच: }  
त्वं तु सर्वगुणोपेता बन्धक्य् अपि पतिव्रता  ।  
आवयोः सदृशी प्रीतिर् यावज्जीवं प्रवर्तताम्  ॥ ब्र्प्_९२।२८ ॥  
तथापि किञ्चित् पृच्छामि किन्नाम्नी त्वं क्व वा कुलम्  ।  
किं नु स्थानं क्व वा बन्धुर् मम सर्वं निवेद्यताम्  ॥ ब्र्प्_९२।२९ ॥  
{बन्धक्य् उवाच: }  
धृतव्रत इति ख्यातो ब्राह्मणो दीक्षितः शुचिः  ।  
तस्य भार्या मही चाहं मत्पुत्रो गालवाश्रमे  ॥ ब्र्प्_९२।३० ॥  
उत्सृष्टो मतिमान् बालः सनाज्जात इति श्रुतः  ।  
अहं तु पूर्वदोषेण त्यक्त्वा धर्मं कुलागतम्  ।  
स्वैरिणी त्व् इह वर्ते ऽहं विद्धि मां ब्राह्मणीं द्विज  ॥ ब्र्प्_९२।३१ ॥  
{ब्रह्मोवाच: }  
तस्यास् तद् वचनं श्रुत्वा मर्मविद्ध इवाभवत्  ।  
पपात सहसा भूमौ वेश्या तं वाक्यम् अब्रवीत्  ॥ ब्र्प्_९२।३२ ॥  
{वेश्योवाच: }  
किं तु जातं द्विजश्रेष्ठ क्व च प्रीतिर् गता तव  ।  
किं तु वाक्यं मया चोक्तं तव चित्तविरोधकृत्  ॥ ब्र्प्_९२।३३ ॥  
आत्मानम् आत्मनाश्वास्य ब्राह्मणो वाक्यम् अब्रवीत्  ॥* ब्र्प्_९२।३४ ॥  
{ब्राह्मण उवाच: }  
धृतव्रतः पिता विप्रस् तत्पुत्रो ऽहं सनाद्यतः  ।  
माता मही मम इयं मम दैवाद् उपागता  ॥ ब्र्प्_९२।३५ ॥  
{ब्रह्मोवाच: }  
एतच् छ्रुत्वा तस्य वाक्यं साप्य् अभूद् अतिदुःखिता  ।  
तयोस् तु शोचतोः पश्चात् प्रभाते विमले रवौ  ।  
गालवं मुनिशार्दूलं गत्वा विप्रो न्यवेदयत्  ॥ ब्र्प्_९२।३६ ॥  
{ब्राह्मण उवाच: }  
धृतव्रतसुतो ब्रह्मंस् त्वया पूर्वं तु पालितः  ।  
उपनीतस् त्वया चैव मही माता मम प्रभो  ॥ ब्र्प्_९२।३७ ॥  
किं करोमि च किं कृत्वा निष्कृतिर् मम वै भवेत्  ॥* ब्र्प्_९२।३८ ॥  
{ब्रह्मोवाच: }  
तद् विप्रवचनं श्रुत्वा गालवः प्राह मा शुचः  ।  
तवेदं द्विविधं रूपं नित्यं पश्याम्य् अपूर्ववत्  ॥ ब्र्प्_९२।३९ ॥  
ततः पृष्टो ऽसि वृत्तान्तं श्रुतं ज्ञातं मया यथा  ।  
यत् कृत्यं तव तत् सर्वं गङ्गायां प्रत्यगात् क्षयम्  ॥ ब्र्प्_९२।४० ॥  
अस्य तीर्थस्य माहात्म्याद् अस्या देव्याः प्रसादतः  ।  
पूतो ऽसि प्रत्यहं वत्स नात्र कार्या विचारणा  ॥ ब्र्प्_९२।४१ ॥  
प्रभाते तव रूपाणि सपापानि त्व् अहर्निशम्  ।  
पश्ये ऽहं पुनर् अप्य् एव रूपं तव गुणोत्तमम्  ॥ ब्र्प्_९२।४२ ॥  
आगच्छन्तं त्व् आगोयुक्तं गच्छन्तं त्वाम् अनागसम्  ।  
पश्यामि नित्यं तस्मात् त्वं पूतो देव्या कृतो ऽधुना  ॥ ब्र्प्_९२।४३ ॥  
तस्मान् न कार्यं ते किञ्चिद् अवशिष्टं भविष्यति  ।  
इयं च माता ते विप्र ज्ञाता या चैव बन्धकी  ॥ ब्र्प्_९२।४४ ॥  
पश्चात्तापं गतात्यन्तं निवृत्ता त्व् अथ पातकात्  ।  
भूतानां विषये प्रीतिर् वत्स स्वाभाविकी यतः  ॥ ब्र्प्_९२।४५ ॥  
सत्सङ्गतो महापुण्यान् निवृत्तिर् दैवतो भवेत्  ।  
अत्यर्थम् अनुतप्तेयं प्रागाचरितपुण्यतः  ॥ ब्र्प्_९२।४६ ॥  
स्नानं कृत्वा चात्र तीर्थे ततः पूता भविष्यति  ।  
तथा तौ चक्रतुर् उभौ मातापुत्रौ च नारद  ॥ ब्र्प्_९२।४७ ॥  
स्नानाद् बभूवतुर् उभौ गतपापाव् असंशयम्  ।  
ततः प्रभृति तत् तीर्थं धौतपापं प्रचक्षते  ॥ ब्र्प्_९२।४८ ॥  
पापप्रणाशनं नाम गालवं चेति विश्रुतम्  ।  
महापातकम् अल्पं वा तथा यच् चोपपातकम्  ।  
तत् सर्वं नाशयेद् एतद् धौतपापं सुपुण्यदम्  ॥ ब्र्प्_९२।४९ ॥  
{ब्रह्मोवाच: }  
यत्र दाशरथी रामः सीतया सहितो द्विज  ।  
पितॄन् सन्तर्पयाम् आस पितृतीर्थं ततो विदुः  ॥ ब्र्प्_९३।१ ॥  
तत्र स्नानं च दानं च पितॄणां तर्पणं तथा  ।  
सर्वम् अक्षयताम् एति नात्र कार्या विचारणा  ॥ ब्र्प्_९३।२ ॥  
यत्र दाशरथी रामो विश्वामित्रं महामुनिम्  ।  
पूजयाम् आस राजेन्द्रो मुनिभिस् तत्त्वदर्शिभिः  ॥ ब्र्प्_९३।३ ॥  
विश्वामित्रं तु तत् तीर्थम् ऋषिजुष्टं सुपुण्यदम्  ।  
तत्स्वरूपं च वक्ष्यामि पठितं वेदवादिभिः  ॥ ब्र्प्_९३।४ ॥  
अनावृष्टिर् अभूत् पूर्वं प्रजानाम् अतिभीषणा  ।  
विश्वामित्रो महाप्राज्ञः सशिष्यो गौतमीम् अगात्  ॥ ब्र्प्_९३।५ ॥  
शिष्यान् पुत्रांश् च जायां च कृशान् दृष्ट्वा क्षुधातुरान्  ।  
व्यथितः कौशिकः श्रीमाञ् शिष्यान् इदम् उवाच ह  ॥ ब्र्प्_९३।६ ॥  
{विश्वामित्र उवाच: }  
यथा कथञ्चिद् यत् किञ्चिद् यत्र क्वापि यथा तथा  ।  
आनीयतां किन्तु भक्ष्यं भोज्यं वा मा विलम्ब्यताम्  ।  
इदानीम् एव गन्तव्यम् आनेतव्यं क्षणेन तु  ॥ ब्र्प्_९३।७ ॥  
{ब्रह्मोवाच: }  
ऋषेस् तद् वचनाच् छिष्याः क्षुधितास् त्वरया ययुः  ।  
अटमाना इतश् चेतो मृतं ददृशिरे शुनम्  ॥ ब्र्प्_९३।८ ॥  
तम् आदाय त्वरायुक्ता आचार्याय न्यवेदयन्  ।  
सो ऽपि तं भद्रम् इत्य् उक्त्वा प्रतिजग्राह पाणिना  ॥ ब्र्प्_९३।९ ॥  
विशसध्वं श्वमांसं च क्षालयध्वं च वारिणा  ।  
पचध्वं मन्त्रवच् चापि हुत्वाग्नौ तु यथाविधि  ॥ ब्र्प्_९३।१० ॥  
देवान् ऋषीन् पितॄन् अन्यांस् तर्पयित्वातिथीन् गुरून्  ।  
सर्वे भोक्ष्यामहे शेषम् इत्य् उवाच स कौशिकः  ॥ ब्र्प्_९३।११ ॥  
विश्वामित्रवचः श्रुत्वा शिष्याश् चक्रुस् तथैव तत्  ।  
पच्यमाने श्वमांसे तु देवदूतो ऽग्निर् अभ्यगात्  ।  
देवानां सदने सर्वं देवेभ्यस् तन् न्यवेदयत्  ॥ ब्र्प्_९३।१२ ॥  
{अग्निर् उवाच: }  
देवैः श्वमांसं भोक्तव्यम् आपन्नम् ऋषिकल्पितम्  ॥* ब्र्प्_९३।१३ ॥  
{ब्रह्मोवाच: }  
अग्नेस् तद्वचनाद् इन्द्रः श्येनो भूत्वा विहायसि  ।  
स्थालीम् अथाहरत् पूर्णां मांसेन पिहितां तदा  ॥ ब्र्प्_९३।१४ ॥  
तत् कर्म दृष्ट्वा शिष्यास् ते ऋषेः श्येनं न्यवेदयन्  ।  
हृता स्थाली मुनिश्रेष्ठ श्येनेनाकृतबुद्धिना  ॥ ब्र्प्_९३।१५ ॥  
ततश् चुकोप भगवाञ् शप्तुकामस् तदा हरिम्  ।  
ततो ज्ञात्वा सुरपतिः स्थालीं चक्रे मधुप्लुताम्  ॥ ब्र्प्_९३।१६ ॥  
पुनर् निवेशयाम् आस उल्कास्व् एव खगो हरिः  ।  
मधुना तु समायुक्तां विश्वामित्रश् चुकोप ह  ।  
स्थालीं वीक्ष्य ततः कोपाद् इदम् आह स कौशिकः  ॥ ब्र्प्_९३।१७ ॥  
{विश्वामित्र उवाच: }  
श्वमांसम् एव नो देहि त्वं हरामृतम् उत्तमम्  ।  
नो चेत् त्वां भस्मसात् कुर्याम् इन्द्रो भीतस् तदाब्रवीत्  ॥ ब्र्प्_९३।१८ ॥  
{इन्द्र उवाच: }  
मधु हुत्वा यथान्यायं पिब पुत्रैः समन्वितः  ।  
किम् अनेन श्वमांसेन अमेध्येन महामुने  ॥ ब्र्प्_९३।१९ ॥  
{ब्रह्मोवाच: }  
विश्वामित्रो ऽपि नेत्य् आह भुक्तेनैकेन किं फलम्  ।  
प्रजाः सर्वाश् च सीदन्ति किं तेन मधुना हरे  ॥ ब्र्प्_९३।२० ॥  
सर्वेषाम् अमृतं चेत् स्याद् भोक्ष्ये ऽहम् अमृतं शुचि  ।  
अथवा देवपितरो भोक्ष्यन्तीदं श्वमांसकम्  ॥ ब्र्प्_९३।२१ ॥  
पश्चाद् अहं तच् च मांसं भोक्ष्ये नानृतम् अस्ति मे  ।  
ततो भीतः सहस्राक्षो मेघान् आहूय तत्क्षणात्  ॥ ब्र्प्_९३।२२ ॥  
ववर्ष चामृतं वारि ह्य् अमृतेनार्पिताः प्रजाः  ।  
पश्चात् तद् अमृतं पुण्यं हरिदत्तं यथाविधि  ॥ ब्र्प्_९३।२३ ॥  
तर्पयित्वा सुरान् आदौ तर्पयित्वा जगत्त्रयम्  ।  
विप्रः सम्भुक्तवाञ् शिष्यैर् विश्वामित्रः स्वभार्यया  ॥ ब्र्प्_९३।२४ ॥  
ततः प्रभृति तत् तीर्थम् आख्यातं चातिपुण्यदम्  ।  
यत्रागतः सुरपतिर् लोकानाम् अमृतार्पणम्  ॥ ब्र्प्_९३।२५ ॥  
सञ्जातं मांसवर्जं तु तत् तीर्थं पुण्यदं नृणाम्  ।  
तत्र स्नानं च दानं च सर्वक्रतुफलप्रदम्  ॥ ब्र्प्_९३।२६ ॥  
ततः प्रभृति तत् तीर्थं विश्वामित्रम् इति स्मृतम्  ।  
मधुतीर्थम् अथैन्द्रं च श्येनं पर्जन्यम् एव च  ॥ ब्र्प्_९३।२७ ॥  
{ब्रह्मोवाच: }  
श्वेततीर्थम् इति ख्यातं त्रैलोक्ये विश्रुतं शुभम्  ।  
तस्य श्रवणमात्रेण सर्वपापैः प्रमुच्यते  ॥ ब्र्प्_९४।१ ॥  
श्वेतो नाम पुरा विप्रो गौतमस्य प्रियः सखा  ।  
आतिथ्यपूजानिरतो गौतमीतीरम् आश्रितः  ॥ ब्र्प्_९४।२ ॥  
मनसा कर्मणा वाचा शिवभक्तिपरायणः  ।  
ध्यायन्तं तं द्विजश्रेष्ठं पूजयन्तं सदा शिवम्  ॥ ब्र्प्_९४।३ ॥  
पूर्णायुषं द्विजवरं शिवभक्तिपरायणम्  ।  
नेतुं दूताः समाजग्मुर् दक्षिणाशापतेस् तदा  ॥ ब्र्प्_९४।४ ॥  
नाशक्नुवन् गृहं तस्य प्रवेष्टुम् अपि नारद  ।  
तदा काले व्यतिक्रान्ते चित्रको मृत्युम् अब्रवीत्  ॥ ब्र्प्_९४।५ ॥  
{चित्रक उवाच: }  
किं नायाति क्षीणजीवो मृत्यो श्वेतः कथं त्व् इति  ।  
नाद्याप्य् आयान्ति दूतास् ते मृत्योर् नैवोचितं तु ते  ॥ ब्र्प्_९४।६ ॥  
{ब्रह्मोवाच: }  
ततश् च कुपितो मृत्युः प्रायाच् छ्वेतगृहं स्वयम्  ।  
बहिःस्थितांस् तदा पश्यन् मृत्युर् दूतान् भयार्दितान्  ।  
प्रोवाच किम् इदं दूता मृत्युम् ऊचुश् च दूतकाः  ॥ ब्र्प्_९४।७ ॥  
{दूता ऊचुः: }  
शिवेन रक्षितं श्वेतं वयं नो वीक्षितुं क्षमाः  ।  
येषां प्रसन्नो गिरिशस् तेषां का नाम भीतयः  ॥ ब्र्प्_९४।८ ॥  
{ब्रह्मोवाच: }  
पाशपाणिस् तदा मृत्युः प्राविशद् यत्र स द्विजः  ।  
नासौ विप्रो विजानाति मृत्युं वा यमकिङ्करान्  ॥ ब्र्प्_९४।९ ॥  
शिवं पूजयते भक्त्या श्वेतस्य तु समीपतः  ।  
मृत्युं पाशधरं दृष्ट्वा दण्डी प्रोवाच विस्मितः  ॥ ब्र्प्_९४।१० ॥  
{दण्ड्य् उवाच: }  
किम् अत्र वीक्षसे मृत्यो दण्डिनं मृत्युर् अब्रवीत्  ॥* ब्र्प्_९४।११ ॥  
{मृत्युर् उवाच: }  
श्वेतं नेतुम् इहायातस् तस्माद् वीक्षे द्विजोत्तमम्  ॥* ब्र्प्_९४।१२ ॥  
{ब्रह्मोवाच: }  
त्वं गच्छेत्य् अब्रवीद् दण्डी मृत्युः पाशान् अथाक्षिपत्  ।  
श्वेताय मुनिशार्दूल ततो दण्डी चुकोप ह  ॥ ब्र्प्_९४।१३ ॥  
शिवदत्तेन दण्डेन दण्डी मृत्युम् अताडयत्  ।  
ततः पाशधरो मृत्युः पपात धरणीतले  ॥ ब्र्प्_९४।१४ ॥  
ततस् ते सत्वरं दूता हतं मृत्युम् अवेक्ष्य च  ।  
यमाय सर्वम् अवदन् वधं मृत्योस् तु दण्डिना  ॥ ब्र्प्_९४।१५ ॥  
ततश् च कुपितो धर्मो यमो महिषवाहनः  ।  
चित्रगुप्तं बहुबलं यमदण्डं च रक्षकम्  ॥ ब्र्प्_९४।१६ ॥  
महिषं भूतवेतालान् आधिव्याधींस् तथैव च  ।  
अक्षिरोगान् कुक्षिरोगान् कर्णशूलं तथैव च  ॥ ब्र्प्_९४।१७ ॥  
ज्वरं च त्रिविधं पापं नरकाणि पृथक् पृथक्  ।  
त्वरन्ताम् इति तान् उक्त्वा जगाम त्वरितो यमः  ॥ ब्र्प्_९४।१८ ॥  
एतैर् अन्यैः परिवृतो यत्र श्वेतो द्विजोत्तमः  ।  
तम् आयान्तं यमं दृष्ट्वा नन्दी प्रोवाच सायुधः  ॥ ब्र्प्_९४।१९ ॥  
विनायकं तथा स्कन्दं भूतनाथं तु दण्डिनम्  ।  
तत्र तद् युद्धम् अभवत् सर्वलोकभयावहम्  ॥ ब्र्प्_९४।२० ॥  
कार्त्तिकेयः स्वयं शक्त्या बिभेद यमकिङ्करान्  ।  
दक्षिणाशापतिं चापि निजघान बलान्वितम्  ॥ ब्र्प्_९४।२१ ॥  
हतावशिष्टा याम्यास् ते आदित्याय न्यवेदयन्  ।  
आदित्यो ऽपि सुरैः सार्धं श्रुत्वा तन् महद् अद्भुतम्  ॥ ब्र्प्_९४।२२ ॥  
लोकपालैर् अनुवृतो ममान्तिकम् उपागमत्  ।  
अहं विष्णुश् च भगवान् इन्द्रो ऽग्निर् वरुणस् तथा  ॥ ब्र्प्_९४।२३ ॥  
चन्द्रादित्याव् अश्विनौ च लोकपाला मरुद्गणाः  ।  
एते चान्ये च बहवो वयं याता यमान्तिकम्  ॥ ब्र्प्_९४।२४ ॥  
मृत आस्ते दक्षिणेशो गङ्गातीरे बलान्वितः  ।  
समुद्राश् च नदा नागा नानाभूतान्य् अनेकशः  ॥ ब्र्प्_९४।२५ ॥  
तत्राजग्मुः सुरेशानं द्रष्टुं वैवस्वतं यमम्  ।  
तं दृष्ट्वा हतसैन्यं च यमं देवा भयार्दिताः  ।  
कृताञ्जलिपुटाः शम्भुम् ऊचुः सर्वे पुनः पुनः  ॥ ब्र्प्_९४।२६ ॥  
{देवा ऊचुः: }  
भक्तिप्रियत्वं ते नित्यं दुष्टहन्तृत्वम् एव च  ।  
आदिकर्तर् नमस् तुभ्यं नीलकण्ठ नमो ऽस्तु ते  ।  
ब्रह्मप्रिय नमस् ते ऽस्तु देवप्रिय नमो ऽस्तु ते  ॥ ब्र्प्_९४।२७ ॥  
श्वेतं द्विजं भक्तम् अनायुषं ते  ब्र्प्_९४।२८अ  
नेतुं यमादिः सकलो ऽसमर्थः  ब्र्प्_९४।२८ब्  
सन्तोषम् आप्ताः परमं समीक्ष्य  ब्र्प्_९४।२८च्  
भक्तप्रियत्वं त्वयि नाथ सत्यम्  ब्र्प्_९४।२८द्  
ये त्वां प्रपन्नाः शरणं कृपालुं  ब्र्प्_९४।२९अ  
नालं कृतान्तो ऽप्य् अनुवीक्षितुं तान्  ब्र्प्_९४।२९ब्  
एवं विदित्वा शिव एव सर्वे  ब्र्प्_९४।२९च्  
त्वाम् एव भक्त्या परया भजन्ते  ब्र्प्_९४।२९द्  
त्वम् एव जगतां नाथ किं न स्मरसि शङ्कर  ।  
त्वां विना कः समर्थो ऽत्र व्यवस्थां कर्तुम् ईश्वरः  ॥ ब्र्प्_९४।३० ॥  
{ब्रह्मोवाच: }  
एवं तु स्तुवतां तेषां पुरस्ताद् अभवच् छिवः  ।  
किं ददामीति तान् आह इदम् ऊचुः सुरा अपि  ॥ ब्र्प्_९४।३१ ॥  
{देवा ऊचुः: }  
अयं वैवस्वतो धर्मो नियन्ता सर्वदेहिनाम्  ।  
धर्माधर्मव्यवस्थायां स्थापितो लोकपालकः  ॥ ब्र्प्_९४।३२ ॥  
नायं वधम् अवाप्नोति नापराधी न पापकृत्  ।  
विना तेन जगद्धातुर् नैव किञ्चिद् भविष्यति  ॥ ब्र्प्_९४।३३ ॥  
तस्माज् जीवय देवेश यमं सबलवाहनम्  ।  
प्रार्थना सफला नाथ महत्सु न वृथा भवेत्  ॥ ब्र्प्_९४।३४ ॥  
{ब्रह्मोवाच: }  
ततः प्रोवाच भगवाञ् जीवयेयम् असंशयम्  ।  
यमं यदि वचो मे ऽद्य अनुमन्यन्ति देवताः  ॥ ब्र्प्_९४।३५ ॥  
ततः प्रोचुः सुराः सर्वे कुर्मो वाक्यं त्वयोदितम्  ।  
हरिब्रह्मादिसहितं वशे यस्याखिलं जगत्  ॥ ब्र्प्_९४।३६ ॥  
ततः प्रोवाच भगवान् अमरान् समुपागतान्  ।  
मद्भक्तो न मृतिं यातु नेत्य् ऊचुर् अमराः पुनः  ॥ ब्र्प्_९४।३७ ॥  
अमराः स्युस् ततो देव सर्वलोकाश् चराचराः  ।  
अमर्त्यमर्त्यभेदो ऽयं न स्याद् देव जगन्मय  ॥ ब्र्प्_९४।३८ ॥  
पुनर् अप्य् आह ताञ् शम्भुः शृण्वन्तु मम भाषितम्  ।  
मद्भक्तानां वैष्णवानां गौतमीम् अनुसेवताम्  ॥ ब्र्प्_९४।३९ ॥  
वयं तु स्वामिनो नित्यं न मृत्युः स्वाम्यम् अर्हति  ।  
वार्त्ताप्य् एषां न कर्तव्या यमेन तु कदाचन  ॥ ब्र्प्_९४।४० ॥  
आधिव्याध्यादिभिर् जातु कार्यो नाभिभवः क्वचित्  ।  
ये शिवं शरणं यातास् ते मुक्तास् तत्क्षणाद् अपि  ॥ ब्र्प्_९४।४१ ॥  
सानुगस्य यमस्यातो नमस्याः सर्व एव ते  ।  
तथेत्य् ऊचुः सुरगणा देवदेवं शिवं प्रति  ॥ ब्र्प्_९४।४२ ॥  
ततश् च भगवान् नाथो नन्दिनं प्राह वाहनम्  ॥* ब्र्प्_९४।४३ ॥  
{शिव उवाच: }  
गौतम्या उदकेन त्वम् अभिषिञ्च मृतं यमम्  ॥* ब्र्प्_९४।४४ ॥  
{ब्रह्मोवाच: }  
ततो यमादयः सर्वे अभिषिक्तास् तु नन्दिना  ।  
उत्थिताश् च सजीवास् ते दक्षिणाशां ततो गताः  ॥ ब्र्प्_९४।४५ ॥  
उत्तरे गौतमीतीरे विष्ण्वाद्याः सर्वदैवताः  ।  
स्थिता आसन् पूजयन्तो देवदेवं महेश्वरम्  ॥ ब्र्प्_९४।४६ ॥  
तत्रासन्न् अयुतान्य् अष्ट सहस्राणि चतुर्दश  ।  
तथा षट् च सहस्राणि पुनः षट् च तथैव च  ॥ ब्र्प्_९४।४७ ॥  
षड् दक्षिणे तथा तीरे तीर्थानाम् अयुतत्रयम्  ।  
पुण्यम् आख्यानम् एतद् धि श्वेततीर्थस्य नारद  ॥ ब्र्प्_९४।४८ ॥  
यत्रासौ पतितो मृत्युर् मृत्युतीर्थं तद् उच्यते  ।  
तस्य श्रवणमात्रेण सहस्रं जीवते समाः  ॥ ब्र्प्_९४।४९ ॥  
तत्र स्नानं च दानं च सर्वपापप्रणाशनम्  ।  
श्रवणं पठनं चापि स्मरणं च मलक्षयम्  ।  
करोति सर्वलोकानां भुक्तिमुक्तिप्रदायकम्  ॥ ब्र्प्_९४।५० ॥  
{ब्रह्मोवाच: }  
शुक्रतीर्थम् इति ख्यातं सर्वसिद्धिकरं नृणाम्  ।  
सर्वपापप्रशमनं सर्वव्याधिविनाशनम्  ॥ ब्र्प्_९५।१ ॥  
अङ्गिराश् च भृगुश् चैव ऋषी परमधार्मिकौ  ।  
तयोः पुत्रौ महाप्राज्ञौ रूपबुद्धिविलासिनौ  ॥ ब्र्प्_९५।२ ॥  
जीवः कविर् इति ख्यातौ मातापित्रोर् वशे रतौ  ।  
उपनीतौ सुतौ दृष्ट्वा पितराव् ऊचतुर् मिथः  ॥ ब्र्प्_९५।३ ॥  
{ऋषी ऊचतुः: }  
आवयोर् एक एवास्तु शास्ता नित्यं च पुत्रयोः  ।  
तस्माद् एकः शासिता स्यात् तिष्ठत्व् एको यथासुखम्  ॥ ब्र्प्_९५।४ ॥  
{ब्रह्मोवाच: }  
एतच् छ्रुत्वा ततः शीघ्रम् अङ्गिराः प्राह भार्गवम्  ।  
अध्यापयिष्ये सदृशं सुखं तिष्ठतु भार्गवः  ॥ ब्र्प्_९५।५ ॥  
एतच् छ्रुत्वा चाङ्गिरसो वाक्यं भृगुकुलोद्वहः  ।  
तथेति मत्वाङ्गिरसे शुक्रं तस्मै न्यवेदयत्  ॥ ब्र्प्_९५।६ ॥  
उभाव् अपि सुतौ नित्यम् अध्यापयति वै पृथक्  ।  
वैषम्यबुद्ध्या तौ बालौ चिराच् छुक्रो ऽब्रवीद् इदम्  ॥ ब्र्प्_९५।७ ॥  
{शुक्र उवाच: }  
वैषम्येण गुरो मां त्वम् अध्यापयसि नित्यशः  ।  
गुरूणां नेदम् उचितं वैषम्यं पुत्रशिष्ययोः  ॥ ब्र्प्_९५।८ ॥  
वैषम्येण च वर्तन्ते मूढाः शिष्येषु देशिकाः  ।  
नैषा विषमबुद्धीनां सङ्ख्या पापस्य विद्यते  ॥ ब्र्प्_९५।९ ॥  
आचार्य सम्यग् ज्ञातो ऽसि नमस्ये ऽहं पुनः पुनः  ।  
गच्छेयं गुरुम् अन्यं वै माम् अनुज्ञातुम् अर्हसि  ॥ ब्र्प्_९५।१० ॥  
गच्छेयं पितरं ब्रह्मन् यद्य् असौ विषमो भवेत्  ।  
ततो वान्यत्र गच्छामि स्वामिन् पृष्टो ऽसि गम्यते  ॥ ब्र्प्_९५।११ ॥  
{ब्रह्मोवाच: }  
गुरुं बृहस्पतिं दृष्ट्वा अनुज्ञातस् त्व् अगात् ततः  ।  
अवाप्तविद्यः पितरं गच्छेयं चेत्य् अचिन्तयत्  ॥ ब्र्प्_९५।१२ ॥  
तस्मात् कम् अनुपृच्छेयम् उत्कृष्टः को गुरुर् भवेत्  ।  
इति स्मरन् महाप्राज्ञम् अपृच्छद् वृद्धगौतमम्  ॥ ब्र्प्_९५।१३ ॥  
{शुक्र उवाच: }  
को गुरुः स्यान् मुनिश्रेष्ठ मम ब्रूहि गुरुर् भवेत्  ।  
त्रयाणाम् अपि लोकानां यो गुरुस् तं व्रजाम्य् अहम्  ॥ ब्र्प्_९५।१४ ॥  
{ब्रह्मोवाच: }  
स प्राह जगताम् ईशं शम्भुं देवं जगद्गुरुम्  ।  
क्वाराधयामि गिरिशम् इत्य् उक्तः प्राह गौतमः  ॥ ब्र्प्_९५।१५ ॥  
{गौतम उवाच: }  
गौतम्यां तु शुचिर् भूत्वा स्तोत्रैस् तोषय शङ्करम्  ।  
ततस् तुष्टो जगन्नाथः स ते विद्यां प्रदास्यति  ॥ ब्र्प्_९५।१६ ॥  
{ब्रह्मोवाच: }  
गौतमस्य तु तद्वाक्यात् प्रागाद् गङ्गां स भार्गवः  ।  
स्नात्वा भूत्वा शुचिः सम्यक् स्तुतिं चक्रे स बालकः  ॥ ब्र्प्_९५।१७ ॥  
{शुक्र उवाच: }  
बालो ऽहं बालबुद्धिश् च बालचन्द्रधर प्रभो  ।  
नाहं जानामि ते किञ्चित् स्तुतिं कर्तुं नमो ऽस्तु ते  ॥ ब्र्प्_९५।१८ ॥  
परित्यक्तस्य गुरुणा न ममास्ति सुहृत् सखा  ।  
त्वं प्रभुः सर्वभावेन जगन्नाथ नमो ऽस्तु ते  ॥ ब्र्प्_९५।१९ ॥  
गुरुर् गुरुमतां देव महतां च महान् असि  ।  
अहम् अल्पतरो बालो जगन्मय नमो ऽस्तु ते  ॥ ब्र्प्_९५।२० ॥  
विद्यार्थं हि सुरेशान नाहं वेद्मि भवद्गतिम्  ।  
मां त्वं च कृपया पश्य लोकसाक्षिन् नमो ऽस्तु ते  ॥ ब्र्प्_९५।२१ ॥  
{ब्रह्मोवाच: }  
एवं तु स्तुवतस् तस्य प्रसन्नो ऽभूत् सुरेश्वरः  ॥* ब्र्प्_९५।२२ ॥  
{शिव उवाच: }  
कामं वरय भद्रं ते यच् चापि सुरदुर्लभम्  ॥* ब्र्प्_९५।२३ ॥  
{ब्रह्मोवाच: }  
कविर् अप्य् आह देवेशं कृताञ्जलिर् उदारधीः  ॥* ब्र्प्_९५।२४ ॥  
{शुक्र उवाच: }  
ब्रह्मादिभिश् च ऋषिभिर् या विद्या नैव गोचरा  ।  
तां विद्यां नाथ याचिष्ये त्वं गुरुर् मम दैवतम्  ॥ ब्र्प्_९५।२५ ॥  
{ब्रह्मोवाच: }  
मृतसञ्जीविनीं विद्याम् अज्ञातां त्रिदशैर् अपि  ।  
तां दत्तवान् सुरश्रेष्ठस् तस्मै शुक्राय याचते  ॥ ब्र्प्_९५।२६ ॥  
इतरा लौकिकी विद्या वैदिकी चान्यगोचरा  ।  
किं पुनः शङ्करे तुष्टे विचार्यम् अवशिष्यते  ॥ ब्र्प्_९५।२७ ॥  
स तु लब्ध्वा महाविद्यां प्रायात् स्वपितरं गुरुम्  ।  
दैत्यानां च गुरुश् चासीद् विद्यया पूजितः कविः  ॥ ब्र्प्_९५।२८ ॥  
ततः कदाचित् तां विद्यां कस्मिंश्चित् कारणान्तरे  ।  
कचो बृहस्पतिसुतो विद्यां प्राप्तः कवेस् तु ताम्  ॥ ब्र्प्_९५।२९ ॥  
कचाद् बृहस्पतिश् चापि ततो देवाः पृथक् पृथक्  ।  
अवापुर् महतीं विद्यां याम् आहुर् मृतजीविनीम्  ॥ ब्र्प्_९५।३० ॥  
यत्र सा कविना प्राप्ता विद्यापूज्य महेश्वरम्  ।  
गौतम्या उत्तरे पारे शुक्रतीर्थं तद् उच्यते  ॥ ब्र्प्_९५।३१ ॥  
मृतसञ्जीविनीतीर्थम् आयुरारोग्यवर्धनम्  ।  
स्नानं दानं च यत् किञ्चित् सर्वम् अक्षयपुण्यदम्  ॥ ब्र्प्_९५।३२ ॥  
{ब्रह्मोवाच: }  
इन्द्रतीर्थम् इति ख्यातं ब्रह्महत्याविनाशनम्  ।  
स्मरणाद् अपि पापौघ- क्लेशसङ्घविनाशनम्  ॥ ब्र्प्_९६।१ ॥  
पुरा वृत्रवधे वृत्ते ब्रह्महत्या तु नारद  ।  
शचीपतिं चानुगता तां दृष्ट्वा भीतवद् धरिः  ॥ ब्र्प्_९६।२ ॥  
इन्द्रस् ततो वृत्रहन्ता इतश् चेतश् च धावति  ।  
यत्र यत्र त्व् असौ याति हत्या सापीन्द्रगामिनी  ॥ ब्र्प्_९६।३ ॥  
स महत् सर आविश्य पद्मनालम् उपागमत्  ।  
तत्रासौ तन्तुवद् भूत्वा वासं चक्रे शचीपतिः  ॥ ब्र्प्_९६।४ ॥  
सरस्तीरे ऽपि हत्यासीद् दिव्यं वर्षसहस्रकम्  ।  
एतस्मिन्न् अन्तरे देवा निरिन्द्रा ह्य् अभवन् मुने  ॥ ब्र्प्_९६।५ ॥  
मन्त्रयाम् आसुर् अव्यग्राः कथम् इन्द्रो भवेद् इति  ।  
तत्राहम् अवदं देवान् हत्यास्थानं प्रकल्प्य च  ॥ ब्र्प्_९६।६ ॥  
इन्द्रस्य पावनार्थाय गौतम्याम् अभिषिच्यताम्  ।  
यत्राभिषिक्तः पूतात्मा पुनर् इन्द्रो भविष्यति  ॥ ब्र्प्_९६।७ ॥  
तथा ते निश्चयं कृत्वा गौतमीं शीघ्रम् आगमन्  ।  
तत्र स्नातं सुरपतिं देवाश् च ऋषयस् तथा  ॥ ब्र्प्_९६।८ ॥  
अभिषेक्तुकामास् ते सर्वे शचीकान्तं च तस्थिरे  ।  
अभिषिच्यमानम् इन्द्रं तं प्रकोपाद् गौतमो ऽब्रवीत्  ॥ ब्र्प्_९६।९ ॥  
{गौतम उवाच: }  
अभिषेक्ष्यन्ति पापिष्ठं महेन्द्रं गुरुतल्पगम्  ।  
तान् सर्वान् भस्मसात् कुर्यां शीघ्रं यान्त्व् असुरारयः  ॥ ब्र्प्_९६।१० ॥  
{ब्रह्मोवाच: }  
तद् ऋषेर् वचनं श्रुत्वा परिहृत्य च गौतमीम्  ।  
नर्मदाम् अगमन् सर्व इन्द्रम् आदाय सत्वराः  ॥ ब्र्प्_९६।११ ॥  
उत्तरे नर्मदातीरे अभिषेकाय तस्थिरे  ।  
अभिषेक्ष्यमाणम् इन्द्रं तं माण्डव्यो भगवान् ऋषिः  ॥ ब्र्प्_९६।१२ ॥  
अब्रवीद् भस्मसात् कुर्यां यदि स्याद् अभिषेचनम्  ।  
पूजयाम् आसुर् अमरा माण्डव्यं युक्तिभिः स्तवैः  ॥ ब्र्प्_९६।१३ ॥  
{देवा ऊचुः: }  
अयम् इन्द्रः सहस्राक्षो यस्मिन् देशे ऽभिषिच्यते  ।  
तत्रातिदारुणं विघ्नं मुने समुपजायते  ॥ ब्र्प्_९६।१४ ॥  
तच्छान्तिं कुरु कल्याण प्रसीद वरदो भव  ।  
मलनिर्यातनं यस्मिन् कुर्मस् तस्मिन् वरान् बहून्  ॥ ब्र्प्_९६।१५ ॥  
देशे दास्यामहे सर्वे तद् अनुज्ञातुम् अर्हसि  ।  
यस्मिन् देशे सुरेन्द्रस्य अभिषेको भविष्यति  ॥ ब्र्प्_९६।१६ ॥  
स सर्वकामदः पुंसां धान्यवृक्षफलैर् युतः  ।  
नानावृष्टिर् न दुर्भिक्षं भवेद् अत्र कदाचन  ॥ ब्र्प्_९६।१७ ॥  
{ब्रह्मोवाच: }  
मेने ततो मुनिश्रेष्ठो माण्डव्यो लोकपूजितः  ।  
अभिषेकः कृतस् तत्र मलनिर्यातनं तथा  ॥ ब्र्प्_९६।१८ ॥  
देवैस् तदोक्तो मुनिभिः स देशो मालवस् ततः  ।  
अभिषिक्ते सुरपतौ जाते च विमले तदा  ॥ ब्र्प्_९६।१९ ॥  
आनीय गौतमीं गङ्गां तं पुण्यायाभिषेचिरे  ।  
सुराश् च ऋषयश् चैव अहं विष्णुस् तथैव च  ॥ ब्र्प्_९६।२० ॥  
वसिष्ठो गौतमश् चापि अगस्त्यो ऽत्रिश् च कश्यपः  ।  
एते चान्ये च ऋषयो देवा यक्षाः सपन्नगाः  ॥ ब्र्प्_९६।२१ ॥  
स्नानं तत्पुण्यतोयेन अकुर्वन्न् अभिषेचनम्  ।  
मया पुनः शचीभर्ता कमण्डलुभवेन च  ॥ ब्र्प्_९६।२२ ॥  
वारिणाप्य् अभिषिक्तश् च तत्र पुण्याभवन् नदी  ।  
सिक्ता चेति च तत्रासीत् ते गङ्गायां च सङ्गते  ॥ ब्र्प्_९६।२३ ॥  
सङ्गमौ तत्र विख्यातौ सर्वदा मुनिसेवितौ  ।  
ततः प्रभृति तत् तीर्थं पुण्यासङ्गमम् उच्यते  ॥ ब्र्प्_९६।२४ ॥  
सिक्तायाः सङ्गमे पुण्यम् ऐन्द्रं तद् अभिधीयते  ।  
तत्र सप्त सहस्राणि तीर्थान्य् आसञ् शुभानि च  ॥ ब्र्प्_९६।२५ ॥  
तेषु स्नानं च दानं च विशेषेण तु सङ्गमे  ।  
सर्वं तद् अक्षयं विद्यान् नात्र कार्या विचारणा  ॥ ब्र्प्_९६।२६ ॥  
यद् एतत् पुण्यम् आख्यानं यः पठेच् च शृणोति वा  ।  
सर्वपापैः स मुच्येत मनोवाक्कायकर्मजैः  ॥ ब्र्प्_९६।२७ ॥  
{ब्रह्मोवाच: }  
पौलस्त्यं तीर्थम् आख्यातं सर्वसिद्धिप्रदं नृणाम्  ।  
प्रभावं तस्य वक्ष्यामि भ्रष्टराज्यप्रदायकम्  ॥ ब्र्प्_९७।१ ॥  
उत्तराशापतिः पूर्वम् ऋद्धिसिद्धिसमन्वितः  ।  
पुरा लङ्कापतिश् चासीज् ज्येष्ठो विश्रवसः सुतः  ॥ ब्र्प्_९७।२ ॥  
तस्यैते भ्रातरश् चासन् बलवन्तो ऽमितप्रभाः  ।  
सापत्ना रावणश् चैव कुम्भकर्णो विभीषणः  ॥ ब्र्प्_९७।३ ॥  
ते ऽपि विश्रवसः पुत्रा राक्षस्यां राक्षसास् तु ते  ।  
मद्दत्तेन विमानेन धनदो भ्रातृभिः सह  ॥ ब्र्प्_९७।४ ॥  
ममान्तिकं भक्तियुक्तो नित्यम् एति तु याति च  ।  
रावणस्य तु या माता कुपिता साब्रवीत् सुतान्  ॥ ब्र्प्_९७।५ ॥  
{रावणमातोवाच: }  
मरिष्ये न च जीविष्ये पुत्रा वैरूप्यकारणात्  ।  
देवाश् च दानवाश् चासन् सापत्ना भ्रातरो मिथः  ॥ ब्र्प्_९७।६ ॥  
अन्योन्यवधम् ईप्सन्ते जयैश्वर्यवशानुगाः  ।  
तद्भवन्तो न पुरुषा न शक्ता न जयैषिणः  ।  
सापत्न्यं यो ऽनुमन्यते तस्य जीवो निरर्थकः  ॥ ब्र्प्_९७।७ ॥  
{ब्रह्मोवाच: }  
तन् मातृवचनं श्रुत्वा भ्रातरस् ते त्रयो मुने  ।  
जग्मुस् ते तपसे ऽरण्यं कृतवन्तस् तपो महत्  ॥ ब्र्प्_९७।८ ॥  
मत्तो वरान् अवापुश् च त्रय एते च राक्षसाः  ।  
मातुलेन मरीचेन तथा मातामहेन तु  ॥ ब्र्प्_९७।९ ॥  
तन्मातृवचनाच् चापि ततो लङ्काम् अयाचत  ।  
रक्षोभावान् मातृदोषाद् भ्रात्रोर् वैरम् अभून् महत्  ॥ ब्र्प्_९७।१० ॥  
ततस् तद् अभवद् युद्धं देवदानवयोर् इव  ।  
युद्धे जित्वाग्रजं शान्तं धनदं भ्रातरं तथा  ॥ ब्र्प्_९७।११ ॥  
पुष्पकं च पुरीं लङ्कां सर्वं चैव व्यपाहरत्  ।  
रावणो घोषयाम् आस त्रैलोक्ये सचराचरे  ॥ ब्र्प्_९७।१२ ॥  
यो दद्याद् आश्रयं भ्रातुः स च वध्यो भवेन् मम  ।  
भ्रात्रा निरस्तो वैश्रवणो नैव प्रापाश्रयं क्वचित्  ।  
पितामहं पुलस्त्यं तं गत्वा नत्वाब्रवीद् वचः  ॥ ब्र्प्_९७।१३ ॥  
{धनद उवाच: }  
भ्रात्रा निरस्तो दुष्टेन किं करोमि वदस्व मे  ।  
आश्रयः शरणं यत् स्याद् दैवं वा तीर्थम् एव च  ॥ ब्र्प्_९७।१४ ॥  
{ब्रह्मोवाच: }  
तत् पौत्रवचनं श्रुत्वा पुलस्त्यो वाक्यम् अब्रवीत्  ॥* ब्र्प्_९७।१५ ॥  
{पुलस्त्य उवाच: }  
गौतमीं गच्छ पुत्र त्वं स्तुहि देवं महेश्वरम्  ।  
तत्र नास्य प्रवेशः स्याद् गङ्गाया जलमध्यतः  ॥ ब्र्प्_९७।१६ ॥  
सिद्धिं प्राप्स्यसि कल्याणीं तथा कुरु मया सह  ॥* ब्र्प्_९७।१७ ॥  
{ब्रह्मोवाच: }  
तथेत्य् उक्त्वा जगामासौ सभार्यो धनदस् तथा  ।  
पित्रा मात्रा च वृद्धेन पुलस्त्येन धनेश्वरः  ॥ ब्र्प्_९७।१८ ॥  
गत्वा तु गौतमीं गङ्गां शुचिः स्नात्वा यतव्रतः  ।  
तुष्टाव देवदेवेशं भुक्तिमुक्तिप्रदं शिवम्  ॥ ब्र्प्_९७।१९ ॥  
{धनद उवाच: }  
स्वामी त्वम् एवास्य चराचरस्य  ब्र्प्_९७।२०अ  
विश्वस्य शम्भो न परो ऽस्ति कश्चित्  ब्र्प्_९७।२०ब्  
त्वाम् अप्य् अवज्ञाय यदीह मोहात्  ब्र्प्_९७।२०च्  
प्रगल्भते कोपि स शोच्य एव  ब्र्प्_९७।२०द्  
त्वम् अष्टमूर्त्या सकलं बिभर्षि  ब्र्प्_९७।२१अ  
त्वदाज्ञया वर्तत एव सर्वम्  ब्र्प्_९७।२१ब्  
तथापि वेदेति बुधो भवन्तं  ब्र्प्_९७।२१च्  
न जात्व् अविद्वान् महिमा पुरातनम्  ब्र्प्_९७।२१द्  
मलप्रसूतं यद् अवोचद् अम्बा  ब्र्प्_९७।२२अ  
हास्यात् सुतो ऽयं तव देव शूरः  ब्र्प्_९७।२२ब्  
त्वत्प्रेक्षिताद् यः स च विघ्नराजो  ब्र्प्_९७।२२च्  
जज्ञे त्व् अहो चेष्टितम् ईशदृष्टेः  ब्र्प्_९७।२२द्  
अश्रुप्लुताङ्गी गिरिजा समीक्ष्य  ब्र्प्_९७।२३अ  
वियुक्तदाम्पत्यम् इतीशम् ऊचे  ब्र्प्_९७।२३ब्  
मनोभवो ऽभून् मदनो रतिश् च  ब्र्प्_९७।२३च्  
सौभाग्यपूर्वत्वम् अवाप सोमात्  ब्र्प्_९७।२३द्  
{ब्रह्मोवाच: }  
इत्यादि स्तुवतस् तस्य पुरतो ऽभूत् त्रिलोचनः  ।  
वरेण च्छन्दयाम् आस हर्षान् नोवाच किञ्चन  ॥ ब्र्प्_९७।२४ ॥  
तूष्णीम्भूते तु धनदे पुलस्त्ये च महेश्वरे  ।  
पुनः पुनर् वरस्वेति शिवे वादिनि हर्षिते  ॥ ब्र्प्_९७।२५ ॥  
एतस्मिन्न् अन्तरे तत्र वाग् उवाचाशरीरिणी  ।  
प्राप्तव्यं धनपालत्वं वदन्तीदं महेश्वरम्  ॥ ब्र्प्_९७।२६ ॥  
पुलस्त्यस्य तु यच् चित्तं पितुर् वैश्रवणस्य तु  ।  
विदित्वेव तदा वाणी शुभम् अर्थम् उदीरयत्  ॥ ब्र्प्_९७।२७ ॥  
भूतवद् भवितव्यं स्याद् दास्यमानं तु दत्तवत्  ।  
प्राप्तव्यं प्राप्तवत् तत्र दैवी वाग् अभवच् छुभा  ॥ ब्र्प्_९७।२८ ॥  
प्रभूतशत्रुः परिभूतदुःखः  ब्र्प्_९७।२९अ  
सम्पूज्य सोमेश्वरम् आप लिङ्गम्  ब्र्प्_९७।२९ब्  
दिगीश्वरत्वं द्रविणप्रभुत्वम्  ब्र्प्_९७।२९च्  
अपारदातृत्वकलत्रपुत्रान्  ब्र्प्_९७।२९द्  
तां वाचं धनदः श्रुत्वा देवदेवं त्रिशूलिनम्  ।  
एवं भवतु नामेति धनदो वाक्यम् अब्रवीत्  ॥ ब्र्प्_९७।३० ॥  
तथैवास्त्व् इति देवेशो दैवीं वाचम् अमन्यत  ।  
पुलस्त्यं च वरैः पुण्यैस् तथा विश्रवसं मुनिम्  ॥ ब्र्प्_९७।३१ ॥  
धनपालं च देवेशो ह्य् अभिनन्द्य ययौ शिवः  ।  
ततः प्रभृति तत् तीर्थं पौलस्त्यं धनदं विदुः  ॥ ब्र्प्_९७।३२ ॥  
तथा वैश्रवसं पुण्यं सर्वकामप्रदं शुभम्  ।  
तेषु स्नानादि यत् किञ्चित् तत् सर्वं बहुपुण्यदम्  ॥ ब्र्प्_९७।३३ ॥  
{ब्रह्मोवाच: }  
अग्नितीर्थम् इति ख्यातं सर्वक्रतुफलप्रदम्  ।  
सर्वविघ्नोपशमनं तत्तीर्थस्य फलं शृणु  ॥ ब्र्प्_९८।१ ॥  
जातवेदा इति ख्यातो अग्नेर् भ्राता स हव्यवाट्  ।  
हव्यं वहन्तं देवानां गौतम्यास् तीर एव तु  ॥ ब्र्प्_९८।२ ॥  
ऋषीणां सत्त्रसदने अग्नेर् भ्रातरम् उत्तमम्  ।  
भ्रातुः प्रियं तथा दक्षं मधुर् दितिसुतो बली  ॥ ब्र्प्_९८।३ ॥  
जघान ऋषिमुख्येषु पश्यत्सु च सुरेष्व् अपि  ।  
हव्यं देवा नैव चापुर् मृते वै जातवेदसि  ॥ ब्र्प्_९८।४ ॥  
मृते भ्रातरि स त्व् अग्निः प्रिये वै जातवेदसि  ।  
कोपेन महताविष्टो गाङ्गम् अम्भः समाविशत्  ॥ ब्र्प्_९८।५ ॥  
गङ्गाम्भसि समाविष्टे ह्य् अग्नौ देवाश् च मानुषाः  ।  
जीवम् उत्सर्जयाम् आसुर् अग्निजीवा यतो मताः  ॥ ब्र्प्_९८।६ ॥  
यत्राग्निर् जलम् आविष्टस् तं देशं सर्व एव ते  ।  
आजग्मुर् विबुधाः सर्व ऋषयः पितरस् तथा  ॥ ब्र्प्_९८।७ ॥  
विनाग्निना न जीवामः स्तुवन्तो ऽग्निं विशेषतः  ।  
अग्निं जलगतं दृष्ट्वा प्रियं चोचुर् दिवौकसः  ॥ ब्र्प्_९८।८ ॥  
{देवा ऊचुः: }  
देवाञ् जीवय हव्येन कव्येन च पितॄंस् तथा  ।  
मानुषान् अन्नपाकेन बीजानां क्लेदनेन च  ॥ ब्र्प्_९८।९ ॥  
{ब्रह्मोवाच: }  
अग्निर् अप्य् आह तान् देवाञ् शक्तो यो मे गतो ऽनुजः  ।  
क्रियमाणे भवत्कार्ये या गतिर् जातवेदसः  ॥ ब्र्प्_९८।१० ॥  
सा वापि स्यान् मम सुरा नोत्सहे कार्यसाधने  ।  
कार्यं तु सर्वतस् तस्य भवतां जातवेदसः  ॥ ब्र्प्_९८।११ ॥  
इमां स्थितिम् अनुप्राप्तो न जाने मे कथं भवेत्  ।  
इह चामुत्र च व्याप्तौ शक्तिर् अप्य् अत्र नो भवेत्  ॥ ब्र्प्_९८।१२ ॥  
अथापि क्रियमाणे वै कार्ये सैव गतिर् मम  ।  
देवास् तम् ऊचुर् भावेन सर्वेण ऋषयस् तथा  ॥ ब्र्प्_९८।१३ ॥  
आयुः कर्मणि च प्रीतिर् व्याप्तौ शक्तिश् च दीयते  ।  
प्रयाजान् अनुयाजांश् च दास्यामो हव्यवाहन  ॥ ब्र्प्_९८।१४ ॥  
देवानां त्वं मुखं श्रेष्ठम् आहुत्यः प्रथमास् तव  ।  
त्वया दत्तं तु यद् द्रव्यं भोक्ष्यामः सुरसत्तम  ॥ ब्र्प्_९८।१५ ॥  
{ब्रह्मोवाच: }  
ततस् तुष्टो ऽभवद् वह्निर् देववाक्याद् यथाक्रमम्  ।  
इह चामुत्र च व्याप्तौ हव्ये वा लौकिके तथा  ॥ ब्र्प्_९८।१६ ॥  
सर्वत्र वह्निर् अभयः समर्थो ऽभूत् सुराज्ञया  ।  
जातवेदा बृहद्भानुः सप्तार्चिर् नीललोहितः  ॥ ब्र्प्_९८।१७ ॥  
जलगर्भः शमीगर्भो यज्ञगर्भः स उच्यते  ।  
जलाद् आकृष्य विबुधा अभिषिच्य विभावसुम्  ॥ ब्र्प्_९८।१८ ॥  
उभयत्र पदे वासः सर्वगो ऽग्निस् ततो ऽभवत्  ।  
यथागतं सुरा जग्मुर् वह्नितीर्थं तद् उच्यते  ॥ ब्र्प्_९८।१९ ॥  
तत्र सप्त शतान्य् आसंस् तीर्थानि गुणवन्ति च  ।  
तेषु स्नानं च दानं च यः करोति जितात्मवान्  ॥ ब्र्प्_९८।२० ॥  
अश्वमेधफलं साग्रं प्राप्नोत्य् अविकलं शुभम्  ।  
देवतीर्थं च तत्रैव आग्नेयं जातवेदसम्  ॥ ब्र्प्_९८।२१ ॥  
अग्निप्रतिष्ठितं लिङ्गं तत्रास्ते ऽनेकवर्णवत्  ।  
तद्देवदर्शनाद् एव सर्वक्रतुफलं लभेत्  ॥ ब्र्प्_९८।२२ ॥  
{ब्रह्मोवाच: }  
ऋणप्रमोचनं नाम तीर्थं वेदविदो विदुः  ।  
तस्य स्वरूपं वक्ष्यामि शृणु नारद तन्मनाः  ॥ ब्र्प्_९९।१ ॥  
आसीत् पृथुश्रवा नाम प्रियः कक्षीवतः सुतः  ।  
न दारसङ्ग्रहं लेभे वैराग्यान् नाग्निपूजनम्  ॥ ब्र्प्_९९।२ ॥  
कनीयांस् तु समर्थो ऽपि परिवित्तिभयान् मुने  ।  
नाकरोद् दारकर्मादि नैवाग्नीनाम् उपासनम्  ॥ ब्र्प्_९९।३ ॥  
ततः प्रोचुः पितृगणाः पुत्रं कक्षीवतः शुभम्  ।  
ज्येष्ठं चैव कनिष्ठं च पृथक् पृथग् इदं वचः  ॥ ब्र्प्_९९।४ ॥  
{पितर ऊचुः: }  
ऋणत्रयापनोदाय क्रियतां दारसङ्ग्रहः  ॥* ब्र्प्_९९।५ ॥  
{ब्रह्मोवाच: }  
नेत्य् उवाच ततो ज्येष्ठः किम् ऋणं केन युज्यते  ।  
कनीयांस् तु पितॄन् प्राह न योग्यो दारसङ्ग्रहः  ॥ ब्र्प्_९९।६ ॥  
ज्येष्ठे सति महाप्राज्ञः परिवित्तिभयाद् इति  ।  
ताव् उभौ पुनर् अप्य् एवम् ऊचुस् ते वै पितामहाः  ॥ ब्र्प्_९९।७ ॥  
{पितर ऊचुः: }  
याताम् उभौ गौतमीं तु पुण्यां कक्षीवतः सुतौ  ।  
कुरुतां गौतमीस्नानं सर्वाभीष्टप्रदायकम्  ॥ ब्र्प्_९९।८ ॥  
गच्छतां गौतमीं गङ्गां लोकत्रितयपावनीम्  ।  
स्नानं च तर्पणं तस्यां कुरुतां श्रद्धयान्वितौ  ॥ ब्र्प्_९९।९ ॥  
दृष्टावनामिता ध्याता गौतमी सर्वकामदा  ।  
न देशकालजात्यादि- नियमो ऽत्रावगाहने  ।  
ज्येष्ठो ऽनृणस् ततो भूयात् परिवित्तिर् न चेतरः  ॥ ब्र्प्_९९।१० ॥  
{ब्रह्मोवाच: }  
ततः पृथुश्रवा ज्येष्ठः कृत्वा स्नानं सतर्पणम्  ।  
त्रयाणाम् अपि लोकानां काक्षीवतो ऽनृणो ऽभवत्  ॥ ब्र्प्_९९।११ ॥  
ततः प्रभृति तत् तीर्थम् ऋणमोचनम् उच्यते  ।  
श्रौतस्मार्त-ऋणेभ्यश् च इतरेभ्यश् च नारद  ।  
तत्र स्नानेन दानेन ऋणी मुक्तः सुखी भवेत्  ॥ ब्र्प्_९९।१२ ॥  
{ब्रह्मोवाच: }  
सुपर्णासङ्गमं नाम काद्रवासङ्गमं तथा  ।  
महेश्वरो यत्र देवो गङ्गापुलिनम् आश्रितः  ॥ ब्र्प्_१००।१ ॥  
अग्निकुण्डं च तत्रैव रौद्रं वैष्णवम् एव च  ।  
सौरं सौम्यं तथा ब्राह्मं कौमारं वारुणं तथा  ॥ ब्र्प्_१००।२ ॥  
अप्सरा च नदी यत्र सङ्गता गङ्गया तथा  ।  
तत्तीर्थस्मरणाद् एव कृतकृत्यो भवेन् नरः  ॥ ब्र्प्_१००।३ ॥  
सर्वपापप्रशमनं शृणु यत्नेन नारद  ।  
इन्द्रेण हिंसिताः पूर्वं वालखिल्या महर्षयः  ।  
दत्तार्धतपसः सर्वे प्रोचुस् ते काश्यपं मुनिम्  ॥ ब्र्प्_१००।४ ॥  
{वालखिल्या ऊचुः: }  
पुत्रम् उत्पादयानेन इन्द्रदर्पहरं शुभम्  ।  
तपसो ऽर्धं तु दास्यामस् तथेत्य् आह मुनिस् तु तान्  ॥ ब्र्प्_१००।५ ॥  
सुपर्णायां ततो गर्भम् आदधे स प्रजापतिः  ।  
कद्र्वां चैव शनैर् ब्रह्मन् सर्पाणां सर्पमातरि  ॥ ब्र्प्_१००।६ ॥  
ते गर्भिण्याव् उभे आह गन्तुकामः प्रजापतिः  ।  
अपराधो न च क्वापि कार्यो गमनम् एव च  ॥ ब्र्प्_१००।७ ॥  
अन्यत्र गमनाच् छापो भविष्यति न संशयः  ॥* ब्र्प्_१००।८ ॥  
{ब्रह्मोवाच: }  
इत्य् उक्त्वा स ययौ पत्न्यौ गते भर्तरि ते उभे  ।  
तदैव जग्मतुः सत्त्रम् ऋषीणां भावितात्मनाम्  ॥ ब्र्प्_१००।९ ॥  
ब्रह्मवृन्दसमाकीर्णं गङ्गातीरसमाश्रितम्  ।  
उन्मत्ते ते उभे नित्यं वयःसम्पत्तिगर्विते  ॥ ब्र्प्_१००।१० ॥  
निवार्यमाणे बहुशो मुनिभिस् तत्त्वदर्शिभिः  ।  
विकुर्वत्यौ तत्र सत्त्रे समानि च हवींषि च  ॥ ब्र्प्_१००।११ ॥  
योषितां दुर्विलसितं कः संवरितुम् ईश्वरः  ।  
ते दृष्ट्वा चुक्षुभुर् विप्रा अपमार्गरते उभे  ॥ ब्र्प्_१००।१२ ॥  
अपमार्गस्थिते यस्माद् आपगे हि भविष्यथः  ।  
सुपर्णा चैव कद्रूश् च नद्यौ ते सम्बभूवतुः  ॥ ब्र्प्_१००।१३ ॥  
स कदाचिद् गृहं प्रायात् कश्यपो ऽथ प्रजापतिः  ।  
ऋषिभ्यस् तत्र वृत्तान्तं शापं ताभ्यां सविस्तरम्  ॥ ब्र्प्_१००।१४ ॥  
श्रुत्वा तु विस्मयाविष्टः किं करोमीत्य् अचिन्तयत्  ।  
ऋषिभ्यः कथयाम् आस वालखिल्या इति श्रुताः  ॥ ब्र्प्_१००।१५ ॥  
त ऊचुः कश्यपं विप्रं गत्वा गङ्गां तु गौतमीम्  ।  
तत्र स्तुहि महेशानं पुनर् भार्ये भविष्यतः  ॥ ब्र्प्_१००।१६ ॥  
ब्रह्महत्याभयाद् एव यत्र देवो महेश्वरः  ।  
गङ्गामध्ये सदा ह्य् आस्ते मध्यमेश्वरसञ्ज्ञया  ॥ ब्र्प्_१००।१७ ॥  
तथेत्य् उक्त्वा कश्यपो ऽपि स्नात्वा गङ्गां जितव्रतः  ।  
तुष्टाव स्तवनैः पुण्यैर् देवदेवं महेश्वरम्  ॥ ब्र्प्_१००।१८ ॥  
{कश्यप उवाच: }  
लोकत्रयैकाधिपतेर् न यस्य  ब्र्प्_१००।१९अ  
कुत्रापि वस्तुन्य् अभिमानलेशः  ब्र्प्_१००।१९ब्  
स सिद्धनाथो ऽखिलविश्वकर्ता  ब्र्प्_१००।१९च्  
भर्ता शिवाया भवतु प्रसन्नः  ब्र्प्_१००।१९द्  
तापत्रयोष्णद्युतितापितानाम्  ब्र्प्_१००।२०अ  
इतस् ततो वै परिधावतां च  ब्र्प्_१००।२०ब्  
शरीरिणां स्थावरजङ्गमानां  ब्र्प्_१००।२०च्  
त्वम् एव दुःखव्यपनोददक्षः  ब्र्प्_१००।२०द्  
सत्त्वादियोगस् त्रिविधो ऽपि यस्य  ब्र्प्_१००।२१अ  
शक्रादिभिर् वक्तुम् अशक्य एव  ब्र्प्_१००।२१ब्  
विचित्रवृत्तिं परिचिन्त्य सोमं  ब्र्प्_१००।२१च्  
सुखी सदा दानपरो वरेण्यः  ब्र्प्_१००।२१द्  
{ब्रह्मोवाच: }  
इत्यादिस्तुतिभिर् देवः स्तुतो गौरीपतिः शिवः  ।  
प्रसन्नो ह्य् अददाच् छम्भुः कश्यपाय वरान् बहून्  ॥ ब्र्प्_१००।२२ ॥  
भार्यार्थिनं तु तं प्राह स्यातां भार्ये उभे तु ते  ।  
नदीस्वरूपे पत्न्यौ ये गङ्गां प्राप्य सरिद्वराम्  ॥ ब्र्प्_१००।२३ ॥  
तत्सङ्गमनमात्रेण ताभ्यां भूयात् स्वकं वपुः  ।  
ते गर्भिण्यौ पुनर् जाते गङ्गायाश् च प्रसादतः  ॥ ब्र्प्_१००।२४ ॥  
ततः प्रजापतिः प्रीतो भार्ये प्राप्य महामनाः  ।  
आह्वयाम् आस तान् विप्रान् गौतमीतीरम् आश्रितान्  ॥ ब्र्प्_१००।२५ ॥  
सीमन्तोन्नयनं चक्रे ताभ्यां प्रीतः प्रजापतिः  ।  
ब्राह्मणान् पूजयाम् आस विधिदृष्टेन कर्मणा  ॥ ब्र्प्_१००।२६ ॥  
भुक्तवत्स्व् अथ विप्रेषु कश्यपस्याथ मन्दिरे  ।  
भर्तृसमीपोपविष्टा कद्रूर् विप्रान् निरीक्ष्य च  ॥ ब्र्प्_१००।२७ ॥  
ततः कद्रूर् ऋषीन् अक्ष्णा प्राहसत् ते च चुक्षुभुः  ।  
येनाक्ष्णा हसिता पापे भज्यतां ते ऽक्षि पापवत्  ॥ ब्र्प्_१००।२८ ॥  
काणाभवत् ततः कद्रूः सर्पमातेति योच्यते  ।  
ततः प्रसादयाम् आस कश्यपो भगवान् ऋषीन्  ॥ ब्र्प्_१००।२९ ॥  
ततः प्रसन्नास् ते प्रोचुर् गौतमी सरितां वरा  ।  
अपराधसहस्रेभ्यो रक्षिष्यति च सेवनात्  ॥ ब्र्प्_१००।३० ॥  
भार्यान्वितस् तथा चक्रे कश्यपो मुनिसत्तमः  ।  
ततः प्रभृति तत् तीर्थम् उभयोः सङ्गमं विदुः  ।  
सर्वपापप्रशमनं सर्वक्रतुफलप्रदम्  ॥ ब्र्प्_१००।३१ ॥  
{ब्रह्मोवाच: }  
पुरूरवसम् आख्यातं तीर्थं वेदविदो विदुः  ।  
स्मरणाद् एव पापानां नाशनं किं तु दर्शनात्  ॥ ब्र्प्_१०१।१ ॥  
पुरूरवा ब्रह्मसदः प्राप्य तत्र सरस्वतीम्  ।  
यदृच्छया देवनदीं हसन्तीं ब्रह्मणो ऽन्तिके  ।  
तां दृष्ट्वा रूपसम्पन्नाम् उर्वशीं प्राह भूपतिः  ॥ ब्र्प्_१०१।२ ॥  
{राजोवाच: }  
केयं रूपवती साध्वी स्थितेयं ब्रह्मणो ऽन्तिके  ।  
सर्वासाम् उत्तमा योषिद् दीपयन्ती सभाम् इमाम्  ॥ ब्र्प्_१०१।३ ॥  
{ब्रह्मोवाच: }  
उर्वशी प्राह राजानम् इयं देवनदी शुभा  ।  
सरस्वती ब्रह्मसुता नित्यम् एति च याति च  ।  
तच् छ्रुत्वा विस्मितो राजा आनयेमां ममान्तिकम्  ॥ ब्र्प्_१०१।४ ॥  
{ब्रह्मोवाच: }  
उर्वशी पुनर् अप्य् आह राजानं भूरिदक्षिणम्  ॥* ब्र्प्_१०१।५ ॥  
{उर्वश्य् उवाच: }  
आनीयते महाराज तस्याः सर्वं निवेद्य च  ॥* ब्र्प्_१०१।६ ॥  
{ब्रह्मोवाच: }  
ततस् तां प्राहिणोत् तत्र राजा प्रीत्या तदोर्वशीम्  ।  
सा गत्वा राजवचनं न्यवेदयद् अथोर्वशी  ॥ ब्र्प्_१०१।७ ॥  
सरस्वत्य् अपि तन् मेने उर्वश्या यन् निवेदितम्  ।  
सा तथेति प्रतिज्ञाय प्रायाद् यत्र पुरूरवाः  ॥ ब्र्प्_१०१।८ ॥  
सरस्वत्यास् ततस् तीरे स रेमे बहुलाः समाः  ।  
सरस्वान् अभवत् पुत्रो यस्य पुत्रो बृहद्रथः  ॥ ब्र्प्_१०१।९ ॥  
तां गच्छन्तीं नृपगृहं नित्यम् एव सरस्वतीम्  ।  
सरस्वन्तं ततो लक्ष्म ज्ञात्वान्येषु तथा कृतम्  ॥ ब्र्प्_१०१।१० ॥  
तस्यै ददाव् अहं शापं भूया इति महानदी  ।  
मच्छापभीता वागीशा प्रागाद् देवीं च गौतमीम्  ॥ ब्र्प्_१०१।११ ॥  
कमण्डलुभवां पूतां मातरं लोकपावनीम्  ।  
तापत्रयोपशमनीम् ऐहिकामुष्मिकप्रदाम्  ॥ ब्र्प्_१०१।१२ ॥  
सा गत्वा गौतमीं देवीं प्राह मच्छापम् आदितः  ।  
गङ्गापि माम् उवाचेदं विशापां कर्तुम् अर्हसि  ॥ ब्र्प्_१०१।१३ ॥  
न युक्तं यत् सरस्वत्याः शापं त्वं दत्तवान् असि  ।  
स्त्रीणाम् एष स्वभावो वै पुंस्कामा योषितो यतः  ॥ ब्र्प्_१०१।१४ ॥  
स्वभावचपला ब्रह्मन् योषितः सकला अपि  ।  
त्वं कथं तु न जानीषे जगत्स्रष्टाम्बुजासन  ॥ ब्र्प्_१०१।१५ ॥  
विडम्बयति कं वा न कामो वापि स्वभावतः  ।  
ततो विशापम् अवदं दृश्यापि स्यात् सरस्वती  ॥ ब्र्प्_१०१।१६ ॥  
तस्माच् छापान् नदी मर्त्ये दृश्यादृश्या सरस्वती  ।  
यत्रैषा सङ्गता देवी गङ्गायां शापविह्वला  ॥ ब्र्प्_१०१।१७ ॥  
तत्र प्रायान् नृपवरो धार्मिकः स पुरूरवाः  ।  
तपस् तप्त्वा समाराध्य देवं सिद्धेश्वरं हरम्  ॥ ब्र्प्_१०१।१८ ॥  
सर्वान् कामान् अथावाप गङ्गायाश् च प्रसादतः  ।  
ततः प्रभृति तत् तीर्थं पुरूरवसम् उच्यते  ॥ ब्र्प्_१०१।१९ ॥  
सरस्वतीसङ्गमं च ब्रह्मतीर्थं तद् उच्यते  ।  
सिद्धेश्वरो यत्र देवः सर्वकामप्रदं तु तत्  ॥ ब्र्प्_१०१।२० ॥  
{ब्रह्मोवाच: }  
सावित्री चैव गायत्री श्रद्धा मेधा सरस्वती  ।  
एतानि पञ्च तीर्थानि पुण्यानि मुनयो विदुः  ॥ ब्र्प्_१०२।१ ॥  
तत्र स्नात्वा तु पीत्वा तु मुच्यते सर्वकल्मषात्  ।  
सावित्री चैव गायत्री श्रद्धा मेधा सरस्वती  ॥ ब्र्प्_१०२।२ ॥  
एता मम सुता ज्येष्ठा धर्मसंस्थानहेतवः  ।  
सर्वासाम् उत्तमां काञ्चिन् निर्ममे लोकसुन्दरीम्  ॥ ब्र्प्_१०२।३ ॥  
तां दृष्ट्वा विकृता बुद्धिर् ममासीन् मुनिसत्तम  ।  
गृह्यमाणा मया बाला सा मां दृष्ट्वा पलायिता  ॥ ब्र्प्_१०२।४ ॥  
मृगीभूता तु सा बाला मृगो ऽहम् अभवं तदा  ।  
मृगव्याधो ऽभवच् छम्भुर् धर्मसंरक्षणाय च  ॥ ब्र्प्_१०२।५ ॥  
ता मद्भीताः पञ्च सुता गङ्गाम् ईयुर् महानदीम्  ।  
ततो महेश्वरः प्रायाद् धर्मसंरक्षणाय सः  ॥ ब्र्प्_१०२।६ ॥  
धनुर् गृहीत्वा सशरम् ईशो ऽपि मृगरूपिणम्  ।  
माम् उवाच वधिष्ये त्वां मृगव्याधस् तदा हरः  ॥ ब्र्प्_१०२।७ ॥  
तत्कर्मणो निवृत्तो ऽहं प्रादां कन्यां विवस्वते  ।  
सावित्र्याद्याः पञ्च सुता नदीरूपेण सङ्गताः  ॥ ब्र्प्_१०२।८ ॥  
ता आगताः पुनश् चापि स्वर्गं लोकं ममान्तिकम्  ।  
यत्र ताः सङ्गता देव्या पञ्च तीर्थानि नारद  ॥ ब्र्प्_१०२।९ ॥  
सङ्गतानि च पुण्यानि पञ्च नद्यः सरस्वती  ।  
तेषु स्नानं तथा दानं यत् किञ्चित् कुरुते नरः  ॥ ब्र्प्_१०२।१० ॥  
सर्वकामप्रदं तत् स्यान् नैष्कर्म्यान् मुक्तिदं स्मृतम्  ।  
तत्राभवन् मृगव्याधं तीर्थं सर्वार्थदं नृणाम्  ।  
स्वर्गमोक्षफलं चान्यद् ब्रह्मतीर्थफलं स्मृतम्  ॥ ब्र्प्_१०२।११ ॥  
{ब्रह्मोवाच: }  
शमीतीर्थम् इति ख्यातं सर्वपापोपशान्तिदम्  ।  
तस्याख्यानं प्रवक्ष्यामि शृणु यत्नेन नारद  ॥ ब्र्प्_१०३।१ ॥  
आसीत् प्रियव्रतो नाम क्षत्रियो जयतां वरः  ।  
गौतम्या दक्षिणे तीरे दीक्षां चक्रे पुरोधसा  ॥ ब्र्प्_१०३।२ ॥  
हयमेध उपक्रान्ते ऋत्विग्भिर् ऋषिभिर् वृते  ।  
तस्य राज्ञो महाबाहोर् वसिष्ठस् तु पुरोहितः  ॥ ब्र्प्_१०३।३ ॥  
तद्यज्ञवाटम् अगमद् दानवो ऽथ हिरण्यकः  ।  
तं दानवम् अभिप्रेक्ष्य देवास् त्व् इन्द्रपुरोगमाः  ॥ ब्र्प्_१०३।४ ॥  
भीताः केचिद् दिवं जग्मुर् हव्यवाट् शमिम् आविशत्  ।  
अश्वत्थं विष्णुर् अगमद् भानुर् अर्कं वटं शिवः  ॥ ब्र्प्_१०३।५ ॥  
सोमः पलाशम् अगमद् गङ्गाम्भो हव्यवाहनः  ।  
अश्विनौ तु हयं गृह्य वायसो ऽभूद् यमः स्वयम्  ॥ ब्र्प्_१०३।६ ॥  
एतस्मिन्न् अन्तरे तत्र वसिष्ठो भगवान् ऋषिः  ।  
यष्टिम् आदाय दैतेयान् न्यवारयद् अथाज्ञया  ॥ ब्र्प्_१०३।७ ॥  
ततः प्रवृत्तः पुनर् एव यज्ञो  ब्र्प्_१०३।८अ  
दैत्यो गतः स्वेन बलेन युक्तः  ब्र्प्_१०३।८ब्  
इमानि तीर्थानि ततः शुभानि  ब्र्प्_१०३।८च्  
दशाश्वमेधस्य फलानि दद्युः  ब्र्प्_१०३।८द्  
प्रथमं तु शमीतीर्थं द्वितीयं वैष्णवं विदुः  ।  
आर्कं शैवं च सौम्यं च वासिष्ठं सर्वकामदम्  ॥ ब्र्प्_१०३।९ ॥  
देवाश् च ऋषयः सर्वे निवृत्ते मखविस्तरे  ।  
तुष्टाः प्रोचुर् वसिष्ठं तं यजमानं प्रियव्रतम्  ॥ ब्र्प्_१०३।१० ॥  
तांश् च वृक्षांस् तां च गङ्गां मुदा युक्ताः पुनः पुनः  ।  
हयमेधस्य निष्पत्त्यै एते याता इतस् ततः  ॥ ब्र्प्_१०३।११ ॥  
हयमेधफलं दद्युस् तीर्थानीत्य् अवदन् सुराः  ।  
तस्मात् स्नानेन दानेन तेषु तीर्थेषु नारद  ।  
हयमेधफलं पुण्यं प्राप्नोति न मृषा वचः  ॥ ब्र्प्_१०३।१२ ॥  
{ब्रह्मोवाच: }  
विश्वामित्रं हरिश्चन्द्रं शुनःशेपं च रोहितम्  ।  
वारुणं ब्राह्मम् आग्नेयम् ऐन्द्रम् ऐन्दवम् ऐश्वरम्  ॥ ब्र्प्_१०४।१ ॥  
मैत्रं च वैष्णवं चैव याम्यम् आश्विनम् औशनम्  ।  
एतेषां पुण्यतीर्थानां नामधेयं शृणुष्व मे  ॥ ब्र्प्_१०४।२ ॥  
हरिश्चन्द्र इति त्व् आसीद् इक्ष्वाकुप्रभवो नृपः  ।  
तस्य गृहे मुनी प्राप्तौ नारदः पर्वतस् तथा  ।  
कृत्वातिथ्यं तयोः सम्यग् घरिश्चन्द्रो ऽब्रवीद् ऋषी  ॥ ब्र्प्_१०४।३ ॥  
{हरिश्चन्द्र उवाच: }  
पुत्रार्थं क्लिश्यते लोकः किं पुत्रेण भविष्यति  ।  
ज्ञानी वाप्य् अथवाज्ञानी उत्तमो मध्यमो ऽथवा  ।  
एतं मे संशयं नित्यं ब्रूताम् ऋषिवराव् उभौ  ॥ ब्र्प्_१०४।४ ॥  
{ब्रह्मोवाच: }  
ताव् ऊचतुर् हरिश्चन्द्रं पर्वतो नारदस् तथा  ॥* ब्र्प्_१०४।५ ॥  
{नारदपर्वताव् ऊचतुः: }  
एकधा दशधा राजञ् शतधा च सहस्रधा  ।  
उत्तरं विद्यते सम्यक् तथाप्य् एतद् उदीर्यते  ॥ ब्र्प्_१०४।६ ॥  
नापुत्रस्य परो लोको विद्यते नृपसत्तम  ।  
जाते पुत्रे पिता स्नानं यः करोति जनाधिप  ॥ ब्र्प्_१०४।७ ॥  
दशानाम् अश्वमेधानाम् अभिषेकफलं लभेत्  ।  
आत्मप्रतिष्ठा पुत्रात् स्याज् जायते चामरोत्तमः  ॥ ब्र्प्_१०४।८ ॥  
अमृतेनामरा देवाः पुत्रेण ब्राह्मणादयः  ।  
त्रिऋणान् मोचयेत् पुत्रः पितरं च पितामहान्  ॥ ब्र्प्_१०४।९ ॥  
किं तु मूलं किम् उ जलं किं तु श्मश्रूणि किं तपः  ।  
विना पुत्रेण राजेन्द्र स्वर्गो मुक्तिः सुतात् स्मृताः  ॥ ब्र्प्_१०४।१० ॥  
पुत्र एव परो लोको धर्मः कामो ऽर्थ एव च  ।  
पुत्रो मुक्तिः परं ज्योतिस् तारकः सर्वदेहिनाम्  ॥ ब्र्प्_१०४।११ ॥  
विना पुत्रेण राजेन्द्र स्वर्गमोक्षौ सुदुर्लभौ  ।  
पुत्र एव परो लोके धर्मकामार्थसिद्धये  ॥ ब्र्प्_१०४।१२ ॥  
विना पुत्रेण यद् दत्तं विना पुत्रेण यद् धुतम्  ।  
विना पुत्रेण यज् जन्म व्यर्थं तद् अवभाति मे  ॥ ब्र्प्_१०४।१३ ॥  
तस्मात् पुत्रसमं किञ्चित् काम्यं नास्ति जगत्त्रये  ।  
तच् छ्रुत्वा विस्मयवांस् ताव् उवाच नृपः पुनः  ॥ ब्र्प्_१०४।१४ ॥  
{हरिश्चन्द्र उवाच: }  
कथं मे स्यात् सुतो ब्रूतां यत्र क्वापि यथातथम्  ।  
येन केनाप्य् उपायेन कृत्वा किञ्चित् तु पौरुषम्  ।  
मन्त्रेण यागदानाभ्याम् उत्पाद्यो ऽसौ सुतो मया  ॥ ब्र्प्_१०४।१५ ॥  
{ब्रह्मोवाच: }  
ताव् ऊचतुर् नृपश्रेष्ठं हरिश्चन्द्रं सुतार्थिनम्  ।  
ध्यात्वा क्षणं तथा सम्यग् गौतमीं याहि मानद  ॥ ब्र्प्_१०४।१६ ॥  
तत्रापाम्पतिर् उत्कृष्टं ददाति मनसीप्सितम्  ।  
वरुणः सर्वदाता वै मुनिभिः परिकीर्तितः  ॥ ब्र्प्_१०४।१७ ॥  
स तु प्रीतः शनैः काले तव पुत्रं प्रदास्यति  ।  
एतच् छ्रुत्वा नृपश्रेष्ठो मुनिवाक्यं तथाकरोत्  ॥ ब्र्प्_१०४।१८ ॥  
तोषयाम् आस वरुणं गौतमीतीरम् आश्रितः  ।  
ततश् च तुष्टो वरुणो हरिश्चन्द्रम् उवाच ह  ॥ ब्र्प्_१०४।१९ ॥  
{वरुण उवाच: }  
पुत्रं दास्यामि ते राजंल् लोकत्रयविभूषणम्  ।  
यदि यक्ष्यसि तेनैव तव पुत्रो भवेद् ध्रुवम्  ॥ ब्र्प्_१०४।२० ॥  
{ब्रह्मोवाच: }  
हरिश्चन्द्रो ऽपि वरुणं यक्ष्ये तेनेत्य् अवोचत  ।  
ततो गत्वा हरिश्चन्द्रश् चरुं कृत्वा तु वारुणम्  ॥ ब्र्प्_१०४।२१ ॥  
भार्यायै नृपतिः प्रादात् ततो जातः सुतो नृपात्  ।  
जाते पुत्रे अपाम् ईशः प्रोवाच वदतां वरः  ॥ ब्र्प्_१०४।२२ ॥  
{वरुण उवाच: }  
अद्यैव पुत्रो यष्टव्यः स्मरसे वचनं पुरा  ॥* ब्र्प्_१०४।२३ ॥  
{ब्रह्मोवाच: }  
हरिश्चन्द्रो ऽपि वरुणं प्रोवाचेदं क्रमागतम्  ॥* ब्र्प्_१०४।२४ ॥  
{हरिश्चन्द्र उवाच: }  
निर्दशो मेध्यतां याति पशुर् यक्ष्ये ततो ह्य् अहम्  ॥* ब्र्प्_१०४।२५ ॥  
{ब्रह्मोवाच: }  
तच् छ्रुत्वा वचनं राज्ञो वरुणो ऽगात् स्वम् आलयम्  ।  
निर्दशे पुनर् अभ्येत्य यजस्वेत्य् आह तं नृपम्  ॥ ब्र्प्_१०४।२६ ॥  
राजापि वरुणं प्राह निर्दन्तो निष्फलः पशुः  ।  
पशोर् दन्तेषु जातेषु एहि गच्छाधुनाप्पते  ॥ ब्र्प्_१०४।२७ ॥  
तच् छ्रुत्वा राजवचनं पुनः प्रायाद् अपाम्पतिः  ।  
जातेषु चैव दन्तेषु सप्तवर्षेषु नारद  ॥ ब्र्प्_१०४।२८ ॥  
पुनर् अप्य् आह राजानं यजस्वेति ततो ऽब्रवीत्  ।  
राजापि वरुणं प्राह पत्स्यन्तीमे अपाम्पते  ॥ ब्र्प्_१०४।२९ ॥  
सम्पत्स्यन्ति तथा चान्ये ततो यक्ष्ये व्रजाधुना  ।  
पुनः प्रायात् स वरुणः पुनर्दन्तेषु नारद  ।  
यजस्वेति नृपं प्राह राजा प्राह त्व् अपाम्पतिम्  ॥ ब्र्प्_१०४।३० ॥  
{राजोवाच: }  
यदा तु क्षत्रियो यज्ञे पशुर् भवति वारिप  ।  
धनुर्वेदं यदा वेत्ति तदा स्यात् पशुर् उत्तमः  ॥ ब्र्प्_१०४।३१ ॥  
{ब्रह्मोवाच: }  
तच् छ्रुत्वा राजवचनं वरुणो ऽगात् स्वम् आलयम्  ।  
यदास्त्रेषु च शस्त्रेषु समर्थो ऽभूत् स रोहितः  ॥ ब्र्प्_१०४।३२ ॥  
सर्ववेदेषु शास्त्रेषु वेत्ताभूत् स त्व् अरिन्दमः  ।  
युवराज्यम् अनुप्राप्ते रोहिते षोडशाब्दिके  ॥ ब्र्प्_१०४।३३ ॥  
प्रीतिमान् अगमत् तत्र यत्र राजा सरोहितः  ।  
आगत्य वरुणः प्राह यजस्वाद्य सुतं स्वकम्  ॥ ब्र्प्_१०४।३४ ॥  
ओम् इत्य् उक्त्वा नृपवर ऋत्विजः प्राह भूपतिः  ।  
रोहितं च सुतं ज्येष्ठं शृण्वतो वरुणस्य च  ॥ ब्र्प्_१०४।३५ ॥  
{हरिश्चन्द्र उवाच: }  
एहि पुत्र महावीर यक्ष्ये त्वां वरुणाय हि  ॥* ब्र्प्_१०४।३६ ॥  
{ब्रह्मोवाच: }  
किम् एतद् इत्य् अथोवाच रोहितः पितरं प्रति  ।  
पितापि तद् यथावृत्तम् आचचक्षे सविस्तरम्  ।  
रोहितः पितरं प्राह शृण्वतो वरुणस्य च  ॥ ब्र्प्_१०४।३७ ॥  
{रोहित उवाच: }  
अहं पूर्वं महाराज ऋत्विग्भिः सपुरोहितः  ।  
विष्णवे लोकनाथाय यक्ष्ये ऽहं त्वरितं शुचिः  ।  
पशुना वरुणेनाथ तद् अनुज्ञातुम् अर्हसि  ॥ ब्र्प्_१०४।३८ ॥  
{ब्रह्मोवाच: }  
रोहितस्य तु तद् वाक्यं श्रुत्वा वारीश्वरस् तदा  ।  
कोपेन महताविष्टो जलोदरम् अथाकरोत्  ॥ ब्र्प्_१०४।३९ ॥  
हरिश्चन्द्रस्य नृपते रोहितः स वनं ययौ  ।  
गृहीत्वा स धनुर् दिव्यं रथारूढो गतव्यथः  ॥ ब्र्प्_१०४।४० ॥  
यत्र चाराध्य वरुणं हरिश्चन्द्रो जनेश्वरः  ।  
गङ्गायां प्राप्तवान् पुत्रं तत्रागात् सो ऽपि रोहितः  ॥ ब्र्प्_१०४।४१ ॥  
व्यतीतान्य् अथ वर्षाणि पञ्च षष्ठे प्रवर्तति  ।  
तत्र स्थित्वा नृपसुतः शुश्राव नृपते रुजम्  ॥ ब्र्प्_१०४।४२ ॥  
मया पुत्रेण जातेन पितुर् वै क्लेशकारिणा  ।  
किं फलं किं नु कृत्यं स्याद् इत्य् एवं पर्यचिन्तयत्  ॥ ब्र्प्_१०४।४३ ॥  
तस्यास् तीरे ऋषीन् पुण्यान् अपश्यन् नृपतेः सुतः  ।  
गङ्गातीरे वर्तमानम् अपश्यद् ऋषिसत्तमम्  ॥ ब्र्प्_१०४।४४ ॥  
अजीगर्तम् इति ख्यातम् ऋषेस् तु वयसः सुतम्  ।  
त्रिभिः पुत्रैर् अनुवृतं भार्यया क्षीणवृत्तिकम्  ।  
तं दृष्ट्वा नृपतेः पुत्रो नमस्येदं वचो ऽब्रवीत्  ॥ ब्र्प्_१०४।४५ ॥  
{रोहित उवाच: }  
क्षीणवृत्तिः कृशः कस्माद् दुर्मना इव लक्ष्यसे  ॥* ब्र्प्_१०४।४६ ॥  
{ब्रह्मोवाच: }  
अजीगर्तो ऽपि चोवाच रोहितं नृपतेः सुतम्  ॥* ब्र्प्_१०४।४७ ॥  
{अजीगर्त उवाच: }  
वर्तनं नास्ति देहस्य भोक्तारो बहवश् च मे  ।  
विनान्नेन मरिष्यामो ब्रूहि किं करवामहे  ॥ ब्र्प्_१०४।४८ ॥  
{ब्रह्मोवाच: }  
तच् छ्रुत्वा पुनर् अप्य् आह नृपपुत्र ऋषिं तदा  ॥* ब्र्प्_१०४।४९ ॥  
{रोहित उवाच: }  
तव किं वर्तते चित्ते तद् ब्रूहि वदतां वर  ॥* ब्र्प्_१०४।५० ॥  
{अजीगर्त उवाच: }  
हिरण्यं रजतं गावो धान्यं वस्त्रादिकं न मे  ।  
विद्यते नृपशार्दूल वर्तनं नास्ति मे ततः  ॥ ब्र्प्_१०४।५१ ॥  
सुता मे सन्ति भार्या च अहं वै पञ्चमस् तथा  ।  
नैतेषां कतमस्यापि क्रेतान्नेन नृपोत्तम  ॥ ब्र्प्_१०४।५२ ॥  
{रोहित उवाच: }  
किं क्रीणासि महाबुद्धे ऽजीगर्त सत्यम् एव मे  ।  
वद नान्यच् च वक्तव्यं विप्रा वै सत्यवादिनः  ॥ ब्र्प्_१०४।५३ ॥  
{अजीगर्त उवाच: }  
त्रयाणाम् अपि पुत्राणाम् एकं वा मां तथैव च  ।  
भार्यां वापि गृहाणेमां क्रीत्वा जीवामहे वयम्  ॥ ब्र्प्_१०४।५४ ॥  
{रोहित उवाच: }  
किं भार्यया महाबुद्धे किं त्वया वृद्धरूपिणा  ।  
युवानं देहि पुत्रं मे पुत्राणां यं त्वम् इच्छसि  ॥ ब्र्प्_१०४।५५ ॥  
{अजीगर्त उवाच: }  
ज्येष्ठपुत्रं शुनःपुच्छं नाहं क्रीणामि रोहित  ।  
माता कनीयसं चापि न क्रीणाति ततो ऽनयोः  ।  
मध्यमं तु शुनःशेपं क्रीणामि वद तद्धनम्  ॥ ब्र्प्_१०४।५६ ॥  
{रोहित उवाच: }  
वरुणाय पशुः कल्प्यः पुरुषो गुणवत्तरः  ।  
यदि क्रीणासि मूल्यं त्वं वद सत्यं महामुने  ॥ ब्र्प्_१०४।५७ ॥  
{ब्रह्मोवाच: }  
तथेत्य् उक्त्वा त्व् अजीगर्तः पुत्रमूल्यम् अकल्पयत्  ।  
गवां सहस्रं धान्यानां निष्कानां चापि वाससाम्  ।  
राजपुत्र वरं देहि दास्यामि स्वसुतं तव  ॥ ब्र्प्_१०४।५८ ॥  
{ब्रह्मोवाच: }  
तथेत्य् उक्त्वा रोहितो ऽपि प्रादात् सवसनं धनम्  ।  
दत्त्वा जगाम पितरम् ऋषिपुत्रेण रोहितः  ।  
पित्रे निवेदयाम् आस क्रयक्रीतम् ऋषेः सुतम्  ॥ ब्र्प्_१०४।५९ ॥  
{रोहित उवाच: }  
वरुणाय यजस्व त्वं पशुना त्वम् अरुग् भव  ॥* ब्र्प्_१०४।६० ॥  
{ब्रह्मोवाच: }  
तथोवाच हरिश्चन्द्रः पुत्रवाक्याद् अनन्तरम्  ॥* ब्र्प्_१०४।६१ ॥  
{हरिश्चन्द्र उवाच: }  
ब्राह्मणाः क्षत्रिया वैश्या राज्ञा पाल्या इति श्रुतिः  ।  
विशेषतस् तु वर्णानां गुरवो हि द्विजोत्तमाः  ॥ ब्र्प्_१०४।६२ ॥  
विष्णोर् अपि हि ये पूज्या मादृशाः कुत एव हि  ।  
अवज्ञयापि येषां स्यान् नृपाणां स्वकुलक्षयः  ॥ ब्र्प्_१०४।६३ ॥  
तान् पशून् कृत्वा कृपणं कथं रक्षितुम् उत्सहे  ।  
अहं च ब्राह्मणं कुर्यां पशुं नैतद् धि युज्यते  ॥ ब्र्प्_१०४।६४ ॥  
वरं हि जातु मरणं न कथञ्चिद् द्विजं पशुम्  ।  
करोमि तस्मात् पुत्र त्वं ब्राह्मणेन सुखं व्रज  ॥ ब्र्प्_१०४।६५ ॥  
{ब्रह्मोवाच: }  
एतस्मिन्न् अन्तरे तत्र वाग् उवाचाशरीरिणी  ॥* ब्र्प्_१०४।६६ ॥  
{आकाशवाग् उवाच: }  
गौतमीं गच्छ राजेन्द्र ऋत्विग्भिः सपुरोहितः  ।  
पशुना विप्रपुत्रेण रोहितेन सुतेन च  ॥ ब्र्प्_१०४।६७ ॥  
त्वया कार्यः क्रतुश् चैव शुनःशेपवधं विना  ।  
क्रतुः पूर्णो भवेत् तत्र तस्माद् याहि महामते  ॥ ब्र्प्_१०४।६८ ॥  
{ब्रह्मोवाच: }  
तच् छ्रुत्वा वचनं शीघ्रं गङ्गाम् अगान् नृपोत्तमः  ।  
विश्वामित्रेण ऋषिणा वसिष्ठेन पुरोधसा  ॥ ब्र्प्_१०४।६९ ॥  
वामदेवेन ऋषिणा तथान्यैर् मुनिभिः सह  ।  
प्राप्य गङ्गां गौतमीं तां नरमेधाय दीक्षितः  ॥ ब्र्प्_१०४।७० ॥  
वेदिमण्डपकुण्डादि यूपपश्वादि चाकरोत्  ।  
कृत्वा सर्वं यथान्यायं तस्मिन् यज्ञे प्रवर्तिते  ॥ ब्र्प्_१०४।७१ ॥  
शुनःशेपं पशुं यूपे निबध्याथ समन्त्रकम्  ।  
वारिभिः प्रोक्षितं दृष्ट्वा विश्वामित्रो ऽब्रवीद् इदम्  ॥ ब्र्प्_१०४।७२ ॥  
{विश्वामित्र उवाच: }  
देवान् ऋषीन् हरिश्चन्द्रं रोहितं च विशेषतः  ।  
अनुजानन्त्व् इमं सर्वे शुनःशेपं द्विजोत्तमम्  ॥ ब्र्प्_१०४।७३ ॥  
येभ्यस् त्व् अयं हविर् देयो देवेभ्यो ऽयं पृथक् पृथक्  ।  
अनुजानन्तु ते सर्वे शुनःशेपं विशेषतः  ॥ ब्र्प्_१०४।७४ ॥  
वसाभिर् लोमभिस् त्वग्भिर् मांसैः सन्मन्त्रितैर् मखे  ।  
अग्नौ होष्यः पशुश् चायं शुनःशेपो द्विजोत्तमः  ॥ ब्र्प्_१०४।७५ ॥  
उपासिताः स्युर् विप्रेन्द्रास् ते सर्वे त्व् अनुमन्य माम्  ।  
गौतमीं यान्तु विप्रेन्द्राः स्नात्वा देवान् पृथक् पृथक्  ॥ ब्र्प्_१०४।७६ ॥  
मन्त्रैः स्तोत्रैः स्तुवन्तस् ते मुदं यान्तु शिवे रताः  ।  
एनं रक्षन्तु मुनयो देवाश् च हविषो भुजः  ॥ ब्र्प्_१०४।७७ ॥  
{ब्रह्मोवाच: }  
तथेत्य् ऊचुश् च मुनयो मेने च नृपसत्तमः  ।  
ततो गत्वा शुनःशेपो गङ्गां त्रैलोक्यपावनीम्  ॥ ब्र्प्_१०४।७८ ॥  
स्नात्वा तुष्टाव तान् देवान् ये तत्र हविषो भुजः  ।  
ततस् तुष्टाः सुरगणाः शुनःशेपं च ते मुने  ।  
अवदन्त सुराः सर्वे विश्वामित्रस्य शृण्वतः  ॥ ब्र्प्_१०४।७९ ॥  
{सुरा ऊचुः: }  
क्रतुः पूर्णो भवत्व् एष शुनःशेपवधं विना  ॥* ब्र्प्_१०४।८० ॥  
{ब्रह्मोवाच: }  
विशेषेणाथ वरुणश् चावदन् नृपसत्तमम्  ।  
ततः पूर्णो ऽभवद् राज्ञो नृमेधो लोकविश्रुतः  ॥ ब्र्प्_१०४।८१ ॥  
देवानां च प्रसादेन मुनीनां च प्रसादतः  ।  
तीर्थस्य तु प्रसादेन राज्ञः पूर्णो ऽभवत् क्रतुः  ॥ ब्र्प्_१०४।८२ ॥  
विश्वामित्रः शुनःशेपं पूजयाम् आस संसदि  ।  
अकरोद् आत्मनः पुत्रं पूजयित्वा सुरान्तिके  ॥ ब्र्प्_१०४।८३ ॥  
ज्येष्ठं चकार पुत्राणाम् आत्मनः स तु कौशिकः  ।  
न मेनिरे ये च पुत्रा विश्वामित्रस्य धीमतः  ॥ ब्र्प्_१०४।८४ ॥  
शुनःशेपस्य च ज्यैष्ठ्यं ताञ् शशाप स कौशिकः  ।  
ज्यैष्ठ्यं ये मेनिरे पुत्राः पूजयाम् आस तान् सुतान्  ॥ ब्र्प्_१०४।८५ ॥  
वरेण मुनिशार्दूलस् तद् एतत् कथितं मया  ।  
एतत् सर्वं यत्र जातं गौतम्या दक्षिणे तटे  ॥ ब्र्प्_१०४।८६ ॥  
तत्र तीर्थानि पुण्यानि विख्यातानि सुरादिभिः  ।  
बहूनि तेषां नामानि मत्तः शृणु महामते  ॥ ब्र्प्_१०४।८७ ॥  
हरिश्चन्द्रं शुनःशेपं विश्वामित्रं सरोहितम्  ।  
इत्याद्य् अष्ट सहस्राणि तीर्थान्य् अथ चतुर्दश  ॥ ब्र्प्_१०४।८८ ॥  
तेषु स्नानं च दानं च नरमेधफलप्रदम्  ।  
आख्यातं चास्य माहात्म्यं तीर्थस्य मुनिसत्तम  ॥ ब्र्प्_१०४।८९ ॥  
यः पठेत् पाठयेद् वापि शृणुयाद् वापि भक्तितः  ।  
अपुत्रः पुत्रम् आप्नोति यच् चान्यन् मनसः प्रियम्  ॥ ब्र्प्_१०४।९० ॥  
{ब्रह्मोवाच: }  
सोमतीर्थम् इति ख्यातं पितॄणां प्रीतिवर्धनम्  ।  
तत्र वृत्तं महापुण्यं शृणु यत्नेन नारद  ॥ ब्र्प्_१०५।१ ॥  
सोमो राजामृतमयो गन्धर्वाणां पुराभवत्  ।  
न देवानां तदा देवा माम् अभ्येत्येदम् अब्रुवन्  ॥ ब्र्प्_१०५।२ ॥  
{देवा ऊचुः: }  
गन्धर्वैर् आहृतः सोमो देवानां प्राणदः पुरा  ।  
तम् अध्यायन् सुरगणा ऋषयस् त्व् अतिदुःखिताः  ।  
यथा स्यात् सोमो ह्य् अस्माकं तथा नीतिर् विधीयताम्  ॥ ब्र्प्_१०५।३ ॥  
{ब्रह्मोवाच: }  
तत्र वाग् विबुधान् आह गन्धर्वाः स्त्रीषु कामुकाः  ।  
तेभ्यो दत्त्वाथ मां देवाः सोमम् आहर्तुम् अर्हथ  ॥ ब्र्प्_१०५।४ ॥  
वाचं प्रत्यूचुर् अमरास् त्वां दातुं न क्षमा वयम्  ।  
विना तेनापि न स्थातुं शक्यं नैव त्वया विना  ॥ ब्र्प्_१०५।५ ॥  
पुनर् वाग् अब्रवीद् देवान् पुनर् एष्याम्य् अहं त्व् इह  ।  
अत्र बुद्धिर् विधातव्या क्रियतां क्रतुर् उत्तमः  ॥ ब्र्प्_१०५।६ ॥  
गौतम्या दक्षिणे तीरे भवेद् देवागमो यदि  ।  
मखं तु विषयं कृत्वा आयान्तु सुरसत्तमाः  ॥ ब्र्प्_१०५।७ ॥  
गन्धर्वाः स्त्रीप्रिया नित्यं पणध्वं तं मया सह  ।  
तथेत्य् उक्त्वा सुरगणाः सरस्वत्या वचःस्थिताः  ॥ ब्र्प्_१०५।८ ॥  
देवदूतैः पृथग् देवान् यक्षान् गन्धर्वपन्नगान्  ।  
आह्वानं चक्रिरे तत्र पुण्ये देवगिरौ तदा  ॥ ब्र्प्_१०५।९ ॥  
ततो देवगिरिर् नाम पर्वतस्याभवन् मुने  ।  
तत्रागमन् सुरगणा गन्धर्वा यक्षकिन्नराः  ॥ ब्र्प्_१०५।१० ॥  
देवाः सिद्धाश् च ऋषयस् तथाष्टौ देवयोनयः  ।  
ऋषिभिर् गौतमीतीरे क्रियमाणे महाध्वरे  ॥ ब्र्प्_१०५।११ ॥  
तत्र देवैः परिवृतः सहस्राक्षो ऽभ्यभाषत  ॥* ब्र्प्_१०५।१२ ॥  
{इन्द्र उवाच: }  
गन्धर्वान् अथ सम्पूज्य सरस्वत्याः समीपतः  ।  
सरस्वत्या पणध्वं नो युष्माकम् अमृतात्मना  ॥ ब्र्प्_१०५।१३ ॥  
{ब्रह्मोवाच: }  
तच् छक्रवचनात् ते वै गन्धर्वाः स्त्रीषु कामुकाः  ।  
सोमं दत्त्वा सुरेभ्यस् तु जगृहुस् तां सरस्वतीम्  ॥ ब्र्प्_१०५।१४ ॥  
सोमो ऽभवच् चामराणां गन्धर्वाणां सरस्वती  ।  
अवसत् तत्र वागीशा तथापि च सुरान्तिके  ॥ ब्र्प्_१०५।१५ ॥  
आयाति च रहो नित्यम् उपांशु क्रियताम् इति  ।  
अत एव हि सोमस्य क्रयो भवति नारद  ॥ ब्र्प्_१०५।१६ ॥  
उपांशुना वर्तितव्यं सोमक्रयण एव हि  ।  
ततो ऽभवद् देवतानां सोमश् चापि सरस्वती  ॥ ब्र्प्_१०५।१७ ॥  
गन्धर्वाणां नैव सोमो नैवासीच् च सरस्वती  ।  
तत्रागमन् सर्व एव सोमार्थं गौतमीतटम्  ॥ ब्र्प्_१०५।१८ ॥  
गावो देवाः पर्वता यक्षरक्षाः  ब्र्प्_१०५।१९अ  
सिद्धाः साध्या मुनयो गुह्यकाश्  ब्र्प्_१०५।१९ब्  
गन्धर्वास् ते मरुतः पन्नगाश्  ब्र्प्_१०५।१९च्  
सर्वौषध्यो मातरो लोकपालाः  ब्र्प्_१०५।१९द्  
रुद्रादित्या वसवश् चाश्विनौ च  ब्र्प्_१०५।१९ए  
ये ऽन्ये देवा यज्ञभागस्य योग्याः  ब्र्प्_१०५।१९ड़्  
पञ्चविंशतिनद्यस् तु गङ्गायां सङ्गता मुने  ।  
पूर्णाहुतिर् यत्र दत्ता पूर्णाख्यानं तद् उच्यते  ॥ ब्र्प्_१०५।२० ॥  
गौतम्यां सङ्गता यास् तु सर्वाश् चापि यथोदिताः  ।  
तन्नामधेयतीर्थानि सङ्क्षेपाच् छृणु नारद  ॥ ब्र्प्_१०५।२१ ॥  
सोमतीर्थं च गान्धर्वं देवतीर्थम् अतः परम्  ।  
पूर्णातीर्थं ततः शालं श्रीपर्णासङ्गमं तथा  ॥ ब्र्प्_१०५।२२ ॥  
स्वागतासङ्गमं पुण्यं कुसुमायाश् च सङ्गमम्  ।  
पुष्टिसङ्गमम् आख्यातं कर्णिकासङ्गमं शुभम्  ॥ ब्र्प्_१०५।२३ ॥  
वैणवीसङ्गमश् चैव कृशरासङ्गमस् तथा  ।  
वासवीसङ्गमश् चैव शिवशर्या तथा शिखी  ॥ ब्र्प्_१०५।२४ ॥  
कुसुम्भिका उपारथ्या शान्तिजा देवजा तदा  ।  
अजो वृद्धः सुरो भद्रो गौतम्या सह सङ्गताः  ॥ ब्र्प्_१०५।२५ ॥  
एते चान्ये च बहवो नदीनदसहायगाः  ।  
पृथिव्यां यानि तीर्थानि ह्य् अगमन् देवपर्वते  ॥ ब्र्प्_१०५।२६ ॥  
सोमार्थं वै तथा चान्ये ऽप्य् आगमन् मखमण्डपम्  ।  
तानि तीर्थानि गङ्गायां सङ्गतानि यथाक्रमम्  ॥ ब्र्प्_१०५।२७ ॥  
नदीरूपेण कान्य् एव नदरूपेण कानिचित्  ।  
सरोरूपेण कान्य् अत्र स्तवरूपेण कानिचित्  ॥ ब्र्प्_१०५।२८ ॥  
तान्य् एव सर्वतीर्थानि विख्यातानि पृथक् पृथक्  ।  
तेषु स्नानं जपो होमः पितृतर्पणम् एव च  ॥ ब्र्प्_१०५।२९ ॥  
सर्वकामप्रदं पुंसां भुक्तिदं मुक्तिभाजनम्  ।  
एतेषां पठनं चापि स्मरणं वा करोति यः  ।  
सर्वपापविनिर्मुक्तो याति विष्णुपुरं जनः  ॥ ब्र्प्_१०५।३० ॥  
{ब्रह्मोवाच: }  
प्रवरासङ्गमो नाम श्रेष्ठा चैव महानदी  ।  
यत्र सिद्धेश्वरो देवः सर्वलोकोपकारकृत्  ॥ ब्र्प्_१०६।१ ॥  
देवानां दानवानां च सङ्गमो ऽभूत् सुदारुणः  ।  
तेषां परस्परं वापि प्रीतिश् चाभून् महामुने  ॥ ब्र्प्_१०६।२ ॥  
ते ऽप्य् एवं मन्त्रयाम् आसुर् देवा वै दानवा मिथः  ।  
मेरुपर्वतम् आसाद्य परस्परहितैषिणः  ॥ ब्र्प्_१०६।३ ॥  
{देवदैत्या ऊचुः: }  
अमृतेनामरत्वं स्याद् उत्पाद्यामृतम् उत्तमम्  ।  
पिबामः सर्व एवैते भवामश् चामरा वयम्  ॥ ब्र्प्_१०६।४ ॥  
एकीभूत्वा वयं लोकान् पालयामः सुखानि च  ।  
प्राप्स्यामः सङ्गरं हित्वा सङ्गरो दुःखकारणम्  ॥ ब्र्प्_१०६।५ ॥  
प्रीत्या चैवार्जितान् अर्थान् भोक्ष्यामो गतमत्सराः  ।  
यतः स्नेहेन वृत्तिर् या सास्माकं सुखदा सदा  ॥ ब्र्प्_१०६।६ ॥  
वैपरीत्यं तु यद् वृत्तं न स्मर्तव्यं कदाचन  ।  
न च त्रैलोक्यराज्ये ऽपि कैवल्ये वा सुखं मनाक्  ।  
तद् ऊर्ध्वम् अपि वा यत् तु निर्वैरत्वाद् अवाप्यते  ॥ ब्र्प्_१०६।७ ॥  
{ब्रह्मोवाच: }  
एवं परस्परं प्रीताः सन्तो देवाश् च दानवाः  ।  
एकीभूताश् च सुप्रीता विमथ्य वरुणालयम्  ॥ ब्र्प्_१०६।८ ॥  
मन्थानं मन्दरं कृत्वा रज्जुं कृत्वा तु वासुकिम्  ।  
देवाश् च दानवाः सर्वे ममन्थुर् वरुणालयम्  ॥ ब्र्प्_१०६।९ ॥  
उत्पन्नं च ततः पुण्यम् अमृतं सुरवल्लभम्  ।  
निष्पन्ने चामृते पुण्ये ते च प्रोचुः परस्परम्  ॥ ब्र्प्_१०६।१० ॥  
यामः स्वं स्वम् अधिष्ठानं कृतकार्याः श्रमं गताः  ।  
सर्वे समं च सर्वेभ्यो यथायोग्यं विभज्यताम्  ॥ ब्र्प्_१०६।११ ॥  
यदा सर्वागमो यत्र यस्मिंल् लग्ने शुभावहे  ।  
विभज्यताम् इदं पुण्यम् अमृतं सुरसत्तमाः  ॥ ब्र्प्_१०६।१२ ॥  
इत्य् उक्त्वा ते ययुः सर्वे दैत्यदानवराक्षसाः  ।  
गतेषु दैत्यसङ्घेषु देवाः सर्वे ऽन्वमन्त्रयन्  ॥ ब्र्प्_१०६।१३ ॥  
{देवा ऊचुः: }  
गतास् ते रिपवो ऽस्माकं दैवयोगाद् अरिन्दमाः  ।  
रिपूणाम् अमृतं नैव देयं भवति सर्वथा  ॥ ब्र्प्_१०६।१४ ॥  
{ब्रह्मोवाच: }  
बृहस्पतिस् तथेत्य् आह पुनर् आह सुरान् इदम्  ॥* ब्र्प्_१०६।१५ ॥  
{बृहस्पतिर् उवाच: }  
न जानन्ति यथा पापा पिबध्वं च तथामृतम्  ।  
अयम् एवोचितो मन्त्रो यच् छत्रूणां पराभवः  ॥ ब्र्प्_१०६।१६ ॥  
द्वेष्याः सर्वात्मना द्वेष्या इति नीतिविदो विदुः  ।  
न विश्वास्या न चाख्येया नैव मन्त्र्याश् च शत्रवः  ॥ ब्र्प्_१०६।१७ ॥  
तेभ्यो न देयम् अमृतं भवेयुर् अमरास् ततः  ।  
अमरेषु च जातेषु तेषु दैत्येषु शत्रुषु  ।  
ताञ् जेतुं नैव शक्ष्यामो न देयम् अमृतं ततः  ॥ ब्र्प्_१०६।१८ ॥  
{ब्रह्मोवाच: }  
इति सम्मन्त्र्य ते देवा वाचस्पतिम् अथाब्रुवन्  ॥* ब्र्प्_१०६।१९ ॥  
{देवा ऊचुः: }  
क्व यामः कुत्र मन्त्रः स्यात् क्व पिबामः क्व संस्थितिः  ।  
कुर्मस् तद् एव प्रथमं वद वाचस्पते तथा  ॥ ब्र्प्_१०६।२० ॥  
{बृहस्पतिर् उवाच: }  
यान्तु ब्रह्माणम् अमराः पृच्छन्त्व् अत्र गतिं पराम्  ।  
स तु ज्ञाता च वक्ता च दाता चैव पितामहः  ॥ ब्र्प्_१०६।२१ ॥  
{ब्रह्मोवाच: }  
बृहस्पतेर् वचः श्रुत्वा मदन्तिकम् अथागमन्  ।  
नमस्य मां सुराः सर्वे यद् वृत्तं तन् न्यवेदयन्  ॥ ब्र्प्_१०६।२२ ॥  
तद् देववचनात् पुत्र तैः सुरैर् अगमं हरिम्  ।  
विष्णवे कथितं सर्वं शम्भवे विषहारिणे  ॥ ब्र्प्_१०६।२३ ॥  
अहं विष्णुश् च शम्भुश् च देवगन्धर्वकिन्नरैः  ।  
मेरुकन्दरम् आगत्य न जानन्ति यथासुराः  ॥ ब्र्प्_१०६।२४ ॥  
रक्षकं च हरिं कृत्वा सोमपानाय तस्थिरे  ।  
आदित्यस् तत्र विज्ञाता सोमभोज्यान् अथेतरान्  ॥ ब्र्प्_१०६।२५ ॥  
सोमो दातामृतं भागं चक्रधृग् रक्षकस् तथा  ।  
नैव जानन्ति तद् दैत्या दनुजा राक्षसास् तथा  ॥ ब्र्प्_१०६।२६ ॥  
विना राहुं महाप्राज्ञं सैंहिकेयं च सोमपम्  ।  
कामरूपधरो राहुर् मरुतां मध्यम् आविशत्  ॥ ब्र्प्_१०६।२७ ॥  
मरुद्रूपं समास्थाय पानपात्रधरस् तथा  ।  
ज्ञात्वा दिवाकरो दैत्यं तं सोमाय न्यवेदयत्  ॥ ब्र्प्_१०६।२८ ॥  
तदा तद् अमृतं तस्मै दैत्यायादैत्यरूपिणे  ।  
दत्त्वा सोमं तदा सोमो विष्णवे तन् न्यवेदयत्  ॥ ब्र्प्_१०६।२९ ॥  
विष्णुः पीतामृतं दैत्यं चक्रेणोद्यम्य तच्छिरः  ।  
चिच्छेद तरसा वत्स तच्छिरस् त्व् अमरं त्व् अभूत्  ॥ ब्र्प्_१०६।३० ॥  
शिरोमात्रविहीनं यद् देहं तद् अपतद् भुवि  ।  
देहं तद् अमृतस्पृष्टं पतितं दक्षिणे तटे  ॥ ब्र्प्_१०६।३१ ॥  
गौतम्या मुनिशार्दूल कम्पयद् वसुधातलम्  ।  
देहं चाप्य् अमरं पुत्र तद् अद्भुतम् इवाभवत्  ॥ ब्र्प्_१०६।३२ ॥  
देहं च शिरसो ऽपेक्षि शिरो देहम् अपेक्षते  ।  
उभयं चामरं जातं दैत्यश् चायं महाबलः  ॥ ब्र्प्_१०६।३३ ॥  
शिरः काये समाविष्टं सर्वान् भक्षयते सुरान्  ।  
तस्माद् देहम् इदं पूर्वं नाशयामो महीगतम्  ।  
ततस् ते शङ्करं प्राहुर् देवाः सर्वे ससम्भ्रमाः  ॥ ब्र्प्_१०६।३४ ॥  
{देवा ऊचुः: }  
महीगतं दैत्यदेहं नाशयस्व सुरोत्तम  ।  
त्वं देव करुणासिन्धुः शरणागतरक्षकः  ॥ ब्र्प्_१०६।३५ ॥  
शिरसा नैव युज्येत दैत्यदेहं तथा कुरु  ॥* ब्र्प्_१०६।३६ ॥  
{ब्रह्मोवाच: }  
प्रेषयाम् आस चेशो ऽपि श्रेष्ठां शक्तिं तदात्मनः  ।  
मातृभिः सहितां देवीं मातरं लोकपालिनीम्  ॥ ब्र्प्_१०६।३७ ॥  
ईशायुधधरा देवी ईशशक्तिसमन्विता  ।  
महीगतं यत्र देहं तत्रागाद् भक्ष्यकाङ्क्षिणी  ॥ ब्र्प्_१०६।३८ ॥  
शिरोमात्रं सुराः सर्वे मेरौ तत्रैव सान्त्वयन्  ।  
देहो देव्या पुनस् तत्र युयुधे बहवः समाः  ॥ ब्र्प्_१०६।३९ ॥  
राहुस् तत्र सुरान् आह भित्त्वा देहं पुरा मम  ।  
अत्रास्ते रसम् उत्कृष्टं तद् आकृष्य शरीरतः  ॥ ब्र्प्_१०६।४० ॥  
पृथक्भूते रसे देहं प्रवरे ऽमृतम् उत्तमम्  ।  
भस्मीभूयात् क्षणेनैव तस्मात् कुर्वन्तु तत् पुरा  ॥ ब्र्प्_१०६।४१ ॥  
{ब्रह्मोवाच: }  
एतद् राहुवचः श्रुत्वा प्रीताः सर्वे ऽसुरारयः  ।  
अभ्यषिञ्चन् ग्रहाणां त्वं ग्रहो भूया मुदान्वितः  ॥ ब्र्प्_१०६।४२ ॥  
तद्देववचनाच् छक्तिर् ईश्वरी या निगद्यते  ।  
देहं भित्त्वा दैत्यपतेः सुरशक्तिसमन्विता  ॥ ब्र्प्_१०६।४३ ॥  
आकृष्य शीघ्रम् उत्कृष्टं प्रवरं चामृतं बहिः  ।  
स्थापयित्वा तु तद् देहं भक्षयाम् आस चाम्बिका  ॥ ब्र्प्_१०६।४४ ॥  
कालरात्रिर् भद्रकाली प्रोच्यते या महाबला  ।  
स्थापितं रसम् उत्कृष्टं रसानां प्रवरं रसम्  ॥ ब्र्प्_१०६।४५ ॥  
व्यस्रवत् स्थापितं तत् तु प्रवरा साभवन् नदी  ।  
आकृष्टम् अमृतं चैव स्थापितं साप्य् अभक्षयत्  ॥ ब्र्प्_१०६।४६ ॥  
ततः श्रेष्ठा नदी जाता प्रवरा चामृता शुभा  ।  
राहुदेहसमुद्भूता रुद्रशक्तिसमन्विता  ॥ ब्र्प्_१०६।४७ ॥  
नदीनां प्रवरा रम्या चामृता प्रेरिता तहा  ।  
तत्र पञ्च सहस्राणि तीर्थानि गुणवन्ति च  ॥ ब्र्प्_१०६।४८ ॥  
तत्र शम्भुः स्वयं तस्थौ सर्वदा सुरपूजितः  ।  
तस्यै तुष्टाः सुराः सर्वे देव्यै नद्यै पृथक् पृथक्  ॥ ब्र्प्_१०६।४९ ॥  
वरान् ददुर् मुदा युक्ता यथा पूजाम् अवाप्स्यति  ।  
शम्भुः सुरपतिर् लोके तथा पूजाम् अवाप्स्यसि  ॥ ब्र्प्_१०६।५० ॥  
निवासं कुरु देवि त्वं लोकानां हितकाम्यया  ।  
सदा तिष्ठ रसेशानि सर्वेषां सर्वसिद्धिदा  ॥ ब्र्प्_१०६।५१ ॥  
स्तवनात् कीर्तनाद् ध्यानात् सर्वकामप्रदायिनी  ।  
त्वां नमस्यन्ति ये भक्त्या किञ्चिद् आपेक्ष्य सर्वदा  ॥ ब्र्प्_१०६।५२ ॥  
तेषां सर्वाणि कार्याणि भवेयुर् देवताज्ञया  ।  
शिवशक्त्योर् यतस् तस्मिन् निवासो ऽभूत् सनातनः  ॥ ब्र्प्_१०६।५३ ॥  
अतो वदन्ति मुनयो निवासपुरम् इत्य् अदः  ।  
प्रवरायाः पुरा देवाः सुप्रीतास् ते वरान् ददुः  ॥ ब्र्प्_१०६।५४ ॥  
गङ्गायाः सङ्गमो यस् ते विख्यातः सुरवल्लभः  ।  
तत्राप्लुतानां सर्वेषां भुक्तिर् वा मुक्तिर् एव च  ॥ ब्र्प्_१०६।५५ ॥  
यद् वापि मनसः काम्यं देवानाम् अपि दुर्लभम्  ।  
स्यात् तेषां सर्वम् एवेह एवं दत्त्वा सुरा ययुः  ॥ ब्र्प्_१०६।५६ ॥  
ततः प्रभृति तत् तीर्थं प्रवरासङ्गमं विदुः  ।  
प्रेरिता देवदेवेन शक्तिर् या प्रेरिता तु सा  ॥ ब्र्प्_१०६।५७ ॥  
अमृता सैव विख्याता प्रवरैवं महानदी  ॥* ब्र्प्_१०६।५८ ॥  
{ब्रह्मोवाच: }  
वृद्धासङ्गमम् आख्यातं यत्र वृद्धेश्वरः शिवः  ।  
तस्याख्यानं प्रवक्ष्यामि शृणु पापप्रणाशनम्  ॥ ब्र्प्_१०७।१ ॥  
गौतमो वृद्ध इत्य् उक्तो मुनिर् आसीन् महातपाः  ।  
यदा पुराभवद् बालो गौतमस्य सुतो द्विजः  ॥ ब्र्प्_१०७।२ ॥  
अनासः स पुरोत्पन्नस् तस्माद् विकृतरूपधृक्  ।  
स वैराग्याज् जगामाथ देशं तीर्थम् इतस् ततः  ॥ ब्र्प्_१०७।३ ॥  
उपाध्यायेन नैवासील् लज्जितस्य समागमः  ।  
शिष्यैर् अन्यैः सहाध्यायो लज्जितस्य च नाभवत्  ॥ ब्र्प्_१०७।४ ॥  
उपनीतः कथञ्चिच् च पित्रा वै गौतमेन सः  ।  
एतावता गौतमो ऽपि व्यगमच् चरितुं बहिः  ॥ ब्र्प्_१०७।५ ॥  
एवं बहुतिथे काले ब्रह्ममात्रा धृते द्विजे  ।  
नैव चाध्ययनं तस्य सञ्जातं गौतमस्य हि  ॥ ब्र्प्_१०७।६ ॥  
नैव शास्त्रस्य चाभ्यासो गौतमस्याभवत् तदा  ।  
अग्निकार्यं ततश् चक्रे नित्यम् एव यतव्रतः  ॥ ब्र्प्_१०७।७ ॥  
गायत्र्यभ्यासमात्रेण ब्राह्मणो नामधारकः  ।  
अग्न्युपासनमात्रं च गायत्र्यभ्यसनं तथा  ॥ ब्र्प्_१०७।८ ॥  
एतावता ब्राह्मणत्वं गौतमस्याभवन् मुने  ।  
उपासतो ऽग्निं विधिवद् गायत्रीं च महात्मनः  ॥ ब्र्प्_१०७।९ ॥  
तस्यायुर् ववृधे पुत्र गौतमस्य चिरायुषः  ।  
न दारसङ्ग्रहं लेभे नैव दातास्ति कन्यकाम्  ॥ ब्र्प्_१०७।१० ॥  
तथा चरंस् तीर्थदेशे वनेषु विविधेषु च  ।  
आश्रमेषु च पुण्येषु अटन्न् आस्ते स गौतमः  ॥ ब्र्प्_१०७।११ ॥  
एवं भ्रमञ् शीतगिरिम् आश्रित्यास्ते स गौतमः  ।  
तत्रापश्यद् गुहां रम्यां वल्लीविटपमालिनीम्  ॥ ब्र्प्_१०७।१२ ॥  
तत्रोपविश्य विप्रेन्द्रो वस्तुं समकरोन् मतिम्  ।  
चिन्तयंस् तु प्रविष्टो ऽसाव् अपश्यत् स्त्रियम् उत्तमाम्  ॥ ब्र्प्_१०७।१३ ॥  
शिथिलाङ्गीम् अथ कृशां वृद्धां च तपसि स्थिताम्  ।  
ब्रह्मचर्येण वर्तन्तीं विरागां रहसि स्थिताम्  ॥ ब्र्प्_१०७।१४ ॥  
स तां दृष्ट्वा मुनिश्रेष्ठो नमस्काराय तस्थिवान्  ।  
नमस्यन्तं मुनिश्रेष्ठं तं गौतमम् अवारयत्  ॥ ब्र्प्_१०७।१५ ॥  
{वृद्धोवाच: }  
गुरुस् त्वं भविता मह्यं न मां वन्दितुम् अर्हसि  ।  
आयुर् विद्या धनं कीर्तिर् धर्मः स्वर्गादिकं च यत्  ।  
तस्य नश्यति वै सर्वं यं नमस्यति वै गुरुः  ॥ ब्र्प्_१०७।१६ ॥  
{ब्रह्मोवाच: }  
कृताञ्जलिपुटस् तां वै गौतमः प्राह विस्मितः  ॥* ब्र्प्_१०७।१७ ॥  
{गौतम उवाच: }  
तपस्विनी त्वं वृद्धा च गुणज्येष्ठा च भामिनी  ।  
अल्पविद्यस् त्व् अल्पवया अहं तव गुरुः कथम्  ॥ ब्र्प्_१०७।१८ ॥  
{वृद्धोवाच: }  
आर्ष्टिषेणप्रियपुत्र ऋतध्वज इति श्रुतः  ।  
गुणवान् मतिमाञ् शूरः क्षत्रधर्मपरायणः  ॥ ब्र्प्_१०७।१९ ॥  
स कदाचिद् वनं प्रायान् मृगयाकृष्टचेतनः  ।  
विश्रामम् अकरोद् अस्यां गुहायां स ऋतध्वजः  ॥ ब्र्प्_१०७।२० ॥  
युवा स मतिमान् दक्षो बलेन महता वृतः  ।  
तं विश्रान्तं नृपवरम् अप्सरा ददृशे ततः  ॥ ब्र्प्_१०७।२१ ॥  
गन्धर्वराजस्य सुता सुश्यामा इति विश्रुता  ।  
तां दृष्ट्वा चकमे राजा राजानं चकमे च सा  ॥ ब्र्प्_१०७।२२ ॥  
इति क्रीडा समभवत् तया राज्ञो महामते  ।  
निवृत्तकामो राजेन्द्रस् ताम् आपृच्छ्यागमद् गृहम्  ॥ ब्र्प्_१०७।२३ ॥  
उत्पन्नाहं ततस् तस्यां सुश्यामायां महामते  ।  
गच्छन्ती मां तदा माता इदम् आह तपोधन  ॥ ब्र्प्_१०७।२४ ॥  
{सुश्यामोवाच: }  
यस् त्व् अस्यां प्रविशेद् भद्रे स ते भर्ता भविष्यति  ॥* ब्र्प्_१०७।२५ ॥  
{वृद्धोवाच: }  
इत्य् उक्त्वा सा जगमाथ माता मम महामते  ।  
तस्माद् अत्र प्रविष्टस् त्वं पुमान् नान्यः कदाचन  ॥ ब्र्प्_१०७।२६ ॥  
सहस्राणि तथाशीतिं कृत्वा राज्यं पिता मम  ।  
अत्रैव च तपस् तप्त्वा ततः स्वर्गम् उपेयिवान्  ॥ ब्र्प्_१०७।२७ ॥  
स्वर्गं याते ऽपि पितरि सहस्राणि तथा दश  ।  
वर्षाणि मुनिशार्दूल राज्यं कृत्वा तथा परः  ॥ ब्र्प्_१०७।२८ ॥  
स्वर्गे यातो मम भ्राता अहम् अत्रैव संस्थिता  ।  
अहं ब्रह्मन् नान्यवृत्ता न माता न पिता मम  ॥ ब्र्प्_१०७।२९ ॥  
अहम् आत्मेश्वरी ब्रह्मन् निविष्टा क्षत्रकन्यका  ।  
तस्माद् भजस्व मां ब्रह्मन् व्रतस्थां पुरुषार्थिनीम्  ॥ ब्र्प्_१०७।३० ॥  
{गौतम उवाच: }  
सहस्रायुर् अहं भद्रे मत्तस् त्वं वयसाधिका  ।  
अहं बालस् त्वं तु वृद्धा नैवायं घटते मिथः  ॥ ब्र्प्_१०७।३१ ॥  
{वृद्धोवाच: }  
त्वं भर्ता मे पुरा दिष्टो नान्यो भर्ता मतो मम  ।  
धात्रा दत्तस् ततस् त्वं मां न निराकर्तुम् अर्हसि  ॥ ब्र्प्_१०७।३२ ॥  
अथवा नेच्छसि मां त्वम् अप्रदुष्टाम् अनुव्रताम्  ।  
ततस् त्यक्ष्यामि जीवं मे इदानीं तव पश्यतः  ॥ ब्र्प्_१०७।३३ ॥  
अपेक्षिताप्राप्तितो हि देहिनां मरणं वरम्  ।  
अनुरक्तजनत्यागे पातकान्तो न विद्यते  ॥ ब्र्प्_१०७।३४ ॥  
{ब्रह्मोवाच: }  
वृद्धायास् तद् वचः श्रुत्वा गौतमो वाक्यम् अब्रवीत्  ॥* ब्र्प्_१०७।३५ ॥  
{गौतम उवाच: }  
अहं तपोविरहितो विद्याहीनो ह्य् अकिञ्चनः  ।  
नाहं वरो हि योग्यस् ते कुरूपो भोगवर्जितः  ॥ ब्र्प्_१०७।३६ ॥  
अनासो ऽहं किं करोमि अतपोविद्य एव च  ।  
तस्मात् सुरूपं सुविद्याम् आपाद्य प्रथमं शुभे  ।  
पश्चात् ते वचनं कार्यं ततो वृद्धाब्रवीद् द्विजम्  ॥ ब्र्प्_१०७।३७ ॥  
{वृद्धोवाच: }  
मया सरस्वती देवी तोषिता तपसा द्विज  ।  
तथैवापो रूपवत्यो रूपदाताग्निर् एव च  ॥ ब्र्प्_१०७।३८ ॥  
तस्माद् वागीश्वरी देवी सा ते विद्यां प्रदास्यति  ।  
अग्निश् च रूपवान् देवस् तव रूपं प्रदास्यति  ॥ ब्र्प्_१०७।३९ ॥  
{ब्रह्मोवाच: }  
एवम् उक्त्वा गौतमं तं वृद्धोवाच विभावसुम्  ।  
प्रार्थयित्वा सुविद्यं तं सुरूपं चाकरोन् मुनिम्  ॥ ब्र्प्_१०७।४० ॥  
ततः सुविद्यः सुभगः सुकान्तो  ब्र्प्_१०७।४१अ  
वृद्धां स पत्नीम् अकरोत् प्रीतियुक्तः  ब्र्प्_१०७।४१ब्  
तया स रेमे बहुला मनोज्ञया  ब्र्प्_१०७।४१च्  
समाः सुखं प्रीतमना गुहायाम्  ब्र्प्_१०७।४१द्  
कदाचित् तत्र वसतोर् दम्पत्योर् मुदतोर् गिरौ  ।  
गुहायां मुनिशार्दूल आजग्मुर् मुनयो ऽमलाः  ॥ ब्र्प्_१०७।४२ ॥  
वसिष्ठवामदेवाद्या ये चान्ये च महर्षयः  ।  
भ्रमन्तः पुण्यतीर्थानि प्राप्नुवंस् तस्य तां गुहाम्  ॥ ब्र्प्_१०७।४३ ॥  
आगतांस् तान् ऋषीञ् ज्ञात्वा गौतमः सह भार्यया  ।  
सत्कारम् अकरोत् तेषां जहसुस् तं च केचन  ॥ ब्र्प्_१०७।४४ ॥  
ये बाला यौवनोन्मत्ता वयसा ये च मध्यमाः  ।  
वृद्धां च गौतमं प्रेक्ष्य जहसुस् तत्र केचन  ॥ ब्र्प्_१०७।४५ ॥  
{ऋषय ऊचुः: }  
पुत्रो ऽयं तव पौत्रो वा वृद्धे को गौतमो ऽभवत्  ।  
सत्यं वदस्व कल्याणि इत्य् एवं जहसुर् द्विजाः  ॥ ब्र्प्_१०७।४६ ॥  
विषं वृद्धस्य युवती वृद्धाया अमृतं युवा  ।  
इष्टानिष्टसमायोगो दृष्टो ऽस्माभिर् अहो चिरात्  ॥ ब्र्प्_१०७।४७ ॥  
{ब्रह्मोवाच: }  
इत्य् एवम् ऊचिरे केचिद् दम्पत्योः शृण्वतोस् तदा  ।  
एवम् उक्त्वा कृतातिथ्या ययुः सर्वे महर्षयः  ॥ ब्र्प्_१०७।४८ ॥  
ऋषीणां वचनं श्रुत्वा उभाव् अपि सुदुःखितौ  ।  
लज्जितौ च महाप्राज्ञौ गौतमो भार्यया सह  ।  
पप्रच्छ मुनिशार्दूलम् अगस्त्यम् ऋषिसत्तमम्  ॥ ब्र्प्_१०७।४९ ॥  
{गौतम उवाच: }  
को देशः किम् उ तीर्थं वा यत्र श्रेयः समाप्यते  ।  
शीघ्रम् एव महाप्राज्ञ भुक्तिमुक्तिप्रदायकम्  ॥ ब्र्प्_१०७।५० ॥  
{अगस्त्य उवाच: }  
वदद्भिर् मुनिभिर् ब्रह्मन् मया श्रुतम् इदं वचः  ।  
सर्वे कामास् तत्र पूर्णा गौतम्यां नात्र संशयः  ॥ ब्र्प्_१०७।५१ ॥  
तस्माद् गच्छ महाबुद्धे गौतमीं पापनाशिनीम्  ।  
अहं त्वाम् अनुयास्यामि यथेच्छसि तथा कुरु  ॥ ब्र्प्_१०७।५२ ॥  
{ब्रह्मोवाच: }  
एतच् छ्रुत्वागस्त्यवाक्यं वृद्धया गौतमो ऽभ्यगात्  ।  
तत्र तेपे तपस् तीव्रं पत्न्या स भगवान् ऋषिः  ॥ ब्र्प्_१०७।५३ ॥  
स्तुतिं चकार देवस्य शम्भोर् विष्णोस् तथैव च  ।  
गङ्गां च तोषयाम् आस भार्यार्थं भगवान् ऋषिः  ॥ ब्र्प्_१०७।५४ ॥  
{गौतम उवाच: }  
खिन्नात्मनाम् अत्र भवे त्वम् एव शरणं शिवः  ।  
मरुभूमाव् अध्वगानां विटपीव प्रियायुतः  ॥ ब्र्प्_१०७।५५ ॥  
उच्चावचानां भूतानां सर्वथा पापनोदनः  ।  
सस्यानां घनवत् कृष्ण त्वम् अवग्रहशोषिणाम्  ॥ ब्र्प्_१०७।५६ ॥  
वैकुण्ठदुर्गनिःश्रेणिस् त्वं पीयूषतरङ्गिणी  ।  
अधोगतानां तप्तानां शरणं भव गौतमि  ॥ ब्र्प्_१०७।५७ ॥  
{ब्रह्मोवाच: }  
ततस् तुष्टावदद् वाक्यं गौतमं वृद्धया युतम्  ।  
शरणागतदीनार्तं शरण्या गौतमी मुदा  ॥ ब्र्प्_१०७।५८ ॥  
{गौतम्य् उवाच: }  
अभिषिञ्चस्व भार्यां त्वं मज्जलैर् मन्त्रसंयुतैः  ।  
कलशैर् उपचारैश् च ततः पत्नी तव प्रिया  ॥ ब्र्प्_१०७।५९ ॥  
सुरूपा चारुसर्वाङ्गी सुभगा चारुलोचना  ।  
सर्वलक्षणसम्पूर्णा रम्यरूपम् अवाप्स्यति  ॥ ब्र्प्_१०७।६० ॥  
रूपवत्या पुनस् त्वं वै भार्यया चाभिषेचितः  ।  
सर्वलक्षणसम्पूर्णः कान्तं रूपम् अवाप्स्यसि  ॥ ब्र्प्_१०७।६१ ॥  
{ब्रह्मोवाच: }  
तथेति गाङ्गवचनाद् यथोक्तं तौ च चक्रतुः  ।  
सुरूपताम् उभौ प्राप्तौ गौतम्याश् च प्रसादतः  ॥ ब्र्प्_१०७।६२ ॥  
अभिषेकोदकं यच् च सा नदी समजायत  ।  
तस्या नाम्ना तु विख्याता वृद्धाया मुनिसत्तम  ॥ ब्र्प्_१०७।६३ ॥  
वृद्धा नदीति विख्याता गौतमो ऽपि तथोच्यते  ।  
वृद्धगौतम इत्य् उक्त ऋषिभिः समवासिभिः  ।  
वृद्धा तु गौतमीं प्राह गङ्गां प्रत्यक्षरूपिणीम्  ॥ ब्र्प्_१०७।६४ ॥  
{वृद्धोवाच: }  
मन्नाम्नीयं नदी देवि वृद्धा चेत्य् अभिधीयताम्  ।  
त्वया च सङ्गमस् तस्यास् तस्यास् तीर्थम् अनुत्तमम्  ॥ ब्र्प्_१०७।६५ ॥  
रूपसौभाग्यसम्पत्ति- पुत्रपौत्रप्रवर्धनम्  ।  
आयुरारोग्यकल्याणं जयप्रीतिविवर्धनम्  ।  
स्नानदानादिहोमैश् च पितॄणां पावनं परम्  ॥ ब्र्प्_१०७।६६ ॥  
{ब्रह्मोवाच: }  
अस्त्व् इत्य् आह च तां गङ्गा सुवृद्धां गौतमप्रियाम्  ।  
गौतमस्थापितं लिङ्गं वृद्धानाम्नैव कीर्तितम्  ॥ ब्र्प्_१०७।६७ ॥  
तत्रैव च मुदं प्राप्तो वृद्धया मुनिसत्तमः  ।  
तत्र स्नानं च दानं च सर्वाभीष्टप्रदायकम्  ॥ ब्र्प्_१०७।६८ ॥  
ततः प्रभृति तत् तीर्थं वृद्धासङ्गमम् उच्यते  ॥* ब्र्प्_१०७।६९ ॥  
{ब्रह्मोवाच: }  
इलातीर्थम् इति ख्यातं सर्वसिद्धिकरं नृणाम्  ।  
ब्रह्महत्यादिपापानां पावनं सर्वकामदम्  ॥ ब्र्प्_१०८।१ ॥  
वैवस्वतान्वये जात इलो नाम जनेश्वरः  ।  
महत्या सेनया सार्धं जगाम मृगयावनम्  ॥ ब्र्प्_१०८।२ ॥  
परिबभ्राम गहनं बहुव्यालसमाकुलम्  ।  
नानाकारद्विजयुतं विटपैः परिशोभितम्  ॥ ब्र्प्_१०८।३ ॥  
वनेचरं नृपश्रेष्ठो मृगयागतमानसः  ।  
तत्रैव मतिम् आधत्त इलो ऽमात्यान् अथाब्रवीत्  ॥ ब्र्प्_१०८।४ ॥  
{इल उवाच: }  
गच्छन्तु नगरं सर्वे मम पुत्रेण पालितम्  ।  
देशं कोशं बलं राज्यं पालयन्तु पुनश् च तम्  ॥ ब्र्प्_१०८।५ ॥  
वसिष्ठो ऽपि तथा यातु आदायाग्नीन् पितेव नः  ।  
पत्नीभिः सहितो धीमान् अरण्ये ऽहं वसाम्य् अथ  ॥ ब्र्प्_१०८।६ ॥  
अरण्यभोगभुग्भिश् च वाजिवारणमानुषैः  ।  
मृगयाशीलिभिः कैश्चिद् यान्तु सर्व इतः पुरीम्  ॥ ब्र्प्_१०८।७ ॥  
{ब्रह्मोवाच: }  
तथेत्य् उक्त्वा ययुस् ते ऽपि स्वयं प्रायाच् छनैर् गिरिम्  ।  
हिमवन्तं रत्नमयं वसंस् तत्र इलो नृपः  ॥ ब्र्प्_१०८।८ ॥  
ददर्श कन्दरं तत्र नानारत्नविचित्रितम्  ।  
तत्र यक्षेश्वरः कश्चित् समन्युर् इति विश्रुतः  ॥ ब्र्प्_१०८।९ ॥  
तस्य भार्या समानाम्नी भर्तृव्रतपरायणा  ।  
तस्मिन् वसत्य् असौ यक्षो रमणीये नगोत्तमे  ॥ ब्र्प्_१०८।१० ॥  
मृगरूपेण व्यचरद् भार्यया स महामतिः  ।  
स्वेच्छया स्ववने यक्षः क्रीडते नृत्यगीतकैः  ॥ ब्र्प्_१०८।११ ॥  
इत्थं स यक्षो जानाति मृगरूपधरो ऽपि च  ।  
इलस् तु तं न जानाति कन्दरं यक्षपालितम्  ॥ ब्र्प्_१०८।१२ ॥  
यक्षस्य गेहं विपुलं नानारत्नविचित्रितम्  ।  
तत्रोपविष्टो नृपतिर् महत्या सेनया वृतः  ॥ ब्र्प्_१०८।१३ ॥  
वासं चक्रे स तत्रैव गेहे यक्षस्य धीमतः  ।  
स यक्षो ऽधर्मकोपेन भार्यया मृगरूपधृक्  ॥ ब्र्प्_१०८।१४ ॥  
इलं जेतुं न शक्नोमि याचितो न ददाति च  ।  
हृतं गेहं ममानेन किं करोमीत्य् अचिन्तयत्  ॥ ब्र्प्_१०८।१५ ॥  
युधि मत्तं कथं हन्यां चेति स्थित्वा स यक्षराट्  ।  
आत्मीयान् प्रेषयाम् आस यक्षाञ् शूरान् धनुर्धरान्  ॥ ब्र्प्_१०८।१६ ॥  
{यक्ष उवाच: }  
युद्धे जित्वा च राजानम् इलम् उद्धतदन्तिनम्  ।  
गृहाद् यथान्यतो याति मम तत् कर्तुम् अर्हथ  ॥ ब्र्प्_१०८।१७ ॥  
{ब्रह्मोवाच: }  
यक्षेश्वरस्य तद् वाक्याद् यक्षास् ते युद्धदुर्मदाः  ।  
इलं गत्वाब्रुवन् सर्वे निर्गच्छास्माद् गुहालयात्  ॥ ब्र्प्_१०८।१८ ॥  
न चेद् युद्धात् परिभ्रष्टः पलाय्य क्व गमिष्यसि  ।  
तद् यक्षवचनात् कोपाद् युद्धं चक्रे स राजराट्  ॥ ब्र्प्_१०८।१९ ॥  
जित्वा यक्षान् बहुविधान् उवास दश शर्वरीः  ।  
यक्षेश्वरो मृगो भूत्वा भार्ययापि वने वसन्  ॥ ब्र्प्_१०८।२० ॥  
हृतगेहो वनं प्राप्तो हृतभृत्यः स यक्षिणीम्  ।  
प्राह चिन्तापरो भूत्वा मृगीरूपधरां प्रियाम्  ॥ ब्र्प्_१०८।२१ ॥  
{यक्ष उवाच: }  
राजा ऽयं दुर्मनाः कान्ते व्यसनासक्तमानसः  ।  
कथम् आयाति विपदं तत्रोपायो विचिन्त्यताम्  ॥ ब्र्प्_१०८।२२ ॥  
पापर्द्धिव्यसनान्तानि राज्यान्य् अखिलभूभुजाम्  ।  
प्रापयोमावनं सुभ्रूर् मृगी भूत्वा मनोहरा  ॥ ब्र्प्_१०८।२३ ॥  
प्रविशेत् तत्र राजायं स्त्री भविष्यत्य् असंशयम्  ।  
करणीयं त्वया भद्रे न चैतद् युज्यते मम  ।  
अहं तु पुरुषो येन त्वं पुनः स्त्री च यक्षिणी  ॥ ब्र्प्_१०८।२४ ॥  
{यक्षिण्य् उवाच: }  
कथं त्वया न गन्तव्यम् उमावनम् अनुत्तमम्  ।  
गते ऽपि त्वयि को दोषस् तन् मे कथय तत्त्वतः  ॥ ब्र्प्_१०८।२५ ॥  
{यक्ष उवाच: }  
हिमवत्पर्वतश्रेष्ठ उमया सहितः शिवः  ।  
देवैर् गणैर् अनुवृतो विचचार यथासुखम्  ।  
पार्वती शङ्करं प्राह कदाचिद् रहसि स्थितम्  ॥ ब्र्प्_१०८।२६ ॥  
{पार्वत्य् उवाच: }  
स्त्रीणाम् एष स्वभावो ऽस्ति रतं गोपायितं भवेत्  ।  
तस्मान् मे नियतं देशम् आज्ञया रक्षितं तव  ॥ ब्र्प्_१०८।२७ ॥  
देहि मे त्रिदशेशान उमावनम् इति श्रुतम्  ।  
विना त्वया गणेशेन कार्त्तिकेयेन नन्दिना  ॥ ब्र्प्_१०८।२८ ॥  
यस् त्व् अत्र प्रविशेन् नाथ स्त्रीत्वं तस्य भवेद् इति  ॥* ब्र्प्_१०८।२९ ॥  
{यक्ष उवाच: }  
इत्य् आज्ञोमावने दत्ता प्रसन्नेनेन्दुमौलिना  ।  
किं करोमि पुमान् कान्ते त्वया प्रणयनार्दितः  ।  
तस्मान् मया न गन्तव्यम् उमाया वनम् उत्तमम्  ॥ ब्र्प्_१०८।३० ॥  
{ब्रह्मोवाच: }  
तद् भर्तृवचनं श्रुत्वा यक्षिणी कामरूपिणी  ।  
मृगी भूत्वा विशालाक्षी इलस्य पुरतो ऽभवत्  ॥ ब्र्प्_१०८।३१ ॥  
यक्षस् तु संस्थितस् तत्र ददर्शेलो मृगीं तदा  ।  
मृगयासक्तचित्तो वै मृगीं दृष्ट्वा विशेषतः  ॥ ब्र्प्_१०८।३२ ॥  
एक एव हयारूढो निर्ययौ तां मृगीम् अनु  ।  
साकर्षत शनैस् तं तु राजानं मृगयाकुलम्  ॥ ब्र्प्_१०८।३३ ॥  
शनैर् जगाम सा तत्र यद् उमावनम् उच्यते  ।  
अदृश्या तु मृगी तस्मै दर्शयन्ती क्वचित् क्वचित्  ॥ ब्र्प्_१०८।३४ ॥  
तिष्ठन्ती चैव गच्छन्ती धावन्ती च विभीतवत्  ।  
हरिणी चपलाक्षी सा तम् आकर्षद् उमावनम्  ॥ ब्र्प्_१०८।३५ ॥  
अनुप्राप्तो हयारूढस् तत् प्राप स उमावनम्  ।  
उमावनं प्रविष्टं तं ज्ञात्वा सा यक्षिणी तदा  ॥ ब्र्प्_१०८।३६ ॥  
मृगीरूपं परित्यज्य यक्षिणी कामरूपिणी  ।  
दिव्यरूपं समास्थाय चाशोकतरुसन्निधौ  ॥ ब्र्प्_१०८।३७ ॥  
तच्छाखालम्बितकरा दिव्यगन्धानुलेपना  ।  
दिव्यरूपधरा तन्वी कृतकार्या समा तदा  ॥ ब्र्प्_१०८।३८ ॥  
हसन्ती नृपतिं प्रेक्ष्य श्रान्तं हयगतं तदा  ।  
मृगीम् आलोकयन्तं तं चपलाक्षम् इलं तदा  ॥ ब्र्प्_१०८।३९ ॥  
भर्तृवाक्यम् अशेषेण स्मरन्ती प्राह भूमिपम्  ॥* ब्र्प्_१०८।४० ॥  
{समोवाच: }  
हयारूढाबला तन्वि क्व एकैव तु गच्छसि  ।  
पुरुषस्य च वेषेण इले कम् अनुयास्यसि  ॥ ब्र्प्_१०८।४१ ॥  
{ब्रह्मोवाच: }  
इलेति वचनं श्रुत्वा राजासौ क्रोधमूर्छितः  ।  
यक्षिणीं भर्त्सयित्वासौ ताम् अपृच्छन् मृगीं पुनः  ॥ ब्र्प्_१०८।४२ ॥  
तथापि यक्षिणी प्राह इले किम् अनुवीक्षसे  ।  
इलेति वचनं श्रुत्वा धृतचापो हयस्थितः  ॥ ब्र्प्_१०८।४३ ॥  
कुपितो दर्शयाम् आस त्रैलोक्यविजयी धनुः  ।  
पुनः सा प्राह नृपतिं महात्मानम् इले स्वयम्  ॥ ब्र्प्_१०८।४४ ॥  
प्रेक्षस्व पश्चान् मां ब्रूहि असत्यां सत्यवादिनीम्  ।  
तदा चालोकयद् राजा स्तनौ तुङ्गौ भुजान्तरे  ॥ ब्र्प्_१०८।४५ ॥  
किम् इदं मम सञ्जातम् इत्य् एवं चकितो ऽभवत्  ॥* ब्र्प्_१०८।४६ ॥  
{इलोवाच: }  
किम् इदं मम सञ्जातं जानीते भवती स्फुटम्  ।  
वद सर्वं यथातथ्यं त्वं का वा वद सुव्रते  ॥ ब्र्प्_१०८।४७ ॥  
{यक्षिण्य् उवाच: }  
हिमवत्कन्दरश्रेष्ठे समन्युर् वसते पतिः  ।  
यक्षाणाम् अधिपः श्रीमांस् तद्भार्याहं तु यक्षिणी  ॥ ब्र्प्_१०८।४८ ॥  
यत्कन्दरे भवान् राजा तूपविष्टः सुशीतले  ।  
यस्य यक्षा हता मोहात् त्वया हि सङ्गरं विना  ॥ ब्र्प्_१०८।४९ ॥  
ततो ऽहं निर्गमार्थं ते मृगी भूत्वा उमावनम्  ।  
प्रविष्टा त्वं प्रविष्टो ऽसि पुरा प्राह महेश्वरः  ॥ ब्र्प्_१०८।५० ॥  
यस् त्व् अत्र प्रविशेन् मन्दः पुमान् स्त्रीत्वम् अवाप्स्यति  ।  
तस्मात् स्त्रीत्वम् अवाप्तो ऽसि न त्वं दुःखितुम् अर्हसि  ।  
प्रौढो ऽपि को ऽत्र जानाति विचित्रभवितव्यताम्  ॥ ब्र्प्_१०८।५१ ॥  
{ब्रह्मोवाच: }  
यक्षिणीवचनं श्रुत्वा हयारूढस् तदापतत्  ।  
तम् आश्वास्य पुनः सैव यक्षिणी वाक्यम् अब्रवीत्  ॥ ब्र्प्_१०८।५२ ॥  
{यक्षिण्य् उवाच: }  
स्त्रीत्वं जातं जातम् एव न पुंस्त्वं कर्तुम् अर्हसि  ।  
गृहाण विद्यां स्त्रीयोग्यां नृत्यं गीतम् अलङ्कृतिम्  ।  
स्त्रीलालित्यं स्त्रीविलासं स्त्रीकृत्यं सर्वम् एव तत्  ॥ ब्र्प्_१०८।५३ ॥  
{ब्रह्मोवाच: }  
इला सर्वम् अथावाप्य यक्षिणीं वाक्यम् अब्रवीत्  ॥* ब्र्प्_१०८।५४ ॥  
{इलोवाच: }  
को वा भर्ता किं तु कृत्यं पुनः पुंस्त्वं कथं भवेत्  ।  
एतद् वदस्व कल्याणी दुःखार्ताया विशेषतः  ।  
आर्तानाम् आर्तिशमनाच् छ्रेयो नाभ्यधिकं क्वचित्  ॥ ब्र्प्_१०८।५५ ॥  
{यक्षिण्य् उवाच: }  
बुधः सोमसुतो नाम वनाद् अस्माच् च पूर्वतः  ।  
आश्रमस् तस्य सुभगे पितरं नित्यम् एष्यति  ॥ ब्र्प्_१०८।५६ ॥  
अनेनैव पथा सोमं पितरं स बुधो ग्रहः  ।  
द्रष्टुं याति ततो नित्यं नमस्कर्तुं तथैव च  ॥ ब्र्प्_१०८।५७ ॥  
यदा याति बुधः शान्तस् तदात्मानं च दर्शय  ।  
तं दृष्ट्वा त्वं तु सुभगे सर्वकामान् अवाप्स्यसि  ॥ ब्र्प्_१०८।५८ ॥  
{ब्रह्मोवाच: }  
ताम् आश्वास्य ततः सुभ्रूर् यक्षिण्य् अन्तरधीयत  ।  
यक्षिणी सा तम् आचष्ट यक्षो ऽपि सुखम् आप्तवान्  ॥ ब्र्प्_१०८।५९ ॥  
इलसैन्यं च तत्रासीत् तद् गतं च यथासुखम्  ।  
उमावनस्थिता चेला गायन्ती नृत्यती पुनः  ॥ ब्र्प्_१०८।६० ॥  
स्त्रीभावम् अनुचेष्टन्ती स्मरन्ती कर्मणो गतिम्  ।  
कदाचित् क्रियमाणे तु इलया नृत्यकर्मणि  ॥ ब्र्प्_१०८।६१ ॥  
ताम् अपश्यद् बुधो धीमान् पितरं गन्तुम् उद्यतः  ।  
इलां दृष्ट्वा गतिं त्यक्त्वा ताम् आगत्याब्रवीद् बुधः  ॥ ब्र्प्_१०८।६२ ॥  
{बुध उवाच: }  
भार्या भव मम स्वस्था सर्वाभ्यस् त्वं प्रिया भव  ॥* ब्र्प्_१०८।६३ ॥  
{ब्रह्मोवाच: }  
बुधवाक्यम् इला भक्त्या त्व् अभिनन्द्य तथाकरोत्  ।  
स्मृत्वा च यक्षिणीवाक्यं ततस् तुष्टाभवन् मुने  ॥ ब्र्प्_१०८।६४ ॥  
बुधो रेमे तया प्रीत्या नीत्वा स्वस्थानम् उत्तमम्  ।  
सा चापि सर्वभावेन तोषयाम् आस तं पतिम्  ।  
ततो बहुतिथे काले बुधस् तुष्टो ऽवदत् प्रियाम्  ॥ ब्र्प्_१०८।६५ ॥  
{बुध उवाच: }  
किं ते देयं मया भद्रे प्रियं यन् मनसि स्थितम्  ॥* ब्र्प्_१०८।६६ ॥  
{ब्रह्मोवाच: }  
तद्वाक्यसमकालं तु पुत्रं देहीत्य् अभाषत  ।  
इला बुधं सोमसुतं प्रीतिमन्तं प्रियं तथा  ॥ ब्र्प्_१०८।६७ ॥  
{बुध उवाच: }  
अमोघम् एतन् मद्वीर्यं तथा प्रीतिसमुद्भवम्  ।  
पुत्रस् ते भविता तस्मात् क्षत्रियो लोकविश्रुतः  ॥ ब्र्प्_१०८।६८ ॥  
सोमवंशकरः श्रीमान् आदित्य इव तेजसा  ।  
बुद्ध्या बृहस्पतिसमः क्षमया पृथिवीसमः  ॥ ब्र्प्_१०८।६९ ॥  
वीर्येणाजौ हरिर् इव कोपेन हुतभुग् यथा  ॥* ब्र्प्_१०८।७० ॥  
{ब्रह्मोवाच: }  
तस्मिन्न् उत्पद्यमाने तु बुधपुत्रे महात्मनि  ।  
जयशब्दश् च सर्वत्र त्व् आसीच् च सुरवेश्मनि  ॥ ब्र्प्_१०८।७१ ॥  
बुधपुत्रे समुत्पन्ने तत्राजग्मुः सुरेश्वराः  ।  
अहम् अप्य् आगमं तत्र मुदा युक्तो महामते  ॥ ब्र्प्_१०८।७२ ॥  
जातमात्रः सुतो रावम् अकरोत् स पृथुस्वरम्  ।  
तेन सर्वे ऽप्य् अवोचन् वै सङ्गता ऋषयः सुराः  ॥ ब्र्प्_१०८।७३ ॥  
यस्मात् पुरू रवो ऽस्येति तस्माद् एष पुरूरवाः  ।  
स्याद् इत्य् एवं नाम चक्रुः सर्वे सन्तुष्टमानसाः  ॥ ब्र्प्_१०८।७४ ॥  
बुधो ऽप्य् अध्यापयाम् आस क्षात्रविद्यां सुतं शुभाम्  ।  
धनुर्वेदं सप्रयोगं बुधः प्रादात् तदात्मजे  ॥ ब्र्प्_१०८।७५ ॥  
स शीघ्रं वृद्धिम् अगमच् छुक्लपक्षे यथा शशी  ।  
स मातरं दुःखयुतां समीक्ष्येलां महामतिः  ।  
नमस्याथ विनीतात्मा इलाम् ऐलो ऽब्रवीद् इदम्  ॥ ब्र्प्_१०८।७६ ॥  
{ऐल उवाच: }  
बुधो मातर् मम पिता तव भर्ता प्रियस् तथा  ।  
अहं च पुत्रः कर्मण्यः कस्मात् ते मानसो ज्वरः  ॥ ब्र्प्_१०८।७७ ॥  
{इलोवाच: }  
सत्यं पुत्र बुधो भर्ता त्वं च पुत्रो गुणाकरः  ।  
भर्तृपुत्रकृता चिन्ता न ममास्ति कदाचन  ॥ ब्र्प्_१०८।७८ ॥  
तथापि पूर्वजं किञ्चिद् दुःखं स्मृत्वा पुनः पुनः  ।  
चिन्तयेयं महाबुद्धे ततो मातरम् अब्रवीत्  ॥ ब्र्प्_१०८।७९ ॥  
{ऐल उवाच: }  
निवेदयस्व मे मातस् तद् एव प्रथमं मम  ॥* ब्र्प्_१०८।८० ॥  
{ब्रह्मोवाच: }  
इला चैनम् उवाचेदं रहोवाचं कथं वदे  ।  
तथापि पुत्र ते वच्मि पित्रोः पुत्रो यतो गतिः  ।  
मग्नानां दुःखपाथोब्धौ पुत्रः प्रवहणं परम्  ॥ ब्र्प्_१०८।८१ ॥  
{ब्रह्मोवाच: }  
तन् मातृवचनं श्रुत्वा विनीतः प्राह मातरम्  ।  
पादयोः पतितश् चापि वद मातर् यथा तथा  ॥ ब्र्प्_१०८।८२ ॥  
{ब्रह्मोवाच: }  
सा पुरूरवसं प्राह इक्ष्वाकूणां तथा कुलम्  ।  
तत्रोत्पत्तिं स्वस्य नाम राज्यप्राप्तिं प्रियान् सुतान्  ॥ ब्र्प्_१०८।८३ ॥  
पुरोधसं वसिष्ठं च प्रियां भार्यां स्वकं पदम्  ।  
वननिर्याणम् एवाथ अमात्यानां पुरोधसः  ॥ ब्र्प्_१०८।८४ ॥  
प्रेषणं च नगर्यां तां मृगयासक्तिम् एव च  ।  
हिमवत्कन्दरगतिं यक्षेश्वरगृहे गतिम्  ॥ ब्र्प्_१०८।८५ ॥  
उमावनप्रवेशं च स्त्रीत्वप्राप्तिम् अशेषतः  ।  
महेश्वराज्ञया तत्र चाप्रवेशं नरस्य तु  ॥ ब्र्प्_१०८।८६ ॥  
यक्षिणीवाक्यम् अप्य् अस्य वरदानं तथैव च  ।  
बुधप्राप्तिं तथा प्रीतिं पुत्रोत्पत्त्याद्य् अशेषतः  ॥ ब्र्प्_१०८।८७ ॥  
कथयाम् आस तत् सर्वं श्रुत्वा मातरम् अब्रवीत्  ।  
पुरूरवाः किं करोमि किं कृत्वा सुकृतं भवेत्  ॥ ब्र्प्_१०८।८८ ॥  
एतावता ते तृप्तिश् चेद् अलम् एतेन चाम्बिके  ।  
यद् अप्य् अन्यन् मनोवर्ति तद् अप्य् आज्ञापयस्व मे  ॥ ब्र्प्_१०८।८९ ॥  
{इलोवाच: }  
इच्छेयं पुंस्त्वम् उत्कृष्टम् इच्छेयं राज्यम् उत्तमम्  ।  
अभिषेकं च पुत्राणां तव चापि विशेषतः  ॥ ब्र्प्_१०८।९० ॥  
दानं दातुं च यष्टुं च मुक्तिमार्गस्य वीक्षणम्  ।  
सर्वं च कर्तुम् इच्छामि तव पुत्र प्रसादतः  ॥ ब्र्प्_१०८।९१ ॥  
{पुत्र उवाच: }  
उपायं त्वा तु पृच्छामि येन पुंस्त्वम् अवाप्स्यसि  ।  
तपसो वान्यतो वापि वदस्व मम तत्त्वतः  ॥ ब्र्प्_१०८।९२ ॥  
{इलोवाच: }  
बुधं त्वं पितरं पृच्छ गत्वा पुत्र यथार्थवत्  ।  
स तु सर्वं तु जानाति उपदेक्ष्यति ते हितम्  ॥ ब्र्प्_१०८।९३ ॥  
{ब्रह्मोवाच: }  
तन्मातृवचनाद् ऐलो गत्वा पितरम् अञ्जसा  ।  
उवाच प्रणतो भूत्वा मातुः कृत्यं तथात्मनः  ॥ ब्र्प्_१०८।९४ ॥  
{बुध उवाच: }  
इलं जाने महाप्राज्ञ इलां जातां पुनस् तथा  ।  
उमावनप्रवेशं च शम्भोर् आज्ञां तथैव च  ॥ ब्र्प्_१०८।९५ ॥  
तस्माच् छम्भुप्रसादेन उमायाश् च प्रसादतः  ।  
विशापो भविता पुत्र ताव् आराध्य न चान्यथा  ॥ ब्र्प्_१०८।९६ ॥  
{पुरूरवा उवाच: }  
पश्येयं तं कथं देवं कथं वा मातरं शिवाम्  ।  
तीर्थाद् वा तपसो वापि तत् पितः प्रथमं वद  ॥ ब्र्प्_१०८।९७ ॥  
{बुध उवाच: }  
गौतमीं गच्छ पुत्र त्वं तत्रास्ते सर्वदा शिवः  ।  
उमया सहितः श्रीमाञ् शापहन्ता वरप्रदः  ॥ ब्र्प्_१०८।९८ ॥  
{ब्रह्मोवाच: }  
पुरूरवाः पितुर् वाक्यं श्रुत्वा तु मुदितो ऽभवत्  ।  
गौतमीं तपसे धीमान् गङ्गां त्रैलोक्यपावनीम्  ॥ ब्र्प्_१०८।९९ ॥  
पुंस्त्वम् इच्छंस् तथा मातुर् जगाम तपसे त्वरन्  ।  
हिमवन्तं गिरिं नत्वा मातरं पितरं गुरुम्  ॥ ब्र्प्_१०८।१०० ॥  
गच्छन्तम् अन्वगात् पुत्रम् इला सोमसुतस् तथा  ।  
ते सर्वे गौतमीं प्राप्ता हिमवत्पर्वतोत्तमात्  ॥ ब्र्प्_१०८।१०१ ॥  
तत्र स्नात्वा तपः किञ्चित् कृत्वा चक्रुः स्तुतिं पराम्  ।  
भवस्य देवदेवस्य स्तुतिक्रमम् इमं शृणु  ॥ ब्र्प्_१०८।१०२ ॥  
बुधस् तुष्टाव प्रथमम् इला च तदनन्तरम्  ।  
ततः पुरूरवाः पुत्रो गौरीं देवीं च शङ्करम्  ॥ ब्र्प्_१०८।१०३ ॥  
{बुध उवाच: }  
यौ कुङ्कुमेन स्वशरीरजेन  ब्र्प्_१०८।१०४अ  
स्वभावहेमप्रतिमौ सरूपौ  ब्र्प्_१०८।१०४ब्  
याव् अर्चितौ स्कन्दगणेश्वराभ्यां  ब्र्प्_१०८।१०४च्  
तौ मे शरण्यौ शरणं भवेताम्  ब्र्प्_१०८।१०४द्  
{इलोवाच: }  
संसारतापत्रयदावदग्धाः  ब्र्प्_१०८।१०५अ  
शरीरिणो यौ परिचिन्तयन्तः  ब्र्प्_१०८।१०५ब्  
सद्यः परां निर्वृतिम् आप्नुवन्ति  ब्र्प्_१०८।१०५च्  
तौ शङ्करौ मे शरणं भवेताम्  ब्र्प्_१०८।१०५द्  
आर्ता ह्य् अहं पीडितमानसा ते  ब्र्प्_१०८।१०६अ  
क्लेशादिगोप्ता न परो ऽस्ति कश्चित्  ब्र्प्_१०८।१०६ब्  
देव त्वदीयौ चरणौ सुपुण्यौ  ब्र्प्_१०८।१०६च्  
तौ मे शरण्यौ शरणं भवेताम्  ब्र्प्_१०८।१०६द्  
{पुरूरवा उवाच: }  
ययोः सकाशाद् इदम् अभ्युदैति  ब्र्प्_१०८।१०७अ  
प्रयाति चान्ते लयम् एव सर्वम्  ब्र्प्_१०८।१०७ब्  
जगच्छरण्यौ जगदात्मकौ तु  ब्र्प्_१०८।१०७च्  
गौरीहरौ मे शरणं भवेताम्  ब्र्प्_१०८।१०७द्  
यौ देववृन्देषु महोत्सवे तु  ब्र्प्_१०८।१०८अ  
पादौ गृहाणेश गिरीशपुत्र्याः  ब्र्प्_१०८।१०८ब्  
प्रोक्तं धृतौ प्रीतिवशाच् छिवेन  ब्र्प्_१०८।१०८च्  
तौ मे शरण्यौ शरणं भवेताम्  ब्र्प्_१०८।१०८द्  
{श्रीदेव्य् उवाच: }  
किम् अभीष्टं प्रदास्यामि युष्मभ्यं तद् वदन्तु मे  ।  
कृतकृत्याः स्थ भद्रं वो देवानाम् अपि दुष्करम्  ॥ ब्र्प्_१०८।१०९ ॥  
{पुरूरवा उवाच: }  
इलो राजा तवाज्ञात्वा वनं प्राविशद् अम्बिके  ।  
तत् क्षमस्व सुरेशानि पुंस्त्वं दातुं त्वम् अर्हसि  ॥ ब्र्प्_१०८।११० ॥  
{ब्रह्मोवाच: }  
तथेत्य् उवाच तान् सर्वान् भवस्य तु मते स्थिता  ।  
ततः स भगवान् आह देवीवाक्यरतः सदा  ॥ ब्र्प्_१०८।१११ ॥  
{शिव उवाच: }  
अत्राभिषेकमात्रेण पुंस्त्वं प्राप्नोत्व् अयं नृपः  ॥* ब्र्प्_१०८।११२ ॥  
{ब्रह्मोवाच: }  
स्नाताया बुधभार्यायाः शरीराद् वारि सुस्रुवे  ।  
नृत्यं गीतं च लावण्यं यक्षिण्या यद् उपार्जितम्  ॥ ब्र्प्_१०८।११३ ॥  
तत् सर्वं वारिधाराभिर् गङ्गाम्भसि समाविशत्  ।  
नृत्या गीता च सौभाग्या इमा नद्यो बभूविरे  ॥ ब्र्प्_१०८।११४ ॥  
ताश् चापि सङ्गता गङ्गां ते पुण्याः सङ्गमास् त्रयः  ।  
तेषु स्नानं च दानं च सुरराज्यफलप्रदम्  ॥ ब्र्प्_१०८।११५ ॥  
इला पुंस्त्वम् अवाप्याथ गौरीशम्भोः प्रसादतः  ।  
महाभ्युदयसिद्ध्यर्थं वाजिमेधम् अथाकरोत्  ॥ ब्र्प्_१०८।११६ ॥  
पुरोधसं वसिष्ठं च भार्यां पुत्रांस् तथैव च  ।  
अमात्यांश् च बलं कोशम् आनीय स नृपोत्तमः  ॥ ब्र्प्_१०८।११७ ॥  
चतुरङ्गं बलं राज्यं दण्डके ऽस्थापयत् तदा  ।  
इलस्य नाम्ना विख्यातं तत्र तत् पुरम् उच्यते  ॥ ब्र्प्_१०८।११८ ॥  
पूर्वजातान् अथो पुत्रान् सूर्यवंशक्रमागते  ।  
राज्ये ऽभिषिच्य पश्चात् तम् ऐलं स्नेहाद् असिञ्चयत्  ॥ ब्र्प्_१०८।११९ ॥  
सोमवंशकरः श्रीमान् अयं राजा भवेद् इति  ।  
सर्वेभ्यो मतिमानेभ्यो ज्येष्ठः श्रेष्ठो ऽभवन् मुने  ॥ ब्र्प्_१०८।१२० ॥  
यत्र च क्रतवो वृत्ता इलस्य नृपतेः शुभाः  ।  
यत्र पुंस्त्वम् अवाप्याथ यत्र पुत्राः समागताः  ॥ ब्र्प्_१०८।१२१ ॥  
यक्षिणीदत्तनृत्यादि- गीतसौभाग्यमङ्गलाः  ।  
नद्यो भूत्वा यत्र गङ्गां सङ्गतास् तानि नारद  ॥ ब्र्प्_१०८।१२२ ॥  
तीर्थानि शुभदान्य् आसन् सहस्राण्य् अथ षोडश  ।  
उभयोस् तीरयोस् तात तत्र शम्भुर् इलेश्वरः  ।  
तेषु स्नानं च दानं च सर्वक्रतुफलप्रदम्  ॥ ब्र्प्_१०८।१२३ ॥  
{ब्रह्मोवाच: }  
चक्रतीर्थम् इति ख्यातं ब्रह्महत्यादिनाशनम्  ।  
यत्र चक्रेश्वरो देवश् चक्रम् आप यतो हरिः  ॥ ब्र्प्_१०९।१ ॥  
यत्र विष्णुः स्वयं स्थित्वा चक्रार्थं शङ्करं प्रभुः  ।  
पूजयाम् आस तत् तीर्थं चक्रतीर्थम् उदाहृतम्  ॥ ब्र्प्_१०९।२ ॥  
यस्य श्रवणमात्रेण सर्वपापैः प्रमुच्यते  ।  
दक्षक्रतौ प्रवृत्ते तु देवानां च समागमे  ॥ ब्र्प्_१०९।३ ॥  
दक्षेण दूषिते देवे शिवे शर्वे महेश्वरे  ।  
अनाह्वाने सुरेशस्य दक्षचित्ते मलीमसे  ॥ ब्र्प्_१०९।४ ॥  
दाक्षायण्या श्रुते वाक्ये अनाह्वानस्य कारणे  ।  
अहल्यायां चोक्तवत्यां कुपिताभूत् सुरेश्वरी  ॥ ब्र्प्_१०९।५ ॥  
पितरं नाशये पापं क्षमेयं न कथञ्चन  ।  
शृण्वती दोषवाक्यानि पित्रा चोक्तानि भर्तरि  ॥ ब्र्प्_१०९।६ ॥  
पत्युः शृण्वन्ति या निन्दां तासां पापावधिः कुतः  ।  
यादृशस् तादृशो वापि पतिः स्त्रीणां परा गतिः  ॥ ब्र्प्_१०९।७ ॥  
किं पुनः सकलाधीशो महादेवो जगद्गुरुः  ।  
श्रुतं तन्निन्दनं तर्हि धारयामि न देहकम्  ॥ ब्र्प्_१०९।८ ॥  
तस्मात् त्यक्ष्य इमं देहम् इत्य् उक्त्वा सा महासती  ।  
कोपेन महताविष्टा प्रजज्वाल सुरेश्वरी  ॥ ब्र्प्_१०९।९ ॥  
शिवैकचेतना देहं बलाद् योगाच् च तत्यजे  ।  
महेश्वरो ऽपि सकलं वृत्तम् आकर्ण्य नारदात्  ॥ ब्र्प्_१०९।१० ॥  
दृष्ट्वा चुकोप पप्रच्छ जयां च विजयां तथा  ।  
ते ऊचतुर् उभे देवं दक्षक्रतुविनाशनम्  ॥ ब्र्प्_१०९।११ ॥  
दाक्षायण्या इति श्रुत्वा मखं प्रायान् महेश्वरः  ।  
भीमैर् गणैः परिवृतो भूतनाथैः समं ययौ  ॥ ब्र्प्_१०९।१२ ॥  
मखस् तैर् वेष्टितः सर्वो देवब्रह्मपुरस्कृतः  ।  
दक्षेण यजमानेन शुद्धभावेन रक्षितः  ॥ ब्र्प्_१०९।१३ ॥  
वसिष्ठादिभिर् अत्युग्रैर् मुनिभिः परिवारितः  ।  
इन्द्रादित्याद्यैर् वसुभिः सर्वतःपरिपालितः  ॥ ब्र्प्_१०९।१४ ॥  
ऋग्यजुःसामवेदैश् च स्वाहाशब्दैर् अलङ्कृतः  ।  
श्रद्धा पुष्टिस् तथा तुष्टिः शान्तिर् लज्जा सरस्वती  ॥ ब्र्प्_१०९।१५ ॥  
भूमिर् द्यौः शर्वरी क्षान्तिर् उषा आशा जया मतिः  ।  
एताभिश् च तथान्याभिः सर्वतः समलङ्कृतः  ॥ ब्र्प्_१०९।१६ ॥  
त्वष्ट्रा महात्मना चापि कारितो विश्वकर्मणा  ।  
सुरभिर् नन्दिनी धेनुः कामधुक् कामदोहिनी  ॥ ब्र्प्_१०९।१७ ॥  
एताभिः कामवर्षाभिः सर्वकामसमृद्धिमान्  ।  
कल्पवृक्षः पारिजातो लताः कल्पलतादिकाः  ॥ ब्र्प्_१०९।१८ ॥  
यद् यद् इष्टतमं किञ्चित् तत्र तस्मिन् मखे स्थितम्  ।  
स्वयं मघवता पूष्णा हरिणा परिरक्षितः  ॥ ब्र्प्_१०९।१९ ॥  
दीयतां भुज्यतां वापि क्रियतां स्थीयतां सुखम्  ।  
एतैश् च सर्वतो वाक्यैर् दक्षस्य पूजितं मखम्  ॥ ब्र्प्_१०९।२० ॥  
आदौ तु वीरभद्रो ऽसौ भद्रकाल्या युतो ययौ  ।  
शोककोपपरीतात्मा पश्चाच् छूलपिनाकधृक्  ॥ ब्र्प्_१०९।२१ ॥  
अभ्याययौ महादेवो महाभूतैर् अलङ्कृतः  ।  
तानि भूतानि परितो मखे वेष्ट्य महेश्वरम्  ॥ ब्र्प्_१०९।२२ ॥  
क्रतुं विध्वंसयाम् आसुस् तत्र क्षोभो महान् अभूत्  ।  
पलायन्त ततः केचित् केचिद् गत्वा ततः शिवम्  ॥ ब्र्प्_१०९।२३ ॥  
केचित् स्तुवन्ति देवेशं केचित् कुप्यन्ति शङ्करम्  ।  
एवं विध्वंसितं यज्ञं दृष्ट्वा पूषा समभ्यगात्  ॥ ब्र्प्_१०९।२४ ॥  
पूष्णो दन्तान् अथोत्पाट्य इन्द्रं व्यद्रावयत् क्षणात्  ।  
भगस्य चक्षुषी विप्र वीरभद्रो व्यपाटयत्  ॥ ब्र्प्_१०९।२५ ॥  
दिवाकरं पुनर् दोर्भ्यां परिभ्राम्य समाक्षिपत्  ।  
ततः सुरगणाः सर्वे विष्णुं ते शरणं ययुः  ॥ ब्र्प्_१०९।२६ ॥  
{देवा ऊचुः: }  
त्राहि त्राहि गदापाणे भूतनाथकृताद् भयात्  ।  
महेश्वरगणः कश्चित् प्रमथानां तु नायकः  ।  
तेन दग्धो मखः सर्वो वैष्णवः पश्यतो हरेः  ॥ ब्र्प्_१०९।२७ ॥  
{ब्रह्मोवाच: }  
हरिणा चक्रम् उत्सृष्टं भूतनाथवधं प्रति  ।  
भूतनाथो ऽपि तच् चक्रम् आपतच् च तदाग्रसत्  ॥ ब्र्प्_१०९।२८ ॥  
ग्रस्ते चक्रे ततो विष्णोर् लोकपाला भयाद् ययुः  ।  
तथा स्थितान् अवेक्ष्याथ दक्षो यज्ञं सुरान् अपि  ।  
तुष्टाव शङ्करं देवं दक्षो भक्त्या प्रजापतिः  ॥ ब्र्प्_१०९।२९ ॥  
{दक्ष उवाच: }  
जय शङ्कर सोमेश जय सर्वज्ञ शम्भवे  ।  
जय कल्याणभृच् छम्भो जय कालात्मने नमः  ॥ ब्र्प्_१०९।३० ॥  
आदिकर्तर् नमस् ते ऽस्तु नीलकण्ठ नमो ऽस्तु ते  ।  
ब्रह्मप्रिय नमस् ते ऽस्तु ब्रह्मरूप नमो ऽस्तु ते  ॥ ब्र्प्_१०९।३१ ॥  
त्रिमूर्तये नमो देव त्रिधाम परमेश्वर  ।  
सर्वमूर्ते नमस् ते ऽस्तु त्रैलोक्याधार कामद  ॥ ब्र्प्_१०९।३२ ॥  
नमो वेदान्तवेद्याय नमस् ते परमात्मने  ।  
यज्ञरूप नमस् ते ऽस्तु यज्ञधाम नमो ऽस्तु ते  ॥ ब्र्प्_१०९।३३ ॥  
यज्ञदान नमस् ते ऽस्तु हव्यवाह नमो ऽस्तु ते  ।  
यज्ञहर्त्रे नमस् ते ऽस्तु फलदाय नमो ऽस्तु ते  ॥ ब्र्प्_१०९।३४ ॥  
त्राहि त्राहि जगन्नाथ शरणागतवत्सल  ।  
भक्तानाम् अप्य् अभक्तानां त्वम् एव शरणं प्रभो  ॥ ब्र्प्_१०९।३५ ॥  
{ब्रह्मोवाच: }  
एवं तु स्तुवतस् तस्य प्रसन्नो ऽभून् महेश्वरः  ।  
किं ददामीति तं प्राह क्रतुः पूर्णो ऽस्तु मे प्रभो  ॥ ब्र्प्_१०९।३६ ॥  
तथेत्य् उवाच भगवान् देवदेवो महेश्वरः  ।  
शङ्करः सर्वभूतात्मा करुणावरुणालयः  ॥ ब्र्प्_१०९।३७ ॥  
क्रतुं कृत्वा ततः पूर्णं तस्य दक्षस्य वै मुने  ।  
एवम् उक्त्वा स भगवान् भूतैर् अन्तरधीयत  ॥ ब्र्प्_१०९।३८ ॥  
यथागतं सुरा जग्मुः स्वम् एव सदनं प्रति  ।  
ततः कदाचिद् देवानां दैत्यानां विग्रहो महान्  ॥ ब्र्प्_१०९।३९ ॥  
बभूव तत्र दैत्येभ्यो भीता देवाः श्रियः पतिम्  ।  
तुष्टुवुः सर्वभावेन वचोभिस् तं जनार्दनम्  ॥ ब्र्प्_१०९।४० ॥  
{देवा ऊचुः: }  
शक्रादयो ऽपि त्रिदशाः कटाक्षम्  ब्र्प्_१०९।४१अ  
अवेक्ष्य यस्यास् तप आचरन्ति  ब्र्प्_१०९।४१ब्  
सा चापि यत्पादरता च लक्ष्मीस्  ब्र्प्_१०९।४१च्  
तं ब्रह्मभूतं शरणं प्रपद्ये  ब्र्प्_१०९।४१द्  
यस्मात् त्रिलोक्यां न परः समानो  ब्र्प्_१०९।४२अ  
न चाधिकस् तार्क्ष्यरथान् नृसिंहात्  ब्र्प्_१०९।४२ब्  
स देवदेवो ऽवतु नः समस्तान्  ब्र्प्_१०९।४२च्  
महाभयेभ्यः कृपया प्रपन्नान्  ब्र्प्_१०९।४२द्  
{ब्रह्मोवाच: }  
ततः प्रसन्नो भगवाञ् शङ्खचक्रगदाधरः  ।  
किमर्थम् आगताः सर्वे तत्कर्तास्मीत्य् उवाच तान्  ॥ ब्र्प्_१०९।४३ ॥  
{देवा ऊचुः: }  
भयं च तीव्रं दैत्येभ्यो देवानां मधुसूदन  ।  
ततस् त्राणाय देवानां मतिं कुरु जनार्दन  ॥ ब्र्प्_१०९।४४ ॥  
{ब्रह्मोवाच: }  
तान् आगतान् हरिः प्राह ग्रस्तं चक्रं हरेण मे  ।  
किं करोमि गतं चक्रं भवन्तश् चार्तिम् आगताः  ।  
यान्तु सर्वे देवगणा रक्षा वः क्रियते मया  ॥ ब्र्प्_१०९।४६ ॥  
{ब्रह्मोवाच: }  
ततो गतेषु देवेषु विष्णुश् चक्रार्थम् उद्यतः  ।  
गोदावरीं ततो गत्वा शम्भोः पूजां प्रचक्रमे  ॥ ब्र्प्_१०९।४७ ॥  
सुवर्णकमलैर् दिव्यैः सुगन्धैर् दशभिः शतैः  ।  
भक्तितो नित्यवत् पूजां चक्रे विष्णुर् उमापतेः  ॥ ब्र्प्_१०९।४८ ॥  
एवं सम्पूज्यमाने तु तयोस् तत्त्वम् इदं शृणु  ।  
कमलानां सहस्रे तु यदैकं नैव पूर्यते  ॥ ब्र्प्_१०९।४९ ॥  
तदासुरारिः स्वं नेत्रम् उत्पाट्यार्घ्यम् अकल्पयत्  ।  
अर्घ्यपात्रं करे गृह्य सहस्रकमलान्वितम्  ।  
ध्यात्वा शम्भुं ददाव् अर्घ्यम् अनन्यशरणो हरिः  ॥ ब्र्प्_१०९।५० ॥  
{विष्णुर् उवाच: }  
त्वम् एव देव जानीषे भावम् अन्तर्गतं नृणाम्  ।  
त्वम् एव शरणो ऽधीशो ऽत्र का भवेद् विचारणा  ॥ ब्र्प्_१०९।५१ ॥  
{ब्रह्मोवाच: }  
वदन्न् उदश्रुनयनो निलिल्ये ऽसाव् इतीश्वरे  ।  
भवानीसहितः शम्भुः पुरस्ताद् अभवत् तदा  ॥ ब्र्प्_१०९।५२ ॥  
गाढम् आलिङ्ग्य विविधैर् वरैर् आपूरयद् धरिम्  ।  
तद् एव चक्रम् अभवन् नेत्रं चापि यथा पुरा  ॥ ब्र्प्_१०९।५३ ॥  
ततः सुरगणाः सर्वे तुष्टुवुर् हरिशङ्करौ  ।  
गङ्गां चापि सरिच्छ्रेष्ठां देवं च वृषभध्वजम्  ॥ ब्र्प्_१०९।५४ ॥  
ततः प्रभृति तत् तीर्थं चक्रतीर्थम् इति स्मृतम्  ।  
यस्यानुश्रवणेनैव मुच्यते सर्वकिल्बिषैः  ॥ ब्र्प्_१०९।५५ ॥  
तत्र स्नानं च दानं च यः कुर्यात् पितृतर्पणम्  ।  
सर्वपापविनिर्मुक्तः पितृभिः स्वर्गभाग् भवेत्  ।  
तत् तु चक्राङ्कितं तीर्थम् अद्यापि परिदृश्यते  ॥ ब्र्प्_१०९।५६ ॥  
{ब्रह्मोवाच: }  
पिप्पलं तीर्थम् आख्यातं चक्रतीर्थाद् अनन्तरम्  ।  
यत्र चक्रेश्वरो देवश् चक्रम् आप यतो हरिः  ॥ ब्र्प्_११०।१ ॥  
यत्र विष्णुः स्वयं स्थित्वा चक्रार्थं शङ्करं विभुम्  ।  
पूजयाम् आस तत् तीर्थं चक्रतीर्थम् उदाहृतम्  ॥ ब्र्प्_११०।२ ॥  
यत्र प्रीतो ऽभवद् विष्णोः शम्भुस् तत् पिप्पलं विदुः  ।  
महिमानं यस्य वक्तुं न क्षमो ऽप्य् अहिनायकः  ॥ ब्र्प्_११०।३ ॥  
चक्रेश्वरो पिप्पलेशो नामधेयस्य कारणम्  ।  
शृणु नारद तद् भक्त्या साक्षाद् वेदोदितं मया  ॥ ब्र्प्_११०।४ ॥  
दधीचिर् इति विख्यातो मुनिर् आसीद् गुणान्वितः  ।  
तस्य भार्या महाप्राज्ञा कुलीना च पतिव्रता  ॥ ब्र्प्_११०।५ ॥  
लोपामुद्रेति या ख्याता स्वसा तस्या गभस्तिनी  ।  
इति नाम्ना च विख्याता वडवेति प्रकीर्तिता  ॥ ब्र्प्_११०।६ ॥  
दधीचेः सा प्रिया नित्यं तपस् तेपे तया महत्  ।  
दधीचिर् अग्निमान् नित्यं गृहधर्मपरायणः  ॥ ब्र्प्_११०।७ ॥  
भागीरथीं समाश्रित्य देवातिथिपरायणः  ।  
स्वकलत्ररतः शान्तः कुम्भयोनिर् इवापरः  ॥ ब्र्प्_११०।८ ॥  
तस्य प्रभावात् तं देशं नारयो दैत्यदानवाः  ।  
आजग्मुर् मुनिशार्दूल यत्रागस्त्यस्य चाश्रमः  ॥ ब्र्प्_११०।९ ॥  
तत्र देवाः समाजग्मू रुद्रादित्यास् तथाश्विनौ  ।  
इन्द्रो विष्णुर् यमो ऽग्निश् च जित्वा दैत्यान् उपागतान्  ॥ ब्र्प्_११०।१० ॥  
जयेन जातसंहर्षाः स्तुताश् चैव मरुद्गणैः  ।  
दधीचिं मुनिशार्दूलं दृष्ट्वा नेमुः सुरेश्वराः  ॥ ब्र्प्_११०।११ ॥  
दधीचिर् जातसंहर्षः सुरान् पूज्य पृथक् पृथक्  ।  
गृहकृत्यं ततश् चक्रे सुरेभ्यो भार्यया सह  ॥ ब्र्प्_११०।१२ ॥  
पृष्टाश् च कुशलं तेन कथाश् चक्रुः सुरा अपि  ।  
दधीचिम् अब्रुवन् देवा भार्यया सुखितं पुनः  ॥ ब्र्प्_११०।१३ ॥  
आसीनं हृष्टमनस ऋषिं नत्वा पुनः पुनः  ॥* ब्र्प्_११०।१४ ॥  
{देवा ऊचुः: }  
किम् अद्य दुर्लभं लोके ऋषे ऽस्माकं भविष्यति  ।  
त्वादृशः सकृपो येषु मुनिर् भूकल्पपादपः  ॥ ब्र्प्_११०।१५ ॥  
एतद् एव फलं पुंसां जीवतां मुनिसत्तम  ।  
तीर्थाप्लुतिर् भूतदया दर्शनं च भवादृशाम्  ॥ ब्र्प्_११०।१६ ॥  
यत् स्नेहाद् उच्यते ऽस्माभिर् अवधारय तन् मुने  ।  
जित्वा दैत्यान् इह प्राप्ता हत्वा राक्षसपुङ्गवान्  ॥ ब्र्प्_११०।१७ ॥  
वयं च सुखिनो ब्रह्मंस् त्वयि दृष्टे विशेषतः  ।  
नायुधैः फलम् अस्माकं वोढुं नैव क्षमा वयम्  ॥ ब्र्प्_११०।१८ ॥  
स्थाप्यदेशं न पश्याम आयुधानां मुनीश्वर  ।  
स्वर्गे सुरद्विषो ज्ञात्वा स्थापितानि हरन्ति च  ॥ ब्र्प्_११०।१९ ॥  
नयेयुर् आयुधानीति तथैव च रसातले  ।  
तस्मात् तवाश्रमे पुण्ये स्थाप्यन्ते ऽस्त्राणि मानद  ॥ ब्र्प्_११०।२० ॥  
नैवात्र किञ्चिद् भयम् अस्ति विप्र  ब्र्प्_११०।२१अ  
न दानवेभ्यो राक्षसेभ्यश् च घोरम्  ब्र्प्_११०।२१ब्  
त्वदाज्ञया रक्षितपुण्यदेशो  ब्र्प्_११०।२१च्  
न विद्यते तपसा ते समानः  ब्र्प्_११०।२१द्  
जितारयो ब्रह्मविदां वरिष्ठं  ब्र्प्_११०।२२अ  
वयं च पूर्वं निहता दैत्यसङ्घाः  ब्र्प्_११०।२२ब्  
अस्त्रैर् अलं भारभूतैः कृतार्थैः  ब्र्प्_११०।२२च्  
स्थाप्यं स्थानं ते समीपे मुनीश  ब्र्प्_११०।२२द्  
दिव्यान् भोगान् कामिनीभिः समेतान्  ब्र्प्_११०।२३अ  
देवोद्याने नन्दने सम्भजामः  ब्र्प्_११०।२३ब्  
ततो यामः कृतकार्याः सहेन्द्राः  ब्र्प्_११०।२३च्  
स्वं स्वं स्थानं चायुधानां च रक्षा  ब्र्प्_११०।२३द्  
त्वया कृता जायतां तत् प्रशाधि  ब्र्प्_११०।२४अ  
समर्थस् त्वं रक्षणे धारणे च  ब्र्प्_११०।२४ब्  
{ब्रह्मोवाच: }  
तद्वाक्यम् आकर्ण्य दधीचिर् एवं  ब्र्प्_११०।२५अ  
वाक्यं जगौ विबुधान् एवम् अस्तु  ब्र्प्_११०।२५ब्  
निवार्यमाणः प्रियशीलया स्त्रिया  ब्र्प्_११०।२५च्  
किं देवकार्येण विरुद्धकारिणा  ब्र्प्_११०।२५द्  
ये ज्ञातशास्त्राः परमार्थनिष्ठाः  ब्र्प्_११०।२६अ  
संसारचेष्टासु गतानुरागाः  ब्र्प्_११०।२६ब्  
तेषां परार्थव्यसनेन किं मुने  ब्र्प्_११०।२६च्  
येनात्र वामुत्र सुखं न किञ्चित्  ब्र्प्_११०।२६द्  
देवद्विषो द्वेषम् अनुप्रयान्ति  ब्र्प्_११०।२७अ  
दत्ते स्थाने विप्रवर्य शृणुष्व  ब्र्प्_११०।२७ब्  
नष्टे हृते चायुधानां मुनीश  ब्र्प्_११०।२७च्  
कुप्यन्ति देवा रिपवस् ते भवन्ति  ब्र्प्_११०।२७द्  
तस्मान् नेदं वेदविदां वरिष्ठ  ब्र्प्_११०।२८अ  
युक्तं द्रव्ये परकीये ममत्वम्  ब्र्प्_११०।२८ब्  
तावच् च मैत्री द्रव्यभावश् च तावन्  ब्र्प्_११०।२८च्  
नष्टे हृते रिपवस् ते भवन्ति  ब्र्प्_११०।२८द्  
चेद् अस्ति शक्तिर् द्रव्यदाने ततस् ते  ब्र्प्_११०।२९अ  
दातव्यम् एवार्थिने किं विचार्यम्  ब्र्प्_११०।२९ब्  
नो चेत् सन्तः परकार्याणि कुर्युर्  ब्र्प्_११०।२९च्  
वाग्भिर् मनोभिः कृतिभिस् तथैव  ब्र्प्_११०।२९द्  
परस्वसन्धारणम् एतद् एव  ब्र्प्_११०।३०अ  
सद्भिर् निरस्तं त्यज कान्त सद्यः  ब्र्प्_११०।३०ब्  
{ब्रह्मोवाच: }  
एवं प्रियाया वचनं स विप्रो  ब्र्प्_११०।३१ब्  
निशम्य भार्याम् इदम् आह सुभ्रूम्  ब्र्प्_११०।३१ब्  
{दधीचिर् उवाच: }  
पुरा सुराणाम् अनुमान्य भद्रे  ब्र्प्_११०।३२अ  
नेतीति वाणी न सुखं ममैति  ब्र्प्_११०।३२ब्  
{ब्रह्मोवाच: }  
श्रुत्वेरितं पत्युर् इति प्रियायां  ब्र्प्_११०।३३अ  
दैवं विनान्यन् न नृणां समर्थम्  ब्र्प्_११०।३३ब्  
तूष्णीं स्थितायां सुरसत्तमास् ते  ब्र्प्_११०।३३च्  
संस्थाप्य चास्त्राण्य् अतिदीप्तिमन्ति  ब्र्प्_११०।३३द्  
नत्वा मुनीन्द्रं ययुर् एव लोकान्  ब्र्प्_११०।३४अ  
दैत्यद्विषो न्यस्तशस्त्राः कृतार्थाः  ब्र्प्_११०।३४ब्  
गतेषु देवेषु मुनिप्रवर्यो  ब्र्प्_११०।३४च्  
हृष्टो ऽवसद् भार्यया धर्मयुक्तः  ब्र्प्_११०।३४द्  
गते च काले ह्य् अतिविप्रयुक्ते  ब्र्प्_११०।३५अ  
दैवे वर्षे सङ्ख्यया वै सहस्रे  ब्र्प्_११०।३५ब्  
न ते सुरा आयुधानां मुनीश  ब्र्प्_११०।३५च्  
वाचं मनश् चापि तथैव चक्रुः  ब्र्प्_११०।३५द्  
दधीचिर् अप्य् आह गभस्तिम् ओजसा  ब्र्प्_११०।३६अ  
देवारयो मां द्विषतीह भद्रे  ब्र्प्_११०।३६ब्  
न ते सुरा नेतुकामा भवन्ति  ब्र्प्_११०।३६च्  
संस्थापितान्य् अत्र वदस्व युक्तम्  ब्र्प्_११०।३६द्  
सा चाह कान्तं विनयाद् उक्तम् एव  ब्र्प्_११०।३७अ  
त्वं जानीषे नाथ यद् अत्र युक्तम्  ब्र्प्_११०।३७ब्  
दैत्या हरिष्यन्ति महाप्रवृद्धास्  ब्र्प्_११०।३७च्  
तपोयुक्ता बलिनः स्वायुधानि  ब्र्प्_११०।३७द्  
तदस्त्ररक्षार्थम् इदं स चक्रे  ब्र्प्_११०।३८अ  
मन्त्रैस् तु सङ्क्षाल्य जलैश् च पुण्यैः  ब्र्प्_११०।३८ब्  
तद् वारि सर्वास्त्रमयं सुपुण्यं  ब्र्प्_११०।३८च्  
तेजोयुक्तं तच् च पपौ दधीचिः  ब्र्प्_११०।३८द्  
निर्वीर्यरूपाणि तदायुधानि  ब्र्प्_११०।३९अ  
क्षयं जग्मुः क्रमशः कालयोगात्  ब्र्प्_११०।३९ब्  
सुराः समागत्य दधीचिम् ऊचुर्  ब्र्प्_११०।३९च्  
महाभयं ह्य् आगतं शात्रवं नः  ब्र्प्_११०।३९द्  
ददस्व चास्त्राणि मुनिप्रवीर  ब्र्प्_११०।४०अ  
यानि त्वदन्ते निहितानि देवैः  ब्र्प्_११०।४०ब्  
दधीचिर् अप्य् आह सुरारिभीत्या  ब्र्प्_११०।४०च्  
अनागत्या भवतां चाचिरेण  ब्र्प्_११०।४०द्  
अस्त्राणि पीतानि शरीरसंस्थान्य्  ब्र्प्_११०।४१अ  
उक्तानि युक्तं मम तद् वदन्तु  ब्र्प्_११०।४१ब्  
श्रुत्वा तदुक्तं वचनं तु देवाः  ब्र्प्_११०।४१च्  
प्रोचुस् तम् इत्थं विनयावनम्राः  ब्र्प्_११०।४१द्  
अस्त्राणि देहीति च वक्तुम् एतच्  ब्र्प्_११०।४२अ  
छक्यं न वान्यत् प्रतिवक्तुं मुनीन्द्र  ब्र्प्_११०।४२ब्  
विना च तैः परिभूयेम नित्यं  ब्र्प्_११०।४२च्  
पुष्टारयः क्व प्रयामो मुनीश  ब्र्प्_११०।४२द्  
न मर्त्यलोके न तले न नाके  ब्र्प्_११०।४३अ  
वासः सुराणां भविताद्य तात  ब्र्प्_११०।४३ब्  
त्वं विप्रवर्यस् तपसा चैव युक्तो  ब्र्प्_११०।४३च्  
नान्यद् वक्तुं युज्यते ते पुरस्तात्  ब्र्प्_११०।४३द्  
विप्रस् तदोवाच मदस्थिसंस्थान्य्  ब्र्प्_११०।४४अ  
अस्त्राणि गृह्णन्तु न संशयो ऽत्र  ब्र्प्_११०।४४ब्  
देवास् तम् अप्य् आहुर् अनेन किं नो ह्य्  ब्र्प्_११०।४४च्  
अस्त्रैर् हीनाः स्त्रीत्वम् आप्ताः सुरेन्द्राः  ब्र्प्_११०।४४द्  
पुनस् तदा चाह मुनिप्रवीरस्  ब्र्प्_११०।४५अ  
त्यक्ष्ये जीवान् दैहिकान् योगयुक्तः  ब्र्प्_११०।४५ब्  
अस्त्राणि कुर्वन्तु मदस्थिभूतान्य्  ब्र्प्_११०।४५च्  
अनुत्तमान्य् उत्तमरूपवन्ति  ब्र्प्_११०।४५द्  
कुरुष्व चेत्य् आहुर् अदीनसत्त्वं  ब्र्प्_११०।४६अ  
दधीचिम् इत्य् उत्तरम् अग्निकल्पम्  ब्र्प्_११०।४६ब्  
तदा तु तस्य प्रियम् ईरयन्ती  ब्र्प्_११०।४६च्  
न सान्निध्ये प्रातिथेयी मुनीश  ब्र्प्_११०।४६द्  
ते चापि देवास् ताम् अदृष्ट्वैव शीघ्रं  ब्र्प्_११०।४७अ  
तस्या भीता विप्रम् ऊचुः कुरुष्व  ब्र्प्_११०।४७ब्  
तत्याज जीवान् दुस्त्यजान् प्रीतियुक्तो  ब्र्प्_११०।४७च्  
यथासुखं देहम् इमं जुषध्वम्  ब्र्प्_११०।४७द्  
मदस्थिभिः प्रीतिमन्तो भवन्तु  ब्र्प्_११०।४८अ  
सुराः सर्वे किं तु देहेन कार्यम्  ब्र्प्_११०।४८ब्  
{ब्रह्मोवाच: }  
इत्य् उक्त्वासौ बद्धपद्मासनस्थो  ब्र्प्_११०।४९अ  
नासाग्रदत्ताक्षिप्रकाशप्रसन्नः  ब्र्प्_११०।४९ब्  
वायुं सवह्निं मध्यमोद्घाटयोगान्  ब्र्प्_११०।४९च्  
नीत्वा शनैर् दहराकाशगर्भम्  ब्र्प्_११०।४९द्  
यद् अप्रमेयं परमं पदं यद्  ब्र्प्_११०।५०अ  
यद् ब्रह्मरूपं यद् उपासितव्यम्  ब्र्प्_११०।५०ब्  
तत्रैव विन्यस्य धियं महात्मा  ब्र्प्_११०।५०च्  
सायुज्यतां ब्रह्मणो ऽसौ जगाम  ब्र्प्_११०।५०द्  
निर्जीवतां प्राप्तम् अभीक्ष्य देवाः  ब्र्प्_११०।५१अ  
कलेवरं तस्य सुराश् च सम्यक्  ब्र्प्_११०।५१ब्  
त्वष्टारम् अप्य् ऊचुर् अतित्वरन्तः  ब्र्प्_११०।५१च्  
कुरुष्व चास्त्राणि बहूनि सद्यः  ब्र्प्_११०।५१द्  
स चापि तान् आह कथं नु कार्यं  ब्र्प्_११०।५२अ  
कलेवरं ब्राह्मणस्येह देवाः  ब्र्प्_११०।५२ब्  
बिभेमि कर्तुं दारुणं चाक्षमो ऽहं  ब्र्प्_११०।५२च्  
विदारितान्य् आयुधान्य् उत्तमानि  ब्र्प्_११०।५२द्  
तदस्थिभूतानि करोमि सद्यस्  ब्र्प्_११०।५३अ  
ततो देवा गाः समूचुस् त्वरन्तः  ब्र्प्_११०।५३ब्  
{देवा ऊचुः: }  
वज्रं मुखं वः क्रियते हितार्थं  ब्र्प्_११०।५४अ  
गावो देवैर् आयुधार्थं क्षणेन  ब्र्प्_११०।५४ब्  
दधीचिदेहं तु विदार्य यूयम्  ब्र्प्_११०।५४च्  
अस्थीनि शुद्धानि प्रयच्छताद्य  ब्र्प्_११०।५४द्  
{ब्रह्मोवाच: }  
ता देववाक्याच् च तथैव चक्रुः  ब्र्प्_११०।५५अ  
संलिह्य चास्थीनि ददुः सुराणाम्  ब्र्प्_११०।५५ब्  
सुरास् त्वरा जग्मुर् अदीनसत्त्वाः  ब्र्प्_११०।५५च्  
स्वम् आलयं चापि तथैव गावः  ब्र्प्_११०।५५द्  
कृत्वा तथास्त्राणि च देवतानां  ब्र्प्_११०।५६अ  
त्वष्टा जगामाथ सुराज्ञया तदा  ब्र्प्_११०।५६ब्  
ततश् चिराच् छीलवती सुभद्रा  ब्र्प्_११०।५६च्  
भर्तुः प्रिया बालगर्भा त्वरन्ती  ब्र्प्_११०।५६द्  
करे गृहीत्वा कलशं वारिपूर्णम्  ब्र्प्_११०।५७अ  
उमां नत्वा फलपुष्पैः समेत्य  ब्र्प्_११०।५७ब्  
अग्निं च भर्तारम् अथाश्रमं च  ब्र्प्_११०।५७च्  
सन्द्रष्टुकामा ह्य् आजगामाथ शीघ्रम्  ब्र्प्_११०।५७द्  
आगच्छन्तीं तां प्रातिथेयीं तदानीं  ब्र्प्_११०।५८अ  
निवारयाम् आस तदोल्कपातः  ब्र्प्_११०।५८ब्  
सा सम्भ्रमाद् आगता चाश्रमं स्वं  ब्र्प्_११०।५८च्  
नैवापश्यत् तत्र भर्तारम् अग्रे  ब्र्प्_११०।५८द्  
क्व वा गतश् चेति सविस्मया सा  ब्र्प्_११०।५९अ  
पप्रच्छ चाग्निं प्रातिथेयी तदानीम्  ब्र्प्_११०।५९ब्  
अग्निस् तदोवाच सविस्तरं तां  ब्र्प्_११०।५९च्  
देवागमं याचनं वै शरीरे  ब्र्प्_११०।५९द्  
अस्थ्नाम् उपादानम् अथ प्रयाणं  ब्र्प्_११०।६०अ  
श्रुत्वा सर्वं दुःखिता सा बभूव  ब्र्प्_११०।६०ब्  
दुःखोद्वेगात् सा पपाताथ पृथ्व्यां  ब्र्प्_११०।६०च्  
मन्दं मन्दं वह्निनाश्वासिता च  ब्र्प्_११०।६०द्  
{प्रातिथेय्य् उवाच: }  
शापे ऽमराणां तु नाहं समर्था  ब्र्प्_११०।६१अ  
अग्निं प्राप्स्ये किं नु कार्यं भवेन् मे  ब्र्प्_११०।६१ब्  
{ब्रह्मोवाच: }  
कोपं च दुःखं च नियम्य साध्वी  ब्र्प्_११०।६२अ  
तदावादीद् धर्मयुक्तं च भर्तुः  ब्र्प्_११०।६२ब्  
{प्रातिथेय्य् उवाच: }  
उत्पद्यते यत् तु विनाशि सर्वं  ब्र्प्_११०।६३अ  
न शोच्यम् अस्तीति मनुष्यलोके  ब्र्प्_११०।६३ब्  
गोविप्रदेवार्थम् इह त्यजन्ति  ब्र्प्_११०।६३च्  
प्राणान् प्रियान् पुण्यभाजो मनुष्याः  ब्र्प्_११०।६३द्  
संसारचक्रे परिवर्तमाने  ब्र्प्_११०।६४अ  
देहं समर्थं धर्मयुक्तं त्व् अवाप्य  ब्र्प्_११०।६४ब्  
प्रियान् प्राणान् देवविप्रार्थहेतोस्  ब्र्प्_११०।६४च्  
ते वै धन्याः प्राणिनो ये त्यजन्ति  ब्र्प्_११०।६४द्  
प्राणाः सर्वे ऽस्यापि देहान्वितस्य  ब्र्प्_११०।६५अ  
यातारो वै नात्र सन्देहलेशः  ब्र्प्_११०।६५ब्  
एवं ज्ञात्वा विप्रगोदेवदीनाद्य्  ब्र्प्_११०।६५च्  
अर्थं चैनान् उत्सृजन्तीश्वरास् ते  ब्र्प्_११०।६५द्  
निवार्यमाणो ऽपि मया प्रपन्नया  ब्र्प्_११०।६६अ  
चकार देवास्त्रपरिग्रहं सः  ब्र्प्_११०।६६ब्  
मनोगतं वेत्त्य् अथवा विधातुः  ब्र्प्_११०।६६च्  
को मर्त्यलोकातिगचेष्टितस्य  ब्र्प्_११०।६६द्  
{ब्रह्मोवाच: }  
इत्य् एवम् उक्त्वापूज्य चाग्नीन् यथावद्  ब्र्प्_११०।६७अ  
भर्तुस् त्वचा लोमभिः सा विवेश  ब्र्प्_११०।६७ब्  
गर्भस्थितं बालकं प्रातिथेयी  ब्र्प्_११०।६७च्  
कुक्षिं विदार्याथ करे गृहीत्वा  ब्र्प्_११०।६७द्  
नत्वा च गङ्गां भुवम् आश्रमं च  ब्र्प्_११०।६८अ  
वनस्पतीन् ओषधीर् आश्रमस्थान्  ब्र्प्_११०।६८ब्  
{प्रातिथेय्य् उवाच: }  
पित्रा हीनो बन्धुभिर् गोत्रजैश् च  ब्र्प्_११०।६९अ  
मात्रा हीनो बालकः सर्व एव  ब्र्प्_११०।६९ब्  
रक्षन्तु सर्वे ऽपि च भूतसङ्घास्  ब्र्प्_११०।६९च्  
तथौषध्यो बालकं लोकपालाः  ब्र्प्_११०।६९द्  
ये बालकं मातृपितृप्रहीणं  ब्र्प्_११०।७०अ  
सनिर्विशेषं स्वतनुप्ररूढैः  ब्र्प्_११०।७०ब्  
पश्यन्ति रक्षन्ति त एव नूनं  ब्र्प्_११०।७०च्  
ब्रह्मादिकानाम् अपि वन्दनीयाः  ब्र्प्_११०।७०द्  
{ब्रह्मोवाच: }  
इत्य् उक्त्वा चात्यजद् बालं भर्तृचित्तपरायणा  ।  
पिप्पलानां समीपे तु न्यस्य बालं नमस्य च  ॥ ब्र्प्_११०।७१ ॥  
अग्निं प्रदक्षिणीकृत्य यज्ञपात्रसमन्विता  ।  
विवेशाग्निं प्रातिथेयी भर्त्रा सह दिवं ययौ  ॥ ब्र्प्_११०।७२ ॥  
रुरुदुश् चाश्रमस्था ये वृक्षाश् च वनवासिनः  ।  
पुत्रवत् पोषिता येन ऋषिणा च दधीचिना  ॥ ब्र्प्_११०।७३ ॥  
विना तेन न जीवामस् तया मात्रा विना तथा  ।  
मृगाश् च पक्षिणः सर्वे वृक्षाः प्रोचुः परस्परम्  ॥ ब्र्प्_११०।७४ ॥  
{वृक्षा ऊचुः: }  
स्वर्गम् आसेदुषोः पित्रोस् तदपत्येष्व् अकृत्रिमम्  ।  
ये कुर्वन्त्य् अनिशं स्नेहं त एव कृतिनो नराः  ॥ ब्र्प्_११०।७५ ॥  
दधीचिः प्रातिथेयी वा वीक्षते ऽस्मान् यथा पुरा  ।  
तथा पिता न माता वा धिग् अस्मान् पापिनो वयम्  ॥ ब्र्प्_११०।७६ ॥  
अस्माकम् अपि सर्वेषाम् अतः प्रभृति निश्चितम्  ।  
बालो दधीचिः प्रातिथेयी बालो धर्मः सनातनः  ॥ ब्र्प्_११०।७७ ॥  
{ब्रह्मोवाच: }  
एवम् उक्त्वा तदौषध्यो वनस्पतिसमन्विताः  ।  
सोमं राजानम् अभ्येत्य याचिरे ऽमृतम् उत्तमम्  ॥ ब्र्प्_११०।७८ ॥  
स चापि दत्तवांस् तेभ्यः सोमो ऽमृतम् अनुत्तमम्  ।  
ददुर् बालाय ते चापि अमृतं सुरवल्लभम्  ॥ ब्र्प्_११०।७९ ॥  
स तेन तृप्तो ववृधे शुक्लपक्षे यथा शशी  ।  
पिप्पलैः पालितो यस्मात् पिप्पलादः स बालकः  ।  
प्रवृद्धः पिप्पलान् एवम् उवाच त्व् अतिविस्मितः  ॥ ब्र्प्_११०।८० ॥  
{पिप्पलाद उवाच: }  
मानुषेभ्यो मानुषास् तु जायन्ते पक्षिभिः खगाः  ।  
बीजेभ्यो वीरुधो लोके वैषम्यं नैव दृश्यते  ।  
वार्क्षस् त्व् अहं कथं जातो हस्तपादादिजीववान्  ॥ ब्र्प्_११०।८१ ॥  
{ब्रह्मोवाच: }  
वृक्षास् तद्वचनं श्रुत्वा सर्वम् ऊचुर् यथाक्रमम्  ।  
दधीचेर् मरणं साध्व्यास् तथा चाग्निप्रवेशनम्  ॥ ब्र्प्_११०।८२ ॥  
अस्थ्नां संहरणं देवैर् एतत् सर्वं सविस्तरम्  ।  
श्रुत्वा दुःखसमाविष्टो निपपात तदा भुवि  ॥ ब्र्प्_११०।८३ ॥  
आश्वासितः पुनर् वृक्षैर् वाक्यैर् धर्मार्थसंहितैः  ।  
आश्वस्तः स पुनः प्राह तदौषधिवनस्पतीन्  ॥ ब्र्प्_११०।८४ ॥  
{पिप्पलाद उवाच: }  
पितृहन्तॄन् हनिष्ये ऽहं नान्यथा जीवितुं क्षमः  ।  
पितुर् मित्राणि शत्रूंश् च तथा पुत्रो ऽनुवर्तते  ॥ ब्र्प्_११०।८५ ॥  
स एव पुत्रो यो ऽन्यस् तु पुत्ररूपो रिपुः स्मृतः  ।  
वदन्ति पितृमित्राणि तारयन्त्य् अहितान् अपि  ॥ ब्र्प्_११०।८६ ॥  
{ब्रह्मोवाच: }  
वृक्षास् तं बालम् आदाय सोमान्तिकम् अथाययुः  ।  
बालवाक्यं तु ते वृक्षाः सोमायाथ न्यवेदयन्  ।  
श्रुत्वा सोमो ऽपि तं बालं पिप्पलादम् अभाषत  ॥ ब्र्प्_११०।८७ ॥  
{सोम उवाच: }  
गृहाण विद्यां विधिवत् समग्रां  ब्र्प्_११०।८८अ  
तपःसमृद्धिं च शुभां च वाचम्  ब्र्प्_११०।८८ब्  
शौर्यं च रूपं च बलं च बुद्धिं  ब्र्प्_११०।८८च्  
सम्प्राप्स्यसे पुत्र मदाज्ञया त्वम्  ब्र्प्_११०।८८द्  
{ब्रह्मोवाच: }  
पिप्पलादस् तम् अप्य् आह ओषधीशं विनीतवत्  ॥* ब्र्प्_११०।८९ ॥  
{पिप्पलाद उवाच: }  
सर्वम् एतद् वृथा मन्ये पितृहन्तृविनिष्कृतिम्  ।  
न करोम्य् अत्र यावच् च तस्मात् तत् प्रथमं वद  ॥ ब्र्प्_११०।९० ॥  
यस्मिन् देशे यत्र काले यस्मिन् देवे च मन्त्रके  ।  
यत्र तीर्थे च सिध्येत मत्सङ्कल्पः सुरोत्तम  ॥ ब्र्प्_११०।९१ ॥  
{ब्रह्मोवाच: }  
चन्द्रः प्राह चिरं ध्यात्वा भुक्तिर् वा मुक्तिर् एव वा  ।  
सर्वं महेश्वराद् देवाज् जायते नात्र संशयः  ॥ ब्र्प्_११०।९२ ॥  
स सोमं पुनर् अप्य् आह कथं द्रक्ष्ये महेश्वरम्  ।  
बालो ऽहं बालबुद्धिश् च न सामर्थ्यं तपस् तथा  ॥ ब्र्प्_११०।९३ ॥  
{चन्द्र उवाच: }  
गौतमीं गच्छ भद्र त्वं स्तुहि चक्रेश्वरं हरम्  ।  
प्रसन्नस् तु तवेशानो ह्य् अल्पायासेन वत्सक  ॥ ब्र्प्_११०।९४ ॥  
प्रीतो भवेन् महादेवः साक्षात् कारुणिकः शिवः  ।  
आस्ते साक्षात्कृतः शम्भुर् विष्णुना प्रभविष्णुना  ॥ ब्र्प्_११०।९५ ॥  
वरं च दत्तवान् विष्णोश् चक्रं च त्रिदशार्चितम्  ।  
गच्छ तत्र महाबुद्धे दण्डके गौतमीं नदीम्  ॥ ब्र्प्_११०।९६ ॥  
चक्रेश्वरं नाम तीर्थं जानन्त्य् ओषधयस् तु तत्  ।  
तं गत्वा स्तुहि देवेशं सर्वभावेन शङ्करम्  ।  
स ते प्रीतमनास् तात सर्वान् कामान् प्रदास्यति  ॥ ब्र्प्_११०।९७ ॥  
{ब्रह्मोवाच: }  
तद् राजवचनाद् ब्रह्मन् पिप्पलादो महामुनिः  ।  
आजगाम जगन्नाथो यत्र रुद्रः स चक्रदः  ॥ ब्र्प्_११०।९८ ॥  
तं बालं कृपयाविष्टाः पिप्पलाः स्वाश्रमान् ययुः  ।  
गोदावर्यां ततः स्नात्वा नत्वा त्रिभुवनेश्वरम्  ।  
तुष्टाव सर्वभावेन पिप्पलादः शिवं शुचिः  ॥ ब्र्प्_११०।९९ ॥  
{पिप्पलाद उवाच: }  
सर्वाणि कर्माणि विहाय धीरास्  ब्र्प्_११०।१००अ  
त्यक्तैषणा निर्जितचित्तवाताः  ब्र्प्_११०।१००ब्  
यं यान्ति मुक्त्यै शरणं प्रयत्नात्  ब्र्प्_११०।१००च्  
तम् आदिदेवं प्रणमामि शम्भुम्  ब्र्प्_११०।१००द्  
यः सर्वसाक्षी सकलान्तरात्मा  ब्र्प्_११०।१०१अ  
सर्वेश्वरः सर्वकलानिधानम्  ब्र्प्_११०।१०१ब्  
विज्ञाय मच्चित्तगतं समस्तं  ब्र्प्_११०।१०१च्  
स मे स्मरारिः करुणां करोतु  ब्र्प्_११०।१०१द्  
दिगीश्वराञ् जित्य सुरार्चितस्य  ब्र्प्_११०।१०२अ  
कैलासम् आन्दोलयतः पुरारेः  ब्र्प्_११०।१०२ब्  
अङ्गुष्ठकृत्यैव रसातलाद् अधो  ब्र्प्_११०।१०२च्  
गतस्य तस्यैव दशाननस्य  ब्र्प्_११०।१०२द्  
आलूनकायस्य गिरं निशम्य  ब्र्प्_११०।१०३अ  
विहस्य देव्या सह दत्तम् इष्टम्  ब्र्प्_११०।१०३ब्  
तस्मै प्रसन्नः कुपितो ऽपि तद्वद्  ब्र्प्_११०।१०३च्  
अयुक्तदातासि महेश्वर त्वम्  ब्र्प्_११०।१०३द्  
सौत्रामणीम् ऋद्धिम् अधः स चक्रे  ब्र्प्_११०।१०४अ  
यो ऽर्चां हरौ नित्यम् अतीव कृत्वा  ब्र्प्_११०।१०४ब्  
बाणः प्रशस्यः कृतवान् उच्चपूजां  ब्र्प्_११०।१०४च्  
रम्यां मनोज्ञां शशिखण्डमौलेः  ब्र्प्_११०।१०४द्  
जित्वा रिपून् देवगणान् प्रपूज्य  ब्र्प्_११०।१०५अ  
गुरुं नमस्कर्तुम् अगाद् विशाखः  ब्र्प्_११०।१०५ब्  
चुकोप दृष्ट्वा गणनाथम् ऊढम्  ब्र्प्_११०।१०५च्  
अङ्के तम् आरोप्य जहास सोमः  ब्र्प्_११०।१०५द्  
ईशाङ्करूढो ऽपि शिशुस्वभावान्  ब्र्प्_११०।१०६अ  
न मातुर् अङ्कं प्रमुमोच बालः  ब्र्प्_११०।१०६ब्  
क्रुद्धं सुतं बोधितुम् अप्य् अशक्तस्  ब्र्प्_११०।१०६च्  
ततो ऽर्धनारित्वम् अवाप सोमः  ब्र्प्_११०।१०६द्  
{ब्रह्मोवाच: }  
ततः स्वयम्भूः सुप्रीतः पिप्पलादम् अभाषत  ॥* ब्र्प्_११०।१०७ ॥  
{शिव उवाच: }  
वरं वरय भद्रं ते पिप्पलाद यथेप्सितम्  ॥* ब्र्प्_११०।१०८ ॥  
{पिप्पलाद उवाच: }  
हतो देवैर् महादेव पिता मम महायशाः  ।  
अदाम्भिकः सत्यवादी तथा माता पतिव्रता  ॥ ब्र्प्_११०।१०९ ॥  
देवेभ्यश् च तयोर् नाशं श्रुत्वा नाथ सविस्तरम्  ।  
दुःखकोपसमाविष्टो नाहं जीवितुम् उत्सहे  ॥ ब्र्प्_११०।११० ॥  
तस्मान् मे देहि सामर्थ्यं नाशयेयं सुरान् यथा  ।  
अवध्यसेव्यस् त्रैलोक्ये त्वम् एव शशिशेखर  ॥ ब्र्प्_११०।१११ ॥  
{ईश्वर उवाच: }  
तृतीयं नयनं द्रष्टुं यदि शक्नोषि मे ऽनघ  ।  
ततः समर्थो भविता देवांश् छेदयितुं भवान्  ॥ ब्र्प्_११०।११२ ॥  
{ब्रह्मोवाच: }  
ततो द्रष्टुं मनश् चक्रे तृतीयं लोचनं विभोः  ।  
न शशाक तदोवाच न शक्तो ऽस्मीति शङ्करम्  ॥ ब्र्प्_११०।११३ ॥  
{ईश्वर उवाच: }  
किञ्चित् कुरु तपो बाल यदा द्रक्ष्यसि लोचनम्  ।  
तृतीयं त्वं तदाभीष्टं प्राप्स्यसे नात्र संशयः  ॥ ब्र्प्_११०।११४ ॥  
{ब्रह्मोवाच: }  
एतच् छ्रुत्वेशानवाक्यं तपसे कृतनिश्चयः  ।  
दधीचिसूनुर् धर्मात्मा तत्रैव बहुलाः समाः  ॥ ब्र्प्_११०।११५ ॥  
शिवध्यानैकनिरतो बालो ऽपि बलवान् इव  ।  
प्रत्यहं प्रातर् उत्थाय स्नात्वा नत्वा गुरून् क्रमात्  ॥ ब्र्प्_११०।११६ ॥  
सुखासीनो मनः कृत्वा सुषुम्नायाम् अनन्यधीः  ।  
हस्तस्वस्तिकम् आरोप्य नाभौ विस्मृतसंसृतिः  ॥ ब्र्प्_११०।११७ ॥  
स्थानात् स्थानान्तरोत्कर्षान् विदध्यौ शाम्भवं महः  ।  
ददर्श चक्षुर् देवस्य तृतीयं पिप्पलाशनः  ।  
कृताञ्जलिपुटो भूत्वा विनीत इदम् अब्रवीत्  ॥ ब्र्प्_११०।११८ ॥  
{पिप्पलाद उवाच: }  
शम्भुना देवदेवेन वरो दत्तः पुरा मम  ।  
तार्तीयचक्षुषो ज्योतिर् यदा पश्यसि तत्क्षणात्  ॥ ब्र्प्_११०।११९ ॥  
सर्वं ते प्रार्थितं सिध्येद् इत्य् आह त्रिदशेश्वरः  ।  
तस्माद् रिपुविनाशाय हेतुभूतां प्रयच्छ मे  ॥ ब्र्प्_११०।१२० ॥  
तदैव पिप्पलाः प्रोचुर् वडवापि महाद्युते  ।  
माता तव प्रातिथेयी वदन्त्य् एवं दिवं गता  ॥ ब्र्प्_११०।१२१ ॥  
पराभिद्रोहनिरता विस्मृतात्महिता नराः  ।  
इतस् ततो भ्रान्तचित्ताः पतन्ति नरकावटे  ॥ ब्र्प्_११०।१२२ ॥  
तन् मातृवचनं श्रुत्वा कुपितः पिप्पलाशनः  ।  
अभिमाने ज्वलत्य् अन्तः साधुवादो निरर्थकः  ॥ ब्र्प्_११०।१२३ ॥  
देहि देहीति तं प्राह कृत्या नेत्रविनिर्गता  ।  
वडवेति स्मरन् विप्रः कृत्यापि वडवाकृतिः  ॥ ब्र्प्_११०।१२४ ॥  
सर्वसत्त्वविनाशाय प्रभूतानलगर्भिणी  ।  
गभस्तिनी बालगर्भा या माता पिप्पलाशिनः  ॥ ब्र्प्_११०।१२५ ॥  
तद्ध्यानयोगात् तु जाता कृत्या सानलगर्भिणी  ।  
उत्पन्ना सा महारौद्रा मृत्युजिह्वेव भीषणा  ॥ ब्र्प्_११०।१२६ ॥  
अवोचत् पिप्पलादं तं किं कृत्यं मे वदस्व तत्  ।  
पिप्पलादो ऽपि तां प्राह देवान् खाद रिपून् मम  ॥ ब्र्प्_११०।१२७ ॥  
जग्राह सा तथेत्य् उक्त्वा पिप्पलादं पुरस्थितम्  ।  
स प्राह किम् इदं कृत्ये सा चाप्य् आह त्वयोदितम्  ॥ ब्र्प्_११०।१२८ ॥  
देवैश् च निर्मितं देहं ततो भीतः शिवं ययौ  ।  
तुष्टाव देवं स मुनिः कृत्यां प्राह तदा शिवः  ॥ ब्र्प्_११०।१२९ ॥  
{शिव उवाच: }  
योजनान्तःस्थिताञ् जीवान् न गृहाण मदाज्ञया  ।  
तस्माद् याहि ततो दूरं कृत्ये कृत्यं ततः कुरु  ॥ ब्र्प्_११०।१३० ॥  
{ब्रह्मोवाच: }  
तीर्थात् तु पिप्पलात् पूर्वं यावद् योजनसङ्ख्यया  ।  
प्रातिष्ठद् वडवारूपा कृत्या सा ऋषिनिर्मिता  ॥ ब्र्प्_११०।१३१ ॥  
तस्यां जातो महान् अग्निर् लोकसंहरणक्षमः  ।  
तं दृष्ट्वा विबुधाः सर्वे त्रस्ताः शम्भुम् उपागमन्  ॥ ब्र्प्_११०।१३२ ॥  
चक्रेश्वरं पिप्पलेशं पिप्पलादेन तोषितम्  ।  
स्तुवन्तो भीतमनसः शम्भुम् ऊचुर् दिवौकसः  ॥ ब्र्प्_११०।१३३ ॥  
{देवा ऊचुः: }  
रक्षस्व शम्भो कृत्यास्मान् बाधते तद्भवानलः  ।  
शरणं भव सर्वेश भीतानाम् अभयप्रद  ॥ ब्र्प्_११०।१३४ ॥  
सर्वतः परिभूतानाम् आर्तानां श्रान्तचेतसाम्  ।  
सर्वेषाम् एव जन्तूनां त्वम् एव शरणं शिव  ॥ ब्र्प्_११०।१३५ ॥  
ऋषिणाभ्यर्थिता कृत्या त्वच्चक्षुर्वह्निनिर्गता  ।  
सा जिघांसति लोकांस् त्रींस् त्वं नस् त्राता न चेतरः  ॥ ब्र्प्_११०।१३६ ॥  
{ब्रह्मोवाच: }  
तान् अब्रवीज् जगन्नाथो योजनान्तर्निवासिनः  ।  
न बाधते त्व् असौ कृत्या तस्माद् यूयम् अहर्निशम्  ।  
इहैवासध्वम् अमरास् तस्या वो न भयं भवेत्  ॥ ब्र्प्_११०।१३७ ॥  
{ब्रह्मोवाच: }  
पुनर् ऊचुः सुरेशानं त्वया दत्तं त्रिविष्टपम्  ।  
तत् त्यक्त्वात्र कथं नाथ वत्स्यामस् त्रिदशार्चित  ॥ ब्र्प्_११०।१३८ ॥  
{ब्रह्मोवाच: }  
देवानां वचनं श्रुत्वा शिवो वाक्यम् अथाब्रवीत्  ॥* ब्र्प्_११०।१४० ॥  
{शिव उवाच: }  
देवो ऽसौ विश्वतश्चक्षुर् यो देवो विश्वतोमुखः  ।  
यो रश्मिभिस् तु धमते नित्यं यो जनको मतः  ॥ ब्र्प्_११०।१४१ ॥  
स सूर्य एक एवात्र साक्षाद् रूपेण सर्वदा  ।  
स्थितिं करोतु तन्मूर्तौ भविष्यन्त्य् अखिलाः स्थिताः  ॥ ब्र्प्_११०।१४२ ॥  
{ब्रह्मोवाच: }  
तथेति शम्भुवचनात् पारिजाततरोस् तदा  ।  
देवा दिवाकरं चक्रुस् त्वष्टा भास्करम् अब्रवीत्  ॥ ब्र्प्_११०।१४३ ॥  
{त्वष्टोवाच: }  
इहैवास्स्व जगत्स्वामिन् रक्षेमान् विबुधान् स्वयम्  ।  
स्वांशैश् च वयम् अप्य् अत्र तिष्ठामः शम्भुसन्निधौ  ॥ ब्र्प्_११०।१४४ ॥  
चक्रेश्वरस्य परितो यावद् योजनसङ्ख्यया  ।  
गङ्गाया उभयं तीरम् आसाद्यासन् सुरोत्तमाः  ॥ ब्र्प्_११०।१४५ ॥  
अङ्गुल्यर्धार्धमात्रं तु गङ्गातीरं समाश्रिताः  ।  
तिस्रः कोट्यस् तथा पञ्च शतानि मुनिसत्तम  ।  
तीर्थानां तत्र व्युष्टिं च कः शृणोति ब्रवीति वा  ॥ ब्र्प्_११०।१४६ ॥  
{ब्रह्मोवाच: }  
ततः सुरगणाः सर्वे विनीताः शिवम् अब्रुवन्  ॥* ब्र्प्_११०।१४७ ॥  
{देवा ऊचुः: }  
पिप्पलादं सुरेशान शमं नय जगन्मय  ॥* ब्र्प्_११०।१४८ ॥  
{ब्रह्मोवाच: }  
ओम् इत्य् उक्त्वा जगन्नाथः पिप्पलादम् अवोचत  ॥* ब्र्प्_११०।१४९ ॥  
{शिव उवाच: }  
नाशितेष्व् अपि देवेषु पिता ते नागमिष्यति  ।  
दत्ताः पित्रा तव प्राणा देवानां कार्यसिद्धये  ॥ ब्र्प्_११०।१५० ॥  
दीनार्तकरुणाबन्धुः को हि तादृग्भवे भवेत्  ।  
तथा याता दिवं तात तव माता पतिव्रता  ॥ ब्र्प्_११०।१५१ ॥  
समा काप्य् अत्र मतया लोपामुद्राप्य् अरुन्धती  ।  
यद् अस्थिभिः सुराः सर्वे जयिनः सुखिनः सदा  ॥ ब्र्प्_११०।१५२ ॥  
तेनावाप्तं यशः स्फीतं तव मात्राक्षयं कृतम्  ।  
त्वया पुत्रेण सर्वत्र नातः परतरं कृतम्  ॥ ब्र्प्_११०।१५३ ॥  
त्वत्प्रतापभयात् स्वर्गाच् च्युतांस् त्वं पातुम् अर्हसि  ।  
कान्दिशीकांस् तव भयाद् अमरांस् त्रातुम् अर्हसि  ।  
नार्तत्राणाद् अभ्यधिकं सुकृतं क्वापि विद्यते  ॥ ब्र्प्_११०।१५४ ॥  
यावद् यशः स्फुरति चारु मनुष्यलोके  ब्र्प्_११०।१५५अ  
अहानि तावन्ति दिवं गतस्य  ब्र्प्_११०।१५५ब्  
दिने दिने वर्षसङ्ख्या परस्मिंल्  ब्र्प्_११०।१५५च्  
लोके वासो जायते निर्विकारः  ब्र्प्_११०।१५५द्  
मृतास् त एवात्र यशो न येषाम्  ब्र्प्_११०।१५६अ  
अन्धास् त एव श्रुतवर्जिता ये  ब्र्प्_११०।१५६ब्  
ये दानशीला न नपुंसकास् ते  ब्र्प्_११०।१५६च्  
ये धर्मशीला न त एव शोच्याः  ब्र्प्_११०।१५६द्  
{ब्रह्मोवाच: }  
भाषितं देवदेवस्य श्रुत्वा शान्तो ऽभवन् मुनिः  ।  
कृताञ्जलिपुटो भूत्वा नत्वा नाथम् अथाब्रवीत्  ॥ ब्र्प्_११०।१५७ ॥  
{पिप्पलाद उवाच: }  
वाग्भिर् मनोभिः कृतिभिः कदाचिन्  ब्र्प्_११०।१५८अ  
ममोपकुर्वन्ति हिते रता ये  ब्र्प्_११०।१५८ब्  
तेभ्यो हितार्थं त्व् इह चापरेषां  ब्र्प्_११०।१५८च्  
सोमं नमस्यामि सुरादिपूज्यम्  ब्र्प्_११०।१५८द्  
संरक्षितो यैर् अभिवर्धितश् च  ब्र्प्_११०।१५९अ  
समानगोत्रश् च समानधर्मा  ब्र्प्_११०।१५९ब्  
तेषाम् अभीष्टानि शिवः करोतु  ब्र्प्_११०।१५९च्  
बालेन्दुमौलिं प्रणतो ऽस्मि नित्यम्  ब्र्प्_११०।१५९द्  
यैर् अहं वर्धितो नित्यं मातृवत् पितृवत् प्रभो  ।  
तन्नाम्ना जायतां तीर्थं देवदेव जगत्त्रये  ॥ ब्र्प्_११०।१६० ॥  
यशस् तु तेषां भविता तेभ्यो ऽहम् अनृणस् ततः  ।  
यानि क्षेत्राणि देवानां यानि तीर्थानि भूतले  ॥ ब्र्प्_११०।१६१ ॥  
तेभ्यो यद् इदम् अधिकम् अनुमन्यन्तु देवताः  ।  
ततः क्षमे ऽहं देवानाम् अपराधं निरञ्जनः  ॥ ब्र्प्_११०।१६२ ॥  
{ब्रह्मोवाच: }  
ततः समक्षं सुरसाक्षरां गिरं  ब्र्प्_११०।१६३अ  
सहस्रचक्षुःप्रमुखांस् तथाग्रतः  ब्र्प्_११०।१६३ब्  
उवाच देवा अपि मेनिरे वचो  ब्र्प्_११०।१६३च्  
दधीचिपुत्रोदितम् आदरेण  ब्र्प्_११०।१६३द्  
बालस्य बुद्धिं विनयं च विद्यां  ब्र्प्_११०।१६४अ  
शौर्यं बलं साहसं सत्यवाचम्  ब्र्प्_११०।१६४ब्  
पित्रोर् भक्तिं भावशुद्धिं विदित्वा  ब्र्प्_११०।१६४च्  
तदावादीच् छङ्करः पिप्पलादम्  ब्र्प्_११०।१६४द्  
{शङ्कर उवाच: }  
वत्स यद् वै प्रियं कामं यच् चापि सुरवल्लभम्  ।  
प्राप्स्यसे वद कल्याणं नान्यथा त्वं मनः कृथाः  ॥ ब्र्प्_११०।१६५ ॥  
{पिप्पलाद उवाच: }  
ये गङ्गायाम् आप्लुता धर्मनिष्ठाः  ब्र्प्_११०।१६६अ  
सम्पश्यन्ति त्वत्पदाब्जं महेश  ब्र्प्_११०।१६६ब्  
सर्वान् कामान् आप्नुवन्तु प्रसह्य  ब्र्प्_११०।१६६च्  
देहान्ते ते पदम् आयान्तु शैवम्  ब्र्प्_११०।१६६द्  
तातः प्राप्तस् त्वत्पदं चाम्बिका मे  ब्र्प्_११०।१६७अ  
नाथ प्राप्ता पिप्पलश् चामराश् च  ब्र्प्_११०।१६७ब्  
सुखं प्राप्ता नाथनाथं विलोक्य  ब्र्प्_११०।१६७च्  
त्वां पश्येयुस् त्वत्पदं ते प्रयान्तु  ब्र्प्_११०।१६७द्  
{ब्रह्मोवाच: }  
तथेत्य् उक्त्वा पिप्पलादं देवदेवो महेश्वरः  ।  
अभिनन्द्य च तं देवैः सार्धं वाक्यम् अथाब्रवीत्  ॥ ब्र्प्_११०।१६८ ॥  
देवा अपि मुदा युक्ता निर्भयास् तत्कृताद् भयात्  ।  
इदम् ऊचुः सर्व एव दाधीचं शिवसन्निधौ  ॥ ब्र्प्_११०।१६९ ॥  
{देवा ऊचुः: }  
सुराणां यद् अभीष्टं च त्वया कृतम् असंशयम्  ।  
पालिता देवदेवस्य आज्ञा त्रैलोक्यमण्डनी  ॥ ब्र्प्_११०।१७० ॥  
याचितं च त्वया पूर्वं परार्थं नात्मने द्विज  ।  
तस्माद् अन्यतमं ब्रूहि किञ्चिद् दास्यामहे वयम्  ॥ ब्र्प्_११०।१७१ ॥  
{ब्रह्मोवाच: }  
पुनः पुनस् तद् एवोचुः सुरसङ्घा द्विजोत्तमम्  ।  
कृताञ्जलिपुटः पूर्वं नत्वा शम्भुसुरान् इदम्  ।  
उवाच पिप्पलादश् च उमां नत्वा च पिप्पलान्  ॥ ब्र्प्_११०।१७२ ॥  
{पिप्पलाद उवाच: }  
पितरौ द्रष्टुकामो ऽस्मि सदा मे शब्दगोचरौ  ।  
ते धन्याः प्राणिनो लोके मातापित्रोर् वशे स्थिताः  ॥ ब्र्प्_११०।१७३ ॥  
शुश्रूषणपरा नित्यं तत्पादाज्ञाप्रतीक्षकाः  ।  
इन्द्रियाणि शरीरं च कुलं शक्तिं धियं वपुः  ॥ ब्र्प्_११०।१७४ ॥  
परिलभ्य तयोः कृत्ये कृतकृत्यो भवेत् स्वयम्  ।  
पशूनां पक्षिणां चापि सुलभं मातृदर्शनम्  ॥ ब्र्प्_११०।१७५ ॥  
दुर्लभं मम तच् चापि पृच्छे पापफलं नु किम्  ।  
दुर्लभं च तथा चेत् स्यात् सर्वेषां यस्य कस्यचित्  ॥ ब्र्प्_११०।१७६ ॥  
नोपपद्येत सुलभं मत्तो नान्यो ऽस्ति पापकृत्  ।  
तयोर् दर्शनमात्रं च यदि प्राप्स्ये सुरोत्तमाः  ॥ ब्र्प्_११०।१७७ ॥  
मनोवाक्कायकर्मभ्यः फलं प्राप्तं भविष्यति  ।  
पितरौ ये न पश्यन्ति समुत्पन्ना न संसृतौ  ।  
तेषां महापातकानां कः सङ्ख्यां कर्तुम् ईश्वरः  ॥ ब्र्प्_११०।१७८ ॥  
{ब्रह्मोवाच: }  
तद् ऋषेर् वचनं श्रुत्वा मिथः सम्मन्त्र्य ते सुराः  ।  
विमानवरम् आरूढौ पितरौ दम्पती शुभौ  ॥ ब्र्प्_११०।१७९ ॥  
तव सन्दर्शनाकाङ्क्षौ द्रक्ष्यसे वाद्य निश्चितम्  ।  
विषादं लोभमोहौ च त्यक्त्वा चित्तं शमं नय  ॥ ब्र्प्_११०।१८० ॥  
पश्य पश्येति तं प्राहुर् दाधीचं सुरसत्तमाः  ।  
विमानवरम् आरूढौ स्वर्गिणौ स्वर्णभूषणौ  ॥ ब्र्प्_११०।१८१ ॥  
तव सन्दर्शनाकाङ्क्षौ पितरौ दम्पती शुभौ  ।  
वीज्यमानौ सुरस्त्रीभिः स्तूयमानौ च किन्नरैः  ॥ ब्र्प्_११०।१८२ ॥  
दृष्ट्वा स मातापितरौ ननाम शिवसन्निधौ  ।  
हर्षबाष्पाश्रुनयनौ स कथञ्चिद् उवाच तौ  ॥ ब्र्प्_११०।१८३ ॥  
{पुत्र उवाच: }  
तारयन्त्य् एव पितराव् अन्ये पुत्राः कुलोद्वहाः  ।  
अहं तु मातुर् उदरे केवलं भेदकारणम्  ।  
एवम्भूतो ऽपि तौ मोहात् पश्येयम् अतिदुर्मतिः  ॥ ब्र्प्_११०।१८४ ॥  
{ब्रह्मोवाच: }  
ताव् आलोक्य ततो दुःखाद् वक्तुं नैव शशाक सः  ।  
देवाश् च मातापितरौ पिप्पलादम् अथाब्रुवन्  ॥ ब्र्प्_११०।१८५ ॥  
धन्यस् त्वं पुत्र लोकेषु यस्य कीर्तिर् गता दिवम्  ।  
साक्षात्कृतस् त्वया त्र्यक्षो देवाश् चाश्वासितास् त्वया  ।  
त्वया पुत्रेण सल्लोका न क्षीयन्ते कदाचन  ॥ ब्र्प्_११०।१८६ ॥  
{ब्रह्मोवाच: }  
पुष्पवृष्टिस् तदा स्वर्गात् पपात तस्य मूर्धनि  ।  
जयशब्दः सुरैर् उक्तः प्रादुर्भूतो महामुने  ॥ ब्र्प्_११०।१८७ ॥  
आशिषं तु सुते दत्त्वा दधीचिः सह भार्यया  ।  
शम्भुं गङ्गां सुरान् नत्वा पुत्रं वाक्यम् अथाब्रवीत्  ॥ ब्र्प्_११०।१८८ ॥  
{दधीचिर् उवाच: }  
प्राप्य भार्यां शिवे भक्तिं कुरु गङ्गां च सेवय  ।  
पुत्रान् उत्पाद्य विधिवद् यज्ञान् इष्ट्वा सदक्षिणान्  ।  
कृतकृत्यस् ततो वत्स आक्रमस्व चिरं दिवम्  ॥ ब्र्प्_११०।१८९ ॥  
{ब्रह्मोवाच: }  
करोम्य् एवम् इति प्राह दधीचिं पिप्पलाशनः  ।  
दधीचिः पुत्रम् आश्वास्य भार्यया च पुनः पुनः  ॥ ब्र्प्_११०।१९० ॥  
अनुज्ञातः सुरगणैः पुनः स दिवम् आक्रमत्  ।  
देवा अप्य् ऊचिरे सर्वे पिप्पलादं ससम्भ्रमाः  ॥ ब्र्प्_११०।१९१ ॥  
{देवा ऊचुः: }  
कृत्यां शमय भद्रं ते तद् उत्पन्नं महानलम्  ॥* ब्र्प्_११०।१९२ ॥  
{ब्रह्मोवाच: }  
पिप्पलादस् तु तान् आह न शक्तो ऽहं निवारणे  ।  
असत्यं नैव वक्ताहं यूयं कृत्यां तु ब्रूत ताम्  ॥ ब्र्प्_११०।१९३ ॥  
मां दृष्ट्वा सा महारौद्रा विपरीतं करिष्यति  ।  
ताम् एव गत्वा विबुधाः प्रोचुस् ते शान्तिकारणम्  ॥ ब्र्प्_११०।१९४ ॥  
अनलं च यथाप्रीति ते उभे नेत्य् अवोचताम्  ।  
सर्वेषां भक्षणायैव सृष्टा चाहं द्विजन्मना  ॥ ब्र्प्_११०।१९५ ॥  
तथा च मत्प्रसूतो ऽग्निर् अन्यथा तत् कथं भवेत्  ।  
महाभूतानि पञ्चापि स्थावरं जङ्गमं तथा  ॥ ब्र्प्_११०।१९६ ॥  
सर्वम् अस्मन्मुखे विद्याद् वक्तव्यं नावशिष्यते  ।  
मया सम्मन्त्र्य ते देवाः पुनर् ऊचुर् उभाव् अपि  ॥ ब्र्प्_११०।१९७ ॥  
भक्षयेताम् उभौ सर्वं यथानुक्रमतस् तथा  ।  
वडवापि सुरान् एवम् उवाच शृणु नारद  ॥ ब्र्प्_११०।१९८ ॥  
{वडवोवाच: }  
भवताम् इच्छया सर्वं भक्ष्यं मे सुरसत्तमाः  ॥* ब्र्प्_११०।१९९ ॥  
{ब्रह्मोवाच: }  
वडवा सा नदी जाता गङ्गया सङ्गता मुने  ।  
तद्भवस् तु महान् अग्निर् य आसीद् अतिभीषणः  ।  
तम् आहुर् अमरा वह्निं भूतानाम् आदितो विदुः  ॥ ब्र्प्_११०।२०० ॥  
{सुरा ऊचुः: }  
आपो ज्येष्ठतमा ज्ञेयास् तथैव प्रथमं भवान्  ।  
तत्राप्य् अपाम्पतिं ज्येष्ठं समुद्रम् अशनं कुरु  ।  
यथैव तु वयं ब्रूमो गच्छ भुङ्क्ष्व यथासुखम्  ॥ ब्र्प्_११०।२०१ ॥  
{ब्रह्मोवाच: }  
अनलस् त्व् अमरान् आह आपस् तत्र कथं त्व् अहम्  ।  
व्रजेयं यदि मां तत्र प्रापयन्त्य् उदकं महत्  ॥ ब्र्प्_११०।२०२ ॥  
भवन्त एव ते ऽप्य् आहुः कथं ते ऽग्ने गतिर् भवेत्  ।  
अग्निर् अप्य् आह तान् देवान् कन्या मां गुणशालिनी  ॥ ब्र्प्_११०।२०३ ॥  
हिरण्यकलशे स्थाप्य नयेद् यत्र गतिर् मम  ।  
तस्य तद् वचनं श्रुत्वा कन्याम् ऊचुः सरस्वतीम्  ॥ ब्र्प्_११०।२०४ ॥  
{देवा ऊचुः: }  
नयैनम् अनलं शीघ्रं शिरसा वरुणालयम्  ॥* ब्र्प्_११०।२०५ ॥  
{ब्रह्मोवाच: }  
सरस्वती सुरान् आह नैका शक्ता च धारणे  ।  
युक्ता चतसृभिः शीघ्रं वहेयं वरुणालयम्  ॥ ब्र्प्_११०।२०६ ॥  
सरस्वत्या वचः श्रुत्वा गङ्गां च यमुनां तथा  ।  
नर्मदां तपतीं चैव सुराः प्रोचुः पृथक् पृथक्  ॥ ब्र्प्_११०।२०७ ॥  
ताभिः समन्वितोवाह हिरण्यकलशे ऽनलम्  ।  
संस्थाप्य शिरसाधार्य ता जग्मुर् वरुणालयम्  ॥ ब्र्प्_११०।२०८ ॥  
संस्थाप्य यत्र देवेशः सोमनाथो जगत्पतिः  ।  
अध्यास्ते विबुधैः सार्धं प्रभासे शशिभूषणः  ॥ ब्र्प्_११०।२०९ ॥  
प्रापयाम् आसुर् अनलं पञ्चनद्यः सरस्वती  ।  
अध्यास्ते च महान् अग्निः पिबन् वारि शनैः शनैः  ॥ ब्र्प्_११०।२१० ॥  
ततः सुरगणाः सर्वे शिवम् ऊचुः सुरोत्तमम्  ॥* ब्र्प्_११०।२११ ॥  
{देवा ऊचुः: }  
अस्थ्नां च पावनं ब्रूहि अस्माकं च गवां तथा  ॥* ब्र्प्_११०।२१२ ॥  
{ब्रह्मोवाच: }  
शिवः प्राह तदा सर्वान् गङ्गाम् आप्लुत्य यत्नतः  ।  
देवाश् च गावस् तत्पापान् मुच्यन्ते नात्र संशयः  ॥ ब्र्प्_११०।२१३ ॥  
प्रक्षालितानि चास्थीनि ऋषिदेहभवान्य् अथ  ।  
तानि प्रक्षालनाद् एव तत्र प्राप्तानि पूतताम्  ॥ ब्र्प्_११०।२१४ ॥  
यत्र देवा मुक्तपापास् तत् तीर्थं पापनाशनम्  ।  
तत्र स्नानं च दानं च ब्रह्महत्याविनाशनम्  ॥ ब्र्प्_११०।२१५ ॥  
गवां च पावनं यत्र गोतीर्थं तद् उदाहृतम्  ।  
तत्र स्नानान् महाबुद्धिर् गोमेधफलम् आप्नुयात्  ॥ ब्र्प्_११०।२१६ ॥  
यत्र तद्ब्राह्मणास्थीनि आसन् पुण्यानि नारद  ।  
पितृतीर्थं तु वै ज्ञेयं पितॄणां प्रीतिवर्धनम्  ॥ ब्र्प्_११०।२१७ ॥  
भस्मास्थिनखरोमाणि प्राणिनो यस्य कस्यचित्  ।  
तत्र तीर्थे सङ्क्रमेरन् यावच् चन्द्रार्कतारकम्  ॥ ब्र्प्_११०।२१८ ॥  
स्वर्गे वासो भवेत् तस्य अपि दुष्कृतकर्मणः  ।  
तथा चक्रेश्वरात् तीर्थात् त्रीणि तीर्थानि नारद  ।  
ततः पूताः सुरगणा गावः शम्भुम् अथाब्रुवन्  ॥ ब्र्प्_११०।२१९ ॥  
{गोसुरा ऊचुः: }  
यामः स्वं स्वम् अधिष्ठानम् अत्र सूर्यः प्रतिष्ठितः  ।  
अस्मिन् स्थिते दिनकरे सुराः सर्वे प्रतिष्ठिताः  ॥ ब्र्प्_११०।२२० ॥  
भवेयुर् जगताम् ईश तद् अनुज्ञातुम् अर्हसि  ।  
सूर्यो ह्य् आत्मास्य जगतस् तस्थुषश् च सनातनः  ॥ ब्र्प्_११०।२२१ ॥  
दिवाकरो देवमयस् तत्रास्माभिः प्रतिष्ठितः  ।  
यत्र गङ्गा जगद्धात्री यत्र वै त्र्यम्बकः स्वयम्  ।  
सुरवासं प्रतिष्ठानं भवेद् यत्र च त्र्यम्बकम्  ॥ ब्र्प्_११०।२२२ ॥  
{ब्रह्मोवाच: }  
आपृच्छ्य पिप्पलादं तं सुराः स्वं सदनं ययुः  ।  
पिप्पलाः कालपर्याये स्वर्गं जग्मुर् अथाक्षयम्  ॥ ब्र्प्_११०।२२३ ॥  
पादपानां पदं विप्रः पिप्पलादः प्रतापवान्  ।  
क्षेत्राधिपत्ये संस्थाप्य पूजयाम् आस शङ्करम्  ॥ ब्र्प्_११०।२२४ ॥  
दधीचिसूनुर् मुनिर् उग्रतेजा  ब्र्प्_११०।२२५अ  
अवाप्य भार्यां गौतमस्यात्मजां च  ब्र्प्_११०।२२५ब्  
पुत्रान् अथावाप्य श्रियं यशश् च  ब्र्प्_११०।२२५च्  
सुहृज्जनैः स्वर्गम् अवाप धीरः  ब्र्प्_११०।२२५द्  
ततः प्रभृति तत् तीर्थं पिप्पलेश्वरम् उच्यते  ।  
सर्वक्रतुफलं पुण्यं स्मरणाद् अघनाशनम्  ॥ ब्र्प्_११०।२२६ ॥  
किं पुनः स्नानदानाभ्याम् आदित्यस्य तु दर्शनात्  ।  
चक्रेश्वरः पिप्पलेशो देवदेवस्य नामनी  ॥ ब्र्प्_११०।२२७ ॥  
सरहस्यं विदित्वा तु सर्वकामान् अवाप्नुयात्  ।  
सूर्यस्य च प्रतिष्ठानात् सुरवासे प्रतिष्ठिते  ।  
प्रतिष्ठानं तु तत् क्षेत्रं सुराणाम् अपि वल्लभम्  ॥ ब्र्प्_११०।२२८ ॥  
इतीदम् आख्यानम् अतीव पुण्यं  ब्र्प्_११०।२२९अ  
पठेत वा यः शृणुयात् स्मरेद् वा  ब्र्प्_११०।२२९ब्  
स दीर्घजीवी धनवान् धर्मयुक्तश्  ब्र्प्_११०।२२९च्  
चान्ते स्मरञ् शम्भुम् उपैति नित्यम्  ब्र्प्_११०।२२९द्  
{ब्रह्मोवाच: }  
नागतीर्थम् इति ख्यातं सर्वकामप्रदं शुभम्  ।  
यत्र नागेश्वरो देवः शृणु तस्यापि विस्तरम्  ॥ ब्र्प्_१११।१ ॥  
प्रतिष्ठानपुरे राजा शूरसेन इति श्रुतः  ।  
सोमवंशभवः श्रीमान् मतिमान् गुणसागरः  ॥ ब्र्प्_१११।२ ॥  
पुत्रार्थं स महायत्नम् अकरोत् प्रियया सह  ।  
तस्य पुत्रश् चिराद् आसीत् सर्पो वै भीषणाकृतिः  ॥ ब्र्प्_१११।३ ॥  
पुत्रं तं गोपयाम् आस शूरसेनो महीपतिः  ।  
राज्ञः पुत्रः सर्प इति न कश्चिद् विन्दते जनः  ॥ ब्र्प्_१११।४ ॥  
अन्तर्वर्ती परो वापि मातरं पितरं विना  ।  
धात्रेय्य् अपि न जानाति नामात्यो न पुरोहितः  ॥ ब्र्प्_१११।५ ॥  
तं दृष्ट्वा भीषणं सर्पं सभार्यो नृपसत्तमः  ।  
सन्तापं नित्यम् आप्नोति सर्पाद् वरम् अपुत्रता  ॥ ब्र्प्_१११।६ ॥  
एतद् अस्ति महासर्पो वक्ति नित्यं मनुष्यवत्  ।  
स सर्पः पितरं प्राह कुरु चूडाम् अपि क्रियाम्  ॥ ब्र्प्_१११।७ ॥  
तथोपनयनं चापि वेदाध्ययनम् एव च  ।  
यावद् वेदं न चाधीते तावच् छूद्रसमो द्विजः  ॥ ब्र्प्_१११।८ ॥  
{ब्रह्मोवाच: }  
एतच् छ्रुत्वा पुत्रवचः शूरसेनो ऽतिदुःखितः  ।  
ब्राह्मणं कञ्चनानीय संस्कारादि तदाकरोत्  ।  
अधीतवेदः सर्पो ऽपि पितरं चाब्रवीद् इदम्  ॥ ब्र्प्_१११।९ ॥  
{सर्प उवाच: }  
विवाहं कुरु मे राजन् स्त्रीकामो ऽहं नृपोत्तम  ।  
अन्यथापि च कृत्यं ते न सिध्येद् इति मे मतिः  ॥ ब्र्प्_१११।१० ॥  
जनयित्वात्मजान् वेद- विधिनाखिलसंस्कृतीः  ।  
न कुर्याद् यः पिता तस्य नरकान् नास्ति निष्कृतिः  ॥ ब्र्प्_१११।११ ॥  
{ब्रह्मोवाच: }  
विस्मितः स पिता प्राह सुतं तम् उरगाकृतिम्  ॥* ब्र्प्_१११।१२ ॥  
{शूरसेन उवाच: }  
यस्य शब्दाद् अपि त्रासं यान्ति शूराश् च पूरुषाः  ।  
तस्मै कन्यां तु को दद्याद् वद पुत्र करोमि किम्  ॥ ब्र्प्_१११।१३ ॥  
{ब्रह्मोवाच: }  
तत् पितुर् वचनं श्रुत्वा सर्पः प्राह विचक्षणः  ॥* ब्र्प्_१११।१४ ॥  
{सर्प उवाच: }  
विवाहा बहवो राजन् राज्ञां सन्ति जनेश्वर  ।  
प्रसह्याहरणं चापि शस्त्रैर् वैवाह एव च  ॥ ब्र्प्_१११।१५ ॥  
जाते विवाहे पुत्रस्य पितासौ कृतकृद् भवेत्  ।  
नो चेद् अत्रैव गङ्गायां मरिष्ये नात्र संशयः  ॥ ब्र्प्_१११।१६ ॥  
{ब्रह्मोवाच: }  
तत् पुत्रनिश्चयं ज्ञात्वा अपुत्रो नृपसत्तमः  ।  
विवाहार्थम् अमात्यांस् तान् आहूयेदं वचो ऽब्रवीत्  ॥ ब्र्प्_१११।१७ ॥  
{शूरसेन उवाच: }  
नागेश्वरो मम सुतो युवराजो गुणाकरः  ।  
गुणवान् मतिमाञ् शूरो दुर्जयः शत्रुतापनः  ॥ ब्र्प्_१११।१८ ॥  
रथे नागे स धनुषि पृथिव्यां नोपमीयते  ।  
विवाहस् तस्य कर्तव्यो ह्य् अहं वृद्धस् तथैव च  ॥ ब्र्प्_१११।१९ ॥  
राज्यभारं सुते न्यस्य निश्चिन्तो ऽहं भवाम्य् अतः  ।  
न दारसङ्ग्रहो यावत् तावत् पुत्रो मम प्रियः  ॥ ब्र्प्_१११।२० ॥  
बालभावं नो जहाति तस्मात् सर्वे ऽनुमन्य च  ।  
विवाहायाथ कुर्वन्तु यत्नं मम हिते रताः  ॥ ब्र्प्_१११।२१ ॥  
न मे काचित् तदा चिन्ता कृतोद्वाहो यदात्मजः  ।  
सुते न्यस्तभरा यान्ति कृतिनस् तपसे वनम्  ॥ ब्र्प्_१११।२२ ॥  
{ब्रह्मोवाच: }  
अमात्या राजवचनं श्रुत्वा सर्वे विनीतवत्  ।  
ऊचुः प्राञ्जलयो हर्षाद् राजानं भूरितेजसम्  ॥ ब्र्प्_१११।२३ ॥  
{अमात्या ऊचुः: }  
तव पुत्रो गुणज्येष्ठस् त्वं च सर्वत्र विश्रुतः  ।  
विवाहे तव पुत्रस्य किं मन्त्र्यं किं तु चिन्त्यते  ॥ ब्र्प्_१११।२४ ॥  
{ब्रह्मोवाच: }  
अमात्येषु तथोक्तेषु गम्भीरो नृपसत्तमः  ।  
पुत्रं सर्पं त्व् अमात्यानां न चाख्याति न ते विदुः  ॥ ब्र्प्_१११।२५ ॥  
राजा पुनस् तान् उवाच का स्यात् कन्या गुणाधिका  ।  
महावंशभवः श्रीमान् को राजा स्याद् गुणाश्रयः  ॥ ब्र्प्_१११।२६ ॥  
सम्बन्धयोग्यः शूरश् च यत्सम्बन्धः प्रशस्यते  ।  
तद् राजवचनं श्रुत्वा अमात्यानां महामतिः  ॥ ब्र्प्_१११।२७ ॥  
कुलीनः साधुर् अत्यन्तं राजकार्यहिते रतः  ।  
राज्ञो मतिं विदित्वा तु इङ्गितज्ञो ऽब्रवीद् इदम्  ॥ ब्र्प्_१११।२८ ॥  
{अमात्य उवाच: }  
पूर्वदेशे महाराज विजयो नाम भूपतिः  ।  
वाजिवारणरत्नानां यस्य सङ्ख्या न विद्यते  ॥ ब्र्प्_१११।२९ ॥  
अष्टौ पुत्रा महेष्वासा महाराजस्य धीमतः  ।  
तेषां स्वसा भोगवती साक्षाल् लक्ष्मीर् इवापरा  ।  
तव पुत्रस्य योग्या सा भार्या राजन् मयोदिता  ॥ ब्र्प्_१११।३० ॥  
{ब्रह्मोवाच: }  
वृद्धामात्यवचः श्रुत्वा राजा तं प्रत्यभाषत  ॥* ब्र्प्_१११।३१ ॥  
{राजोवाच: }  
सुता तस्य कथं मे ऽस्य सुतस्य स्याद् वदस्व तत्  ॥* ब्र्प्_१११।३२ ॥  
{वृद्धामात्य उवाच: }  
लक्षितो ऽसि महाराज यत् ते मनसि वर्तते  ।  
यच् छूरसेन कृत्यं स्याद् अनुजानीहि मां ततः  ॥ ब्र्प्_१११।३३ ॥  
{ब्रह्मोवाच: }  
वृद्धामात्यवचः श्रुत्वा भूषणाच्छादनोक्तिभिः  ।  
सम्पूज्य प्रेषयाम् आस महत्या सेनया सह  ॥ ब्र्प्_१११।३४ ॥  
स पूर्वदेशम् आगत्य महाराजं समेत्य च  ।  
सम्पूज्य विविधैर् वाक्यैर् उपायैर् नीतिसम्भवैः  ॥ ब्र्प्_१११।३५ ॥  
महाराजसुतायाश् च भोगवत्या महामतिः  ।  
शूरसेनस्य नृपतेः सूनोर् नागस्य धीमतः  ॥ ब्र्प्_१११।३६ ॥  
विवाहायाकरोत् सन्धिं मिथ्यामिथ्यावचोउक्तिभिः  ।  
पूजयाम् आस नृपतिं भूषणाच्छादनादिभिः  ॥ ब्र्प्_१११।३७ ॥  
अवाप्य पूजां नृपतिर् ददामीत्य् अवदत् तदा  ।  
तत आगत्य राज्ञे ऽसौ वृद्धामात्यो महामतिः  ॥ ब्र्प्_१११।३८ ॥  
शूरसेनाय तद् वृत्तं वैवाहिकम् अवेदयत्  ।  
ततो बहुतिथे काले वृद्धामात्यो महामतिः  ॥ ब्र्प्_१११।३९ ॥  
पुनर् बलेन महता वस्त्रालङ्कारभूषितः  ।  
जगाम तरसा सर्वैर् अन्यैश् च सचिवैर् वृतः  ॥ ब्र्प्_१११।४० ॥  
विवाहाय महामात्यो महाराजाय बुद्धिमान्  ।  
सर्वं प्रोवाच वृद्धो ऽसाव् अमात्यः सचिवैर् वृतः  ॥ ब्र्प्_१११।४१ ॥  
{वृद्धामात्य उवाच: }  
अत्रागन्तुं न चायाति शूरसेनस्य भूपतेः  ।  
पुत्रो नाग इति ख्यातो बुद्धिमान् गुणसागरः  ॥ ब्र्प्_१११।४२ ॥  
क्षत्रियाणां विवाहाश् च भवेयुर् बहुधा नृप  ।  
तस्माच् छस्त्रैर् अलङ्कारैर् विवाहः स्यान् महामते  ॥ ब्र्प्_१११।४३ ॥  
क्षत्रिया ब्राह्मणाश् चैव सत्यां वाचं वदन्ति हि  ।  
तस्माच् छस्त्रैर् अलङ्कारैर् विवाहस् त्व् अनुमन्यताम्  ॥ ब्र्प्_१११।४४ ॥  
{ब्रह्मोवाच: }  
वृद्धामात्यवचः श्रुत्वा विजयो राजसत्तमः  ।  
मेने वाक्यं तथा सत्यम् अमात्यं भूपतिं तदा  ॥ ब्र्प्_१११।४५ ॥  
विवाहम् अकरोद् राजा भोगवत्याः सविस्तरम्  ।  
शस्त्रेण च यथाशास्त्रं प्रेषयाम् आस तां पुनः  ॥ ब्र्प्_१११।४६ ॥  
स्वान् अमात्यांस् तथा गाश् च हिरण्यतुरगादिकम्  ।  
बहु दत्त्वाथ विजयो हर्षेण महता युतः  ॥ ब्र्प्_१११।४७ ॥  
ताम् आदायाथ सचिवा वृद्धामात्यपुरोगमाः  ।  
प्रतिष्ठानम् अथाभ्येत्य शूरसेनाय तां स्नुषाम्  ॥ ब्र्प्_१११।४८ ॥  
न्यवेदयंस् तथोचुस् ते विजयस्य वचो बहु  ।  
भूषणानि विचित्राणि दास्यो वस्त्रादिकं च यत्  ॥ ब्र्प्_१११।४९ ॥  
निवेद्य शूरसेनाय कृतकृत्या बभूविरे  ।  
विजयस्य तु ये ऽमात्या भोगवत्या सहागताः  ॥ ब्र्प्_१११।५० ॥  
तान् पूजयित्वा राजासौ बहुमानपुरःसरम्  ।  
विजयाय यथा प्रीतिस् तथा कृत्वा व्यसर्जयत्  ॥ ब्र्प्_१११।५१ ॥  
विजयस्य सुता बाला रूपयौवनशालिनी  ।  
श्वश्रूश्वशुरयोर् नित्यं शुश्रूषन्ती सुमध्यमा  ॥ ब्र्प्_१११।५२ ॥  
भोगवत्याश् च यो भर्ता महासर्पो ऽतिभीषणः  ।  
एकान्तदेशे विजने गृहे रत्नसुशोभिते  ॥ ब्र्प्_१११।५३ ॥  
सुगन्धकुसुमाकीर्णे तत्रास्ते सुखशीतले  ।  
स सर्पो मातरं प्राह पितरं च पुनः पुनः  ॥ ब्र्प्_१११।५४ ॥  
मम भार्या राजपुत्री किं मां नैवोपसर्पति  ।  
तत् पुत्रवचनं श्रुत्वा सर्पमातेदम् अब्रवीत्  ॥ ब्र्प्_१११।५५ ॥  
{राजपत्न्य् उवाच: }  
धात्रिके गच्छ सुभगे शीघ्रं भोगवतीं वद  ।  
तव भर्ता सर्प इति ततः सा किं वदिष्यति  ॥ ब्र्प्_१११।५६ ॥  
{ब्रह्मोवाच: }  
धात्रिका च तथेत्य् उक्त्वा गत्वा भोगवतीं तदा  ।  
रहोगता उवाचेदं विनीतवद् अपूर्ववत्  ॥ ब्र्प्_१११।५७ ॥  
{धात्रिकोवाच: }  
जाने ऽहं सुभगे भद्रे भर्तारं तव दैवतम्  ।  
न चाख्येयं त्वया क्वापि सर्पो न पुरुषो ध्रुवम्  ॥ ब्र्प्_१११।५८ ॥  
{ब्रह्मोवाच: }  
तस्यास् तद् वचनं श्रुत्वा भोगवत्य् अब्रवीद् इदम्  ॥* ब्र्प्_१११।५९ ॥  
{भोगवत्य् उवाच: }  
मानुषीणां मनुष्यो हि भर्ता सामान्यतो भवेत्  ।  
किं पुनर् देवजातिस् तु भर्ता पुण्येन लभ्यते  ॥ ब्र्प्_१११।६० ॥  
{ब्रह्मोवाच: }  
भोगवत्यास् तु तद् वाक्यं सा च सर्वं न्यवेदयत्  ।  
सर्पाय सर्पमात्रे च राज्ञे चैव यथाक्रमम्  ॥ ब्र्प्_१११।६१ ॥  
रुरोद राजा तद्वाक्यात् स्मृत्वा तां कर्मणो गतिम्  ।  
भोगवत्य् अपि तां प्राह उक्तपूर्वां पुनः सखीम्  ॥ ब्र्प्_१११।६२ ॥  
{भोगवत्य् उवाच: }  
कान्तं दर्शय भद्रं ते वृथा याति वयो मम  ॥* ब्र्प्_१११।६३ ॥  
{ब्रह्मोवाच: }  
ततः सा दर्शयाम् आस सर्पं तम् अतिभीषणम्  ।  
सुगन्धकुसुमाकीर्णे शयने सा रहोगता  ॥ ब्र्प्_१११।६४ ॥  
तं दृष्ट्वा भीषणं सर्पं भर्तारं रत्नभूषितम्  ।  
कृताञ्जलिपुटा वाक्यम् अवदत् कान्तम् अञ्जसा  ॥ ब्र्प्_१११।६५ ॥  
{भोगवत्य् उवाच: }  
धन्यास्म्य् अनुगृहीतास्मि यस्या मे दैवतं पतिः  ॥* ब्र्प्_१११।६६ ॥  
{ब्रह्मोवाच: }  
इत्य् उक्त्वा शयने स्थित्वा तं सर्पं सर्पभावनैः  ।  
खेलयाम् आस तन्वङ्गी गीतैश् चैवाङ्गसङ्गमैः  ॥ ब्र्प्_१११।६७ ॥  
सुगन्धकुसुमैः पानैस् तोषयाम् आस तं पतिम्  ।  
तस्याश् चैव प्रसादेन सर्पस्याभूत् स्मृतिर् मुने  ।  
स्मृत्वा सर्वं दैवकृतं रात्रौ सर्पो ऽब्रवीत् प्रियाम्  ॥ ब्र्प्_१११।६८ ॥  
{सर्प उवाच: }  
राजकन्यापि मां दृष्ट्वा न भीतासि कथं प्रिये  ।  
सोवाच दैवविहितं को ऽतिक्रमितुम् ईश्वरः  ।  
पतिर् एव गतिः स्त्रीणां सर्वदैव विशेषतः  ॥ ब्र्प्_१११।६९ ॥  
{ब्रह्मोवाच: }  
श्रुत्वेति हृष्टस् ताम् आह नागः प्रहसिताननः  ॥* ब्र्प्_१११।७० ॥  
{सर्प उवाच: }  
तुष्टो ऽस्मि तव भक्त्याहं किं ददामि तवेप्सितम्  ।  
तव प्रसादाच् चार्वङ्गि सर्वस्मृतिर् अभूद् इयम्  ॥ ब्र्प्_१११।७१ ॥  
शप्तो ऽहं देवदेवेन कुपितेन पिनाकिना  ।  
महेश्वरकरे नागः शेषपुत्रो महाबलः  ॥ ब्र्प्_१११।७२ ॥  
सो ऽहं पतिस् त्वं च भार्या नाम्ना भोगवती पुरा  ।  
उमावाक्याज् जहासोच्चैः शम्भुः प्रीतो रहोगतः  ॥ ब्र्प्_१११।७३ ॥  
ममापि चागतं भद्रे हास्यं तद्देवसन्निधौ  ।  
ततस् तु कुपितः शम्भुः प्रादाच् छापं ममेदृशम्  ॥ ब्र्प्_१११।७४ ॥  
{शिव उवाच: }  
मनुष्ययोनौ त्वं सर्पो भविता ज्ञानवान् इति  ॥* ब्र्प्_१११।७५ ॥  
{सर्प उवाच: }  
ततः प्रसादितः शम्भुस् त्वया भद्रे मया सह  ।  
ततश् चोक्तं तेन भद्रे गौतम्यां मम पूजनम्  ॥ ब्र्प्_१११।७६ ॥  
कुर्वतो ज्ञानम् आधास्ये यदा सर्पाकृतेस् तव  ।  
तदा विशापो भविता भोगवत्याः प्रसादतः  ॥ ब्र्प्_१११।७७ ॥  
तस्माद् इदं ममापन्नं तव चापि शुभानने  ।  
तस्मान् नीत्वा गौतमीं मां पूजां कुरु मया सह  ॥ ब्र्प्_१११।७८ ॥  
ततो विशापो भविता आवां यावः शिवं पुनः  ।  
सर्वेषां सर्वदार्तानां शिव एव परा गतिः  ॥ ब्र्प्_१११।७९ ॥  
{ब्रह्मोवाच: }  
तच् छ्रुत्वा भर्तृवचनं सा भर्त्रा गौतमीं ययौ  ।  
ततः स्नात्वा तु गौतम्यां पूजां चक्रे शिवस्य तु  ॥ ब्र्प्_१११।८० ॥  
ततः प्रसन्नो भगवान् दिव्यरूपं ददौ मुने  ।  
आपृच्छ्य पितरौ सर्पो भार्यया गन्तुम् उद्यतः  ।  
शिवलोकं ततो ज्ञात्वा पिता प्राह महामतिः  ॥ ब्र्प्_१११।८१ ॥  
{पितोवाच: }  
युवराज्यधरो ज्येष्ठः पुत्र एको भवान् इति  ।  
तस्माद् राज्यम् अशेषेण कृत्वोत्पाद्य सुतान् बहून्  ।  
याते मयि परं धाम ततो याहि शिवं पुरम्  ॥ ब्र्प्_१११।८२ ॥  
{ब्रह्मोवाच: }  
एतच् छ्रुत्वा पितृवचस् तथेत्य् आह स नागराट्  ।  
कामरूपम् अवाप्याथ भार्यया सह सुव्रतः  ॥ ब्र्प्_१११।८३ ॥  
पित्रा मात्रा तथा पुत्रै राज्यं कृत्वा सुविस्तरम्  ।  
याते पितरि स्वर्लोकं पुत्रान् स्थाप्य स्वके पदे  ॥ ब्र्प्_१११।८४ ॥  
भार्यामात्यादिसहितस् ततः शिवपुरं ययौ  ।  
ततः प्रभृति तत् तीर्थं नागतीर्थम् इति श्रुतम्  ॥ ब्र्प्_१११।८५ ॥  
यत्र नागेश्वरो देवो भोगवत्या प्रतिष्ठितः  ।  
तत्र स्नानं च दानं च सर्वक्रतुफलप्रदम्  ॥ ब्र्प्_१११।८६ ॥  
{ब्रह्मोवाच: }  
मातृतीर्थम् इति ख्यातं सर्वसिद्धिकरं नृणाम्  ।  
आधिभिर् मुच्यते जन्तुस् तत्तीर्थस्मरणाद् अपि  ॥ ब्र्प्_११२।१ ॥  
देवानाम् असुराणां च सङ्गरो ऽभूत् सुदारुणः  ।  
नाशक्नुवंस् तदा जेतुं देवा दानवसङ्गरम्  ॥ ब्र्प्_११२।२ ॥  
तदाहम् अगमं देवैस् तिष्ठन्तं शूलपाणिनम्  ।  
अस्तवं विविधैर् वाक्यैः कृताञ्जलिपुटः शनैः  ॥ ब्र्प्_११२।३ ॥  
सम्मन्त्र्य देवैर् असुरैश् च सर्वैर्  ब्र्प्_११२।४अ  
यदाहृतं सम्मथितुं समुद्रम्  ब्र्प्_११२।४ब्  
यत् कालकूटं समभून् महेश  ब्र्प्_११२।४च्  
तत् त्वां विना को ग्रसितुं समर्थः  ब्र्प्_११२।४द्  
पुष्पप्रहारेण जगत्त्रयं यः  ब्र्प्_११२।५अ  
स्वाधीनम् आपादयितुं समर्थः  ब्र्प्_११२।५ब्  
मारो हरे ऽप्य् अन्यसुरादिवन्द्यो  ब्र्प्_११२।५च्  
वितायमानो विलयं प्रयातः  ब्र्प्_११२।५द्  
विमथ्य वारीशम् अनङ्गशत्रो  ब्र्प्_११२।६अ  
यद् उत्तमं तत् तु दिवौकसेभ्यः  ब्र्प्_११२।६ब्  
दत्त्वा विषं संहरन् नीलकण्ठ  ब्र्प्_११२।६च्  
को वा धर्तुं त्वाम् ऋते वै समर्थः  ब्र्प्_११२।६द्  
ततश् च तुष्टो भगवान् आदिकर्ता त्रिलोचनः  ॥* ब्र्प्_११२।७ ॥  
{शिव उवाच: }  
दास्ये ऽहं यद् अभीष्टं वो ब्रुवन्तु सुरसत्तमाः  ॥* ब्र्प्_११२।८ ॥  
{देवा ऊचुः: }  
दानवेभ्यो भयं घोरं तत्रैहि वृषभध्वज  ।  
जहि शत्रून् सुरान् पाहि नाथवन्तस् त्वया प्रभो  ॥ ब्र्प्_११२।९ ॥  
निष्कारणः सुहृच् छम्भो नाभविष्यद् भवान् यदि  ।  
तदाकरिष्यन् किम् इव दुःखार्ताः सर्वदेहिनः  ॥ ब्र्प्_११२।१० ॥  
{ब्रह्मोवाच: }  
इत्य् उक्तस् तत्क्षणात् प्रायाद् यत्र ते देवशत्रवः  ।  
तत्र तद् युद्धम् अभवच् छङ्करेण सुरद्विषाम्  ॥ ब्र्प्_११२।११ ॥  
ततस् त्रिलोचनः श्रान्तस् तमोरूपधरः शिवः  ।  
ललाटाद् व्यपतंस् तस्य युध्यतः स्वेदबिन्दवः  ॥ ब्र्प्_११२।१२ ॥  
स संहरन् दैत्यगणांस् तामसीं मूर्तिम् आश्रितः  ।  
तां मूर्तिम् असुरा दृष्ट्वा मेरुपृष्ठाद् भुवं ययुः  ॥ ब्र्प्_११२।१३ ॥  
स संहरन् सर्वदैत्यांस् तदागच्छद् भुवं हरः  ।  
इतश् चेतश् च भीतास् ते ऽधावन् सर्वां महीम् इमाम्  ॥ ब्र्प्_११२।१४ ॥  
तथैव कोपाद् रुद्रो ऽपि शत्रूंस् तान् अनुधावति  ।  
तथैव युध्यतः शम्भोः पतिताः स्वेदबिन्दवः  ॥ ब्र्प्_११२।१५ ॥  
यत्र यत्र भुवं प्राप्तो बिन्दुर् माहेश्वरो मुने  ।  
तत्र तत्र शिवाकारा मातरो जज्ञिरे ततः  ॥ ब्र्प्_११२।१६ ॥  
प्रोचुर् महेश्वरं सर्वाः खादामस् त्व् असुरान् इति  ।  
ततः प्रोवाच भगवान् सर्वैः सुरगणैर् वृतः  ॥ ब्र्प्_११२।१७ ॥  
{शिव उवाच: }  
स्वर्गाद् भुवम् अनुप्राप्ता राक्षसास् ते रसातलम्  ।  
अनुप्राप्तास् ततः सर्वाः शृण्वन्तु मम भाषितम्  ॥ ब्र्प्_११२।१८ ॥  
यत्र यत्र द्विषो यान्ति तत्र गच्छन्तु मातरः  ।  
रसातलम् अनुप्राप्ता इदानीं मद्भयाद् द्विषः  ।  
भवत्यो ऽप्य् अनुगच्छन्तु रसातलम् अनु द्विषः  ॥ ब्र्प्_११२।१९ ॥  
{ब्रह्मोवाच: }  
ताश् च जग्मुर् भुवं भित्त्वा यत्र ते दैत्यदानवाः  ।  
तान् हत्वा मातरः सर्वान् देवारीन् अतिभीषणान्  ॥ ब्र्प्_११२।२० ॥  
पुनर् देवान् उपाजग्मुः पथा तेनैव मातरः  ।  
गताश् च मातरो यावद् यावच् च पुनर् आगताः  ॥ ब्र्प्_११२।२१ ॥  
तावद् देवाः स्थिता आसन् गौतमीतीरम् आश्रिताः  ।  
प्रस्थानात् तत्र मातॄणां सुराणां च प्रतिष्ठितेः  ॥ ब्र्प्_११२।२२ ॥  
प्रतिष्ठानं तु तत् क्षेत्रं पुण्यं विजयवर्धनम्  ।  
मातॄणां यत्र चोत्पत्तिर् मातृतीर्थं पृथक् पृथक्  ॥ ब्र्प्_११२।२३ ॥  
तत्र तत्र बिलान्य् आसन् रसातलगतानि च  ।  
सुरास् ताभ्यो वरान् प्रोचुर् लोके पूजां यथा शिवः  ॥ ब्र्प्_११२।२४ ॥  
प्राप्नोति तद्वन् मातृभ्यः पूजा भवतु सर्वदा  ।  
इत्य् उक्त्वान्तर्दधुर् देवा आसंस् तत्रैव मातरः  ॥ ब्र्प्_११२।२५ ॥  
यत्र यत्र स्थिता देव्यो मातृतीर्थं ततो विदुः  ।  
सुराणाम् अपि सेव्यानि किं पुनर् मानुषादिभिः  ॥ ब्र्प्_११२।२६ ॥  
तेषु स्नानम् अथो दानं पितॄणां चैव तर्पणम्  ।  
सर्वं तद् अक्षयं ज्ञेयं शिवस्य वचनं यथा  ॥ ब्र्प्_११२।२७ ॥  
यस् त्व् इदं शृणुयान् नित्यं स्मरेद् अपि पठेत् तथा  ।  
आख्यानं मातृतीर्थानाम् आयुष्मान् स सुखी भवेत्  ॥ ब्र्प्_११२।२८ ॥  
{ब्रह्मोवाच: }  
इदम् अप्य् अपरं तीर्थं देवानाम् अपि दुर्लभम्  ।  
ब्रह्मतीर्थम् इति ख्यातं भुक्तिमुक्तिप्रदं नृणाम्  ॥ ब्र्प्_११३।१ ॥  
स्थितेषु देवसैन्येषु प्रविष्टेषु रसातलम्  ।  
दैत्येषु च मुनिश्रेष्ठ तथा मातृषु तान् अनु  ॥ ब्र्प्_११३।२ ॥  
मदीयं पञ्चमं वक्त्रं गर्दभाकृति भीषणम्  ।  
तद् वक्त्रं देवसैन्येषु मयि तिष्ठत्य् उवाच ह  ॥ ब्र्प्_११३।३ ॥  
हे दैत्याः किं पलायन्ते न भयं वो ऽस्तु सत्वरम्  ।  
आगच्छन्तु सुरान् सर्वान् भक्षयिष्ये क्षणाद् इति  ॥ ब्र्प्_११३।४ ॥  
निवारयन्तं माम् एवं भक्षणायोद्यतं तथा  ।  
तं दृष्ट्वा विबुधाः सर्वे वित्रस्ता विष्णुम् अब्रुवन्  ॥ ब्र्प्_११३।५ ॥  
त्राहि विष्णो जगन्नाथ ब्रह्मणो ऽस्य मुखं लुन  ।  
चक्रधृग् विबुधान् आह च्छेद्मि चक्रेण वै शिरः  ॥ ब्र्प्_११३।६ ॥  
किं तु तच् छिन्नम् एवेदं संहरेत् सचराचरम्  ।  
मन्त्रं ब्रूमो ऽत्र विबुधाः श्रूयतां सर्वम् एव हि  ॥ ब्र्प्_११३।७ ॥  
त्रिनेत्रः कशिरश् छेत्ता स च धत्ते न संशयः  ।  
मया च शम्भुः सर्वैश् च स्तुतः प्रोक्तस् तथैव च  ॥ ब्र्प्_११३।८ ॥  
यागः क्षणी दृष्टफले ऽसमर्थः  ब्र्प्_११३।९अ  
स नैव कर्तुः फलतीति मत्वा  ब्र्प्_११३।९ब्  
फलस्य दाने प्रतिभूर् जटीति  ब्र्प्_११३।९च्  
निश्चित्य लोकः प्रतिकर्म यातः  ब्र्प्_११३।९द्  
ततः सुरेशः सन्तुष्टो देवानां कार्यसिद्धये  ।  
लोकानाम् उपकारार्थं तथेत्य् आह सुरान् प्रति  ॥ ब्र्प्_११३।१० ॥  
तद्वक्त्रं पापरूपं यद् भीषणं लोमहर्षणम्  ।  
निकृत्य नखशस्त्रैश् च क्व स्थाप्यं चेत्य् अथाब्रवीत्  ॥ ब्र्प्_११३।११ ॥  
तत्रेला विबुधान् आह नाहं वोढुं शिरः क्षमा  ।  
रसातलम् अथो यास्ये उदधिश् चाप्य् अथाब्रवीत्  ॥ ब्र्प्_११३।१२ ॥  
शोषं यास्ये क्षणाद् एव पुनश् चोचुः शिवं सुराः  ।  
त्वयैवैतद् ब्रह्मशिरो धार्यं लोकानुकम्पया  ॥ ब्र्प्_११३।१३ ॥  
अच्छेदे जगतां नाशश् छेदे दोषश् च तादृशः  ।  
एवं विमृश्य सोमेशो दधार कशिरस् तदा  ॥ ब्र्प्_११३।१४ ॥  
तद् दृष्ट्वा दुष्करं कर्म गौतमीं प्राप्य पावनीम्  ।  
अस्तुवञ् जगताम् ईशं प्रणयाद् भक्तितः सुराः  ॥ ब्र्प्_११३।१५ ॥  
देवेष्व् अमित्रं कशिरो ऽतिभीमं  ब्र्प्_११३।१६अ  
तान् भक्षणायोपगतं निकृत्य  ब्र्प्_११३।१६ब्  
नखाग्रसूच्या शकलेन्दुमौलिस्  ब्र्प्_११३।१६च्  
त्यागे ऽपि दोषात् कृपयानुधत्ते  ब्र्प्_११३।१६द्  
तत्र ते विबुधाः सर्वे स्थिता ये ब्रह्मणो ऽन्तिके  ।  
तुष्टुवुर् विबुधेशानं कर्म दृष्ट्वातिदैवतम्  ॥ ब्र्प्_११३।१७ ॥  
ततः प्रभृति तत् तीर्थं ब्रह्मतीर्थम् इति श्रुतम्  ।  
अद्यापि ब्रह्मणो रूपं चतुर्मुखम् अवस्थितम्  ॥ ब्र्प्_११३।१८ ॥  
शिरोमात्रं तु यः पश्येत् स गच्छेद् ब्रह्मणः पदम्  ।  
यत्र स्थित्वा स्वयं रुद्रो लूनवान् ब्रह्मणः शिरः  ॥ ब्र्प्_११३।१९ ॥  
रुद्रतीर्थं तद् एव स्यात् तत्र साक्षाद् दिवाकरः  ।  
देवानां च स्वरूपेण स्थितो यस्मात् तद् उत्तमम्  ॥ ब्र्प्_११३।२० ॥  
सौर्यं तीर्थं तद् आख्यातं सर्वक्रतुफलप्रदम्  ।  
तत्र स्नात्वा रविं दृष्ट्वा पुनर्जन्म न विद्यते  ॥ ब्र्प्_११३।२१ ॥  
महादेवेन यच् छिन्नं ब्रह्मणः पञ्चमं शिरः  ।  
क्षेत्रे ऽविमुक्ते संस्थाप्य देवतानां हितं कृतम्  ॥ ब्र्प्_११३।२२ ॥  
ब्रह्मतीर्थे शिरोमात्रं यो दृष्ट्वा गौतमीतटे  ।  
क्षेत्रे ऽविमुक्ते तस्यैव स्थापितं यो ऽनुपश्यति  ।  
कपालं ब्रह्मणः पुण्यं ब्रह्महा पूततां व्रजेत्  ॥ ब्र्प्_११३।२३ ॥  
{ब्रह्मोवाच: }  
अविघ्नं तीर्थम् आख्यातं सर्वविघ्नविनाशनम्  ।  
तत्रापि वृत्तम् आख्यास्ये शृणु नारद भक्तितः  ॥ ब्र्प्_११४।१ ॥  
देवसत्त्रे प्रवृत्ते तु गौतम्याश् चोत्तरे तटे  ।  
समाप्तिर् नैव सत्त्रस्य सञ्जाता विघ्नदोषतः  ॥ ब्र्प्_११४।२ ॥  
ततः सुरगणाः सर्वे माम् अवोचन् हरिं तदा  ।  
ततो ध्यानगतो ऽहं तान् अवोचं वीक्ष्य कारणम्  ॥ ब्र्प्_११४।३ ॥  
विनायककृतैर् विघ्नैर् नैतत् सत्त्रं समाप्यते  ।  
तस्मात् स्तुवन्तु ते सर्वे आदिदेवं विनायकम्  ॥ ब्र्प्_११४।४ ॥  
तथेत्य् उक्त्वा सुरगणाः स्नात्वा ते गौतमीतटे  ।  
अस्तुवन् भक्तितो देवा आदिदेवं गणेश्वरम्  ॥ ब्र्प्_११४।५ ॥  
{देवा ऊचुः: }  
यः सर्वकार्येषु सदा सुराणाम्  ब्र्प्_११४।६अ  
अपीशविष्ण्वम्बुजसम्भवानाम्  ब्र्प्_११४।६ब्  
पूज्यो नमस्यः परिचिन्तनीयस्  ब्र्प्_११४।६च्  
तं विघ्नराजं शरणं व्रजामः  ब्र्प्_११४।६द्  
न विघ्नराजेन समो ऽस्ति कश्चिद्  ब्र्प्_११४।७अ  
देवो मनोवाञ्छितसम्प्रदाता  ब्र्प्_११४।७ब्  
निश्चित्य चैतत् त्रिपुरान्तको ऽपि  ब्र्प्_११४।७च्  
तं पूजयाम् आस वधे पुराणाम्  ब्र्प्_११४।७द्  
करोतु सो ऽस्माकम् अविघ्नम् अस्मिन्  ब्र्प्_११४।८अ  
महाक्रतौ सत्वरम् आम्बिकेयः  ब्र्प्_११४।८ब्  
ध्यातेन येनाखिलदेहभाजां  ब्र्प्_११४।८च्  
पूर्णा भविष्यन्ति मनोभिलाषाः  ब्र्प्_११४।८द्  
महोत्सवो ऽभूद् अखिलस्य देव्या  ब्र्प्_११४।९अ  
जातः सुतश् चिन्तितमात्र एव  ब्र्प्_११४।९ब्  
अतो ऽवदन् सुरसङ्घाः कृतार्थाः  ब्र्प्_११४।९च्  
सद्योजातं विघ्नराजं नमन्तः  ब्र्प्_११४।९द्  
यो मातुर् उत्सङ्गगतो ऽथ मात्रा  ब्र्प्_११४।१०अ  
निवार्यमाणो ऽपि बलाच् च चन्द्रम्  ब्र्प्_११४।१०ब्  
सङ्गोपयाम् आस पितुर् जटासु  ब्र्प्_११४।१०च्  
गणाधिनाथस्य विनोद एषः  ब्र्प्_११४।१०द्  
पपौ स्तनं मातुर् अथापि तृप्तो  ब्र्प्_११४।११अ  
यो भ्रातृमात्सर्यकषायबुद्धिः  ब्र्प्_११४।११ब्  
लम्बोदरस् त्वं भव विघ्नराजो  ब्र्प्_११४।११च्  
लम्बोदरं नाम चकार शम्भुः  ब्र्प्_११४।११द्  
संवेष्टितो देवगणैर् महेशः  ब्र्प्_११४।१२अ  
प्रवर्ततां नृत्यम् इतीत्य् उवाच  ब्र्प्_११४।१२ब्  
सन्तोषितो नूपुररावमात्राद्  ब्र्प्_११४।१२च्  
गणेश्वरत्वे ऽभिषिषेच पुत्रम्  ब्र्प्_११४।१२द्  
यो विघ्नपाशं च करेण बिभ्रत्  ब्र्प्_११४।१३अ  
स्कन्धे कुठारं च तथा परेण  ब्र्प्_११४।१३ब्  
अपूजितो विघ्नम् अथो ऽपि मातुः  ब्र्प्_११४।१३च्  
करोति को विघ्नपतेः समो ऽन्यः  ब्र्प्_११४।१३द्  
धर्मार्थकामादिषु पूर्वपूज्यो  ब्र्प्_११४।१४अ  
देवासुरैः पूज्यत एव नित्यम्  ब्र्प्_११४।१४ब्  
यस्यार्चनं नैव विनाशम् अस्ति  ब्र्प्_११४।१४च्  
तं पूर्वपूज्यं प्रथमं नमामि  ब्र्प्_११४।१४द्  
यस्यार्चनात् प्रार्थनयानुरूपां  ब्र्प्_११४।१५अ  
दृष्ट्वा तु सर्वस्य फलस्य सिद्धिम्  ब्र्प्_११४।१५ब्  
स्वतन्त्रसामर्थ्यकृतातिगर्वं  ब्र्प्_११४।१५च्  
भ्रातृप्रियं त्व् आखुरथं तम् ईडे  ब्र्प्_११४।१५द्  
यो मातरं सरसैर् नृत्यगीतैस्  ब्र्प्_११४।१६अ  
तथाभिलाषैर् अखिलैर् विनोदैः  ब्र्प्_११४।१६ब्  
सन्तोषयाम् आस तदातितुष्टं  ब्र्प्_११४।१६च्  
तं श्रीगणेशं शरणं प्रपद्ये  ब्र्प्_११४।१६द्  
सुरोपकारैर् असुरैश् च युद्धैः  ब्र्प्_११४।१७अ  
स्तोत्रैर् नमस्कारपरैश् च मन्त्रैः  ब्र्प्_११४।१७ब्  
पितृप्रसादेन सदा समृद्धं  ब्र्प्_११४।१७च्  
तं श्रीगणेशं शरणं प्रपद्ये  ब्र्प्_११४।१७द्  
जये पुराणाम् अकरोत् प्रतीपं  ब्र्प्_११४।१८अ  
पित्रापि हर्षात् प्रतिपूजितो यः  ब्र्प्_११४।१८ब्  
निर्विघ्नतां चापि पुनश् चकार  ब्र्प्_११४।१८च्  
तस्मै गणेशाय नमस्करोमि  ब्र्प्_११४।१८द्  
{ब्रह्मोवाच: }  
इति स्तुतः सुरगणैर् विघ्नेशः प्राह तान् पुनः  ॥* ब्र्प्_११४।१९ ॥  
{गणेश उवाच: }  
इतो निर्विघ्नता सत्त्रे मत्तः स्याद् असुरारिणः  ॥* ब्र्प्_११४।२० ॥  
{ब्रह्मोवाच: }  
देवसत्त्रे निवृत्ते तु गणेशः प्राह तान् सुरान्  ॥* ब्र्प्_११४।२१ ॥  
{गणेश उवाच: }  
स्तोत्रेणानेन ये भक्त्या मां स्तोष्यन्ति यतव्रताः  ।  
तेषां दारिद्र्यदुःखानि न भवेयुः कदाचन  ॥ ब्र्प्_११४।२२ ॥  
अत्र ये भक्तितः स्नानं दानं कुर्युर् अतन्द्रिताः  ।  
तेषां सर्वाणि कार्याणि भवेयुर् इति मन्यताम्  ॥ ब्र्प्_११४।२३ ॥  
{ब्रह्मोवाच: }  
तद्वाक्यसमकालं तु तथेत्य् ऊचुः सुरा अपि  ।  
निवृत्ते तु मखे तस्मिन् सुरा जग्मुः स्वम् आलयम्  ॥ ब्र्प्_११४।२४ ॥  
ततः प्रभृति तत् तीर्थम् अविघ्नम् इति गद्यते  ।  
सर्वकामप्रदं पुंसां सर्वविघ्नविनाशनम्  ॥ ब्र्प्_११४।२५ ॥  
{ब्रह्मोवाच: }  
शेषतीर्थम् इति ख्यातं सर्वकामप्रदायकम्  ।  
तस्य रूपं प्रवक्ष्यामि यन् मया परिभाषितम्  ॥ ब्र्प्_११५।१ ॥  
शेषो नाम महानागो रसातलपतिः प्रभुः  ।  
सर्वनागैः परिवृतो रसातलम् अथाभ्यगात्  ॥ ब्र्प्_११५।२ ॥  
राक्षसा दैत्यदनुजाः प्रविष्टा ये रसातलम्  ।  
तैर् निरस्तो भोगिपतिर् माम् उवाचाथ विह्वलः  ॥ ब्र्प्_११५।३ ॥  
{शेष उवाच: }  
रसातलं त्वया दत्तं राक्षसानां ममापि च  ।  
ते मे स्थानं न दास्यन्ति तस्मात् त्वां शरणं गतः  ॥ ब्र्प्_११५।४ ॥  
ततो ऽहम् अब्रवं नागं गौतमीं याहि पन्नग  ।  
तत्र स्तुत्वा महादेवं लप्स्यसे त्वं मनोरथम्  ॥ ब्र्प्_११५।५ ॥  
नान्यो ऽस्ति लोकत्रितये मनोरथसमर्पकः  ।  
मद्वाक्यप्रेरितो नागो गङ्गाम् आप्लुत्य यत्नतः  ।  
कृताञ्जलिपुटो भूत्वा तुष्टाव त्रिदशेश्वरम्  ॥ ब्र्प्_११५।६ ॥  
{शेष उवाच: }  
नमस् त्रैलोक्यनाथाय दक्षयज्ञविभेदिने  ।  
आदिकर्त्रे नमस् तुभ्यं नमस् त्रैलोक्यरूपिणे  ॥ ब्र्प्_११५।७ ॥  
नमः सहस्रशिरसे नमः संहारकारिणे  ।  
सोमसूर्याग्निरूपाय जलरूपाय ते नमः  ॥ ब्र्प्_११५।८ ॥  
सर्वदा सर्वरूपाय कालरूपाय ते नमः  ।  
पाहि शङ्कर सर्वेश पाहि सोमेश सर्वग  ।  
जगन्नाथ नमस् तुभ्यं देहि मे मनसेप्सितम्  ॥ ब्र्प्_११५।९ ॥  
{ब्रह्मोवाच: }  
ततो महेश्वरः प्रीतः प्रादान् नागेप्सितान् वरान्  ।  
विनाशाय सुरारीणां दैत्यदानवरक्षसाम्  ॥ ब्र्प्_११५।१० ॥  
शेषाय प्रददौ शूलं जह्य् अनेनारिपुङ्गवान्  ।  
ततः प्रोक्तः शिवेनासौ शेषः शूलेन भोगिभिः  ॥ ब्र्प्_११५।११ ॥  
रसातलम् अथो गत्वा निजघान रिपून् रणे  ।  
निहत्य नागः शूलेन दैत्यदानवराक्षसान्  ॥ ब्र्प्_११५।१२ ॥  
न्यवर्तत पुनर् देवो यत्र शेषेश्वरो हरः  ।  
पथा येन समायातो देवं द्रष्टुं स नागराट्  ॥ ब्र्प्_११५।१३ ॥  
रसातलाद् यत्र देवो बिलं तत्र व्यजायत  ।  
तस्माद् बिलतलाद् यातं गाङ्गं वार्य् अतिपुण्यदम्  ॥ ब्र्प्_११५।१४ ॥  
तद् वारि गङ्गाम् अगमद् गङ्गायाः सङ्गमस् ततः  ।  
देवस्य पुरतश् चापि कुण्डं तत्र सुविस्तरम्  ॥ ब्र्प्_११५।१५ ॥  
नागस् तत्राकरोद् धोमं यत्र चाग्निः सदा स्थितः  ।  
सोष्णं तद् अभवद् वारि गङ्गायास् तत्र सङ्गमः  ॥ ब्र्प्_११५।१६ ॥  
देवदेवं समाराध्य नागः प्रीतो महायशाः  ।  
रसातलं ततो ऽभीष्टं शिवात् प्राप्य तलं ययौ  ॥ ब्र्प्_११५।१७ ॥  
ततः प्रभृति तत् तीर्थं नागतीर्थम् उदाहृतम्  ।  
सर्वकामप्रदं पुण्यं रोगदारिद्र्यनाशनम्  ॥ ब्र्प्_११५।१८ ॥  
आयुर्लक्ष्मीकरं पुण्यं स्नानदानाच् च मुक्तिदम्  ।  
शृणुयाद् वा पठेद् भक्त्या यो वापि स्मरते तु तत्  ॥ ब्र्प्_११५।१९ ॥  
तीर्थं शेषेश्वरो यत्र यत्र शक्तिप्रदः शिवः  ।  
एकविंशतितीर्थानाम् उभयोस् तत्र तीरयोः  ।  
शतानि मुनिशार्दूल सर्वसम्पत्प्रदायिनाम्  ॥ ब्र्प्_११५।२० ॥  
{ब्रह्मोवाच: }  
महानलम् इति ख्यातं वडवानलम् उच्यते  ।  
महानलो यत्र देवो वडवा यत्र सा नदी  ॥ ब्र्प्_११६।१ ॥  
तत् तीर्थं पुत्र वक्ष्यामि मृत्युदोषजरापहम्  ।  
पुरासन् नैमिषारण्ये ऋषयः सत्त्रकारिणः  ॥ ब्र्प्_११६।२ ॥  
शमितारं च ऋषयो मृत्युं चक्रुस् तपस्विनः  ।  
वर्तमाने सत्त्रयागे मृत्यौ शमितरि स्थिते  ॥ ब्र्प्_११६।३ ॥  
न ममार तदा कश्चिद् उभयं स्थास्नु जङ्गमम्  ।  
विना पशून् मुनिश्रेष्ठ मर्त्यं चामर्त्यतां गतम्  ॥ ब्र्प्_११६।४ ॥  
ततस् त्रिविष्टपे शून्ये मर्त्ये चैवातिसम्भृते  ।  
मृत्युनोपेक्षिते देवा राक्षसान् ऊचिरे तदा  ॥ ब्र्प्_११६।५ ॥  
{देवा ऊचुः: }  
गच्छध्वम् ऋषिसत्त्रं तन् नाशयध्वं महाध्वरम्  ।  
{ब्रह्मोवाच: }  
इति देववचः श्रुत्वा प्रोचुस् ते राक्षसाः सुरान्  ॥ ब्र्प्_११६।६ ॥  
{असुरा ऊचुः: }  
विध्वंसयामस् तं यज्ञम् अस्माकं किं फलं ततः  ।  
प्रवर्तते विना हेतुं न कोपि क्वापि जातुचित्  ॥ ब्र्प्_११६।७ ॥  
{ब्रह्मोवाच: }  
देवा अप्य् असुरान् ऊचुर् यज्ञार्धं भवताम् अपि  ।  
भवेद् एव ततो यान्तु ऋषीणां सत्त्रम् उत्तमम्  ॥ ब्र्प्_११६।८ ॥  
ते श्रुत्वा त्वरिताः सर्वे यत्र यज्ञः प्रवर्तते  ।  
जग्मुस् तत्र विनाशाय देववाक्याद् विशेषतः  ॥ ब्र्प्_११६।९ ॥  
तज् ज्ञात्वा ऋषयो मृत्युम् आहुः किं कुर्महे वयम्  ।  
आगता देववचनाद् राक्षसा यज्ञनाशिनः  ॥ ब्र्प्_११६।१० ॥  
मृत्युना सह सम्मन्त्र्य नैमिषारण्यवासिनः  ।  
सर्वे त्यक्त्वा स्वाश्रमं तं शमित्रा सह नारद  ॥ ब्र्प्_११६।११ ॥  
अग्निमात्रम् उपादाय त्यक्त्वा पात्रादिकं तु यत्  ।  
क्रतुनिष्पत्तये जग्मुर् गौतमीं प्रति सत्वराः  ॥ ब्र्प्_११६।१२ ॥  
तत्र स्नात्वा महेशानं रक्षणायोपतस्थिरे  ।  
कृताञ्जलिपुटास् ते तु तुष्टुवुस् त्रिदशेश्वरम्  ॥ ब्र्प्_११६।१३ ॥  
{ऋषय ऊचुः: }  
यो लीलया विश्वम् इदं चकार  ब्र्प्_११६।१४अ  
धाता विधाता भुवनत्रयस्य  ब्र्प्_११६।१४ब्  
यो विश्वरूपः सदसत्परो यः  ब्र्प्_११६।१४च्  
सोमेश्वरं तं शरणं व्रजामः  ब्र्प्_११६।१४द्  
{मृत्युर् उवाच: }  
इच्छामात्रेण यः सर्वं हन्ति पाति करोति च  ।  
तम् अहं त्रिदशेशानं शरणं यामि शङ्करम्  ॥ ब्र्प्_११६।१५ ॥  
महानलं महाकायं महानागविभूषणम्  ।  
महामूर्तिधरं देवं शरणं यामि शङ्करम्  ॥ ब्र्प्_११६।१६ ॥  
{ब्रह्मोवाच: }  
ततः प्रोवाच भगवान् मृत्यो का प्रीतिर् अस्तु ते  ॥* ब्र्प्_११६।१७ ॥  
{मृत्युर् उवाच: }  
राक्षसेभ्यो भयं घोरम् आपन्नं त्रिदशेश्वर  ।  
यज्ञम् अस्मांश् च रक्षस्व यावत् सत्त्रं समाप्यते  ॥ ब्र्प्_११६।१८ ॥  
{ब्रह्मोवाच: }  
तथा चकार भगवांस् त्रिनेत्रो वृषभध्वजः  ।  
शमित्रा मृत्युना सत्त्रम् ऋषीणां पूर्णतां ययौ  ॥ ब्र्प्_११६।१९ ॥  
हविषां भागधेयाय आजग्मुर् अमराः क्रमात्  ।  
तान् अवोचन् मुनिगणाः सङ्क्षुब्धा मृत्युना सह  ॥ ब्र्प्_११६।२० ॥  
{ऋषय ऊचुः: }  
अस्मन्मखविनाशाय राक्षसाः प्रेषिता यतः  ।  
तस्माद् भवद्भ्यः पापिष्ठा राक्षसाः सन्तु शत्रवः  ॥ ब्र्प्_११६।२१ ॥  
{ब्रह्मोवाच: }  
ततः प्रभृति देवानां राक्षसा वैरिणो ऽभवन्  ।  
कृत्यां च वडवां तत्र देवाश् च ऋषयो ऽमलाः  ॥ ब्र्प्_११६।२२ ॥  
मृत्योर् भार्या भव त्वं ताम् इत्य् उक्त्वा ते ऽभ्यषेचयन्  ।  
अभिषेकोदकं यत् तु सा नदी वडवाभवत्  ॥ ब्र्प्_११६।२३ ॥  
मृत्युना स्थापितं लिङ्गं महानलम् इति श्रुतम्  ।  
ततः प्रभृति तत् तीर्थं वडवासङ्गमं विदुः  ॥ ब्र्प्_११६।२४ ॥  
महानलो यत्र देवस् तत् तीर्थं भुक्तिमुक्तिदम्  ।  
सहस्रं तत्र तीर्थानां सर्वाभीष्टप्रदायिनाम्  ।  
उभयोस् तीरयोस् तत्र स्मरणाद् अघघातिनाम्  ॥ ब्र्प्_११६।२५ ॥  
{ब्रह्मोवाच: }  
आत्मतीर्थम् इति ख्यातं भुक्तिमुक्तिप्रदं नृणाम्  ।  
तस्य प्रभावं वक्ष्यामि यत्र ज्ञानेश्वरः शिवः  ॥ ब्र्प्_११७।१ ॥  
दत्त इत्य् अपि विख्यातः सो ऽत्रिपुत्रो हरप्रियः  ।  
दुर्वाससः प्रियो भ्राता सर्वज्ञानविशारदः  ।  
स गत्वा पितरं प्राह विनयेन प्रणम्य च  ॥ ब्र्प्_११७।२ ॥  
{दत्त उवाच: }  
ब्रह्मज्ञानं कथं मे स्यात् कं पृच्छामि क्व यामि च  ॥* ब्र्प्_११७।३ ॥  
{ब्रह्मोवाच: }  
तच् छ्रुत्वात्रिः पुत्रवाक्यं ध्यात्वा वचनम् अब्रवीत्  ॥* ब्र्प्_११७।४ ॥  
{अत्रिर् उवाच: }  
गौतमीं पुत्र गच्छ त्वं तत्र स्तुहि महेश्वरम्  ।  
स तु प्रीतो यदैव स्यात् तदा ज्ञानम् अवाप्स्यसि  ॥ ब्र्प्_११७।५ ॥  
{ब्रह्मोवाच: }  
तथेत्य् उक्त्वा तदात्रेयो गङ्गां गत्वा शुचिर् यतः  ।  
कृताञ्जलिपुटो भूत्वा भक्त्या तुष्टाव शङ्करम्  ॥ ब्र्प्_११७।६ ॥  
{दत्त उवाच: }  
संसारकूपे पतितो ऽस्मि दैवान्  ब्र्प्_११७।७अ  
मोहेन गुप्तो भवदुःखपङ्के  ब्र्प्_११७।७ब्  
अज्ञाननाम्ना तमसावृतो ऽहं  ब्र्प्_११७।७च्  
परं न विन्दामि सुराधिनाथ  ब्र्प्_११७।७द्  
भिन्नस् त्रिशूलेन बलीयसाहं  ब्र्प्_११७।८अ  
पापेन चिन्ताक्षुरपाटितश् च  ब्र्प्_११७।८ब्  
तप्तो ऽस्मि पञ्चेन्द्रियतीव्रतापैः  ब्र्प्_११७।८च्  
श्रान्तो ऽस्मि सन्तारय सोमनाथ  ब्र्प्_११७।८द्  
बद्धो ऽस्मि दारिद्र्यमयैश् च बन्धैर्  ब्र्प्_११७।९अ  
हतो ऽस्मि रोगानलतीव्रतापैः  ब्र्प्_११७।९ब्  
क्रान्तो ऽस्म्य् अहं मृत्युभुजङ्गमेन  ब्र्प्_११७।९च्  
भीतो भृशं किं करवाणि शम्भो  ब्र्प्_११७।९द्  
भवाभवाभ्याम् अतिपीडितो ऽहं  ब्र्प्_११७।१०अ  
तृष्णाक्षुधाभ्यां च रजस्तमोभ्याम्  ब्र्प्_११७।१०ब्  
ईदृक्षया जरया चाभिभूतः  ब्र्प्_११७।१०च्  
पश्यावस्थां कृपया मे ऽद्य नाथ  ब्र्प्_११७।१०द्  
कामेन कोपेन च मत्सरेण  ब्र्प्_११७।११अ  
दम्भेन दर्पादिभिर् अप्य् अनेकैः  ब्र्प्_११७।११ब्  
एकैकशः कष्टगतो ऽस्मि विद्धस्  ब्र्प्_११७।११च्  
त्वं नाथवद् वारय नाथ शत्रून्  ब्र्प्_११७।११द्  
कस्यापि कश्चित् पतितस्य पुंसो  ब्र्प्_११७।१२अ  
दुःखप्रणोदी भवतीति सत्यम्  ब्र्प्_११७।१२ब्  
विना भवन्तं मम सोमनाथ  ब्र्प्_११७।१२च्  
कुत्रापि कारुण्यवचो ऽपि नास्ति  ब्र्प्_११७।१२द्  
तावत् स कोपो भयमोहदुःखान्य्  ब्र्प्_११७।१३अ  
अज्ञानदारिद्र्यरुजस् तथैव  ब्र्प्_११७।१३ब्  
कामादयो मृत्युर् अपीह यावन्  ब्र्प्_११७।१३च्  
नमः शिवायेति न वच्मि वाक्यम्  ब्र्प्_११७।१३द्  
न मे ऽस्ति धर्मो न च मे ऽस्ति भक्तिर्  ब्र्प्_११७।१४अ  
नाहं विवेकी करुणा कुतो मे  ब्र्प्_११७।१४ब्  
दातासि तेनाशु शरण्य चित्ते  ब्र्प्_११७।१४च्  
निधेहि सोमेति पदं मदीये  ब्र्प्_११७।१४द्  
याचे न चाहं सुरभूपतित्वं  ब्र्प्_११७।१५अ  
हृत्पद्ममध्ये मम सोमनाथ  ब्र्प्_११७।१५ब्  
श्रीसोमपादाम्बुजसन्निधानं  ब्र्प्_११७।१५च्  
याचे विचार्यैव च तत् कुरुष्व  ब्र्प्_११७।१५द्  
यथा तवाहं विदितो ऽस्मि पापस्  ब्र्प्_११७।१६अ  
तथापि विज्ञापनम् आशृणुष्व  ब्र्प्_११७।१६ब्  
संश्रूयते यत्र वचः शिवेति  ब्र्प्_११७।१६च्  
तत्र स्थितिः स्यान् मम सोमनाथ  ब्र्प्_११७।१६द्  
गौरीपते शङ्कर सोमनाथ  ब्र्प्_११७।१७अ  
विश्वेश कारुण्यनिधे ऽखिलात्मन्  ब्र्प्_११७।१७ब्  
संस्तूयते यत्र सदेति तत्र  ब्र्प्_११७।१७च्  
केषाम् अपि स्यात् कृतिनां निवासः  ब्र्प्_११७।१७द्  
{ब्रह्मोवाच: }  
इत्य् आत्रेयस्तुतिं श्रुत्वा तुतोष भगवान् हरः  ।  
वरदो ऽस्मीति तं प्राह योगिनं विश्वकृद् भवः  ॥ ब्र्प्_११७।१८ ॥  
{आत्रेय उवाच: }  
आत्मज्ञानं च मुक्तिं च भुक्तिं च विपुलां त्वयि  ।  
तीर्थस्यापि च माहात्म्यं वरो ऽयं त्रिदशार्चित  ॥ ब्र्प्_११७।१९ ॥  
{ब्रह्मोवाच: }  
एवम् अस्त्व् इति तं शम्भुर् उक्त्वा चान्तरधीयत  ।  
ततः प्रभृति तत् तीर्थम् आत्मतीर्थं विदुर् बुधाः  ।  
तत्र स्नानेन दानेन मुक्तिः स्याद् इह नारद  ॥ ब्र्प्_११७।२० ॥  
{ब्रह्मोवाच: }  
अश्वत्थतीर्थम् आख्यातं पिप्पलं च ततः परम्  ।  
उत्तरे मन्दतीर्थं तु तत्र व्युष्टिम् इतः शृणु  ॥ ब्र्प्_११८।१ ॥  
पुरा त्व् अगस्त्यो भगवान् दक्षिणाशापतिः प्रभुः  ।  
देवैस् तु प्रेरितः पूर्वं विन्ध्यस्य प्रार्थनं प्रति  ॥ ब्र्प्_११८।२ ॥  
स शनैर् विन्ध्यम् अभ्यागात् सहस्रमुनिभिर् वृतः  ।  
तम् आगत्य नगश्रेष्ठं बहुवृक्षसमाकुलम्  ॥ ब्र्प्_११८।३ ॥  
स्पर्धिनं मेरुभानुभ्यां विन्ध्यं शृङ्गशतैर् वृतम्  ।  
अत्युन्नतं नगं धीरो लोपामुद्रापतिर् मुनिः  ॥ ब्र्प्_११८।४ ॥  
कृतातिथ्यो द्विजैः सार्धं प्रशस्य च नगं पुनः  ।  
इदम् आह मुनिश्रेष्ठो देवकार्यार्थसिद्धये  ॥ ब्र्प्_११८।५ ॥  
{अगस्त्य उवाच: }  
अहं यामि नगश्रेष्ठ मुनिभिस् तत्त्वदर्शिभिः  ।  
तीर्थयात्रां करोमीति दक्षिणाशां व्रजाम्य् अहम्  ॥ ब्र्प्_११८।६ ॥  
देहि मार्गं नगपते आतिथ्यं देहि याचते  ।  
यावद् आगमनं मे स्यात् स्थातव्यं तावद् एव हि  ॥ ब्र्प्_११८।७ ॥  
नान्यथा भवितव्यं ते तथेत्य् आह नगोत्तमः  ।  
आक्रामन् दक्षिणाम् आशां तैर् वृतो मुनिभिर् मुनिः  ॥ ब्र्प्_११८।८ ॥  
शनैः स गौतमीम् आगात् सत्त्रयागाय दीक्षितः  ।  
यावत् संवत्सरं सत्त्रम् अकरोद् ऋषिभिर् वृतः  ॥ ब्र्प्_११८।९ ॥  
कैटभस्य सुतौ पापौ राक्षसौ धर्मकण्टकौ  ।  
अश्वत्थः पिप्पलश् चेति विख्यातौ त्रिदशालये  ॥ ब्र्प्_११८।१० ॥  
अश्वत्थो ऽश्वत्थरूपेण पिप्पलो ब्रह्मरूपधृक्  ।  
ताव् उभाव् अन्तरं प्रेप्सू यज्ञविध्वंसनाय तु  ॥ ब्र्प्_११८।११ ॥  
कुरुतां काङ्क्षितं रूपं दानवौ पापचेतसौ  ।  
अश्वत्थो वृक्षरूपेण पिप्पलो ब्राह्मणाकृतिः  ॥ ब्र्प्_११८।१२ ॥  
उभौ तौ ब्राह्मणान् नित्यं पीडयेतां तपोधन  ।  
आलभन्ते च ये ऽश्वत्थं तांस् तान् अश्नात्य् असौ तरुः  ॥ ब्र्प्_११८।१३ ॥  
पिप्पलः सामगो भूत्वा शिष्यान् अश्नाति राक्षसः  ।  
तस्माद् अद्यापि विप्रेषु सामगो ऽतीव निष्कृपः  ॥ ब्र्प्_११८।१४ ॥  
क्षीयमाणान् द्विजान् दृष्ट्वा मुनयो राक्षसाव् इमौ  ।  
इति बुद्ध्वा महाप्राज्ञा दक्षिणं तीरम् आश्रितम्  ॥ ब्र्प्_११८।१५ ॥  
सौरिं शनैश्चरं मन्दं तपस्यन्तं धृतव्रतम्  ।  
गत्वा मुनिगणाः सर्वे रक्षःकर्म न्यवेदयन्  ॥ ब्र्प्_११८।१६ ॥  
सौरिर् मुनिगणान् आह पूर्णे तपसि मे द्विजाः  ।  
राक्षसौ हन्म्य् अपूर्णे तु तपस्य् अक्षम एव हि  ॥ ब्र्प्_११८।१७ ॥  
पुनः प्रोचुर् मुनिगणा दास्यामस् ते तपो महत्  ।  
इत्य् उक्तो ब्राह्मणैः सौरिः कृतम् इत्य् आह तान् अपि  ॥ ब्र्प्_११८।१८ ॥  
सौरिर् ब्राह्मणवेषेण प्रायाद् अश्वत्थरूपिणम्  ।  
राक्षसं ब्राह्मणो भूत्वा प्रदक्षिणम् अथाकरोत्  ॥ ब्र्प्_११८।१९ ॥  
प्रदक्षिणं तु कुर्वाणं मेने ब्राह्मणम् एव तम्  ।  
नित्यवद् राक्षसः पापो भक्षयाम् आस मायया  ॥ ब्र्प्_११८।२० ॥  
तस्य कायं समाविश्य चक्षुषान्त्राण्य् अपश्यत  ।  
दृष्टः स राक्षसः पापो मन्देन रविसूनुना  ॥ ब्र्प्_११८।२१ ॥  
भस्मीभूतः क्षणेनैव गिरिर् वज्रहतो यथा  ।  
अश्वत्थं भस्मसात् कृत्वा अन्यं ब्राह्मणरूपिणम्  ॥ ब्र्प्_११८।२२ ॥  
राक्षसं पापनिलयम् एक एव तम् अभ्यगात्  ।  
अधीयानो विप्र इव शिष्यरूपो विनीतवत्  ॥ ब्र्प्_११८।२३ ॥  
पिप्पलः पूर्ववच् चापि भक्षयाम् आस भानुजम्  ।  
स भक्षितः पूर्ववच् च कुक्षाव् अन्त्राण्य् अवैक्षत  ॥ ब्र्प्_११८।२४ ॥  
तेनालोकितमात्रो ऽसौ राक्षसो भस्मसाद् अभूत्  ।  
उभौ हत्वा भानुसुतः किं कृत्यं मे वदन्त्व् अथ  ॥ ब्र्प्_११८।२५ ॥  
मुनयो जातसंहर्षाः सर्व एव तपस्विनः  ।  
ततः प्रसन्ना ह्य् अभवन्न् ऋषयो ऽगस्त्यपूर्वकाः  ॥ ब्र्प्_११८।२६ ॥  
वरान् ददुर् यथाकामं सौरये मन्दगामिने  ।  
स प्रीतो ब्राह्मणान् आह शनिः सूर्यसुतो बली  ॥ ब्र्प्_११८।२७ ॥  
{सौरिर् उवाच: }  
मद्द्वारे नियता ये च कुर्वन्त्य् अश्वत्थलम्भनम्  ।  
तेषां सर्वाणि कार्याणि स्युः पीडा मद्भवा न च  ॥ ब्र्प्_११८।२८ ॥  
तीर्थे चाश्वत्थसञ्ज्ञे वै स्नानं कुर्वन्ति ये नराः  ।  
तेषां सर्वाणि कार्याणि भवेयुर् अपरो वरः  ॥ ब्र्प्_११८।२९ ॥  
मन्दवारे तु ये ऽश्वत्थं प्रातर् उत्थाय मानवाः  ।  
आलभन्ते च तेषां वै ग्रहपीडा व्यपोहतु  ॥ ब्र्प्_११८।३० ॥  
{ब्रह्मोवाच: }  
ततः प्रभृति तत् तीर्थम् अश्वत्थं पिप्पलं विदुः  ।  
तीर्थं शनैश्चरं तत्र तत्रागस्त्यं च सात्त्रिकम्  ॥ ब्र्प्_११८।३१ ॥  
याज्ञिकं चापि तत् तीर्थं सामगं तीर्थम् एव च  ।  
इत्याद्यष्टोत्तराण्य् आसन् सहस्राण्य् अथ षोडश  ।  
तेषु स्नानं च दानं च सत्त्रयागफलप्रदम्  ॥ ब्र्प्_११८।३२ ॥  
{ब्रह्मोवाच: }  
सोमतीर्थम् इति ख्यातं तद् अप्य् उक्तं महात्मभिः  ।  
तत्र स्नानेन दानेन सोमपानफलं लभेत्  ॥ ब्र्प्_११९।१ ॥  
जगतां मातरः पूर्वम् ओषध्यो जीवसम्मताः  ।  
ममापि मातरो देव्यः पूर्वासां पूर्ववत्तराः  ॥ ब्र्प्_११९।२ ॥  
आसु प्रतिष्ठितो धर्मः स्वाध्यायो यज्ञकर्म च  ।  
आभिर् एव धृतं सर्वं त्रैलोक्यं सचराचरम्  ॥ ब्र्प्_११९।३ ॥  
अशेषरोगोपशमो भवत्य् आभिर् असंशयम्  ।  
अन्नम् एताभिर् एव स्याद् अशेषप्राणरक्षणम्  ।  
अत्रौषध्यो जगद्वन्द्या माम् ऊचुर् अनहङ्कृताः  ॥ ब्र्प्_११९।४ ॥  
{ओषध्य ऊचुः: }  
अस्माकं त्वं पतिं देहि राजानं सुरसत्तम  ॥* ब्र्प्_११९।५ ॥  
{ब्रह्मोवाच: }  
तच् छ्रुत्वा वचनं तासां मयोक्ता ओषधीर् इदम्  ।  
पतिं प्राप्स्यथ सर्वाश् च राजानं प्रीतिवर्धनम्  ॥ ब्र्प्_११९।६ ॥  
राजानम् इति तच् छ्रुत्वा ता माम् ऊचुः पुनर् मुने  ।  
गन्तव्यं क्व पुनश् चोक्ता गौतमीं यान्तु मातरः  ॥ ब्र्प्_११९।७ ॥  
तुष्टायाम् अथ तस्यां वो राजा स्याल् लोकपूजितः  ।  
ताश् च गत्वा मुनिश्रेष्ठ तुष्टुवुर् गौतमीं नदीम्  ॥ ब्र्प्_११९।८ ॥  
{ओषध्य ऊचुः: }  
किं वाकरिष्यन् भववर्तिनो जना  ब्र्प्_११९।९अ  
नानाघसङ्घाभिभवाच् च दुःखिताः  ब्र्प्_११९।९ब्  
न चागमिष्यद् भवती भुवं चेत्  ब्र्प्_११९।९च्  
पुण्योदके गौतमि शम्भुकान्ते  ब्र्प्_११९।९द्  
को वेत्ति भाग्यं नरदेहभाजां  ब्र्प्_११९।१०अ  
महीगतानां सरिताम् अधीशे  ब्र्प्_११९।१०ब्  
एषां महापातकसङ्घहन्त्री  ब्र्प्_११९।१०च्  
त्वम् अम्ब गङ्गे सुलभा सदैव  ब्र्प्_११९।१०द्  
न ते विभूतिं ननु वेत्ति को ऽपि  ब्र्प्_११९।११अ  
त्रैलोक्यवन्द्ये जगदम्ब गङ्गे  ब्र्प्_११९।११ब्  
गौरीसमालिङ्गितविग्रहो ऽपि  ब्र्प्_११९।११च्  
धत्ते स्मरारिः शिरसापि यत् त्वाम्  ब्र्प्_११९।११द्  
नमो ऽस्तु ते मातर् अभीष्टदायिनि  ब्र्प्_११९।१२अ  
नमो ऽस्तु ते ब्रह्ममये ऽघनाशिनि  ब्र्प्_११९।१२ब्  
नमो ऽस्तु ते विष्णुपदाब्जनिःसृते  ब्र्प्_११९।१२च्  
नमो ऽस्तु ते शम्भुजटाविनिःसृते  ब्र्प्_११९।१२द्  
{ब्रह्मोवाच: }  
इत्य् एवं स्तुवताम् ईशा किं ददामीत्य् अवोचत  ॥* ब्र्प्_११९।१३ ॥  
{ओषध्य ऊचुः: }  
पतिं देहि जगन्माता राजानम् अतितेजसम्  ॥* ब्र्प्_११९।१४ ॥  
{ब्रह्मोवाच: }  
तदोवाच नदी गङ्गा ओषधीस् ता इदं वचः  ॥* ब्र्प्_११९।१५ ॥  
{गङ्गोवाच: }  
अहं चामृतरूपास्मि ओषध्यो मातरो ऽमृताः  ।  
तादृशं चामृतात्मानं पतिं सोमं ददामि वः  ॥ ब्र्प्_११९।१६ ॥  
{ब्रह्मोवाच: }  
देवाश् च ऋषयो वाक्यं मेनिरे सोम एव च  ।  
ओषध्यश् चापि तद् वाक्यं ततो जग्मुः स्वम् आलयम्  ॥ ब्र्प्_११९।१७ ॥  
यत्र चापुर् महौषध्यो राजानम् अमृतात्मकम्  ।  
सोमं समस्तसन्ताप- पापसङ्घनिवारकम्  ॥ ब्र्प्_११९।१८ ॥  
सोमतीर्थं तु तत् ख्यातं सोमपानफलप्रदम्  ।  
तत्र स्नानेन दानेन पितरः स्वर्गम् आप्नुयुः  ॥ ब्र्प्_११९।१९ ॥  
य इदं शृणुयान् नित्यं पठेद् वा भक्तितः स्मरेत्  ।  
दीर्घम् आयुर् अवाप्नोति स पुत्री धनवान् भवेत्  ॥ ब्र्प्_११९।२० ॥  
{ब्रह्मोवाच: }  
धान्यतीर्थम् इति ख्यातं सर्वकामप्रदं नृणाम्  ।  
सुभिक्षं क्षेमदं पुंसां सर्वापद्विनिवारणम्  ॥ ब्र्प्_१२०।१ ॥  
ओषध्यः सोमराजानं पतिं प्राप्य मुदान्विताः  ।  
ऊचुः सर्वस्य लोकस्य गङ्गायाश् चेप्सितं वचः  ॥ ब्र्प्_१२०।२ ॥  
{ओषध्य ऊचुः: }  
वैदिकी पुण्यगाथास्ति यां वै वेदविदो विदुः  ।  
भूमिं सस्यवतीं कश्चिन् मातरं मातृसम्मिताम्  ॥ ब्र्प्_१२०।३ ॥  
गङ्गासमीपे यो दद्यात् सर्वकामान् अवाप्नुयात्  ।  
भूमिं सस्यवतीं गाश् च ओषधीश् च मुदान्वितः  ॥ ब्र्प्_१२०।४ ॥  
विष्णुब्रह्मेशरूपाय यो दद्याद् भक्तिमान् नरः  ।  
सर्वं तद् अक्षयं विद्यात् सर्वकामान् अवाप्नुयात्  ॥ ब्र्प्_१२०।५ ॥  
ओषध्यः सोमराजन्याः सोमश् चाप्य् ओषधीपतिः  ।  
इति ज्ञात्वा ब्रह्मविद ओषधीर् यः प्रदास्यति  ॥ ब्र्प्_१२०।६ ॥  
सर्वान् कामान् अवाप्नोति ब्रह्मलोके महीयते  ।  
ता एव सोमराजन्याः प्रीताः प्रोचुः पुनः पुनः  ॥ ब्र्प्_१२०।७ ॥  
{ओषध्य ऊचुः: }  
यो ऽस्मान् ददाति गङ्गायां तं राजन् पारयामसि  ।  
त्वम् उत्तमश् चौषधीश त्वदधीनं चराचरम्  ॥ ब्र्प्_१२०।८ ॥  
ओषधयः संवदन्ते सोमेन सह राज्ञा  ।  
यो ऽस्मान् ददाति विप्रेभ्यस् तं राजन् पारयामसि  ॥ ब्र्प्_१२०।९ ॥  
वयं च ब्रह्मरूपिण्यः प्राणरूपिण्य एव च  ।  
यो ऽस्मान् ददाति विप्रेभ्यस् तं राजन् पारयामसि  ॥ ब्र्प्_१२०।१० ॥  
अस्मान् ददाति यो नित्यं ब्राह्मणेभ्यो जितव्रतः  ।  
उपास्तिर् अस्ति सास्माकं तं राजन् पारयामसि  ॥ ब्र्प्_१२०।११ ॥  
स्थावरं जङ्गमं किञ्चिद् अस्माभिर् व्यापृतं जगत्  ।  
यो ऽस्मान् ददाति विप्रेभ्यस् तं राजन् पारयामसि  ॥ ब्र्प्_१२०।१२ ॥  
हव्यं कव्यं यद् अमृतं यत् किञ्चिद् उपभुज्यते  ।  
तद्गरीयश् च यो दद्यात् तं राजन् पारयामसि  ॥ ब्र्प्_१२०।१३ ॥  
इत्य् एतां वैदिकीं गाथां यः शृणोति स्मरेत वा  ।  
पठते भक्तिम् आपन्नस् तं राजन् पारयामसि  ॥ ब्र्प्_१२०।१४ ॥  
{ब्रह्मोवाच: }  
यत्रैषा पठिता गाथा सोमेन सह राज्ञा  ।  
गङ्गातीरे चौषधीभिर् धान्यतीर्थं तद् उच्यते  ॥ ब्र्प्_१२०।१५ ॥  
ततः प्रभृति तत् तीर्थम् औषध्यं सौम्यम् एव च  ।  
अमृतं वेदगाथं च मातृतीर्थं तथैव च  ॥ ब्र्प्_१२०।१६ ॥  
एषु स्नानं जपो होमो दानं च पितृतर्पणम्  ।  
अन्नदानं तु यः कुर्यात् तद् आनन्त्याय कल्पते  ॥ ब्र्प्_१२०।१७ ॥  
षट्शताधिकसाहस्रं तीर्थानां तीरयोर् द्वयोः  ।  
सर्वपापनिहन्तॄणां सर्वसम्पद्विवर्धनम्  ॥ ब्र्प्_१२०।१८ ॥  
{ब्रह्मोवाच: }  
विदर्भासङ्गमं पुण्यं रेवतीसङ्गमं तथा  ।  
तत्र यद् वृत्तम् आख्यास्ये यत् पुराणविदो विदुः  ॥ ब्र्प्_१२१।१ ॥  
भरद्वाज इति ख्यात ऋषिर् आसीत् तपोधिकः  ।  
तस्य स्वसा रेवतीति कुरूपा विकृतस्वरा  ॥ ब्र्प्_१२१।२ ॥  
तां दृष्ट्वा विकृतां भ्राता भरद्वाजः प्रतापवान्  ।  
चिन्तया परया युक्तो गङ्गाया दक्षिणे तटे  ॥ ब्र्प्_१२१।३ ॥  
कस्मै दद्याम् इमां कन्यां स्वसारं भीषणाकृतिम्  ।  
न कश्चित् प्रतिगृह्णाति दातव्या च स्वसा तथा  ॥ ब्र्प्_१२१।४ ॥  
अहो भूयान् न कस्यापि कन्या दुःखैककारणम्  ।  
मरणं जीवतो ऽप्य् अस्य प्राणिनस् तु पदे पदे  ॥ ब्र्प्_१२१।५ ॥  
एवं विमृशतस् तस्य स्वाश्रमे चातिशोभने  ।  
द्रष्टुं मुनिवरः प्रायाद् भरद्वाजं यतव्रतम्  ॥ ब्र्प्_१२१।६ ॥  
द्व्यष्टवर्षः शुभवपुः शान्तो दान्तो गुणाकरः  ।  
नाम्ना कठ इति ख्यातो भरद्वाजं ननाम सः  ॥ ब्र्प्_१२१।७ ॥  
विधिवत् पूज्य तं विप्रं भरद्वाजः कठं तदा  ।  
तस्यागमनकार्यं च पप्रच्छ पुरतः स्थितः  ॥ ब्र्प्_१२१।८ ॥  
कठो ऽप्य् आह भरद्वाजं विद्यार्थ्य् अहम् उपागतः  ।  
तथा च दर्शनाकाङ्क्षी यद् युक्तं तद् विधीयताम्  ॥ ब्र्प्_१२१।९ ॥  
भरद्वाजः कठं प्राह अधीष्व यद् अभीप्सितम्  ।  
पुराणं स्मृतयो वेदा धर्मस्थानान्य् अनेकशः  ॥ ब्र्प्_१२१।१० ॥  
सर्वं वेद्मि महाप्राज्ञ रुचिरं वद मा चिरम्  ।  
कुलीनो धर्मनिरतो गुरुशुश्रूषणे रतः  ।  
अभिमानी श्रुतधरः शिष्यः पुण्यैर् अवाप्यते  ॥ ब्र्प्_१२१।११ ॥  
{कठ उवाच: }  
अध्यापयस्व भो ब्रह्मञ् शिष्यं मां वीतकल्मषम्  ।  
शुश्रूषणरतं भक्तं कुलीनं सत्यवादिनम्  ॥ ब्र्प्_१२१।१२ ॥  
{ब्रह्मोवाच: }  
तथेत्य् उक्त्वा भरद्वाजः प्रादाद् विद्याम् अशेषतः  ।  
प्राप्तविद्यः कठः प्रीतो भरद्वाजम् अथाब्रवीत्  ॥ ब्र्प्_१२१।१३ ॥  
{कठ उवाच: }  
इच्छेयं दक्षिणां दातुं गुरो तव मनःप्रियाम्  ।  
वदस्व दुर्लभं वापि गुरो तुभ्यं नमो ऽस्तु ते  ॥ ब्र्प्_१२१।१४ ॥  
विद्यां प्राप्यापि ये मोहात् स्वगुरोः पारितोषिकम्  ।  
न प्रयच्छन्ति निरयं ते यान्त्य् आचन्द्रतारकम्  ॥ ब्र्प्_१२१।१५ ॥  
{भरद्वाज उवाच: }  
गृहाण कन्यां विधिवद् भार्यां कुरु मम स्वसाम्  ।  
अस्यां प्रीत्या वर्तितव्यं याचेयं दक्षिणाम् इमाम्  ॥ ब्र्प्_१२१।१६ ॥  
{कठ उवाच: }  
भ्रातृवत् पुत्रवच् चापि शिष्यः स्यात् तु गुरोः सदा  ।  
गुरुश् च पितृवच् च स्यात् सम्बन्धो ऽत्र कथं भवेत्  ॥ ब्र्प्_१२१।१७ ॥  
{भरद्वाज उवाच: }  
मद्वाक्यं कुरु सत्यं त्वं ममाज्ञा तव दक्षिणा  ।  
सर्वं स्मृत्वा कठाद्य त्वं रेवतीं भर तन्मनाः  ॥ ब्र्प्_१२१।१८ ॥  
{ब्रह्मोवाच: }  
तथेत्य् उक्त्वा गुरोर् वाक्यात् कठो जग्राह पाणिना  ।  
रेवतीं विधिवद् दत्तां तां समीक्ष्य कठस् त्व् अथ  ॥ ब्र्प्_१२१।१९ ॥  
तत्रैव पूजयाम् आस देवेशं शङ्करं तदा  ।  
रेवत्या रूपसम्पत्त्यै शिवप्रीत्यै च रेवती  ॥ ब्र्प्_१२१।२० ॥  
सुरूपा चारुसर्वाङ्गी न रूपेणोपमीयते  ।  
अभिषेकोदकं तत्र रेवत्या यद् विनिःसृतम्  ॥ ब्र्प्_१२१।२१ ॥  
साभवत् तत्र गङ्गायां तस्मात् तन्नामतो नदी  ।  
रेवतीति समाख्याता रूपसौभाग्यदायिनी  ॥ ब्र्प्_१२१।२२ ॥  
पुनर् दर्भैश् च विविधैर् अभिषेकं चकार सः  ।  
पुण्यरूपत्वसंसिद्ध्यै विदर्भा तद् अभून् नदी  ॥ ब्र्प्_१२१।२३ ॥  
श्रद्धया सङ्गमे स्नात्वा रेवतीगङ्गयोर् नरः  ।  
सर्वपापविनिर्मुक्तो विष्णुलोके महीयते  ॥ ब्र्प्_१२१।२४ ॥  
तथा विदर्भागौतम्योः सङ्गमे श्रद्धया मुने  ।  
स्नानं करोत्य् असौ याति भुक्तिं मुक्तिं च तत्क्षणात्  ॥ ब्र्प्_१२१।२५ ॥  
उभयोस् तीरयोस् तत्र तीर्थानां शतम् उत्तमम्  ।  
सर्वपापक्षयकरं सर्वसिद्धिप्रदायकम्  ॥ ब्र्प्_१२१।२६ ॥  
{ब्रह्मोवाच: }  
पूर्णतीर्थम् इति ख्यातं गङ्गाया उत्तरे तटे  ।  
तत्र स्नात्वा नरो ऽज्ञानात् तथापि शुभम् आप्नुयात्  ॥ ब्र्प्_१२२।१ ॥  
पूर्णतीर्थस्य माहात्म्यं वर्ण्यते केन जन्तुना  ।  
स्वयं संस्थीयते यत्र चक्रिणा च पिनाकिना  ॥ ब्र्प्_१२२।२ ॥  
पुरा धन्वन्तरिर् नाम कल्पादाव् आयुषः सुतः  ।  
इष्ट्वा बहुविधैर् यज्ञैर् अश्वमेधपुरःसरैः  ॥ ब्र्प्_१२२।३ ॥  
दत्त्वा दानान्य् अनेकानि भुक्त्वा भोगांश् च पुष्कलान्  ।  
विज्ञाय भोगवैषम्यं परं वैराग्यम् आश्रितः  ॥ ब्र्प्_१२२।४ ॥  
गिरिशृङ्गे ऽम्बुधेः पारे तथा गङ्गानदीतटे  ।  
शिवविष्ण्वोर् गृहे वापि विशेषात् पुण्यसङ्गमे  ॥ ब्र्प्_१२२।५ ॥  
तप्तं हुतं च जप्तं च सर्वम् अक्षयतां व्रजेत्  ।  
धन्वन्तरिर् इति ज्ञात्वा तत्र तेपे तपो महत्  ॥ ब्र्प्_१२२।६ ॥  
ज्ञानवैराग्यसम्पन्नो भीमेशचरणाश्रयः  ।  
तपश् चकार विपुलं गङ्गासागरसङ्गमे  ॥ ब्र्प्_१२२।७ ॥  
पुरा च निकृतो राज्ञा रणं हित्वा महासुरः  ।  
सहस्रम् एकं वर्षाणां समुद्रं प्राविशद् भयात्  ॥ ब्र्प्_१२२।८ ॥  
धन्वन्तरौ वनं प्राप्ते राज्यं प्राप्ते तु तत्सुते  ।  
विरागं च गते राज्ञि ततः प्रायाद् अथार्णवात्  ॥ ब्र्प्_१२२।९ ॥  
तपस्यन्तं तमो नाम बलवान् असुरो मुने  ।  
गङ्गातीरं समाश्रित्य राजा धन्वन्तरिर् यतः  ॥ ब्र्प्_१२२।१० ॥  
जपहोमरतो नित्यं ब्रह्मज्ञानपरायणः  ।  
तं रिपुं नाशयामीति तमः प्रायाद् अथार्णवात्  ॥ ब्र्प्_१२२।११ ॥  
नाशितो बहुशो ऽनेन राज्ञा बलवता त्व् अहम्  ।  
तं रिपुं नाशयामीति तमः प्रायाद् अथार्णवात्  ॥ ब्र्प्_१२२।१२ ॥  
मायया प्रमदारूपं कृत्वा राजानम् अभ्यगात्  ।  
नृत्यगीतवती सुभ्रूर् हसन्ती चारुदर्शना  ॥ ब्र्प्_१२२।१३ ॥  
तां दृष्ट्वा चारुसर्वाङ्गीं बहुकालं नयान्विताम्  ।  
शान्ताम् अनुव्रतां भक्तां कृपया चाब्रवीन् नृपः  ॥ ब्र्प्_१२२।१४ ॥  
{नृप उवाच: }  
कासि त्वं कस्य हेतोर् वा वर्तसे गहने वने  ।  
कं दृष्ट्वा हर्षसीव त्वं वद कल्याणि पृच्छते  ॥ ब्र्प्_१२२।१५ ॥  
{ब्रह्मोवाच: }  
प्रमदा चापि तद्वाक्यं श्रुत्वा राजानम् अब्रवीत्  ॥* ब्र्प्_१२२।१६ ॥  
{प्रमदोवाच: }  
त्वयि तिष्ठति को लोके हेतुर् हर्षस्य मे भवेत्  ।  
अहम् इन्द्रस्य या लक्ष्मीस् त्वां दृष्ट्वा कामसम्भृतम्  ॥ ब्र्प्_१२२।१७ ॥  
हर्षाच् चरामि पुरतो राजंस् तव पुनः पुनः  ।  
अगण्यपुण्यविरहाद् अहं सर्वस्य दुर्लभा  ॥ ब्र्प्_१२२।१८ ॥  
{ब्रह्मोवाच: }  
एतद् वचो निशम्याशु तपस् त्यक्त्वा सुदुष्करम्  ।  
ताम् एव मनसा ध्यायंस् तन्निष्ठस् तत्परायणः  ॥ ब्र्प्_१२२।१९ ॥  
तदेकशरणो राजा बभूव स यदा तमः  ।  
अन्तर्धानं गतो ब्रह्मन् नाशयित्वा तपो बृहत्  ॥ ब्र्प्_१२२।२० ॥  
एतस्मिन्न् अन्तरे ऽहं वै वरान् दातुं समभ्यगाम्  ।  
तं दृष्ट्वा विह्वलीभूतं तपोभ्रष्टं यथा मृतम्  ॥ ब्र्प्_१२२।२१ ॥  
तम् आश्वास्याथ विविधैर् हेतुभिर् नृपसत्तमम्  ।  
तव शत्रुस् तमो नाम कृत्वा तां तपसश् च्युतिम्  ॥ ब्र्प्_१२२।२२ ॥  
चरितार्थो गतो राजन् न त्वं शोचितुम् अर्हसि  ।  
आनन्दयन्ति प्रमदास् तापयन्ति च मानवम्  ॥ ब्र्प्_१२२।२३ ॥  
सर्वा एव विशेषेण किम् उ मायामयी तु सा  ।  
ततः कृताञ्जली राजा माम् आह विगतभ्रमः  ॥ ब्र्प्_१२२।२४ ॥  
{राजोवाच: }  
किं करोमि कथं ब्रह्मंस् तपसः पारम् आप्नुयाम्  ॥* ब्र्प्_१२२।२५ ॥  
{ब्रह्मोवाच: }  
ततस् तस्योत्तरं प्रादां देवदेवं जनार्दनम्  ।  
स्तुहि सर्वप्रयत्नेन ततः सिद्धिम् अवाप्स्यसि  ॥ ब्र्प्_१२२।२६ ॥  
स ह्य् अशेषजगत्स्रष्टा वेदवेद्यः पुरातनः  ।  
सर्वार्थसिद्धिदः पुंसां नान्यो ऽस्ति भुवनत्रये  ॥ ब्र्प्_१२२।२७ ॥  
स जगाम नगश्रेष्ठं हिमवन्तं नृपोत्तमः  ।  
कृताञ्जलिपुटो भूत्वा विष्णुं तुष्टाव भक्तितः  ॥ ब्र्प्_१२२।२८ ॥  
{धन्वन्तरिर् उवाच: }  
जय विष्णो जयाचिन्त्य जय जिष्णो जयाच्युत  ।  
जय गोपाल लक्ष्मीश जय कृष्ण जगन्मय  ॥ ब्र्प्_१२२।२९ ॥  
जय भूतपते नाथ जय पन्नगशायिने  ।  
जय सर्वग गोविन्द जय विश्वकृते नमः  ॥ ब्र्प्_१२२।३० ॥  
जय विश्वभुजे देव जय विश्वधृते नमः  ।  
जयेश सदसत् त्वं वै जय माधव धर्मिणे  ॥ ब्र्प्_१२२।३१ ॥  
जय कामद काम त्वं जय राम गुणार्णव  ।  
जय पुष्टिद पुष्टीश जय कल्याणदायिने  ॥ ब्र्प्_१२२।३२ ॥  
जय भूतप भूतेश जय मानविधायिने  ।  
जय कर्मद कर्म त्वं जय पीताम्बरच्छद  ॥ ब्र्प्_१२२।३३ ॥  
जय सर्वेश सर्वस् त्वं जय मङ्गलरूपिणे  ।  
जय सत्त्वाधिनाथाय जय वेदविदे नमः  ॥ ब्र्प्_१२२।३४ ॥  
जय जन्मद जन्मिस्थ परमात्मन् नमो ऽस्तु ते  ।  
जय मुक्तिद मुक्तिस् त्वं जय भुक्तिद केशव  ॥ ब्र्प्_१२२।३५ ॥  
जय लोकद लोकेश जय पापविनाशन  ।  
जय वत्सल भक्तानां जय चक्रधृते नमः  ॥ ब्र्प्_१२२।३६ ॥  
जय मानद मानस् त्वं जय लोकनमस्कृत  ।  
जय धर्मद धर्मस् त्वं जय संसारपारग  ॥ ब्र्प्_१२२।३७ ॥  
जय अन्नद अन्नं त्वं जय वाचस्पते नमः  ।  
जय शक्तिद शक्तिस् त्वं जय जैत्रवरप्रद  ॥ ब्र्प्_१२२।३८ ॥  
जय यज्ञद यज्ञस् त्वं जय पद्मदलेक्षण  ।  
जय दानद दानं त्वं जय कैटभसूदन  ॥ ब्र्प्_१२२।३९ ॥  
जय कीर्तिद कीर्तिस् त्वं जय मूर्तिद मूर्तिधृक्  ।  
जय सौख्यद सौख्यात्मञ् जय पावनपावन  ॥ ब्र्प्_१२२।४० ॥  
जय शान्तिद शान्तिस् त्वं जय शङ्करसम्भव  ।  
जय पानद पानस् त्वं जय ज्योतिःस्वरूपिणे  ॥ ब्र्प्_१२२।४१ ॥  
जय वामन वित्तेश जय धूमपताकिने  ।  
जय सर्वस्य जगतो दातृमूर्ते नमो ऽस्तु ते  ॥ ब्र्प्_१२२।४२ ॥  
त्वम् एव लोकत्रयवर्तिजीव  ब्र्प्_१२२।४३अ  
निकायसङ्क्लेशविनाशदक्ष  ब्र्प्_१२२।४३ब्  
श्रीपुण्डरीकाक्ष कृपानिधे त्वं  ब्र्प्_१२२।४३च्  
निधेहि पाणिं मम मूर्ध्नि विष्णो  ब्र्प्_१२२।४३द्  
{ब्रह्मोवाच: }  
एवं स्तुवन्तं भगवाञ् शङ्खचक्रगदाधरः  ।  
वरेण च्छन्दयाम् आस सर्वकामसमृद्धिदः  ॥ ब्र्प्_१२२।४४ ॥  
धन्वन्तरिः प्रीतमना वरदानेन चक्रिणः  ।  
वरदानाय देवेशं गोविन्दं संस्थितं पुरः  ॥ ब्र्प्_१२२।४५ ॥  
तम् आह नृपतिः प्रह्वः सुरराज्यं ममेप्सितम्  ।  
तच् च दत्तं त्वया विष्णो प्राप्तो ऽस्मि कृतकृत्यताम्  ॥ ब्र्प्_१२२।४६ ॥  
स्तुतः सम्पूजितो विष्णुस् तत्रैवान्तरधीयत  ।  
तथैव त्रिदशेशत्वम् अवाप नृपतिः क्रमात्  ॥ ब्र्प्_१२२।४७ ॥  
प्रागर्जितानेककर्म- परिपाकवशात् ततः  ।  
त्रिःकृत्वो नाशम् अगमत् सहस्राक्षः स्वकात् पदात्  ॥ ब्र्प्_१२२।४८ ॥  
नहुषाद् वृत्रहत्यायाः सिन्धुसेनवधात् ततः  ।  
अहल्यायां च गमनाद् येन केन च हेतुना  ॥ ब्र्प्_१२२।४९ ॥  
स्मारं स्मारं तत् तद् इन्द्रश् चिन्तासन्तापदुर्मनाः  ।  
ततः सुरपतिः प्राह वाचस्पतिम् इदं वचः  ॥ ब्र्प्_१२२।५० ॥  
{इन्द्र उवाच: }  
हेतुना केन वागीश भ्रष्टराज्यो भवाम्य् अहम्  ।  
मध्ये मध्ये पदभ्रंशाद् वरं निःश्रीकता नृणाम्  ॥ ब्र्प्_१२२।५१ ॥  
गहनां कर्मणां जीव- गतिं को वेत्ति तत्त्वतः  ।  
रहस्यं सर्वभावानां ज्ञातुं नान्यः प्रगल्भते  ॥ ब्र्प्_१२२।५२ ॥  
{ब्रह्मोवाच: }  
बृहस्पतिर् हरिं प्राह ब्रह्माणं पृच्छ गच्छ तम्  ।  
स तु जानाति यद् भूतं भविष्यच् चापि वर्तनम्  ॥ ब्र्प्_१२२।५३ ॥  
स तु वक्ष्यति येनेदं जातं तच् च महामते  ।  
ताव् आगत्य महाप्राज्ञौ नमस्कृत्य ममान्तिकम्  ।  
कृताञ्जलिपुटो भूत्वा माम् ऊचतुर् इदं वचः  ॥ ब्र्प्_१२२।५४ ॥  
{इन्द्रबृहस्पती ऊचतुः: }  
भगवन् केन दोषेण शचीभर्ता उदारधीः  ।  
राज्यात् प्रभ्रश्यते नाथ संशयं छेत्तुम् अर्हसि  ॥ ब्र्प्_१२२।५५ ॥  
{ब्रह्मोवाच: }  
तदाहम् अब्रवं ब्रह्मंश् चिरं ध्यात्वा बृहस्पतिम्  ।  
खण्डधर्माख्यदोषेण तेन राज्यपदाच् च्युतः  ॥ ब्र्प्_१२२।५६ ॥  
देशकालादिदोषेण श्रद्धामन्त्रविपर्ययात्  ।  
यथावद्दक्षिणादानाद् असद्द्रव्यप्रदानतः  ॥ ब्र्प्_१२२।५७ ॥  
देवभूदेवतावज्ञा- पातकाच् च विशेषतः  ।  
यत् खण्डत्वं स्वधर्मस्य देहिनाम् उपजायते  ॥ ब्र्प्_१२२।५८ ॥  
तेनातिमानसस् तापः पदहानिश् च दुस्त्यजा  ।  
कृतो ऽपि धर्मो ऽनिष्टाय जायते क्षुब्धचेतसा  ॥ ब्र्प्_१२२।५९ ॥  
कार्यस्य न भवेत् सिद्ध्यै तस्माद् अव्याकुलाय च  ।  
असम्पूर्णे स्वधर्मे हि किम् अनिष्टं न जायते  ॥ ब्र्प्_१२२।६० ॥  
ताभ्यां यत् पूर्ववृत्तान्तं तद् अप्य् उक्तं मयानघ  ।  
आयुषस् तु सुतः श्रीमान् धन्वन्तरिर् उदारधीः  ॥ ब्र्प्_१२२।६१ ॥  
तमसा च कृतं विघ्नं विष्णुना तच् च नाशितम्  ।  
पूर्वजन्मसु वृत्तान्तम् इत्यादि परिकीर्तितम्  ॥ ब्र्प्_१२२।६२ ॥  
तच् छ्रुत्वा विस्मितौ चोभौ माम् एव पुनर् ऊचतुः  ॥* ब्र्प्_१२२।६३ ॥  
{इन्द्रबृहस्पती ऊचतुः: }  
तद्दोषप्रतिबन्धस् तु केन स्यात् सुरसत्तम  ॥* ब्र्प्_१२२।६४ ॥  
{ब्रह्मोवाच: }  
पुनर् ध्यात्वा ताव् अवदं श्रूयतां दोषकारकम्  ।  
कारणं सर्वसिद्धीनां दुःखसंसारतारणम्  ॥ ब्र्प्_१२२।६५ ॥  
शरणं तप्तचित्तानां निर्वाणं जीवताम् अपि  ।  
गत्वा तु गौतमीं देवीं स्तूयेतां हरिशङ्करौ  ॥ ब्र्प्_१२२।६६ ॥  
नोपायो ऽन्यो ऽस्ति संशुद्ध्यै तौ तां हित्वा जगत्त्रये  ।  
तदैव जग्मतुर् उभौ गौतमीं मुनिसत्तम  ।  
स्नातौ कृतक्षणौ चोभौ देवौ तुष्टुवतुर् मुदा  ॥ ब्र्प्_१२२।६७ ॥  
{इन्द्र उवाच: }  
नमो मत्स्याय कूर्माय वराहाय नमो नमः  ।  
नरसिंहाय देवाय वामनाय नमो नमः  ॥ ब्र्प्_१२२।६८ ॥  
नमो ऽस्तु हयरूपाय त्रिविक्रम नमो ऽस्तु ते  ।  
नमो ऽस्तु बुद्धरूपाय रामरूपाय कल्किने  ॥ ब्र्प्_१२२।६९ ॥  
अनन्तायाच्युतायेश जामदग्न्याय ते नमः  ।  
वरुणेन्द्रस्वरूपाय यमरूपाय ते नमः  ॥ ब्र्प्_१२२।७० ॥  
परमेशाय देवाय नमस् त्रैलोक्यरूपिणे  ।  
बिभ्रत्सरस्वतीं वक्त्रे सर्वज्ञो ऽसि नमो ऽस्तु ते  ॥ ब्र्प्_१२२।७१ ॥  
लक्ष्मीवान् अस्य् अतो लक्ष्मीं बिभ्रद् वक्षसि चानघ  ।  
बहुबाहूरुपादस् त्वं बहुकर्णाक्षिशीर्षकः  ।  
त्वाम् एव सुखिनं प्राप्य बहवः सुखिनो ऽभवन्  ॥ ब्र्प्_१२२।७२ ॥  
तावन् निःश्रीकता पुंसां मालिन्यं दैन्यम् एव वा  ।  
यावन् न यान्ति शरणं हरे त्वां करुणार्णवम्  ॥ ब्र्प्_१२२।७३ ॥  
{बृहस्पतिर् उवाच: }  
सूक्ष्मं परं जोतिर् अनन्तरूपम्  ब्र्प्_१२२।७४अ  
ॐकारमात्रं प्रकृतेः परं यत्  ब्र्प्_१२२।७४ब्  
चिद्रूपम् आनन्दमयं समस्तम्  ब्र्प्_१२२।७४च्  
एवं वदन्तीश मुमुक्षवस् त्वाम्  ब्र्प्_१२२।७४द्  
आराधयन्त्य् अत्र भवन्तम् ईशं  ब्र्प्_१२२।७५अ  
महामखैः पञ्चभिर् अप्य् अकामाः  ब्र्प्_१२२।७५ब्  
संसारसिन्धोः परम् आप्तकामा  ब्र्प्_१२२।७५च्  
विशन्ति दिव्यं भुवनं वपुस् ते  ब्र्प्_१२२।७५द्  
सर्वेषु सत्त्वेषु समत्वबुद्ध्या  ब्र्प्_१२२।७६अ  
संवीक्ष्य षट्सूर्मिषु शान्तभावाः  ब्र्प्_१२२।७६ब्  
ज्ञानेन ते कर्मफलानि हित्वा  ब्र्प्_१२२।७६च्  
ध्यानेन ते त्वां प्रविशन्ति शम्भो  ब्र्प्_१२२।७६द्  
न जातिधर्माणि न वेदशास्त्रं  ब्र्प्_१२२।७७अ  
न ध्यानयोगो न समाधिधर्मः  ब्र्प्_१२२।७७ब्  
रुद्रं शिवं शङ्करं शान्तिचित्तं  ब्र्प्_१२२।७७च्  
भक्त्या देवं सोमम् अहं नमस्ये  ब्र्प्_१२२।७७द्  
मूर्खो ऽपि शम्भो तव पादभक्त्या  ब्र्प्_१२२।७८अ  
समाप्नुयान् मुक्तिमयीं तनुं ते  ब्र्प्_१२२।७८ब्  
ज्ञानेषु यज्ञेषु तपःसु चैव  ब्र्प्_१२२।७८च्  
ध्यानेषु होमेषु महाफलेषु  ब्र्प्_१२२।७८द्  
सम्पन्नम् एतत् फलम् उत्तमं यत्  ब्र्प्_१२२।७९अ  
सोमेश्वरे भक्तिर् अहर्निशं यत्  ब्र्प्_१२२।७९ब्  
सर्वस्य जीवस्य सदा प्रियस्य  ब्र्प्_१२२।७९च्  
फलस्य दृष्टस्य तथा श्रुतस्य  ब्र्प्_१२२।७९द्  
स्वर्गस्य मोक्षस्य जगन्निवास  ब्र्प्_१२२।८०अ  
सोपानपङ्क्तिस् तव भक्तिर् एषा  ब्र्प्_१२२।८०ब्  
त्वत्पादसम्प्राप्तिफलाप्तये तु  ब्र्प्_१२२।८०च्  
सोपानपङ्क्तिं न वदन्ति धीराः  ब्र्प्_१२२।८०द्  
तस्माद् दयालो मम भक्तिर् अस्तु  ब्र्प्_१२२।८१अ  
नैवास्त्य् उपायस् तव रूपसेवा  ब्र्प्_१२२।८१ब्  
आत्मीयम् आलोक्य महत्त्वम् ईश  ब्र्प्_१२२।८१च्  
पापेषु चास्मासु कुरु प्रसादम्  ब्र्प्_१२२।८१द्  
स्थूलं च सूक्ष्मं त्वम् अनादि नित्यं  ब्र्प्_१२२।८२अ  
पिता च माता यद् असच् च सच् च  ब्र्प्_१२२।८२ब्  
एवं स्तुतो यः श्रुतिभिः पुराणैर्  ब्र्प्_१२२।८२च्  
नमामि सोमेश्वरम् ईशितारम्  ब्र्प्_१२२।८२द्  
{ब्रह्मोवाच: }  
ततः प्रीतौ हरिहराव् ऊचतुस् त्रिदशेश्वरौ  ॥* ब्र्प्_१२२।८३ ॥  
{हरिहराव् ऊचतुः: }  
व्रियतां यन् मनोभीष्टं यद् वरं चातिदुर्लभम्  ॥* ब्र्प्_१२२।८४ ॥  
{ब्रह्मोवाच: }  
इन्द्रः प्राह सुरेशानं मद्राज्यं तु पुनः पुनः  ।  
जायते भ्रश्यते चैव तत् पापम् उपशाम्यताम्  ॥ ब्र्प्_१२२।८५ ॥  
यथा स्थिरो ऽहं राज्ये स्यां सर्वं स्यान् निश्चलं मम  ।  
सुप्रीतौ यदि देवेशौ सर्वं स्यान् निश्चलं सदा  ॥ ब्र्प्_१२२।८६ ॥  
तथेति हरिवाक्यं ताव् अभिनन्द्येदम् ऊचतुः  ।  
परं प्रसादम् आपन्नौ ताव् आलोक्य स्मिताननौ  ॥ ब्र्प्_१२२।८७ ॥  
निरपायनिराधार- निर्विकारस्वरूपिणौ  ।  
शरण्यौ सर्वलोकानां भुक्तिमुक्तिप्रदाव् उभौ  ॥ ब्र्प्_१२२।८८ ॥  
{हरिहराव् ऊचतुः: }  
त्रिदैवत्यं महातीर्थं गौतमी वाञ्छितप्रदा  ।  
तस्याम् अनेन मन्त्रेण कुरुतां स्नानम् आदरात्  ॥ ब्र्प्_१२२।८९ ॥  
अभिषेकं महेन्द्रस्य मङ्गलाय बृहस्पतिः  ।  
करोतु संस्मरन्न् आवां सम्पदां स्थैर्यसिद्धये  ॥ ब्र्प्_१२२।९० ॥  
इह जन्मनि पूर्वस्मिन् यत् किञ्चित् सुकृतं कृतम्  ।  
तत् सर्वं पूर्णताम् एतु गोदावरि नमो ऽस्तु ते  ॥ ब्र्प्_१२२।९१ ॥  
एवं स्मृत्वा तु यः कश्चिद् गौतम्यां स्नानम् आचरेत्  ।  
आवाभ्यां तु प्रसादेन धर्मः सम्पूर्णताम् इयात्  ।  
पूर्वजन्मकृताद् दोषात् स मुक्तः पुण्यवान् भवेत्  ॥ ब्र्प्_१२२।९२ ॥  
{ब्रह्मोवाच: }  
तथेति चक्रतुः प्रीतौ सुरेन्द्रधिषणौ ततः  ।  
महाभिषेकम् इन्द्रस्य चकार द्युसदां गुरुः  ॥ ब्र्प्_१२२।९३ ॥  
तेनाभूद् या नदी पुण्या मङ्गलेत्य् उदिता तु सा  ।  
तया च सङ्गमः पुण्यो गङ्गायाः शुभदस् त्व् असौ  ॥ ब्र्प्_१२२।९४ ॥  
इन्द्रेण संस्तुतो विष्णुः प्रत्यक्षो ऽभूज् जगन्मयः  ।  
त्रिलोकसम्मितां शक्रो भूमिं लेभे जगत्पतेः  ॥ ब्र्प्_१२२।९५ ॥  
तन्नाम्ना चापि विख्यातो गोविन्द इति तत्र च  ।  
त्रिलोकसम्मिता लब्धा तेन गौर् वज्रधारिणा  ॥ ब्र्प्_१२२।९६ ॥  
दत्ता च हरिणा तत्र गोविन्दस् तद् अभूद् धरिः  ।  
त्रैलोक्यराज्यं यत् प्राप्तं हरिणा च हरेर् मुने  ॥ ब्र्प्_१२२।९७ ॥  
निश्चलं येन सञ्जातं देवदेवान् महेश्वरात्  ।  
बृहस्पतिर् देवगुरुर् यत्रास्तौषीन् महेश्वरम्  ॥ ब्र्प्_१२२।९८ ॥  
राज्यस्य स्थिरभावाय देवेन्द्रस्य महात्मनः  ।  
सिद्धेश्वरस् तत्र देवो लिङ्गं तु त्रिदशार्चितम्  ॥ ब्र्प्_१२२।९९ ॥  
ततः प्रभृति तत् तीर्थं गोविन्दम् इति विश्रुतम्  ।  
मङ्गलासङ्गमं चैव पूर्णतीर्थं ततः परम्  ॥ ब्र्प्_१२२।१०० ॥  
इन्द्रतीर्थम् इति ख्यातं बार्हस्पत्यं च विश्रुतम्  ।  
यत्र सिद्धेश्वरो देवो विष्णुर् गोविन्द एव च  ॥ ब्र्प्_१२२।१०१ ॥  
तेषु स्नानं च दानं च यत् किञ्चित् सुकृतार्जनम्  ।  
सर्वं तद् अक्षयं विद्यात् पितॄणाम् अतिवल्लभम्  ॥ ब्र्प्_१२२।१०२ ॥  
शृणोति यश् चापि पठेद् यश् च स्मरति नित्यशः  ।  
तस्य तीर्थस्य माहात्म्यं भ्रष्टराज्यप्रदायकम्  ॥ ब्र्प्_१२२।१०३ ॥  
सप्तत्रिंशत् सहस्राणि तीर्थानां तीरयोर् द्वयोः  ।  
उभयोर् मुनिशार्दूल सर्वसिद्धिप्रदायिनाम्  ॥ ब्र्प्_१२२।१०४ ॥  
न पूर्णतीर्थसदृशं तीर्थम् अस्ति महाफलम्  ।  
निष्फलं तस्य जन्मादि यो न सेवेत तन् नरः  ॥ ब्र्प्_१२२।१०५ ॥  
{ब्रह्मोवाच: }  
रामतीर्थम् इति ख्यातं भ्रूणहत्याविनाशनम्  ।  
तस्य श्रवणमात्रेण सर्वपापैः प्रमुच्यते  ॥ ब्र्प्_१२३।१ ॥  
इक्ष्वाकुवंशप्रभवः क्षत्रियो लोकविश्रुतः  ।  
बलवान् मतिमाञ् शूरो यथा शक्रः पुरन्दरः  ॥ ब्र्प्_१२३।२ ॥  
पितृपैतामहं राज्यं कुर्वन्न् आस्ते यथा बलिः  ।  
तस्य तिस्रो महिष्यः स्यू राज्ञो दशरथस्य हि  ॥ ब्र्प्_१२३।३ ॥  
कौशल्या च सुमित्रा च कैकेयी च महामते  ।  
एताः कुलीनाः सुभगा रूपलक्षणसंयुताः  ॥ ब्र्प्_१२३।४ ॥  
तस्मिन् राजनि राज्ये तु स्थिते ऽयोध्यापतौ मुने  ।  
वसिष्ठे ब्रह्मविच्छ्रेष्ठे पुरोधसि विशेषतः  ॥ ब्र्प्_१२३।५ ॥  
न च व्याधिर् न दुर्भिक्षं न चावृष्टिर् न चाधयः  ।  
ब्रह्मक्षत्रविशां नित्यं शूद्राणां च विशेषतः  ॥ ब्र्प्_१२३।६ ॥  
आश्रमाणां तु सर्वेषाम् आनन्दो ऽभूत् पृथक् पृथक्  ।  
तस्मिञ् शासति राजेन्द्र इक्ष्वाकूणां कुलोद्वहे  ॥ ब्र्प्_१२३।७ ॥  
देवानां दानवानां तु राज्यार्थे विग्रहो ऽभवत्  ।  
क्वापि तत्र जयं प्रापुर् देवाः क्वापि तथेतरे  ॥ ब्र्प्_१२३।८ ॥  
एवं प्रवर्तमाने तु त्रैलोक्यम् अतिपीडितम्  ।  
अभून् नारद तत्राहम् अवदं दैत्यदानवान्  ॥ ब्र्प्_१२३।९ ॥  
देवांश् चापि विशेषेण न कृतं तैर् मदीरितम्  ।  
पुनश् च सङ्गरस् तेषां बभूव सुमहान् मिथः  ॥ ब्र्प्_१२३।१० ॥  
विष्णुं गत्वा सुराः प्रोचुस् तथेशानं जगन्मयम्  ।  
ताव् ऊचतुर् उभौ देवान् असुरान् दैत्यदानवान्  ॥ ब्र्प्_१२३।११ ॥  
तपसा बलिनो यान्तु पुनः कुर्वन्तु सङ्गरम्  ।  
तथेत्य् आहुर् ययुः सर्वे तपसे नियतव्रताः  ॥ ब्र्प्_१२३।१२ ॥  
ययुस् तु राक्षसान् देवाः पुनस् ते मत्सरान्विताः  ।  
देवानां दानवानां च सङ्गरो ऽभूत् सुदारुणः  ॥ ब्र्प्_१२३।१३ ॥  
न तत्र देवा जेतारो नैव दैत्याश् च दानवाः  ।  
संयुगे वर्तमाने तु वाग् उवाचाशरीरिणी  ॥ ब्र्प्_१२३।१४ ॥  
{आकाशवाग् उवाच: }  
येषां दशरथो राजा ते जेतारो न चेतरे  ॥* ब्र्प्_१२३।१५ ॥  
{ब्रह्मोवाच: }  
इति श्रुत्वा जयायोभौ जग्मतुर् देवदानवौ  ।  
तत्र वायुस् त्वरन् प्राप्तो राजानम् अवदत् तदा  ॥ ब्र्प्_१२३।१६ ॥  
{वायुर् उवाच: }  
आगन्तव्यं त्वया राजन् देवदानवसङ्गरे  ।  
यत्र राजा दशरथो जयस् तत्रेति विश्रुतम्  ॥ ब्र्प्_१२३।१७ ॥  
तस्मात् त्वं देवपक्षे स्या भवेयुर् जयिनः सुराः  ॥* ब्र्प्_१२३।१८ ॥  
{ब्रह्मोवाच: }  
तद् वायुवचनं श्रुत्वा राजा दशरथो नृपः  ।  
आगम्यते मया सत्यं गच्छ वायो यथासुखम्  ॥ ब्र्प्_१२३।१९ ॥  
गते वायौ तदा दैत्या आजग्मुर् भूपतिं प्रति  ।  
ते ऽप्य् ऊचुर् भगवन्न् अस्मत्- साहाय्यं कर्तुम् अर्हसि  ॥ ब्र्प्_१२३।२० ॥  
राजन् दशरथ श्रीमन् विजयस् त्वयि संस्थितः  ।  
तस्मात् त्वं वै दैत्यपतेः साहाय्यं कर्तुम् अर्हसि  ॥ ब्र्प्_१२३।२१ ॥  
ततः प्रोवाच नृपतिर् वायुना प्रार्थितः पुरा  ।  
प्रतिज्ञातं मया तच् च यान्तु दैत्याश् च दानवाः  ॥ ब्र्प्_१२३।२२ ॥  
स तु राजा तथा चक्रे गत्वा चैव त्रिविष्टपम्  ।  
युद्धं चक्रे तथा दैत्यैर् दानवैः सह राक्षसैः  ॥ ब्र्प्_१२३।२३ ॥  
पश्यत्सु देवसङ्घेषु नमुचेर् भ्रातरस् तदा  ।  
विविधुर् निशितैर् बाणैर् अथाक्षं नृपतेस् तथा  ॥ ब्र्प्_१२३।२४ ॥  
भिन्नाक्षं तं रथं राजा न जानाति स सम्भ्रमात्  ।  
राजान्तिके स्थिता सुभ्रूः कैकेय्याज्ञायि नारद  ॥ ब्र्प्_१२३।२५ ॥  
न ज्ञापितं तया राज्ञे स्वयम् आलोक्य सुव्रता  ।  
भग्नम् अक्षं समालक्ष्य चक्रे हस्तं तदा स्वकम्  ॥ ब्र्प्_१२३।२६ ॥  
अक्षवन् मुनिशार्दूल तद् एतन् महद् अद्भुतम्  ।  
रथेन रथिनां श्रेष्ठस् तया दत्तकरेण च  ॥ ब्र्प्_१२३।२७ ॥  
जितवान् दैत्यदनुजान् देवैः प्राप्य वरान् बहून्  ।  
ततो देवैर् अनुज्ञातस् त्व् अयोध्यां पुनर् अभ्यगात्  ॥ ब्र्प्_१२३।२८ ॥  
स तु मध्ये महाराजो मार्गे वीक्ष्य तदा प्रियाम्  ।  
कैकेय्याः कर्म तद् दृष्ट्वा विस्मयं परमं गतः  ॥ ब्र्प्_१२३।२९ ॥  
ततस् तस्यै वरान् प्रादात् त्रींस् तु नारद सा अपि  ।  
अनुमान्य नृपप्रोक्तं कैकेयी वाक्यम् अब्रवीत्  ॥ ब्र्प्_१२३।३० ॥  
{कैकेय्य् उवाच: }  
त्वयि तिष्ठन्तु राजेन्द्र त्वया दत्ता वरा अमी  ॥* ब्र्प्_१२३।३१ ॥  
{ब्रह्मोवाच: }  
विभूषणानि राजेन्द्रो दत्त्वा स प्रियया सह  ।  
रथेन विजयी राजा ययौ स्वनगरं सुखी  ॥ ब्र्प्_१२३।३२ ॥  
योषितां किम् अदेयं हि प्रियाणाम् उचितागमे  ।  
स कदाचिद् दशरथो मृगयाशीलिभिर् वृतः  ॥ ब्र्प्_१२३।३३ ॥  
अटन्न् अरण्ये शर्वर्यां वारिबन्धम् अथाकरोत्  ।  
सप्तव्यसनहीनेन भवितव्यं तु भूभुजा  ॥ ब्र्प्_१२३।३४ ॥  
इति जानन्न् अपि च तच् चकार तु विधेर् वशात्  ।  
गर्तं प्रविश्य पानार्थम् आगतान् निशितैः शरैः  ॥ ब्र्प्_१२३।३५ ॥  
मृगान् हन्ति महाबाहुः शृणु कालविपर्ययम्  ।  
गर्तं प्रविष्टे नृपतौ तस्मिन्न् एव नगोत्तमे  ॥ ब्र्प्_१२३।३६ ॥  
वृद्धो वैश्रवणो नाम न शृणोति न पश्यति  ।  
तस्य भार्या तथाभूता ताव् अब्रूतां तदा सुतम्  ॥ ब्र्प्_१२३।३७ ॥  
{मातापितराव् ऊचतुः: }  
आवां तृषार्तौ रात्रिश् च कृष्णा चापि प्रवर्तते  ।  
वृद्धानां जीवितं कृत्स्नं बालस् त्वम् असि पुत्रक  ॥ ब्र्प्_१२३।३८ ॥  
अन्धानां बधिराणां च वृद्धानां धिक् च जीवितम्  ।  
जराजर्जरदेहानां धिग् धिक् पुत्रक जीवितम्  ॥ ब्र्प्_१२३।३९ ॥  
तावत् पुम्भिर् जीवितव्यं यावल् लक्ष्मीर् दृढं वपुः  ।  
यावद् आज्ञाप्रतिहता तीर्थादाव् अन्यथा मृतिः  ॥ ब्र्प्_१२३।४० ॥  
{ब्रह्मोवाच: }  
इत्य् एतद् वचनं श्रुत्वा वृद्धयोर् गुरुवत्सलः  ।  
पुत्रः प्रोवाच तद् दुःखं गिरा मधुरया हरन्  ॥ ब्र्प्_१२३।४१ ॥  
{पुत्र उवाच: }  
मयि जीवति किं नाम युवयोर् दुःखम् ईदृशम्  ।  
न हरत्य् आत्मजः पित्रोर् यश् चरित्रैर् मनोरुजम्  ॥ ब्र्प्_१२३।४२ ॥  
तेन किं तनुजेनेह कुलोद्वेगविधायिना  ॥* ब्र्प्_१२३।४३ ॥  
{ब्रह्मोवाच: }  
इत्य् उक्त्वा पितरौ नत्वा ताव् आश्वास्य महामनाः  ।  
तरुस्कन्धे समारोप्य वृद्धौ च पितरौ तदा  ॥ ब्र्प्_१२३।४४ ॥  
हस्ते गृहीत्वा कलशं जगाम ऋषिपुत्रकः  ।  
स ऋषिर् न तु राजानं जानाति नृपतिर् द्विजम्  ॥ ब्र्प्_१२३।४५ ॥  
उभौ सरभसौ तत्र द्विजो वारि समाविशत्  ।  
सत्वरं कलशे न्युब्जे वारि गृह्णन्तम् आशुगैः  ॥ ब्र्प्_१२३।४६ ॥  
द्विजं राजा द्विपं मत्वा विव्याध निशितैः शरैः  ।  
वनद्विपो ऽपि भूपानाम् अवध्यस् तद् विदन्न् अपि  ॥ ब्र्प्_१२३।४७ ॥  
विव्याध तं नृपः कुर्यान् न किं किं विधिवञ्चितः  ।  
स विद्धो मर्मदेशे तु दुःखितो वाक्यम् अब्रवीत्  ॥ ब्र्प्_१२३।४८ ॥  
{द्विज उवाच: }  
केनेदं दुःखदं कर्म कृतं सद्ब्राह्मणस्य मे  ।  
मैत्रो ब्राह्मण इत्य् उक्तो नापराधो ऽस्ति कश्चन  ॥ ब्र्प्_१२३।४९ ॥  
{ब्रह्मोवाच: }  
तद् एतद् वचनं श्रुत्वा मुनेर् आर्तस्य भूपतिः  ।  
निश्चेष्टश् च निरुत्साहो शनैस् तं देशम् अभ्यगात्  ॥ ब्र्प्_१२३।५० ॥  
तं तु दृष्ट्वा द्विजवरं ज्वलन्तम् इव तेजसा  ।  
असाव् अप्य् अभवत् तत्र सशल्य इव मूर्च्छितः  ॥ ब्र्प्_१२३।५१ ॥  
आत्मानम् आत्मना कृत्वा स्थिरं राजाब्रवीद् इदम्  ॥* ब्र्प्_१२३।५२ ॥  
{राजोवाच: }  
को भवान् द्विजशार्दूल किमर्थम् इह चागतः  ।  
वद पापकृते मह्यं वद मे निष्कृतिं पराम्  ॥ ब्र्प्_१२३।५३ ॥  
ब्रह्महा वर्णिभिः किन्तु श्वपचैर् अपि जातुचित्  ।  
न स्प्रष्टव्यो महाबुद्धे द्रष्टव्यो न कदाचन  ॥ ब्र्प्_१२३।५४ ॥  
{ब्रह्मोवाच: }  
तद् राजवचनं श्रुत्वा मुनिपुत्रो ऽब्रवीद् वचः  ॥* ब्र्प्_१२३।५५ ॥  
{मुनिपुत्र उवाच: }  
उत्क्रमिष्यन्ति मे प्राणा अतो वक्ष्यामि किञ्चन  ।  
स्वच्छन्दवृत्तिताज्ञाने विद्धि पाकं च कर्मणाम्  ॥ ब्र्प्_१२३।५६ ॥  
आत्मार्थं तु न शोचामि वृद्धौ तु पितरौ मम  ।  
तयोः शुश्रूषकः कः स्याद् अन्धयोर् एकपुत्रयोः  ॥ ब्र्प्_१२३।५७ ॥  
विना मया महारण्ये कथं तौ जीवयिष्यतः  ।  
ममाभाग्यम् अहो कीदृक् पितृशुश्रूषणे क्षतिः  ॥ ब्र्प्_१२३।५८ ॥  
जाता मे ऽद्य विना प्राणैर् हा विधे किं कृतं त्वया  ।  
तथापि गच्छ तत्र त्वं गृहीतकलशस् त्वरन्  ॥ ब्र्प्_१२३।५९ ॥  
ताभ्यां देह्य् उदपानं त्वं यथा तौ न मरिष्यतः  ॥* ब्र्प्_१२३।६० ॥  
{ब्रह्मोवाच: }  
इत्य् एवं ब्रुवतस् तस्य गताः प्राणा महावने  ।  
विसृज्य सशरं चापम् आदाय कलशं नृपः  ॥ ब्र्प्_१२३।६१ ॥  
तत्रागात् स तु वेगेन यत्र वृद्धौ महावने  ।  
वृद्धौ चापि तदा रात्रौ ताव् अन्योन्यं समूचतुः  ॥ ब्र्प्_१२३।६२ ॥  
{वृद्धाव् ऊचतुः: }  
उद्विग्नः कुपितो वा स्याद् अथवा भक्षितः कथम्  ।  
न प्राप्तश् चावयोर् यष्टिः किं कुर्मः का गतिर् भवेत्  ॥ ब्र्प्_१२३।६३ ॥  
न कोपि तादृशः पुत्रो विद्यते सचराचरे  ।  
यः पित्रोर् अन्यथा वाक्यं न करोत्य् अपि निन्दितः  ॥ ब्र्प्_१२३।६४ ॥  
वज्राद् अपि कठोरं वा जीवितं तम् अपश्यतोः  ।  
शीघ्रं न यान्ति यत् प्राणास् तदेकायत्तजीवयोः  ॥ ब्र्प्_१२३।६५ ॥  
{ब्रह्मोवाच: }  
एवं बहुविधा वाचो वृद्धयोर् वदतोर् वने  ।  
तदा दशरथो राजा शनैस् तं देशम् अभ्यगात्  ॥ ब्र्प्_१२३।६६ ॥  
पादसञ्चारशब्देन मेनाते सुतम् आगतम्  ॥* ब्र्प्_१२३।६७ ॥  
{वृद्धाव् ऊचतुः: }  
कुतो वत्स चिरात् प्राप्तस् त्वं दृष्टिस् त्वं परायणम्  ।  
न ब्रूषे किन्तु रुष्टो ऽसि वृद्धयोर् अन्धयोः सुतः  ॥ ब्र्प्_१२३।६८ ॥  
{ब्रह्मोवाच: }  
सशल्य इव दुःखार्तः शोचन् दुष्कृतम् आत्मनः  ।  
स भीत इव राजेन्द्रस् ताव् उवाचाथ नारद  ॥ ब्र्प्_१२३।६९ ॥  
उदपानं च कुरुतां तच् छ्रुत्वा नृपभाषितम्  ।  
नायं वक्ता सुतो ऽस्माकं को भवांस् तत् पुरा वद  ॥ ब्र्प्_१२३।७० ॥  
पश्चात् पिबावः पानीयं ततो राजाब्रवीच् च तौ  ॥* ब्र्प्_१२३।७१ ॥  
{राजोवाच: }  
तत्र तिष्ठति वां पुत्रो यत्र वारिसमाश्रयः  ॥* ब्र्प्_१२३।७२ ॥  
{ब्रह्मोवाच: }  
तच् छ्रुत्वोचतुर् आर्तौ तौ सत्यं ब्रूहि न चान्यथा  ।  
आचचक्षे ततो राजा सर्वम् एव यथातथम्  ॥ ब्र्प्_१२३।७३ ॥  
ततस् तु पतितौ वृद्धौ तत्रावां नय मा स्पृश  ।  
ब्रह्मघ्नस्पर्शनं पापं न कदाचिद् विनश्यति  ॥ ब्र्प्_१२३।७४ ॥  
निन्ये वै श्रवणं वृद्धं सभार्यं नृपसत्तमः  ।  
यत्रासौ पतितः पुत्रस् तं स्पृष्ट्वा तौ विलेपतुः  ॥ ब्र्प्_१२३।७५ ॥  
{वृद्धाव् ऊचतुः: }  
यथा पुत्रवियोगेन मृत्युर् नौ विहितस् तथा  ।  
त्वं चापि पाप पुत्रस्य वियोगान् मृत्युम् आप्स्यसि  ॥ ब्र्प्_१२३।७६ ॥  
{ब्रह्मोवाच: }  
एवं तु जल्पतोर् ब्रह्मन् गताः प्राणास् ततो नृपः  ।  
अग्निना योजयाम् आस वृद्धौ च ऋषिपुत्रकम्  ॥ ब्र्प्_१२३।७७ ॥  
ततो जगाम नगरं दुःखितो नृपतिर् मुने  ।  
वसिष्ठाय च तत् सर्वं न्यवेदयद् अशेषतः  ॥ ब्र्प्_१२३।७८ ॥  
नृपाणां सूर्यवंश्यानां वसिष्ठो हि परा गतिः  ।  
वसिष्ठो ऽपि द्विजश्रेष्ठैः सम्मन्त्र्याह च निष्कृतिम्  ॥ ब्र्प्_१२३।७९ ॥  
{वसिष्ठ उवाच: }  
गालवं वामदेवं च जाबालिम् अथ कश्यपम्  ।  
एतान् अन्यान् समाहूय हयमेधाय यत्नतः  ॥ ब्र्प्_१२३।८० ॥  
यजस्व हयमेधैश् च बहुभिर् बहुदक्षिणैः  ॥* ब्र्प्_१२३।८१ ॥  
{ब्रह्मोवाच: }  
अकरोद् धयमेधांश् च राजा दशरथो द्विजैः  ।  
एतस्मिन्न् अन्तरे तत्र वाग् उवाचाशरीरिणी  ॥ ब्र्प्_१२३।८२ ॥  
{आकाशवाण्य् उवाच: }  
पूतं शरीरम् अभवद् राज्ञो दशरथस्य हि  ।  
व्यवहार्यश् च भविता भविष्यन्ति तथा सुताः  ।  
ज्येष्ठपुत्रप्रसादेन राजापापो भविष्यति  ॥ ब्र्प्_१२३।८३ ॥  
{ब्रह्मोवाच: }  
ततो बहुतिथे काले ऋष्यशृङ्गान् मुनीश्वरात्  ।  
देवानां कार्यसिद्ध्यर्थं सुता आसन् सुरोपमाः  ॥ ब्र्प्_१२३।८४ ॥  
कौशल्यायां तथा रामः सुमित्रायां च लक्ष्मणः  ।  
शत्रुघ्नश् चापि कैकेय्यां भरतो मतिमत्तरः  ॥ ब्र्प्_१२३।८५ ॥  
ते सर्वे मतिमन्तश् च प्रिया राज्ञो वशे स्थिताः  ।  
तं राजानम् ऋषिः प्राप्य विश्वामित्रः प्रजापतिः  ॥ ब्र्प्_१२३।८६ ॥  
रामं च लक्ष्मणं चापि अयाचत महामते  ।  
यज्ञसंरक्षणार्थाय ज्ञाततन्महिमा मुनिः  ॥ ब्र्प्_१२३।८७ ॥  
चिरप्राप्तसुतो वृद्धो राजा नैवेत्य् अभाषत  ॥* ब्र्प्_१२३।८८ ॥  
{राजोवाच: }  
महता दैवयोगेन कथञ्चिद् वार्धके मुने  ।  
जाताव् आनन्दसन्दोह- दायकौ मम बालकौ  ॥ ब्र्प्_१२३।८९ ॥  
सशरीरम् इदं राज्यं दास्ये नैव सुताव् इमौ  ॥* ब्र्प्_१२३।९० ॥  
{ब्रह्मोवाच: }  
वसिष्ठेन तदा प्रोक्तो राजा दशरथस् त्व् इति  ॥* ब्र्प्_१२३।९१ ॥  
{वसिष्ठ उवाच: }  
रघवः प्रार्थनाभङ्गं न राजन् क्वापि शिक्षिताः  ॥* ब्र्प्_१२३।९२ ॥  
{ब्रह्मोवाच: }  
रामं च लक्ष्मणं चैव कथञ्चिद् अवदन् नृपः  ॥* ब्र्प्_१२३।९३ ॥  
{राजोवाच: }  
विश्वामित्रस्य ब्रह्मर्षेः कुरुतां यज्ञरक्षणम्  ॥* ब्र्प्_१२३।९४ ॥  
{ब्रह्मोवाच: }  
वदन्न् इति सुतौ सोष्णं निश्वसन् ग्लपिताधरः  ।  
पुत्रौ समर्पयाम् आस विश्वामित्रस्य शास्त्रकृत्  ॥ ब्र्प्_१२३।९५ ॥  
तथेत्य् उक्त्वा दशरथं नमस्य च पुनः पुनः  ।  
जग्मतू रक्षणार्थाय विश्वामित्रेण तौ मुदा  ॥ ब्र्प्_१२३।९६ ॥  
ततः प्रहृष्टः स मुनिर् मुदा प्रादात् तदोभयोः  ।  
माहेश्वरीं महाविद्यां धनुर्विद्यापुरःसराम्  ॥ ब्र्प्_१२३।९७ ॥  
शास्त्रीम् आस्त्रीं लौकिकीं च रथविद्यां गजोद्भवाम्  ।  
अश्वविद्यां गदाविद्यां मन्त्राह्वानविसर्जने  ॥ ब्र्प्_१२३।९८ ॥  
सर्वविद्याम् अथावाप्य उभौ तौ रामलक्ष्मणौ  ।  
वनौकसां हितार्थाय जघ्नतुस् ताटकां वने  ॥ ब्र्प्_१२३।९९ ॥  
अहल्यां शापनिर्मुक्तां पादस्पर्शाच् च चक्रतुः  ।  
यज्ञविध्वंसनायाताञ् जघ्नतुस् तत्र राक्षसान्  ॥ ब्र्प्_१२३।१०० ॥  
कृतविद्यौ धनुष्पाणी चक्रतुर् यज्ञरक्षणम्  ।  
ततो महामखे वृत्ते विश्वामित्रो मुनीश्वरः  ॥ ब्र्प्_१२३।१०१ ॥  
पुत्राभ्यां सहितो राज्ञो जनकं द्रष्टुम् अभ्यगात्  ।  
चित्राम् अदर्शयत् तत्र राजमध्ये नृपात्मजः  ॥ ब्र्प्_१२३।१०२ ॥  
रामः सौमित्रिसहितो धनुर्विद्यां गुरोर् मताम्  ।  
तत्प्रीतो जनकः प्रादात् सीतां लक्ष्मीम् अयोनिजाम्  ॥ ब्र्प्_१२३।१०३ ॥  
तथैव लक्ष्मणस्यापि भरतस्यानुजस्य च  ।  
शत्रुघ्नभरतादीनां वसिष्ठादिमते स्थितः  ॥ ब्र्प्_१२३।१०४ ॥  
राजा दशरथः श्रीमान् विवाहम् अकरोन् मुने  ।  
ततो बहुतिथे काले राज्यं तस्य प्रयच्छति  ॥ ब्र्प्_१२३।१०५ ॥  
नृपतौ सर्वलोकानाम् अनुमत्या गुरोर् अपि  ।  
मन्थरात्मकदुर्दैव- प्रेरिता मत्सराकुला  ॥ ब्र्प्_१२३।१०६ ॥  
कैकेयी विघ्नम् आतस्थे वनप्रव्राजनं तथा  ।  
भरतस्य च तद् राज्यं राजा नैव च दत्तवान्  ॥ ब्र्प्_१२३।१०७ ॥  
पितरं सत्यवाक्यं तं कुर्वन् रामो महावनम्  ।  
विवेश सीतया सार्धं तथा सौमित्रिणा सह  ॥ ब्र्प्_१२३।१०८ ॥  
सतां च मानसं शुद्धं स विवेश स्वकैर् गुणैः  ।  
तस्मिन् विनिर्गते रामे वनवासाय दीक्षिते  ॥ ब्र्प्_१२३।१०९ ॥  
समं लक्ष्मणसीताभ्यां राज्यतृष्णाविवर्जिते  ।  
तं रामं चापि सौमित्रिं सीतां च गुणशालिनीम्  ॥ ब्र्प्_१२३।११० ॥  
दुःखेन महताविष्टो ब्रह्मशापं च संस्मरन्  ।  
तदा दशरथो राजा प्राणांस् तत्याज दुःखितः  ॥ ब्र्प्_१२३।१११ ॥  
कृतकर्मविपाकेन राजा नीतो यमानुगैः  ।  
तस्मै राज्ञे महाप्राज्ञ यावत् स्थावरजङ्गमे  ॥ ब्र्प्_१२३।११२ ॥  
यमसद्मन्य् अनेकानि तामिस्रादीनि नारद  ।  
नरकाण्य् अथ घोराणि भीषणानि बहूनि च  ॥ ब्र्प्_१२३।११३ ॥  
तत्र क्षिप्तस् तदा राजा नरकेषु पृथक् पृथक्  ।  
पच्यते छिद्यते राजा पिष्यते चूर्ण्यते तथा  ॥ ब्र्प्_१२३।११४ ॥  
शोष्यते दश्यते भूयो दह्यते च निमज्ज्यते  ।  
एवमादिषु घोरेषु नरकेषु स पच्यते  ॥ ब्र्प्_१२३।११५ ॥  
रामो ऽपि गच्छन्न् अध्वानं चित्रकूटम् अथागमत्  ।  
तत्रैव त्रीणि वर्षाणि व्यतीतानि महामते  ॥ ब्र्प्_१२३।११६ ॥  
पुनः स दक्षिणाम् आशाम् आक्रामद् दण्डकं वनम्  ।  
विख्यातं त्रिषु लोकेषु देशानां तद् धि पुण्यदम्  ॥ ब्र्प्_१२३।११७ ॥  
प्राविशत् तन् महारण्यं भीषणं दैत्यसेवितम्  ।  
तद्भयाद् ऋषिभिस् त्यक्तं हत्वा दैत्यांस् तु राक्षसान्  ॥ ब्र्प्_१२३।११८ ॥  
विचरन् दण्डकारण्ये ऋषिसेव्यम् अथाकरोत्  ।  
तत्रेदं वृत्तम् आख्यास्ये शृणु नारद यत्नतः  ॥ ब्र्प्_१२३।११९ ॥  
तावच् छनैस् त्व् अगाद् रामो यावद् योजनपञ्चकम्  ।  
गौतमीं समनुप्राप्तो राजापि नरके स्थितः  ॥ ब्र्प्_१२३।१२० ॥  
यमः स्वकिङ्करान् आह रामो दशरथात्मजः  ।  
गौतमीम् अभितो याति पितरं तस्य धीमतः  ॥ ब्र्प्_१२३।१२१ ॥  
आकर्षन्त्व् अथ राजानं नरकान् नात्र संशयः  ।  
उत्तीर्य गौतमीं याति यावद् योजनपञ्चकम्  ॥ ब्र्प्_१२३।१२२ ॥  
रामस् तावत् तस्य पिता नरके नैव पच्यताम्  ।  
यद् एतन् मद्वचः पुण्यं न कुर्युर् यदि दूतकाः  ॥ ब्र्प्_१२३।१२३ ॥  
ततश् च नरके घोरे यूयं सर्वे निमज्जथ  ।  
या काप्य् उक्ता परा शक्तिः शिवस्य समवायिनी  ॥ ब्र्प्_१२३।१२४ ॥  
ताम् एव गौतमीं सन्तो वदन्त्य् अम्भःस्वरूपिणीम्  ।  
हरिब्रह्ममहेशानां मान्या वन्द्या च सैव यत्  ॥ ब्र्प्_१२३।१२५ ॥  
निस्तीर्यते न केनापि तद् अतिक्रमजं त्व् अघम्  ।  
पापिनो ऽप्य् आत्मजः कश्चिद् यश् च गङ्गाम् अनुस्मरेत्  ॥ ब्र्प्_१२३।१२६ ॥  
सो ऽनेकदुर्गनिरयान् निर्गतो मुक्ततां व्रजेत्  ।  
किं पुनस् तादृशः पुत्रो गौतमीनिकटे स्थितः  ॥ ब्र्प्_१२३।१२७ ॥  
यस्यासौ नरके पक्तुं न कैरपि हि शक्यते  ।  
दक्षिणाशापतेर् वाक्यं निशम्य यमकिङ्कराः  ॥ ब्र्प्_१२३।१२८ ॥  
नरके पच्यमानं तम् अयोध्याधिपतिं नृपम्  ।  
उत्तार्य घोरनरकाद् वचनं चेदम् अब्रुवन्  ॥ ब्र्प्_१२३।१२९ ॥  
{यमकिङ्करा ऊचुः: }  
धन्यो ऽसि नृपशार्दूल यस्य पुत्रः स तादृशः  ।  
इह चामुत्र विश्रान्तिः सुपुत्रः केन लभ्यते  ॥ ब्र्प्_१२३।१३० ॥  
{ब्रह्मोवाच: }  
स विश्रान्तः शनै राजा किङ्करान् वाक्यम् अब्रवीत्  ॥* ब्र्प्_१२३।१३१ ॥  
{राजोवाच: }  
नरकेष्व् अथ घोरेषु पच्यमानः पुनः पुनः  ।  
कथं त्व् आकर्षितः शीघ्रं तन् मे वक्तुम् इहार्हथ  ॥ ब्र्प्_१२३।१३२ ॥  
{ब्रह्मोवाच: }  
तत्र कश्चिच् छान्तमना राजानम् इदम् अब्रवीत्  ॥* ब्र्प्_१२३।१३३ ॥  
{यमदूत उवाच: }  
वेदशास्त्रपुराणादाव् एतद् गोप्यं प्रयत्नतः  ।  
प्रकाश्यते तद् अपि ते सामर्थ्यं पुत्रतीर्थयोः  ॥ ब्र्प्_१२३।१३४ ॥  
रामस् तव सुतः श्रीमान् गौतमीतीरम् आगतः  ।  
तस्मात् त्वं नरकाद् घोराद् आकृष्टो ऽसि नरोत्तम  ॥ ब्र्प्_१२३।१३५ ॥  
यदि त्वां तत्र गौतम्यां स्मरेद् रामः सलक्ष्मणः  ।  
स्नानं कृत्वाथ पिण्डादि ते दद्यात् स नृपोत्तम  ।  
ततस् त्वं सर्वपापेभ्यो मुक्तो यासि त्रिविष्टपम्  ॥ ब्र्प्_१२३।१३६ ॥  
{राजोवाच: }  
तत्र गत्वा भवद्वाक्यम् आख्यास्ये स्वसुतौ प्रति  ।  
भवन्त एव शरणम् अनुज्ञां दातुम् अर्हथ  ॥ ब्र्प्_१२३।१३७ ॥  
{ब्रह्मोवाच: }  
तद् राजवचनं श्रुत्वा कृपया यमकिङ्कराः  ।  
आज्ञां च प्रददुस् तस्मै राजा प्रागात् सुतौ प्रति  ॥ ब्र्प्_१२३।१३८ ॥  
भीषणं यातनादेहम् आपन्नो निःश्वसन् मुहुः  ।  
निरीक्ष्य स्वं लज्जमानः कृतं कर्म च संस्मरन्  ॥ ब्र्प्_१२३।१३९ ॥  
स्वेच्छया विहरन् गङ्गाम् आससाद च राघवः  ।  
गौतम्यास् तटम् आश्रित्य रामो लक्ष्मण एव च  ॥ ब्र्प्_१२३।१४० ॥  
सीतया सह वैदेह्या सस्नौ चैव यथाविधि  ।  
नैव तत्राभवद् भोज्यं भक्ष्यं वा गौतमीतटे  ॥ ब्र्प्_१२३।१४१ ॥  
तद्दिने तत्र वसतां गौतमीतीरवासिनाम्  ।  
तद् दृष्ट्वा दुःखितो भ्राता लक्ष्मणो रामम् अब्रवीत्  ॥ ब्र्प्_१२३।१४२ ॥  
{लक्ष्मण उवाच: }  
पुत्रौ दशरथस्यावां तवापि बलम् ईदृशम्  ।  
नास्ति भोज्यम् अथास्माकं गङ्गातीरनिवासिनाम्  ॥ ब्र्प्_१२३।१४३ ॥  
{राम उवाच: }  
भ्रातर् यद् विहितं कर्म नैव तच् चान्यथा भवेत्  ।  
पृथिव्याम् अन्नपूर्णायां वयम् अन्नाभिलाषिणः  ॥ ब्र्प्_१२३।१४४ ॥  
सौमित्रे नूनम् अस्माभिर् न ब्राह्मणमुखे हुतम्  ।  
अवज्ञया महीदेवांस् तर्पयन्त्य् अर्चयन्ति न  ॥ ब्र्प्_१२३।१४५ ॥  
ते ये लक्ष्मण जायन्ते सर्वदैव बुभुक्षिताः  ।  
स्नात्वा देवान् अथाभ्यर्च्य होतव्यश् च हुताशनः  ।  
ततः स्वसमये देवो विधास्यत्य् अशनं तु नौ  ॥ ब्र्प्_१२३।१४६ ॥  
{ब्रह्मोवाच: }  
भ्रात्रोः सञ्जल्पतोर् एवं पश्यतोः कर्मणो गतिम्  ।  
शनैर् दशरथो राजा तं देशम् उपजग्मिवान्  ॥ ब्र्प्_१२३।१४७ ॥  
तं दृष्ट्वा लक्ष्मणः शीघ्रं तिष्ठ तिष्ठेति चाब्रवीत्  ।  
धनुर् आकृष्य कोपेन रक्षस् त्वं दानवो ऽथवा  ॥ ब्र्प्_१२३।१४८ ॥  
आसन्नं च पुनर् दृष्ट्वा याहि याह्य् अत्र पुण्यभाक्  ।  
रामो दाशरथी राजा धर्मभाक् पश्य वर्तते  ॥ ब्र्प्_१२३।१४९ ॥  
गुरुभक्तः सत्यसन्धो देवब्राह्मणसेवकः  ।  
त्रैलोक्यरक्षादक्षो ऽसौ वर्तते यत्र राघवः  ॥ ब्र्प्_१२३।१५० ॥  
न तत्र त्वादृशाम् अस्ति प्रवेशः पापकर्मणाम्  ।  
यदि प्रविशसे पाप ततो वधम् अवाप्स्यसि  ॥ ब्र्प्_१२३।१५१ ॥  
तत् पुत्रवचनं श्रुत्वा शनैर् आहूय वाचया  ।  
उवाचाधोमुखो भूत्वा स्नुषां पुत्रौ कृताञ्जलिः  ।  
मुहुर् अन्तर् विनिध्यायन् गतिं दुष्कृतकर्मणः  ॥ ब्र्प्_१२३।१५२ ॥  
{राजोवाच: }  
अहं दशरथो राजा पुत्रौ मे शृणुतं वचः  ।  
तिसृभिर् ब्रह्महत्याभिर् वृतो ऽहं दुःखम् आगतः  ।  
छिन्नं पश्यत मे देहं नरकेषु च पातितम्  ॥ ब्र्प्_१२३।१५३ ॥  
{ब्रह्मोवाच: }  
ततः कृताञ्जली रामः सीतया लक्ष्मणेन च  ।  
भूमौ प्रणेमुस् ते सर्वे वचनं चैतद् अब्रुवन्  ॥ ब्र्प्_१२३।१५४ ॥  
{सीतारामलक्ष्मणा ऊचुः: }  
कस्येदं कर्मणस् तात फलं नृपतिसत्तम  ॥* ब्र्प्_१२३।१५५ ॥  
{ब्रह्मोवाच: }  
स च प्राह यथावृत्तं ब्रह्महत्यात्रयं तथा  ॥* ब्र्प्_१२३।१५६ ॥  
{राजोवाच: }  
निष्कृतिर् ब्रह्महन्तॄणां पुत्रौ क्वापि न विद्यते  ॥* ब्र्प्_१२३।१५७ ॥  
{ब्रह्मोवाच: }  
ततो दुःखेन महता- वृताः सर्वे भुवं गताः  ।  
राजानं वनवासं च मातरं पितरं तथा  ॥ ब्र्प्_१२३।१५८ ॥  
दुःखागमं कर्मगतिं नरके पातनं तथा  ।  
एवमाद्य् अथ संस्मृत्य मुमोह नृपतेः सुतः  ।  
विसञ्ज्ञं नृपतिं दृष्ट्वा सीता वाक्यम् अथाब्रवीत्  ॥ ब्र्प्_१२३।१५९ ॥  
{सीतोवाच: }  
न शोचन्ति महात्मानस् त्वादृशा व्यसनागमे  ।  
चिन्तयन्ति प्रतीकारं दैव्यम् अप्य् अथ मानुषम्  ॥ ब्र्प्_१२३।१६० ॥  
शोचद्भिर् युगसाहस्रं विपत्तिर् नैव तीर्यते  ।  
व्यामोहम् आप्नुवन्तीह न कदाचिद् विचक्षणाः  ॥ ब्र्प्_१२३।१६१ ॥  
किम् अनेनात्र दुःखेन निष्फलेन जनेश्वर  ।  
देहि हत्यां प्रथमतो या जाता ह्य् अतिभीषणा  ॥ ब्र्प्_१२३।१६२ ॥  
पितृभक्तः पुण्यशीलो वेदवेदाङ्गपारगः  ।  
अनागा यो हतो विप्रस् तत्पापस्यात्र निष्कृतिम्  ॥ ब्र्प्_१२३।१६३ ॥  
आचरामि यथाशास्त्रं मा शोकं कुरुतं युवाम्  ।  
द्वितीयां लक्ष्मणो हत्यां गृह्णातु त्व् अपरां भवान्  ॥ ब्र्प्_१२३।१६४ ॥  
{ब्रह्मोवाच: }  
एतद् धर्मयुतं वाक्यं सीतया भाषितं दृढम्  ।  
तथेति चाहतुर् उभौ ततो दशरथो ऽब्रवीत्  ॥ ब्र्प्_१२३।१६५ ॥  
{दशरथ उवाच: }  
त्वं हि ब्रह्मविदः कन्या जनकस्य त्व् अयोनिजा  ।  
भार्या रामस्य किं चित्रं यद् युक्तम् अनुभाषसे  ॥ ब्र्प्_१२३।१६६ ॥  
न कोपि भवतां किन्तु श्रमः स्वल्पो ऽपि विद्यते  ।  
गौतम्यां स्नानदानेन पिण्डनिर्वपणेन च  ॥ ब्र्प्_१२३।१६७ ॥  
तिसृभिर् ब्रह्महत्याभिर् मुक्तो यामि त्रिविष्टपम्  ।  
त्वया जनकसम्भूते स्वकुलोचितम् ईरितम्  ॥ ब्र्प्_१२३।१६८ ॥  
प्रापयन्ति परं पारं भवाब्धेः कुलयोषितः  ।  
गोदावर्याः प्रसादेन किं नामास्त्य् अत्र दुर्लभम्  ॥ ब्र्प्_१२३।१६९ ॥  
{ब्रह्मोवाच: }  
तथेति क्रियमाणे तु पिण्डदानाय शत्रुहा  ।  
नैवापश्यद् भक्ष्यभोज्यं ततो लक्ष्मणम् अब्रवीत्  ॥ ब्र्प्_१२३।१७० ॥  
लक्ष्मणः प्राह विनयाद् इङ्गुद्याश् च फलानि च  ।  
सन्ति तेषां च पिण्याकम् आनीतं तत्क्षणाद् इव  ॥ ब्र्प्_१२३।१७१ ॥  
पिण्याकेनाथ गङ्गायां पिण्डं दातुं तथा पितुः  ।  
मनः कुर्वंस् ततो रामो मन्दो ऽभूद् दुःखितस् तदा  ॥ ब्र्प्_१२३।१७२ ॥  
दैवी वाग् अभवत् तत्र दुःखं त्यज नृपात्मज  ।  
राज्यभ्रष्टो वनं प्राप्तः किं वै निष्किञ्चनो भवान्  ॥ ब्र्प्_१२३।१७३ ॥  
अशठो धर्मनिरतो न शोचितुम् इहार्हसि  ।  
वित्तशाठ्येन यो धर्मं करोति स तु पातकी  ॥ ब्र्प्_१२३।१७४ ॥  
श्रूयते सर्वशास्त्रेषु यद् राम शृणु यत्नतः  ।  
यदन्नः पुरुषो राजंस् तदन्नास् तस्य देवताः  ॥ ब्र्प्_१२३।१७५ ॥  
पिण्डे निपतिते भूमौ नापश्यत् पितरं तदा  ।  
शवं च पतितं यत्र शवतीर्थम् अनुत्तमम्  ॥ ब्र्प्_१२३।१७६ ॥  
महापातकसङ्घात- विघातकृद् अनुस्मृतिः  ।  
तत्रागच्छंल् लोकपाला रुद्रादित्यास् तथाश्विनौ  ॥ ब्र्प्_१२३।१७७ ॥  
स्वं स्वं विमानम् आरूढास् तेषां मध्ये ऽतिदीप्तिमान्  ।  
विमानवरम् आरूढः स्तूयमानश् च किन्नरैः  ॥ ब्र्प्_१२३।१७८ ॥  
आदित्यसदृशाकारस् तेषां मध्ये बभौ पिता  ।  
तम् अदृष्ट्वा स्वपितरं देवान् दृष्ट्वा विमानिनः  ॥ ब्र्प्_१२३।१७९ ॥  
कृताञ्जलिपुटो रामः पिता मे क्वेत्य् अभाषत  ।  
इति दिव्याभवद् वाणी रामं सम्बोध्य सीतया  ॥ ब्र्प्_१२३।१८० ॥  
तिसृभिर् ब्रह्महत्याभिर् मुक्तो दशरथो नृपः  ।  
वृतं पश्य सुरैस् तात देवा अप्य् ऊचिरे च तम्  ॥ ब्र्प्_१२३।१८१ ॥  
{देवा ऊचुः: }  
धन्यो ऽसि कृतकृत्यो ऽसि राम स्वर्गं गतः पिता  ।  
नानानिरयसङ्घातात् पूर्वजान् उद्धरेत् तु यः  ॥ ब्र्प्_१२३।१८२ ॥  
स धन्यो ऽलङ्कृतं तेन कृतिना भुवनत्रयम्  ।  
एनं पश्य महाबाहो मुक्तपापं रविप्रभम्  ॥ ब्र्प्_१२३।१८३ ॥  
सर्वसम्पत्तियुक्तो ऽपि पापी दग्धद्रुमोपमः  ।  
निष्किञ्चनो ऽपि सुकृती दृश्यते चन्द्रमौलिवत्  ॥ ब्र्प्_१२३।१८४ ॥  
{ब्रह्मोवाच: }  
दृष्ट्वाब्रवीत् सुतं राजा आशीर्भिर् अभिनन्द्य च  ॥* ब्र्प्_१२३।१८५ ॥  
{राजोवाच: }  
कृतकृत्यो ऽसि भद्रं ते तारितो ऽहं त्वयानघ  ।  
धन्यः स पुत्रो लोके ऽस्मिन् पितॄणां यस् तु तारकः  ॥ ब्र्प्_१२३।१८६ ॥  
{ब्रह्मोवाच: }  
ततः सुरगणाः प्रोचुर् देवानां कार्यसिद्धये  ।  
रामं च पुरुषश्रेष्ठं गच्छ तात यथासुखम्  ।  
ततस् तद्वचनं श्रुत्वा रामस् तान् अब्रवीत् सुरान्  ॥ ब्र्प्_१२३।१८७ ॥  
{राम उवाच: }  
गुरौ पितरि मे देवाः किं कृत्यम् अवशिष्यते  ॥* ब्र्प्_१२३।१८८ ॥  
{देवा ऊचुः: }  
नदी न गङ्गया तुल्या न त्वया सदृशः सुतः  ।  
न शिवेन समो देवो न तारेण समो मनुः  ॥ ब्र्प्_१२३।१८९ ॥  
त्वया राम गुरूणां च कार्यं सर्वम् अनुष्ठितम्  ।  
तारिताः पितरो राम त्वया पुत्रेण मानद  ।  
गच्छन्तु सर्वे स्वस्थानं त्वं च गच्छ यथासुखम्  ॥ ब्र्प्_१२३।१९० ॥  
{ब्रह्मोवाच: }  
तद् देववचनाद् धृष्टः सीतया लक्ष्मणाग्रजः  ।  
तद् दृष्ट्वा गङ्गामाहात्म्यं विस्मितो वाक्यम् अब्रवीत्  ॥ ब्र्प्_१२३।१९१ ॥  
{राम उवाच: }  
अहो गङ्गाप्रभावो ऽयं त्रैलोक्ये नोपमीयते  ।  
वयं धन्या यतो गङ्गा दृष्टास्माभिस् त्रिपावनी  ॥ ब्र्प्_१२३।१९२ ॥  
{ब्रह्मोवाच: }  
हर्षेण महता युक्तो देवं स्थाप्य महेश्वरम्  ।  
तं षोडशभिर् ईशानम् उपचारैः प्रयत्नतः  ॥ ब्र्प्_१२३।१९३ ॥  
सम्पूज्यावरणैर् युक्तं षट्त्रिंशत्कलम् ईश्वरम्  ।  
कृताञ्जलिपुटो भूत्वा रामस् तुष्टाव शङ्करम्  ॥ ब्र्प्_१२३।१९४ ॥  
{राम उवाच: }  
नमामि शम्भुं पुरुषं पुराणं  ब्र्प्_१२३।१९५अ  
नमामि सर्वज्ञम् अपारभावम्  ब्र्प्_१२३।१९५ब्  
नमामि रुद्रं प्रभुम् अक्षयं तं  ब्र्प्_१२३।१९५च्  
नमामि शर्वं शिरसा नमामि  ब्र्प्_१२३।१९५द्  
नमामि देवं परम् अव्ययं तम्  ब्र्प्_१२३।१९६अ  
उमापतिं लोकगुरुं नमामि  ब्र्प्_१२३।१९६ब्  
नमामि दारिद्र्यविदारणं तं  ब्र्प्_१२३।१९६च्  
नमामि रोगापहरं नमामि  ब्र्प्_१२३।१९६द्  
नमामि कल्याणम् अचिन्त्यरूपं  ब्र्प्_१२३।१९७अ  
नमामि विश्वोद्भवबीजरूपम्  ब्र्प्_१२३।१९७ब्  
नमामि विश्वस्थितिकारणं तं  ब्र्प्_१२३।१९७च्  
नमामि संहारकरं नमामि  ब्र्प्_१२३।१९७द्  
नमामि गौरीप्रियम् अव्ययं तं  ब्र्प्_१२३।१९८अ  
नमामि नित्यं क्षरम् अक्षरं तम्  ब्र्प्_१२३।१९८ब्  
नमामि चिद्रूपम् अमेयभावं  ब्र्प्_१२३।१९८च्  
त्रिलोचनं तं शिरसा नमामि  ब्र्प्_१२३।१९८द्  
नमामि कारुण्यकरं भवस्य  ब्र्प्_१२३।१९९अ  
भयङ्करं वापि सदा नमामि  ब्र्प्_१२३।१९९ब्  
नमामि दातारम् अभीप्सितानां  ब्र्प्_१२३।१९९च्  
नमामि सोमेशम् उमेशम् आदौ  ब्र्प्_१२३।१९९द्  
नमामि वेदत्रयलोचनं तं  ब्र्प्_१२३।२००अ  
नमामि मूर्तित्रयवर्जितं तम्  ब्र्प्_१२३।२००ब्  
नमामि पुण्यं सदसद्व्यतीतं  ब्र्प्_१२३।२००च्  
नमामि तं पापहरं नमामि  ब्र्प्_१२३।२००द्  
नमामि विश्वस्य हिते रतं तं  ब्र्प्_१२३।२०१अ  
नमामि रूपाणि बहूनि धत्ते  ब्र्प्_१२३।२०१ब्  
यो विश्वगोप्ता सदसत्प्रणेता  ब्र्प्_१२३।२०१च्  
नमामि तं विश्वपतिं नमामि  ब्र्प्_१२३।२०१द्  
यज्ञेश्वरं सम्प्रति हव्यकव्यं  ब्र्प्_१२३।२०२अ  
तथा गतिं लोकसदाशिवो यः  ब्र्प्_१२३।२०२ब्  
आराधितो यश् च ददाति सर्वं  ब्र्प्_१२३।२०२च्  
नमामि दानप्रियम् इष्टदेवम्  ब्र्प्_१२३।२०२द्  
नमामि सोमेश्वरम् अस्वतन्त्रम्  ब्र्प्_१२३।२०३अ  
उमापतिं तं विजयं नमामि  ब्र्प्_१२३।२०३ब्  
नमामि विघ्नेश्वरनन्दिनाथं  ब्र्प्_१२३।२०३च्  
पुत्रप्रियं तं शिरसा नमामि  ब्र्प्_१२३।२०३द्  
नमामि देवं भवदुःखशोक  ब्र्प्_१२३।२०४अ  
विनाशनं चन्द्रधरं नमामि  ब्र्प्_१२३।२०४ब्  
नमामि गङ्गाधरम् ईशम् ईड्यम्  ब्र्प्_१२३।२०४च्  
उमाधवं देववरं नमामि  ब्र्प्_१२३।२०४द्  
नमाम्य् अजादीशपुरन्दरादि  ब्र्प्_१२३।२०५अ  
सुरासुरैर् अर्चितपादपद्मम्  ब्र्प्_१२३।२०५ब्  
नमामि देवीमुखवादनानाम्  ब्र्प्_१२३।२०५च्  
ईक्षार्थम् अक्षित्रितयं य ऐच्छत्  ब्र्प्_१२३।२०५द्  
पञ्चामृतैर् गन्धसुधूपदीपैर्  ब्र्प्_१२३।२०६अ  
विचित्रपुष्पैर् विविधैश् च मन्त्रैः  ब्र्प्_१२३।२०६ब्  
अन्नप्रकारैः सकलोपचारैः  ब्र्प्_१२३।२०६च्  
सम्पूजितं सोमम् अहं नमामि  ब्र्प्_१२३।२०६द्  
{ब्रह्मोवाच: }  
ततः स भगवान् आह रामं शम्भुः सलक्ष्मणम्  ।  
वरान् वृणीष्व भद्रं ते रामः प्राह वृषध्वजम्  ॥ ब्र्प्_१२३।२०७ ॥  
{राम उवाच: }  
स्तोत्रेणानेन ये भक्त्या तोष्यन्ति त्वां सुरोत्तम  ।  
तेषां सर्वाणि कार्याणि सिद्धिं यान्तु महेश्वर  ॥ ब्र्प्_१२३।२०८ ॥  
येषां च पितरः शम्भो पतिता नरकार्णवे  ।  
तेषां पिण्डादिदानेन पूता यान्तु त्रिविष्टपम्  ॥ ब्र्प्_१२३।२०९ ॥  
जन्मप्रभृति पापानि मनोवाक्कायिकं त्व् अघम्  ।  
अत्र तु स्नानमात्रेण तत् सद्यो नाशम् आप्नुयात्  ॥ ब्र्प्_१२३।२१० ॥  
अत्र ये भक्तितः शम्भो ददत्य् अर्थिभ्य अण्व् अपि  ।  
सर्वं तद् अक्षयं शम्भो दातॄणां फलकृद् भवेत्  ॥ ब्र्प्_१२३।२११ ॥  
{ब्रह्मोवाच: }  
एवम् अस्त्व् इति तं रामं शङ्करो हृषितो ऽब्रवीत्  ।  
गते तस्मिन् सुरश्रेष्ठे रामो ऽप्य् अनुचरैः सह  ॥ ब्र्प्_१२३।२१२ ॥  
गौतमी यत्र चोत्पन्ना शनैस् तं देशम् अभ्यगात्  ।  
ततः प्रभृति तत् तीर्थं रामतीर्थम् उदाहृतम्  ॥ ब्र्प्_१२३।२१३ ॥  
दयालोर् अपतत् तत्र लक्ष्मणस्य कराच् छरः  ।  
तद् बाणतीर्थम् अभवत् सर्वापद्विनिवारणम्  ॥ ब्र्प्_१२३।२१४ ॥  
यत्र सौमित्रिणा स्नानं शङ्करस्यार्चनं कृतम्  ।  
तत् तीर्थं लक्ष्मणं जातं तथा सीतासमुद्भवम्  ॥ ब्र्प्_१२३।२१५ ॥  
नानाविधाशेषपाप- सङ्घनिर्मूलनक्षमम्  ।  
यद् अङ्घ्रिसङ्गाद् अभवद् गङ्गा त्रैलोक्यपावनी  ॥ ब्र्प्_१२३।२१६ ॥  
स यत्र स्नानम् अकरोत् तद् वैशिष्ट्यं किम् उच्यते  ।  
तद् रामतीर्थसदृशं तीर्थं क्वापि न विद्यते  ॥ ब्र्प्_१२३।२१७ ॥  
{ब्रह्मोवाच: }  
पुत्रतीर्थम् इति ख्यातं पुण्यतीर्थं तद् उच्यते  ।  
सर्वान् कामान् अवाप्नोति यन्महिम्नः श्रुतेर् अपि  ॥ ब्र्प्_१२४।१ ॥  
तस्य स्वरूपं वक्ष्यामि शृणु यत्नेन नारद  ।  
दितेः पुत्राश् च दनुजाः परिक्षीणा यदाभवन्  ।  
अदितेस् तु सुता ज्येष्ठाः सर्वभावेन नारद  ॥ ब्र्प्_१२४।२ ॥  
तदा दितिः पुत्रवियोगदुःखात्  ब्र्प्_१२४।३अ  
संस्पर्धमाना दनुम् आजगाम  ब्र्प्_१२४।३ब्  
{दितिर् उवाच: }  
क्षीणाः सुता आवयोर् एव भद्रे  ब्र्प्_१२४।४अ  
किं कुर्महे कर्म लोके गरीयः  ब्र्प्_१२४।४ब्  
पश्यादितेर् वंशम् अभिन्नम् उत्तमं  ब्र्प्_१२४।४च्  
सौराज्ययुक्तं यशसा जयश्रिया  ब्र्प्_१२४।४द्  
जितारिम् अभ्युन्नतकीर्तिधर्मं  ब्र्प्_१२४।५अ  
मच्चित्तसंहर्षविनाशदक्षम्  ब्र्प्_१२४।५ब्  
समानभर्तृत्वसमानधर्मे  ब्र्प्_१२४।५च्  
समानगोत्रे ऽपि समानरूपे  ब्र्प्_१२४।५द्  
न जीवयेयं श्रियम् उन्नतिं च  ब्र्प्_१२४।६अ  
जीर्णास्मि दृष्ट्वा त्व् अदितिप्रसूतान्  ब्र्प्_१२४।६ब्  
काम् अप्य् अवस्थाम् अनुयामि दुःस्था  ब्र्प्_१२४।६च्  
ऽदितेर् विलोक्याथ परां समृद्धिम्  ब्र्प्_१२४।६द्  
दावप्रवेशो ऽपि सुखाय नूनं  ब्र्प्_१२४।६ए  
स्वप्ने ऽप्य् अवेक्ष्या न सपत्नलक्ष्मीः  ब्र्प्_१२४।६ड़्  
{ब्रह्मोवाच: }  
एवं ब्रुवाणाम् अतिदीनवक्त्रां  ब्र्प्_१२४।७अ  
विनिश्वसन्तीं परमेष्ठिपुत्रः  ब्र्प्_१२४।७ब्  
कृताभिपूजो विगतश्रमस् तां  ब्र्प्_१२४।७च्  
स सान्त्वयन्न् आह मनोभिरामाम्  ब्र्प्_१२४।७द्  
{परमेष्ठिपुत्र उवाच: }  
खेदो न कार्यः समभीप्सितं यत्  ब्र्प्_१२४।८अ  
तत् प्राप्यते पुण्यत एव भद्रे  ब्र्प्_१२४।८ब्  
तत्साधनं वेत्ति महानुभावः  ब्र्प्_१२४।८च्  
प्रजापतिस् ते स तु वक्ष्यतीति  ब्र्प्_१२४।८द्  
साध्व्य् एतत् सर्वभावेन प्रश्रयावनता सती  ॥* ब्र्प्_१२४।९ ॥  
{ब्रह्मोवाच: }  
एवं ब्रुवाणां च दितिं दनुः प्रोवाच नारद  ॥* ब्र्प्_१२४।१० ॥  
{दनुर् उवाच: }  
भर्तारं कश्यपं भद्रे तोषयस्व निजैर् गुणैः  ।  
तुष्टो यदि भवेद् भर्ता ततः कामान् अवाप्स्यसि  ॥ ब्र्प्_१२४।११ ॥  
{ब्रह्मोवाच: }  
तथेत्य् उक्त्वा सर्वभावैस् तोषयाम् आस कश्यपम्  ।  
दितिं प्रोवाच भगवान् कश्यपो ऽथ प्रजापतिः  ॥ ब्र्प्_१२४।१२ ॥  
{कश्यप उवाच: }  
किं ददामि वदाभीष्टं दिते वरय सुव्रते  ॥* ब्र्प्_१२४।१३ ॥  
{ब्रह्मोवाच: }  
दितिर् अप्य् आह भर्तारं पुत्रं बहुगुणान्वितम्  ।  
जेतारं सर्वलोकानां सर्वलोकनमस्कृतम्  ॥ ब्र्प्_१२४।१४ ॥  
येन जातेन लोके ऽस्मिन् भवेयं वीरपुत्रिणी  ।  
तं वरेयं सुरपितर् इत्य् आह विनयान्विता  ॥ ब्र्प्_१२४।१५ ॥  
{कश्यप उवाच: }  
उपदेक्ष्ये व्रतं श्रेष्ठं द्वादशाब्दफलप्रदम्  ।  
तत आगत्य ते गर्भम् आधास्ये यन् मनोगतम्  ।  
निष्पापतायां जातायां सिध्यन्ति हि मनोरथाः  ॥ ब्र्प्_१२४।१६ ॥  
{ब्रह्मोवाच: }  
भर्तृवाक्याद् दितिः प्रीता तं नमस्यायतेक्षणा  ।  
उपदिष्टं व्रतं चक्रे भर्त्रादिष्टं यथाविधि  ॥ ब्र्प्_१२४।१७ ॥  
तीर्थसेवापात्रदान- व्रतचर्यादिवर्जिताः  ।  
कथम् आसादयिष्यन्ति प्राणिनो ऽत्र मनोरथान्  ॥ ब्र्प्_१२४।१८ ॥  
ततश् चीर्णे व्रते तस्यां दित्यां गर्भम् अधारयत्  ।  
पुनः कान्ताम् अथोवाच कश्यपस् तां दितिं रहः  ॥ ब्र्प्_१२४।१९ ॥  
{कश्यप उवाच: }  
न प्राप्नुवन्ति यत्कामान् मुनयो ऽपि तपस्स्थिताः  ।  
यथाविहितकर्माङ्ग- अवज्ञया तच् छुचिस्मिते  ॥ ब्र्प्_१२४।२० ॥  
निन्दितं च न कर्तव्यं सन्ध्ययोर् उभयोर् अपि  ।  
न स्वप्तव्यं न गन्तव्यं मुक्तकेशी च नो भव  ॥ ब्र्प्_१२४।२१ ॥  
भोक्तव्यं सुभगे नैव क्षुतं वा जृम्भणं तथा  ।  
सन्ध्याकाले न कर्तव्यं भूतसङ्घसमाकुले  ॥ ब्र्प्_१२४।२२ ॥  
सान्तर्धानं सदा कार्यं हसितं तु विशेषतः  ।  
गृहान्तदेशे सन्ध्यासु न स्थातव्यं कदाचन  ॥ ब्र्प्_१२४।२३ ॥  
मुशलोलूखलादीनि शूर्पपीठपिधानकम्  ।  
नैवातिक्रमणीयानि दिवा रात्रौ सदा प्रिये  ॥ ब्र्प्_१२४।२४ ॥  
उदक्शीर्षं तु शयनं न सन्ध्यासु विशेषतः  ।  
वक्तव्यं नानृतं किञ्चिन् नान्यगेहाटनं तथा  ॥ ब्र्प्_१२४।२५ ॥  
कान्ताद् अन्यो न वीक्ष्यस् तु प्रयत्नेन नरः क्वचित्  ।  
इत्यादिनियमैर् युक्ता यदि त्वम् अनुवर्तसे  ।  
ततस् ते भविता पुत्रस् त्रैलोक्यैश्वर्यभाजनम्  ॥ ब्र्प्_१२४।२६ ॥  
{ब्रह्मोवाच: }  
तथेति प्रतिजज्ञे सा भर्तारं लोकपूजितम्  ।  
गतश् च कश्यपो ब्रह्मन्न् इतश् चेतः सुरान् प्रति  ॥ ब्र्प्_१२४।२७ ॥  
दितेर् गर्भो ऽपि ववृधे बलवान् पुण्यसम्भवः  ।  
एतत् सर्वं मयो दैत्यो मायया वेत्ति तत्त्वतः  ॥ ब्र्प्_१२४।२८ ॥  
इन्द्रस्य सख्यम् अभवन् मयेन प्रीतिपूर्वकम्  ।  
मयो गत्वा रहः प्राह इन्द्रं स विनयान्वितः  ॥ ब्र्प्_१२४।२९ ॥  
दितेर् दनोर् अभिप्रायं व्रतं गर्भस्य वर्धनम्  ।  
तस्य वीर्यं च विविधं प्रीत्येन्द्राय न्यवेदयत्  ॥ ब्र्प्_१२४।३० ॥  
विश्वासैकगृहं मित्रम् अपायत्रासवर्जितम्  ।  
अर्जितं सुकृतं नाना- विधं चेत् तद् अवाप्यते  ॥ ब्र्प्_१२४।३१ ॥  
{नारद उवाच: }  
नमुचेश् च प्रियो भ्राता मयो दैत्यो महाबलः  ।  
भ्रातृहन्त्रा कथं मैत्र्यं मयस्यासीत् सुरेश्वर  ॥ ब्र्प्_१२४।३२ ॥  
{ब्रह्मोवाच: }  
दैत्यानाम् अधिपश् चासीद् बलवान् नमुचिः पुरा  ।  
इन्द्रेण वैरम् अभवद् भीषणं लोमहर्षणम्  ॥ ब्र्प्_१२४।३३ ॥  
युद्धं हित्वा कदाचिद् भो गच्छन्तं तु शतक्रतुम्  ।  
दृष्ट्वा दैत्यपतिः शूरो नमुचिः पृष्ठतो ऽन्वगात्  ॥ ब्र्प्_१२४।३४ ॥  
तम् आयान्तम् अभिप्रेक्ष्य शचीभर्ता भयातुरः  ।  
ऐरावतं गजं त्यक्त्वा इन्द्रः फेनम् अथाविशत्  ॥ ब्र्प्_१२४।३५ ॥  
स वज्रपाणिस् तरसा फेनेनैवाहनद् रिपुम्  ।  
नमुचिर् नाशम् अगमत् तस्य भ्राता मयो ऽनुजः  ॥ ब्र्प्_१२४।३६ ॥  
भ्रातृहन्तृविनाशाय तपस् तेपे मयो महत्  ।  
मायां च विविधाम् आप देवानाम् अतिभीषणाम्  ॥ ब्र्प्_१२४।३७ ॥  
वरांश् चावाप्य तपसा विष्णोर् लोकपरायणात्  ।  
दानशौण्डः प्रियालापी तदाभवद् असौ मयः  ॥ ब्र्प्_१२४।३८ ॥  
अग्नींश् च ब्राह्मणान् पूज्य जेतुम् इन्द्रं कृतक्षणः  ।  
दातारं च तदार्थिभ्यः स्तूयमानं च बन्दिभिः  ॥ ब्र्प्_१२४।३९ ॥  
विदित्वा मघवा वायोर् मयं मायाविनं रिपुम्  ।  
उपक्रान्तं सुयुद्धाय विप्रो भूत्वा तम् अभ्यगात्  ।  
शचीभर्ता मयं दैत्यं प्रोवाचेदं पुनः पुनः  ॥ ब्र्प्_१२४।४० ॥  
{इन्द्र उवाच: }  
देहि दैत्यपते मह्यम् अर्थिने ऽपेक्षितं वरम्  ।  
त्वां श्रुत्वा दातृतिलकम् आगतो ऽहं द्विजोत्तमः  ॥ ब्र्प्_१२४।४१ ॥  
{ब्रह्मोवाच: }  
मयो ऽपि ब्राह्मणं मत्वा ऽवदद् दत्तं मया तव  ।  
विचारयन्ति कृतिनो बह्व् अल्पं वा पुरो ऽर्थिनि  ॥ ब्र्प्_१२४।४२ ॥  
इत्य् उक्ते तु हरिः प्राह सख्यम् इच्छे ह्य् अहं त्वया  ।  
इन्द्रं मयः पुनः प्राह किम् अनेन द्विजोत्तम  ॥ ब्र्प्_१२४।४३ ॥  
न त्वया मम वैरं भोः स्वस्तीत्य् आह हरिर् मयम्  ।  
तत्त्वं वदेति स हरिर् दैत्येनोक्तः स्वकं वपुः  ॥ ब्र्प्_१२४।४४ ॥  
दर्शयाम् आस दैत्याय सहस्राक्षं यद् उच्यते  ।  
ततः सविस्मयो दैत्यो मयो हरिम् उवाच ह  ॥ ब्र्प्_१२४।४५ ॥  
{मय उवाच: }  
किम् इदं वज्रपाणिस् त्वं तवायोग्या कृतिः सखे  ॥* ब्र्प्_१२४।४६ ॥  
{ब्रह्मोवाच: }  
परिष्वज्य विहस्याथ वृत्तम् इत्य् अब्रवीद् धरिः  ।  
केनापि साधयन्त्य् अत्र पण्डिताश् च समीहितम्  ॥ ब्र्प्_१२४।४७ ॥  
ततः प्रभृति शक्रस्य मयेन महती ह्य् अभूत्  ।  
सुप्रीतिर् मुनिशार्दूल मयो हरिहितः सदा  ॥ ब्र्प्_१२४।४८ ॥  
इन्द्रस्य भवनं गत्वा तस्मै सर्वं न्यवेदयत्  ।  
किं मे कृत्यम् इति प्राह मयं मायाविनं हरिः  ॥ ब्र्प्_१२४।४९ ॥  
हरये च मयो मायां प्रादात् प्रीत्या तथा हरिः  ।  
प्राप्तः सम्प्रीतिमान् आह किं कृत्यं मय तद् वद  ॥ ब्र्प्_१२४।५० ॥  
{मय उवाच: }  
अगस्त्यस्याश्रमं गच्छ तत्रास्ते गर्भिणी दितिः  ।  
तस्याः शुश्रूषणं कुर्वन्न् आस्स्व तत्र कियन्ति च  ॥ ब्र्प्_१२४।५१ ॥  
अहानि मघवंस् तस्या गर्भम् आविश्य वज्रधृक्  ।  
वर्धमानं च तं छिन्धि यावद् वश्यो ऽथवा मृतिम्  ।  
प्राप्नोति तावद् वज्रेण ततो न भविता रिपुः  ॥ ब्र्प्_१२४।५२ ॥  
{ब्रह्मोवाच: }  
तथेत्य् उक्त्वा मयं पूज्य मघवान् एक एव हि  ब्र्प्_१२४।५३अ  
विनीतवत् तदा प्रायाद् दितिं मातरम् अञ्जसा  ब्र्प्_१२४।५३ब्  
शुश्रूषमाणस् तां देवीं शक्रो दैतेयमातरम्  ब्र्प्_१२४।५३च्  
सा न जानाति तच् चित्तं शक्रस्य द्विषतो दितिः  ब्र्प्_१२४।५३द्  
गर्भे स्थितं तु यद् भूतं देवेन्द्रस्य विचेष्टितम्  ।  
अमोघं तन् मुनेस् तेजः कश्यपस्य दुरासदम्  ॥ ब्र्प्_१२४।५४ ॥  
ततः प्रगृह्य कुलिशं सहस्राक्षः पुरन्दरः  ।  
अन्तःप्रवेशकामो ऽसौ बहुकालं समावसन्  ॥ ब्र्प्_१२४।५५ ॥  
सन्ध्योदक्शीर्षनिद्रां ताम् अवेक्ष्य कुलिशायुधः  ।  
इदम् अन्तरम् इत्य् उक्त्वा दित्याः कुक्षिं समाविशत्  ॥ ब्र्प्_१२४।५६ ॥  
अन्तर्वर्ति च यद् भूतम् इन्द्रं दृष्ट्वा धृतायुधम्  ।  
हन्तुकामं तदोवाच पुनः पुनर् अभीतवत्  ॥ ब्र्प्_१२४।५७ ॥  
{गर्भस्थ उवाच: }  
किं मां न रक्षसे वज्रिन् भ्रातरं त्वं जिघांससि  ।  
नारणे मारणाद् अन्यत् पातकं विद्यते महत्  ॥ ब्र्प्_१२४।५८ ॥  
ऋते युद्धान् महाबाहो शक्र युध्यस्व निर्गते  ।  
मयि तस्मान् नैतद् एवं तव युक्तं भविष्यति  ॥ ब्र्प्_१२४।५९ ॥  
शतक्रतुः सहस्राक्षः शचीभर्ता पुरन्दरः  ।  
वज्रपाणिः सुरेन्द्रस् त्वं ते न युक्तं भवेत् प्रभो  ॥ ब्र्प्_१२४।६० ॥  
अथवा युद्धकामस् त्वं मम निष्क्रमणं यथा  ।  
तथा कुरु महाबाहो मार्गाद् अस्माद् अपासर  ॥ ब्र्प्_१२४।६१ ॥  
कुमार्गे न प्रवर्तन्ते महान्तो ऽपि विपद्गताः  ।  
अविद्यश् चाप्य् अशस्त्रश् च नैव चायुधसङ्ग्रहः  ॥ ब्र्प्_१२४।६२ ॥  
त्वं विद्यावान् वज्रपाणे मां निघ्नन् किं न लज्जसे  ।  
कुर्वन्ति गर्हितं कर्म न कुलीनाः कदाचन  ॥ ब्र्प्_१२४।६३ ॥  
हत्वा वा किं तु जायेत यशो वा पुण्यम् एव वा  ।  
वध्यन्ते भ्रातरः कामाद् गर्भस्थाः किं नु पौरुषम्  ॥ ब्र्प्_१२४।६४ ॥  
यदि वा युद्धभक्तिस् ते मयि भ्रातर् असंशयम्  ।  
ततो मुष्टिं पुरस्कृत्य वज्रिणे ऽसौ व्यवस्थितः  ॥ ब्र्प्_१२४।६५ ॥  
बालघाती ब्रह्मघाती तथा विश्वासघातकः  ।  
एवम्भूतं फलं शक्र कस्मान् मां हन्तुम् उद्यतः  ॥ ब्र्प्_१२४।६६ ॥  
यस्याज्ञया सर्वम् इदं वर्तते सचराचरम्  ।  
स हन्ता बालकं मां वै किं यशः किं तु पौरुषम्  ॥ ब्र्प्_१२४।६७ ॥  
{ब्रह्मोवाच: }  
एवं ब्रुवन्तं तं गर्भं चिच्छेद कुलिशेन सः  ।  
क्रोधान्धानां लोभिनां च न घृणा क्वापि विद्यते  ॥ ब्र्प्_१२४।६८ ॥  
न ममार ततो दुःखाद् आहुस् ते भ्रातरो वयम्  ।  
पुनश् चिच्छेद तान् खण्डान् मा वधीर् इति चाब्रुवन्  ॥ ब्र्प्_१२४।६९ ॥  
विश्वस्तान् मातृगर्भस्थान् निजभ्रातॄञ् शतक्रतो  ।  
द्वेषविध्वस्तबुद्धीनां न चित्ते करुणाकणः  ॥ ब्र्प्_१२४।७० ॥  
एवं तु खण्डितं खण्डं हस्तपादादिजीववत्  ।  
निर्विकारं ततो दृष्ट्वा सप्तसप्त सुविस्मितः  ॥ ब्र्प्_१२४।७१ ॥  
एकवद् बहुरूपाणि गर्भस्थानि शुभानि च  ।  
रुदन्ति बहुरूपाणि मा रुतेत्य् अब्रवीद् धरिः  ॥ ब्र्प्_१२४।७२ ॥  
ततस् ते मरुतो जाता बलवन्तो महौजसः  ।  
गर्भस्था एव ते ऽन्योन्यम् ऊचुः शक्रं गतभ्रमाः  ॥ ब्र्प्_१२४।७३ ॥  
अगस्त्यं मुनिशार्दूलं माता यस्याश्रमे स्थिता  ।  
अस्मत्पिता तव भ्राता सख्यं ते बहु मन्यते  ॥ ब्र्प्_१२४।७४ ॥  
अस्मान् उपरि सस्नेहं मनस् ते विद्महे मुने  ।  
न यत् करोति श्वपचः प्रवृत्तस् तत्र वज्रधृक्  ॥ ब्र्प्_१२४।७५ ॥  
इत्य् एतद् वचनं श्रुत्वा अगस्त्यो ऽगात् ससम्भ्रमः  ।  
दितिं सम्बोधयाम् आस व्यथितां गर्भवेदनात्  ॥ ब्र्प्_१२४।७६ ॥  
तत्रागस्त्यः शचीकान्तम् अशपत् कुपितो भृशम्  ॥* ब्र्प्_१२४।७७ ॥  
{अगस्त्य उवाच: }  
सङ्ग्रामे रिपवः पृष्ठं पश्येयुस् ते सदा हरे  ।  
जीवताम् एव मरणम् एतद् एव हि मानिनाम्  ।  
पृष्ठं पलायमानानां यत् पश्यन्त्य् अहिता रणे  ॥ ब्र्प्_१२४।७८ ॥  
{ब्रह्मोवाच: }  
सापि तं गर्भसंस्थं च शशापेन्द्रं रुषा दितिः  ॥* ब्र्प्_१२४।७९ ॥  
{दितिर् उवाच: }  
न पौरुषं कृतं तस्माच् छापो ऽयं भविता तव  ।  
स्त्रीभिः परिभवं प्राप्य राज्यात् प्रभ्रश्यसे हरे  ॥ ब्र्प्_१२४।८० ॥  
{ब्रह्मोवाच: }  
एतस्मिन्न् अन्तरे तत्र कश्यपो वै प्रजापतिः  ।  
प्रायाच् च व्यथितो ऽगस्त्याच् छ्रुत्वा शक्रविचेष्टितम्  ।  
गर्भान्तरगतः शक्रः पितरं प्राह भीतवत्  ॥ ब्र्प्_१२४।८१ ॥  
{शक्र उवाच: }  
अगस्त्याच् च दितेश् चैव बिभेमि क्रमितुं बहिः  ॥* ब्र्प्_१२४।८२ ॥  
{ब्रह्मोवाच: }  
एतस्मिन्न् अन्तरे प्राप्य कश्यपो ऽपि प्रजापतिः  ।  
पुत्रकर्म च तद् दृष्ट्वा गर्भान्तःस्थितिम् एव च  ।  
दितिशापम् अगस्त्यस्य श्रुत्वासौ दुःखितो ऽभवत्  ॥ ब्र्प्_१२४।८३ ॥  
{कश्यप उवाच: }  
निर्गच्छ शक्र पुत्रैतत् पापं किं कृतवान् असि  ।  
न निर्मलकुलोत्पन्ना मनः कुर्वन्ति पातके  ॥ ब्र्प्_१२४।८४ ॥  
{ब्रह्मोवाच: }  
स निर्गतो वज्रपाणिः सव्रीडो ऽधोमुखो ऽब्रवीत्  ।  
तन्मूर्तिर् एव वदति सदसच्चेष्टितं नृणाम्  ॥ ब्र्प्_१२४।८५ ॥  
{शक्र उवाच: }  
यद् उक्तम् अत्र श्रेयः स्यात् तत्कर्ताहम् असंशयम्  ॥* ब्र्प्_१२४।८६ ॥  
{ब्रह्मोवाच: }  
ततो ममान्तिकं प्रायाल् लोकपालैः स कश्यपः  ।  
सर्वं वृत्तम् अथोवाच पुनः पप्रच्छ मां सुरैः  ॥ ब्र्प्_१२४।८७ ॥  
दितिगर्भस्य वै शान्तिं सहस्राक्षविशापताम्  ।  
गर्भस्थानां च सर्वेषाम् इन्द्रेण सह मित्रताम्  ॥ ब्र्प्_१२४।८८ ॥  
तेषाम् आरोग्यतां चापि शचीभर्तुर् अदोषताम्  ।  
अगस्त्यदत्तशापस्य विशापत्वम् अपि क्रमात्  ॥ ब्र्प्_१२४।८९ ॥  
ततो ऽहम् अब्रवं वाक्यं कश्यपं विनयान्वितम्  ।  
प्रजापते कश्यप त्वं वसुभिर् लोकपालकैः  ॥ ब्र्प्_१२४।९० ॥  
इन्द्रेण सहितः शीघ्रं गौतमीं याहि मानद  ।  
तत्र स्नात्वा महेशानं स्तुहि सर्वैः समन्वितः  ॥ ब्र्प्_१२४।९१ ॥  
ततः शिवप्रसादेन सर्वं श्रेयो भवेद् इति  ।  
तथेत्य् उक्त्वा जगामासौ कश्यपो गौतमीं तदा  ॥ ब्र्प्_१२४।९२ ॥  
स्नात्वा तुष्टाव देवेशम् एभिर् एव पदक्रमैः  ।  
सर्वदुःखापनोदाय द्वयम् एव प्रकीर्तितम्  ।  
गौतमी वा पुण्यनदी शिवो वा करुणाकरः  ॥ ब्र्प्_१२४।९३ ॥  
{कश्यप उवाच: }  
पाहि शङ्कर देवेश पाहि लोकनमस्कृत  ।  
पाहि पावन वागीश पाहि पन्नगभूषण  ॥ ब्र्प्_१२४।९४ ॥  
पाहि धर्म वृषारूढ पाहि वेदत्रयेक्षण  ।  
पाहि गोधर लक्ष्मीश पाहि शर्व गजाम्बर  ॥ ब्र्प्_१२४।९५ ॥  
पाहि त्रिपुरहन् नाथ पाहि सोमार्धभूषण  ।  
पाहि यज्ञेश सोमेश पाह्य् अभीष्टप्रदायक  ॥ ब्र्प्_१२४।९६ ॥  
पाहि कारुण्यनिलय पाहि मङ्गलदायक  ।  
पाहि प्रभव सर्वस्य पाहि पालक वासव  ॥ ब्र्प्_१२४।९७ ॥  
पाहि भास्कर वित्तेश पाहि ब्रह्मनमस्कृत  ।  
पाहि विश्वेश सिद्धेश पाहि पूर्ण नमो ऽस्तु ते  ॥ ब्र्प्_१२४।९८ ॥  
घोरसंसारकान्तार- सञ्चारोद्विग्नचेतसाम्  ।  
शरीरिणां कृपासिन्धो त्वम् एव शरणं शिव  ॥ ब्र्प्_१२४।९९ ॥  
{ब्रह्मोवाच: }  
एवं संस्तुवतस् तस्य पुरतो ऽभूद् वृषध्वजः  ।  
वरेण च्छन्दयाम् आस कश्यपं तं प्रजापतिम्  ॥ ब्र्प्_१२४।१०० ॥  
कश्यपो ऽपि शिवं प्राह विनीतवद् इदं वचः  ।  
स प्राह विस्तरेणाथ इन्द्रस्य तु विचेष्टितम्  ॥ ब्र्प्_१२४।१०१ ॥  
शापं नाशं च पुत्राणां परस्परम् अमित्रताम्  ।  
पापप्राप्तिं तु शक्रस्य शापप्राप्तिं तथैव च  ।  
ततो वृषाकपिः प्राह दितिं चागस्त्यम् एव च  ॥ ब्र्प्_१२४।१०२ ॥  
{शिव उवाच: }  
मरुतो ये भवत्पुत्राः पञ्चाशच् चैकवर्जिताः  ।  
सर्वे भवेयुः सुभगा भवेयुर् यज्ञभागिनः  ॥ ब्र्प्_१२४।१०३ ॥  
इन्द्रेण सहिता नित्यं वर्तयेयुर् मुदान्विताः  ॥* ब्र्प्_१२४।१०४ ॥  
इन्द्रस्य तु हविर्भागो यत्र यत्र मखे भवेत्  ।  
आदौ तु मरुतस् तत्र भवेयुर् नात्र संशयः  ॥ ब्र्प्_१२४।१०५ ॥  
मरुद्भिः सहितं शक्रं न जयेयुः कदाचन  ।  
जेता भवेत् सर्वदैव सुखं तिष्ठ प्रजापते  ॥ ब्र्प्_१२४।१०६ ॥  
अद्यप्रभृति ये कुर्युर् अनयाद् भ्रातृघातनम्  ।  
वंशच्छेदो विपत्तिश् च नित्यं तेषां भविष्यति  ॥ ब्र्प्_१२४।१०७ ॥  
{ब्रह्मोवाच: }  
अगस्त्यम् ऋषिशार्दूलं शम्भुर् अप्य् आह यत्नतः  ॥* ब्र्प्_१२४।१०८ ॥  
{शम्भुर् उवाच: }  
न कुर्यास् त्वं च कोपं च शचीभर्तरि वै मुने  ।  
शमं व्रज महाप्राज्ञ मरुतस् त्व् अमरा भवन्  ॥ ब्र्प्_१२४।१०९ ॥  
{ब्रह्मोवाच: }  
दितिं चापि शिवः प्राह प्रसन्नो वृषभध्वजः  ॥* ब्र्प्_१२४।११० ॥  
{शिव उवाच: }  
एको भूयान् मम सुतस् त्रैलोक्यैश्वर्यमण्डितः  ।  
इत्य् एवं चिन्तयन्ती त्वं तपसे नियताभवः  ॥ ब्र्प्_१२४।१११ ॥  
तद् एतत् सफलं ते ऽद्य पुत्रा बहुगुणाः शुभाः  ।  
अभवन् बलिनः शूरास् तस्माज् जहि मनोरुजम्  ।  
अन्यान् अपि वरान् सुभ्रूर् याचस्व गतसम्भ्रमा  ॥ ब्र्प्_१२४।११२ ॥  
{ब्रह्मोवाच: }  
तद् एतद् वचनं श्रुत्वा देवदेवस्य सा दितिः  ।  
कृताञ्जलिपुटा नत्वा शम्भुं वाक्यम् अथाब्रवीत्  ॥ ब्र्प्_१२४।११३ ॥  
{दितिर् उवाच: }  
लोके यद् एतत् परमं यत् पित्रोः पुत्रदर्शनम्  ।  
विशेषेण तु तन् मातुः प्रियं स्यात् सुरपूजित  ॥ ब्र्प्_१२४।११४ ॥  
तत्रापि रूपसम्पत्ति- शौर्यविक्रमवान् भवेत्  ।  
एको ऽपि तनयः किन्तु बहवश् चेत् किम् उच्यते  ॥ ब्र्प्_१२४।११५ ॥  
मत्पुत्रास् ते प्रभावाच् च जेतारो बलिनो ध्रुवम्  ।  
इन्द्रस्य भ्रातरः सत्यं पुत्राश् चैव प्रजापतेः  ॥ ब्र्प्_१२४।११६ ॥  
अगस्त्यस्य प्रसादाच् च गङ्गायाश् च प्रसादतः  ।  
यत्र देव प्रसादस् ते तच् छुभं को ऽत्र संशयः  ॥ ब्र्प्_१२४।११७ ॥  
कृतार्थाहं तथापि त्वां भक्त्या विज्ञापयाम्य् अहम्  ।  
शृणुष्व देव वचनं कुरुष्व च जगद्धितम्  ॥ ब्र्प्_१२४।११८ ॥  
{ब्रह्मोवाच: }  
वदेत्य् उक्ता जगद्धात्रा दितिर् नम्राब्रवीद् इदम्  ॥* ब्र्प्_१२४।११९ ॥  
{दितिर् उवाच: }  
सन्ततिप्रापणं लोके दुर्लभं सुरवन्दित  ।  
विशेषेण प्रियं मातुः पुत्रश् चेत् किं नु वर्ण्यते  ॥ ब्र्प्_१२४।१२० ॥  
स चापि गुणवाञ् श्रीमान् आयुष्मान् यदि जायते  ।  
किं तु स्वर्गेण देवेश पारमेष्ठ्यपदेन वा  ॥ ब्र्प्_१२४।१२१ ॥  
सर्वेषाम् अपि भूतानाम् इहामुत्र फलैषिणाम्  ।  
गुणवत्पुत्रसम्प्राप्तिर् अभीष्टा सर्वदैव च  ।  
तस्माद् आप्लवनाद् अत्र क्रियतां समनुग्रहः  ॥ ब्र्प्_१२४।१२२ ॥  
{शङ्कर उवाच: }  
महापापफलं चेदं यद् एतद् अनपत्यता  ।  
स्त्रिया वा पुरुषस्यापि वन्ध्यत्वं यदि जायते  ॥ ब्र्प्_१२४।१२३ ॥  
तद् अत्र स्नानमात्रेण तद्दोषो नाशम् आप्नुयात्  ।  
स्नात्वा तत्र फलं दद्यात् स्तोत्रम् एतच् च यः पठेत्  ॥ ब्र्प्_१२४।१२४ ॥  
स तु पुत्रम् अवाप्नोति त्रिमासस्नानदानतः  ।  
अपुत्रिणी त्व् अत्र स्नानं कृत्वा पुत्रम् अवाप्नुयात्  ॥ ब्र्प्_१२४।१२५ ॥  
ऋतुस्नाता तु या काचित् तत्र स्नाता सुतांल् लभेत्  ।  
त्रिमासाभ्यन्तरं या तु गुर्विणी भक्तितस् त्व् इह  ॥ ब्र्प्_१२४।१२६ ॥  
फलैः स्नात्वा तु मां पश्येत् स्तोत्रेण स्तौति मां तथा  ।  
तस्याः शक्रसमः पुत्रो जायते नात्र संशयः  ॥ ब्र्प्_१२४।१२७ ॥  
पितृदोषैश् च ये पुत्रं न लभन्ते दिते शृणु  ।  
धनापहारदोषैश् च तत्रैषा निष्कृतिः परा  ॥ ब्र्प्_१२४।१२८ ॥  
तत्रैषां पिण्डदानेन पितॄणां प्रीणनेन च  ।  
किञ्चित् सुवर्णदानेन ततः पुत्रो भवेद् ध्रुवम्  ॥ ब्र्प्_१२४।१२९ ॥  
ये न्यासाद्यपहर्तारो रत्नापह्नवकारकाः  ।  
श्राद्धकर्मविहीनाश् च तेषां वंशो न वर्धते  ॥ ब्र्प्_१२४।१३० ॥  
दोषिणां तु परेतानां गतिर् एषा भवेद् इति  ।  
सन्ततिर् जायतां श्लाघ्या जीवतां तीर्थसेवनात्  ॥ ब्र्प्_१२४।१३१ ॥  
सङ्गमे दितिगङ्गायाः स्नात्वा सिद्धेश्वरं प्रभुम्  ।  
अनाद्यपारम् अजरं चित्सदानन्दविग्रहम्  ॥ ब्र्प्_१२४।१३२ ॥  
देवर्षिसिद्धगन्धर्व- योगीश्वरनिषेवितम्  ।  
लिङ्गात्मकं महादेवं ज्योतिर्मयम् अनामयम्  ॥ ब्र्प्_१२४।१३३ ॥  
पूजयित्वोपचारैश् च नित्यं भक्त्या यतव्रतः  ।  
स्तोत्रेणानेन यः स्तौति चतुर्दश्यष्टमीषु च  ॥ ब्र्प्_१२४।१३४ ॥  
यथाशक्त्या स्वर्णदानं ब्राह्मणानां च भोजनम्  ।  
यः करोत्य् अत्र गङ्गायां स पुत्रशतम् आप्नुयात्  ॥ ब्र्प्_१२४।१३५ ॥  
सम्प्राप्य सकलान् कामान् अन्ते शिवपुरं व्रजेत्  ।  
स्तोत्रेणानेन यः कश्चिद् यत्र क्वापि स्तवीति माम्  ।  
षण्मासात् पुत्रम् आप्नोति अपि वन्ध्याप्य् अशङ्कितम्  ॥ ब्र्प्_१२४।१३६ ॥  
{ब्रह्मोवाच: }  
ततः प्रभृति तत् तीर्थं पुत्रतीर्थम् उदाहृतम्  ।  
तत्र तु स्नानदानाद्यैः सर्वकामान् अवाप्नुयात्  ॥ ब्र्प्_१२४।१३७ ॥  
मरुद्भिः सह मैत्र्येण मित्रतीर्थं तद् उच्यते  ।  
निष्पापत्वेन चेन्द्रस्य शक्रतीर्थं तद् उच्यते  ॥ ब्र्प्_१२४।१३८ ॥  
ऐन्द्रीं श्रियं यत्र लेभे तत् तीर्थं कमलाभिधम्  ।  
एतानि सर्वतीर्थानि सर्वाभीष्टप्रदानि हि  ॥ ब्र्प्_१२४।१३९ ॥  
सर्वं भविष्यतीत्य् उक्त्वा शिवश् चान्तरधीयत  ।  
कृतकृत्याश् च ते जग्मुः सर्व एव यथागतम्  ।  
तीर्थानां पुण्यदं तत्र लक्षम् एकं प्रकीर्तितम्  ॥ ब्र्प्_१२४।१४० ॥  
{ब्रह्मोवाच: }  
यमतीर्थम् इति ख्यातं पितॄणां प्रीतिवर्धनम्  ।  
दृष्टादृष्टेष्टदं सर्व- देवर्षिगणसेवितम्  ॥ ब्र्प्_१२५।१ ॥  
तस्य प्रभावं वक्ष्यामि सर्वपापप्रणाशनम्  ।  
अनुह्राद इति ख्यातः कपोतो बलवान् अभूत्  ॥ ब्र्प्_१२५।२ ॥  
तस्य भार्या हेतिनाम्नी पक्षिणी कामरूपिणी  ।  
मृत्योः पौत्रो ह्य् अनुह्रादो दौहित्री हेतिर् एव च  ॥ ब्र्प्_१२५।३ ॥  
कालेनाथ तयोः पुत्राः पौत्राश् चैव बभूविरे  ।  
तस्य शत्रुश् च बलवान् उलूको नाम पक्षिराट्  ॥ ब्र्प्_१२५।४ ॥  
तस्य पुत्राश् च पौत्राश् च आग्नेयास् ते बलोत्कटाः  ।  
तयोश् च वैरम् अभवद् बहुकालं द्विजन्मनोः  ॥ ब्र्प्_१२५।५ ॥  
गङ्गाया उत्तरे तीरे कपोतस्याश्रमो ऽभवत्  ।  
तस्याश् च दक्षिणे कूल उलूको नाम पक्षिराट्  ॥ ब्र्प्_१२५।६ ॥  
वासं चक्रे तत्र पुत्रैः पौत्रैश् च द्विजसत्तम  ।  
तयोश् च युद्धम् अभवद् बहुकालं विरुद्धयोः  ॥ ब्र्प्_१२५।७ ॥  
पुत्रैः पौत्रैश् च वृतयोर् बलिनोर् बलिभिः सह  ।  
उलूको वा कपोतो वा नैवाप्नोति जयाजयौ  ॥ ब्र्प्_१२५।८ ॥  
कपोतो यमम् आराध्य मृत्युं पैतामहं तथा  ।  
याम्यम् अस्त्रम् अवाप्याथ सर्वेभ्यो ऽप्य् अधिको ऽभवत्  ॥ ब्र्प्_१२५।९ ॥  
तथोलूको ऽग्निम् आराध्य बलवान् अभवद् भृशम्  ।  
वरैर् उन्मत्तयोर् युद्धम् अभवच् चातिभीषणम्  ॥ ब्र्प्_१२५।१० ॥  
तत्राग्नेयम् उलूको ऽपि कपोतायास्त्रम् आक्षिपत्  ।  
कपोतो ऽप्य् अथ पाशान् वै याम्यान् आक्षिप्य शत्रवे  ॥ ब्र्प्_१२५।११ ॥  
उलूकायाथ दण्डं च मृत्युपाशान् अवासृजत्  ।  
पुनस् तद् अभवद् युद्धं पुराडिबकयोर् यथा  ॥ ब्र्प्_१२५।१२ ॥  
हेतिः कपोतकी दृष्ट्वा ज्वलनं प्राप्तम् अन्तिके  ।  
पतिव्रता महायुद्धे भर्तुः सा दुःखविह्वला  ॥ ब्र्प्_१२५।१३ ॥  
अग्निना वेष्ट्यमानांश् च पुत्रान् दृष्ट्वा विशेषतः  ।  
सा गत्वा ज्वलनं हेतिस् तुष्टाव विविधोक्तिभिः  ॥ ब्र्प्_१२५।१४ ॥  
{हेतिर् उवाच: }  
रूपं न दानं न परोक्षम् अस्ति  ब्र्प्_१२५।१५अ  
यस्यात्मभूतं च पदार्थजातम्  ब्र्प्_१२५।१५ब्  
अश्नन्ति हव्यानि च येन देवाः  ब्र्प्_१२५।१५च्  
स्वाहापतिं यज्ञभुजं नमस्ये  ब्र्प्_१२५।१५द्  
मुखभूतं च देवानां देवानां हव्यवाहनम्  ।  
होतारं चापि देवानां देवानां दूतम् एव च  ॥ ब्र्प्_१२५।१६ ॥  
तं देवं शरणं यामि आदिदेवं विभावसुम्  ।  
अन्तः स्थितः प्राणरूपो बहिश् चान्नप्रदो हि यः  ।  
यो यज्ञसाधनं यामि शरणं तं धनञ्जयम्  ॥ ब्र्प्_१२५।१७ ॥  
{अग्निर् उवाच: }  
अमोघम् एतद् अस्त्रं मे न्यस्तं युद्धे कपोतकि  ।  
यत्र विश्रमयेद् अस्त्रं तन् मे ब्रूहि पतिव्रते  ॥ ब्र्प्_१२५।१८ ॥  
{कपोत्य् उवाच: }  
मयि विश्रम्यताम् अस्त्रं न पुत्रे न च भर्तरि  ।  
सत्यवाग् भव हव्येश जातवेदो नमो ऽस्तु ते  ॥ ब्र्प्_१२५।१९ ॥  
{जातवेदा उवाच: }  
तुष्टो ऽस्मि तव वाक्येन भर्तृभक्त्या पतिव्रते  ।  
तवापि भर्तृपुत्राणां हेति क्षेमं ददाम्य् अहम्  ॥ ब्र्प्_१२५।२० ॥  
आग्नेयम् एतद् अस्त्रं मे न भर्तारं सुतान् अपि  ।  
न त्वां दहेत् ततो याहि सुखेन त्वं कपोतकि  ॥ ब्र्प्_१२५।२१ ॥  
{ब्रह्मोवाच: }  
एतस्मिन्न् अन्तरे तत्र उलूकी ददृशे पतिम्  ।  
वेष्ट्यमानं याम्यपाशैर् यमदण्डेन ताडितम्  ।  
उलूकी दुःखिता भूत्वा यमं प्रायाद् भयातुरा  ॥ ब्र्प्_१२५।२२ ॥  
{उलूक्य् उवाच: }  
त्वद्भीता अनुद्रवन्ते जनास्  ब्र्प्_१२५।२३अ  
त्वद्भीता ब्रह्मचर्यं चरन्ति  ब्र्प्_१२५।२३ब्  
त्वद्भीताः साधु चरन्ति धीरास्  ब्र्प्_१२५।२३च्  
त्वद्भीताः कर्मनिष्ठा भवन्ति  ब्र्प्_१२५।२३द्  
त्वद्भीता अनाशकम् आचरन्ति  ब्र्प्_१२५।२४अ  
ग्रामाद् अरण्यम् अभि यच् चरन्ति  ब्र्प्_१२५।२४ब्  
त्वद्भीताः सौम्यताम् आश्रयन्ते  ब्र्प्_१२५।२४च्  
त्वद्भीताः सोमपानं भजन्ते  ब्र्प्_१२५।२४द्  
त्वद्भीताश् चान्नगोदाननिष्ठास्  ब्र्प्_१२५।२४ए  
त्वद्भीता ब्रह्मवादं वदन्ति  ब्र्प्_१२५।२४ड़्  
{ब्रह्मोवाच: }  
एवं ब्रुवत्यां तस्यां ताम् आह दक्षिणदिक्पतिः  ॥* ब्र्प्_१२५।२५ ॥  
{यम उवाच: }  
वरं वरय भद्रं ते दास्ये ऽहं मनसः प्रियम्  ॥* ब्र्प्_१२५।२६ ॥  
{ब्रह्मोवाच: }  
यमस्येति वचः श्रुत्वा सा तम् आह पतिव्रता  ॥* ब्र्प्_१२५।२७ ॥  
{उलूक्य् उवाच: }  
भर्ता मे वेष्टितः पाशैर् दण्डेनाभिहतस् तव  ।  
तस्माद् रक्ष सुरश्रेष्ठ पुत्रान् भर्तारम् एव च  ॥ ब्र्प्_१२५।२८ ॥  
{ब्रह्मोवाच: }  
तद्वाक्यात् कृपया युक्तो यमः प्राह पुनः पुनः  ॥* ब्र्प्_१२५।२९ ॥  
{यम उवाच: }  
पाशानां चापि दण्डस्य स्थानं वद शुभानने  ॥* ब्र्प्_१२५।३० ॥  
{ब्रह्मोवाच: }  
सा प्रोवाच यमं देवं मयि पाशास् त्वयेरिताः  ।  
आविशन्तु जगन्नाथ दण्डो मय्य् एव संविशेत्  ।  
ततः प्रोवाच भगवान् यमस् तां कृपया पुनः  ॥ ब्र्प्_१२५।३१ ॥  
{यम उवाच: }  
तव भर्ता च पुत्राश् च सर्वे जीवन्तु विज्वराः  ॥* ब्र्प्_१२५।३२ ॥  
{ब्रह्मोवाच: }  
न्यवारयद् यमः पाशान् आग्नेयास्त्रं तु हव्यवाट्  ।  
कपोतोलूकयोश् चापि प्रीतिं वै चक्रतुः सुरौ  ।  
आहतुश् च द्विजन्मानौ व्रियतां वर ईप्सितः  ॥ ब्र्प्_१२५।३३ ॥  
{पक्षिणाव् ऊचतुः: }  
भवतोर् दर्शनं लब्धं वैरव्याजेन दुष्करम्  ।  
वयं च पक्षिणः पापाः किं वरेण सुरोत्तमौ  ॥ ब्र्प्_१२५।३४ ॥  
अथ देयो वरो ऽस्माकं भवद्भ्यां प्रीतिपूर्वकम्  ।  
नात्मार्थम् अनुयाचावो दीयमानं वरं शुभम्  ॥ ब्र्प्_१२५।३५ ॥  
आत्मार्थं यस् तु याचेत स शोच्यो हि सुरेश्वरौ  ।  
जीवितं सफलं तस्य यः परार्थोद्यतः सदा  ॥ ब्र्प्_१२५।३६ ॥  
अग्निर् आपो रविः पृथ्वी धान्यानि विविधानि च  ।  
परार्थं वर्तनं तेषां सतां चापि विशेषतः  ॥ ब्र्प्_१२५।३७ ॥  
ब्रह्मादयो ऽपि हि यतो युज्यन्ते मृत्युना सह  ।  
एवं ज्ञात्वा तु देवेशौ वृथा स्वार्थपरिश्रमः  ॥ ब्र्प्_१२५।३८ ॥  
जन्मना सह यत् पुंसां विहितं परमेष्ठिना  ।  
कदाचिन् नान्यथा तद् वै वृथा क्लिश्यन्ति जन्तवः  ॥ ब्र्प्_१२५।३९ ॥  
तस्माद् याचावहे किञ्चिद् धिताय जगतां शुभम्  ।  
गुणदायि तु सर्वेषां तद् युवाम् अनुमन्यताम्  ॥ ब्र्प्_१२५।४० ॥  
{ब्रह्मोवाच: }  
ताव् आहतुर् उभौ देवौ पक्षिणौ लोकविश्रुतौ  ।  
धर्मस्य यशसो ऽवाप्त्ये लोकानां हितकाम्यया  ॥ ब्र्प्_१२५।४१ ॥  
{पक्षिणाव् ऊचतुः: }  
आवाभ्याम् आश्रमौ तीर्थे गङ्गाया उभये तटे  ।  
भवेतां जगतां नाथाव् एष एव परो वरः  ॥ ब्र्प्_१२५।४२ ॥  
स्नानं दानं जपो होमः पितॄणां चापि पूजनम्  ।  
सुकृती दुष्कृती वापि यः करोति यथा तथा  ।  
सर्वं तद् अक्षयं पुण्यं स्याद् इत्य् एष परो वरः  ॥ ब्र्प्_१२५।४३ ॥  
{देवाव् ऊचतुः: }  
एवम् अस्तु तथा चान्यत् सुप्रीतौ तु ब्रवावहै  ॥* ब्र्प्_१२५।४४ ॥  
{यम उवाच: }  
उत्तरे गौतमीतीरे यमस्तोत्रं पठन्ति ये  ।  
तेषां सप्तसु वंशेषु नाकाले मृत्युम् आप्नुयात्  ॥ ब्र्प्_१२५।४५ ॥  
पुरुषो भाजनं च स्यात् सर्वदा सर्वसम्पदाम्  ।  
यस् त्व् इदं पठते नित्यं मृत्युस्तोत्रं जितात्मवान्  ॥ ब्र्प्_१२५।४६ ॥  
अष्टाशीतिसहस्रैश् च व्याधिभिर् न स बाध्यते  ।  
अस्मिंस् तीर्थे द्विजश्रेष्ठौ त्रिमासाद् गुर्विणी सती  ॥ ब्र्प्_१२५।४७ ॥  
अर्वाग्वन्ध्या च षण्मासात् सप्ताहं स्नानम् आचरेत्  ।  
वीरसूः सा भवेन् नारी शतायुः स सुतो भवेत्  ॥ ब्र्प्_१२५।४८ ॥  
लक्ष्मीवान् मतिमाञ् शूरः पुत्रपौत्रविवर्धनः  ।  
तत्र पिण्डादिदानेन पितरो मुक्तिम् आप्नुयुः  ।  
मनोवाक्कायजात् पापात् स्नानान् मुक्तो भवेन् नरः  ॥ ब्र्प्_१२५।४९ ॥  
{ब्रह्मोवाच: }  
यमवाक्याद् अनु तथा हव्यवाड् आह पक्षिणौ  ॥* ब्र्प्_१२५।५० ॥  
{अग्निर् उवाच: }  
मत्स्तोत्रं दक्षिणे तीरे ये पठन्ति यतव्रताः  ।  
तेषाम् आरोग्यम् ऐश्वर्यं लक्ष्मीं रूपं ददाम्य् अहम्  ॥ ब्र्प्_१२५।५१ ॥  
इदं स्तोत्रं तु यः कश्चिद् यत्र क्वापि पठेन् नरः  ।  
नैवाग्नितो भयं तस्य लिखिते ऽपि गृहे स्थिते  ॥ ब्र्प्_१२५।५२ ॥  
स्नानं दानं च यः कुर्याद् अग्नितीर्थे शुचिर् नरः  ।  
अग्निष्टोमफलं तस्य भवेद् एव न संशयः  ॥ ब्र्प्_१२५।५३ ॥  
{ब्रह्मोवाच: }  
ततः प्रभृति तत् तीर्थं याम्यम् आग्नेयम् एव च  ।  
कपोतं च तथोलूकं हेत्युलूकं विदुर् बुधाः  ॥ ब्र्प्_१२५।५४ ॥  
तत्र त्रीणि सहस्राणि तावन्त्य् एव शतानि च  ।  
पुनर् नवतितीर्थानि प्रत्येकं मुक्तिभाजनम्  ॥ ब्र्प्_१२५।५५ ॥  
तेषु स्नानेन दानेन प्रेतीभूताश् च ये नराः  ।  
पूतास् ते पुत्रवित्ताढ्या आक्रमेयुर् दिवं शुभाः  ॥ ब्र्प्_१२५।५६ ॥  
{ब्रह्मोवाच: }  
तपस्तीर्थम् इति ख्यातं तपोवृद्धिकरं महत्  ।  
सर्वकामप्रदं पुण्यं पितॄणां प्रीतिवर्धनम्  ॥ ब्र्प्_१२६।१ ॥  
तस्मिंस् तीर्थे तु यद् वृत्तं शृणु पापप्रणाशनम्  ।  
अपाम् अग्नेश् च संवादम् ऋषीणां च परस्परम्  ॥ ब्र्प्_१२६।२ ॥  
अपो ज्येष्ठतमाः केचिन् मेनिरे ऽग्निं तथापरे  ।  
एवं ब्रुवन्तो मुनयः संवादं चाग्निवारिणोः  ॥ ब्र्प्_१२६।३ ॥  
विनाग्निं जीवनं क्व स्याज् जीवभूतो यतो ऽनलः  ।  
आत्मभूतो हव्यभूतश् चाग्निना जायते ऽखिलम्  ॥ ब्र्प्_१२६।४ ॥  
अग्निना ध्रियते लोको ह्य् अग्निर् ज्योतिर्मयं जगत्  ।  
तस्माद् अग्नेः परं नास्ति पावनं दैवतं महत्  ॥ ब्र्प्_१२६।५ ॥  
अन्तर्ज्योतिः स एवोक्तः परं ज्योतिः स एव हि  ।  
विनाग्निना किञ्चिद् अस्ति यस्य धाम जगत्त्रयम्  ॥ ब्र्प्_१२६।६ ॥  
तस्माद् अग्नेः परं नास्ति भूतानां ज्यैष्ठ्यभाजनम्  ।  
योषित्क्षेत्रे ऽर्पितं बीजं पुरुषेण यथा तथा  ॥ ब्र्प्_१२६।७ ॥  
तस्य देहादिका शक्तिः कृशानोर् एव नान्यथा  ।  
देवानां हि मुखं वह्निस् तस्मान् नातः परं विदुः  ॥ ब्र्प्_१२६।८ ॥  
अपरे तु ह्य् अपां ज्यैष्ठ्यं मेनिरे वेदवादिनः  ।  
अद्भिः सम्पत्स्यते ह्य् अन्नं शुचिर् अद्भिः प्रजायते  ॥ ब्र्प्_१२६।९ ॥  
अद्भिर् एव धृतं सर्वम् आपो वै मातरः स्मृताः  ।  
त्रैलोक्यजीवनं वारि वदन्तीति पुराविदः  ॥ ब्र्प्_१२६।१० ॥  
उत्पन्नम् अमृतं ह्य् अद्भ्यस् ताभ्यश् चौषधिसम्भवः  ।  
अग्निर् ज्येष्ठ इति प्राहुर् आपो ज्येष्ठतमाः परे  ॥ ब्र्प्_१२६।११ ॥  
एवं मीमांसमानास् ते ऋषयो वेदवादिनः  ।  
विरुद्धवादिनो मां च समभ्येत्येदम् अब्रुवन्  ॥ ब्र्प्_१२६।१२ ॥  
{ऋषय ऊचुः: }  
अग्नेर् अपां वद ज्यैष्ठ्यं त्रैलोक्यस्य भवान् प्रभुः  ॥* ब्र्प्_१२६।१३ ॥  
{ब्रह्मोवाच: }  
अहम् अप्य् अब्रवं प्राप्तान् ऋषीन् सर्वान् यतव्रतान्  ।  
उभौ पूज्यतमौ लोक उभाभ्यां जायते जगत्  ॥ ब्र्प्_१२६।१४ ॥  
उभाभ्यां जायते हव्यं कव्यं चामृतम् एव च  ।  
उभाभ्यां जीवनं लोके शरीरस्य च धारणम्  ॥ ब्र्प्_१२६।१५ ॥  
नानयोश् च विशेषो ऽस्ति ततो ज्यैष्ठ्यं समं मतम्  ।  
ततो मद्वचनाज् ज्यैष्ठ्यम् उभयोर् नैव कस्यचित्  ॥ ब्र्प्_१२६।१६ ॥  
ज्यैष्ठ्यम् अन्यतरस्येति मेनिरे ऋषिसत्तमाः  ।  
न तृप्ता मम वाक्येन जग्मुर् वायुं तपस्विनः  ॥ ब्र्प्_१२६।१७ ॥  
{मुनय ऊचुः: }  
कस्य ज्यैष्ठ्यं भवान् प्राणो वायो सत्यं त्वयि स्थितम्  ॥* ब्र्प्_१२६।१८ ॥  
{ब्रह्मोवाच: }  
वायुर् आहानलो ज्येष्ठः सर्वम् अग्नौ प्रतिष्ठितम्  ।  
नेत्य् उक्त्वान्योन्यम् ऋषयो जग्मुस् ते ऽपि वसुन्धराम्  ॥ ब्र्प्_१२६।१९ ॥  
{मुनय ऊचुः: }  
सत्यं भूमे वद ज्यैष्ठ्यम् आधारासि चराचरे  ॥* ब्र्प्_१२६।२० ॥  
{ब्रह्मोवाच: }  
भूमिर् अप्य् आह विनयाद् आगतांस् तान् ऋषीन् इदम्  ॥* ब्र्प्_१२६।२१ ॥  
{भूमिर् उवाच: }  
ममाप्य् आधारभूताः स्युर् आपो देव्यः सनातनाः  ।  
अद्भ्यस् तु जायते सर्वं ज्यैष्ठ्यम् अप्सु प्रतिष्ठितम्  ॥ ब्र्प्_१२६।२२ ॥  
{ब्रह्मोवाच: }  
नेत्य् उक्त्वान्योन्यम् ऋषयो जग्मुः क्षीरोदशायिनम्  ।  
तुष्टुवुर् विविधैः स्तोत्रैः शङ्खचक्रगदाधरम्  ॥ ब्र्प्_१२६।२३ ॥  
{ऋषय ऊचुः: }  
यो वेद सर्वं भुवनं भविष्यद्  ब्र्प्_१२६।२४अ  
यज् जायमानं च गुहानिविष्टम्  ब्र्प्_१२६।२४ब्  
लोकत्रयं चित्रविचित्ररूपम्  ब्र्प्_१२६।२४च्  
अन्ते समस्तं च यम् आविवेश  ब्र्प्_१२६।२४द्  
यद् अक्षरं शाश्वतम् अप्रमेयं  ब्र्प्_१२६।२५अ  
यं वेदवेद्यम् ऋषयो वदन्ति  ब्र्प्_१२६।२५ब्  
यम् आश्रिताः स्वेप्सितम् आप्नुवन्ति  ब्र्प्_१२६।२५च्  
तद् वस्तु सत्यं शरणं व्रजामः  ब्र्प्_१२६।२५द्  
भूतं महाभूतजगत्प्रधानं  ब्र्प्_१२६।२६अ  
न विन्दते योगिनो विष्णुरूपम्  ब्र्प्_१२६।२६ब्  
तद् वक्तुम् एते ऋषयो ऽत्र याताः  ब्र्प्_१२६।२६च्  
सत्यं वदस्वेह जगन्निवास  ब्र्प्_१२६।२६द्  
त्वम् अन्तरात्माखिलदेहभाजां  ब्र्प्_१२६।२७अ  
त्वम् एव सर्वं त्वयि सर्वम् ईश  ब्र्प्_१२६।२७ब्  
तथापि जानन्ति न केअपि कुत्रापि  ब्र्प्_१२६।२७च्  
अहो भवन्तं प्रकृतिप्रभावात्  ब्र्प्_१२६।२७द्  
अन्तर् बहिः सर्वत एव सन्तं  ब्र्प्_१२६।२७ए  
विश्वात्मना सम्परिवर्तमानम्  ब्र्प्_१२६।२७ड़्  
{ब्रह्मोवाच: }  
ततः प्राह जगद्धात्री दैवी वाग् अशरीरिणी  ॥* ब्र्प्_१२६।२८ ॥  
{दैवी वाग् उवाच: }  
उभाव् आराध्य तपसा भक्त्या च नियमेन च  ।  
यस्य स्यात् प्रथमं सिद्धिस् तद् भूतं ज्येष्ठम् उच्यते  ॥ ब्र्प्_१२६।२९ ॥  
{ब्रह्मोवाच: }  
तथेत्य् तथा ययुः सर्वे ऋषयो लोकपूजिताः  ।  
श्रान्ताः खिन्नान्तरात्मानः परं वैराग्यम् आश्रिताः  ॥ ब्र्प्_१२६।३० ॥  
सर्वलोकैकजननीं भुवनत्रयपावनीम्  ।  
गौतमीम् अगमन् सर्वे तपस् तप्तुं यतव्रताः  ॥ ब्र्प्_१२६।३१ ॥  
अब्दैवतं तथाग्निं च पूजनायोद्यतास् तदा  ।  
अग्नेश् च पूजका ये च अपां वै पूजने स्थिताः  ।  
तत्र वाग् अब्रवीद् दैवी वेदमाता सरस्वती  ॥ ब्र्प्_१२६।३२ ॥  
{दैवी वाग् उवाच: }  
अग्नेर् आपस् तथा योनिर् अद्भिः शौचम् अवाप्यते  ।  
अग्नेश् च पूजका ये च विनाद्भिः पूजनं कथम्  ॥ ब्र्प्_१२६।३३ ॥  
अप्सु जातासु सर्वत्र कर्मण्य् अधिकृतो भवेत्  ।  
तावत् कर्मण्य् अनर्हो ऽयम् अशुचिर् मलिनो नरः  ॥ ब्र्प्_१२६।३४ ॥  
न मग्नः श्रद्धया यावद् अप्सु शीतासु वेदवित्  ।  
तस्माद् आपो वरिष्ठाः स्युर् मातृभूता यतः स्मृताः  ।  
तस्माज् ज्यैष्ठ्यम् अपाम् एव जनन्यो ऽग्नेर् विशेषतः  ॥ ब्र्प्_१२६।३५ ॥  
{ब्रह्मोवाच: }  
एतद् वचः शुश्रुवुस् ते ऋषयो वेदवादिनः  ।  
निश्चयं च ततश् चक्रुर् भवेज् ज्यैष्ठ्यम् अपाम् इति  ॥ ब्र्प्_१२६।३६ ॥  
यत्र तीर्थे वृत्तम् इदम् ऋषिसत्त्रे च नारद  ।  
तपस्तीर्थं तु तत् प्रोक्तं सत्त्रतीर्थं तद् उच्यते  ॥ ब्र्प्_१२६।३७ ॥  
अग्नितीर्थं च तत् प्रोक्तं तथा सारस्वतं विदुः  ।  
तेषु स्नानं च दानं च सर्वकामप्रदं शुभम्  ॥ ब्र्प्_१२६।३८ ॥  
चतुर्दश शतान्य् अत्र तीर्थानां पुण्यदायिनाम्  ।  
तेषु स्नानं च दानं च स्वर्गमोक्षप्रदायकम्  ॥ ब्र्प्_१२६।३९ ॥  
कृतं सन्देहहरणम् ऋषीणां यत्र भाषया  ।  
सरस्वत्य् अभवत् तत्र गङ्गया सङ्गता नदी  ।  
माहात्म्यं तस्य को वक्तुं सङ्गमस्य क्षमो नरः  ॥ ब्र्प्_१२६।४० ॥  
{ब्रह्मोवाच: }  
देवतीर्थम् इति ख्यातं गङ्गाया उत्तरे तटे  ।  
तस्य प्रभावं वक्ष्यामि सर्वपापप्रणाशनम्  ॥ ब्र्प्_१२७।१ ॥  
आर्ष्टिषेण इति ख्यातो राजा सर्वगुणान्वितः  ।  
तस्य भार्या जया नाम साक्षाल् लक्ष्मीर् इवापरा  ॥ ब्र्प्_१२७।२ ॥  
तस्य पुत्रो भरो नाम मतिमान् पितृवत्सलः  ।  
धनुर्वेदे च वेदे च निष्णातो दक्ष एव च  ॥ ब्र्प्_१२७।३ ॥  
तस्य भार्या रूपवती सुप्रभेत्य् अभिविश्रुता  ।  
आर्ष्टिषेणस् ततो राजा पुत्रे राज्यं निवेश्य सः  ॥ ब्र्प्_१२७।४ ॥  
पुरोधसा च मुख्येन दीक्षां चक्रे नरेश्वरः  ।  
सरस्वत्यास् ततस् तीरे हयमेधाय यत्नवान्  ॥ ब्र्प्_१२७।५ ॥  
ऋत्विग्भिर् ऋषिमुख्यैश् च वेदशास्त्रपरायणैः  ।  
दीक्षितं तं नृपश्रेष्ठं ब्राह्मणाग्निसमीपतः  ॥ ब्र्प्_१२७।६ ॥  
मिथुर् दानवराट् शूरः पापबुद्धिः प्रतापवान्  ।  
मखं विध्वस्य नृपतिं सभार्यं सपुरोहितम्  ॥ ब्र्प्_१२७।७ ॥  
आदाय वेगात् स प्रागाद् रसातलतलं मुने  ।  
नीते तस्मिन् नृपवरे यज्ञे नष्टे ततो ऽमराः  ॥ ब्र्प्_१२७।८ ॥  
ऋत्विजश् च ययुः सर्वे स्वं स्वं स्थानं मखात् ततः  ।  
पुरोहितसुतो राज्ञो देवापिर् इति विश्रुतः  ॥ ब्र्प्_१२७।९ ॥  
बालस् तां मातरं दृष्ट्वा आत्मनः पितरं न च  ।  
दृष्ट्वा सविस्मयो भूत्वा दुःखितो ऽतीव चाभवत्  ॥ ब्र्प्_१२७।१० ॥  
स मातरं तु पप्रच्छ पिता मे क्व गतो ऽम्बिके  ।  
पितृहीनो न जीवेयं मातः सत्यं वदस्व मे  ॥ ब्र्प्_१२७।११ ॥  
धिग् धिक् पितृविहीनानां जीवितं पापकर्मणाम्  ।  
न वक्षि यदि मे मातर् जलम् अग्निम् अथाविशे  ॥ ब्र्प्_१२७।१२ ॥  
पुत्रं प्रोवाच सा माता राज्ञो भार्या पुरोधसः  ।  
दानवेन तलं नीतो राज्ञा सह पिता तव  ॥ ब्र्प्_१२७।१३ ॥  
{देवापिर् उवाच: }  
क्व नीतः केन वा नीतः कथं नीतः क्व कर्मणि  ।  
केषु पश्यत्सु किं स्थानं दानवस्य वदस्व मे  ॥ ब्र्प्_१२७।१४ ॥  
{मातोवाच: }  
दीक्षितं यज्ञसदसि सभार्यं सपुरोधसम्  ।  
राजानं तं मिथुर् दैत्यो नीतवान् स रसातलम्  ।  
पश्यत्सु देवसङ्घेषु वह्निब्राह्मणसन्निधौ  ॥ ब्र्प्_१२७।१५ ॥  
{ब्रह्मोवाच: }  
तन् मातृवचनं श्रुत्वा देवापिः कृत्यम् अस्मरत्  ।  
देवान् पश्ये ऽथवाग्निं वा ऋत्विजो वासुरांस् तथा  ॥ ब्र्प्_१२७।१६ ॥  
एतेष्व् एव पितान्वेष्यो नान्यत्रेति मतिर् मम  ।  
इति निश्चित्य देवापिर् भरं प्राह नृपात्मजम्  ॥ ब्र्प्_१२७।१७ ॥  
{देवापिर् उवाच: }  
तपसा ब्रह्मचर्येण व्रतेन नियमेन च  ।  
आनेतव्या मया सर्वे नीता ये च रसातलम्  ॥ ब्र्प्_१२७।१८ ॥  
जाते पराभवे घोरे यो न कुर्यात् प्रतिक्रियाम्  ।  
नराधमेन किं तेन जीवता वा मृतेन वा  ॥ ब्र्प्_१२७।१९ ॥  
त्वं प्रशाधि महीं कृत्स्नाम् आर्ष्टिषेणः पिता यथा  ।  
माता मम त्वया पाल्या राजन् यावन् ममागतिः  ।  
भवेच् च कृतकार्यस्य अनुजानीहि मां भर  ॥ ब्र्प्_१२७।२० ॥  
{ब्रह्मोवाच: }  
भरेणोक्तः स देवापिः सर्वं निश्चित्य यत्नतः  ॥* ब्र्प्_१२७।२१ ॥  
{भर उवाच: }  
सिद्धिं कुरु सुखं याहि मा चिन्ताम् अल्पिकां भज  ॥* ब्र्प्_१२७।२२ ॥  
{ब्रह्मोवाच: }  
ततो देवापिर् अमर- राजाङ्घ्रिध्यानतत्परः  ।  
ऋत्विजो ऽन्वेष्य यत्नेन नत्वा तान् ऋत्विजः पृथक्  ।  
कृताञ्जलिपुटो बालो देवापिर् वाक्यम् अब्रवीत्  ॥ ब्र्प्_१२७।२३ ॥  
{देवापिर् उवाच: }  
भवद्भिश् च मखो रक्ष्यो यजमानश् च दीक्षितः  ।  
पुरोधाश् च तथा रक्ष्यः पत्नी या दीक्षितस्य तु  ॥ ब्र्प्_१२७।२४ ॥  
भवत्सु तत्र पश्यत्सु यज्ञं विध्वस्य दैत्यराट्  ।  
राजादयस् तेन नीतास् तन् न युक्ततमं भवेत्  ॥ ब्र्प्_१२७।२५ ॥  
अथाप्य् एतद् अहं मन्ये भवन्तस् तान् अरोगिणः  ।  
दातुम् अर्हन्ति तान् सर्वान् अन्यथा शापम् अर्हथ  ॥ ब्र्प्_१२७।२६ ॥  
{ऋत्विज ऊचुः: }  
मखे ऽग्निः प्रथमं पूज्यो ह्य् अग्निर् एवात्र दैवतम्  ।  
तस्माद् वयं न जानीमो ह्य् अग्नीनां परिचारकाः  ॥ ब्र्प्_१२७।२७ ॥  
स एव दाता भोक्ता च हर्ता कर्ता च हव्यवाट्  ॥* ब्र्प्_१२७।२८ ॥  
{ब्रह्मोवाच: }  
ऋत्विजः पृष्ठतः कृत्वा देवापिर् जातवेदसम्  ।  
पूजयित्वा यथान्यायम् अग्नये तन् न्यवेदयत्  ॥ ब्र्प्_१२७।२९ ॥  
{अग्निर् उवाच: }  
यथर्त्विजस् तथा चाहं देवानां परिचारकः  ।  
हव्यं वहामि देवानां भोक्तारो रक्षकाश् च ते  ॥ ब्र्प्_१२७।३० ॥  
{देवापिर् उवाच: }  
देवान् आहूय यत्नेन हविर्भागान् पृथक् पृथक्  ।  
दास्ये ऽहम् एष दोषो मे तस्माद् याहि सुरान् प्रति  ॥ ब्र्प्_१२७।३१ ॥  
{ब्रह्मोवाच: }  
देवापिः स सुरान् प्राप्य नत्वा तेभ्यः पृथक् पृथक्  ।  
ऋत्विग्वाक्यं चाग्निवाक्यं शापं चापि न्यवेदयत्  ॥ ब्र्प्_१२७।३२ ॥  
{देवा ऊचुः: }  
आहूता वैदिकैर् मन्त्रैर् ऋत्विग्भिश् च यथाक्रमम्  ।  
भोक्ष्यामहे हविर्भागान् न स्वतन्त्रा द्विजोत्तम  ॥ ब्र्प्_१२७।३३ ॥  
तस्माद् वेदानुगा नित्यं वयं वेदेन चोदिताः  ।  
परतन्त्रास् ततो विप्र वेदेभ्यस् तन् निवेदय  ॥ ब्र्प्_१२७।३४ ॥  
{ब्रह्मोवाच: }  
स देवापिः शुचिर् भूत्वा वेदान् आहूय यत्नतः  ।  
ध्यानेन तपसा युक्तो वेदाश् चापि पुरो ऽभवन्  ॥ ब्र्प्_१२७।३५ ॥  
वेदान् उवाच देवापिर् नमस्य तु पुनः पुनः  ।  
ऋत्विग्वाक्यं चाग्निवाक्यं देववाक्यं न्यवेदयत्  ॥ ब्र्प्_१२७।३६ ॥  
{वेदा ऊचुः: }  
परतन्त्रा वयं तात ईश्वरस्य वशानुगाः  ।  
अशेषजगदाधारो निराधारो निरञ्जनः  ॥ ब्र्प्_१२७।३७ ॥  
सर्वशक्त्यैकसदनं निधानं सर्वसम्पदाम्  ।  
स तु कर्ता महादेवः संहर्ता स महेश्वरः  ॥ ब्र्प्_१२७।३८ ॥  
वयं शब्दमया ब्रह्मन् वदामो विद्म एव च  ।  
अस्माकम् एतत् कृत्यं स्याद् वदामो यत् तु पृच्छसि  ॥ ब्र्प्_१२७।३९ ॥  
केन नीतास् तस्य नाम तत्पुरं तद्बलं तथा  ।  
भक्षिताः किं तु नो नष्टा एतज् जानीमहे वयम्  ॥ ब्र्प्_१२७।४० ॥  
यथा च तव सामर्थ्यं यम् आराध्य च यत्र च  ।  
स्याद् इत्य् एतच् च जानीमो यथा प्राप्स्यसि तान् पुरः  ॥ ब्र्प्_१२७।४१ ॥  
{ब्रह्मोवाच: }  
एतच् छ्रुत्वावदद् वेदान् विचार्य सुचिरं हृदि  ॥* ब्र्प्_१२७।४२ ॥  
{देवापिर् उवाच: }  
वेदा वदन्त्व् एतद् एव सर्वम् एव यथार्थतः  ।  
सर्वान् प्राप्स्ये तलं नीतान् अलं तेभ्यो नमो ऽस्तु वः  ॥ ब्र्प्_१२७।४३ ॥  
{वेदा ऊचुः: }  
गौतमीं गच्छ देवापे तत्र स्तुहि महेश्वरम्  ।  
सुप्रसन्नस् तवाभीष्टं दास्यत्य् एव कृपाकरः  ॥ ब्र्प्_१२७।४४ ॥  
भवेद् देवः शिवः प्रीतः स्तुतः सत्यं महामते  ।  
आर्ष्टिषेणश् च नृपतिस् तस्य जाया जया सती  ॥ ब्र्प्_१२७।४५ ॥  
पिता तवाप्य् उपमन्युस् तले तिष्ठन्त्य् अरोगिणः  ।  
वरदानान् महेशस्य मिथुं हत्वा च राक्षसम्  ।  
यशः प्राप्स्यसि धर्मं च एतच् छक्यं न चेतरत्  ॥ ब्र्प्_१२७।४६ ॥  
{ब्रह्मोवाच: }  
तद् वेदवचनाद् बालो देवापिर् गौतमीं गतः  ।  
स्नात्वा कृतक्षणो विप्रस् तुष्टाव च महेश्वरम्  ॥ ब्र्प्_१२७।४७ ॥  
{देवापिर् उवाच: }  
बालो ऽहं देवदेवेश गुरूणां त्वं गुरुर् मम  ।  
न मे शक्तिस् त्वत्स्तवने तुभ्यं शम्भो नमो ऽस्तु ते  ॥ ब्र्प्_१२७।४८ ॥  
न त्वां जानन्ति निगमा न देवा मुनयो न च  ।  
न ब्रह्मा नापि वैकुण्ठो यो ऽसि सो ऽसि नमो ऽस्तु ते  ॥ ब्र्प्_१२७।४९ ॥  
ये ऽनाथा ये च कृपणा ये दरिद्राश् च रोगिणः  ।  
पापात्मानो ये च लोके तांस् त्वं पासि महेश्वर  ॥ ब्र्प्_१२७।५० ॥  
तपसा नियमैर् मन्त्रैः पूजितास् त्रिदिवौकसः  ।  
त्वया दत्तं फलं तेभ्यो दास्यन्ति जगतां पते  ॥ ब्र्प्_१२७।५१ ॥  
याचितारश् च दातारस् तेभ्यो यद् यन् मनीषितम्  ।  
भवतीति न चित्रं स्यात् त्वं विपर्ययकारकः  ॥ ब्र्प्_१२७।५२ ॥  
ये ऽज्ञानिनो ये च पापा ये मग्ना नरकार्णवे  ।  
शिवेति वचनान् नाथ तान् पासि त्वं जगद्गुरो  ॥ ब्र्प्_१२७।५३ ॥  
{ब्रह्मोवाच: }  
एवं तु स्तुवतस् तस्य पुरः प्राह त्रिलोचनः  ॥* ब्र्प्_१२७।५४ ॥  
{शिव उवाच: }  
वरं ब्रूह्य् अथ देवापे अलं दैन्येन बालक  ॥* ब्र्प्_१२७।५५ ॥  
{देवापिर् उवाच: }  
राजानं राजपत्नीं च पितरं च गुरुं मम  ।  
प्राप्तुम् इच्छे जगन्नाथ निधनं च रिपोर् मम  ॥ ब्र्प्_१२७।५६ ॥  
{ब्रह्मोवाच: }  
देवापिवचनं श्रुत्वा तथेत्य् आहाखिलेश्वरः  ।  
देवापेः सर्वम् अभवद् आज्ञया शङ्करस्य तत्  ॥ ब्र्प्_१२७।५७ ॥  
पुनर् अप्य् आह तं शम्भुर् देवापिकरुणाकरः  ।  
नन्दिनं प्रेषयाम् आस शम्भुः शूलेन नारद  ॥ ब्र्प्_१२७।५८ ॥  
रसातलं मिथुं नन्दी हत्वा चासुरपुङ्गवान्  ।  
तत्पित्रादीन् समानीय तस्मै तान् स न्यवेदयत्  ॥ ब्र्प्_१२७।५९ ॥  
हयमेधश् च तत्रासीद् आर्ष्टिषेणस्य धीमतः  ।  
अग्निश् च ऋत्विजो देवा वेदाश् च ऋषयो ऽब्रुवन्  ॥ ब्र्प्_१२७।६० ॥  
{अग्न्यादय ऊचुः: }  
यत्र साक्षाद् अभूच् छम्भुर् देवापे भक्तवत्सलः  ।  
देवदेवो जगन्नाथो देवतीर्थम् अभूच् च तत्  ॥ ब्र्प्_१२७।६१ ॥  
सर्वपापक्षयकरं सर्वसिद्धिप्रदं नृणाम्  ।  
पुण्यदं तीर्थम् एतत् स्यात् तव कीर्तिश् च शाश्वती  ॥ ब्र्प्_१२७।६२ ॥  
{ब्रह्मोवाच: }  
अश्वमेधे निवृत्ते तु सुरास् तेभ्यो वरान् ददुः  ।  
स्नात्वा कृतार्था गङ्गायां ततस् ते दिवम् आक्रमन्  ॥ ब्र्प्_१२७।६३ ॥  
ततः प्रभृति तत्रासंस् तीर्थानि दश पञ्च च  ।  
सहस्राणि शतान्य् अष्टाव् उभयोर् अपि तीरयोः  ।  
तेषु स्नानं च दानं च ह्य् अतीव फलदं विदुः  ॥ ब्र्प्_१२७।६४ ॥  
{ब्रह्मोवाच: }  
तपोवनम् इति ख्यातं नन्दिनीसङ्गमं तथा  ।  
सिद्धेश्वरं तत्र तीर्थं गौतम्या दक्षिणे तटे  ॥ ब्र्प्_१२८।१ ॥  
शार्दूलं चेति विख्यातं तेषां वृत्तम् इदं शृणु  ।  
यस्याकर्णनमात्रेण सर्वपापैः प्रमुच्यते  ॥ ब्र्प्_१२८।२ ॥  
अग्निर् होता पुरा त्व् आसीद् देवानां हव्यवाहनः  ।  
भार्यां प्राप्तो दक्षसुतां स्वाहानाम्नीं सुरूपिणीम्  ॥ ब्र्प्_१२८।३ ॥  
सानपत्या पुरा चासीत् पुत्रार्थं तप आविशत्  ।  
तपश् चरन्तीं विपुलं तोषयन्तीं हुताशनम्  ।  
स भर्ता हुतभुक् प्राह भार्यां स्वाहाम् अनिन्दिताम्  ॥ ब्र्प्_१२८।४ ॥  
{अग्निर् उवाच: }  
अपत्यानि भविष्यन्ति मा तपः कुरु शोभने  ॥* ब्र्प्_१२८।५ ॥  
{ब्रह्मोवाच: }  
एतच् छ्रुत्वा भर्तृवाक्यं निवृत्ता तपसो ऽभवत्  ।  
स्त्रीणाम् अभीष्टदं नान्यद् भर्तृवाक्यं विना क्वचित्  ॥ ब्र्प्_१२८।६ ॥  
ततः कतिपये काले तारकाद् भय आगते  ।  
अनुत्पन्ने कार्त्तिकेये चिरकालरहोगते  ॥ ब्र्प्_१२८।७ ॥  
महेश्वरे भवान्या च त्रस्ता देवाः समागताः  ।  
देवानां कार्यसिद्ध्यर्थम् अग्निं प्रोचुर् दिवौकसः  ॥ ब्र्प्_१२८।८ ॥  
{देवा ऊचुः: }  
देव गच्छ महाभाग शम्भुं त्रैलोक्यपूजितम्  ।  
तारकाद् भयम् उत्पन्नं शम्भवे त्वं निवेदय  ॥ ब्र्प्_१२८।९ ॥  
{अग्निर् उवाच: }  
न गन्तव्यं तत्र देशे दम्पत्योः स्थितयो रहः  ।  
सामान्यमात्रतो न्यायः किं पुनः शूलपाणिनि  ॥ ब्र्प्_१२८।१० ॥  
एकान्तस्थितयोः स्वैरं जल्पतोर् यः सरागयोः  ।  
दम्पत्योः शृणुयाद् वाक्यं निरयात् तस्य नोद्धृतिः  ॥ ब्र्प्_१२८।११ ॥  
स स्वाम्य् अखिललोकानां महाकालस् त्रिशूलवान्  ।  
निरीक्षणीयः केन स्याद् भवान्या रहसि स्थितः  ॥ ब्र्प्_१२८।१२ ॥  
{देवा ऊचुः: }  
महाभये चानुगते न्यायः को ऽन्व् अत्र वर्ण्यते  ।  
तारकाद् भय उत्पन्ने गच्छ त्वं तारको भवान्  ॥ ब्र्प्_१२८।१३ ॥  
महाभयाब्धौ साधूनां यत् परार्थाय जीवितम्  ।  
रूपेणान्येन वा गच्छ वाचं वद यथा तथा  ॥ ब्र्प्_१२८।१४ ॥  
विश्राव्य देववचनं शम्भुम् आगच्छ सत्वरः  ।  
ततो दास्यामहे पूजाम् उभयोर् लोकयोः कवे  ॥ ब्र्प्_१२८।१५ ॥  
{ब्रह्मोवाच: }  
शुको भूत्वा जगामाशु देववाक्याद् धुताशनः  ।  
यत्रासीज् जगतां नाथो रममाणस् तदोमया  ॥ ब्र्प्_१२८।१६ ॥  
स भीतवद् अथ प्रायाच् छुको भूत्वा तदानलः  ।  
नाशकद् द्वारदेशे तु प्रवेष्टुं हव्यवाहनः  ॥ ब्र्प्_१२८।१७ ॥  
ततो गवाक्षदेशे तु तस्थौ धुन्वन्न् अधोमुखः  ।  
तं दृष्ट्वा प्रहसञ् शम्भुर् उमां प्राह रहोगतः  ॥ ब्र्प्_१२८।१८ ॥  
{शम्भुर् उवाच: }  
पश्य देवि शुकं प्राप्तं देववाक्याद् धुताशनम्  ॥* ब्र्प्_१२८।१९ ॥  
{ब्रह्मोवाच: }  
लज्जिता चावदद् देवम् अलं देवेति पार्वती  ।  
पुरश्चरन्तं देवेशो ह्य् अग्निं तं द्विजरूपिणम्  ॥ ब्र्प्_१२८।२० ॥  
आहूय बहुशश् चापि ज्ञातो ऽस्य् अग्ने ऽत्र मा वद  ।  
विदारयस्व स्वमुखं गृहाणेदं नयस्व तत्  ॥ ब्र्प्_१२८।२१ ॥  
इत्य् उक्त्वा तस्य चास्ये ऽग्ने रेतः स प्राक्षिपद् बहु  ।  
रेतोगर्भस् तदा चाग्निर् गन्तुं नैव च शक्तवान्  ॥ ब्र्प्_१२८।२२ ॥  
सुरनद्यास् ततस् तीरं श्रान्तो ऽग्निर् उपतस्थिवान्  ।  
कृत्तिकासु च तद् रेतः प्रक्षेपात् कार्त्तिको ऽभवत्  ॥ ब्र्प्_१२८।२३ ॥  
अवशिष्टं च यत् किञ्चिद् अग्नेर् देहे च शाम्भवम्  ।  
तद् एव रेतो वह्निस् तु स्वभार्यायां द्विधाक्षिपत्  ॥ ब्र्प्_१२८।२४ ॥  
स्वाहायां प्रियभूतायां पुत्रार्थिन्यां विशेषतः  ।  
पुरा साश्वासिता तेन सन्ततिस् ते भविष्यति  ॥ ब्र्प्_१२८।२५ ॥  
तद् वह्निनाथ संस्मृत्य तत् क्षिप्तं शाम्भवं महः  ।  
तद् अग्ने रेतसस् तस्यां जज्ञे मिथुनम् उत्तमम्  ॥ ब्र्प्_१२८।२६ ॥  
सुवर्णश् च सुवर्णा च रूपेणाप्रतिमं भुवि  ।  
अग्नेः प्रीतिकरं नित्यं लोकानां प्रीतिवर्धनम्  ॥ ब्र्प्_१२८।२७ ॥  
अग्निः प्रीत्या सुवर्णां तां प्रादाद् धर्माय धीमते  ।  
सुवर्णस्याथ पुत्रस्य सङ्कल्पाम् अकरोत् प्रियाम्  ।  
एवं पुत्रस्य पुत्र्याश् च विवाहम् अकरोत् कविः  ॥ ब्र्प्_१२८।२८ ॥  
अन्योन्यरेतोव्यतिषङ्गदोषाद्  ब्र्प्_१२८।२९अ  
अग्नेर् अपत्यम् उभयं तथैव  ब्र्प्_१२८।२९ब्  
पुत्रः सुवर्णो बहुरूपरूपी  ब्र्प्_१२८।२९च्  
रूपाणि कृत्वा सुरसत्तमानाम्  ब्र्प्_१२८।२९द्  
इन्द्रस्य वायोर् धनदस्य भार्यां  ब्र्प्_१२८।३०अ  
जलेश्वरस्यापि मुनीश्वराणाम्  ब्र्प्_१२८।३०ब्  
भार्यास् तु गच्छत्य् अनिशं सुवर्णो  ब्र्प्_१२८।३०च्  
यस्याः प्रियं यच् च वपुः स कृत्वा  ब्र्प्_१२८।३०द्  
याति क्वचिच् चापि कवेस् तनूजस्  ब्र्प्_१२८।३१अ  
तद्भर्तृरूपं च पतिव्रतासु  ब्र्प्_१२८।३१ब्  
कृत्वानिशं ताभिर् उदारभावः  ब्र्प्_१२८।३१च्  
कुर्वन् कृतार्थं मदनं स रेमे  ब्र्प्_१२८।३१द्  
कृत्वा गता क्वापि चैवं सुवर्णा  ब्र्प्_१२८।३२अ  
धर्मस्य भार्यापि सुवर्णनाम्नी  ब्र्प्_१२८।३२ब्  
स्वाहासुता स्वैरिणी सा बभूव  ब्र्प्_१२८।३२च्  
यस्यापि यस्यापि मनोगता या  ब्र्प्_१२८।३२द्  
भार्यास्वरूपा सैव भूत्वा सुवर्णा  ब्र्प्_१२८।३३अ  
रेमे पतीन् मानुषान् आसुरांश् च  ब्र्प्_१२८।३३ब्  
देवान् ऋषीन् पितृरूपांस् तथान्यान्  ब्र्प्_१२८।३३च्  
रूपौदार्यस्थैर्यगाम्भीर्ययुक्तान्  ब्र्प्_१२८।३३द्  
याभिप्रेता यस्य देवस्य भार्या  ब्र्प्_१२८।३४अ  
तद्रूपा सा रमते तेन सार्धम्  ब्र्प्_१२८।३४ब्  
नानाभेदैः करणैश् चाप्य् अनेकैर्  ब्र्प्_१२८।३४च्  
आकर्षन्ती तन्मनः कामसिद्धिम्  ब्र्प्_१२८।३४द्  
एवं सुवर्णस्य निरीक्ष्य चेष्टाम्  ब्र्प्_१२८।३५अ  
अग्नेः सूनोः पुत्रिकायास् तथाग्नेः  ब्र्प्_१२८।३५ब्  
सर्वे च शेपुः कुपितास् तदाग्नेः  ब्र्प्_१२८।३५च्  
पुत्रं च पुत्रीं च सुरासुरास् ते  ब्र्प्_१२८।३५द्  
{सुरासुरा ऊचुः: }  
कृतं यद् एतद् व्यभिचाररूपं  ब्र्प्_१२८।३६अ  
यच् छद्मना वर्तनं पापरूपम्  ब्र्प्_१२८।३६ब्  
तस्मात् सुतस् ते व्यभिचारवांश् च  ब्र्प्_१२८।३६च्  
सर्वत्र गामी जायतां हव्यवाह  ब्र्प्_१२८।३६द्  
तथा सुवर्णापि न चैकनिष्ठा  ब्र्प्_१२८।३७अ  
भूयाद् अग्ने नैकतृप्ता बहूंश् च  ब्र्प्_१२८।३७ब्  
नानाजातीन् निन्दितान् देहभाजो  ब्र्प्_१२८।३७च्  
भजित्री स्याद् एष दोषश् च पुत्र्याः  ब्र्प्_१२८।३७द्  
{ब्रह्मोवाच: }  
इत्य् एतच् छापवचनं श्रुत्वाग्निर् अतिभीतवत्  ।  
माम् अभ्येत्य तदोवाच निष्कृतिं वद पुत्रयोः  ॥ ब्र्प्_१२८।३८ ॥  
तदाहम् अब्रवं वह्ने गौतमीं गच्छ शङ्करम्  ।  
स्तुत्वा तत्र महाबाहो निवेदय जगत्पतेः  ॥ ब्र्प्_१२८।३९ ॥  
माहेश्वरेण वीर्येण तव देहस्थितेन च  ।  
एवंविधं त्व् अपत्यं ते जातं वह्ने ततो भवान्  ॥ ब्र्प्_१२८।४० ॥  
निवेदयस्व देवाय देवानां शापम् ईदृशम्  ।  
स्वापत्यरक्षणायासौ शम्भुः श्रेयः करिष्यति  ॥ ब्र्प्_१२८।४१ ॥  
स्तुहि देवं च देवीं च भक्त्या प्रीतो भवेच् छिवः  ।  
ततस् त्व् अपत्यविषये प्रियान् कामान् अवाप्स्यसि  ॥ ब्र्प्_१२८।४२ ॥  
ततो मद्वचनाद् अग्निर् गङ्गां गत्वा महेश्वरम्  ।  
तुष्टाव नियतो वाक्यैः स्तुतिभिर् वेदसम्मितैः  ॥ ब्र्प्_१२८।४३ ॥  
{अग्निर् उवाच: }  
विश्वस्य जगतो धाता विश्वमूर्तिर् निरञ्जनः  ।  
आदिकर्ता स्वयम्भूश् च तं नमामि जगत्पतिम्  ॥ ब्र्प्_१२८।४४ ॥  
यो ऽग्निर् भूत्वा संहरति स्रष्टा वै जलरूपतः  ।  
सूर्यरूपेण यः पाति तं नमामि च त्र्यम्बकम्  ॥ ब्र्प्_१२८।४५ ॥  
{ब्रह्मोवाच: }  
ततः प्रसन्नो भगवान् अनन्तः शम्भुर् अव्ययः  ।  
वरेण च्छन्दयाम् आस पावकं सुरपूजितम्  ॥ ब्र्प्_१२८।४६ ॥  
स विनीतः शिवं प्राह तव वीर्यं मयि स्थितम्  ।  
तेन जातः सुतो रम्यः सुवर्णो लोकविश्रुतः  ॥ ब्र्प्_१२८।४७ ॥  
तथा सुवर्णा पुत्री च तस्माद् एव जगत्प्रभो  ।  
अन्योन्यवीर्यसङ्गाच् च तद्दोषाद् उभयं त्व् इदम्  ॥ ब्र्प्_१२८।४८ ॥  
व्यभिचारात् सदोषं च अपत्यम् अभवच् छिव  ।  
शापं ददुः सुराः सर्वे तयोः शान्तिं कुरु प्रभो  ॥ ब्र्प्_१२८।४९ ॥  
तदग्निवचनाच् छम्भुः प्रोवाचेदं शुभोदयम्  ॥* ब्र्प्_१२८।५० ॥  
{शम्भुर् उवाच: }  
मद्वीर्याद् अभवत् त्वत्तः सुवर्णो भूरिविक्रमः  ।  
समग्रा ऋद्धयः सर्वाः सुवर्णे ऽस्मिन् समाहिताः  ॥ ब्र्प्_१२८।५१ ॥  
भविष्यन्ति न सन्देहो वह्ने शृणु वचो मम  ।  
त्रयाणाम् अपि लोकानां पावनः स भविष्यति  ॥ ब्र्प्_१२८।५२ ॥  
स एव चामृतं लोके स एव सुरवल्लभः  ।  
स एव भुक्तिमुक्ती च स एव मखदक्षिणा  ॥ ब्र्प्_१२८।५३ ॥  
स एव रूपं सर्वस्य गुरूणाम् अप्य् असौ गुरुः  ।  
वीर्यं श्रेष्ठतमं विद्याद् वीर्यं मत्तो यद् उत्तमम्  ॥ ब्र्प्_१२८।५४ ॥  
विशेषतस् त्वयि क्षिप्तं तस्य का स्याद् विचारणा  ।  
हीनं तेन विना सर्वं सम्पूर्णास् तेन सम्पदः  ॥ ब्र्प्_१२८।५५ ॥  
जीवन्तो ऽपि मृताः सर्वे सुवर्णेन विना नराः  ।  
निर्गुणो ऽपि धनी मान्यः सगुणो ऽप्य् अधनो नहि  ॥ ब्र्प्_१२८।५६ ॥  
तस्मान् नातः परं किञ्चित् सुवर्णाद् धि भविष्यति  ।  
तथा चैषा सुवर्णापि स्याद् उत्कृष्टापि चञ्चला  ॥ ब्र्प्_१२८।५७ ॥  
अनया वीक्षितं सर्वं न्यूनं पूर्णं भविष्यति  ।  
तपसा जपहोमैश् च येयं प्राप्या जगत्त्रये  ॥ ब्र्प्_१२८।५८ ॥  
तस्याः प्रभावं प्राशस्त्यम् अग्ने किञ्चिच् च कीर्त्यते  ।  
सर्वत्र या तु सन्तिष्ठेद् आयातु विचरिष्यति  ॥ ब्र्प्_१२८।५९ ॥  
सुवर्णा कमला साक्षात् पवित्रा च भविष्यति  ।  
अद्य प्रभृत्य् आत्मजयोस् तथा स्वैरं विचेष्टतोः  ॥ ब्र्प्_१२८।६० ॥  
तथापि चैतयोः पुण्यं न भूतं न भविष्यति  ॥* ब्र्प्_१२८।६१ ॥  
{ब्रह्मोवाच: }  
एवम् उक्त्वा ततः शम्भुः साक्षात् तत्राभवच् छिवः  ।  
लिङ्गरूपेण सर्वेषां लोकानां हितकाम्यया  ॥ ब्र्प्_१२८।६२ ॥  
वरान् प्राप्य सुताभ्यां स अग्निस् तुष्टो ऽभवत् ततः  ।  
स्वभर्त्रा च सुवर्णा सा धर्मेणाग्निसुता मुदा  ॥ ब्र्प्_१२८।६३ ॥  
वर्तयाम् आस पुत्रो ऽपि वह्नेः सङ्कल्पया मुदा  ।  
एतस्मिन्न् अन्तरे स्वर्णाम् अग्नेर् दुहितरं मुने  ॥ ब्र्प्_१२८।६४ ॥  
परिभूय च धर्मं तं शार्दूलो दानवेश्वरः  ।  
अहरद् भाग्यसौभाग्य- विलासवसतिं छलात्  ॥ ब्र्प्_१२८।६५ ॥  
नीता रसातलं तेन सुवर्णा लोकविश्रुता  ।  
जामाताग्नेः स धर्मश् च अग्निश् चैव स हव्यवाट्  ॥ ब्र्प्_१२८।६६ ॥  
विष्णवे लोकनाथाय स्तुत्वा चैव पुनः पुनः  ।  
कार्यविज्ञापनं चोभौ चक्रतुः प्रभविष्णवे  ॥ ब्र्प्_१२८।६७ ॥  
ततश् चक्रेण चिच्छेद शार्दूलस्य शिरो हरिः  ।  
सानीता विष्णुना देवी सुवर्णा लोकसुन्दरी  ॥ ब्र्प्_१२८।६८ ॥  
महेश्वरसुता चैव अग्नेश् चैव तथा प्रिया  ।  
महेश्वराय तां विष्णुर् दर्शयाम् आस नारद  ॥ ब्र्प्_१२८।६९ ॥  
प्रीतो ऽभवन् महेशो ऽपि सस्वजे तां पुनः पुनः  ।  
चक्रं प्रक्षालितं यत्र शार्दूलच्छेदि दीप्तिमत्  ॥ ब्र्प्_१२८।७० ॥  
चक्रतीर्थं तु विख्यातं शार्दूलं चेति तद् विदुः  ।  
यत्र नीता सुवर्णा सा विष्णुना शङ्करान्तिकम्  ॥ ब्र्प्_१२८।७१ ॥  
तत् तीर्थं शाङ्करं ज्ञेयं वैष्णवं सिद्धम् एव तु  ।  
यत्रानन्दम् अनुप्राप्तो ह्य् अग्निर् धर्मश् च शाश्वतः  ॥ ब्र्प्_१२८।७२ ॥  
आनन्दाश्रूणि न्यपतन् यत्राग्नेर् मुनिसत्तम  ।  
आनन्देति नदी जाता तथा वै नन्दिनीति च  ॥ ब्र्प्_१२८।७३ ॥  
तस्याश् च सङ्गमः पुण्यो गङ्गायां तत्र वै शिवः  ।  
तत्रैव सङ्गमे साक्षात् सुवर्णाद्यापि संस्थिता  ॥ ब्र्प्_१२८।७४ ॥  
दाक्षायणी सैव शिवा आग्नेयी चेति विश्रुता  ।  
अम्बिका जगदाधारा शिवा कात्यायनीश्वरी  ॥ ब्र्प्_१२८।७५ ॥  
भक्ताभीष्टप्रदा नित्यम् अलङ्कृत्योभयं तटम्  ।  
तपस् तेपे यत्र चाग्निस् तत् तीर्थं तु तपोवनम्  ॥ ब्र्प्_१२८।७६ ॥  
एवमादीनि तीर्थानि तीरयोर् उभयोर् मुने  ।  
तेषु स्नानं च दानं च सर्वकामप्रदं शुभम्  ॥ ब्र्प्_१२८।७७ ॥  
उत्तरे चैव पारे च सहस्राणि चतुर्दश  ।  
दक्षिणे च तथा पारे सहस्राण्य् अथ षोडश  ॥ ब्र्प्_१२८।७८ ॥  
तत्र तत्र च तीर्थानि साभिज्ञानानि सन्ति वै  ।  
नामानि च पृथक् सन्ति सङ्क्षेपात् तन् मयोच्यते  ॥ ब्र्प्_१२८।७९ ॥  
एतानि यश् च शृणुयाद् यश् च वा पठति स्मरेत्  ।  
सर्वेषु तत्र काम्येषु परिपूर्णो भवेन् नरः  ॥ ब्र्प्_१२८।८० ॥  
एतद् वृत्तं तु यो ज्ञात्वा तत्र स्नानादिकं चरेत्  ।  
लक्ष्मीवाञ् जायते नित्यं धर्मवांश् च विशेषतः  ॥ ब्र्प्_१२८।८१ ॥  
अब्जकात् पश्चिमे तीर्थं तच् छार्दूलम् उदाहृतम्  ।  
वाराणस्यादितीर्थेभ्यः सर्वेभ्यो ह्य् अधिकं भवेत्  ॥ ब्र्प्_१२८।८२ ॥  
तत्र स्नात्वा पितॄन् देवान् वन्दते तर्पयत्य् अपि  ।  
सर्वपापविनिर्मुक्तो विष्णुलोके महीयते  ॥ ब्र्प्_१२८।८३ ॥  
तपोवनाच् च शार्दूलान् मध्ये तीर्थान्य् अशेषतः  ।  
तस्यैकैकस्य माहात्म्यं न केनाप्य् अत्र वर्ण्यते  ॥ ब्र्प्_१२८।८४ ॥  
{ब्रह्मोवाच: }  
इन्द्रतीर्थम् इति ख्यातं तत्रैव च वृषाकपम्  ।  
फेनायाः सङ्गमो यत्र हनूमतं तथैव च  ॥ ब्र्प्_१२९।१ ॥  
अब्जकं चापि यत् प्रोक्तं यत्र देवस् त्रिविक्रमः  ।  
तत्र स्नानं च दानं च पुनरावृत्तिदुर्लभम्  ॥ ब्र्प्_१२९।२ ॥  
तत्र वृत्तान्य् अथाख्यास्ये गङ्गाया दक्षिणे तटे  ।  
इन्द्रेश्वरं चोत्तरे च शृणु भक्त्या यतव्रतः  ॥ ब्र्प्_१२९।३ ॥  
नमुचिर् बलवान् आसीद् इन्द्रशत्रुर् मदोत्कटः  ।  
तस्येन्द्रेणाभवद् युद्धं फेनेनेन्द्रो ऽहरच् छिरः  ॥ ब्र्प्_१२९।४ ॥  
अपां च नमुचेः शत्रोस् तत्फेनवज्ररूपधृक्  ।  
शिरश् छित्त्वा तच् च फेनं गङ्गाया दक्षिणे तटे  ॥ ब्र्प्_१२९।५ ॥  
न्यपतद् भूमिं भित्त्वा तु रसातलम् अथाविशत्  ।  
रसातलभवं गाङ्गं वारि यद् विश्वपावनम्  ॥ ब्र्प्_१२९।६ ॥  
वज्रादिष्टेन मार्गेण व्यगमद् भूमिमण्डलम्  ।  
तज् जलं फेननाम्ना तु नदी फेनेति गद्यते  ॥ ब्र्प्_१२९।७ ॥  
तस्यास् तु सङ्गमः पुण्यो गङ्गया लोकविश्रुतः  ।  
सर्वपापक्षयकरो गङ्गायमुनयोर् इव  ॥ ब्र्प्_१२९।८ ॥  
हनूमदुपमाता वै यत्राप्लवनमात्रतः  ।  
मार्जारत्वाद् अभून् मुक्ता विष्णुगङ्गाप्रसादतः  ॥ ब्र्प्_१२९।९ ॥  
मार्जारं चेति तत् तीर्थं पुरा प्रोक्तं मया तव  ।  
हनूमतं च तत् प्रोक्तं तत्राख्यानं पुरोदितम्  ॥ ब्र्प्_१२९।१० ॥  
वृषाकपं चाब्जकं च तत्रेदं प्रयतः शृणु  ।  
हिरण्य इति विख्यातो दैत्यानां पूर्वजो बली  ॥ ब्र्प्_१२९।११ ॥  
तपस् तप्त्वा सुरैः सर्वैर् अजेयो ऽभूत् सुदारुणः  ।  
तस्यापि बलवान् पुत्रो देवानां दुर्जयः सदा  ॥ ब्र्प्_१२९।१२ ॥  
महाशनिर् इति ख्यातस् तस्य भार्या पराजिता  ।  
तेनेन्द्रस्याभवद् युद्धं बहुकालं निरन्तरम्  ॥ ब्र्प्_१२९।१३ ॥  
महाशनिर् महावीर्यः सततं रणमूर्धनि  ।  
जित्वा नागेन सहितं शक्रं पित्रे न्यवेदयत्  ॥ ब्र्प्_१२९।१४ ॥  
बद्ध्वा हस्तिसमायुक्तं स्वसारं वीक्ष्य तां तदा  ।  
विहाय क्रूरतां दैत्यो हिरण्याय न्यवेदयत्  ॥ ब्र्प्_१२९।१५ ॥  
महाशनिपिता दैत्यः पूर्वेषां पूर्ववत्तरः  ।  
शचीकान्तं तले स्थाप्य तस्य रक्षाम् अथाकरोत्  ॥ ब्र्प्_१२९।१६ ॥  
महाशनिर् हरिं जित्वा जेतुं वरुणम् अभ्यगात्  ।  
वरुणो ऽपि महाबुद्धिः प्रादात् कन्यां महाशनेः  ॥ ब्र्प्_१२९।१७ ॥  
उदधिं स्वालयं प्रादाद् वरुणस् तु महाशनेः  ।  
तयोश् च सख्यम् अभवद् वरुणस्य महाशनेः  ॥ ब्र्प्_१२९।१८ ॥  
वारुणी चापि या कन्या सा प्रियाभून् महाशनेः  ।  
वीर्येण यशसा चापि शौर्येण च बलेन च  ॥ ब्र्प्_१२९।१९ ॥  
महाशनिर् महादैत्यस् त्रैलोक्ये नोपमीयते  ।  
निरिन्द्रत्वं गते लोके देवाः सर्वे न्यमन्त्रयन्  ॥ ब्र्प्_१२९।२० ॥  
{देवा ऊचुः: }  
विष्णुर् एवेन्द्रदाता स्याद् दैत्यहन्ता स एव च  ।  
मन्त्रदृग् वा स एव स्याद् इन्द्रं चान्यं करिष्यति  ॥ ब्र्प्_१२९।२१ ॥  
{ब्रह्मोवाच: }  
एवं सम्मन्त्र्य ते देवा विष्णोर् मन्त्रं न्यवेदयन्  ।  
ममावध्यो महादैत्यो महाशनिर् इति ब्रुवन्  ॥ ब्र्प्_१२९।२२ ॥  
प्रायाद् वारीश्वरं विष्णुः श्वशुरं वरुणं तदा  ।  
केशवो वरुणं गत्वा प्राहेन्द्रस्य पराभवम्  ॥ ब्र्प्_१२९।२३ ॥  
तथा त्वयैतत् कर्तव्यं यथायाति पुरन्दरः  ।  
तद्विष्णुवचनाच् छीघ्रं ययौ जलपतिर् मुने  ॥ ब्र्प्_१२९।२४ ॥  
सुतापतिं हिरण्यसुतं विक्रान्तं तं महाशनिम्  ।  
अतिसम्मानितस् तेन जामात्रा वरुणः प्रभुः  ॥ ब्र्प्_१२९।२५ ॥  
पप्रच्छागमनं दैत्यो विनयाच् छ्वशुरं तदा  ।  
वरुणः प्राह तं दैत्यं यद् आगमनकारणम्  ॥ ब्र्प्_१२९।२६ ॥  
{वरुण उवाच: }  
इन्द्रं देहि महाबाहो यस् त्वया निर्जितः पुरा  ।  
बद्धं रसातलस्थं तं देवानाम् अधिपं सखे  ॥ ब्र्प्_१२९।२७ ॥  
अस्माकं सर्वदा मान्यं देहि त्वं मम शत्रुहन्  ।  
बद्ध्वा विमोक्षणं शत्रोर् महते यशसे सताम्  ॥ ब्र्प्_१२९।२८ ॥  
{ब्रह्मोवाच: }  
तथेत्य् उक्त्वा कथञ्चित् स दैत्येशो वरुणाय तम्  ।  
प्रादाद् इन्द्रं शचीकान्तं वारणेन समन्वितम्  ॥ ब्र्प्_१२९।२९ ॥  
स दैत्यमध्ये ऽतिविराजमानो  ब्र्प्_१२९।३०अ  
हरिं तदोवाच जलेशसन्निधौ  ब्र्प्_१२९।३०ब्  
सम्पूज्य चैवाथ महोपचारैर्  ब्र्प्_१२९।३०च्  
महाशनिर् मघवन्तं बभाषे  ब्र्प्_१२९।३०द्  
{महाशनिर् उवाच: }  
केन त्वम् इन्द्रो ऽद्य कृतो ऽसि केन  ब्र्प्_१२९।३१अ  
वीर्यं तवेदृग् बहु भाषसे च  ब्र्प्_१२९।३१ब्  
त्वं सङ्गरे शत्रुभिर् बाध्यसे च  ब्र्प्_१२९।३१च्  
तथापि चेन्द्रो भवसीति चित्रम्  ब्र्प्_१२९।३१द्  
अथापि बद्धा पुरुषेण काचित्  ब्र्प्_१२९।३२अ  
तस्याः पतिस् तां मोचयतीति युक्तम्  ब्र्प्_१२९।३२ब्  
स्त्रियो ऽस्वतन्त्राः पुरुषप्रधानास्  ब्र्प्_१२९।३२च्  
त्वं वै पुमान् भविता शक्र साधो  ब्र्प्_१२९।३२द्  
बद्धो मया सङ्गरे वाहनेन  ब्र्प्_१२९।३३अ  
क्वाप्य् अस्त्रं ते वज्रम् उद्दामशक्ति  ब्र्प्_१२९।३३ब्  
चिन्तारत्नं नन्दनं योषितस् ता  ब्र्प्_१२९।३३च्  
यशो बलं देवराजोपभोग्यम्  ब्र्प्_१२९।३३द्  
सर्वं हि त्वा किं तु मुक्तो जलेशाद्  ब्र्प्_१२९।३३ए  
आकाङ्क्षसे जीवितं धिक् तवेदम्  ब्र्प्_१२९।३३ड़्  
तज् जीवनं यत् तु यशोनिधानं  ब्र्प्_१२९।३४अ  
स एव मृत्युर् यशसो यद् विरोधि  ब्र्प्_१२९।३४ब्  
एवं जानञ् शक्र कथं जलेशान्  ब्र्प्_१२९।३४च्  
मुक्तिं प्राप्तो नैव लज्जां भजेथाः  ब्र्प्_१२९।३४द्  
त्रिविष्टपस्थः परिवेष्टितः सन्  ब्र्प्_१२९।३५अ  
सर्वैः सुरैः कान्तया वीज्यमानः  ब्र्प्_१२९।३५ब्  
संस्तूयमानश् च तथाप्सरोभिर्  ब्र्प्_१२९।३५च्  
नूनं लज्जा ते बिभेतीति मन्ये  ब्र्प्_१२९।३५द्  
त्वं वृत्रहा नमुचेश् चापि हन्ता  ब्र्प्_१२९।३६अ  
पुरां भेत्ता गोत्रभिद् वज्रबाहुः  ब्र्प्_१२९।३६ब्  
एवं सुरास् त्वां परिपूजयन्तीत्य्  ब्र्प्_१२९।३६च्  
अतो जिष्णो सर्वम् एतत् त्यजस्व  ब्र्प्_१२९।३६द्  
विकारम् आप्याप्य् अहितोद्भवं ये  ब्र्प्_१२९।३७अ  
जीवन्ति लोकान् अनुसंविशन्ति  ब्र्प्_१२९।३७ब्  
भवादृशां दुश्च्यवनाब्जजन्मा  ब्र्प्_१२९।३७च्  
कथं न हृद्भेदम् अवाप कर्ता  ब्र्प्_१२९।३७द्  
{ब्रह्मोवाच: }  
एवम् उक्त्वा तु दैत्येशो वरुणाय महात्मने  ।  
प्रादाद् इन्द्रं पुनश् चेदं वचनं तद् अभाषत  ॥ ब्र्प्_१२९।३८ ॥  
{महाशनिर् उवाच: }  
अद्य प्रभृत्य् असौ शिष्य इन्द्रः स्याद् वरुणो गुरुः  ।  
श्वशुरो मम येन त्वं मुक्तिम् आप्तो ऽसि वासव  ॥ ब्र्प्_१२९।३९ ॥  
तथा त्वं भृत्यभावेन वर्तेथा वरुणं प्रति  ।  
नो चेद् बद्ध्वा पुनस् त्वां वै क्षेप्स्ये चैव रसातलम्  ॥ ब्र्प्_१२९।४० ॥  
{ब्रह्मोवाच: }  
एवं निर्भर्त्स्य तं शक्रं हसंश् चापि पुनः पुनः  ।  
अब्रवीद् गच्छ गच्छेति वरुणं चानुमन्य तु  ॥ ब्र्प्_१२९।४१ ॥  
स तु प्राप्तः स्वनिलयं लज्जया कलुषीकृतः  ।  
पौलोम्यां प्राह तत् सर्वं यत् तच् छत्रुपराभवम्  ॥ ब्र्प्_१२९।४२ ॥  
{इन्द्र उवाच: }  
एवम् उक्तः कृतश् चैव शत्रुणाहं वरानने  ।  
निर्वापयामि येन स्वम् आत्मानं सुभगे वद  ॥ ब्र्प्_१२९।४३ ॥  
{इन्द्राण्य् उवाच: }  
दानवानाम् अथोद्भूतिं शक्र मायां पराभवम्  ।  
वरदानं तथा मृत्युं जाने ऽहं बलसूदन  ॥ ब्र्प्_१२९।४४ ॥  
तस्माद् यस्मात् तस्य मृत्युर् अथवापि पराभवः  ।  
जायेत शृणु तत् सर्वं वक्ष्ये ऽहं प्रीतये तव  ॥ ब्र्प्_१२९।४५ ॥  
हिरण्यस्य सुतो वीरः पितृव्यस्य सुतो बली  ।  
तस्मान् मम स्यात् स भ्राता वरदानाच् च दर्पितः  ॥ ब्र्प्_१२९।४६ ॥  
ब्रह्माणं तोषयाम् आस तपसा नियमेन च  ।  
ईदृशं बलम् आपन्नं तपसा किं न सिध्यति  ॥ ब्र्प्_१२९।४७ ॥  
तस्मात् त्वया चित्तरागो विस्मयो वा कथञ्चन  ।  
न कार्यः शृणु तत्रेदं कार्यं यत् तु क्रमागतम्  ॥ ब्र्प्_१२९।४८ ॥  
{ब्रह्मोवाच: }  
एवम् उक्त्वा तु पौलोमी प्राहेन्द्रं विनयान्विता  ॥* ब्र्प्_१२९।४९ ॥  
{इन्द्राण्य् उवाच: }  
नासाध्यम् अस्ति तपसो नासाध्यं यज्ञकर्मणः  ।  
नासाध्यं लोकनाथस्य विष्णोर् भक्त्या हरस्य च  ॥ ब्र्प्_१२९।५० ॥  
पुनश् चेदं मया कान्त श्रुतम् अस्त्य् अतिशोभनम्  ।  
स्त्रीणां स्वभावं जानन्ति स्त्रिय एव सुराधिप  ॥ ब्र्प्_१२९।५१ ॥  
तस्माद् भूमेस् तथा चापां नासाध्यं विद्यते प्रभो  ।  
तपो वा यज्ञकर्मादि ताभ्याम् एव यतो भवेत्  ॥ ब्र्प्_१२९।५२ ॥  
तत्रापि तीर्थभूता तु या भूमिस् तां व्रजेद् भवान्  ।  
तत्र विष्णुं शिवं पूज्य सर्वान् कामान् अवाप्स्यसि  ॥ ब्र्प्_१२९।५३ ॥  
श्रुतम् अस्ति पुनश् चेदं स्त्रियो याश् च पतिव्रताः  ।  
ता एव सर्वं जानन्ति धृतं ताभिश् चराचरम्  ॥ ब्र्प्_१२९।५४ ॥  
पृथिव्यां सारभूतं स्यात् तन्मध्ये दण्डकं वनम्  ।  
तत्र गङ्गा जगद्धात्री तत्रेशं पूजय प्रभो  ॥ ब्र्प्_१२९।५५ ॥  
विष्णुं वा जगताम् ईशं दीनार्तार्तिहरं विभुम्  ।  
अनाथानाम् इह नृणां मज्जतां दुःखसागरे  ॥ ब्र्प्_१२९।५६ ॥  
हरो हरिर् वा गङ्गा वा क्वाप्य् अन्यच् छरणं नहि  ।  
तस्मात् सर्वप्रयत्नेन तोषयैतान् समाहितः  ॥ ब्र्प्_१२९।५७ ॥  
भक्त्या स्तोत्रैश् च तपसा कुरु चैव मया सह  ।  
ततः प्राप्स्यसि कल्याणम् ईशविष्णुप्रसादजम्  ॥ ब्र्प्_१२९।५८ ॥  
अज्ञात्वैकगुणं कर्म फलं दास्यति कर्मिणः  ।  
ज्ञात्वा शतगुणं तत् स्याद् भार्यया च तद् अक्षयम्  ॥ ब्र्प्_१२९।५९ ॥  
पुंसः सर्वेषु कार्येषु भार्यैवेह सहायिनी  ।  
स्वल्पानाम् अपि कार्याणां नहि सिद्धिस् तया विना  ॥ ब्र्प्_१२९।६० ॥  
एकेन यत् कृतं कर्म तस्माद् अर्धफलं भवेत्  ।  
जायया तु कृतं नाथ पुष्कलं पुरुषो लभेत्  ॥ ब्र्प्_१२९।६१ ॥  
तस्माद् एतत् सुविदितम् अर्धो जाया इति श्रुतेः  ।  
श्रूयते दण्डकारण्ये सरिच्छ्रेष्ठास्ति गौतमी  ॥ ब्र्प्_१२९।६२ ॥  
अशेषाघप्रशमनी सर्वाभीष्टप्रदायिनी  ।  
तस्माद् गच्छ मया तत्र कुरु पुण्यं महाफलम्  ॥ ब्र्प्_१२९।६३ ॥  
ततः शत्रून् निहत्याजौ महत् सुखम् अवाप्स्यसि  ॥* ब्र्प्_१२९।६४ ॥  
{ब्रह्मोवाच: }  
तथेत्य् उक्त्वा स गुरुणा भार्यया च शतक्रतुः  ।  
ययौ गङ्गां जगद्धात्रीं गौतमीं चेति विश्रुताम्  ॥ ब्र्प्_१२९।६५ ॥  
दण्डकारण्यमध्यस्थां ययौ स प्रीतिमान् हरिः  ।  
तपः कर्तुं मनश् चक्रे देवदेवाय शम्भवे  ॥ ब्र्प्_१२९।६६ ॥  
गङ्गां नत्वा तु प्रथमं स्नात्वा च स कृताञ्जलिः  ।  
शिवैकशरणो भूत्वा स्तोत्रं चेदं ततो ऽब्रवीत्  ॥ ब्र्प्_१२९।६७ ॥  
{इन्द्र उवाच: }  
स्वमायया यो ह्य् अखिलं चराचरं  ब्र्प्_१२९।६८अ  
सृजत्य् अवत्य् अत्ति न सज्जते ऽस्मिन्  ब्र्प्_१२९।६८ब्  
एकः स्वतन्त्रो ऽद्वयचित् सुखात्मकः  ब्र्प्_१२९।६८च्  
स नः प्रसन्नो ऽस्तु पिनाकपाणिः  ब्र्प्_१२९।६८द्  
न यस्य तत्त्वं सनकादयो ऽपि  ब्र्प्_१२९।६९अ  
जानन्ति वेदान्तरहस्यविज्ञाः  ब्र्प्_१२९।६९ब्  
स पार्वतीशः सकलाभिलाष  ब्र्प्_१२९।६९च्  
दाता प्रसन्नो ऽस्तु ममान्धकारिः  ब्र्प्_१२९।६९द्  
सृष्ट्वा स्वयम्भूर् भगवान् विरिञ्चिं  ब्र्प्_१२९।७०अ  
भयङ्करं चास्य शिरो ऽन्वपश्यत्  ब्र्प्_१२९।७०ब्  
छित्त्वा नखाग्रैर् नखसक्तम् एतच्  ब्र्प्_१२९।७०च्  
चिक्षेप तस्माद् अभवत् त्रिवर्गः  ब्र्प्_१२९।७०द्  
पापं दरिद्रं त्व् अथ लोभयाच्ञे  ब्र्प्_१२९।७१अ  
मोहो विपच् चेति ततो ऽप्य् अनन्तम्  ब्र्प्_१२९।७१ब्  
जातप्रभावं भवदुःखरूपं  ब्र्प्_१२९।७१च्  
बभूव तैर् व्याप्तम् इदं समस्तम्  ब्र्प्_१२९।७१द्  
अवेक्ष्य सर्वं चकितः सुरेशो  ब्र्प्_१२९।७२अ  
देवीम् अवोचज् जगद् अस्तम् एति  ब्र्प्_१२९।७२ब्  
त्वं पाहि लोकेश्वरि लोकमातर्  ब्र्प्_१२९।७२च्  
उमे शरण्ये सुभगे सुभद्रे  ब्र्प्_१२९।७२द्  
जगत्प्रतिष्ठे वरदे जय त्वं  ब्र्प्_१२९।७३अ  
भुक्तिः समाधिः परमा च मुक्तिः  ब्र्प्_१२९।७३ब्  
स्वाहा स्वधा स्वस्तिर् अनादिसिद्धिर्  ब्र्प्_१२९।७३च्  
गीर् बुद्धिर् आसीर् अजरामरे त्वम्  ब्र्प्_१२९।७३द्  
विद्यादिरूपेण जगत्त्रये त्वं  ब्र्प्_१२९।७४अ  
रक्षां करोष्य् एव मदाज्ञया च  ब्र्प्_१२९।७४ब्  
त्वयैव सृष्टं भुवनत्रयं स्याद्  ब्र्प्_१२९।७४च्  
यतः प्रकृत्यैव तथैव चित्रम्  ब्र्प्_१२९।७४द्  
इत्य् एवम् उक्ता दयिता हरेण  ब्र्प्_१२९।७५अ  
संश्लेषसंलापपरा बभूव  ब्र्प्_१२९।७५ब्  
श्रान्ता भवस्यार्धतनौ सुलग्ना  ब्र्प्_१२९।७५च्  
चिक्षेप च स्वेदजलं कराग्रैः  ब्र्प्_१२९।७५द्  
तस्माद् बभूव प्रथमं स धर्मो  ब्र्प्_१२९।७६अ  
लक्ष्मीर् अथो दानम् अथो सुवृष्टिः  ब्र्प्_१२९।७६ब्  
सत्त्वं सुसम्पन्नधरं सरांसि  ब्र्प्_१२९।७६च्  
धान्यानि पुष्पाणि फलानि चैव  ब्र्प्_१२९।७६द्  
सौभाग्यवस्तूनि वपुः सुवेषः  ब्र्प्_१२९।७७अ  
शृङ्गारभाजीनि महौषधानि  ब्र्प्_१२९।७७ब्  
नृत्यानि गीतान्य् अमृतं पुराणं  ब्र्प्_१२९।७७च्  
श्रुतिस्मृती नीतिर् अथान्नपाने  ब्र्प्_१२९।७७द्  
शस्त्राणि शास्त्राणि गृहोपयोग्यान्य्  ब्र्प्_१२९।७८अ  
अस्त्राणि तीर्थानि च काननानि  ब्र्प्_१२९।७८ब्  
इष्टानि पूर्तानि च मङ्गलानि  ब्र्प्_१२९।७८च्  
यानानि शुभ्राभरणासनानि  ब्र्प्_१२९।७८द्  
भवाङ्गसंसर्गसुसम्प्रहास  ब्र्प्_१२९।७९अ  
सुस्वेदसंलापरहःप्रकारैः  ब्र्प्_१२९।७९ब्  
तथैव जातं सचराचरं च  ब्र्प्_१२९।७९च्  
अपापकं देवि ततश् च जातम्  ब्र्प्_१२९।७९द्  
सुखं प्रभूतं च शुभं च नित्यं  ब्र्प्_१२९।८०अ  
विराजि चैतत् तव देवि भावात्  ब्र्प्_१२९।८०ब्  
तस्मात् तु मां रक्ष जगज्जनित्रि  ब्र्प्_१२९।८०च्  
भीतं भयेभ्यो जगतां प्रधाने  ब्र्प्_१२९।८०द्  
एके तर्कैर् विमुह्यन्ति लीयन्ते तत्र चापरे  ।  
शिवशक्त्योस् तदाद्वैतं सुन्दरं नौमि विग्रहम्  ॥ ब्र्प्_१२९।८१ ॥  
{ब्रह्मोवाच: }  
एवं तु स्तुवतस् तस्य पुरस्ताद् अभवच् छिवः  ॥* ब्र्प्_१२९।८२ ॥  
{शिव उवाच: }  
किम् अभीष्टं वरयसे हरे वद परायणम्  ॥* ब्र्प्_१२९।८३ ॥  
{इन्द्र उवाच: }  
बलवान् मे रिपुश् चासीद् दर्शनैश् च शनिर् यथा  ।  
तेन बद्धस् तलं नीतः परिभूतस् त्व् अनेकधा  ॥ ब्र्प्_१२९।८४ ॥  
वाक्सायकैस् तथा विद्धस् तद्वधाय त्व् इयं कृतिः  ।  
तदर्थं जगताम् ईश येन जेष्ये रिपुं प्रभो  ॥ ब्र्प्_१२९।८५ ॥  
तद् एव देहि वीर्यं मे यच् चान्यद् रिपुनाशनम्  ।  
जातः पराभवो यस्मात् तद्विनाशे कृते सति  ।  
पुनर्जातम् अहं मन्ये वरं कीर्तिर् जयश्रियोः  ॥ ब्र्प्_१२९।८६ ॥  
{ब्रह्मोवाच: }  
स शिवः शक्रम् आहेदं न मयैकेन ते रिपुः  ।  
वधम् आप्नोति तस्मात् त्वं विष्णुम् अप्य् अव्ययं हरिम्  ॥ ब्र्प्_१२९।८७ ॥  
आराधयस्व पौलोम्या सह देवं जनार्दनम्  ।  
लोकत्रयैकशरणं नारायणम् अनन्यधीः  ॥ ब्र्प्_१२९।८८ ॥  
ततः प्राप्स्यसि तस्माच् च मत्तश् चापि प्रियं हरे  ।  
पुनश् चोवाच भगवान् आदिकर्ता महेश्वरः  ॥ ब्र्प्_१२९।८९ ॥  
मन्त्राभ्यासस् तपो वापि योगाभ्यसनम् एव च  ।  
सङ्गमे यत्र कुत्रापि सिद्धिदं मुनयो विदुः  ॥ ब्र्प्_१२९।९० ॥  
किं पुनः सङ्गमे विप्र गौतमीसिन्धुफेनयोः  ।  
गिरीणां गह्वरे यद् वा सरिताम् अथ सङ्गमे  ॥ ब्र्प्_१२९।९१ ॥  
विप्रो धियैव भवति मुकुन्दाङ्घ्रिनिविष्टया  ।  
गङ्गाया दक्षिणे तीर आपस्तम्बो मुनीश्वरः  ॥ ब्र्प्_१२९।९२ ॥  
आस्ते तस्याप्य् अहं तोषम् अगमं बलसूदन  ।  
तेन त्वं भार्यया चैव तोषयस्व गदाधरम्  ॥ ब्र्प्_१२९।९३ ॥  
{ब्रह्मोवाच: }  
आपस्तम्बेन सहितो गङ्गाया दक्षिणे तटे  ।  
तुष्टाव देवं प्रयतः स्नात्वा पुण्ये ऽथ सङ्गमे  ॥ ब्र्प्_१२९।९४ ॥  
फेनायाश् चैव गङ्गायास् तत्र देवं जनार्दनम्  ।  
वैदिकैर् विविधैर् मन्त्रैस् तपसातोषयत् तदा  ॥ ब्र्प्_१२९।९५ ॥  
ततस् तुष्टो ऽभवद् विष्णुः किं देयं चेत्य् अभाषत  ।  
देहि मे शत्रुहन्तारम् इत्य् आह भगवान् हरिः  ॥ ब्र्प्_१२९।९६ ॥  
दत्तम् इत्य् एव जानीहि तम् उवाच जनार्दनः  ।  
तत्राभवच् छिवस्यैव गङ्गाविष्ण्वोः प्रसादतः  ॥ ब्र्प्_१२९।९७ ॥  
अम्भसा पुरुषो जातः शिवविष्णुस्वरूपधृक्  ।  
चक्रपाणिः शूलधरः स गत्वा तु रसातलम्  ॥ ब्र्प्_१२९।९८ ॥  
निजघान तदा दैत्यम् इन्द्रशत्रुं महाशनिम्  ।  
सखाभवत् स चेन्द्रस्य अब्जकः स वृषाकपिः  ॥ ब्र्प्_१२९।९९ ॥  
दिविस्थो ऽपि सदा चेन्द्रस् तम् अन्वेति वृषाकपिम्  ।  
कुपिता प्रणयेनाभूद् अन्यासक्तं विलोक्य तम्  ।  
शचीं तां सान्त्वयन्न् आह शतमन्युर् हसन्न् इदम्  ॥ ब्र्प्_१२९।१०० ॥  
{इन्द्र उवाच: }  
नाहम् इन्द्राणि शरणम् ऋते सख्युर् वृषाकपेः  ।  
वारि वापि हविर् यस्य अग्नेः प्रियकरं सदा  ॥ ब्र्प्_१२९।१०१ ॥  
नाहम् अन्यत्र गन्तास्मि प्रिये चाङ्गेन ते शपे  ।  
तस्मान् नार्हसि मां वक्तुं शङ्कयान्यत्र भामिनि  ॥ ब्र्प्_१२९।१०२ ॥  
पतिव्रता प्रिया मे त्वं धर्मे मन्त्रे सहायिनी  ।  
सापत्या च कुलीना च त्वत्तो ऽन्या का प्रिया मम  ॥ ब्र्प्_१२९।१०३ ॥  
तस्मात् तवोपदेशेन गङ्गां प्राप्य महानदीम्  ।  
प्रसादाद् देवदेवस्य विष्णोर् वै चक्रपाणिनः  ॥ ब्र्प्_१२९।१०४ ॥  
तथा शिवस्य देवस्य प्रसादाच् च वृषाकपेः  ।  
जलोद्भवाच् च मे मित्राद् अब्जकाल् लोकविश्रुतात्  ॥ ब्र्प्_१२९।१०५ ॥  
उत्तीर्णदुःखः सुभगे इत इन्द्रो ऽहम् अच्युतः  ।  
किं न साध्यं यत्र भार्या भर्तृचित्तानुगामिनी  ॥ ब्र्प्_१२९।१०६ ॥  
दुष्करा तत्र नो मुक्तिः किन्त्व् अर्थादित्रयं शुभे  ।  
जायैव परमं मित्रं लोकद्वयहितैषिणी  ॥ ब्र्प्_१२९।१०७ ॥  
सा चेत् कुलीना प्रियभाषिणी च  ब्र्प्_१२९।१०८अ  
पतिव्रता रूपवती गुणाढ्या  ब्र्प्_१२९।१०८ब्  
सम्पत्सु चापत्सु समानरूपा  ब्र्प्_१२९।१०८च्  
तया ह्य् असाध्यं किम् इह त्रिलोक्याम्  ब्र्प्_१२९।१०८द्  
तस्मात् तव धिया कान्ते ममेदं शुभम् आगतम्  ।  
इतस् तवोदितं चैव कर्तव्यं नान्यद् अस्ति मे  ॥ ब्र्प्_१२९।१०९ ॥  
परलोके च धर्मे च सत्पुत्रसदृशं न च  ।  
आर्तस्य पुरुषस्येह भार्यावद् भेषजं नहि  ॥ ब्र्प्_१२९।११० ॥  
निःश्रेयसपदप्राप्त्यै तथा पापस्य मुक्तये  ।  
गङ्गया सदृशं नास्ति शृणु चान्यद् वरानने  ॥ ब्र्प्_१२९।१११ ॥  
धर्मार्थकाममोक्षाणां प्राप्तये पापमुक्तये  ।  
शिवविष्ण्वोर् अनन्यत्व- ज्ञानान् नास्त्य् अत्र मुक्तये  ॥ ब्र्प्_१२९।११२ ॥  
तस्मात् तव धिया साध्वि सर्वम् एतन् मनोगतम्  ।  
अवाप्तं च शिवाद् विष्णोर् गङ्गायाश् च प्रसादतः  ॥ ब्र्प्_१२९।११३ ॥  
इन्द्रत्वं मे स्थिरं चेतो मन्ये मित्रबलात् पुनः  ।  
वृषाकपिर् मम सखा यो जातस् त्व् अप्सु भामिनि  ॥ ब्र्प्_१२९।११४ ॥  
त्वं च प्रियसखी नित्यं नान्यत् प्रियतरं मम  ।  
तीर्थानां गौतमी गङ्गा देवानां हरिशङ्करौ  ॥ ब्र्प्_१२९।११५ ॥  
तस्माद् एभ्यः प्रसादेन सर्वं चेप्सितम् आप्तवान्  ।  
मम प्रीतिकरं चेदं तीर्थं त्रैलोक्यविश्रुतम्  ॥ ब्र्प्_१२९।११६ ॥  
तस्माद् एतद् धि याचिष्ये देवान् सर्वान् अनुक्रमात्  ।  
अनुमन्यन्तु ऋषयो गङ्गा च हरिशङ्करौ  ॥ ब्र्प्_१२९।११७ ॥  
इन्द्रेश्वरे चाब्जके च उभयोस् तीरयोः सुराः  ।  
एकत्र शङ्करो देवो ह्य् अपरत्र जनार्दनः  ॥ ब्र्प्_१२९।११८ ॥  
पावयन् दण्डकारण्यं साक्षाद् विष्णुस् त्रिविक्रमः  ।  
अन्तरे यानि तीर्थानि सर्वपुण्यप्रदानि च  ॥ ब्र्प्_१२९।११९ ॥  
अत्र तु स्नानमात्रेण सर्वे ते मुक्तिम् आप्नुयुः  ।  
पापिष्ठाः पापतो मुक्तिम् आप्नुयुर् ये च धर्मिणः  ॥ ब्र्प्_१२९।१२० ॥  
तेषां तु परमा मुक्तिः पितृभिः पञ्चपञ्चभिः  ।  
अत्र किञ्चिच् च ये दद्युर् अर्थिभ्यस् तिलमात्रकम्  ॥ ब्र्प्_१२९।१२१ ॥  
दातृभ्यो ह्य् अक्षयं तत् स्यात् कामदं मोक्षदं तथा  ।  
धन्यं यशस्यम् आयुष्यम् आरोग्यं पुण्यवर्धनम्  ॥ ब्र्प्_१२९।१२२ ॥  
आख्यानं विष्णुशम्भ्वोश् च ज्ञात्वा स्नानाच् च मुक्तिदम्  ।  
अस्य तीर्थस्य माहात्म्यं ये शृण्वन्ति पठन्ति च  ॥ ब्र्प्_१२९।१२३ ॥  
पुण्यभाजो भवेयुस् ते तेभ्यो ऽत्रैव स्मृतिर् भवेत्  ।  
शिवविष्ण्वोर् अशेषाघ- सङ्घविच्छेदकारिणी  ।  
यां प्रार्थयन्ति मुनयो विजितेन्द्रियमानसाः  ॥ ब्र्प्_१२९।१२४ ॥  
{ब्रह्मोवाच: }  
भविष्यत्य् एवम् एवेति तं देवा ऋषयो ऽब्रुवन्  ।  
गौतम्या उत्तरे पारे तीर्थानां मोक्षदायिनाम्  ॥ ब्र्प्_१२९।१२५ ॥  
देवर्षिसिद्धसेव्यानां सहस्राण्य् अथ सप्त वै  ।  
तथैव दक्षिणे तीरे तीर्थान्य् एकादशैव तु  ॥ ब्र्प्_१२९।१२६ ॥  
अब्जकं हृदयं प्रोक्तं गोदावर्या मुनीश्वरैः  ।  
विश्रामस्थानम् ईशस्य विष्णोर् ब्रह्मण एव च  ॥ ब्र्प्_१२९।१२७ ॥  
{ब्रह्मोवाच: }  
आपस्तम्बम् इति ख्यातं तीर्थं त्रैलोक्यविश्रुतम्  ।  
स्मरणाद् अप्य् अशेषाघ- सङ्घविध्वंसनक्षमम्  ॥ ब्र्प्_१३०।१ ॥  
आपस्तम्बो महाप्राज्ञो मुनिर् आसीन् महायशाः  ।  
तस्य भार्याक्षसूत्रेति पतिधर्मपरायणा  ॥ ब्र्प्_१३०।२ ॥  
तस्य पुत्रो महाप्राज्ञः कर्किनामाथ तत्त्ववित्  ।  
तस्याश्रमम् अनुप्राप्तो ह्य् अगस्त्यो मुनिसत्तमः  ॥ ब्र्प्_१३०।३ ॥  
तम् अगस्त्यं पूजयित्वा आपस्तम्बो मुनीश्वरः  ।  
शिष्यैर् अनुगतो धीमांस् तं प्रष्टुम् उपचक्रमे  ॥ ब्र्प्_१३०।४ ॥  
{आपस्तम्ब उवाच: }  
त्रयाणां को नु पूज्यः स्याद् देवानां मुनिसत्तम  ।  
भुक्तिर् मुक्तिश् च कस्माद् वा स्याद् अनादिश् च को भवेत्  ॥ ब्र्प्_१३०।५ ॥  
अनन्तश् चापि को विप्र देवानाम् अपि दैवतम्  ।  
यज्ञैः क इज्यते देवः को वेदेष्व् अनुगीयते  ।  
एतं मे संशयं छेत्तुं वदागस्त्य महामुने  ॥ ब्र्प्_१३०।६ ॥  
{अगस्त्य उवाच: }  
धर्मार्थकाममोक्षाणां प्रमाणं शब्द उच्यते  ।  
तत्रापि वैदिकः शब्दः प्रमाणं परमं मतः  ॥ ब्र्प्_१३०।७ ॥  
वेदेन गीयते यस् तु पुरुषः स परात् परः  ।  
मृतो ऽपरः स विज्ञेयो ह्य् अमृतः पर उच्यते  ॥ ब्र्प्_१३०।८ ॥  
यो ऽमूर्तः स परो ज्ञेयो ह्य् अपरो मूर्त उच्यते  ।  
गुणाभिव्याप्तिभेदेन मूर्तो ऽसौ त्रिविधो भवेत्  ॥ ब्र्प्_१३०।९ ॥  
ब्रह्मा विष्णुः शिवश् चेति एक एव त्रिधोच्यते  ।  
त्रयाणाम् अपि देवानां वेद्यम् एकं परं हि तत्  ॥ ब्र्प्_१३०।१० ॥  
एकस्य बहुधा व्याप्तिर् गुणकर्मविभेदतः  ।  
लोकानाम् उपकारार्थम् आकृतित्रितयं भवेत्  ॥ ब्र्प्_१३०।११ ॥  
यस् तत्त्वं वेत्ति परमं स च विद्वान् न चेतरः  ।  
तत्र यो भेदम् आचष्टे लिङ्गभेदी स उच्यते  ॥ ब्र्प्_१३०।१२ ॥  
प्रायश्चित्तं न तस्यास्ति यश् चैषां व्याहरेद् भिदम्  ।  
त्रयाणाम् अपि देवानां मूर्तिभेदः पृथक् पृथक्  ॥ ब्र्प्_१३०।१३ ॥  
वेदाः प्रमाणं सर्वत्र साकारेषु पृथक् पृथक्  ।  
निराकारं च यत् त्व् एकं तत् तेभ्यः परमं मतम्  ॥ ब्र्प्_१३०।१४ ॥  
{आपस्तम्ब उवाच: }  
नानेन निर्णयः कश्चिन् मयात्र विदितो भवेत्  ।  
तत्राप्य् अत्र रहस्यं यत् तद् विमृश्याशु कीर्त्यताम्  ।  
निःसंशयं निर्विकल्पं भाजनं सर्वसम्पदाम्  ॥ ब्र्प्_१३०।१५ ॥  
{ब्रह्मोवाच: }  
एतद् आकर्ण्य भगवान् अगस्त्यो वाक्यम् अब्रवीत्  ॥* ब्र्प्_१३०।१६ ॥  
{अगस्त्य उवाच: }  
यद्यप्य् एषां न भेदो ऽस्ति देवानां तु परस्परम्  ।  
तथापि सर्वसिद्धिः स्याच् छिवाद् एव सुखात्मनः  ॥ ब्र्प्_१३०।१७ ॥  
प्रपञ्चस्य निमित्तं यत् तज् ज्योतिश् च परं शिवः  ।  
तम् एव साधय हरं भक्त्या परमया मुने  ।  
गौतम्यां सकलाघौघ- संहर्ता दण्डके वने  ॥ ब्र्प्_१३०।१८ ॥  
{ब्रह्मोवाच: }  
एतच् छ्रुत्वा मुनेर् वाक्यं परां प्रीतिम् उपागतः  ।  
भुक्तिदो मुक्तिदः पुंसां साकारो ऽथ निराकृतिः  ॥ ब्र्प्_१३०।१९ ॥  
सृष्ट्याकारस् ततः शक्तः पालनाकार एव च  ।  
दाता च हन्ति सर्वं यो यस्माद् एतत् समाप्यते  ॥ ब्र्प्_१३०।२० ॥  
{अगस्त्य उवाच: }  
ब्रह्माकृतिः कर्तृरूपा वैष्णवी पालनी तथा  ।  
रुद्राकृतिर् निहन्त्री सा सर्ववेदेषु पठ्यते  ॥ ब्र्प्_१३०।२१ ॥  
{ब्रह्मोवाच: }  
आपस्तम्बस् तदा गङ्गां गत्वा स्नात्वा यतव्रतः  ।  
तुष्टाव शङ्करं देवं स्तोत्रेणानेन नारद  ॥ ब्र्प्_१३०।२२ ॥  
{आपस्तम्ब उवाच: }  
काष्ठेषु वह्निः कुसुमेषु गन्धो  ब्र्प्_१३०।२३अ  
बीजेषु वृक्षादि दृषत्सु हेम  ब्र्प्_१३०।२३ब्  
भूतेषु सर्वेषु तथास्ति यो वै  ब्र्प्_१३०।२३च्  
तं सोमनाथं शरणं व्रजामि  ब्र्प्_१३०।२३द्  
यो लीलया विश्वम् इदं चकार  ब्र्प्_१३०।२४अ  
धाता विधाता भुवनत्रयस्य  ब्र्प्_१३०।२४ब्  
यो विश्वरूपः सदसत्परो यः  ब्र्प्_१३०।२४च्  
सोमेश्वरं तं शरणं व्रजामि  ब्र्प्_१३०।२४द्  
यं स्मृत्य दारिद्र्यमहाभिशाप  ब्र्प्_१३०।२५अ  
रोगादिभिर् न स्पृश्यते शरीरी  ब्र्प्_१३०।२५ब्  
यम् आश्रिताश् चेप्सितम् आप्नुवन्ति  ब्र्प्_१३०।२५च्  
सोमेश्वरं तं शरणं व्रजामि  ब्र्प्_१३०।२५द्  
येन त्रयीधर्मम् अवेक्ष्य पूर्वं  ब्र्प्_१३०।२६अ  
ब्रह्मादयस् तत्र समीहिताश् च  ब्र्प्_१३०।२६ब्  
एवं द्विधा येन कृतं शरीरं  ब्र्प्_१३०।२६च्  
सोमेश्वरं तं शरणं व्रजामि  ब्र्प्_१३०।२६द्  
यस्मै नमो गच्छति मन्त्रपूतं  ब्र्प्_१३०।२७अ  
हुतं हविर् या च कृता च पूजा  ब्र्प्_१३०।२७ब्  
दत्तं हविर् येन सुरा भजन्ते  ब्र्प्_१३०।२७च्  
सोमेश्वरं तं शरणं व्रजामि  ब्र्प्_१३०।२७द्  
यस्मात् परं नान्यद् अस्ति प्रशस्तं  ब्र्प्_१३०।२८अ  
यस्मात् परं नैव सुसूक्ष्मम् अन्यत्  ब्र्प्_१३०।२८ब्  
यस्मात् परं नो महतां महच् च  ब्र्प्_१३०।२८च्  
सोमेश्वरं तं शरणं व्रजामि  ब्र्प्_१३०।२८द्  
यस्याज्ञया विश्वम् इदं विचित्रम्  ब्र्प्_१३०।२९अ  
अचिन्त्यरूपं विविधं महच् च  ब्र्प्_१३०।२९ब्  
एकक्रियं यद्वद् अनुप्रयाति  ब्र्प्_१३०।२९च्  
सोमेश्वरं तं शरणं व्रजामि  ब्र्प्_१३०।२९द्  
यस्मिन् विभूतिः सकलाधिपत्यं  ब्र्प्_१३०।३०अ  
कर्तृत्वदातृत्वमहत्त्वम् एव  ब्र्प्_१३०।३०ब्  
प्रीतिर् यशः सौख्यम् अनादिधर्मः  ब्र्प्_१३०।३०च्  
सोमेश्वरं तं शरणं व्रजामि  ब्र्प्_१३०।३०द्  
नित्यं शरण्यः सकलस्य पूज्यो  ब्र्प्_१३०।३१अ  
नित्यं प्रियो यः शरणागतस्य  ब्र्प्_१३०।३१ब्  
नित्यं शिवो यः सकलस्य रूपं   ब्र्प्_१३०।३१च्  
सोमेश्वरं तं शरणं व्रजामि  ब्र्प्_१३०।३१द्  
{ब्रह्मोवाच: }  
ततः प्रसन्नो भगवान् आह नारद तं मुनिम्  ।  
आत्मार्थं च परार्थं च आपस्तम्बो ऽब्रवीच् छिवम्  ॥ ब्र्प्_१३०।३२ ॥  
सर्वान् कामान् आप्नुयुस् ते ये स्नात्वा देवम् ईश्वरम्  ।  
पश्येयुर् जगताम् ईशम् अस्त्व् इत्य् आह शिवो मुनिम्  ॥ ब्र्प्_१३०।३३ ॥  
ततः प्रभृति तत् तीर्थम् आपस्तम्बम् उदाहृतम्  ।  
अनाद्य् अविद्यातिमिर- व्रातनिर्मूलनक्षमम्  ॥ ब्र्प्_१३०।३४ ॥  
{ब्रह्मोवाच: }  
यमतीर्थम् इति ख्यातं पितॄणां प्रीतिवर्धनम्  ।  
अशेषपापशमनं तत्र वृत्तम् इदं शृणु  ॥ ब्र्प्_१३१।१ ॥  
तत्राख्यानम् इदं त्व् आसीद् इतिहासं पुरातनम्  ।  
सरमेति प्रसिद्धास्ति नाम्ना देवशुनी मुने  ॥ ब्र्प्_१३१।२ ॥  
तस्याः पुत्रौ महाश्रेष्ठौ श्वानौ नित्यं जनान् अनु  ।  
गामिनौ पवनाहारौ चतुरक्षौ यमप्रियौ  ॥ ब्र्प्_१३१।३ ॥  
गा रक्षति स्म देवानां यज्ञार्थं कल्पितान् पशून्  ।  
रक्षन्तीम् अनुजग्मुस् ते राक्षसा दैत्यदानवाः  ॥ ब्र्प्_१३१।४ ॥  
रक्षन्तीं तां महाप्राज्ञाः श्वानयोर् मातरं शुनीम्  ।  
प्रलोभयित्वा विविधैर् वाक्यैर् दानैश् च यत्नतः  ॥ ब्र्प्_१३१।५ ॥  
हृता गा राक्षसैः पापैः पश्वर्थे कल्पिताः शुभाः  ।  
तत आगत्य सा देवान् इदम् आह क्रमाच् छुनी  ॥ ब्र्प्_१३१।६ ॥  
{सरमोवाच: }  
मां बद्ध्वा राक्षसैः पाशैस् ताडयित्वा प्रहारकैः  ।  
नीता गा यज्ञसिद्ध्यर्थं कल्पिताः पशवः सुराः  ॥ ब्र्प्_१३१।७ ॥  
{ब्रह्मोवाच: }  
तस्या वाचं निशम्याशु सुरान् प्राह बृहस्पतिः  ॥* ब्र्प्_१३१।८ ॥  
{बृहस्पतिर् उवाच: }  
इयं विकृतरूपास्ते अस्याः पापं च लक्षये  ।  
अस्या मतेन ता गावो नीता नान्येन हेतुना  ।  
पापेयं सुकृतीवेति लक्ष्यते देहचेष्टितैः  ॥ ब्र्प्_१३१।९ ॥  
{ब्रह्मोवाच: }  
तद् गुरोर् वचनाच् छक्रः पदा तां प्राहरच् छुनीम्  ।  
पदाघातात् तदा तस्या मुखात् क्षीरं प्रसुस्रुवे  ॥ ब्र्प्_१३१।१० ॥  
पुनः प्राह शचीभर्ता क्षीरं पीतं त्वया शुनि  ।  
राक्षसैश् च तदा दत्तं तस्मान् नीतास् तु गा मम  ॥ ब्र्प्_१३१।११ ॥  
{सरमोवाच: }  
नापराधो ऽस्ति मे नाथ न चान्यस्यापि कस्यचित्  ।  
नापराधो न चोपेक्षा ममास्ति त्रिदशेश्वर  ।  
तस्माद् रुष्टो ऽसि किं नाथ रिपवो बलिनस् तु ते  ॥ ब्र्प्_१३१।१२ ॥  
{ब्रह्मोवाच: }  
ततो ध्यात्वा देवगुरुर् ज्ञात्वा तस्या विचेष्टितम्  ।  
सत्यं शक्र त्व् इयं दुष्टा रिपूणां पक्षकारिणी  ॥ ब्र्प्_१३१।१३ ॥  
ततः शशाप तां शक्रः पापिष्ठे त्वं शुनी भव  ।  
मर्त्यलोके पापभूता अज्ञानात् पापकारिणी  ॥ ब्र्प्_१३१।१४ ॥  
तदेन्द्रस्य तु शापेन मानुषे सा व्यजायत  ।  
यथा शप्ता मघवता पापात् सा ह्य् अतिभीषणा  ॥ ब्र्प्_१३१।१५ ॥  
गावो या राक्षसैर् नीतास् तासाम् आनयनाय च  ।  
यत्नं कुर्वन् सुरपतिर् विष्णवे तन् न्यवेदयत्  ॥ ब्र्प्_१३१।१६ ॥  
विष्णुर् दैत्यांश् च दनुजान् गोहर्तॄंश् चैव राक्षसान्  ।  
हन्तुं प्रयत्नम् अकरोज् जगृहे च महद् धनुः  ॥ ब्र्प्_१३१।१७ ॥  
शार्ङ्गं यल् लोकविख्यातं दैत्यनाशनम् एव च  ।  
जितारिः पूजितो देवैः स्वयं स्थित्वा जनार्दनः  ॥ ब्र्प्_१३१।१८ ॥  
यत्र वै दण्डकारण्ये शार्ङ्गपाणिर् जगत्प्रभुः  ।  
तत्रस्थान् दैत्यदनुजान् राक्षसांश् च बलीयसः  ॥ ब्र्प्_१३१।१९ ॥  
पुनर् जघ्ने स वै विष्णुर् गा यैर् नीताश् च राक्षसैः  ।  
तत्र वै दण्डकारण्ये शार्ङ्गपाणिर् इति श्रुतः  ॥ ब्र्प्_१३१।२० ॥  
युध्यमानस् ततो विष्णुर् दितिजै राक्षसैः सह  ।  
ते जग्मुर् दक्षिणाम् आशां विष्णोस् त्रासान् महामुने  ॥ ब्र्प्_१३१।२१ ॥  
अन्वगच्छत् ततो विष्णुस् तान् एव परमेश्वरः  ।  
गरुत्मता तान् अवाप्य शार्ङ्गमुक्तैर् मनोजवैः  ॥ ब्र्प्_१३१।२२ ॥  
बाणैस् तान् व्याहनद् विष्णुर् गङ्गाया उत्तरे तटे  ।  
देवारयः क्षयं नीता विष्णुना प्रभविष्णुना  ॥ ब्र्प्_१३१।२३ ॥  
शार्ङ्गमुक्तैर् महावेगैः सुस्वनैश् च सुमन्त्रितैः  ।  
क्षयं प्राप्ता विष्णुबाणैस् ततस् ते देवशत्रवः  ॥ ब्र्प्_१३१।२४ ॥  
गावो लब्धा यत्र देवैर् बाणतीर्थं तद् उच्यते  ।  
वैष्णवं लोकविदितं गोतीर्थं चेति विश्रुतम्  ॥ ब्र्प्_१३१।२५ ॥  
पश्वर्थे कल्पिता गावो गङ्गाया दक्षिणे तटे  ।  
प्रद्रुतास् ते सुराः सर्वे गङ्गायां सन्न्यवेशयन्  ॥ ब्र्प्_१३१।२६ ॥  
तन्मध्ये कारयाम् आसुर् द्वीपं चैवाश्रयं गवाम्  ।  
तैर् गोभिस् तत्र गङ्गायां सुरयज्ञो व्यजायत  ॥ ब्र्प्_१३१।२७ ॥  
यज्ञतीर्थं तु तत् प्रोक्तं गोद्वीपं गाङ्गमध्यतः  ।  
देवानां यजनं तच् च सर्वकामप्रदं शुभम्  ॥ ब्र्प्_१३१।२८ ॥  
स्वयं मूर्तिमती भूत्वा गङ्गाशक्तिर् महाद्युते  ।  
असारापारसंसार- सागरोत्तरणे तरिः  ॥ ब्र्प्_१३१।२९ ॥  
विश्वेश्वरी योगमाया सद्भक्ताभयदायिनी  ।  
गोरक्षं तु ततस् तीर्थं गङ्गाया दक्षिणे तटे  ॥ ब्र्प्_१३१।३० ॥  
तौ श्वानौ सरमापुत्रौ चतुरक्षौ यमप्रियौ  ।  
मातुः शापं चापराधं सर्वं चापि सविस्तरम्  ॥ ब्र्प्_१३१।३१ ॥  
निवेद्य तु यथान्यायं कार्यं चापि सुखप्रदम्  ।  
विशापकरणं चापि पप्रच्छतुर् उभौ यमम्  ॥ ब्र्प्_१३१।३२ ॥  
स ताभ्यां सहितः सौरिः पित्रे सूर्याय चाब्रवीत्  ।  
श्रुत्वा सूर्यः सुतं प्राह गङ्गायां सुरसत्तम  ॥ ब्र्प्_१३१।३३ ॥  
लोकत्रयैकपावन्यां गौतम्यां दण्डके वने  ।  
श्रद्धया परया वत्स सुस्नातः सुसमाहितः  ॥ ब्र्प्_१३१।३४ ॥  
ब्रह्माणं चैव विष्णुं च माम् ईशं च यथाक्रमम्  ।  
स्तुहि त्वं सर्वभावेन भृत्यौ प्रीतिम् अवाप्स्यतः  ॥ ब्र्प्_१३१।३५ ॥  
तत् पितुर् वचनं श्रुत्वा यमः प्रीतमनास् तदा  ।  
तयोश् च प्रीतये प्रायाद् देवतर्पणयोर् यमः  ॥ ब्र्प्_१३१।३६ ॥  
गौतम्याम् अघहारिण्यां सुसमाहितमानसः  ।  
तथैव तोषयाम् आस गङ्गायां सुरसत्तमान्  ॥ ब्र्प्_१३१।३७ ॥  
श्वभ्यां च सहितः श्रीमान् दक्षिणाशापतिः प्रभुः  ।  
ब्रह्माणं तोषयाम् आस भानुं वै दक्षिणे तटे  ॥ ब्र्प्_१३१।३८ ॥  
ईशानम् उत्तरे विष्णुं स्वयं धर्मः प्रतापवान्  ।  
दत्तवन्तो वरं श्रेष्ठं सरमाया विशापकम्  ।  
वरान् अयाचत बहूंल् लोकानाम् उपकारकान्  ॥ ब्र्प्_१३१।३९ ॥  
{यम उवाच: }  
एषु स्नानं तु ये कुर्युर् ब्रह्मविष्णुमहेश्वराः  ।  
आत्मार्थं च परार्थं च ते कामान् आप्नुयुः शुभान्  ॥ ब्र्प्_१३१।४० ॥  
बाणतीर्थे तु ये स्नात्वा शार्ङ्गपाणिं स्मरन्ति वै  ।  
तेभ्यो दारिद्र्यदुःखानि न भवेयुर् युगे युगे  ॥ ब्र्प्_१३१।४१ ॥  
गोतीर्थे ब्रह्मतीर्थे वा यस् तु स्नात्वा यतव्रतः  ।  
ब्रह्माणं तं नमस्याथ द्वीपस्यापि प्रदक्षिणम्  ॥ ब्र्प्_१३१।४२ ॥  
यः कुर्यात् तेन पृथिवी सप्तद्वीपा वसुन्धरा  ।  
प्रदक्षिणीकृता तत्र किञ्चिद् दत्त्वा वसु द्विजम्  ॥ ब्र्प्_१३१।४३ ॥  
तद् देवयजनं प्राप्य किञ्चिद् धुत्वा हुताशने  ।  
अश्वमेधादियज्ञानां फलं प्राप्नोति पुष्कलम्  ॥ ब्र्प्_१३१।४४ ॥  
यः सकृत् तत्र पठति गायत्रीं वेदमातरम्  ।  
अधीतास् तेन वेदा वै निष्कामो मुक्तिभाजनम्  ॥ ब्र्प्_१३१।४५ ॥  
स्नात्वा तु दक्षिणे कूले शक्तिं देवीं तु भक्तितः  ।  
पूजयित्वा यथान्यायं सर्वान् कामान् अवाप्नुयात्  ॥ ब्र्प्_१३१।४६ ॥  
ब्रह्मविष्णुमहेशानां शक्तिर् माता त्रयीमयी  ।  
सर्वान् कामान् अवाप्नोति पुत्रवान् धनवान् भवेत्  ॥ ब्र्प्_१३१।४७ ॥  
आदित्यं भक्तितो यस् तु दक्षिणे नियतो नरः  ।  
स्नात्वा पश्येत तेनेष्टा यज्ञा विविधदक्षिणाः  ॥ ब्र्प्_१३१।४८ ॥  
कूले यश् चोत्तरे चैव गङ्गाया दैत्यसूदनम्  ।  
स्नात्वा पश्येत तं नत्वा तस्य विष्णोः परं पदम्  ॥ ब्र्प्_१३१।४९ ॥  
यमेश्वरं ततो यस् तु यमतीर्थे तु पूजितम्  ।  
स्नातः पश्यति युक्तात्मा स करोत्य् अचिरेण हि  ॥ ब्र्प्_१३१।५० ॥  
पितॄणाम् अक्षयं पुण्यं फलदं कीर्तिवर्धनम्  ।  
तत्र स्नानेन दानेन जपेन स्तवनेन च  ।  
अपि दुष्कृतकर्माणः पितरो मोक्षम् आप्नुयुः  ॥ ब्र्प्_१३१।५१ ॥  
{ब्रह्मोवाच: }  
इत्याद्य् अष्ट सहस्राणि तीर्थानि त्रीणि नारद  ।  
तेषु स्नानं च दानं च सर्वम् अक्षयपुण्यदम्  ॥ ब्र्प्_१३१।५२ ॥  
एतेषां स्मरणं पुण्यं नानाजन्माघनाशनम्  ।  
श्रवणात् पितृभिः सार्धं पठनात् स्वकुलैः सह  ॥ ब्र्प्_१३१।५३ ॥  
तेषाम् अप्य् अतिपापानि नाशं यान्ति ममाज्ञया  ।  
तत्र स्नानादि यः कृत्वा किञ्चिद् दत्त्वा यतात्मवान्  ॥ ब्र्प्_१३१।५४ ॥  
पितॄणां पिण्डदानादि कृत्वा नत्वा सुरान् इमान्  ।  
धनं धान्यं यशो वीर्यम् आयुर् आरोग्यसम्पदः  ॥ ब्र्प्_१३१।५५ ॥  
पुत्रान् पौत्रान् प्रियां भार्यां लब्ध्वा चान्यन् मनीषितम्  ।  
अवियुक्तः प्रीतमना बन्धुभिश् चातिमानितः  ॥ ब्र्प्_१३१।५६ ॥  
नरकस्थान् अपि पितॄंस् तारयित्वा कुलानि च  ।  
पावयित्वा प्रियैर् युक्तो ह्य् अन्ते विष्णुं शिवं स्मरेत्  ।  
ततो मुक्तिपदं गच्छेद् देवानां वचनं यथा  ॥ ब्र्प्_१३१।५७ ॥  
{ब्रह्मोवाच: }  
यक्षिणीसङ्गमं नाम तीर्थं सर्वफलप्रदम्  ।  
तत्र स्नानेन दानेन सर्वान् कामान् अवाप्नुयात्  ॥ ब्र्प्_१३२।१ ॥  
यत्र यक्षेश्वरो देवो दर्शनाद् भुक्तिमुक्तिदः  ।  
तत्र च स्नानमात्रेण सत्त्रयागफलं लभेत्  ॥ ब्र्प्_१३२।२ ॥  
विश्वावसोः स्वसा नाम्ना पिप्पला गुरुहासिनी  ।  
ऋषीणां सत्त्रम् अगमद् गौतमीतीरवर्तिनाम्  ॥ ब्र्प्_१३२।३ ॥  
दृष्ट्वा तत्र ऋषीन् क्षामान् सा जहासातिगर्विता  ।  
या गत्वाश्रावय वौषड् अस्तु श्रौषड् इति स्थिरम्  ॥ ब्र्प्_१३२।४ ॥  
विस्वरेण ब्रुवती तां ते शेपुः स्राविणी भव  ।  
ततो नद्य् अभवत् तत्र यक्षिणीति सुविश्रुता  ॥ ब्र्प्_१३२।५ ॥  
ततो विश्वावसुः पूज्य ऋषीन् देवं त्रिलोचनम्  ।  
सङ्गम्य चैव गौतम्या तां विशापाम् अथाकरोत्  ॥ ब्र्प्_१३२।६ ॥  
ततः प्रभृति तत् तीर्थं यक्षिणीसङ्गमं स्मृतम्  ।  
तत्र स्नानादिदानेन सर्वान् कामान् अवाप्नुयात्  ॥ ब्र्प्_१३२।७ ॥  
विश्वावसोः प्रसन्नो ऽभूद् यत्र शम्भुः शिवान्वितः  ।  
शैवं तत् परमं तीर्थं दुर्गातीर्थं च विश्रुतम्  ॥ ब्र्प्_१३२।८ ॥  
सर्वपापौघहरणं सर्वदुर्गतिनाशनम्  ।  
सर्वेषां तीर्थमुख्यानां तद् धि सारं महामुने  ।  
तीर्थं मुनिवरैः ख्यातं सर्वसिद्धिप्रदं नृणाम्  ॥ ब्र्प्_१३२।९ ॥  
{ब्रह्मोवाच: }  
शुक्लतीर्थम् इति ख्यातं सर्वसिद्धिकरं नृणाम्  ।  
यस्य स्मरणमात्रेण सर्वकामान् अवाप्नुयात्  ॥ ब्र्प्_१३३।१ ॥  
भरद्वाज इति ख्यातो मुनिः परमधार्मिकः  ।  
तस्य पैठीनसी नाम भार्या सुकलभूषणा  ॥ ब्र्प्_१३३।२ ॥  
गौतमीतीरम् अध्यास्ते पतिव्रतपरायणा  ।  
अग्नीषोमीयम् ऐन्द्राग्नं पुरोडाशम् अकल्पयत्  ॥ ब्र्प्_१३३।३ ॥  
पुरोडाशे श्रप्यमाणे धूमात् कश्चिद् अजायत  ।  
पुरोडाशं भक्षयित्वा लोकत्रितयभीषणः  ॥ ब्र्प्_१३३।४ ॥  
यज्ञं मे ह्य् अत्र को हंसि कोपात् त्वम् इति तं मुनिः  ।  
प्रोवाच सत्वरं क्रुद्धो भरद्वाजो द्विजोत्तमः  ।  
तद् ऋषेर् वचनं श्रुत्वा राक्षसः प्रत्युवाच तम्  ॥ ब्र्प्_१३३।५ ॥  
{राक्षस उवाच: }  
हव्यघ्न इति विख्यातं भरद्वाज निबोध माम्  ।  
सन्ध्यासुतो ऽहं ज्येष्ठश् च सुतः प्राचीनबर्हिषः  ॥ ब्र्प्_१३३।६ ॥  
ब्रह्मणा मे वरो दत्तो यज्ञान् खाद यथासुखम्  ।  
ममानुजः कलिश् चापि बलवान् अतिभीषणः  ॥ ब्र्प्_१३३।७ ॥  
अहं कृष्णः पिता कृष्णो माता कृष्णा तथानुजः  ।  
अहं मखं हनिष्यामि यूपं छेद्मि कृतान्तकः  ॥ ब्र्प्_१३३।८ ॥  
{भरद्वाज उवाच: }  
रक्ष्यतां मे त्वया यज्ञः प्रियो धर्मः सनातनः  ।  
जाने त्वां यज्ञहन्तारं सद्द्विजं रक्ष मे क्रतुम्  ॥ ब्र्प्_१३३।९ ॥  
{यज्ञघ्न उवाच: }  
भरद्वाज निबोधेदं वाक्यं मम समासतः  ।  
ब्रह्मणाहं पुरा शप्तो देवदानवसन्निधौ  ॥ ब्र्प्_१३३।१० ॥  
ततः प्रसादितो देवो मया लोकपितामहः  ।  
अमृतैः प्रोक्षयिष्यन्ति यदा त्वां मुनिसत्तमाः  ॥ ब्र्प्_१३३।११ ॥  
तदा विशापो भविता हव्यघ्न त्वं न चान्यथा  ।  
एवं करिष्यसि यदा ततः सर्वं भविष्यति  ॥ ब्र्प्_१३३।१२ ॥  
{ब्रह्मोवाच: }  
भरद्वाजः पुनः प्राह सखा मे ऽसि महामते  ।  
मखसंरक्षणं येन स्यान् मे वद करोमि तत्  ॥ ब्र्प्_१३३।१३ ॥  
सम्भूय देवा दैतेया ममन्थुः क्षीरसागरम्  ।  
अलभन्तामृतं कष्टात् तद् अस्मत्सुलभं कथम्  ॥ ब्र्प्_१३३।१४ ॥  
प्रीत्या यदि प्रसन्नो ऽसि सुलभं यद् वदस्व तत्  ।  
तद् ऋषेर् वचनं श्रुत्वा रक्षः प्राह तदा मुदा  ॥ ब्र्प्_१३३।१५ ॥  
{रक्ष उवाच: }  
अमृतं गौतमीवारि अमृतं स्वर्णम् उच्यते  ।  
अमृतं गोभवं चाज्यम् अमृतं सोम एव च  ॥ ब्र्प्_१३३।१६ ॥  
एतैर् माम् अभिषिञ्चस्व अथवैतैस् तथा त्रिभिः  ।  
गङ्गाया वारिणाज्येन हिरण्येन तथैव च  ।  
सर्वेभ्यो ऽप्य् अधिकं दिव्यम् अमृतं गौतमीजलम्  ॥ ब्र्प्_१३३।१७ ॥  
{ब्रह्मोवाच: }  
एतद् आकर्ण्य स ऋषिः परं सन्तोषम् आगतः  ।  
पाणाव् आदाय गङ्गायाः सलिलामृतम् आदरात्  ॥ ब्र्प्_१३३।१८ ॥  
तेनाकरोद् ऋषी रक्षो ह्य् अभिषिक्तं तदा मखे  ।  
पुनश् च यूपे च पशाव् ऋत्विक्षु मखमण्डले  ॥ ब्र्प्_१३३।१९ ॥  
सर्वम् एवाभवच् छुक्लम् अभिषेकान् महात्मनः  ।  
तद् रक्षो ऽपि तदा शुक्लो भूत्वोत्पन्नो महाबलः  ॥ ब्र्प्_१३३।२० ॥  
यः पुरा कृष्णरूपो ऽभूत् स तु शुक्लो ऽभवत् क्षणात्  ।  
यज्ञं सर्वं समाप्याथ भरद्वाजः प्रतापवान्  ॥ ब्र्प्_१३३।२१ ॥  
ऋत्विजो ऽपि विसृज्याथ यूपं गङ्गोदके ऽक्षिपत्  ।  
गङ्गामध्ये तद् धि यूपम् अद्याप्य् आस्ते महामते  ॥ ब्र्प्_१३३।२२ ॥  
अभिषिक्तं चामृतेन अभिज्ञानं तु तन् महत्  ।  
तत्र तीर्थे पुना रक्षो भरद्वाजम् उवाच ह  ॥ ब्र्प्_१३३।२३ ॥  
{रक्ष उवाच: }  
अहं यामि भरद्वाज कृतः शुक्लस् त्वया पुनः  ।  
तस्मात् तवात्र तीर्थे ये स्नानदानादिपूजनम्  ॥ ब्र्प्_१३३।२४ ॥  
कुर्युस् तेषाम् अभीष्टानि भवेयुर् यत् फलं मखे  ।  
स्मरणाद् अपि पापानि नाशं यान्तु सदा मुने  ॥ ब्र्प्_१३३।२५ ॥  
ततः प्रभृति तत् तीर्थं शुक्लतीर्थम् इति स्मृतम्  ।  
गौतम्यां दण्डकारण्ये स्वर्गद्वारम् अपावृतम्  ॥ ब्र्प्_१३३।२६ ॥  
उभयोस् तीरयोः सप्त सहस्राण्य् अपराणि च  ।  
तीर्थानां मुनिशार्दूल सर्वसिद्धिप्रदायिनाम्  ॥ ब्र्प्_१३३।२७ ॥  
{ब्रह्मोवाच: }  
चक्रतीर्थम् इति ख्यातं स्मरणात् पापनाशनम्  ।  
तस्य प्रभावं वक्ष्यामि शृणु यत्नेन नारद  ॥ ब्र्प्_१३४।१ ॥  
ऋषयः सप्त विख्याता वसिष्ठप्रमुखा मुने  ।  
गौतम्यास् तीरम् आश्रित्य सत्त्रयज्ञम् उपासते  ॥ ब्र्प्_१३४।२ ॥  
तत्र विघ्न उपक्रान्ते रक्षोभिर् अतिभीषणे  ।  
माम् अभ्येत्याथ मुनयो रक्षःकृत्यं न्यवेदयन्  ॥ ब्र्प्_१३४।३ ॥  
तदाहं प्रमदारूपं माययासृज्य नारद  ।  
यस्याश् च दर्शनाद् एव नाशं यान्त्य् अथ राक्षसाः  ॥ ब्र्प्_१३४।४ ॥  
एवम् उक्त्वा तु तां प्रादाम् ऋषिभ्यः प्रमदां मुने  ।  
मद्वाक्याद् ऋषयो मायाम् आदाय पुनर् आगमन्  ॥ ब्र्प्_१३४।५ ॥  
अजैका या समाख्याता कृष्णलोहितरूपिणी  ।  
मुक्तकेशीत्य् अभिधया सास्ते ऽद्यापि स्वरूपिणी  ॥ ब्र्प्_१३४।६ ॥  
लोकत्रितयसम्मोह- दायिनी कामरूपिणी  ।  
तद्बलात् स्वस्थमनसः सर्वे च मुनिपुङ्गवः  ॥ ब्र्प्_१३४।७ ॥  
गौतमीं सरितां श्रेष्ठां पुनर् यज्ञाय दीक्षिताः  ।  
पुनस् तन्मखनाशाय राक्षसाः समुपागमन्  ॥ ब्र्प्_१३४।८ ॥  
यक्षवाटान्तिके मायां दृष्ट्वा राक्षसपुङ्गवाः  ।  
ततो नृत्यन्ति गायन्ति हसन्ति च रुदन्ति च  ॥ ब्र्प्_१३४।९ ॥  
माहेश्वरी महामाया प्रभावेणातिदर्पिता  ।  
तेषां मध्ये दैत्यपतिः शम्बरो नाम वीर्यवान्  ॥ ब्र्प्_१३४।१० ॥  
मायारूपां तु प्रमदां भक्षयाम् आस नारद  ।  
तद् अद्भुतम् अतीवासीत् तन्मायाबलदर्शिनाम्  ॥ ब्र्प्_१३४।११ ॥  
मखे विध्वंस्यमाने तु ते विष्णुं शरणं ययुः  ।  
प्रादाद् विष्णुश् चक्रम् अथो मुनीनां रक्षणाय तु  ॥ ब्र्प्_१३४।१२ ॥  
चक्रं तद् राक्षसान् आजौ दैत्यांश् च दनुजांस् तथा  ।  
चिच्छेद तद्भयाद् एव मृता राक्षसपुङ्गवाः  ॥ ब्र्प्_१३४।१३ ॥  
ऋषिभिस् तन् महासत्त्रं सम्पूर्णम् अभवत् तदा  ।  
विष्णोः प्रक्षालितं चक्रं गङ्गाम्भोभिः सुदर्शनम्  ॥ ब्र्प्_१३४।१४ ॥  
ततः प्रभृति तत् तीर्थं चक्रतीर्थम् उदाहृतम्  ।  
तत्र स्नानेन दानेन सत्त्रयागफलं लभेत्  ॥ ब्र्प्_१३४।१५ ॥  
तत्र पञ्च शतान्य् आसंस् तीर्थानां पापहारिणाम्  ।  
तेषु स्नानं तथा दानं प्रत्येकं मुक्तिदायकम्  ॥ ब्र्प्_१३४।१६ ॥  
{ब्रह्मोवाच: }  
वाणीसङ्गमम् आख्यातं यत्र वागीश्वरो हरः  ।  
तत् तीर्थं सर्वपापानां मोचनं सर्वकामदम्  ॥ ब्र्प्_१३५।१ ॥  
तत्र स्नानेन दानेन ब्रह्महत्यादिनाशनम्  ।  
ब्रह्मविष्ण्वोश् च संवादे महत्त्वे च परस्परम्  ॥ ब्र्प्_१३५।२ ॥  
तयोर् मध्ये महादेवो ज्योतिर्मूर्तिर् अभूत् किल  ।  
तत्रैव वाग् उवाचेदं दैवी पुत्र तयोः शुभा  ॥ ब्र्प्_१३५।३ ॥  
अहम् अस्मि महांस् तत्र अहम् अस्मीति वै मिथः  ।  
दैवी वाक् ताव् उभौ प्राह यस् त्व् अस्यान्तं तु पश्यति  ॥ ब्र्प्_१३५।४ ॥  
स तु ज्येष्ठो भवेत् तस्मान् मा वादं कर्तुम् अर्हथः  ।  
तद्वाक्याद् विष्णुर् अगमद् अधो ऽहं चोर्ध्वम् एव च  ॥ ब्र्प्_१३५।५ ॥  
ततो विष्णुः शीघ्रम् एत्य ज्योतिःपार्श्व उपाविशत्  ।  
अप्राप्यान्तम् अहं प्रायां दूराद् दूरतरं मुने  ॥ ब्र्प्_१३५।६ ॥  
ततः श्रान्तो निवृत्तो ऽहं द्रष्टुम् ईशं तु तं प्रभुम्  ।  
तदैवं मम धीर् आसीद् दृष्टश् चान्तो मया भृशम्  ॥ ब्र्प्_१३५।७ ॥  
अस्य देवस्य तद् विष्णोर् मम ज्यैष्ठ्यं स्फुटं भवेत्  ।  
पुनश् चापि मम त्व् एवं मतिर् आसीन् महामते  ॥ ब्र्प्_१३५।८ ॥  
सत्यैर् वक्त्रैः कथं वक्ष्ये पीडितो ऽप्य् अनृतं वचः  ।  
नानाविधेषु पापेषु नानृतात् पातकं परम्  ॥ ब्र्प्_१३५।९ ॥  
सत्यैर् वक्त्रैर् असत्यां वा वाचं वक्ष्ये कथं त्व् इति  ।  
ततो ऽहं पञ्चमं वक्त्रं गर्दभाकृतिभीषणम्  ॥ ब्र्प्_१३५।१० ॥  
कृत्वा तेनानृतं वक्ष्य इति ध्यात्वा चिरं तदा  ।  
अब्रवं तं हरिं तत्र आसीनं जगतां प्रभुम्  ॥ ब्र्प्_१३५।११ ॥  
अस्य चान्तो मया दृष्टस् तेन ज्यैष्ठ्यं जनार्दन  ।  
ममेति वदतः पार्श्वे उभौ तौ हरिशङ्करौ  ॥ ब्र्प्_१३५।१२ ॥  
एकरूपत्वम् आपन्नौ सूर्याचन्द्रमसाव् इव  ।  
तौ दृष्ट्वा विस्मितो भीतश् चास्तवं ताव् उभाव् अपि  ।  
ततः क्रुद्धौ जगन्नाथौ वाचं ताम् इदम् ऊचतुः  ॥ ब्र्प्_१३५।१३ ॥  
{हरिहराव् ऊचतुः: }  
दुष्टे त्वं निम्नगा भूया नानृताद् अस्ति पातकम्  ॥* ब्र्प्_१३५।१४ ॥  
{ब्रह्मोवाच: }  
ततः सा विह्वला भूत्वा नदीभावम् उपागता  ।  
तद् दृष्ट्वा विस्मितो भीतस् ताम् अब्रवम् अहं तदा  ॥ ब्र्प्_१३५।१५ ॥  
यस्माद् असत्यम् उक्तासि ब्रह्मवाचि स्थिता सती  ।  
तस्माद् अदृश्या त्वं भूयाः पापरूपास्य् असंशयम्  ॥ ब्र्प्_१३५।१६ ॥  
एतच् छापं विदित्वा तु तौ देवौ प्रणता तदा  ।  
विशापत्वं प्रार्थयन्ती तुष्टाव च पुनः पुनः  ॥ ब्र्प्_१३५।१७ ॥  
ततस् तुष्टौ देवदेवौ प्रार्थितौ त्रिदशार्चितौ  ।  
प्रीत्या हरिहराव् एवं वाचं वाचम् अथोचतुः  ॥ ब्र्प्_१३५।१८ ॥  
{हरिहराव् ऊचतुः: }  
गङ्गया सङ्गता भद्रे यदा त्वं लोकपावनी  ।  
तदा पुनर् वपुस् ते स्यात् पवित्रं हि सुशोभने  ॥ ब्र्प्_१३५।१९ ॥  
{ब्रह्मोवाच: }  
तथेत्य् उक्त्वा सापि देवी गङ्गया सङ्गताभवत्  ।  
भागीरथी गौतमी च ततश् चापि स्वकं वपुः  ॥ ब्र्प्_१३५।२० ॥  
देवी सा व्यगमद् ब्रह्मन् देवानाम् अपि दुर्लभम्  ।  
गौतम्यां सैव विख्याता नाम्ना वाणीति पुण्यदा  ॥ ब्र्प्_१३५।२१ ॥  
भागीरथ्यां सैव देवी सरस्वत्य् अभिधीयते  ।  
उभयत्रापि विख्यातः सङ्गमो लोकपूजितः  ॥ ब्र्प्_१३५।२२ ॥  
सरस्वतीसङ्गमश् च वाणीसङ्गम एव च  ।  
गौतम्या सङ्गता देवी वाणी वाचा सरस्वती  ॥ ब्र्प्_१३५।२३ ॥  
सर्वत्र पूजितं तीर्थं तत्र वाचा शिवं प्रभुम्  ।  
देवेश्वरं पूजयित्वा विशापम् अगमद् यतः  ॥ ब्र्प्_१३५।२४ ॥  
ब्रह्मा विधूय वाग्दौष्ट्यं स्वं च धामागमत् पुनः  ।  
तस्मात् तत्र शुचिर् भूत्वा स्नात्वा तत्र च सङ्गमे  ॥ ब्र्प्_१३५।२५ ॥  
वागीश्वरं ततो दृष्ट्वा तावता मुक्तिम् आप्नुयात्  ।  
दानहोमादिकं किञ्चिद् उपवासादिकां क्रियाम्  ॥ ब्र्प्_१३५।२६ ॥  
यः कुर्यात् सङ्गमे पुण्ये संसारे न भवेत् पुनः  ।  
एकोनविंशतिशतं तीर्थानां तीरयोर् द्वयोः  ।  
नानाजन्मार्जिताशेष- पापक्षयविधायिनाम्  ॥ ब्र्प्_१३५।२७ ॥  
{ब्रह्मोवाच: }  
विष्णुतीर्थम् इति ख्यातं तत्र वृत्तम् इदं शृणु  ।  
मौद्गल्य इति विख्यातो मुद्गलस्य सुतो ऋषिः  ॥ ब्र्प्_१३६।१ ॥  
तस्य भार्या तु जाबाला नाम्ना ख्याता सुपुत्रिणी  ।  
पिता ऋषिस् तथा वृद्धो मुद्गलो लोकविश्रुतः  ॥ ब्र्प्_१३६।२ ॥  
तस्य भार्या तथा ख्याता नाम्ना भागीरथी शुभा  ।  
स मौद्गल्यः प्रातर् एव गङ्गां स्नाति यतव्रतः  ॥ ब्र्प्_१३६।३ ॥  
नित्यम् एव त्व् इदं कर्म तस्यासीन् मुनिसत्तम  ।  
गङ्गातीरे कुशैर् मृद्भिः शमीपुष्पैर् अहर्निशम्  ॥ ब्र्प्_१३६।४ ॥  
गुरूदितेन मार्गेण स्वमानससरोरुहे  ।  
आवाहनं नित्यम् एव विष्णोश् चक्रे स मौद्गलिः  ॥ ब्र्प्_१३६।५ ॥  
तेनाहूतस् त्वरन्न् एति लक्ष्मीभर्ता जगत्पतिः  ।  
वैनतेयम् अथारुह्य शङ्खचक्रगदाधरः  ॥ ब्र्प्_१३६।६ ॥  
पूजितस् तेन ऋषिणा स मौद्गल्येन यत्नतः  ।  
प्रब्रूते च कथाश् चित्रा मौद्गल्याय जगत्प्रभुः  ॥ ब्र्प्_१३६।७ ॥  
ततो ऽपराह्णसमये विष्णुः प्राह स मौद्गलिम्  ।  
याहि वत्स स्वभवनं श्रान्तो ऽसीति पुनः पुनः  ॥ ब्र्प्_१३६।८ ॥  
एवम् उक्तः स देवेन विष्णुना याति स द्विजः  ।  
जगत्प्रभुस् ततो याति देवैर् युक्तः स्वमन्दिरम्  ॥ ब्र्प्_१३६।९ ॥  
मौद्गल्यो ऽपि तथाभ्येत्य किञ्चिद् आदाय नित्यशः  ।  
स्वम् एव भवनं विद्वान् भार्यायै स्वार्जितं धनम्  ॥ ब्र्प्_१३६।१० ॥  
ददाति स महाविष्णु- चरणाब्जपरायणः  ।  
मौद्गल्यस्य प्रिया सापि पतिव्रतपरायणा  ॥ ब्र्प्_१३६।११ ॥  
शाकं मूलं फलं वापि भर्त्रानीतं तु यत्नतः  ।  
सुसंस्कृत्याप्य् अतिथीनां बालानां भर्तुर् एव च  ॥ ब्र्प्_१३६।१२ ॥  
दत्त्वा तु भोजनं तेभ्यः पश्चाद् भुङ्क्ते यतव्रता  ।  
भुक्तवत्स्व् अथ सर्वेषु रात्रौ नित्यं स मौद्गलिः  ॥ ब्र्प्_१३६।१३ ॥  
विष्णोः श्रुताः कथाश् चित्रास् तेभ्यो वक्त्य् अथ हर्षितः  ।  
एवं बहुतिथे काले व्यतीते चातिविस्मिता  ।  
मौद्गल्यस्य रहो भार्या भर्तारं वाक्यम् अब्रवीत्  ॥ ब्र्प्_१३६।१४ ॥  
{जाबालोवाच: }  
यदि ते विष्णुर् अभ्येति समीपं त्रिदशार्चितः  ।  
तथापि कष्टम् अस्माकं कस्माद् इति जगत्प्रभुम्  ॥ ब्र्प्_१३६।१५ ॥  
तत् पृच्छ त्वं महाप्राज्ञ यदासौ विष्णुर् एति च  ।  
यस्मिंश् च स्मृतमात्रे तु जराजन्मरुजो मृतिः  ।  
नाशं यान्ति कुतो दृष्टे तस्मात् पृच्छ जगत्पतिम्  ॥ ब्र्प्_१३६।१६ ॥  
{ब्रह्मोवाच: }  
तथेत्य् उक्त्वा प्रियावाक्यान् मौद्गल्यो नित्यवद् धरिम्  ।  
पूजयित्वा विनीतश् च पप्रच्छ स कृताञ्जलिः  ॥ ब्र्प्_१३६।१७ ॥  
{मौद्गल्य उवाच: }  
त्वयि स्मृते जगन्नाथ शोकदारिद्र्यदुष्कृतम्  ।  
नाशं याति विपत्तिर् मे त्वयि दृष्टे कथं स्थिता  ॥ ब्र्प्_१३६।१८ ॥  
{श्रीविष्णुर् उवाच: }  
स्वकृतं भुज्यते भूतैः सर्वैः सर्वत्र सर्वदा  ।  
न कोपि कस्यचित् किञ्चित् करोत्य् अत्र हिताहिते  ॥ ब्र्प्_१३६।१९ ॥  
यादृशं चोप्यते बीजं फलं भवति तादृशम्  ।  
रसालः स्यान् न निम्बस्य बीजाज् जात्व् अपि कुत्रचित्  ॥ ब्र्प्_१३६।२० ॥  
न कृता गौतमीसेवा नार्चितौ हरिशङ्करौ  ।  
न दत्तं यैश् च विप्रेभ्यस् ते कथं भाजनं श्रियः  ॥ ब्र्प्_१३६।२१ ॥  
त्वया न दत्तं किञ्चिच् च ब्राह्मणेभ्यो ममापि च  ।  
यद् दीयते तद् एवेह परस्मिंश् चोपतिष्ठति  ॥ ब्र्प्_१३६।२२ ॥  
मृद्भिर् वार्भिः कुशैर् मन्त्रैः शुचिकर्म सदैव यत्  ।  
करोति तस्मात् पूतात्मा शरीरस्य च शोषणात्  ॥ ब्र्प्_१३६।२३ ॥  
विना दानेन न क्वापि भोगावाप्तिर् नृणां भवेत्  ।  
सत्कर्माचरणाच् छुद्धो विरक्तः स्यात् ततो नरः  ॥ ब्र्प्_१३६।२४ ॥  
ततो ऽप्रतिहतज्ञानो जीवन्मुक्तस् ततो भवेत्  ।  
सर्वेषां सुलभा मुक्तिर् मद्भक्त्या चेह पूर्ततः  ॥ ब्र्प्_१३६।२५ ॥  
भुक्तिर् दानादिना सर्व- भूतदुःखनिबर्हणात्  ।  
अथवा लप्स्यसे मुक्तिं भक्त्या भुक्तिं न लप्स्यसे  ॥ ब्र्प्_१३६।२६ ॥  
{मौद्गल्य उवाच: }  
भक्त्या मुक्तिः कथं भूयाद् भुक्तेर् मुक्तिः सुदुर्लभा  ।  
जाता चेद् देहिनां मुक्तिः किम् अन्येन प्रयोजनम्  ॥ ब्र्प्_१३६।२७ ॥  
भक्त्या मुक्तिः सर्वपूज्या ताम् इच्छेयं जगन्मय  ॥* ब्र्प्_१३६।२८ ॥  
{विष्णुर् उवाच: }  
एतद् एवान्तरं ब्रह्मन् दीयते माम् अनुस्मरन्  ।  
ब्राह्मणायाथवार्थिभ्यस् तद् एवाक्षयतां व्रजेत्  ॥ ब्र्प्_१३६।२९ ॥  
माम् अध्यात्वाथ यद् दद्यात् तत् तन्मात्रफलप्रदम्  ।  
तत् पुनर् दत्तम् एवेह न भोगायात्र कल्पते  ॥ ब्र्प्_१३६।३० ॥  
तस्माद् देहि महाबुद्धे भोज्यं किञ्चिन् मम ध्रुवम्  ।  
अथवा विप्रमुख्याय गौतमीतीरम् आश्रितः  ॥ ब्र्प्_१३६।३१ ॥  
{ब्रह्मोवाच: }  
मौद्गल्यः प्राह तं विष्णुं देयं मम न विद्यते  ।  
नान्यत् किञ्चन देहादि यत् तत् त्वयि समर्पितम्  ॥ ब्र्प्_१३६।३२ ॥  
ततो विष्णुर् गरुत्मन्तं प्राह शीघ्रं जगत्पतिः  ।  
इहानयस्व कणिशं ममायं चार्पयिष्यति  ॥ ब्र्प्_१३६।३३ ॥  
ततो योग्यान् अयं भोगान् प्राप्स्यते मनसः प्रियान्  ।  
आकर्ण्य स्वामिनादिष्टं तथा चक्रे स पक्षिराट्  ॥ ब्र्प्_१३६।३४ ॥  
विष्णुहस्ते कणान् प्रादात् स मौद्गल्यो यतव्रतः  ।  
एतस्मिन्न् अन्तरे विष्णुर् विश्वकर्माणम् अब्रवीत्  ॥ ब्र्प्_१३६।३५ ॥  
{विष्णुर् उवाच: }  
यावच् चास्य कुले सप्त पुरुषास् तावद् एव तु  ।  
भवितारो महाबुद्धे तावत् कामा मनीषिताः  ।  
गावो हिरण्यं धान्यानि वस्त्राण्य् आभरणानि च  ॥ ब्र्प्_१३६।३६ ॥  
{ब्रह्मोवाच: }  
यच् च किञ्चिन् मनःप्रीत्यै लोके भवति भूषणम्  ।  
तत् सर्वम् आप मौद्गल्यो विष्णुगङ्गाप्रभावतः  ॥ ब्र्प्_१३६।३७ ॥  
गृहं गच्छेति मौद्गल्यो विष्णुनोक्तस् ततो ययौ  ।  
आश्रमे स्वस्य सर्वर्द्धिं दृष्ट्वा ऋषिर् अभाषत  ॥ ब्र्प्_१३६।३८ ॥  
{ऋषिर् उवाच: }  
अहो दानप्रभावो ऽयम् अहो विष्णोर् अनुस्मृतिः  ।  
अहो गङ्गाप्रभावश् च कैर् विचार्यो महान् अयम्  ॥ ब्र्प्_१३६।३९ ॥  
{ब्रह्मोवाच: }  
मौद्गल्यो भार्यया सार्धं पुत्रैः पौत्रैश् च बन्धुभिः  ।  
पितृभ्यां बुभुजे भोगान् भुक्तिं मुक्तिम् अवाप च  ॥ ब्र्प्_१३६।४० ॥  
ततः प्रभृति तत् तीर्थं मौद्गल्यं वैष्णवं तथा  ।  
तत्र स्नानं च दानं च भुक्तिमुक्तिफलप्रदम्  ॥ ब्र्प्_१३६।४१ ॥  
तत्र श्रुतिः स्मृतिर् वापि तीर्थस्य स्यात् कथञ्चन  ।  
तस्य विष्णुर् भवेत् प्रीतः पापैर् मुक्तः सुखी भवेत्  ॥ ब्र्प्_१३६।४२ ॥  
एकादश सहस्राणि तीर्थानां तीरयोर् द्वयोः  ।  
सर्वार्थदायिनां तत्र स्नानदानजपादिभिः  ॥ ब्र्प्_१३६।४३ ॥  
{ब्रह्मोवाच: }  
लक्ष्मीतीर्थम् इति ख्यातं साक्षाल् लक्ष्मीविवर्धनम्  ।  
अलक्ष्मीनाशनं पुण्यम् आख्यानं शृणु नारद  ॥ ब्र्प्_१३७।१ ॥  
संवादश् च पुरा त्व् आसील् लक्ष्म्याः पुत्र दरिद्रया  ।  
परस्परविरोधिन्याव् उभे विश्वं समीयतुः  ॥ ब्र्प्_१३७।२ ॥  
ताभ्याम् अव्यापृतं वस्तु तन् नास्ति भुवनत्रये  ।  
मम ज्यैष्ठ्यं मम ज्यैष्ठ्यम् इत्य् ऊचतुर् उभे मिथः  ।  
अहं पूर्वं समुद्भूता इत्य् आह श्रियम् ओजसा  ॥ ब्र्प्_१३७।३ ॥  
{श्रीलक्ष्मीर् उवाच: }  
कुलं शीलं जीवितं वा देहिनाम् अहम् एव तु  ।  
मया विना देहभाजो जीवन्तो ऽपि मृता इव  ॥ ब्र्प्_१३७।४ ॥  
{ब्रह्मोवाच: }  
दरिद्रया च सा प्रोक्ता सर्वेभ्यो ह्य् अधिका ह्य् अहम्  ।  
मुक्तिर् मदाश्रिता नित्यं दरिद्रैवं वचो ऽब्रवीत्  ॥ ब्र्प्_१३७।५ ॥  
कामः क्रोधश् च लोभश् च मदो मात्सर्यम् एव च  ।  
यत्राहम् अस्मि तत्रैते न तिष्ठन्ति कदाचन  ॥ ब्र्प्_१३७।६ ॥  
न भयोद्भूतिर् उन्माद ईर्ष्या उद्धतवृत्तिता  ।  
यत्राहम् अस्मि तत्रैते न तिष्ठन्ति कदाचन  ॥ ब्र्प्_१३७।७ ॥  
दरिद्राया वचः श्रुत्वा लक्ष्मीस् तां प्रत्यभाषत  ॥* ब्र्प्_१३७।८ ॥  
{लक्ष्मीर् उवाच: }  
अलङ्कृतो मया जन्तुः सर्वो भवति पूजितः  ।  
निर्धनः शिवतुल्यो ऽपि सर्वैर् अप्य् अभिभूयते  ॥ ब्र्प्_१३७।९ ॥  
देहीति वचनद्वारा देहस्थाः पञ्च देवताः  ।  
सद्यो निर्गत्य गच्छन्ति धीश्रीह्रीशान्तिकीर्तयः  ॥ ब्र्प्_१३७।१० ॥  
तावद् गुणा गुरुत्वं च यावन् नार्थयते परम्  ।  
अर्थी चेत् पुरुषो जातः क्व गुणाः क्व च गौरवम्  ॥ ब्र्प्_१३७।११ ॥  
तावत् सर्वोत्तमो जन्तुस् तावत् सर्वगुणालयः  ।  
नमस्यः सर्वलोकानां यावन् नार्थयते परम्  ॥ ब्र्प्_१३७।१२ ॥  
कष्टम् एतन् महापापं निर्धनत्वं शरीरिणाम्  ।  
न मानयति नो वक्ति न स्पृशत्य् अधनं जनः  ॥ ब्र्प्_१३७।१३ ॥  
अहम् एव ततः श्रेष्ठा दरिद्रे शृणु मे वचः  ॥* ब्र्प्_१३७।१४ ॥  
{ब्रह्मोवाच: }  
तल् लक्ष्मीवचनं श्रुत्वा दरिद्रा वाक्यम् अब्रवीत्  ॥* ब्र्प्_१३७।१५ ॥  
{दरिद्रोवाच: }  
वक्तुं न लक्ष्मीर् ज्येष्ठाहम् इति वै लज्जसे मुहुः  ।  
पापेषु रमसे नित्यं विहाय पुरुषोत्तमम्  ॥ ब्र्प्_१३७।१६ ॥  
विश्वस्तवञ्चका नित्यं भवती श्लाघसे कथम्  ।  
सुखं न तादृक् त्वत्प्राप्तौ पश्चात्तापो यथा गुरुः  ॥ ब्र्प्_१३७।१७ ॥  
न तथा जायते पुंसां सुरया दारुणो मदः  ।  
त्वत्सन्निधानमात्रेण यथा वै विदुषाम् अपि  ॥ ब्र्प्_१३७।१८ ॥  
सदैव रमसे लक्ष्मीः प्रायस् त्वं पापकारिषु  ।  
अहं वसामि योग्येषु धर्मशीलेषु सर्वदा  ॥ ब्र्प्_१३७।१९ ॥  
शिवविष्ण्वनुरक्तेषु कृतज्ञेषु महत्सु च  ।  
सदाचारेषु शान्तेषु गुरुसेवोद्यतेषु च  ॥ ब्र्प्_१३७।२० ॥  
सत्सु विद्वत्सु शूरेषु कृतबुद्धिषु साधुषु  ।  
निवसामि सदा लक्ष्मीस् तस्माज् ज्यैष्ठ्यं मयि स्थितम्  ॥ ब्र्प्_१३७।२१ ॥  
ब्राह्मणेषु शुचिष्मत्सु व्रतचारिषु भिक्षुषु  ।  
निर्भयेषु वसिष्यामि लक्ष्मीस् त्वं शृणु ते स्थितिम्  ॥ ब्र्प्_१३७।२२ ॥  
राजवर्तिषु पापेषु निष्ठुरेषु खलेषु च  ।  
पिशुनेषु च लुब्धेषु विकृतेषु शठेषु च  ॥ ब्र्प्_१३७।२३ ॥  
अनार्येषु कृतघ्नेषु धर्मघातिषु सर्वदा  ।  
मित्रद्रोहिष्व् अनिष्टेषु भग्नचित्तेषु वर्तसे  ॥ ब्र्प्_१३७।२४ ॥  
{ब्रह्मोवाच: }  
एवं विवदमाने ते जग्मतुर् माम् उभे अपि  ।  
तयोर् वाक्यम् उपश्रुत्य मयोक्ते ते उभे अपि  ॥ ब्र्प्_१३७।२५ ॥  
मत्तः पूर्वतरा पृथ्वी आपः पूर्वतरास् ततः  ।  
स्त्रीणां विवादं ता एव स्त्रियो जानन्ति नेतरे  ॥ ब्र्प्_१३७।२६ ॥  
विशेषतः पुनस् ताभ्यः कमण्डलुभवाश् च याः  ।  
तत्रापि गौतमी देवी निश्चयं कथयिष्यति  ॥ ब्र्प्_१३७।२७ ॥  
सैव सर्वार्तिसंहर्त्री सैव सन्देहकर्तरी  ।  
ते मद्वाक्याद् भुवं गत्वा भूम्या च सहिते अपि  ॥ ब्र्प्_१३७।२८ ॥  
अद्भिश् च सहिताः सर्वा गौतमीं ययुर् आपगाम्  ।  
भूमिर् आपस् तयोर् वाक्यं गौतम्यै क्रमशः स्फुटम्  ॥ ब्र्प्_१३७।२९ ॥  
सर्वं निवेदयाम् आसुर् यथावृत्तं प्रणम्य ताम्  ।  
दरिद्रायाश् च लक्ष्म्याश् च वाक्यं मध्यस्थवत् तदा  ॥ ब्र्प्_१३७।३० ॥  
शृण्वत्सु लोकपालेषु शृण्वत्यां भुवि नारद  ।  
शृण्वतीष्व् अप्सु सा गङ्गा दरिद्रां वाक्यम् अब्रवीत्  ।  
सम्प्रशस्य तथा लक्ष्मीं गौतमी वाक्यम् अब्रवीत्  ॥ ब्र्प्_१३७।३१ ॥  
{गौतम्य् उवाच: }  
ब्रह्मश्रीश् च तपःश्रीश् च यज्ञश्रीः कीर्तिसञ्ज्ञिता  ।  
धनश्रीश् च यशश्रीश् च विद्या प्रज्ञा सरस्वती  ॥ ब्र्प्_१३७।३२ ॥  
भुक्तिश्रीश् चाथ मुक्तिश् च स्मृतिर् लज्जा धृतिः क्षमा  ।  
सिद्धिस् तुष्टिस् तथा पुष्टिः शान्तिर् आपस् तथा मही  ॥ ब्र्प्_१३७।३३ ॥  
अहंशक्तिर् अथौषध्यः श्रुतिः शुद्धिर् विभावरी  ।  
द्यौर् ज्योत्स्ना आशिषः स्वस्तिर् व्याप्तिर् माया उषा शिवा  ॥ ब्र्प्_१३७।३४ ॥  
यत् किञ्चिद् विद्यते लोके लक्ष्म्या व्याप्तं चराचरम्  ।  
ब्राह्मणेष्व् अथ धीरेषु क्षमावत्स्व् अथ साधुषु  ॥ ब्र्प्_१३७।३५ ॥  
विद्यायुक्तेषु चान्येषु भुक्तिमुक्त्यनुसारिषु  ।  
यद् यद् रम्यं सुन्दरं वा तत् तल् लक्ष्मीविजृम्भितम्  ॥ ब्र्प्_१३७।३६ ॥  
किम् अत्र बहुनोक्तेन सर्वं लक्ष्मीमयं जगत्  ।  
यस्मिन् कस्मिंश् च यत् किञ्चिद् उत्कृष्टं परिदृश्यते  ॥ ब्र्प्_१३७।३७ ॥  
लक्ष्मीमयं तु तत् सर्वं तया हीनं न किञ्चन  ।  
अत्रेमां सुन्दरीं देवीं स्पर्धयन्ती न लज्जसे  ॥ ब्र्प्_१३७।३८ ॥  
गच्छ गच्छेति तां गङ्गा दरिद्रां वाक्यम् अब्रवीत्  ।  
ततः प्रभृति गङ्गाम्भो दरिद्रावैरकार्य् अभूत्  ॥ ब्र्प्_१३७।३९ ॥  
तावद् दरिद्राभिभवो गङ्गा यावन् न सेव्यते  ।  
ततः प्रभृति तत् तीर्थम् अलक्ष्मीनाशनं शुभम्  ॥ ब्र्प्_१३७।४० ॥  
तत्र स्नानेन दानेन लक्ष्मीवान् पुण्यवान् भवेत्  ।  
तीर्थानां षट् सहस्राणि तस्मिंस् तीर्थे महामते  ।  
देवर्षिमुनिजुष्टानां सर्वसिद्धिप्रदायिनाम्  ॥ ब्र्प्_१३७।४१ ॥  
{ब्रह्मोवाच: }  
भानुतीर्थम् इति ख्यातं सर्वसिद्धिकरं नृणाम्  ।  
तत्रेदं वृत्तम् आख्यास्ये महापातकनाशनम्  ॥ ब्र्प्_१३८।१ ॥  
शर्यातिर् इति विख्यातो राजा परमधार्मिकः  ।  
तस्य भार्या स्थविष्ठेति रूपेणाप्रतिमा भुवि  ॥ ब्र्प्_१३८।२ ॥  
मधुच्छन्दा इति ख्यातो वैश्वामित्रो द्विजोत्तमः  ।  
पुरोधास् तस्य नृपतेर् ब्रह्मर्षिः शमिनां प्रभुः  ॥ ब्र्प्_१३८।३ ॥  
दिशो विजेतुं स जगाम राजा  ब्र्प्_१३८।४अ  
पुरोधसा तेन नृपप्रवीरः  ब्र्प्_१३८।४ब्  
पुरोधसं प्राह महानुभावं  ब्र्प्_१३८।४च्  
जित्वा दिशश् चाध्वनि सन्निविष्टः  ब्र्प्_१३८।४द्  
पप्रच्छेदं केन खेदं गतो ऽसि  ब्र्प्_१३८।५अ  
हेतुं वदस्वेति महानुभाव  ब्र्प्_१३८।५ब्  
त्वम् एव राज्ये मम सर्वमान्यः  ब्र्प्_१३८।५च्  
समस्तविद्यानिरवद्यबोधः  ब्र्प्_१३८।५द्  
विधूतपापः परितापशून्यः  ब्र्प्_१३८।६अ  
किम् अन्यचेता इव लक्ष्यसे त्वम्  ब्र्प्_१३८।६ब्  
जितेयम् उर्वी विजिता नरेन्द्रा  ब्र्प्_१३८।६च्  
हर्षस्य हेतौ महतीह जाते  ब्र्प्_१३८।६द्  
किं त्वं कृशो मे वद सत्यम् एव  ब्र्प्_१३८।७अ  
द्विजातिवर्यातिमहानुभाव  ब्र्प्_१३८।७ब्  
सम्बोध्य शर्यातिम् उवाच विप्रश्  ब्र्प्_१३८।७च्  
छन्दोमधुः प्रेममयीं प्रियोक्तिम्  ब्र्प्_१३८।७द्  
{मधुच्छन्दा उवाच: }  
शृणु भूपाल मद्वाक्यं भार्यया यद् उदीरितम्  ।  
स्थिते यामे वयं यामो यामिनी चार्धगामिनी  ॥ ब्र्प्_१३८।८ ॥  
स्वामिनी चास्य देहस्य कामिनी मां प्रतीक्षते  ।  
स्मृत्वा तत् कामिनीवाक्यं शोषं याति कलेवरम्  ।  
विकारे स्मरसञ्जाते जीवातुर् नलिनानना  ॥ ब्र्प्_१३८।९ ॥  
{ब्रह्मोवाच: }  
विहस्य चाब्रवीद् राजा पुरोधसम् अरिन्दमः  ॥* ब्र्प्_१३८।१० ॥  
{राजोवाच: }  
त्वं गुरुर् मम मित्रं च किम् आत्मानं विडम्बसे  ।  
किम् अनेन महाप्राज्ञ मम वाक्येन मानद  ।  
क्षणविध्वंसिनि सुखे का नामास्था महात्मनाम्  ॥ ब्र्प्_१३८।११ ॥  
{ब्रह्मोवाच: }  
एतद् आकर्ण्य मतिमान् मधुच्छन्दा वचो ऽब्रवीत्  ॥* ब्र्प्_१३८।१२ ॥  
{मधुच्छन्दा उवाच: }  
यत्रानुकूल्यं दम्पत्योस् त्रिवर्गस् तत्र वर्धते  ।  
न चेदं दूषणं राजन् भूषणं चातिमन्यताम्  ॥ ब्र्प्_१३८।१३ ॥  
{ब्रह्मोवाच: }  
आजगाम स्वकं देशं महत्या सेनया वृतः  ।  
परीक्षार्थं च तत्प्रेम पुर्यां वार्त्ताम् अदीदिशत्  ॥ ब्र्प्_१३८।१४ ॥  
दिशो विजेतुं शर्यातौ याते राक्षसपुङ्गवः  ।  
हत्वा रसातलं यातो राजानं सपुरोधसम्  ॥ ब्र्प्_१३८।१५ ॥  
राज्ञो भार्या निश्चयाय प्रवृत्ता मुनिसत्तम  ।  
वार्त्तां श्रुत्वा दूतमुखान् मधुच्छन्दःप्रिया पुनः  ॥ ब्र्प्_१३८।१६ ॥  
तदैवाभूद् गतप्राणा तद् विचित्रम् इवाभवत्  ।  
तस्या वृत्तं तु ते दृष्ट्वा दूता राज्ञे न्यवेदयन्  ॥ ब्र्प्_१३८।१७ ॥  
यत् कृतं राजपत्नीभिः प्रियया च पुरोधसः  ।  
विस्मितो दुःखितो राजा पुनर् दूतान् अभाषत  ॥ ब्र्प्_१३८।१८ ॥  
{राजोवाच: }  
शीघ्रं गच्छन्तु हे दूता ब्राह्मण्या यत् कलेवरम्  ।  
रक्षन्तु वार्त्तां कुरुत राजागन्ता पुरोधसा  ॥ ब्र्प्_१३८।१९ ॥  
{ब्रह्मोवाच: }  
इति चिन्तातुरे राज्ञि वाग् उवाचाशरीरिणी  ॥* ब्र्प्_१३८।२० ॥  
{आकाशवाग् उवाच: }  
विधास्यत्य् अखिलं गङ्गा राजंस् तव समीहितम्  ।  
सर्वाभिषङ्गशमनी पावनी भुवि गौतमी  ॥ ब्र्प्_१३८।२१ ॥  
{ब्रह्मोवाच: }  
एतच् छ्रुत्वा स शर्यातिर् गौतमीतटम् आश्रितः  ।  
ब्राह्मणेभ्यो धनं दत्त्वा तर्पयित्वा पितॄन् द्विजान्  ॥ ब्र्प्_१३८।२२ ॥  
पुरोहितं द्विजश्रेष्ठं प्रेषयित्वा धनान्वितम्  ।  
अन्यत्र तीर्थे सार्थेषु दानं देहि प्रयत्नतः  ॥ ब्र्प्_१३८।२३ ॥  
एतत् सर्वं न जानाति राज्ञः कृत्यं पुरोहितः  ।  
गते तस्मिन् गुरौ राजा वैश्वामित्रे महात्मनि  ॥ ब्र्प्_१३८।२४ ॥  
सर्वं बलं प्रेषयित्वा गङ्गातीरे ऽग्निम् आविशत्  ।  
इत्य् उक्त्वा स तु राजेन्द्रो गङ्गां भानुं सुरान् अपि  ॥ ब्र्प्_१३८।२५ ॥  
यदि दत्तं यदि हुतं यदि त्राता प्रजा मया  ।  
तेन सत्येन सा साध्वी ममायुष्येण जीवतु  ॥ ब्र्प्_१३८।२६ ॥  
इत्य् उक्त्वाग्नौ प्रविष्टे तु शर्यातौ नृपसत्तमे  ।  
तदैव जीविता भार्या राज्ञस् तस्य पुरोधसः  ॥ ब्र्प्_१३८।२७ ॥  
अग्निप्रविष्टं राजानं श्रुत्वा विस्मयकारणम्  ।  
पतिव्रतां तथा भार्यां मृतां जीवान्वितां पुनः  ॥ ब्र्प्_१३८।२८ ॥  
तदर्थं चापि राजानं त्यक्तात्मानं विशेषतः  ।  
आत्मनश् च पुनः कृत्यम् अस्मरन् नृपतेर् गुरुः  ॥ ब्र्प्_१३८।२९ ॥  
अहम् अप्य् अग्निम् आवेक्ष्य उत यास्ये प्रियान्तिकम्  ।  
अथवेह तपस् तप्स्ये ततो निश्चयवान् द्विजः  ॥ ब्र्प्_१३८।३० ॥  
एतद् एवात्मनः कृत्यं मन्ये सुकृतम् एव च  ।  
जीवयामि च राजानं ततो यामि प्रियां पुनः  ॥ ब्र्प्_१३८।३१ ॥  
एतद् एव शुभं मे स्यात् ततस् तुष्टाव भास्करम्  ।  
न ह्य् अन्यः कोपि देवो ऽस्ति सर्वाभीष्टप्रदो रवेः  ॥ ब्र्प्_१३८।३२ ॥  
{मधुच्छन्दा उवाच: }  
नमो ऽस्तु तस्मै सूर्याय मुक्तये ऽमिततेजसे  ।  
छन्दोमयाय देवाय ॐकारार्थाय ते नमः  ॥ ब्र्प्_१३८।३३ ॥  
विरूपाय सुरूपाय त्रिगुणाय त्रिमूर्तये  ।  
स्थित्युत्पत्तिविनाशानां हेतवे प्रभविष्णवे  ॥ ब्र्प्_१३८।३४ ॥  
{ब्रह्मोवाच: }  
ततः प्रसन्नः सूर्यो ऽभूद् वरयस्वेत्य् अभाषत  ॥* ब्र्प्_१३८।३५ ॥  
{मधुच्छन्दा उवाच: }  
राजानं देहि देवेश भार्यां च प्रियवादिनीम्  ।  
आत्मनश् च शुभान् पुत्रान् राज्ञश् चैव शुभान् वरान्  ॥ ब्र्प्_१३८।३६ ॥  
{ब्रह्मोवाच: }  
ततः प्रादाज् जगन्नाथः शर्यातिं रत्नभूषितम्  ।  
तां च भार्यां वरान् अन्यान् सर्वं क्षेममयं तथा  ॥ ब्र्प्_१३८।३७ ॥  
ततो यातः प्रियाविष्टः प्रीतेन च पुरोधसा  ।  
ययौ सुखी स्वकं देशं तत् तु तीर्थं शुभं स्मृतम्  ॥ ब्र्प्_१३८।३८ ॥  
तत्र त्रीणि सहस्राणि तीर्थानि गुणवन्ति च  ।  
ततः प्रभृति तत् तीर्थं भानुतीर्थम् उदाहृतम्  ॥ ब्र्प्_१३८।३९ ॥  
मृतसञ्जीवनं चैव शार्यातं चेति विश्रुतम्  ।  
माधुच्छन्दसमाख्यातं स्मरणात् पापनुन् मुने  ॥ ब्र्प्_१३८।४० ॥  
तेषु स्नानं च दानं च सर्वक्रतुफलप्रदम्  ।  
मृतसञ्जीवनं तत् स्याद् आयुरारोग्यवर्धनम्  ॥ ब्र्प्_१३८।४१ ॥  
{ब्रह्मोवाच: }  
खड्गतीर्थम् इति ख्यातं गौतम्या उत्तरे तटे  ।  
तत्र स्नानेन दानेन मुक्तिभागी भवेन् नरः  ॥ ब्र्प्_१३९।१ ॥  
तत्र वृत्तं प्रवक्ष्यामि शृणु नारद यत्नतः  ।  
पैलूष इति विख्यातः कवषस्य सुतो द्विजः  ॥ ब्र्प्_१३९।२ ॥  
कुटुम्बभारात् परितो ह्य् अर्थार्थी परिधावति  ।  
न किमप्य् आससादासौ ततो वैराग्यम् आस्थितः  ॥ ब्र्प्_१३९।३ ॥  
अत्यन्तविमुखे दैवे व्यर्थीभूते तु पौरुषे  ।  
न वैराग्याद् अन्यद् अस्ति पण्डितस्यावलम्बनम्  ॥ ब्र्प्_१३९।४ ॥  
इति सञ्चिन्तयाम् आस तदासौ निःश्वसन् मुहुः  ।  
क्रमागतं धनं नास्ति पोष्याश् च बहवो मम  ॥ ब्र्प्_१३९।५ ॥  
मानी चात्मा न कष्टार्हो हा धिग् दुर्दैवचेष्टितम्  ।  
स कदाचिद् वृत्तियुतो वृत्तिभिः परिवर्तयन्  ॥ ब्र्प्_१३९।६ ॥  
न लेभे तद् धनं वृत्तेर् विरागम् अगमत् तदा  ।  
सेवा निषिद्धा या काचिद् गहना दुष्करं तपः  ॥ ब्र्प्_१३९।७ ॥  
बलाद् आकर्षतीयं मां तृष्णा सर्वत्र दुष्कृते  ।  
त्वयापकृतम् अज्ञानात् तस्मात् तृष्णे नमो ऽस्तु ते  ॥ ब्र्प्_१३९।८ ॥  
एवं विचिन्त्य मेधावी तृष्णाछेदाय किं भवेत्  ।  
इत्य् आलोच्य स पैलूषः पितरं वाक्यम् अब्रवीत्  ॥ ब्र्प्_१३९।९ ॥  
{पैलूष उवाच: }  
ज्ञानासिना क्रोधलोभौ संसृतिं चातिदुस्तराम्  ।  
छेद्मीमां केन हे तात तम् उपायं वद प्रभो  ॥ ब्र्प्_१३९।१० ॥  
{कवष उवाच: }  
ईश्वराज् ज्ञानम् अन्विच्छेद् इत्य् एषा वैदिकी श्रुतिः  ।  
तस्माद् आराधयेशानं ततो ज्ञानम् अवाप्स्यसि  ॥ ब्र्प्_१३९।११ ॥  
{ब्रह्मोवाच: }  
तथेत्य् उक्त्वा स पैलूषो ज्ञानायेश्वरम् आर्चयत्  ।  
ततस् तुष्टो महेशानो ज्ञानं प्रादाद् द्विजातये  ।  
प्राप्तज्ञानो महाबुद्धिर् गाथाः प्रोवाच मुक्तिदाः  ॥ ब्र्प्_१३९।१२ ॥  
{पैलूष उवाच: }  
क्रोधस् तु प्रथमं शत्रुर् निष्फलो देहनाशनः  ।  
ज्ञानखड्गेन तं छित्त्वा परमं सुखम् आप्नुयात्  ॥ ब्र्प्_१३९।१३ ॥  
तृष्णा बहुविधा माया बन्धनी पापकारिणी  ।  
छित्त्वैतां ज्ञानखड्गेन सुखं तिष्ठति मानवः  ॥ ब्र्प्_१३९।१४ ॥  
सङ्गस् तु परमो ऽधर्मो देवादीनाम् इति श्रुतिः  ।  
असङ्गस्यात्मनो ह्य् अस्य सङ्गो ऽयं परमो रिपुः  ॥ ब्र्प्_१३९।१५ ॥  
छित्त्वैनं ज्ञानखड्गेन शिवैकत्वम् अवाप्नुयात्  ।  
संशयः परमो नाशो धर्मार्थानां विनाशकृत्  ॥ ब्र्प्_१३९।१६ ॥  
छित्त्वैनं संशयं जन्तुः परमेप्सितम् आप्नुयात्  ।  
पिशाचीव विशत्य् आशा निर्दहत्य् अखिलं सुखम्  ।  
पूर्णाहन्तासिना छित्त्वा जीवन् मुक्तिम् अवाप्नुयात्  ॥ ब्र्प्_१३९।१७ ॥  
{ब्रह्मोवाच: }  
ततो ज्ञानम् अवाप्यासौ गङ्गातीरं समाश्रितः  ।  
ज्ञानखड्गेन निर्मोहस् ततो मुक्तिम् अवाप सः  ॥ ब्र्प्_१३९।१८ ॥  
ततः प्रभृति तत् तीर्थं खड्गतीर्थम् इति स्मृतम्  ।  
ज्ञानतीर्थं च कवषं पैलूषं सर्वकामदम्  ॥ ब्र्प्_१३९।१९ ॥  
इत्यादिषट्सहस्राणि तीर्थान्य् आहुर् महर्षयः  ।  
अशेषपापतापौघ- हराणीष्टप्रदानि च  ॥ ब्र्प्_१३९।२० ॥  
{ब्रह्मोवाच: }  
आत्रेयम् इति विख्यातम् अन्विन्द्रं तीर्थम् उत्तमम्  ।  
तस्य प्रभावं वक्ष्यामि भ्रष्टराज्यप्रदायकम्  ॥ ब्र्प्_१४०।१ ॥  
गौतम्या उत्तरे तीर आत्रेयो भगवान् ऋषिः  ।  
अन्वारेभे ऽथ सत्त्राणि ऋत्विग्भिर् मुनिभिर् वृतः  ॥ ब्र्प्_१४०।२ ॥  
तस्य होताभवत् त्व् अग्निर् हव्यवाहन एव च  ।  
एवं सत्त्रे तु सम्पूर्ण इष्टिं माहेश्वरीं पुनः  ॥ ब्र्प्_१४०।३ ॥  
कृत्वैश्वर्यम् अगाद् विप्रः सर्वत्र गतिम् एव च  ।  
इन्द्रस्य भवनं रम्यं स्वर्गलोकं रसातलम्  ॥ ब्र्प्_१४०।४ ॥  
स्वेच्छया याति विप्रेन्द्रः प्रभावात् तपसः शुभात्  ।  
स कदाचिद् दिवं गत्वा इन्द्रलोकम् अगात् पुनः  ॥ ब्र्प्_१४०।५ ॥  
तत्रापश्यत् सहस्राक्षं सुरैः परिवृतं शुभैः  ।  
स्तूयमानं सिद्धसाध्यैः प्रेक्षन्तं नृत्यम् उत्तमम्  ।  
शृण्वानं मधुरं गीतम् अप्सरोभिश् च वीजितम्  ॥ ब्र्प्_१४०।६ ॥  
उपोपविष्टैः सुरनायकैस् तैः  ब्र्प्_१४०।७अ  
सम्पूज्यमानं महदासनस्थम्  ब्र्प्_१४०।७ब्  
जयन्तम् अङ्के विनिधाय सूनुं  ब्र्प्_१४०।७च्  
शच्या युतं प्राप्तरतिं महिष्ठम्  ब्र्प्_१४०।७द्  
सतां शरण्यं वरदं महेन्द्रं  ब्र्प्_१४०।८अ  
समीक्ष्य विप्राधिपतिर् महात्मा  ब्र्प्_१४०।८ब्  
विमोहितो ऽसौ मुनिर् इन्द्रलक्ष्म्या  ब्र्प्_१४०।८च्  
समीहयाम् आस तद् इन्द्रराज्यम्  ब्र्प्_१४०।८द्  
सम्पूजितो देवगणैर् यथावत्  ब्र्प्_१४०।९अ  
स्वम् आश्रमं वै पुनर् आजगाम  ब्र्प्_१४०।९ब्  
समीक्ष्य तां शक्रपुरीं सुरम्यां  ब्र्प्_१४०।९च्  
रत्नैर् युतां पुण्यगुणैः सुपूर्णाम्  ब्र्प्_१४०।९द्  
स्वम् आश्रमं निष्प्रभहेमवर्ज्यं  ब्र्प्_१४०।१०अ  
समीक्ष्य विप्रो विरमं जगाम  ब्र्प्_१४०।१०ब्  
समीहमानः सुरराज्यम् आशु  ब्र्प्_१४०।१०च्  
प्रियां तदोवाच महात्रिपुत्रः  ब्र्प्_१४०।१०द्  
{आत्रेय उवाच: }  
भोक्तुं न शक्तो ऽस्मि फलानि मूलान्य्  ब्र्प्_१४०।११अ  
अनुत्तमान्य् अप्य् अतिसंस्कृतानि  ब्र्प्_१४०।११ब्  
स्मृत्वामृतं पुण्यतमं च तत्र  ब्र्प्_१४०।११च्  
भक्ष्यं च भोज्यं च वरासनानि  ब्र्प्_१४०।११द्  
स्तुतिं च दानं च सभां शुभां च  ब्र्प्_१४०।११ए  
अस्त्रं च वासांसि पुरीं वनानि  ब्र्प्_१४०।११ड़्  
{ब्रह्मोवाच: }  
ततो महात्मा तपसः प्रभावात्  ब्र्प्_१४०।१२अ  
त्वष्टारम् आहूय वचो बभाषे  ब्र्प्_१४०।१२ब्  
{आत्रेय उवाच: }  
इच्छेयम् इन्द्रत्वम् अहं महात्मन्  ब्र्प्_१४०।१३अ  
कुरुष्व शीघ्रं पदम् ऐन्द्रम् अत्र  ब्र्प्_१४०।१३ब्  
ब्रूषे ऽन्यथा चेन् मदुदीरितं त्वं  ब्र्प्_१४०।१३च्  
भस्मीकरोम्य् एव न संशयो ऽत्र  ब्र्प्_१४०।१३द्  
{ब्रह्मोवाच: }  
तदत्रिवाक्यात् त्वरितः प्रजानां  ब्र्प्_१४०।१४अ  
स्रष्टा विभुर् विश्वकर्मा तदैव  ब्र्प्_१४०।१४ब्  
चकार मेरुं च पुरीं सुराणां  ब्र्प्_१४०।१४च्  
कल्पद्रुमान् कल्पलतां च धेनुम्  ब्र्प्_१४०।१४द्  
चकार वज्रादिविभूषितानि  ब्र्प्_१४०।१५अ  
गृहाणि शुभ्राण्य् अतिचित्रितानि  ब्र्प्_१४०।१५ब्  
चकार सर्वावयवानवद्यां  ब्र्प्_१४०।१५च्  
शचीं स्मरस्येव विहारशालाम्  ब्र्प्_१४०।१५द्  
सभां सुधर्माणम् अहो क्षणेन  ब्र्प्_१४०।१६अ  
तथा चकाराप्सरसो मनोज्ञाः  ब्र्प्_१४०।१६ब्  
चकार चोच्चैःश्रवसं गजं च  ब्र्प्_१४०।१६च्  
वज्रादि चास्त्राणि सुरान् अशेषान्  ब्र्प्_१४०।१६द्  
निवार्यमाणः प्रिययात्रिपुत्रः  ब्र्प्_१४०।१७अ  
शचीसमाम् आत्मवधूं चकार  ब्र्प्_१४०।१७ब्  
तदात्रिपुत्रो ऽत्रिमुखैः समेतो  ब्र्प्_१४०।१७च्  
वज्रादिरूपं च चकार चास्त्रम्  ब्र्प्_१४०।१७द्  
नृत्यादि गीतादि च सर्वम् एव  ब्र्प्_१४०।१८अ  
चकार शक्रस्य पुरे च दृष्टम्  ब्र्प्_१४०।१८ब्  
तत् सर्वम् आसाद्य तदा मुनीन्द्रः  ब्र्प्_१४०।१८च्  
प्रहृष्टचेताः सुतरां बभूव  ब्र्प्_१४०।१८द्  
आपातरम्येष्व् अपि कस्य नाम  ब्र्प्_१४०।१९अ  
भवत्य् अपेक्षा नहि गोचरेषु  ब्र्प्_१४०।१९ब्  
श्रुत्वा च दैत्या दनुजाः समेता  ब्र्प्_१४०।१९च्  
रक्षांसि कोपेन युतानि सद्यः  ब्र्प्_१४०।१९द्  
स्वर्गं परित्यज्य कुतो हरिर् भुवं  ब्र्प्_१४०।२०अ  
समागतो न्व् एष मिथः सुखाय  ब्र्प्_१४०।२०ब्  
तस्माद् वयं याम इतो नु योद्धुं  ब्र्प्_१४०।२०च्  
वृत्रस्य हन्तारम् अदीर्घसत्त्रम्  ब्र्प्_१४०।२०द्  
ततः समागत्य तदात्रिपुत्रं  ब्र्प्_१४०।२१अ  
संवेष्टयाम् आसुर् अथासुरास् ते  ब्र्प्_१४०।२१ब्  
संवेष्टयित्वा पुरम् अत्रिपुत्र  ब्र्प्_१४०।२१च्  
कृतं तथा चेन्द्रपुराभिधानम्  ब्र्प्_१४०।२१द्  
तैर् वध्यमानः शस्त्रपातैर् महद्भिस्  ब्र्प्_१४०।२१ए  
ततो भीतो वाक्यम् इदं जगाद  ब्र्प्_१४०।२१ड़्  
{आत्रेय उवाच: }  
यो जात एव प्रथमो मनस्वान्  ब्र्प्_१४०।२२अ  
देवो देवान् क्रतुना पर्यभूषत्  ब्र्प्_१४०।२२ब्  
यस्य शुष्माद् रोदसी अभ्यसेतां  ब्र्प्_१४०।२२च्  
नृम्णस्य मह्ना स जनास इन्द्रः  ब्र्प्_१४०।२२द्  
{ब्रह्मोवाच: }  
इत्यादिसूक्तेन रिपून् उवाच  ब्र्प्_१४०।२३अ  
हरिं च तुष्टाव तदात्रिपुत्रः  ब्र्प्_१४०।२३ब्  
{आत्रेय उवाच: }  
नाहं हरिर् नैव शची मदीया  ब्र्प्_१४०।२४अ  
नेयं पुरी नैव वनं तद् ऐन्द्रम्  ब्र्प्_१४०।२४ब्  
स एव चेन्द्रो वृत्रहन्ता स वज्री  ब्र्प्_१४०।२४च्  
सहस्राक्षो गोत्रभिद् वज्रबाहुः  ब्र्प्_१४०।२४द्  
अहं तु विप्रो वेदविद् ब्रह्मवृन्दैः  ब्र्प्_१४०।२५अ  
समाविष्टो गौतमीतीरसंस्थः  ब्र्प्_१४०।२५ब्  
यत्रायत्यां नाद्य वा सौख्यहेतुस्  ब्र्प्_१४०।२५च्  
तच् चाकार्षं कर्म दुर्दैवयोगात्  ब्र्प्_१४०।२५द्  
{असुरा ऊचुः: }  
संहरस्वेदम् आत्रेय यद् इन्द्रस्य विडम्बनम्  ।  
क्षेमस् ते भविता सत्यं नान्यथा मुनिसत्तम  ॥ ब्र्प्_१४०।२६ ॥  
{ब्रह्मोवाच: }  
तदात्रेयो ऽब्रवीद् वाक्यं यथा वक्ष्यन्ति माम् इह  ।  
करोम्य् एव महाभागाः सत्येनाग्निं समालभे  ॥ ब्र्प्_१४०।२७ ॥  
एवम् उक्त्वा स दैतेयांस् त्वष्टारं पुनर् अब्रवीत्  ॥* ब्र्प्_१४०।२८ ॥  
{आत्रेय उवाच: }  
यत् कृतं त्व् अत्र मत्प्रीत्याऐ ऐन्द्रं त्वष्टः पदं त्वया  ।  
संहरस्व पुनः शीघ्रं रक्ष मां ब्राह्मणं मुनिम्  ॥ ब्र्प्_१४०।२९ ॥  
पुनर् देहि पदं मह्यम् आश्रमं मृगपक्षिणः  ।  
वृक्षांश् च वारि यत्रासीन् न मे दिव्यैः प्रयोजनम्  ।  
सर्वम् अक्रमम् आयातं न सुखाय मनीषिणाम्  ॥ ब्र्प्_१४०।३० ॥  
{ब्रह्मोवाच: }  
तथेत्य् उक्त्वा प्रजानाथस् त्वष्टा संहृतवांस् तदा  ।  
दैत्याश् च जग्मुः स्वस्थानं कृत्वा देशम् अकण्टकम्  ॥ ब्र्प्_१४०।३१ ॥  
त्वष्टा चापि ययौ स्थानं स्वकं सम्प्रहसन्न् इव  ।  
आत्रेयो ऽपि तदा शिष्यैः संवृतः सह भार्यया  ॥ ब्र्प्_१४०।३२ ॥  
गौतमीतीरम् आश्रित्य तपोनिष्ठो ऽखिलैर् वृतः  ।  
वर्तमाने महायज्ञे लज्जितो वाक्यम् अब्रवीत्  ॥ ब्र्प्_१४०।३३ ॥  
{आत्रेय उवाच: }  
अहो मोहस्य महिमा ममापि भ्रान्तचित्तता  ।  
किं महेन्द्रपदं लब्धं किं मयात्र पुरा कृतम्  ॥ ब्र्प्_१४०।३४ ॥  
{ब्रह्मोवाच: }  
एवं वदन्तम् आत्रेयं लज्जितं प्राब्रुवन् सुराः  ॥* ब्र्प्_१४०।३५ ॥  
{सुरा ऊचुः: }  
लज्जां जहि महाबाहो भविता ख्यातिर् उत्तमा  ।  
आत्रेयतीर्थे ये स्नानं प्राणिनः कुर्युर् अञ्जसा  ॥ ब्र्प्_१४०।३६ ॥  
इन्द्रास् ते भवितारो वै स्मरणात् सुखभागिनः  ।  
तत्र पञ्च सहस्राणि तीर्थान्य् आहुर् मनीषिणः  ॥ ब्र्प्_१४०।३७ ॥  
अन्विन्द्रात्रेयदैतेय- नामभिः कीर्तितानि च  ।  
तेषु स्नानं च दानं च सर्वम् अक्षयपुण्यदम्  ॥ ब्र्प्_१४०।३८ ॥  
{ब्रह्मोवाच: }  
इत्य् उक्त्वा विबुधा याताः सन्तुष्टश् चाभवन् मुनिः  ॥* ब्र्प्_१४०।३९ ॥  
{ब्रह्मोवाच: }  
कपिलासङ्गमं नाम तीर्थं त्रैलोक्यविश्रुतम्  ।  
तत्र नारद वक्ष्यामि कथां पुण्याम् अनुत्तमाम्  ॥ ब्र्प्_१४१।१ ॥  
कपिलो नाम तत्त्वज्ञो मुनिर् आसीन् महायशाः  ।  
क्रूरश् चापि प्रसन्नश् च तपोव्रतपरायणः  ॥ ब्र्प्_१४१।२ ॥  
तपस्यन्तं मुनिश्रेष्ठं गौतमीतीरम् आश्रितम्  ।  
तम् आगत्य महात्मानं वामदेवादयो ऽब्रुवन्  ॥ ब्र्प्_१४१।३ ॥  
हत्वा वेनं ब्रह्मशापैर् नष्टधर्मे त्व् अराजके  ।  
कपिलं सिद्धम् आचार्यम् ऊचुर् मुनिगणास् तदा  ॥ ब्र्प्_१४१।४ ॥  
{मुनिगणा ऊचुः: }  
गते वेदे गते धर्मे किं कर्तव्यं मुनीश्वर  ॥* ब्र्प्_१४१।५ ॥  
{ब्रह्मोवाच: }  
ततो ऽब्रवीन् मुनिर् ध्यात्वा कपिलस् त्व् आगतान् मुनीन्  ॥* ब्र्प्_१४१।६ ॥  
{कपिल उवाच: }  
वेनस्योरुर् विमथ्यो ऽभूत् ततः कश्चिद् भविष्यति  ॥* ब्र्प्_१४१।७ ॥  
{ब्रह्मोवाच: }  
तथैव चक्रुर् मुनयो वेनस्योरुं विमथ्य वै  ।  
तत्रोत्पन्नो महापापः कृष्णो रौद्रपराक्रमः  ॥ ब्र्प्_१४१।८ ॥  
तं दृष्ट्वा मुनयो भीता निषीदस्वेति चाब्रुवन्  ।  
निषादः सो ऽभवत् तस्मान् निषादाश् चाभवंस् ततः  ॥ ब्र्प्_१४१।९ ॥  
वेनबाहुं ममन्थुस् ते दक्षिणं धर्मसंहितम्  ।  
ततः पृथुस्वरश् चैव सर्वलक्षणलक्षितः  ॥ ब्र्प्_१४१।१० ॥  
राजाभवत् पृथुः श्रीमान् ब्रह्मसामर्थ्यसंयुतः  ।  
तम् आगत्य सुराः सर्वे अभिनन्द्य वराञ् शुभान्  ॥ ब्र्प्_१४१।११ ॥  
तस्मै ददुस् तथास्त्राणि मन्त्राणि गुणवन्ति च  ।  
ततो ऽब्रुवन् मुनिगणास् तं पृथुं कपिलेन च  ॥ ब्र्प्_१४१।१२ ॥  
{मुनय ऊचुः: }  
आहारं देहि जीवेभ्यो भुवा ग्रस्तौषधीर् अपि  ॥* ब्र्प्_१४१।१३ ॥  
{ब्रह्मोवाच: }  
ततः स धनुर् आदाय भुवम् आह नृपोत्तमः  ॥* ब्र्प्_१४१।१४ ॥  
{पृथुर् उवाच: }  
ओषधीर् देहि या ग्रस्ताः प्रजानां हितकाम्यया  ॥* ब्र्प्_१४१।१५ ॥  
{ब्रह्मोवाच: }  
तम् उवाच मही भीता पृथुं तं पृथुलोचनम्  ॥* ब्र्प्_१४१।१६ ॥  
{मह्य् उवाच: }  
मयि जीर्णा महौषध्यः कथं दातुम् अहं क्षमा  ॥* ब्र्प्_१४१।१७ ॥  
{ब्रह्मोवाच: }  
ततः सकोपो नृपतिस् ताम् आह पृथिवीं पुनः  ॥* ब्र्प्_१४१।१८ ॥  
{पृथुर् उवाच: }  
नो चेद् ददास्य् अद्य त्वां वै हत्वा दास्ये महौषधीः  ॥* ब्र्प्_१४१।१९ ॥  
{भूमिर् उवाच: }  
कथं हंसि स्त्रियं राजञ् ज्ञानी भूत्वा नृपोत्तम  ।  
विना मया कथं चेमाः प्रजाः सन्धारयिष्यसि  ॥ ब्र्प्_१४१।२० ॥  
{पृथुर् उवाच: }  
यत्रोपकारो ऽनेकानाम् एकनाशे भविष्यति  ।  
न दोषस् तत्र पृथिवि तपसा धारये प्रजाः  ॥ ब्र्प्_१४१।२१ ॥  
न दोषम् अत्र पश्यामि नाचक्षे ऽनर्थकं वचः  ।  
यस्मिन् निपातिते सौख्यं बहूनाम् उपजायते  ।  
मुनयस् तद्वधं प्राहुर् अश्वमेधशताधिकम्  ॥ ब्र्प्_१४१।२२ ॥  
{ब्रह्मोवाच: }  
ततो देवाश् च ऋषयः सान्त्वयित्वा नृपोत्तमम्  ।  
महीं च मातरं देवीम् ऊचुः सुरगणास् तदा  ॥ ब्र्प्_१४१।२३ ॥  
{देवा ऊचुः: }  
भूमे गोरूपिणी भूत्वा पयोरूपा महौषधीः  ।  
देहि त्वं पृथवे राज्ञे ततः प्रीतो भवेन् नृपः  ।  
प्रजासंरक्षणं च स्यात् ततः क्षेमं भविष्यति  ॥ ब्र्प्_१४१।२४ ॥  
{ब्रह्मोवाच: }  
ततो गोरूपम् आस्थाय भूम्य् आसीत् कपिलान्तिके  ।  
दुदोह च महौषध्यो राजा वेनकरोद्भवः  ॥ ब्र्प्_१४१।२५ ॥  
यत्र देवाः सगन्धर्वा ऋषयः कपिलो मुनिः  ।  
महीं गोरूपम् आपन्नां नर्मदायां महामुने  ॥ ब्र्प्_१४१।२६ ॥  
सरस्वत्यां भागीरथ्यां गोदावर्यां विशेषतः  ।  
महानदीषु सर्वासु दुदुहे ऽसौ पयो महत्  ॥ ब्र्प्_१४१।२७ ॥  
सा दुह्यमाना पृथुना पुण्यतोयाभवन् नदी  ।  
गौतम्या सङ्गता चाभूत् तद् अद्भुतम् इवाभवत्  ॥ ब्र्प्_१४१।२८ ॥  
ततः प्रभृति तत् तीर्थं कपिलासङ्गमं विदुः  ।  
तत्राष्टाशीतिः पूज्यानि सहस्राणि महामते  ॥ ब्र्प्_१४१।२९ ॥  
तीर्थान्य् आहुर् मुनिगणाः स्मरणाद् अपि नारद  ।  
पावनानि जगत्य् अस्मिंस् तानि सर्वाण्य् अनुक्रमात्  ॥ ब्र्प्_१४१।३० ॥  
{ब्रह्मोवाच: }  
देवस्थानम् इति ख्यातं तीर्थं त्रैलोक्यविश्रुतम्  ।  
तस्य प्रभावं वक्ष्यामि शृणु यत्नेन नारद  ॥ ब्र्प्_१४२।१ ॥  
पुरा कृतयुगस्यादौ देवदानवसङ्गरे  ।  
प्रवृत्ते वा सिंहिकेति विख्याता दैत्यसुन्दरी  ॥ ब्र्प्_१४२।२ ॥  
तस्याः पुत्रो महादैत्यो राहुर् नाम महाबलः  ।  
अमृते तु समुत्पन्ने सैंहिकेये च भेदिते  ॥ ब्र्प्_१४२।३ ॥  
तस्य पुत्रो महादैत्यो मेघहास इति श्रुतः  ।  
पितरं घातितं श्रुत्वा तपस् तेपे ऽतिदुःखितः  ॥ ब्र्प्_१४२।४ ॥  
तपस्यन्तं राहुसुतं गौतमीतीरम् आश्रितम्  ।  
देवाश् च ऋषयः सर्वे तम् ऊचुर् अतिभीतवत्  ॥ ब्र्प्_१४२।५ ॥  
{देवर्षय ऊचुः: }  
तपो जहि महाबाहो यत् ते मनसि संस्थितम्  ।  
सर्वं भवतु नामेदं शिवगङ्गाप्रसादतः  ।  
शिवगङ्गाप्रसादेन किं नामास्त्य् अत्र दुर्लभम्  ॥ ब्र्प्_१४२।६ ॥  
{मेघहास उवाच: }  
परिभूतः पिता पूज्यो युष्माभिर् मम दैवतम्  ।  
तस्यापि मम चात्यन्तं प्रीतिश् च क्रियते यदि  ॥ ब्र्प्_१४२।७ ॥  
भवद्भिस् तपसो ऽस्माच् च अहं वैरान् निवर्तये  ।  
वैरनिर्यातनं कार्यं पुत्रेण पितुर् आदरात्  ।  
प्रार्थयन्ते भवन्तश् चेत् पूर्णास् तन् मे मनोरथाः  ॥ ब्र्प्_१४२।८ ॥  
{ब्रह्मोवाच: }  
ततः सुरगणाः सर्वे राहुं चक्रुर् ग्रहानुगम्  ।  
तं चापि मेघहासं ते चक्रू राक्षसपुङ्गवम्  ॥ ब्र्प्_१४२।९ ॥  
ततो ऽभवद् राहुसुतो नैरृताधिपतिः प्रभुः  ।  
पुनश् चाह सुरान् दैत्यो मम ख्यातिर् यथा भवेत्  ॥ ब्र्प्_१४२।१० ॥  
तीर्थस्यास्य प्रभावश् च दातव्य इति मे मतिः  ।  
तथेत्य् उक्त्वा ददुर् देवाः सर्वम् एव मनोगतम्  ॥ ब्र्प्_१४२।११ ॥  
दैत्येश्वरस्य देवर्षे तन्नाम्ना तीर्थम् उच्यते  ।  
देवा यतो ऽभवन् सर्वे तत्र स्थाने महामते  ॥ ब्र्प्_१४२।१२ ॥  
देवस्थानं तु तत् तीर्थं देवानाम् अपि दुर्लभम्  ।  
यत्र देवेश्वरो देवो देवतीर्थं ततः स्मृतम्  ॥ ब्र्प्_१४२।१३ ॥  
तत्राष्टादश तीर्थानि दैत्यपूज्यानि नारद  ।  
तेषु स्नानं च दानं च महापातकनाशनम्  ॥ ब्र्प्_१४२।१४ ॥  
{ब्रह्मोवाच: }  
सिद्धतीर्थम् इति ख्यातं यत्र सिद्धेश्वरो हरः  ।  
तस्य प्रभावं वक्ष्यामि सर्वसिद्धिकरं नृणाम्  ॥ ब्र्प्_१४३।१ ॥  
पुलस्त्यवंशसम्भूतो रावणो लोकरावणः  ।  
दिशो विजित्य सर्वाश् च सोमलोकम् अजीगमत्  ॥ ब्र्प्_१४३।२ ॥  
सोमेन सह योत्स्यन्तं दशास्यम् अहम् अब्रवम्  ।  
मन्त्रं दास्ये निवर्तस्व सोमयुद्धाद् दशानन  ॥ ब्र्प्_१४३।३ ॥  
इत्य् उक्त्वाष्टोत्तरं मन्त्रं शतनामभिर् अन्वितम्  ।  
शिवस्य राक्षसेन्द्राय प्रादां नारद शान्तये  ॥ ब्र्प्_१४३।४ ॥  
निःश्रीकाणां विपन्नानां नानाक्लेशजुषां नृणाम्  ।  
शरणं शिव एवात्र संसारे ऽन्यो न कश्चन  ॥ ब्र्प्_१४३।५ ॥  
ततो निवृत्तः स ह मन्त्रियुक्तस्  ब्र्प्_१४३।६अ  
तत् सोमलोकाज् जयम् आप्य रक्षः  ब्र्प्_१४३।६ब्  
स पुष्पकारूढगतिः सगर्वो  ब्र्प्_१४३।६च्  
लोकान् पुनः प्राप जवाद् दशास्यः  ब्र्प्_१४३।६द्  
स प्रेक्षमाणो देवम् अन्तरिक्षं  ब्र्प्_१४३।७अ  
भुवं च नागांश् च गजांश् च विप्रान्  ब्र्प्_१४३।७ब्  
आलोकयाम् आस नगं महान्तं  ब्र्प्_१४३।७च्  
कैलासम् आवास उमापतेर् यः  ब्र्प्_१४३।७द्  
दृष्ट्वा स्मयोत्फुल्लदृग् अद्रिराजं  ब्र्प्_१४३।८अ  
स मन्त्रिणौ रावण इत्य् उवाच  ब्र्प्_१४३।८ब्  
{रावण उवाच: }  
को वा गिराव् अत्र वसेन् महात्मा  ब्र्प्_१४३।९अ  
गिरिं नयाम्य् एनम् अथाधि भूमेः  ब्र्प्_१४३।९ब्  
लङ्कागतो ऽयं गिरिर् आशु शोभां  ब्र्प्_१४३।९च्  
लङ्कापि सत्यं श्रियम् आतनोति  ब्र्प्_१४३।९द्  
{ब्रह्मोवाच: }  
इत्थं वचो राक्षसमन्त्रिणौ तौ  ब्र्प्_१४३।१०अ  
निशम्य रक्षोधिपतेश् च भावम्  ब्र्प्_१४३।१०ब्  
न युक्तम् इत्य् ऊचतुर् इष्टबुद्ध्या  ब्र्प्_१४३।१०च्  
निशाचरस् तद्वचनं न मेने  ब्र्प्_१४३।१०द्  
संस्थाप्य तत् पुष्पकम् आशु रक्षः  ब्र्प्_१४३।११अ  
पुप्लाव कैलासगिरेश् च मूले  ब्र्प्_१४३।११ब्  
हिन्दोलयाम् आस गिरिं दशास्यो  ब्र्प्_१४३।११च्  
ज्ञात्वा भवः कृत्यम् इदं चकार  ब्र्प्_१४३।११द्  
जित्वा दिगीशांश् च सगर्वितस्य  ब्र्प्_१४३।१२अ  
कैलासम् आन्दोलयतः सुरारेः  ब्र्प्_१४३।१२ब्  
अङ्गुष्ठकृत्यैव रसातलादि  ब्र्प्_१४३।१२च्  
लोकांश् च यातस्य दशाननस्य  ब्र्प्_१४३।१२द्  
आलूनकायस्य गिरं निशम्य  ब्र्प्_१४३।१३अ  
विहस्य देव्या सह दत्तम् इष्टम्  ब्र्प्_१४३।१३ब्  
तस्मै प्रसन्नः कुपितो ऽपि शम्भुर्  ब्र्प्_१४३।१३च्  
अयुक्तदातेति न संशयो ऽत्र  ब्र्प्_१४३।१३द्  
ततो ऽयम् आवाप्य वरान् सुवीरो  ब्र्प्_१४३।१४अ  
भवप्रसादात् कुसुमं जगाम  ब्र्प्_१४३।१४ब्  
गच्छन् स लङ्कां भवपूजनाय  ब्र्प्_१४३।१४च्  
गङ्गाम् अगाच् छम्भुजटाप्रसूताम्  ब्र्प्_१४३।१४द्  
सम्पूजयित्वा विविधैश् च मन्त्रैर्  ब्र्प्_१४३।१५अ  
गङ्गाजलैः शम्भुम् अदीनसत्त्वः  ब्र्प्_१४३।१५ब्  
असिं स लेभे शशिखण्डभूषात्  ब्र्प्_१४३।१५च्  
सिद्धिं च सर्वर्द्धिम् अभीप्सितां च  ब्र्प्_१४३।१५द्  
मद्दत्तमन्त्रं शशिरक्षणाय  ब्र्प्_१४३।१६अ  
स साधयाम् आस भवं प्रपूज्य  ब्र्प्_१४३।१६ब्  
सिद्धे तु मन्त्रे पुनर् एव लङ्काम्  ब्र्प्_१४३।१६च्  
अयात् स रक्षोधिपतिः स तुष्टः  ब्र्प्_१४३।१६द्  
ततः प्रभृत्य् एतद् अतिप्रभावं  ब्र्प्_१४३।१७अ  
तीर्थं महासिद्धिदम् इष्टदं च  ब्र्प्_१४३।१७ब्  
समस्तपापौघविनाशनं च  ब्र्प्_१४३।१७च्  
सिद्धैर् अशेषैः परिसेवितं च  ब्र्प्_१४३।१७द्  
{ब्रह्मोवाच: }  
परुष्णीसङ्गमं चेति तीर्थं त्रैलोक्यविश्रुतम्  ।  
तस्य स्वरूपं वक्ष्यामि शृणु पापविनाशनम्  ॥ ब्र्प्_१४४।१ ॥  
अत्रिर् आराधयाम् आस ब्रह्मविष्णुमहेश्वरान्  ।  
तेषु तुष्टेषु स प्राह पुत्रा यूयं भविष्यथ  ॥ ब्र्प्_१४४।२ ॥  
तथा चैका रूपवती कन्या मम भवेत् सुराः  ।  
तथा पुत्रत्वम् आपुस् ते ब्रह्मविष्णुमहेश्वराः  ॥ ब्र्प्_१४४।३ ॥  
कन्यां च जनयाम् आस शुभात्रेयीति नामतः  ।  
दत्तः सोमो ऽथ दुर्वासाः पुत्रास् तस्य महात्मनः  ॥ ब्र्प्_१४४।४ ॥  
अग्नेर् अङ्गिरसो जातो ह्य् अङ्गारैर् अङ्गिरा यतः  ।  
तस्माद् अङ्गिरसे प्रादाद् आत्रेयीम् अतिरोचिषम्  ॥ ब्र्प्_१४४।५ ॥  
अग्नेः प्रभावात् परुषम् आत्रेयीं सर्वदावदत्  ।  
आत्रेय्य् अपि च शुश्रूषां कुर्वती सर्वदाभवत्  ॥ ब्र्प्_१४४।६ ॥  
तस्याम् आङ्गिरसा जाता महाबलपराक्रमाः  ।  
अङ्गिराः परुषं वादीद् आत्रेयीं नित्यम् एव च  ॥ ब्र्प्_१४४।७ ॥  
पुत्रास् त्व् आङ्गिरसा नित्यं पितरं शमयन्ति ते  ।  
सा कदाचिद् भर्तृवाक्याद् उद्विग्ना परुषाक्षरात्  ।  
कृताञ्जलिपुटा दीना प्राब्रवीच् छ्वशुरं गुरुम्  ॥ ब्र्प्_१४४।८ ॥  
{आत्रेय्य् उवाच: }  
अत्रिजाहं हव्यवाह भार्या तव सुतस्य वै  ।  
शुश्रूषणपरा नित्यं पुत्राणां भर्तुर् एव च  ॥ ब्र्प्_१४४।९ ॥  
पतिर् मां परुषं वक्ति वृथैवोद्वीक्षते रुषा  ।  
प्रशाधि मां सुरज्येष्ठ भर्तारं मम दैवतम्  ॥ ब्र्प्_१४४।१० ॥  
{ज्वलन उवाच: }  
अङ्गारेभ्यः समुद्भूतो भर्ता ते ह्य् अङ्गिरा ऋषिः  ।  
यथा शान्तो भवेद् भद्रे तथा नीतिर् विधीयताम्  ॥ ब्र्प्_१४४।११ ॥  
आग्नेयो ऽग्निं समायातो तव भर्ता वरानने  ।  
तदा त्वं जलरूपेण प्लावयेथा मदाज्ञया  ॥ ब्र्प्_१४४।१२ ॥  
{आत्रेय्य् उवाच: }  
सहेयं परुषं वाक्यं मा भर्ताग्निं समाविशेत्  ।  
भर्तरि प्रतिकूलानां योषितां जीवनेन किम्  ॥ ब्र्प्_१४४।१३ ॥  
इच्छेयं शान्तिवाक्यानि भर्तारं लभते तथा  ॥* ब्र्प्_१४४।१४ ॥  
{ज्वलन उवाच: }  
अग्निस् त्व् अप्सु शरीरेषु स्थावरे जङ्गमे तथा  ।  
तव भर्तुर् अहं धाम नित्यं च जनको मतः  ॥ ब्र्प्_१४४।१५ ॥  
यो ऽहं सो ऽहम् इति ज्ञात्वा न चिन्तां कर्तुम् अर्हसि  ।  
किं चापो मातरो देव्यो ह्य् अग्निः श्वशुर इत्य् अपि  ।  
इति बुद्ध्या विनिश्चित्य मा विषण्णा भव स्नुषे  ॥ ब्र्प्_१४४।१६ ॥  
{स्नुषोवाच: }  
आपो जनन्य इति यद् बभाषे  ब्र्प्_१४४।१७अ  
अग्नेर् अहं तव पुत्रस्य भार्या  ब्र्प्_१४४।१७ब्  
कथं भूत्वा जननी चापि भार्या  ब्र्प्_१४४।१७च्  
विरुद्धम् एतज् जलरूपेण नाथ  ब्र्प्_१४४।१७द्  
{ज्वलन उवाच: }  
आदौ तु पत्नी भरणात् तु भार्या  ब्र्प्_१४४।१८अ  
जनेस् तु जाया स्वगुणैः कलत्रम्  ब्र्प्_१४४।१८ब्  
इत्यादिरूपाणि बिभर्षि भद्रे  ब्र्प्_१४४।१८च्  
कुरुष्व वाक्यं मदुदीरितं यत्  ब्र्प्_१४४।१८द्  
यो ऽस्यां प्रजातः स तु पुत्र एव  ब्र्प्_१४४।१९अ  
सा तस्य मातैव न संशयो ऽत्र  ब्र्प्_१४४।१९ब्  
तस्माद् वदन्ति श्रुतितत्त्वविज्ञाः  ब्र्प्_१४४।१९च्  
सा नैव योषित् तनये ऽभिजाते  ब्र्प्_१४४।१९द्  
{ब्रह्मोवाच: }  
श्वशुरस्य तु तद् वाक्यं श्रुत्वात्रेयी तदैव तत्  ।  
आग्नेयं रूपम् आपन्नम् अम्भसाप्लावयत् पतिम्  ॥ ब्र्प्_१४४।२० ॥  
उभौ तौ दम्पती ब्रह्मन् सङ्गतौ गाङ्गवारिणा  ।  
शान्तरूपधरौ चोभौ दम्पती सम्बभूवतुः  ॥ ब्र्प्_१४४।२१ ॥  
लक्ष्म्या युक्तो यथा विष्णुर् उमया शङ्करो यथा  ।  
रोहिण्या च यथा चन्द्रस् तथाभून् मिथुनं तदा  ॥ ब्र्प्_१४४।२२ ॥  
भर्तारं प्लावयन्ती सा दधाराम्बुमयं वपुः  ।  
परुष्णी चेति विख्याता गङ्गया सङ्गता नदी  ॥ ब्र्प्_१४४।२३ ॥  
गोशतार्पणजं पुण्यं परुष्णीस्नानतो भवेत्  ।  
तत्र चाङ्गिरसाश् चक्रुर् यज्ञांश् च बहुदक्षिणान्  ॥ ब्र्प्_१४४।२४ ॥  
तत्र त्रीणि सहस्राणि तीर्थान्य् आहुः पुराणगाः  ।  
उभयोस् तीरयोस् तात पृथग् यागफलं विदुः  ॥ ब्र्प्_१४४।२५ ॥  
तेषु स्नानं च दानं च वाजपेयाधिकं मतम्  ।  
विशेषतस् तु गङ्गायाः परुष्ण्या सह सङ्गमे  ॥ ब्र्प्_१४४।२६ ॥  
स्नानदानादिभिः पुण्यं यत् तद् वक्तुं न शक्यते  ॥* ब्र्प्_१४४।२७ ॥  
{ब्रह्मोवाच: }  
मार्कण्डेयं नाम तीर्थं सर्वपापविमोचनम्  ।  
सर्वक्रतुफलं पुण्यम् अघौघविनिवारणम्  ॥ ब्र्प्_१४५।१ ॥  
तस्य प्रभावं वक्ष्यामि शृणु नारद यत्नतः  ।  
मार्कण्डेयो भरद्वाजो वसिष्ठो ऽत्रिश् च गौतमः  ॥ ब्र्प्_१४५।२ ॥  
याज्ञवल्क्यश् च जाबालिर् मुनयो ऽन्ये ऽपि नारद  ।  
एते शास्त्रप्रणेतारो वेदवेदाङ्गपारगाः  ॥ ब्र्प्_१४५।३ ॥  
पुराणन्यायमीमांसा- कथासु परिनिष्ठिताः  ।  
मिथः समूचुर् विद्वांसो मुक्तिं प्रति यथामति  ॥ ब्र्प्_१४५।४ ॥  
केचिज् ज्ञानं प्रशंसन्ति केचित् कर्म तथोभयम्  ।  
एवं विवदमानास् ते माम् ऊचुर् उभयं मतम्  ॥ ब्र्प्_१४५।५ ॥  
मदीयं तु मतं ज्ञात्वा ययुश् चक्रगदाधरम्  ।  
तस्य चापि मतं ज्ञात्वा ऋषयस् ते महौजसः  ॥ ब्र्प्_१४५।६ ॥  
पुनर् विवदमानास् ते शङ्करं प्रष्टुम् उद्यताः  ।  
गङ्गायां च भवं पूज्य तम् एवार्थं शशंसिरे  ॥ ब्र्प्_१४५।७ ॥  
कर्मणस् तु प्रधानत्वम् उवाच त्रिपुरान्तकः  ।  
क्रियारूपं च तज् ज्ञानं क्रिया सैव तद् उच्यते  ॥ ब्र्प्_१४५।८ ॥  
तस्मात् सर्वाणि भूतानि कर्मणा सिद्धिम् आप्नुयुः  ।  
कर्मैव विश्वतोव्यापि तदृते नास्ति किञ्चन  ॥ ब्र्प्_१४५।९ ॥  
विद्याभ्यासो यज्ञकृतिर् योगाभ्यासः शिवार्चनम्  ।  
सर्वं कर्मैव नाकर्मी प्राणी क्वाप्य् अत्र विद्यते  ॥ ब्र्प्_१४५।१० ॥  
कर्मैव कारणं तस्माद् अन्यद् उन्मत्तचेष्टितम्  ।  
ऋषीणां यत्र संवादो यत्र देवो महेश्वरः  ॥ ब्र्प्_१४५।११ ॥  
चकार निर्णयं सर्वं कर्मणावाप्यते नृभिः  ।  
मार्कण्डं मुख्यतः कृत्वा ततो मार्कण्डम् उच्यते  ॥ ब्र्प्_१४५।१२ ॥  
तीर्थम् ऋषिगणाकीर्णं गङ्गाया उत्तरे तटे  ।  
पितॄणां पावनं पुण्यं स्मरणाद् अपि सर्वदा  ॥ ब्र्प्_१४५।१३ ॥  
तत्राष्टौ नवतिस् तात तीर्थान्य् आह जगन्मयः  ।  
वेदेन चापि तत् प्रोक्तम् ऋषयो मेनिरे च तत्  ॥ ब्र्प्_१४५।१४ ॥  
{ब्रह्मोवाच: }  
यायातम् अपरं तीर्थं यत्र कालञ्जरः शिवः  ।  
सर्वपापप्रशमनं तद्वृत्तम् उच्यते मया  ॥ ब्र्प्_१४६।१ ॥  
ययातिर् नाहुषो राजा साक्षाद् इन्द्र इवापरः  ।  
तस्य भार्याद्वयं चासीत् कुललक्षणभूषितम्  ॥ ब्र्प्_१४६।२ ॥  
ज्येष्ठा तु देवयानीति नाम्ना शुक्रसुता शुभा  ।  
शर्मिष्ठेति द्वितीया सा सुता स्याद् वृषपर्वणः  ॥ ब्र्प्_१४६।३ ॥  
ब्राह्मण्य् अपि महाप्राज्ञा देवयानी सुमध्यमा  ।  
ययातेर् अभवद् भार्या सा तु शुक्रप्रसादतः  ॥ ब्र्प्_१४६।४ ॥  
शर्मिष्ठा चापि तस्यैव भार्या या वृषपर्वजा  ।  
देवयानी शुक्रसुता द्वौ पुत्रौ समजीजनत्  ॥ ब्र्प्_१४६।५ ॥  
यदुं च तुर्वसुं चैव देवपुत्रसमाव् उभौ  ।  
शर्मिष्ठा च नृपाल् लेभे त्रीन् पुत्रान् देवसन्निभान्  ॥ ब्र्प्_१४६।६ ॥  
द्रुह्युं चानुं च पूरुं च ययातेर् नृपसत्तमात्  ।  
देवयान्याः सुतौ ब्रह्मन् सदृशौ शुक्ररूपतः  ॥ ब्र्प्_१४६।७ ॥  
शर्मिष्ठायास् तु तनयाः शक्राग्निवरुणप्रभाः  ।  
देवयानी कदाचित् तु पितरं प्राह दुःखिता  ॥ ब्र्प्_१४६।८ ॥  
{देवयान्य् उवाच: }  
मम त्व् अपत्यद्वितयम् अभाग्याया भृगूद्वह  ।  
मम दास्याः सभाग्याया अपत्यत्रितयं पितः  ॥ ब्र्प्_१४६।९ ॥  
तद् एतद् अनुमृश्यायं दुःखम् अत्यन्तम् आगता  ।  
मरिष्ये दानवगुरो ययातिकृतविप्रियात्  ।  
मानभङ्गाद् वरं तात मरणं हि मनस्विनाम्  ॥ ब्र्प्_१४६।१० ॥  
{ब्रह्मोवाच: }  
तद् एतत् पुत्रिकावाक्यं श्रुत्वा शुक्रः प्रतापवान्  ।  
कुपितो ऽभ्याययौ शीघ्रं ययातिम् इदम् अब्रवीत्  ॥ ब्र्प्_१४६।११ ॥  
{शुक्र उवाच: }  
यद् इदं विप्रियं मे त्वं सुतायाः कृतवान् असि  ।  
रूपोन्मत्तेन राजेन्द्र तस्माद् वृद्धो भविष्यसि  ॥ ब्र्प्_१४६।१२ ॥  
न च भोक्तुं न च त्यक्तुं शक्नोति विषयातुरः  ।  
स्पृहयन् मनसैवास्ते निःश्वासोच्छ्वासनष्टधीः  ॥ ब्र्प्_१४६।१३ ॥  
वृद्धत्वम् एव मरणं जीवताम् अपि देहिनाम्  ।  
तस्माच् छीघ्रं प्रयाहि त्वं जरां भूपातिदुर्धराम्  ॥ ब्र्प्_१४६।१४ ॥  
{ब्रह्मोवाच: }  
एतच् छ्रुत्वा ययातिस् तु शापं शुक्रस्य धीमतः  ।  
कृताञ्जलिपुटो राजा ययातिः शुक्रम् अब्रवीत्  ॥ ब्र्प्_१४६।१५ ॥  
{ययातिर् उवाच: }  
नापराध्ये न सङ्कुप्ये नैवाधर्मं प्रवर्तये  ।  
अधर्मकारिणः पापाः शास्या एव महात्मनाम्  ॥ ब्र्प्_१४६।१६ ॥  
धर्मम् एव चरन्तं वै कथं मां शप्तवान् असि  ।  
देवयानी द्विजश्रेष्ठ वृथा मां वक्ति किञ्चन  ॥ ब्र्प्_१४६।१७ ॥  
तस्मान् न मम विप्रेन्द्र शापं दातुं त्वम् अर्हसि  ।  
विद्वांसो ऽपि हि निर्दोषे यदि कुप्यन्ति मोहिताः  ।  
तदा न दोषो मूर्खाणां द्वेषाग्निप्लुष्टचेतसाम्  ॥ ब्र्प्_१४६।१८ ॥  
{ब्रह्मोवाच: }  
ययातिवाक्याच् छुक्रो ऽपि सस्मार सुतया कृतम्  ।  
असकृद् विप्रियं तस्य दिवा रात्रौ प्रचण्डया  ॥ ब्र्प्_१४६।१९ ॥  
गतकोपो ऽहम् इत्य् उक्त्वा काव्यो राजानम् अब्रवीत्  ॥* ब्र्प्_१४६।२० ॥  
{शुक्र उवाच: }  
ज्ञातं मयानयाकारि विप्रियं न वदे ऽनृतम्  ।  
शापस्येमं करिष्यामि शृणुष्वानुग्रहं नृप  ॥ ब्र्प्_१४६।२१ ॥  
यस्मै पुत्राय सन्दातुं जराम् इच्छसि मानद  ।  
तस्य सा यात्व् इयं राजञ् जरा पुत्राय मद्वरात्  ॥ ब्र्प्_१४६।२२ ॥  
{ब्रह्मोवाच: }  
पुनर् ययातिः श्वशुरं शुक्रं प्राह विनीतवत्  ॥* ब्र्प्_१४६।२३ ॥  
{ययातिर् उवाच: }  
यो गृह्णाति मया दत्तां जरां भक्तिसमन्वितः  ।  
स राजा स्याद् दैत्यगुरो तद् एतद् अनुमन्यताम्  ॥ ब्र्प्_१४६।२४ ॥  
यो मद्वाक्यं नाभिनन्देत् सुतो दैत्यगुरो दृढम्  ।  
तं शपेयम् अनुज्ञात्र दातव्यैव त्वया गुरो  ॥ ब्र्प्_१४६।२५ ॥  
{ब्रह्मोवाच: }  
एवम् अस्त्व् इति राजानम् उवाच भृगुनन्दनः  ।  
ततो ययातिः स्वं पुत्रम् आहूयेदं वचो ऽब्रवीत्  ॥ ब्र्प्_१४६।२६ ॥  
{ययातिर् उवाच: }  
यदो गृहाण मे शापाज् जरां जातां सुतो भवान्  ।  
ज्येष्ठः सर्वार्थवित् प्रौढः पुत्राणां धुरि संस्थितः  ।  
पुत्री तेनैव जनको यस् तदाज्ञावशे स्थितः  ॥ ब्र्प्_१४६।२७ ॥  
{ब्रह्मोवाच: }  
नेत्य् उवाच यदुस् तातं ययातिं भूरिदक्षिणम्  ।  
ययातिश् च यदुं शप्त्वा तुर्वसुं कामम् अब्रवीत्  ॥ ब्र्प्_१४६।२८ ॥  
नागृह्णात् तुर्वसुश् चापि पित्रा दत्तां जरां तदा  ।  
तं शप्त्वा चाब्रवीद् द्रुह्युं गृहाणेमां जरां मम  ॥ ब्र्प्_१४६।२९ ॥  
द्रुह्युश् च नैच्छत् तां दत्तां जरां रूपविनाशिनीम्  ।  
अनुम् अप्य् अब्रवीद् राजा गृहाणेमां जरां मम  ॥ ब्र्प्_१४६।३० ॥  
अनुर् नेति तदोवाच शप्त्वा तं पूरुम् अब्रवीत्  ।  
अभिनन्द्य तदा पूरुर् जरां तां जगृहे पितुः  ॥ ब्र्प्_१४६।३१ ॥  
सहस्रम् एकं वर्षाणां यावत् प्रीतो ऽभवत् पिता  ।  
यौवने यानि भोग्यानि वस्तूनि विविधानि च  ॥ ब्र्प्_१४६।३२ ॥  
पुत्रयौवनसन्तुष्टो ययातिर् बुभुजे सुखम्  ।  
ततस् तृप्तो ऽभवद् राजा सर्वभोगेषु नाहुषः  ।  
ततो हर्षात् समाहूय पूरुं पुत्रम् अथाब्रवीत्  ॥ ब्र्प्_१४६।३३ ॥  
{ययातिर् उवाच: }  
तृप्तो ऽस्मि सर्वभोगेषु यौवनेन तवानघ  ।  
गृहाण यौवनं पुत्र जरां मे देहि कश्मलाम्  ॥ ब्र्प्_१४६।३४ ॥  
{ब्रह्मोवाच: }  
नेत्य् उवाच तदा पूरुर् जरया क्षीयते मया  ।  
विकारास् तात भावानां दुर्निवाराः शरीरिणाम्  ॥ ब्र्प्_१४६।३५ ॥  
बलात् कालागता सह्या जराप्य् अखिलदेहिभिः  ।  
सा चेद् गुरूपकाराय गृहीता त्यज्यते कथम्  ॥ ब्र्प्_१४६।३६ ॥  
स्वीकृतत्यागपापाद् धि देहिनां मरणं वरम्  ।  
अथवा तु जरां राजंस् तपसा नाशयाम्य् अहम्  ॥ ब्र्प्_१४६।३७ ॥  
{ब्रह्मोवाच: }  
एवम् उक्त्वा तु पितरं ययौ गङ्गाम् अनुत्तमाम्  ।  
गौतम्या दक्षिणे पारे ततस् तेपे तपो महत्  ॥ ब्र्प्_१४६।३८ ॥  
ततः प्रीतो ऽभवद् देवः कालेन महता शिवः  ।  
लोकातीतमहोदार- गुणसन्मणिभूषितम्  ।  
किं ददामीति तं प्राह पूरुं स सुरसत्तमः  ॥ ब्र्प्_१४६।३९ ॥  
{पूरुर् उवाच: }  
शापप्राप्तां जरां नाथ पितुर् मम सुराधिप  ।  
तां नाशयस्व देवेश पितृशप्तांश् च कोपतः  ।  
मद्भ्रातॄञ् शापतो मुक्तान् कुरुष्व सुरपूजित  ॥ ब्र्प्_१४६।४० ॥  
{ब्रह्मोवाच: }  
तथेत्य् उक्त्वा जगन्नाथः शापाज् जातां जरां तथा  ।  
अनाशयज् जगन्नाथो भ्रातॄंश् चक्रे विशापिनः  ॥ ब्र्प्_१४६।४१ ॥  
ततः प्रभृति तत् तीर्थं जरारोगविनाशनम्  ।  
अकालजजरादीनां स्मरणाद् अपि नाशनम्  ॥ ब्र्प्_१४६।४२ ॥  
तन्नाम्ना चापि विख्यातं कालञ्जरम् उदाहृतम्  ।  
यायातं नाहुषं पौरं शौक्रं शार्मिष्ठम् एव च  ॥ ब्र्प्_१४६।४३ ॥  
एवमादीनि तीर्थानि तत्राष्टोत्तरम् एव च  ।  
शतं विद्यान् महाबुद्धे सर्वसिद्धिकरं तथा  ॥ ब्र्प्_१४६।४४ ॥  
तेषु स्नानं च दानं च श्रवणं पठनं तथा  ।  
सर्वपापप्रशमनं भुक्तिमुक्तिप्रदं भवेत्  ॥ ब्र्प्_१४६।४५ ॥  
{ब्रह्मोवाच: }  
अप्सरोयुगम् आख्यातम् अप्सरासङ्गमं ततः  ।  
तीरे च दक्षिणे पुण्यं स्मरणात् सुभगो भवेत्  ॥ ब्र्प्_१४७।१ ॥  
मुक्तो भवत्य् असन्देहं तत्र स्नानादिना नरः  ।  
स्त्री सती सङ्गमे तस्मिन्न् ऋतुस्नाता च नारद  ॥ ब्र्प्_१४७।२ ॥  
वन्ध्यापि जनयेत् पुत्रं त्रिमासात् पतिना सह  ।  
स्नानदानेन वर्तन्ती नान्यथा मद्वचो भवेत्  ॥ ब्र्प्_१४७।३ ॥  
अप्सरोयुगम् आख्यातं तीर्थं येन च हेतुना  ।  
तत्रेदं कारणं वक्ष्ये शृणु नारद यत्नतः  ॥ ब्र्प्_१४७।४ ॥  
स्पर्धासीन् महती ब्रह्मन् विश्वामित्रवसिष्ठयोः  ।  
तपस्यन्तं गाधिसुतं ब्राह्मण्यार्थे यतव्रतम्  ॥ ब्र्प्_१४७।५ ॥  
गङ्गाद्वारे समासीनं प्रेरितेन्द्रेण मेनका  ।  
तं गत्वा तपसो भ्रष्टं कुरु भद्रे ममाज्ञया  ॥ ब्र्प्_१४७।६ ॥  
तदोक्तेन्द्रेण सा मेना विश्वामित्रं तपश्च्युतम्  ।  
कृत्वा कन्यां तथा दत्त्वा जगामेन्द्रपुरं पुनः  ॥ ब्र्प्_१४७।७ ॥  
तस्यां गतायां सस्मार गाधिपुत्रो ऽखिलं कृतम्  ।  
तं तु देशं परित्यज्य तीर्थं तु सुरवल्लभम्  ॥ ब्र्प्_१४७।८ ॥  
जगाम दक्षिणां गङ्गां यत्र कालञ्जरो हरः  ।  
तपस्यन्तं तदोवाच पुनर् इन्द्रः सहस्रदृक्  ॥ ब्र्प्_१४७।९ ॥  
उर्वशीं च ततो मेनां रम्भां चापि तिलोत्तमाम्  ।  
नैवेत्य् ऊचुर् भयत्रस्ताः पुनर् आह शचीपतिः  ॥ ब्र्प्_१४७।१० ॥  
गम्भीरां चातिगम्भीराम् उभे ये गर्विते तदा  ।  
ते ऊचतुर् उभे देवं सहस्राक्षं पुरन्दरम्  ॥ ब्र्प्_१४७।११ ॥  
{गम्भीरातिगम्भीरे ऊचतुः: }  
आवां गत्वा तपस्यन्तं गाधिपुत्रं महाद्युतिम्  ।  
च्यावयावो नृत्यगीतै रूपयौवनसम्पदा  ॥ ब्र्प्_१४७।१२ ॥  
यासाम् अपाङ्गे हसिते वाचि विभ्रमसम्पदि  ।  
नित्यं वसति पञ्चेषुस् ताभिः को ऽत्र न जीयते  ॥ ब्र्प्_१४७।१३ ॥  
{ब्रह्मोवाच: }  
तथेत्य् उक्ते सहस्राक्षे ते आगत्य महानदीम्  ।  
ददृशाते तपस्यन्तं विश्वामित्रं महामुनिम्  ॥ ब्र्प्_१४७।१४ ॥  
मृत्योर् अपि दुराधर्षं भूमिस्थम् इव धूर्जटिम्  ।  
सहस्रम् एकं वर्षाणाम् ईक्षितुं न च शक्नुतः  ॥ ब्र्प्_१४७।१५ ॥  
दूरे स्थिते नृत्यगीत- चाटुकाररते तदा  ।  
विलोक्य मुनिशार्दूलस् ततः कोपाकुलो ऽभवत्  ॥ ब्र्प्_१४७।१६ ॥  
प्रतीपाचरणं दृष्ट्वा क्रोधः कस्य न जायते  ।  
निस्पृहो ऽपि महाबाहुस् तम् इन्द्रं प्रहसन्न् इव  ॥ ब्र्प्_१४७।१७ ॥  
आभ्यां मुक्तः सहस्राक्षो ह्य् अप्सरोभ्यां ब्रुवन्न् इव  ।  
शशाप ते स गाधेयो द्रवरूपे भविष्यथः  ॥ ब्र्प्_१४७।१८ ॥  
द्रवितुं मां समायाते यतस् त्व् इह ततो लघु  ।  
ततः प्रसादितस् ताभ्यां शापमोक्षं चकार सः  ॥ ब्र्प्_१४७।१९ ॥  
भवेतां दिव्यरूपे वां गङ्गया सङ्गते यदा  ।  
तच्छापात् ते नदीरूपे तत्क्षणात् सम्बभूवतुः  ॥ ब्र्प्_१४७।२० ॥  
अप्सरोयुगम् आख्यातं नदीद्वयम् अतो ऽभवत्  ।  
ताभ्यां परस्परं चापि ताभ्यां गङ्गासुसङ्गमः  ॥ ब्र्प्_१४७।२१ ॥  
सर्वलोकेषु विख्यातो भुक्तिमुक्तिप्रदः शिवः  ।  
तत्रास्ते दृष्ट एवासौ सर्वसिद्धिप्रदायकः  ॥ ब्र्प्_१४७।२२ ॥  
तत्र स्नात्वा तु तं दृष्ट्वा मुच्यते सर्वबन्धनात्  ॥* ब्र्प्_१४७।२३ ॥  
{ब्रह्मोवाच: }  
कोटितीर्थम् इति ख्यातं गङ्गाया दक्षिणे तटे  ।  
यस्यानुस्मरणाद् एव सर्वपापैः प्रमुच्यते  ॥ ब्र्प्_१४८।१ ॥  
यत्र कोटीश्वरो देवः सर्वं कोटिगुणं भवेत्  ।  
कोटिद्वयं तत्र पूर्णं तीर्थानां शुभदायिनाम्  ॥ ब्र्प्_१४८।२ ॥  
तत्र व्युष्टिं प्रवक्ष्यामि शृणु नारद तन्मनाः  ।  
कण्वस्य तु सुतो ज्येष्ठो बाह्लीक इति विश्रुतः  ॥ ब्र्प्_१४८।३ ॥  
काण्वश् चेति जनैः ख्यातो वेदवेदाङ्गपारगः  ।  
इष्टीः पार्वायणानीर् याः सभार्यो वेदपारगः  ॥ ब्र्प्_१४८।४ ॥  
कुर्वन्न् आस्ते स गौतम्यास् तीरस्थो लोकपूजितः  ।  
प्रातःकाले सभार्यो ऽसौ जुह्वद् अग्नौ समाहितः  ॥ ब्र्प्_१४८।५ ॥  
सर्वदास्ते कदाचित् तु हवनाय समुद्यतः  ।  
एकाहुतिं स हुत्वा तु समिद्धे हव्यवाहने  ॥ ब्र्प्_१४८।६ ॥  
आहुत्यन्तरदानाय हविर् द्रव्यं करे ऽग्रहीत्  ।  
एतस्मिन्न् अन्तरे वह्निर् उपशान्तो ऽभवत् तदा  ॥ ब्र्प्_१४८।७ ॥  
ततश् चिन्तापरः काण्वः कर्तव्यं किं भवेद् इति  ।  
अन्तर् विचारयाम् आस विषादं परमं गतः  ॥ ब्र्प्_१४८।८ ॥  
आहुत्योश् च द्वयोर् मध्य उपशान्तो हुताशनः  ।  
अग्न्यन्तरम् उपादेयं वैदिकं लौकिकं तथा  ॥ ब्र्प्_१४८।९ ॥  
क्व होष्यं स्याद् द्वितीयं तु आहुत्यन्तरम् एव च  ।  
एवं मीमांसमाने तु दैवी वाग् अब्रवीत् तदा  ॥ ब्र्प्_१४८।१० ॥  
अग्न्यन्तरं नैव ते ऽत्र उपादेयं भविष्यति  ।  
यानि तत्र भविष्यन्ति शकलानि समीपतः  ॥ ब्र्प्_१४८।११ ॥  
अर्धदग्धेषु काष्ठेषु विप्रराज प्रहूयताम्  ।  
नेत्य् उवाच तदा काण्वः सैव वाग् अब्रवीत् पुनः  ॥ ब्र्प्_१४८।१२ ॥  
अग्नेः पुत्रो हिरण्यस् तु पिता पुत्रः स एव तु  ।  
पुत्रे दत्तं प्रियायैव पितुः प्रीत्यै भविष्यति  ॥ ब्र्प्_१४८।१३ ॥  
पित्रे देयं सुते दद्यात् कोटिप्रीतिगुणं भवेत्  ।  
दैवी वाग् अब्रवीद् एवं ततः सर्वे महर्षयः  ॥ ब्र्प्_१४८।१४ ॥  
निश्चित्य धर्मसर्वस्वं तथा चक्रुर् यथोदितम्  ।  
एतज् ज्ञात्वा जगत्य् अत्र पुत्रे दत्तं पितुर् भवेत्  ॥ ब्र्प्_१४८।१५ ॥  
अपत्याद्युपकारेण पित्रोः प्रीतिर् यथा भवेत्  ।  
तथा नान्येन केनापि जगत्य् एतद् धि विश्रुतम्  ॥ ब्र्प्_१४८।१६ ॥  
सुप्रसिद्धं जगत्य् एतत् सर्वलोकेषु पूजितम्  ।  
तस्मिन् दत्ते भवेत् पुण्यं सर्वं कोटिगुणं सुत  ॥ ब्र्प्_१४८।१७ ॥  
मनोग्लानिनिवृत्तिश् च जायते च महत् सुखम्  ।  
पुनर् अप्य् आह सा वाणी काण्वे ऽस्मिंस् तीर्थ उत्तमे  ॥ ब्र्प्_१४८।१८ ॥  
अभवत् तन् महत् तीर्थं काण्व पुण्यप्रभावतः  ।  
लोकत्रयाश्रयाशेष- तीर्थेभ्यो ऽपि महाफलम्  ॥ ब्र्प्_१४८।१९ ॥  
स्नानदानादिकं किञ्चिद् भक्त्या कुर्वन् समाहितः  ।  
फलं प्राप्स्यस्य् अशेषेण सर्वं कोटिगुणं मुने  ॥ ब्र्प्_१४८।२० ॥  
यत् किञ्चित् क्रियते चात्र स्नानदानादिकं नरैः  ।  
सर्वं कोटिगुणं विद्यात् कोटितीर्थं ततो विदुः  ॥ ब्र्प्_१४८।२१ ॥  
यत्रैतद् वृत्तम् आग्नेयं काण्वं पौत्रं हिरण्यकम्  ।  
वाणीसञ्ज्ञं कोटितीर्थं कोटितीर्थफलं यतः  ॥ ब्र्प्_१४८।२२ ॥  
कोटितीर्थस्य माहात्म्यम् अत्र वक्तुं न शक्यते  ।  
वाचस्पतिप्रभृतिभिर् अथवान्यैः सुरैर् अपि  ॥ ब्र्प्_१४८।२३ ॥  
यत्रानुष्ठीयमानं हि सर्वं कर्म यथा तथा  ।  
गोदावर्याः प्रसादेन सर्वं कोटिगुणं भवेत्  ॥ ब्र्प्_१४८।२४ ॥  
कोटितीर्थे द्विजाग्र्याय गाम् एकां यः प्रयच्छति  ।  
तस्य तीर्थस्य माहात्म्याद् गोकोटिफलम् अश्नुते  ॥ ब्र्प्_१४८।२५ ॥  
तस्मिंस् तीर्थे शुचिर् भूत्वा भूमिदानं करोति यः  ।  
श्रद्धायुक्तेन मनसा स्यात् तत्कोटिगुणोत्तरम्  ॥ ब्र्प्_१४८।२६ ॥  
सर्वत्र गौतमीतीरे पितॄणां दानम् उत्तमम्  ।  
विशेषतः कोटितीर्थे तद् अनन्तफलप्रदम्  ।  
अत्रैकन्यूनपञ्चाशत् तीर्थानि मुनयो विदुः  ॥ ब्र्प्_१४८।२७ ॥  
{ब्रह्मोवाच: }  
नारसिंहम् इति ख्यातं गङ्गाया उत्तरे तटे  ।  
तस्यानुभावं वक्ष्यामि सर्वरक्षाविधायकम्  ॥ ब्र्प्_१४९।१ ॥  
हिरण्यकशिपुः पूर्वम् अभवद् बलिनां वरः  ।  
तपसा विक्रमेणापि देवानाम् अपराजितः  ॥ ब्र्प्_१४९।२ ॥  
हरिभक्तात्मजद्वेष- कलुषीकृतमानसः  ।  
आविर्भूय सभास्तम्भाद् विश्वात्मत्वं प्रदर्शयन्  ॥ ब्र्प्_१४९।३ ॥  
तं हत्वा नरसिंहस् तत्- सैन्यम् अद्रावयत् तदा  ।  
सर्वान् हत्वा महादैत्यान् क्रमेणाजौ महामृगः  ॥ ब्र्प्_१४९।४ ॥  
रसातलस्थाञ् शत्रूंश् च जित्वा स्वर्लोकम् ईयिवान्  ।  
तत्र जित्वा भुवं गत्वा दैत्यान् हत्वा नगस्थितान्  ॥ ब्र्प्_१४९।५ ॥  
समुद्रस्थान् नदीसंस्थान् ग्रामस्थान् वनवासिनः  ।  
नानारूपधरान् दैत्यान् निजघान मृगाकृतिः  ॥ ब्र्प्_१४९।६ ॥  
आकाशगान् वायुसंस्थाञ् ज्योतिर्लोकम् उपागतान्  ।  
वज्रपाताधिकनखः समुद्धूतमहासटः  ॥ ब्र्प्_१४९।७ ॥  
दैत्यगर्भस्राविगर्जी निर्जिताशेषराक्षसः  ।  
महानादैर् वीक्षितैश् च प्रलयानलसन्निभैः  ॥ ब्र्प्_१४९।८ ॥  
चपेटैर् अङ्गविक्षेपैर् असुरान् पर्यचूर्णयत्  ।  
एवं हत्वा बहुविधान् गौतमीम् अगमद् धरिः  ॥ ब्र्प्_१४९।९ ॥  
स्वपदाम्बुजसम्भूतां मनोनयननन्दिनीम्  ।  
तत्राम्बर्य इति ख्यातो दण्डकाधिपते रिपुः  ॥ ब्र्प्_१४९।१० ॥  
देवानां दुर्जयो योद्धा बलेन महतावृतः  ।  
तेनाभवन् महारौद्रं भीषणं लोमहर्षणम्  ॥ ब्र्प्_१४९।११ ॥  
शस्त्रास्त्रवर्षणं युद्धं हरिणा दैत्यसूनुना  ।  
निजघान हरिः श्रीमांस् तं रिपुं ह्य् उत्तरे तटे  ॥ ब्र्प्_१४९।१२ ॥  
गङ्गायां नारसिंहं तु तीर्थं त्रैलोक्यविश्रुतम्  ।  
स्नानदानादिकं तत्र सर्वपापग्रहार्दनम्  ॥ ब्र्प्_१४९।१३ ॥  
सर्वरक्षाकरं नित्यं जरामरणवारणम्  ।  
यथा सुराणां सर्वेषां न कोपि हरिणा समः  ॥ ब्र्प्_१४९।१४ ॥  
तीर्थानाम् अप्य् अशेषाणां तथा तत् तीर्थम् उत्तमम्  ।  
तत्र तीर्थे नरः स्नात्वा कुर्यान् नृहरिपूजनम्  ॥ ब्र्प्_१४९।१५ ॥  
स्वर्गे मर्त्ये तले वापि तस्य किञ्चिन् न दुर्लभम्  ।  
इत्याद्य् अष्टौ मुने तत्र महातीर्थानि नारद  ॥ ब्र्प्_१४९।१६ ॥  
पृथक् पृथक् तीर्थकोटि- फलम् आहुर् मनीषिणः  ।  
अश्रद्धयापि यन्नाम्नि स्मृते सर्वाघसङ्क्षयः  ॥ ब्र्प्_१४९।१७ ॥  
भवेत् साक्षान् नृसिंहो ऽसौ सर्वदा यत्र संस्थितः  ।  
तत् तीर्थसेवासञ्जातं फलं कैर् इह वर्ण्यते  ॥ ब्र्प्_१४९।१८ ॥  
यथा न देवो नृहरेर् अधिकः क्वापि वर्तते  ।  
तथा नृसिंहतीर्थेन समं तीर्थं न कुत्रचित्  ॥ ब्र्प्_१४९।१९ ॥  
{ब्रह्मोवाच: }  
पैशाचं तीर्थम् आख्यातं गङ्गाया उत्तरे तटे  ।  
पिशाचत्वात् पुरा विप्रो मुक्तिम् आप महामते  ॥ ब्र्प्_१५०।१ ॥  
सुयवस्यात्मजो लोके जीगर्तिर् इति विश्रुतः  ।  
कुटुम्बभारदुःखार्तो दुर्भिक्षेण तु पीडितः  ॥ ब्र्प्_१५०।२ ॥  
मध्यमं तु शुनःशेपं पुत्रं ब्रह्मविदां वरम्  ।  
विक्रीतवान् क्षत्रियाय वधाय बहुलैर् धनैः  ॥ ब्र्प्_१५०।३ ॥  
किं नामापद्गतः पापं नाचरत्य् अपि पण्डितः  ।  
शमितृत्वे धनं चापि जगृहे बहुलं मुनिः  ॥ ब्र्प्_१५०।४ ॥  
विदारणार्थं च धनं जगृहे ब्राह्मणाधमः  ।  
ततो ऽप्रतिसमाधेय- महारोगनिपीडितः  ॥ ब्र्प्_१५०।५ ॥  
स मृतः कालपर्याये नरकेष्व् अथ पातितः  ।  
भोगाद् ऋते न क्षयो ऽस्ति प्राक्तनानाम् इहांहसाम्  ॥ ब्र्प्_१५०।६ ॥  
किङ्करैर् यमवाक्येन बहुयोन्यन्तरं गतः  ।  
ततः पिशाचो ह्य् अभवद् दारुणो दारुणाकृतिः  ॥ ब्र्प्_१५०।७ ॥  
शुष्ककाष्ठेष्व् अथारण्ये निर्जले निर्जने तथा  ।  
ग्रीष्मे ग्रीष्मदवव्याप्ते क्षिप्यते यमकिङ्करैः  ॥ ब्र्प्_१५०।८ ॥  
कन्यापुत्रमहीवाजि- गवां विक्रयकारिणः  ।  
नरकान् न निवर्तन्ते यावद् आभूतसम्प्लवम्  ॥ ब्र्प्_१५०।९ ॥  
स्वकृताघविपाकेन दारुणैर् यमकिङ्करैः  ।  
सङ्घाते पच्यमानो ऽसौ रुरोदोच्चैः कृतं स्मरन्  ॥ ब्र्प्_१५०।१० ॥  
पथि गच्छन् कदाचित् स जीगर्तेर् मध्यमः सुतः  ।  
शुश्राव रुदतो वाणीं पिशाचस्य मुहुर् मुहुः  ॥ ब्र्प्_१५०।११ ॥  
पुत्रक्रेतुर् ब्रह्महन्तुर् जीगर्तेस् तु पितुस् तदा  ।  
पापिनः पुत्रविक्रेतुर् ब्रह्महन्तुः पितुश् च ताम्  ॥ ब्र्प्_१५०।१२ ॥  
शुनःशेपस् तदोवाच को भवान् अतिदुःखितः  ।  
जीगर्तिर् अब्रवीद् दुःखाच् छुनःशेपपिता ह्य् अहम्  ॥ ब्र्प्_१५०।१३ ॥  
पापीयसीं क्रियां कृत्वा योनिं प्राप्तो ऽस्मि दारुणाम्  ।  
नरकेष्व् अथ पक्वश् च पुनः प्राप्तो ऽन्तरालकम्  ।  
ये ये दुष्कृतकर्माणस् तेषां तेषाम् इयं गतिः  ॥ ब्र्प्_१५०।१४ ॥  
जीगर्तिपुत्रस् तम् उवाच दुःखात्  ब्र्प्_१५०।१५अ  
सो ऽहं सुतस् ते मम दोषेण तात  ब्र्प्_१५०।१५ब्  
विक्रीत्वा मां नरकान् एवम् आप्तस्  ब्र्प्_१५०।१५च्  
ततः करिष्ये स्वर्गतं त्वाम् इदानीम्  ब्र्प्_१५०।१५द्  
एवं प्रतिज्ञाय स गाधिपुत्र  ब्र्प्_१५०।१६अ  
पुत्रत्वम् आप्तो ऽथ मुनिप्रवीरः  ब्र्प्_१५०।१६ब्  
गङ्गाम् अभिध्याय पितुश् च लोकान्  ब्र्प्_१५०।१६च्  
अनुत्तमान् ईहमानो जगाम  ब्र्प्_१५०।१६द्  
अशेषदुःखानलधूपितानां  ब्र्प्_१५०।१७अ  
निमज्जतां मोहमहासमुद्रे  ब्र्प्_१५०।१७ब्  
शरीरिणां नान्यद् अहो त्रिलोक्याम्  ब्र्प्_१५०।१७च्  
आलम्बनं विष्णुपदीं विहाय  ब्र्प्_१५०।१७द्  
एवं विनिश्चित्य मुनिर् महात्मा  ब्र्प्_१५०।१८अ  
समुद्दिधीर्षुः पितरं स दुर्गतेः  ब्र्प्_१५०।१८ब्  
शुचिस् ततो गौतमीम् आशु गत्वा  ब्र्प्_१५०।१८च्  
तत्र स्नात्वा संस्मरञ् छम्भुविष्णू  ब्र्प्_१५०।१८द्  
ददौ जलं प्रेतरूपाय पित्रे  ब्र्प्_१५०।१९अ  
पिशाचरूपाय सुदुःखिताय  ब्र्प्_१५०।१९ब्  
तद्दानमात्रेण तदैव पूतो  ब्र्प्_१५०।१९च्  
जीगर्तिर् आवाप वपुः सुपुण्यम्  ब्र्प्_१५०।१९द्  
विमानयुक्तः सुरसङ्घजुष्टं  ब्र्प्_१५०।२०अ  
विष्णोः पदं प्राप सुतप्रभावात्  ब्र्प्_१५०।२०ब्  
गङ्गाप्रभावाच् च हरेश् च शम्भोर्  ब्र्प्_१५०।२०च्  
विधातुर् अर्कायुततुल्यतेजाः  ब्र्प्_१५०।२०द्  
ततः प्रभृत्य् एतद् अतिप्रसिद्धं  ब्र्प्_१५०।२१अ  
पैशाचनाशं च महागदं च  ब्र्प्_१५०।२१ब्  
महान्ति पापानि च नाशम् आशु  ब्र्प्_१५०।२१च्  
प्रयान्ति यस्य स्मरणेन पुंसाम्  ब्र्प्_१५०।२१द्  
तीर्थस्य चेदं गदितं तवाद्य  ब्र्प्_१५०।२२अ  
माहात्म्यम् एतत् त्रिशतानि यत्र  ब्र्प्_१५०।२२ब्  
तीर्थान्य् अथान्यानि भवन्ति भुक्ति  ब्र्प्_१५०।२२च्  
मुक्तिप्रदायीनि किम् अन्यद् अत्र  ब्र्प्_१५०।२२द्  
सर्वसिद्धिदम् आख्यातम् इत्याद्य् अत्र शतत्रयम्  ।  
तीर्थानां मुनिजुष्टानां स्मरणाद् अप्य् अभीष्टदम्  ॥ ब्र्प्_१५०।२३ ॥  
{ब्रह्मोवाच: }  
निम्नभेदम् इति ख्यातं सर्वपापप्रणाशनम्  ।  
गङ्गाया उत्तरे पारे तीर्थं त्रैलोक्यविश्रुतम्  ॥ ब्र्प्_१५१।१ ॥  
यस्य संस्मरणेनापि सर्वपापक्षयो भवेत्  ।  
वेदद्वीपश् च तत्रैव दर्शनाद् वेदविद् भवेत्  ॥ ब्र्प्_१५१।२ ॥  
उर्वशीं चकमे राजा ऐलः परमधार्मिकः  ।  
को न मोहम् उपायाति विलोक्य मदिरेक्षणाम्  ॥ ब्र्प्_१५१।३ ॥  
सा प्रायाद् यत्र राजासौ घृतं स्तोकं समश्नुते  ।  
आनग्नदर्शनात् कृत्वा तस्याः कालावधिं नृपः  ॥ ब्र्प्_१५१।४ ॥  
तां स्वीचकार ललनां यूनां रम्यां नवां नवाम्  ।  
सुप्तायां शयने तस्यां समुत्तस्थौ पुरूरवाः  ॥ ब्र्प्_१५१।५ ॥  
विलोक्य तं विवसनं तदैवासौ विनिर्गता  ।  
विद्युच्चञ्चलचित्तानां क्व स्थैर्यं ननु योषिताम्  ॥ ब्र्प्_१५१।६ ॥  
ईक्षां चक्रे स शर्वर्यां विवस्त्रो विस्मितो महान्  ।  
एतस्मिन्न् अन्तरे राजा युद्धायागाद् रिपून् प्रति  ॥ ब्र्प्_१५१।७ ॥  
ताञ् जित्वा पुनर् अप्य् आगाद् देवलोकं सुपूजितम्  ।  
स चागत्य महाराजो वसिष्ठाच् च पुरोधसः  ॥ ब्र्प्_१५१।८ ॥  
उर्वश्या गमनं श्रुत्वा ततो दुःखसमन्वितः  ।  
न जुहोति न चाश्नाति न शृणोति न पश्यति  ॥ ब्र्प्_१५१।९ ॥  
एतस्मिन्न् अन्तरे तत्र मृतावस्थं नृपोत्तमम्  ।  
बोधयाम् आस वाक्यैश् च हेतुभूतैः पुरोहितः  ॥ ब्र्प्_१५१।१० ॥  
{वसिष्ठ उवाच: }  
सा मृताद्य महाराज मा व्यथस्व महामते  ।  
एवं स्थितं तु मा त्वां वै अशिवाः स्पृश्युर् आशुगाः  ॥ ब्र्प्_१५१।११ ॥  
न वै स्त्रैणानि जानीषे हृदयानि महामते  ।  
शालावृकाणां यादॄंशि तस्मात् त्वं भूप मा शुचः  ॥ ब्र्प्_१५१।१२ ॥  
को नाम लोके राजेन्द्र कामिनीभिर् न वञ्चितः  ।  
वञ्चकत्वं नृशंसत्वं चञ्चलत्वं कुशीलता  ॥ ब्र्प्_१५१।१३ ॥  
इति स्वाभाविकं यासां ताः कथं सुखहेतवः  ।  
कालेन को न निहतः को ऽर्थी गौरवम् आगतः  ॥ ब्र्प्_१५१।१४ ॥  
श्रिया न भ्रामितः को वा योषिद्भिः को न खण्डितः  ।  
स्वप्नमायोपमा राजन् मदविप्लुतचेतसः  ॥ ब्र्प्_१५१।१५ ॥  
सुखाय योषितः कस्य ज्ञात्वैतद् विज्वरो भव  ।  
विहाय शङ्करं विष्णुं गौतमीं वा महामते  ।  
दुःखिनां शरणं नान्यद् विद्यते भुवनत्रये  ॥ ब्र्प्_१५१।१६ ॥  
{ब्रह्मोवाच: }  
एतच् छ्रुत्वा ततो राजा दुःखं संहृत्य यत्नतः  ।  
गौतम्या मध्यसंस्थो ऽसाव् ऐलः परमधार्मिकः  ॥ ब्र्प्_१५१।१७ ॥  
तत्र चाराधयाम् आस शिवं देवं जनार्दनम्  ।  
ब्रह्माणं भास्करं गङ्गां देवान् अन्यांश् च यत्नतः  ॥ ब्र्प्_१५१।१८ ॥  
यो विपन्नो न तीर्थानि देवताश् च न सेवते  ।  
स कालवशगो जन्तुः कां दशाम् अनुयास्यति  ॥ ब्र्प्_१५१।१९ ॥  
तदीश्वरैकशरणो गौतमीसेवनोत्सुकः  ।  
परां श्रद्धाम् उपगतः संसारास्थापराङ्मुखः  ॥ ब्र्प्_१५१।२० ॥  
ईजे यज्ञांश् च बहुलान् ऋत्विग्भिर् बहुदक्षिणान्  ।  
वेदद्वीपो ऽभवत् तेन यज्ञद्वीपः स उच्यते  ॥ ब्र्प्_१५१।२१ ॥  
पौर्णमास्यां तु शर्वर्यां तत्रायाति सदोर्वशी  ।  
तस्य दीपस्य यः कुर्यात् प्रदक्षिणम् अथो नरः  ॥ ब्र्प्_१५१।२२ ॥  
प्रदक्षिणीकृता तेन पृथिवी सागराम्बरा  ।  
वेदानां स्मरणं तत्र यज्ञानां स्मरणं तथा  ॥ ब्र्प्_१५१।२३ ॥  
सुकृती तत्र यः कुर्याद् वेदयज्ञफलं लभेत्  ।  
ऐलतीर्थं तु तज् ज्ञेयं तद् एव च पुरूरवम्  ॥ ब्र्प्_१५१।२४ ॥  
वासिष्ठं चापि तत् तु स्यान् निम्नभेदं तद् उच्यते  ।  
ऐले राज्ञि न किञ्चित् स्यान् निम्नं सर्वेषु कर्मसु  ॥ ब्र्प्_१५१।२५ ॥  
यद् एतन् निम्नम् उर्वश्यां सर्वभावेन वर्तनम्  ।  
तच् चापि भेदितं निम्नं वसिष्ठेन च गङ्गया  ॥ ब्र्प्_१५१।२६ ॥  
निम्नभेदम् अभूत् तेन दृष्टादृष्टेष्टसिद्धिदम्  ।  
तत्र सप्त शतान्य् आहुस् तीर्थानि गुणवन्ति च  ॥ ब्र्प्_१५१।२७ ॥  
तेषु स्नानं च दानं च सर्वक्रतुफलप्रदम्  ।  
स्नानं कृत्वा निम्नभेदे यः पश्यति सुरान् इमान्  ॥ ब्र्प्_१५१।२८ ॥  
इह चामुत्र वा निम्नं न किञ्चित् तस्य विद्यते  ।  
सर्वोन्नतिम् अवाप्यासौ मोदते दिवि शक्रवत्  ॥ ब्र्प्_१५१।२९ ॥  
{ब्रह्मोवाच: }  
नन्दीतटम् इति ख्यातं तीर्थं वेदविदो विदुः  ।  
तस्य प्रभावं वक्ष्यामि शृणु यत्नेन नारद  ॥ ब्र्प्_१५२।१ ॥  
अत्रिपुत्रो महातेजाश् चन्द्रमा इति विश्रुतः  ।  
सर्वान् वेदांश् च विधिवद् धनुर्वेदं यथाविधि  ॥ ब्र्प्_१५२।२ ॥  
अधीत्य जीवात् सर्वाश् च विद्याश् चान्या महामते  ।  
गुरुपूजां करोमीति जीवम् आह स चन्द्रमाः  ।  
बृहस्पतिस् तदा प्राह चन्द्रं शिष्यं मुदान्वितः  ॥ ब्र्प्_१५२।३ ॥  
{बृहस्पतिर् उवाच: }  
मम प्रिया तु जानीते तारा रतिसमप्रभा  ॥* ब्र्प्_१५२।४ ॥  
{ब्रह्मोवाच: }  
प्रष्टुं तां च तदा प्रायाद् अन्तर् वेश्म स चन्द्रमाः  ।  
तारां तारामुखीं दृष्ट्वा जगृहे तां करेण सः  ॥ ब्र्प्_१५२।५ ॥  
स्ववेश्म प्रति तां लोभाद् बलाद् आकर्षयत् तदा  ।  
तावद् धैर्यनिधिर् ज्ञानी मतिमान् विजितेन्द्रियः  ॥ ब्र्प्_१५२।६ ॥  
यावन् न कामिनीनेत्र- वागुराभिर् निबध्यते  ।  
विशेषतो रहःसंस्थां कामिनीम् आयतेक्षणाम्  ॥ ब्र्प्_१५२।७ ॥  
विलोक्य न मनो याति कस्य कामेषु वश्यताम्  ।  
अत एवान्यपुरुष- दर्शनं न कदाचन  ॥ ब्र्प्_१५२।८ ॥  
कुलवध्वा रहः कार्यं भीतया शीलविप्लुतेः  ।  
विज्ञाय तत् परिजनात् सहसोत्थाय निर्गतः  ॥ ब्र्प्_१५२।९ ॥  
दृष्ट्वा तद् दुष्कृतं कर्म बृहस्पतिर् उदारधीः  ।  
शशाप कोपाच् चाक्षिप्य वाग्भिर् विप्रियकारिभिः  ॥ ब्र्प्_१५२।१० ॥  
पराभिभूताम् आलोक्य कान्तां कः सोढुम् ईश्वरः  ।  
युयुधे तेन जीवो ऽपि देवश् चन्द्रमसा रुषा  ॥ ब्र्प्_१५२।११ ॥  
न शापैर् हन्यते चन्द्रो नायुधैः सुरमन्त्रितैः  ।  
बृहस्पतिप्रणीतैश् च न मन्त्रैर् हन्यते शशी  ॥ ब्र्प्_१५२।१२ ॥  
तदा चन्द्रस् तु तां तारां नीत्वा संस्थाप्य मन्दिरे  ।  
बुभुजे बहुवर्षाणि रोहिणीं चाकुतोभयः  ॥ ब्र्प्_१५२।१३ ॥  
न जीयेत तदा देवैर् न कोपैः शापमन्त्रकैः  ।  
न राजभिर् न ऋषिभिर् न साम्ना भेददण्डनैः  ॥ ब्र्प्_१५२।१४ ॥  
यदा भार्यां न लेभे ऽसौ गुरुः सर्वप्रयत्नतः  ।  
सर्वोपायक्षये जीवस् तदा नीतिम् अथास्मरत्  ॥ ब्र्प्_१५२।१५ ॥  
अपमानं पुरस्कृत्य मानं कृत्वा तु पृष्ठतः  ।  
स्वार्थम् उद्धरते प्राज्ञः स्वार्थभ्रंशो हि मूर्खता  ॥ ब्र्प्_१५२।१६ ॥  
साध्यं केनाप्य् उपायेन जानद्भिः पुरुषैः फलम्  ।  
वृथाभिमानिनः शीघ्रं विपद्यन्ते विमोहिताः  ॥ ब्र्प्_१५२।१७ ॥  
एवं निश्चित्य मेधावी शुक्रं गत्वा न्यवेदयत्  ।  
तम् आगतं कविर् ज्ञात्वा सम्मानेनाभ्यनन्दयत्  ॥ ब्र्प्_१५२।१८ ॥  
उपविष्टं सुविश्रान्तं पूजितं च यथाविधि  ।  
पर्यपृच्छद् दैत्यगुरुस् तदागमनकारणम्  ॥ ब्र्प्_१५२।१९ ॥  
गृहागतस्य विमुखाः शत्रवो ऽप्य् उत्तमा नहि  ।  
तस्मै स विस्तरेणाह भार्याहरणम् आदितः  ॥ ब्र्प्_१५२।२० ॥  
बृहस्पतेस् तदा वाक्यं श्रुत्वा कोपान्वितः कविः  ।  
अपराधं तु चन्द्रस्य मेने शिष्यस्य नारद  ।  
अतिक्रमम् इमं श्रुत्वा कोपात् कविर् अथाब्रवीत्  ॥ ब्र्प्_१५२।२१ ॥  
{शुक्र उवाच: }  
तदा भोक्ष्ये तदा पास्ये तदा स्वप्स्ये तदा वदे  ।  
यदानये प्रियां भ्रातस् तव भार्यां परार्दिताम्  ॥ ब्र्प्_१५२।२२ ॥  
ताम् आनीय भवं पूज्य चन्द्रं शप्त्वा गुरुद्रुहम्  ।  
पश्चाद् भोक्ष्ये महाबाहो शृणु वाचं ग्रहेश्वर  ॥ ब्र्प्_१५२।२३ ॥  
{ब्रह्मोवाच: }  
एवम् उक्त्वा स जीवेन दैत्याचार्यो जगाम ह  ।  
शिवम् आराध्य यत्नेन परं सामर्थ्यम् आप्तवान्  ॥ ब्र्प्_१५२।२४ ॥  
वरान् अवाप्य विविधाञ् शङ्कराद् भावपूजितात्  ।  
शिवप्रसादात् किं नाम देहिनाम् इह दुर्लभम्  ॥ ब्र्प्_१५२।२५ ॥  
जगाम शुक्रो जीवेन तारया यत्र चन्द्रमाः  ।  
वर्तते तं शशापोच्चैः शृणु त्वं चन्द्र मे वचः  ॥ ब्र्प्_१५२।२६ ॥  
यस्मात् पापतरं कर्म त्वया पाप मदात् कृतम्  ।  
कुष्ठी भूयास् ततश् चन्द्रं शशापैवं रुषा कविः  ॥ ब्र्प्_१५२।२७ ॥  
कविशापप्रदग्धो ऽभूत् तदैव मृगलाञ्छनः  ।  
प्रापुः क्षयं न के नाम गुरुस्वामिसखिद्रुहः  ॥ ब्र्प्_१५२।२८ ॥  
तत्याज तां स चन्द्रो ऽपि तां तारां जगृहे कविः  ।  
शुक्रो ऽपि देवान् आहूय ऋषीन् पितृगणांस् तथा  ॥ ब्र्प्_१५२।२९ ॥  
नदीर् नदांश् च विविधान् ओषधीश् च पतिव्रताः  ।  
ततः सम्प्रष्टुम् आरेभे तारावृत्तविनिष्क्रयम्  ॥ ब्र्प्_१५२।३० ॥  
ततः श्रुतिः सुरान् आह गौतम्यां भक्तितस् त्व् इयम्  ।  
स्नानं करोतु जीवेन तारा पूता भविष्यति  ॥ ब्र्प्_१५२।३१ ॥  
रहस्यम् एतत् परमं न कथ्यं यस्य कस्यचित्  ।  
सर्वास्व् अपि दशास्व् एह शरणं गौतमी नृणाम्  ॥ ब्र्प्_१५२।३२ ॥  
तथाकरोच् चैव तारा भर्त्रा स्नानं यथाविधि  ।  
पुष्पवृष्टिर् अभूत् तत्र जयशब्दो व्यवर्तत  ॥ ब्र्प्_१५२।३३ ॥  
पुनर् वै देवा अददुः पुनर् मनुष्या उत  ।  
राजानः सत्यं कृण्वाना ब्रह्मजायां पुनर् ददुः  ॥ ब्र्प्_१५२।३४ ॥  
पुनर् दत्त्वा ब्रह्मजायां कृतां देवैर् अकल्मषाम्  ।  
सर्वं क्षेमम् अभूत् तत्र तस्मात् तीर्थं महामुने  ॥ ब्र्प्_१५२।३५ ॥  
पुनर् दत्त्वा ब्रह्मजायां कृतां देवैर् अकल्मषाम्  ब्र्प्_१५२।३६अ  
सर्वं क्षेमम् अभूत् तत्र तस्मात् तीर्थं महामुने  ब्र्प्_१५२।३६ब्  
तद् अभूत् सकलाघौघध्वंसनं सर्वकामदम्  ब्र्प्_१५२।३६च्  
आनन्दं क्षेमम् अभवत् सुराणाम् असुरारिणाम्  ब्र्प्_१५२।३६द्  
बृहस्पतेश् च शुक्रस्य तारायाश् च विशेषतः  ।  
परमानन्दम् आपन्नो गुरुर् गङ्गाम् अभाषत  ॥ ब्र्प्_१५२।३७ ॥  
{गुरुर् उवाच: }  
त्वं गौतमि सदा पूज्या सर्वेषाम् अपि मुक्तिदा  ।  
विशेषतस् तु सिंहस्थे मयि त्रैलोक्यपावनी  ॥ ब्र्प्_१५२।३८ ॥  
भविष्यसि सरिच्छ्रेष्ठे सर्वतीर्थैः समन्विता  ।  
यानि कानि च तीर्थानि स्वर्गमृत्युरसातले  ।  
त्वां स्नातुं तानि यास्यन्ति मयि सिंहस्थिते ऽम्बिके  ॥ ब्र्प्_१५२।३९ ॥  
{ब्रह्मोवाच: }  
धन्यं यशस्यम् आयुष्यम् आरोग्यश्रीविवर्धनम्  ।  
सौभाग्यैश्वर्यजननं तीर्थम् आनन्दनामकम्  ॥ ब्र्प्_१५२।४० ॥  
तत्र पञ्च सहस्राणि तीर्थान्य् आह स गौतमः  ।  
स्मरणात् पठनाद् वापि इष्टैः संयुज्यते सदा  ॥ ब्र्प्_१५२।४१ ॥  
शिवस्यात्र निविष्टस्य नन्दी गङ्गातटे ऽनिशम्  ।  
साक्षाच् चरत्य् असौ धर्मस् तस्मान् नन्दीतटं स्मृतम्  ।  
आनन्दम् अपि तत् तीर्थं सर्वानन्दविवर्धनात्  ॥ ब्र्प्_१५२।४२ ॥  
{ब्रह्मोवाच: }  
भावतीर्थम् इति प्रोक्तं यत्र साक्षाद् भवः स्थितः  ।  
अशेषजगदन्तस्थो भूतात्मा सच्चिदाकृतिः  ॥ ब्र्प्_१५३।१ ॥  
तत्रेमां शृणु वक्ष्यामि कथां पुण्यतमां शुभाम्  ।  
सूर्यवंशकरः श्रीमान् क्षत्रियाणां धुरन्धरः  ॥ ब्र्प्_१५३।२ ॥  
प्राचीनबर्हिर् आख्यातः सर्वधर्मेषु पारगः  ।  
तिस्रः कोट्यो ऽर्धकोटिश् च वर्षाणां राज्य आस्थितः  ॥ ब्र्प्_१५३।३ ॥  
तस्येदृशं व्रतं चासीद् यद् अहं यौवनच्युतः  ।  
भवेयं प्रियया वापि पुत्रैर् वा प्रियवस्तुभिः  ॥ ब्र्प्_१५३।४ ॥  
वियुज्येयं ततो राज्यं त्यक्ष्ये ऽहं नात्र संशयः  ।  
विवेकिनां कुलीनानाम् इदम् एवोचितं नृणाम्  ॥ ब्र्प्_१५३।५ ॥  
स्थीयते विजने क्वापि विरक्तैर् विभवक्षये  ।  
तस्मिन् प्रशासति महीं न वियोगः प्रियैः क्वचित्  ॥ ब्र्प्_१५३।६ ॥  
नाधिव्याधी न दुर्भिक्षं न बन्धुकलहो नृणाम्  ।  
तस्मिञ् शासति राज्यं तु न च कश्चिद् वियुज्यते  ॥ ब्र्प्_१५३।७ ॥  
ततः पुत्रार्थम् अकरोद् यज्ञं राजा महामतिः  ।  
ततः प्रसन्नो भगवान् वरं प्रादाद् यथेप्सितम्  ॥ ब्र्प्_१५३।८ ॥  
गौतमीतीरसंस्थाय राज्ञे देवो महेश्वरः  ।  
पुत्रं देहीति राजा वै भवं प्राह स भार्यया  ॥ ब्र्प्_१५३।९ ॥  
भवः प्राह नृपं प्रीत्या पश्य नेत्रं तृतीयकम्  ।  
ततः पश्यति राजेन्द्रे भवस्याक्षि तु मानद  ॥ ब्र्प्_१५३।१० ॥  
चक्षुर्दीप्त्याभवत् पुत्रो महिमा नाम विश्रुतः  ।  
येनाकारि स्तुतिः पुण्या महिम्न इति विश्रुता  ॥ ब्र्प्_१५३।११ ॥  
किम् अलभ्यं भगवति प्रसन्ने त्रिपुरान्तके  ।  
यं नित्यम् अनुवर्तन्ते हरिब्रह्मादयः सुराः  ॥ ब्र्प्_१५३।१२ ॥  
प्राप्तपुत्रश् च नृपतिस् तीर्थश्रैष्ठ्यम् अयाचत  ।  
महापापमहारोग- महाव्यसनिनां नृणाम्  ॥ ब्र्प्_१५३।१३ ॥  
नानाविपद्गणार्तानां सर्वाभिमतलब्धये  ।  
प्रादाज् ज्यैष्ठ्यं भवश् चापि भावतीर्थं तद् उच्यते  ॥ ब्र्प्_१५३।१४ ॥  
तत्र स्नानेन दानेन सर्वान् कामान् अवाप्नुयात्  ।  
भवप्रसादाद् अभवत् सुतः प्राचीनबर्हिषः  ॥ ब्र्प्_१५३।१५ ॥  
महिमा गौतमीतीरे भावतीर्थं तद् उच्यते  ।  
तत्र सप्तति तीर्थानि पुण्यान्य् अखिलदानि च  ॥ ब्र्प्_१५३।१६ ॥  
{ब्रह्मोवाच: }  
सहस्रकुण्डम् आख्यातं तीर्थं वेदविदो विदुः  ।  
यस्य स्मरणमात्रेण सुखी सम्पद्यते नरः  ॥ ब्र्प्_१५४।१ ॥  
पुरा दाशरथी रामः सेतुं बद्ध्वा महार्णवे  ।  
लङ्कां दग्ध्वा रिपून् हत्वा रावणादीन् रणे शरैः  ॥ ब्र्प्_१५४।२ ॥  
वैदेहीं च समासाद्य रामो वचनम् अब्रवीत्  ।  
पश्यत्सु लोकपालेषु तस्याचार्ये पुरः स्थिते  ॥ ब्र्प्_१५४।३ ॥  
अग्नौ शुद्धिगतां सीतां रामो लक्ष्मणसन्निधौ  ।  
एहि वैदेहि शुद्धासि अङ्कम् आरोढुम् अर्हसि  ॥ ब्र्प्_१५४।४ ॥  
नेत्य् उवाच तदा श्रीमान् अङ्गदो हनुमांस् तथा  ।  
अयोध्यायां तु वैदेहि सार्धं यामः सुहृज्जनैः  ॥ ब्र्प्_१५४।५ ॥  
तत्र शुद्धिम् अवाप्याथ पुनर् भ्रातृषु मातृषु  ।  
लौकिकेष्व् अपि पश्यत्सु ततः शुद्धा नृपात्मजा  ॥ ब्र्प्_१५४।६ ॥  
अयोध्यायां सुपुण्ये ऽह्नि अङ्कम् आरोढुम् अर्हसि  ।  
अस्याश् चरित्रविषये सन्देहः कस्य जायते  ॥ ब्र्प्_१५४।७ ॥  
लोकापवादस् तद् अपि निरस्यः स्वजनेषु हि  ।  
तयोर् वाक्यम् अनादृत्य लक्ष्मणः सविभीषणः  ॥ ब्र्प्_१५४।८ ॥  
रामश् च जाम्बवांश् चैव ताम् आह्वयन् नृपात्मजाम्  ।  
स्वस्तीत्य् उक्ता देवताभी राज्ञो ऽङ्कं चारुरोह सा  ॥ ब्र्प्_१५४।९ ॥  
मुदितास् ते ययुः शीघ्रं पुष्पकेण विराजता  ।  
अयोध्यां नगरीं प्राप्य तथा राज्यं स्वकं तु यत्  ॥ ब्र्प्_१५४।१० ॥  
मुदितास् ते ऽभवन् सर्वे सदा रामानुवर्तिनः  ।  
ततः कतिपयाहेषु अनार्येभ्यो विरूपिकाम्  ॥ ब्र्प्_१५४।११ ॥  
वाचं श्रुत्वा स तत्याज गुर्विणीं ताम् अयोनिजाम्  ।  
मिथ्यापवादम् अपि हि न सहन्ते कुलोन्नताः  ॥ ब्र्प्_१५४।१२ ॥  
वाल्मीकेर् मुनिमुख्यस्य आश्रमस्य समीपतः  ।  
तत्याज लक्ष्मणः सीताम् अदुष्टां रुदतीं रुदन्  ॥ ब्र्प्_१५४।१३ ॥  
नोल्लङ्घ्याज्ञा गुरूणाम् इत्य् असौ तद् अकरोद् भिया  ।  
ततः कतिपयाहेषु व्यतीतेषु नृपात्मजः  ॥ ब्र्प्_१५४।१४ ॥  
रामः सौमित्रिणा सार्धं हयमेधाय दीक्षितः  ।  
तत्रैवाजग्मतुर् उभौ रामपुत्रौ यशस्विनौ  ॥ ब्र्प्_१५४।१५ ॥  
लवः कुशश् च विख्यातौ नारदाव् इव गायकौ  ।  
रामायणं समग्रं तद् गन्धर्वाव् इव सुस्वरौ  ॥ ब्र्प्_१५४।१६ ॥  
रामस्य चरितं सर्वं गायमानौ समीयतुः  ।  
यज्ञवाटं राजसुतौ हेतुभिर् लक्षितौ तदा  ॥ ब्र्प्_१५४।१७ ॥  
रामपुत्राव् उभौ शूरौ वैदेह्यास् तनयाव् इति  ।  
ताव् आनीय ततः पुत्राव् अभिषिच्य यथाक्रमम्  ॥ ब्र्प्_१५४।१८ ॥  
अङ्कारूढौ ततः कृत्वा सस्वजे तौ पुनः पुनः  ।  
संसारदुःखखिन्नानाम् अगतीनां शरीरिणाम्  ॥ ब्र्प्_१५४।१९ ॥  
पुत्रालिङ्गनम् एवात्र परं विश्रान्तिकारणम्  ।  
मुहुर् आलिङ्ग्य तौ पुत्रौ मुहुः स्वजति चुम्बति  ॥ ब्र्प्_१५४।२० ॥  
किम् अप्य् अन्तर् ध्यायति च निःश्वसत्य् अपि वै मुहुः  ।  
एतस्मिन्न् अन्तरे प्राप्ता राक्षसा लङ्कवासिनः  ॥ ब्र्प्_१५४।२१ ॥  
सुग्रीवो हनुमांश् चैव अङ्गदो जाम्बवांस् तथा  ।  
अन्ये च वानराः सर्वे विभीषणपुरःसराः  ॥ ब्र्प्_१५४।२२ ॥  
ते चागत्य नृपं प्राप्ताः सिंहासनम् उपस्थितम्  ।  
सीताम् अदृष्ट्वा हनुमान् अङ्गदः कनकाङ्गदः  ॥ ब्र्प्_१५४।२३ ॥  
क्व गतायोनिजा माता एको रामो ऽत्र दृश्यते  ।  
रामेण सा परित्यक्ता इत्य् ऊचुर् द्वारपालकाः  ॥ ब्र्प्_१५४।२४ ॥  
पश्यत्सु लोकपालेषु आर्ये तत्र प्रवादिनि  ।  
अग्नौ शुद्धिगतां सीतां किं तु राजा निरङ्कुशः  ॥ ब्र्प्_१५४।२५ ॥  
उत्पन्नैर् लौकिकैर् वाक्यै रामस् त्यजति तां प्रियाम्  ।  
मरिष्याव इति ह्य् उक्त्वा गौतमीं पुनर् ईयतुः  ॥ ब्र्प्_१५४।२६ ॥  
रामस् तौ पृष्ठतो ऽभ्येत्य अयोध्यावासिभिः सह  ।  
आगत्य गौतमीं तत्र ऽकुर्वंस् ते परमं तपः  ॥ ब्र्प्_१५४।२७ ॥  
स्मारं स्मारं निश्वसन्तस् तां सीतां लोकमातरम्  ।  
संसारास्थाविरहिता गौतमीसेवनोत्सुकाः  ॥ ब्र्प्_१५४।२८ ॥  
लोकत्रयपतिः साक्षाद् रामो ऽनुजसमन्वितः  ।  
प्राप्तः स्नात्वा च गौतम्यां शिवाराधनतत्परः  ॥ ब्र्प्_१५४।२९ ॥  
परितापं जहौ सर्वं सहस्रपरिवारितः  ।  
यत्र चासीत् स वृत्तान्तः सहस्रकुण्डम् उच्यते  ॥ ब्र्प्_१५४।३० ॥  
दशापराणि तीर्थानि तत्र सर्वार्थदानि च  ।  
तत्र स्नानं च दानं च सहस्रफलदायकम्  ॥ ब्र्प्_१५४।३१ ॥  
यत्र श्रीगौतमीतीरे वसिष्ठादिमुनीश्वरैः  ।  
सर्वापत्तारकं होमम् अकारयद् अघान्तकम्  ॥ ब्र्प्_१५४।३२ ॥  
सहस्रसङ्ख्यायुक्तेषु कुण्डेषु वसुधारया  ।  
सर्वान् अपेक्षितान् कामान् अवापासौ महातपाः  ॥ ब्र्प्_१५४।३३ ॥  
गौतम्याः सरिदम्बायाः प्रसादाद् राक्षसान्तकः  ।  
सहस्रकुण्डाभिधं तद् अभूत् तीर्थं महाफलम्  ॥ ब्र्प्_१५४।३४ ॥  
{ब्रह्मोवाच: }  
कपिलतीर्थम् आख्यातं तद् एवाङ्गिरसं स्मृतम्  ।  
तद् एवादित्यम् आख्यातं सैंहिकेयं तद् उच्यते  ॥ ब्र्प्_१५५।१ ॥  
गौतम्या दक्षिणे पारे आदित्यान् मुनिसत्तम  ।  
अयाजयन्न् अङ्गिरसो दक्षिणां ते भुवं ददुः  ॥ ब्र्प्_१५५।२ ॥  
अङ्गिरोभ्यस् तदादित्यास् तपसे ऽङ्गिरसो ययुः  ।  
सा भूमिः सैंहिकी भूत्वा जनान् सर्वान् अभक्षयत्  ॥ ब्र्प्_१५५।३ ॥  
तत्रसुस् ते जनाः सर्वे अङ्गिरोभ्यो न्यवेदयन्  ।  
विभीता ज्ञानतो ज्ञात्वा भुवं तां सैंहिकीम् इति  ॥ ब्र्प्_१५५।४ ॥  
आदित्यान् अनुगत्वाथ वाचम् अङ्गिरसो ऽब्रुवन्  ।  
भुवं गृह्णन्तु या दत्ता नेत्य् आदित्यास् तदाब्रुवन्  ॥ ब्र्प्_१५५।५ ॥  
निवृत्तां दक्षिणां नैव प्रतिगृह्णन्ति सूरयः  ।  
स्वदत्तां परदत्तां वा यो हरेत वसुन्धराम्  ॥ ब्र्प्_१५५।६ ॥  
षष्टिर् वर्षसहस्राणि विष्ठायां जायते कृमिः  ।  
भूमेः स्वपरदत्ताया हरणान् नाधिकं क्वचित्  ॥ ब्र्प्_१५५।७ ॥  
पापम् अस्ति महारौद्रं न स्वीकुर्मः पुनस् तु ताम्  ।  
एवं यदा स्वदत्ताया हरणे किं तदा भवेत्  ॥ ब्र्प्_१५५।८ ॥  
तथापि क्रयरूपेण गृह्णीमो दक्षिणां भुवम्  ।  
तथेत्य् उक्ते तु ते देवाः कपिलां शुभलक्षणाम्  ॥ ब्र्प्_१५५।९ ॥  
गङ्गाया दक्षिणे पारे भुवः स्थाने तु तां ददुः  ।  
भुक्तिमुक्तिप्रदः साक्षाद् विष्णुस् तिष्ठति मूर्तिमान्  ॥ ब्र्प्_१५५।१० ॥  
कपिलासङ्गमं तच् च सर्वाघौघविनाशनम्  ।  
तत्राभवद् दानतोयाद् आपगा कपिलाभिधा  ॥ ब्र्प्_१५५।११ ॥  
सस्यवत्या अपि भुवो दानाद् गोदानम् उत्तमम्  ।  
लोकरक्षां चकारासौ कृत्वा विनिमयं मुनिः  ॥ ब्र्प्_१५५।१२ ॥  
यत्र तीर्थे च तद् वृत्तं गोतीर्थं तद् उदाहृतम्  ।  
पुण्यदं तत्र तीर्थानां शतम् उक्तं मनीषिभिः  ॥ ब्र्प्_१५५।१३ ॥  
तत्र स्नानेन दानेन भूमिदानफलं लभेत्  ।  
सङ्गता गङ्गया तच् च कपिलासङ्गमं विदुः  ॥ ब्र्प्_१५५।१४ ॥  
{ब्रह्मोवाच: }  
शङ्खह्रदं नाम तीर्थं यत्र शङ्खगदाधरः  ।  
तत्र स्नात्वा च तं दृष्ट्वा मुच्यते भवबन्धनात्  ॥ ब्र्प्_१५६।१ ॥  
तत्रेदं वृत्तम् आख्यास्ये भुक्तिमुक्तिप्रदायकम्  ।  
पुरा कृतयुगस्यादौ ब्रह्मणः सामगायिनः  ॥ ब्र्प्_१५६।२ ॥  
ब्रह्माण्डागारसम्भूता राक्षसा बहुरूपिणः  ।  
ब्रह्माणं खादितुं प्राप्ता बलोन्मत्ता धृतायुधाः  ॥ ब्र्प्_१५६।३ ॥  
तदाहम् अब्रवं विष्णुं रक्षणाय जगद्गुरुम्  ।  
स विष्णुस् तानि रक्षांसि हन्तुं चक्रेण चोद्यतः  ॥ ब्र्प्_१५६।४ ॥  
छित्त्वा चक्रेण रक्षांसि शङ्खम् आपूरयत् तदा  ।  
निष्कण्टकं तलं कृत्वा स्वर्गं निर्वैरम् एव च  ॥ ब्र्प्_१५६।५ ॥  
ततो हर्षप्रकर्षेण शङ्खम् आपूरयद् धरिः  ।  
ततो रक्षांसि सर्वाणि ह्य् अनीनशुर् अशेषतः  ॥ ब्र्प्_१५६।६ ॥  
यत्रैतद् वृत्तम् अखिलं विष्णुशङ्खप्रभावतः  ।  
शङ्खतीर्थं तु तत् प्रोक्तं सर्वक्षेमकरं नृणाम्  ॥ ब्र्प्_१५६।७ ॥  
सर्वाभीष्टप्रदं पुण्यं स्मरणान् मङ्गलप्रदम्  ।  
आयुरारोग्यजननं लक्ष्मीपुत्रप्रवर्धनम्  ॥ ब्र्प्_१५६।८ ॥  
स्मरणात् पठनाद् वापि सर्वकामान् अवाप्नुयात्  ।  
तीर्थानाम् अयुतं तत्र सर्वपापनुदं मुने  ॥ ब्र्प्_१५६।९ ॥  
तीर्थान्य् अयुतसङ्ख्यानि सर्वपापहराणि च  ।  
येषां प्रभावं जानाति वक्तुं देवो महेश्वरः  ॥ ब्र्प्_१५६।१० ॥  
पापक्षयप्रतिनिधिर् नैतेभ्यो ऽस्त्य् अपरः क्वचित्  ॥* ब्र्प्_१५६।११ ॥  
{ब्रह्मोवाच: }  
किष्किन्धातीर्थम् आख्यातं सर्वकामप्रदं नृणाम्  ।  
सर्वपापप्रशमनं यत्र सन्निहितो भवः  ॥ ब्र्प्_१५७।१ ॥  
तस्य स्वरूपं वक्ष्यामि यत्नेन शृणु नारद  ।  
पुरा दाशरथी रामो रावणं लोकरावणम्  ॥ ब्र्प्_१५७।२ ॥  
किष्किन्धावासिभिः सार्धं जघान रणमूर्धनि  ।  
सपुत्रं सबलं हत्वा सीताम् आदाय शत्रुहा  ॥ ब्र्प्_१५७।३ ॥  
भ्रात्रा सौमित्रिणा सार्धं वानरैश् च महाबलैः  ।  
विभीषणेन बलिना देवैः प्रत्यागतो नृपः  ॥ ब्र्प्_१५७।४ ॥  
कृतस्वस्त्ययनः श्रीमान् पुष्पकेण विराजितः  ।  
यद् आसीद् धनराजस्य कामगेनाशुगामिना  ॥ ब्र्प्_१५७।५ ॥  
अयोध्याम् अगमन् सर्वे गच्छन् गङ्गाम् अपश्यत  ।  
रामो विरामः शत्रूणां शरण्यः शरणार्थिनाम्  ॥ ब्र्प्_१५७।६ ॥  
गौतमीं तु जगत्पुण्यां सर्वकामप्रदायिनीम्  ।  
मनोनयनसन्ताप- निवारणपरायणाम्  ॥ ब्र्प्_१५७।७ ॥  
तां दृष्ट्वा नृपतिः श्रीमान् गङ्गातीरम् अथाविशत्  ।  
तां दृष्ट्वा प्राह नृपतिर् हर्षगद्गदया गिरा  ।  
हरीन् सर्वान् अथामन्त्र्य हनुमत्प्रमुखान् मुने  ॥ ब्र्प्_१५७।८ ॥  
{राम उवाच: }  
अस्याः प्रभावाद् धरयो यो ऽसौ मम पिता प्रभुः  ।  
सर्वपापविनिर्मुक्तस् ततो यातस् त्रिविष्टपम्  ॥ ब्र्प्_१५७।९ ॥  
इयं जनित्री सकलस्य जन्तोर्  ब्र्प्_१५७।१०अ  
भुक्तिप्रदा मुक्तिम् अथापि दद्यात्  ब्र्प्_१५७।१०ब्  
पापानि हन्याद् अपि दारुणानि  ब्र्प्_१५७।१०च्  
कान्यानयास्त्य् अत्र नदी समाना  ब्र्प्_१५७।१०द्  
हतानि शश्वद् दुरितानि चैव  ब्र्प्_१५७।११अ  
अस्याः प्रभावाद् अरयः सखायः  ब्र्प्_१५७।११ब्  
विभीषणो मैत्रम् उपैति नित्यं  ब्र्प्_१५७।११च्  
सीता च लब्धा हनुमांश् च बन्धुः  ब्र्प्_१५७।११द्  
लङ्का च भग्ना सगणं हि रक्षो  ब्र्प्_१५७।१२अ  
हतं हि यस्याः परिसेवनेन  ब्र्प्_१५७।१२ब्  
यां गौतमो देववरं प्रपूज्य  ब्र्प्_१५७।१२च्  
शिवं शरण्यं सजटाम् अवाप  ब्र्प्_१५७।१२द्  
सेयं जनित्री सकलेप्सितानाम्  ब्र्प्_१५७।१३अ  
अमङ्गलानाम् अपि सन्निहन्त्री  ब्र्प्_१५७।१३ब्  
जगत्पवित्रीकरणैकदक्षा  ब्र्प्_१५७।१३च्  
दृष्टाद्य साक्षात् सरितां सवित्री  ब्र्प्_१५७।१३द्  
कायेन वाचा मनसा सदैनां  ब्र्प्_१५७।१४अ  
व्रजामि गङ्गां शरणं शरण्याम्  ब्र्प्_१५७।१४ब्  
{ब्रह्मोवाच: }  
एतत् समाकर्ण्य वचो नृपस्य  ब्र्प्_१५७।१५अ  
तत्राप्लवन् हरयः सर्व एव  ब्र्प्_१५७।१५ब्  
पूजां चक्रुर् विधिवत् ते पृथक् च  ब्र्प्_१५७।१५च्  
पुष्पैर् अनेकैः सर्वलोकोपहारैः  ब्र्प्_१५७।१५द्  
सम्पूज्य शर्वं नृपतिर् यथावत्  ब्र्प्_१५७।१६अ  
स्तुत्वा वाक्यैः सर्वभावोपयुक्तैः  ब्र्प्_१५७।१६ब्  
ते वानरा मुदिताः सर्व एव  ब्र्प्_१५७।१६च्  
नृत्यं च गीतं च तथैव चक्रुः  ब्र्प्_१५७।१६द्  
सुखोषितस् तां रजनीं महात्मा  ब्र्प्_१५७।१७अ  
प्रियानुयुक्तः संवृतः प्रेमवद्भिः  ब्र्प्_१५७।१७ब्  
दुःखं जहौ सर्वम् अमित्रसम्भवं  ब्र्प्_१५७।१७च्  
किं नाप्यते गौतमीसेवनेन  ब्र्प्_१५७।१७द्  
सविस्मयः पश्यति भृत्यवर्गं  ब्र्प्_१५७।१८अ  
गोदावरीं स्तौति च सम्प्रहृष्टः  ब्र्प्_१५७।१८ब्  
सम्मानयन् भृत्यगणं समग्रम्  ब्र्प्_१५७।१८च्  
अवाप रामः कमपि प्रमोदम्  ब्र्प्_१५७।१८द्  
पुनः प्रभाते विमले तु सूर्ये  ब्र्प्_१५७।१८ए  
विभीषणो दाशरथिं बभाषे  ब्र्प्_१५७।१८ड़्  
{विभीषण उवाच: }  
नाद्यापि तृप्तास् तु भवाम तीर्थे  ब्र्प्_१५७।१९अ  
कञ्चिच् च कालं निवसाम चात्र  ब्र्प्_१५७।१९ब्  
वत्स्याम चात्रैव पराश् चतस्रो  ब्र्प्_१५७।१९च्  
रात्रीर् अथो याम वृतास् त्व् अयोध्याम्  ब्र्प्_१५७।१९द्  
{ब्रह्मोवाच: }  
तस्याथ वाक्यं हरयो ऽनुमेनिरे  ब्र्प्_१५७।२०अ  
तथैव रात्रीर् अपराश् चतस्रः  ब्र्प्_१५७।२०ब्  
सम्पूज्य देवं सकलेश्वरं तं  ब्र्प्_१५७।२०च्  
भ्रातृप्रियं तीर्थम् अथो जगाम  ब्र्प्_१५७।२०द्  
सिद्धेश्वरं नाम जगत्प्रसिद्धं  ब्र्प्_१५७।२१अ  
यस्य प्रभावात् प्रबलो दशास्यः  ब्र्प्_१५७।२१ब्  
एवं तु पञ्चाहम् अथोषिरे ते  ब्र्प्_१५७।२१च्  
स्वं स्वं प्रतिष्ठापितलिङ्गम् अर्च्य  ब्र्प्_१५७।२१द्  
शुश्रूषणं तत्र करोति वायोः  ब्र्प्_१५७।२२अ  
सुतो ऽनुगामी हनुमान् नृपस्य  ब्र्प्_१५७।२२ब्  
गच्छन् नृपेन्द्रो हनुमन्तम् आह  ब्र्प्_१५७।२२च्  
लिङ्गानि सर्वाणि विसर्जयस्व  ब्र्प्_१५७।२२द्  
मत्स्थापितान्य् उत्तममन्त्रविद्भिस्  ब्र्प्_१५७।२३अ  
तथेतरैः शङ्करकिङ्करैश् च  ब्र्प्_१५७।२३ब्  
नोद्वास्य पूजां परशङ्करेण  ब्र्प्_१५७।२३च्  
बाह्यं समायोज्यम् अहो भवस्य  ब्र्प्_१५७।२३द्  
तिष्ठन्ति सुस्थास् तदनादरेण  ब्र्प्_१५७।२४अ  
ते खड्गपत्त्रादिषु सम्भवन्ति  ब्र्प्_१५७।२४ब्  
ये ऽश्रद्दधानाः शिवलिङ्गपूजां  ब्र्प्_१५७।२४च्  
विधाय कृत्यं न समाचरन्ति  ब्र्प्_१५७।२४द्  
यथोचितं ते यमकिङ्करैर् हि  ब्र्प्_१५७।२५अ  
पच्यन्त एवाखिलदुर्गतीषु  ब्र्प्_१५७।२५ब्  
रामाज्ञया वायुसुतो जगाम  ब्र्प्_१५७।२५च्  
दोर्भ्यां न चोत्पाटयितुं शशाक  ब्र्प्_१५७।२५द्  
ततः स्वपुच्छेन ग्रहीतुकामः  ब्र्प्_१५७।२६अ  
संवेष्ट्य लिङ्गं तु विसृष्टकामः  ब्र्प्_१५७।२६ब्  
नैवाशकत् तन् महद् अद्भुतं स्यात्  ब्र्प्_१५७।२६च्  
कपीश्वराणां नृपतेस् तथैव  ब्र्प्_१५७।२६द्  
कश् चालयेल् लब्धमहानुभावं  ब्र्प्_१५७।२७अ  
महेशलिङ्गं पुरुषो मनस्वी  ब्र्प्_१५७।२७ब्  
तन् निश्चलं प्रेक्ष्य महानुभावो  ब्र्प्_१५७।२७च्  
नृपप्रवीरः सहसा जगाम  ब्र्प्_१५७।२७द्  
विप्रान् अथामन्त्र्य विधाय पूजां  ब्र्प्_१५७।२८अ  
प्रदक्षिणीकृत्य च रामचन्द्रः  ब्र्प्_१५७।२८ब्  
शुद्धातिशुद्धेन हृदाखिलैस् तैर्  ब्र्प्_१५७।२८च्  
लिङ्गानि सर्वाणि ननाम रामः  ब्र्प्_१५७।२८द्  
किष्किन्धवासिप्रवरैर् अशेषैः  ब्र्प्_१५७।२९अ  
संसेवितं तीर्थम् अतो बभूव  ब्र्प्_१५७।२९ब्  
अत्राप्लवाद् एव महान्ति पापान्य्  ब्र्प्_१५७।२९च्  
अपि क्षयं यान्ति न संशयो ऽत्र  ब्र्प्_१५७।२९द्  
पुनश् च गङ्गां प्रणनाम भक्त्या  ब्र्प्_१५७।३०अ  
प्रसीद मातर् मम गौतमीति  ब्र्प्_१५७।३०ब्  
जल्पन् मुहुर् विस्मितचित्तवृत्तिर्  ब्र्प्_१५७।३०च्  
विलोकयन् प्रणमन् गौतमीं ताम्  ब्र्प्_१५७।३०द्  
ततः प्रभृत्य् एतद् अतीव पुण्यं  ब्र्प्_१५७।३१अ  
किष्किन्धतीर्थं विबुधा वदन्ति  ब्र्प्_१५७।३१ब्  
पठेत् स्मरेद् वापि शृणोति भक्त्या  ब्र्प्_१५७।३१च्  
पापापहं किं पुनः स्नानदानैः  ब्र्प्_१५७।३१द्  
{ब्रह्मोवाच: }  
व्यासतीर्थम् इति ख्यातं प्राचेतसम् अतः परम्  ।  
नातः परतरं किञ्चित् पावनं सर्वसिद्धिदम्  ॥ ब्र्प्_१५८।१ ॥  
दश मे मानसाः पुत्राः स्रष्टारो जगताम् अपि  ।  
अन्तं जिज्ञासवस् ते वै पृथिव्या जग्मुर् ओजसा  ॥ ब्र्प्_१५८।२ ॥  
पुनः सृष्टाः पुनस् ते ऽपि यातास् तान् समवेक्षितुम्  ।  
नैव ते ऽपि समायाता ये गतास् ते गता गताः  ॥ ब्र्प्_१५८।३ ॥  
तदोत्पन्ना महाप्राज्ञा दिव्या आङ्गिरसो मुने  ।  
वेदवेदाङ्गतत्त्वज्ञाः सर्वशास्त्रविशारदाः  ॥ ब्र्प्_१५८।४ ॥  
ते ऽनुज्ञाता अङ्गिरसा गुरुं नत्वा तपोधनाः  ।  
तपसे निश्चिताः सर्वे नैव पृष्ट्वा तु मातरम्  ॥ ब्र्प्_१५८।५ ॥  
सर्वेभ्यो ह्य् अधिका माता गुरुभ्यो गौरवेण हि  ।  
तदा नारद कोपेन सा शशाप तदात्मजान्  ॥ ब्र्प्_१५८।६ ॥  
{मातोवाच: }  
माम् अनादृत्य ये पुत्राः प्रवृत्ताश् चरितुं तपः  ।  
सर्वैर् अपि प्रकारैस् तन् न तेषां सिद्धिम् एष्यति  ॥ ब्र्प्_१५८।७ ॥  
{ब्रह्मोवाच: }  
नानादेशांश् च चिन्वानास् तपःसिद्धिं न यान्ति च  ।  
विघ्नम् अन्वेति तान् सर्वान् इतश् चेतश् च धावतः  ॥ ब्र्प्_१५८।८ ॥  
क्वापि तद् राक्षसैर् विघ्नं क्वापि तन् मानुषैर् अभूत्  ।  
प्रमदाभिः क्वचिच् चापि क्वापि तद्देहदोषतः  ॥ ब्र्प्_१५८।९ ॥  
एवं तु भ्रममाणास् ते ययुः सर्वे तपोनिधिम्  ।  
अगस्त्यं तपतां श्रेष्ठं कुम्भयोनिं जगद्गुरुम्  ॥ ब्र्प्_१५८।१० ॥  
नमस्कृत्वा ह्य् आङ्गिरसा ह्य् अग्निवंशसमुद्भवाः  ।  
दक्षिणाशापतिं शान्तं विनीताः प्रष्टुम् उद्यताः  ॥ ब्र्प्_१५८।११ ॥  
{आङ्गिरसा ऊचुः: }  
भगवन् केन दोषेण तपो ऽस्माकं न सिध्यति  ।  
नानाविधैर् अप्य् उपायैः कुर्वतां च पुनः पुनः  ॥ ब्र्प्_१५८।१२ ॥  
किं कुर्मः कः प्रकारो ऽत्र तपस्य् एव भवाम किम्  ।  
उपायं ब्रूहि विप्रेन्द्र ज्येष्ठो ऽसि तपसा ध्रुवम्  ॥ ब्र्प्_१५८।१३ ॥  
ज्ञातासि ज्ञानिनां ब्रह्मन् वक्तासि वदतां वरः  ।  
शान्तो ऽसि यमिनां नित्यं दयावान् प्रियकृत् तथा  ॥ ब्र्प्_१५८।१४ ॥  
अक्रोधनश् च न द्वेष्टा तस्माद् ब्रूहि विवक्षितम्  ।  
साहङ्कारा दयाहीना गुरुसेवाविवर्जिताः  ।  
असत्यवादिनः क्रूरा न ते तत्त्वं विजानते  ॥ ब्र्प्_१५८।१५ ॥  
{ब्रह्मोवाच: }  
अगस्त्यः प्राह तान् सर्वान् क्षणं ध्यात्वा शनैः शनैः  ॥* ब्र्प्_१५८।१६ ॥  
{अगस्त्य उवाच: }  
शान्तात्मानो भवन्तो वै स्रष्टारो ब्रह्मणा कृताः  ।  
न पर्याप्तं तपश् चाभूत् स्मरध्वं स्मयकारणम्  ॥ ब्र्प्_१५८।१७ ॥  
ब्रह्मणा निर्मिताः पूर्वं ये गताः सुखम् एधते  ।  
ये गताः पुनर् अन्वेष्टुं ते च त्व् आङ्गिरसो ऽभवन्  ॥ ब्र्प्_१५८।१८ ॥  
ते यूयं च पुनः काले याता याताः शनैः शनैः  ।  
प्रजापतेर् अप्य् अधिका भवितारो न संशयः  ॥ ब्र्प्_१५८।१९ ॥  
इतो यान्तु तपस् तप्तुं गङ्गां त्रैलोक्यपावनीम्  ।  
नोपायो ऽन्यो ऽस्ति संसारे विना गङ्गां शिवप्रियाम्  ॥ ब्र्प्_१५८।२० ॥  
तत्राश्रमे पुण्यदेशे ज्ञानदं पूजयिष्यथ  ।  
स च्छेदयिष्यत्य् अखिलं संशयं वो महामतिः  ।  
न सिद्धिः क्वापि केषाञ्चिद् विना सद्गुरुणा यतः  ॥ ब्र्प्_१५८।२१ ॥  
{ब्रह्मोवाच: }  
ते तम् ऊचुर् मुनिवरं ज्ञानदः को ऽभिधीयते  ।  
ब्रह्मा विष्णुर् महेशो वा आदित्यो वापि चन्द्रमाः  ॥ ब्र्प्_१५८।२२ ॥  
अग्निश् च वरुणः कः स्याज् ज्ञानदो मुनिसत्तम  ।  
अगस्त्यः पुनर् अप्य् आह ज्ञानदः श्रूयताम् अयम्  ॥ ब्र्प्_१५८।२३ ॥  
या आपः सो ऽग्निर् इत्य् उक्तो यो ऽग्निः सूर्यः स उच्यते  ।  
यश् च सूर्यः स वै विष्णुर् यश् च विष्णुः स भास्करः  ॥ ब्र्प्_१५८।२४ ॥  
यश् च ब्रह्मा स वै रुद्रो यो रुद्रः सर्वम् एव तत्  ।  
यस्य सर्वं तु तज् ज्ञानं ज्ञानदः सो ऽत्र कीर्त्यते  ॥ ब्र्प्_१५८।२५ ॥  
देशिकप्रेरकव्याख्या- कृदुपाध्यायदेहदाः  ।  
गुरवः सन्ति बहवस् तेषां ज्ञानप्रदो महान्  ॥ ब्र्प्_१५८।२६ ॥  
तद् एव ज्ञानम् अत्रोक्तं येन भेदो विहन्यते  ।  
एक एवाद्वयः शम्भुर् इन्द्रमित्राग्निनामभिः  ।  
वदन्ति बहुधा विप्रा भ्रान्तोपकृतिहेतवे  ॥ ब्र्प्_१५८।२७ ॥  
{ब्रह्मोवाच: }  
एतच् छ्रुत्वा मुनेर् वाक्यं गाथा गायन्त एव ते  ।  
जग्मुः पञ्चोत्तरां गङ्गां पञ्च जग्मुश् च दक्षिणाम्  ॥ ब्र्प्_१५८।२८ ॥  
अगस्त्येनोदितान् देवान् पूजयन्तो यथाविधि  ।  
आसनेषु विशेषेण ह्य् आसीनास् तत्त्वचिन्तकाः  ॥ ब्र्प्_१५८।२९ ॥  
तेषां सर्वे सुरगणाः प्रीतिमन्तो ऽभवन् मुने  ।  
स्रष्टृत्वं तु युगादौ यत् कल्पितं विश्वयोनिना  ॥ ब्र्प्_१५८।३० ॥  
अधर्माणां निवृत्त्यर्थं वेदानां स्थापनाय च  ।  
लोकानाम् उपकारार्थं धर्मकामार्थसिद्धये  ॥ ब्र्प्_१५८।३१ ॥  
पुराणस्मृतिवेदार्थ- धर्मशास्त्रार्थनिश्चये  ।  
स्रष्टृत्वं जगताम् इष्टं तादृग्रूपा भविष्यथ  ॥ ब्र्प्_१५८।३२ ॥  
प्रजापतित्वं तेषां वै भविष्यति शनैः क्रमात्  ।  
यदा ह्य् अधर्मो भविता वेदानां च पराभवः  ॥ ब्र्प्_१५८।३३ ॥  
वेदानां व्यसनं तेभ्यो भाविव्यासास् ततस् तु ते  ।  
यदा यदा तु धर्मस्य ग्लानिर् वेदस्य दृश्यते  ॥ ब्र्प्_१५८।३४ ॥  
तदा तदा तु ते व्यासा भविष्यन्त्य् उपकारिणः  ।  
तेषां यत् तपसः स्थानं गङ्गायास् तीरम् उत्तमम्  ॥ ब्र्प्_१५८।३५ ॥  
तत्र तत्र शिवो विष्णुर् अहम् आदित्य एव च  ।  
अग्निर् आपः सर्वम् इति तत्र सन्निहितं सदा  ॥ ब्र्प्_१५८।३६ ॥  
नैतेभ्यः पावनं किञ्चिन् नैतेभ्यस् त्व् अधिकं क्वचित्  ।  
तत्तदाकारतां प्राप्तं परं ब्रह्मैव केवलम्  ॥ ब्र्प्_१५८।३७ ॥  
सर्वात्मकः शिवो व्यापी सर्वभावस्वरूपधृक्  ।  
विशेषतस् तत्र तीर्थे सर्वप्राण्यनुकम्पया  ॥ ब्र्प्_१५८।३८ ॥  
सर्वैर् देवैर् अनुवृतस् तदनुग्रहकारकः  ।  
धर्मव्यासास् तु ते ज्ञेया वेदव्यासास् तथैव च  ॥ ब्र्प्_१५८।३९ ॥  
तेषां तीर्थं तेन नाम्ना व्यपदिष्टं जगत्त्रये  ।  
पापपङ्कक्षालनाम्भो मोहध्वान्तमदापहम्  ।  
सर्वसिद्धिप्रदं पुंसां व्यासतीर्थम् अनुत्तमम्  ॥ ब्र्प्_१५८।४० ॥  
{ब्रह्मोवाच: }  
वञ्जरासङ्गमं नाम तीर्थं त्रैलोक्यविश्रुतम्  ।  
ऋषिभिः सेवितं नित्यं सिद्धै राजर्षिभिस् तथा  ॥ ब्र्प्_१५९।१ ॥  
दासत्वम् अगमत् पूर्वं नागानां गरुडः खगः  ।  
मातृदास्यात् तदा दुःख- परिसन्तप्तमानसः  ।  
कदाचिच् चिन्तयाम् आस रहः स्थित्वा विनिश्वसन्  ॥ ब्र्प्_१५९।२ ॥  
{गरुड उवाच: }  
त एव धन्या लोके ऽस्मिन् कृतपुण्यास् त एव हि  ।  
नान्यसेवा कृता यैस् तु न येषां व्यसनागमः  ॥ ब्र्प्_१५९।३ ॥  
सुखं तिष्ठन्ति गायन्ति स्वपन्ति च हसन्ति च  ।  
स्वदेहप्रभवो धन्या धिग् धिग् अन्यवशे स्थितान्  ॥ ब्र्प्_१५९।४ ॥  
{ब्रह्मोवाच: }  
इति चिन्तासमाविष्टो जननीम् एत्य दुःखितः  ।  
पर्यपृच्छद् अमेयात्मा वैनतेयो ऽथ मातरम्  ॥ ब्र्प्_१५९।५ ॥  
{गरुड उवाच: }  
कस्यापराधान् मातस् त्वं पितुर् वा मम वान्यतः  ।  
दासीत्वम् आप्ता वद तत्- कारणं मम पृच्छतः  ॥ ब्र्प्_१५९।६ ॥  
{ब्रह्मोवाच: }  
साब्रवीत् पुत्रम् आत्मीयम् अरुणस्यानुजं प्रियम्  ॥* ब्र्प्_१५९।७ ॥  
{विनतोवाच: }  
नैव कस्यापराधो ऽस्ति स्वापराधो मयोदितः  ।  
यस्या वाक्यं विपर्येति सा दासी स्यान् मयोदितम्  ॥ ब्र्प्_१५९।८ ॥  
कद्रूश् चापि तथैवाहं सा मया संयुता ययौ  ।  
कद्र्वा ममाभवद् वादश् छद्मनाहं तया जिता  ॥ ब्र्प्_१५९।९ ॥  
विधिर् हि बलवांस् तात कां कां चेष्टां न चेष्टते  ।  
एवं दासीत्वम् अगमं कद्र्वाः कश्यपनन्दन  ।  
यदा दासी तु जाताहं दासो ऽभूस् त्वं द्विजन्मज  ॥ ब्र्प्_१५९।१० ॥  
{ब्रह्मोवाच: }  
तूष्णीं तदा बभूवासौ गरुडो ऽतीव दुःखितः  ।  
न किञ्चिद् ऊचे जननीं चिन्तयन् भवितव्यताम्  ॥ ब्र्प्_१५९।११ ॥  
कद्रूः कदाचित् सा प्राह पुत्राणां हितम् इच्छती  ।  
आत्मनो भूतिम् इच्छन्ती विनतां खगमातरम्  ॥ ब्र्प्_१५९।१२ ॥  
{कद्रूर् उवाच: }  
पुत्रः सूर्यं नमस्कर्तुं तव यात्य् अनिवारितः  ।  
अहो लोकत्रये ऽप्य् अस्मिन् धन्यासि बत दास्य् अपि  ॥ ब्र्प्_१५९।१३ ॥  
{ब्रह्मोवाच: }  
स्वदुःखं गूहमाना सा कद्रूं प्राह सुविस्मिता  ॥* ब्र्प्_१५९।१४ ॥  
{विनतोवाच: }  
तव पुत्रास् तु किम् इति रविं द्रष्टुं न यान्ति च  ॥* ब्र्प्_१५९।१५ ॥  
{कद्रूर् उवाच: }  
पुत्रान् मदीयान् सुभगे नय नागालयं प्रति  ।  
समुद्रस्य समीपे तु तद् आस्ते शीतलं सरः  ॥ ब्र्प्_१५९।१६ ॥  
{ब्रह्मोवाच: }  
सुपर्णस् त्व् अवहन् नागान् कद्रूं च विनता तथा  ।  
ततः प्रोवाच मुदिता वैनतेयस्य मातरम्  ॥ ब्र्प्_१५९।१७ ॥  
सुराणां नेतु निलयं गरुडो मत्सुतान् इति  ।  
पुनः प्राह सर्पमाता गरुडं विनयान्वितम्  ॥ ब्र्प्_१५९।१८ ॥  
{सर्पमातोवाच: }  
पुत्रा मे द्रष्टुम् इच्छन्ति हंसं त्रिजगतां गुरुम्  ।  
नमस्कृत्वा ततः सूर्यम् एष्यन्ति निलयं मम  ।  
हण्डे त्वं नय पुत्रान् मे सूर्यमण्डलम् अन्वहम्  ॥ ब्र्प्_१५९।१९ ॥  
{ब्रह्मोवाच: }  
सा वेपमाना विनता दीना कद्रूम् अभाषत  ॥* ब्र्प्_१५९।२० ॥  
{विनतोवाच: }  
नाहं क्षमा सर्पमातः पुत्रो मे नेष्यते सुतान्  ।  
दृष्ट्वा दिनकरं देवं पुनर् एव प्रयान्तु ते  ॥ ब्र्प्_१५९।२१ ॥  
{ब्रह्मोवाच: }  
विनता स्वसुतं प्राह विहगानाम् अधीश्वरम्  ।  
नमस्कर्तुम् अथेच्छन्ति नागाः स्वामित्वम् आगताः  ॥ ब्र्प्_१५९।२२ ॥  
भास्वन्तम् इत्य् उवाचेयं मां सर्पजननी हठात्  ।  
तथेत्य् उक्त्वा स गरुडो माम् आरोहन्तु पन्नगाः  ॥ ब्र्प्_१५९।२३ ॥  
तदारूढं सर्पसैन्यं गरुडं विहगाधिपम्  ।  
शनैः शनैर् उपगमद् यत्र देवो दिवाकरः  ।  
ते दह्यमानास् तीक्ष्णेन भानुतापेन विव्यथुः  ॥ ब्र्प्_१५९।२४ ॥  
{सर्पा ऊचुः: }  
निवर्तस्व महाप्राज्ञ पतङ्गाय नमो नमः  ।  
अलं सूर्यस्य सदनं दग्धाः सूर्यस्य तेजसा  ।  
यामस् त्वया वा गरुड विहाय त्वाम् अथापि वा  ॥ ब्र्प्_१५९।२५ ॥  
{ब्रह्मोवाच: }  
एवं नागैर् उच्यमान आदित्यं दर्शयामि वः  ।  
इत्य् उक्त्वा गगनं शीघ्रं जगामादित्यसम्मुखः  ॥ ब्र्प्_१५९।२६ ॥  
दग्धभोगा निपेतुस् ते द्वीपं तं वीरणं प्रति  ।  
बहवः शतसाहस्राः पीडिता दग्धविग्रहाः  ॥ ब्र्प्_१५९।२७ ॥  
पुत्राणाम् आर्तसन्नादं पतितानां महीतले  ।  
आश्वासितुं समायाता तान् सा कद्रूः सुविह्वला  ॥ ब्र्प्_१५९।२८ ॥  
उवाच विनतां कद्रूस् तव पुत्रो ऽतिदुष्कृतम्  ।  
कृतवान् अतिदुर्मेधा येषां शान्तिर् न विद्यते  ॥ ब्र्प्_१५९।२९ ॥  
नान्यथा कर्तुम् आयाति स्वामिवाक्यं फणीश्वरः  ।  
स काश्यपो बृहत्तेजा यद्य् अत्र स्याद् अनामयम्  ॥ ब्र्प्_१५९।३० ॥  
भवेच् चैवं कथं शान्तिः पुत्राणां मम भामिनि  ।  
कद्र्वास् तद् वचनं श्रुत्वा विनता ह्य् अतिभीतवत्  ॥ ब्र्प्_१५९।३१ ॥  
पुत्रम् आह महात्मानं गरुडं विहगाधिपम्  ॥* ब्र्प्_१५९।३२ ॥  
{विनतोवाच: }  
नेदं युक्ततरं पुत्र भूषणं विनयेन हि  ।  
वर्तितुं युक्तम् इत्य् उक्तं वैपरीत्यं न युज्यते  ॥ ब्र्प्_१५९।३३ ॥  
नामित्रेष्व् अपि कर्तव्यं सद्भिर् जिह्मं कदाचन  ।  
श्रोत्रिये चान्त्यजे वापि समं चन्द्रः प्रकाशते  ॥ ब्र्प्_१५९।३४ ॥  
कुर्वन्त्य् अनिष्टं कपटैस् त एव मम पुत्रक  ।  
प्रसह्य कर्तुं ये साक्षाद् अशक्ताः पुरुषाधमाः  ॥ ब्र्प्_१५९।३५ ॥  
{ब्रह्मोवाच: }  
विनता च ततः प्राह कद्रूं तां सर्पमातरम्  ॥* ब्र्प्_१५९।३६ ॥  
{विनतोवाच: }  
किं कृत्वा शान्तिर् अभ्येति पुत्राणां ते करोमि तत्  ।  
जरया तु गृहीतास् ते वद शान्तिं करोमि तत्  ॥ ब्र्प्_१५९।३७ ॥  
{ब्रह्मोवाच: }  
कद्रूर् अप्य् आह विनतां रसातलगतं पयः  ।  
तेनाभिषेचितानां मे पुत्राणां शान्तिर् एष्यति  ॥ ब्र्प्_१५९।३८ ॥  
कद्र्वास् तद् वचनं श्रुत्वा रसातलगतं पयः  ।  
क्षणेनैव समानीय नागांस् तान् अभ्यषेचयत्  ।  
ततः प्रोवाच गरुडो मघवानं शतक्रतुम्  ॥ ब्र्प्_१५९।३९ ॥  
{गरुड उवाच: }  
मेघाश् चाप्य् अत्र वर्षन्तु त्रैलोक्यस्योपकारिणः  ॥* ब्र्प्_१५९।४० ॥  
{ब्रह्मोवाच: }  
तथा ववर्ष पर्जन्यो नागानाम् अभवच् छिवम्  ।  
रसातलभवं गाङ्गं नागसञ्जीवनं पयः  ॥ ब्र्प्_१५९।४१ ॥  
जराशोकविनाशार्थम् आनीतं गरुडेन यत्  ।  
यत्राभिषेचिता नागास् तन् नागालयम् उच्यते  ॥ ब्र्प्_१५९।४२ ॥  
गरुडेन यतो वारि आनीतं तद् रसातलात्  ।  
तद् गाङ्गं वारि सर्वेषां सर्वपापप्रणाशनम्  ॥ ब्र्प्_१५९।४३ ॥  
जराया वारणं यस्मान् नागानाम् अभवच् छिवम्  ।  
रसातलभवं गाङ्गं नागसञ्जीवनं यतः  ॥ ब्र्प्_१५९।४४ ॥  
जराशोकविनाशार्थं गङ्गाया दक्षिणे तटे  ।  
साक्षाद् अमृतसंवाहा वञ्जरा साभवन् नदी  ॥ ब्र्प्_१५९।४५ ॥  
जरादारिद्र्यसन्ताप- हारिणी क्लेशवारिणी  ।  
रसातलभवा गङ्गा मर्त्यलोकभवा तु या  ॥ ब्र्प्_१५९।४६ ॥  
तयोश् च सङ्गमो यः स्यात् किं पुनस् तत्र वर्ण्यते  ।  
यस्यानुस्मरणाद् एव नाशं यान्त्य् अघसञ्चयाः  ॥ ब्र्प्_१५९।४७ ॥  
तत्र च स्नानदानानां फलं को वक्तुम् ईश्वरः  ।  
सपादं तत्र तीर्थानां लक्षम् आहुर् मनीषिणः  ॥ ब्र्प्_१५९।४८ ॥  
सर्वसम्पत्तिदातॄणां सर्वपापौघहारिणाम्  ।  
वञ्जरासङ्गमसमं तीर्थं क्वापि न विद्यते  ।  
यदनुस्मरणेनापि विपद्यन्ते विपत्तयः  ॥ ब्र्प्_१५९।४९ ॥  
{ब्रह्मोवाच: }  
देवागमं नाम तीर्थं सर्वकामप्रदं शिवम्  ।  
भुक्तिमुक्तिप्रदं नॄणां पितॄणां तृप्तिकारकम्  ॥ ब्र्प्_१६०।१ ॥  
तत्र वृत्तं समाख्यास्ये तव यत्नेन नारद  ।  
देवानाम् असुराणां च स्पर्धाभूद् धनहेतवे  ॥ ब्र्प्_१६०।२ ॥  
स्वर्गः सुराणाम् अभवद् असुराणाम् इलाभवत्  ।  
कर्मभूमिम् अवष्टभ्य असुराः सर्वतो ऽभवन्  ॥ ब्र्प्_१६०।३ ॥  
देवानां यज्ञभागांश् च दातॄन् घ्नन्त्य् असुरास् ततः  ।  
ततः सुरगणाः सर्वे यज्ञभागैर् विना कृताः  ॥ ब्र्प्_१६०।४ ॥  
व्यथिता माम् उपाजग्मुः किं कृत्यम् इति चाब्रुवन्  ।  
मया चोक्ताः सुरगणा युद्धे जित्वासुरान् बलात्  ॥ ब्र्प्_१६०।५ ॥  
भुवं प्राप्स्यथ कर्माणि हवींषि च यशांसि च  ।  
तथेत्य् उक्त्वा गता देवा भूमिं ते समरार्थिनः  ॥ ब्र्प्_१६०।६ ॥  
दैत्याश् च दानवाश् चैव राक्षसा बलदर्पिताः  ।  
एकीभूत्वा ययुस् ते ऽपि जयिनो युद्धकाङ्क्षिणः  ॥ ब्र्प्_१६०।७ ॥  
अहिर् वृत्रो बलिस् त्वाष्ट्रिर् नमुचिः शम्बरो मयः  ।  
एते चान्ये च बहवो योद्धारो बलदर्पिताः  ॥ ब्र्प्_१६०।८ ॥  
अग्निर् इन्द्रो ऽथ वरुणस् त्वष्टा पूषा तथाश्विनौ  ।  
मरुतो लोकपालाश् च नानायुद्धविशारदाः  ॥ ब्र्प्_१६०।९ ॥  
ते दानवाः सर्व एव याम्यां वै दिशि सङ्गरे  ।  
अकुर्वन्त महायत्नं दक्षिणार्णवसंस्थिताः  ॥ ब्र्प्_१६०।१० ॥  
त्रिकूटः पर्वतश्रेष्ठो राक्षसानां पुराभवत्  ।  
तद्वनेन ययुः सर्वे तैः सार्धं दक्षिणार्णवम्  ॥ ब्र्प्_१६०।११ ॥  
सर्वेषां मेलनं यत्र पर्वतो मलयस् तु सः  ।  
मलयस्यापि देशो ऽसौ देवारीणाम् अभूत् तदा  ॥ ब्र्प्_१६०।१२ ॥  
देवानां गौतमीतीरे तत्र सन्निहितः शिवः  ।  
इति तेषां समायोगो देवानाम् अभवत् किल  ॥ ब्र्प्_१६०।१३ ॥  
देवाः स्वरथम् आरूढास् तत्र तत्र समागमन्  ।  
गौतम्याः सरिदम्बायाः पुलिने विमलाशयाः  ॥ ब्र्प्_१६०।१४ ॥  
प्रसन्नाभीष्टदा या स्यात् पितॄणाम् अखिलस्य तु  ।  
ततो देवगणाः सर्वे स्तुत्वा देवं महेश्वरम्  ।  
अभयं चिन्तयाम् आसुस् ते सर्वे ऽथ परस्परम्  ॥ ब्र्प्_१६०।१५ ॥  
{देवा ऊचुः: }  
अत्राप्य् उपायः को ऽस्माकं निर्जितानां परैर् हठात्  ।  
एकम् एवात्र नः श्रेयो विजयो वाथवा मृतिः  ।  
सपत्नैर् अभिभूतानां जीवितं धिङ् मनस्विनाम्  ॥ ब्र्प्_१६०।१६ ॥  
{ब्रह्मोवाच: }  
एतस्मिन्न् अन्तरे पुत्र वाग् उवाचाशरीरिणी  ॥* ब्र्प्_१६०।१७ ॥  
{आकाशवाग् उवाच: }  
क्लेशेनालं सुरगणा गौतमीम् आशु गच्छत  ।  
भक्त्या हरिहरौ तत्र समाराधयतेश्वरौ  ॥ ब्र्प्_१६०।१८ ॥  
गोदावर्यास् तयोश् चैव प्रसादात् किं तु दुष्करम्  ॥* ब्र्प्_१६०।१९ ॥  
{ब्रह्मोवाच: }  
प्रसन्नाभ्यां हरीशाभ्यां देवा जयम् अभीप्सितम्  ।  
अवाप्य सर्वतो जग्मुः पालयन्तो दिवौकसः  ॥ ब्र्प्_१६०।२० ॥  
यत्र देवागमो जातस् तत् तीर्थं तेन विश्रुतम्  ।  
देवागमं प्रशंसन्ति मुनयस् तत्त्वदर्शिनः  ॥ ब्र्प्_१६०।२१ ॥  
तत्राशीतिसहस्राणि शिवलिङ्गानि नारद  ।  
देवागमः पर्वतो ऽसौ प्रिय इत्य् अपि कथ्यते  ।  
ततः प्रभृति तत् तीर्थं देवप्रियम् अतो विदुः  ॥ ब्र्प्_१६०।२२ ॥  
{ब्रह्मोवाच: }  
कुशतर्पणम् आख्यातं प्रणीतासङ्गमं तथा  ।  
तीर्थं सर्वेषु लोकेषु भुक्तिमुक्तिप्रदायकम्  ॥ ब्र्प्_१६१।१ ॥  
तस्य स्वरूपं वक्ष्यामि शृणु पापहरं शुभम्  ।  
विन्ध्यस्य दक्षिणे पार्श्वे सह्यो नाम महागिरिः  ॥ ब्र्प्_१६१।२ ॥  
यदङ्घ्रिभ्यो ऽभवन् नद्यो गोदाभीमरथीमुखाः  ।  
यत्राभवत् तद् विरजम् एकवीरा च यत्र सा  ॥ ब्र्प्_१६१।३ ॥  
न तस्य महिमा कैश्चिद् अपि शक्यो ऽनुवर्णितुम्  ।  
तस्मिन् गिरौ पुण्यदेशे शृणु नारद यत्नतः  ॥ ब्र्प्_१६१।४ ॥  
गुह्याद् गुह्यतरं वक्ष्ये साक्षाद् वेदोदितं शुभम्  ।  
यन् न जानन्ति मुनयो देवाश् च पितरो ऽसुराः  ॥ ब्र्प्_१६१।५ ॥  
तद् अहं प्रीतये वक्ष्ये श्रवणात् सर्वकामदम्  ।  
परः स पुरुषो ज्ञेयो ह्य् अव्यक्तो ऽक्षर एव तु  ॥ ब्र्प्_१६१।६ ॥  
अपरश् च क्षरस् तस्मात् प्रकृत्यन्वित एव च  ।  
निराकारात् सावयवः पुरुषः समजायत  ॥ ब्र्प्_१६१।७ ॥  
तस्माद् आपः समुद्भूता अद्भ्यश् च पुरुषस् तथा  ।  
ताभ्याम् अब्जं समुद्भूतं तत्राहम् अभवं मुने  ॥ ब्र्प्_१६१।८ ॥  
पृथिवी वायुर् आकाश आपो ज्योतिस् तथैव च  ।  
एते मत्तः पूर्वतरा एकदैवाभवन् मुने  ॥ ब्र्प्_१६१।९ ॥  
एतान् एव प्रपश्यामि नान्यत् स्थावरजङ्गमम्  ।  
नैव वेदास् तदा चासन् नाहं द्रष्टास्मि किञ्चन  ॥ ब्र्प्_१६१।१० ॥  
यस्माद् अहं समुद्भूतो न पश्येयं तम् अप्य् अथ  ।  
तूष्णीं स्थिते मयि तदा अश्रौषं वाचम् उत्तमाम्  ॥ ब्र्प्_१६१।११ ॥  
{आकाशवाग् उवाच: }  
ब्रह्मन् कुरु जगत्सृष्टिं स्थावरस्य चरस्य च  ॥* ब्र्प्_१६१।१२ ॥  
{ब्रह्मोवाच: }  
ततो ऽहम् अब्रवं वाचं परुषां तत्र नारद  ।  
कथं स्रक्ष्ये क्व वा स्रक्ष्ये केन स्रक्ष्य इदं जगत्  ॥ ब्र्प्_१६१।१३ ॥  
सैव वाग् अब्रवीद् दैवी प्रकृतिर् याभिधीयते  ।  
विष्णुना प्रेरिता माता जगदीशा जगन्मयी  ॥ ब्र्प्_१६१।१४ ॥  
{आकाशवाग् उवाच: }  
यज्ञं कुरु ततः शक्तिस् ते भवित्री न संशयः  ।  
यज्ञो वै विष्णुर् इत्य् एषा श्रुतिर् ब्रह्मन् सनातनी  ॥ ब्र्प्_१६१।१५ ॥  
किं यज्वनाम् असाध्यं स्याद् इह लोके परत्र च  ॥* ब्र्प्_१६१।१६ ॥  
{ब्रह्मोवाच: }  
पुनस् ताम् अब्रवं देवीं क्व वा केनेति तद् वद  ।  
यज्ञः कार्यो महाभागे ततः सोवाच मां प्रति  ॥ ब्र्प्_१६१।१७ ॥  
{आकाशवाग् उवाच: }  
ॐकारभूता या देवी मातृकल्पा जगन्मयी  ।  
कर्मभूमौ यजस्वेह यज्ञेशं यज्ञपूरुषम्  ॥ ब्र्प्_१६१।१८ ॥  
स एव साधनं ते स्यात् तेन तं यज सुव्रत  ।  
यज्ञः स्वाहा स्वधा मन्त्रा ब्राह्मणा हविरादिकम्  ॥ ब्र्प्_१६१।१९ ॥  
हरिर् एवाखिलं तेन सर्वं विष्णोर् अवाप्यते  ॥* ब्र्प्_१६१।२० ॥  
{ब्रह्मोवाच: }  
पुनस् ताम् अब्रवं देवीं कर्मभूः क्व विधीयते  ।  
तदा नारद नैवासीद् भागीरथ्य् अथ नर्मदा  ॥ ब्र्प्_१६१।२१ ॥  
यमुना नैव तापी सा सरस्वत्य् अथ गौतमी  ।  
समुद्रो वा नदः कश्चिन् न सरः सरितो ऽमलाः  ।  
सा शक्तिः पुनर् अप्य् एवं माम् उवाच पुनः पुनः  ॥ ब्र्प्_१६१।२२ ॥  
{दैवी वाग् उवाच: }  
सुमेरोर् दक्षिणे पार्श्वे तथा हिमवतो गिरेः  ।  
दक्षिणे चापि विन्ध्यस्य सह्याच् चैवाथ दक्षिणे  ।  
सर्वस्य सर्वकाले तु कर्मभूमिः शुभोदया  ॥ ब्र्प्_१६१।२३ ॥  
{ब्रह्मोवाच: }  
तत् तु वाक्यम् अथो श्रुत्वा त्यक्त्वा मेरुं महागिरिम्  ।  
तं प्रदेशम् अथागत्य स्थातव्यं क्वेत्य् अचिन्तयम्  ।  
ततो माम् अब्रवीत् सैव विष्णोर् वाण्य् अशरीरिणी  ॥ ब्र्प्_१६१।२४ ॥  
{आकाशवाग् उवाच: }  
इतो गच्छ इतस् तिष्ठ तथोपविश चात्र हि  ।  
सङ्कल्पं कुरु यज्ञस्य स ते यज्ञः समाप्यते  ॥ ब्र्प्_१६१।२५ ॥  
कृते चैवाथ सङ्कल्पे यज्ञार्थे सुरसत्तम  ।  
यद् वदन्त्य् अखिला वेदा विधे तत् तत् समाचर  ॥ ब्र्प्_१६१।२६ ॥  
{ब्रह्मोवाच: }  
इतिहासपुराणानि यद् अन्यच् छब्दगोचरम्  ।  
स्वतो मुखे मम प्रायाद् अभूच् च स्मृतिगोचरम्  ॥ ब्र्प्_१६१।२७ ॥  
वेदार्थश् च मया सर्वो ज्ञातो ऽसौ तत्क्षणेन च  ।  
ततः पुरुषसूक्तं तद् अस्मरं लोकविश्रुतम्  ॥ ब्र्प्_१६१।२८ ॥  
यज्ञोपकरणं सर्वं तद् उक्तं च त्व् अकल्पयम्  ।  
तदुक्तेन प्रकारेण यज्ञपात्राण्य् अकल्पयम्  ॥ ब्र्प्_१६१।२९ ॥  
अहं स्थित्वा यत्र देशे शुचिर् भूत्वा यतात्मवान्  ।  
दीक्षितो विप्रदेशो ऽसौ मन्नाम्ना तु प्रकीर्तितः  ॥ ब्र्प्_१६१।३० ॥  
मद्देवयजनं पुण्यं नाम्ना ब्रह्मगिरिः स्मृतः  ।  
चतुरशीतिपर्यन्तं योजनानि महामुने  ॥ ब्र्प्_१६१।३१ ॥  
मद्देवयजनं पुण्यं पूर्वतो ब्रह्मणो गिरेः  ।  
तत्र मध्ये वेदिका स्याद् गार्हपत्यो ऽस्य दक्षिणे  ॥ ब्र्प्_१६१।३२ ॥  
तत्र चाहवनीयस्य एवम् अग्नींस् त्व् अकल्पयम्  ।  
विना पत्न्या न सिध्येत यज्ञः श्रुतिनिदर्शनात्  ॥ ब्र्प्_१६१।३३ ॥  
शरीरम् आत्मनो ऽहं वै द्वेधा चाकरवं मुने  ।  
पूर्वार्धेन ततः पत्नी ममाभूद् यज्ञसिद्धये  ॥ ब्र्प्_१६१।३४ ॥  
उत्तरेण त्व् अहं तद्वद् अर्धो जाया इति श्रुतेः  ।  
कालं वसन्तम् उत्कृष्टम् आज्यरूपेण नारद  ॥ ब्र्प्_१६१।३५ ॥  
अकल्पयं तथा चेध्मं ग्रीष्मं चापि शरद् धविः  ।  
ऋतुं च प्रावृषं पुत्र तदा बर्हिर् अकल्पयम्  ॥ ब्र्प्_१६१।३६ ॥  
छन्दांसि सप्त वै तत्र तदा परिधयो ऽभवन्  ।  
कलाकाष्ठानिमेषा हि समित्पात्रकुशाः स्मृताः  ॥ ब्र्प्_१६१।३७ ॥  
यो ऽनादिश् च त्व् अनन्तश् च स्वयं कालो ऽभवत् तदा  ।  
यूपरूपेण देवर्षे योक्त्रं च पशुबन्धनम्  ॥ ब्र्प्_१६१।३८ ॥  
सत्त्वादित्रिगुणाः पाशा नैव तत्राभवत् पशुः  ।  
ततो ऽहम् अब्रवं वाचं वैष्णवीम् अशरीरिणीम्  ॥ ब्र्प्_१६१।३९ ॥  
विनैव पशुना नायं यज्ञः परिसमाप्यते  ।  
ततो माम् अवदद् देवी सैव नित्याशरीरिणी  ॥ ब्र्प्_१६१।४० ॥  
{आकाशवाग् उवाच: }  
पौरुषेणाथ सूक्तेन स्तुहि तं पुरुषं परम्  ॥* ब्र्प्_१६१।४१ ॥  
{ब्रह्मोवाच: }  
तथेत्य् उक्त्वा स्तूयमाने देवदेवे जनार्दने  ।  
मम चोत्पादके भक्त्या सूक्तेन पुरुषस्य हि  ॥ ब्र्प्_१६१।४२ ॥  
सा च माम् अब्रवीद् देवी ब्रह्मन् मां त्वं पशुं कुरु  ।  
तदा विज्ञाय पुरुषं जनकं मम चाव्ययम्  ॥ ब्र्प्_१६१।४३ ॥  
कालयूपस्य पार्श्वे तं गुणपाशैर् निवेशितम्  ।  
बर्हिस्थितम् अहं प्रौक्षं पुरुषं जातम् अग्रतः  ॥ ब्र्प्_१६१।४४ ॥  
एतस्मिन्न् अन्तरे तत्र तस्मात् सर्वम् अभूद् इदम्  ।  
ब्राह्मणास् तु मुखात् तस्य ऽभवन् बाह्वोश् च क्षत्रियाः  ॥ ब्र्प्_१६१।४५ ॥  
मुखाद् इन्द्रस् तथाग्निश् च श्वसनः प्राणतो ऽभवत्  ।  
दिशः श्रोत्रात् तथा शीर्ष्णः सर्वः स्वर्गो ऽभवत् तदा  ॥ ब्र्प्_१६१।४६ ॥  
मनसश् चन्द्रमा जातः सूर्यो ऽभूच् चक्षुषस् तथा  ।  
अन्तरिक्षं तथा नाभेर् ऊरुभ्यां विश एव च  ॥ ब्र्प्_१६१।४७ ॥  
पद्भ्यां शूद्रश् च सञ्जातस् तथा भूमिर् अजायत  ।  
ऋषयो रोमकूपेभ्य ओषध्यः केशतो ऽभवन्  ॥ ब्र्प्_१६१।४८ ॥  
ग्राम्यारण्याश् च पशवो नखेभ्यः सर्वतो ऽभवन्  ।  
कृमिकीटपतङ्गादि पायूपस्थाद् अजायत  ॥ ब्र्प्_१६१।४९ ॥  
स्थावरं जङ्गमं किञ्चिद् दृश्यादृश्यं च किञ्चन  ।  
तस्मात् सर्वम् अभूद् देवा मत्तश् चाप्य् अभवन् पुनः  ।  
एतस्मिन्न् अन्तरे सैव विष्णोर् वाग् अब्रवीच् च माम्  ॥ ब्र्प्_१६१।५० ॥  
{आकाशवाग् उवाच: }  
सर्वं सम्पूर्णम् अभवत् सृष्टिर् जाता तथेप्सिता  ।  
इदानीं जुहुधि ह्य् अग्नौ पात्राणि च समानि च  ॥ ब्र्प्_१६१।५१ ॥  
विसर्जय तथा यूपं प्रणीतां च कुशांस् तथा  ।  
ऋत्विग्रूपं यज्ञरूपम् उद्देश्यं ध्येयम् एव च  ॥ ब्र्प्_१६१।५२ ॥  
स्रुवं च पुरुषं पाशान् सर्वं ब्रह्मन् विसर्जय  ॥* ब्र्प्_१६१।५३ ॥  
{ब्रह्मोवाच: }  
तद्वाक्यसमकालं तु क्रमशो यज्ञयोनिषु  ।  
गार्हपत्ये दक्षिणाग्नौ तथा चैव महामुने  ॥ ब्र्प्_१६१।५४ ॥  
पूर्वस्मिन्न् अपि चैवाग्नौ क्रमशो जुह्वतस् तदा  ।  
तत्र तत्र जगद्योनिम् अनुसन्धाय पूरुषम्  ॥ ब्र्प्_१६१।५५ ॥  
मन्त्रपूतं शुचिः सम्यग् यज्ञदेवो जगन्मयः  ।  
लोकनाथो विश्वकर्ता कुण्डानां तत्र सन्निधौ  ॥ ब्र्प्_१६१।५६ ॥  
शुक्लरूपधरो विष्णुर् भवेद् आहवनीयके  ।  
श्यामो विष्णुर् दक्षिणाग्नेः पीतो गृहपतेः कवेः  ॥ ब्र्प्_१६१।५७ ॥  
सर्वकालं तेषु विष्णुर् अतो देशेषु संस्थितः  ।  
न तेन रहितं किञ्चिद् विष्णुना विश्वयोनिना  ॥ ब्र्प्_१६१।५८ ॥  
प्रणीतायाः प्रणयनं मन्त्रैश् चाकरवं ततः  ।  
प्रणीतोदकम् अप्य् एतत् प्रणीतेति नदी शुभा  ॥ ब्र्प्_१६१।५९ ॥  
व्यसर्जयं प्रणीतां तां मार्जयित्वा कुशैर् अथ  ।  
मार्जने क्रियमाणे तु प्रणीतोदकबिन्दवः  ॥ ब्र्प्_१६१।६० ॥  
पतितास् तत्र तीर्थानि जातानि गुणवन्ति च  ।  
सञ्जाता मुनिशार्दूल स्नानात् क्रतुफलप्रदा  ॥ ब्र्प्_१६१।६१ ॥  
यालङ्कृता सर्वकालं देवदेवेन शार्ङ्गिणा  ।  
सोपानपङ्क्तिः सर्वेषां वैकुण्ठारोहणाय सा  ॥ ब्र्प्_१६१।६२ ॥  
सम्मार्जिताः कुशा यत्र पतिता भूतले शुभे  ।  
कुशतर्पणम् आख्यातं बहुपुण्यफलप्रदम्  ॥ ब्र्प्_१६१।६३ ॥  
कुशैश् च तर्पिताः सर्वे कुशतर्पणम् उच्यते  ।  
पश्चाच् च सङ्गता तत्र गौतमी कारणान्तरात्  ॥ ब्र्प्_१६१।६४ ॥  
प्रणीतायां महाबुद्धे प्रणीतासङ्गमो ऽभवत्  ।  
कुशतर्पणदेशे तु तत् तीर्थं कुशतर्पणम्  ॥ ब्र्प्_१६१।६५ ॥  
तत्रैव कल्पितो यूपो मया विन्ध्यस्य चोत्तरे  ।  
विसृष्टो लोकपूज्यो ऽसौ विष्णोर् आसीत् समाश्रयः  ॥ ब्र्प्_१६१।६६ ॥  
अक्षयश् चाभवच् छ्रीमान् अक्षयो ऽसौ वटो ऽभवत्  ।  
नित्यश् च कालरूपो ऽसौ स्मरणात् क्रतुपुण्यदः  ॥ ब्र्प्_१६१।६७ ॥  
मद्देवयजनं चेदं दण्डकारण्यम् उच्यते  ।  
सम्पूर्णे तु क्रतौ विष्णुर् मया भक्त्या प्रसादितः  ॥ ब्र्प्_१६१।६८ ॥  
यो विराड् उच्यते वेदे यस्मान् मूर्तम् अजायत  ।  
यस्माच् च मम चोत्पत्तिर् यस्येदं विकृतं जगत्  ॥ ब्र्प्_१६१।६९ ॥  
तम् अहं देवदेवेशम् अभिवन्द्य व्यसर्जयम्  ।  
योजनानि चतुर्विंशन् मद्देवयजनं शुभम्  ॥ ब्र्प्_१६१।७० ॥  
तस्माद् अद्यापि कुण्डानि सन्ति च त्रीणि नारद  ।  
यज्ञेश्वरस्वरूपाणि विष्णोर् वै चक्रपाणिनः  ॥ ब्र्प्_१६१।७१ ॥  
ततः प्रभृति चाख्यातं मद्देवयजनं च तत्  ।  
तत्रस्थः कृमिकीटादिः सो ऽप्य् अन्ते मुक्तिभाजनम्  ॥ ब्र्प्_१६१।७२ ॥  
धर्मबीजं मुक्तिबीजं दण्डकारण्यम् उच्यते  ।  
विशेषाद् गौतमीश्लिष्टो देशः पुण्यतमो ऽभवत्  ॥ ब्र्प्_१६१।७३ ॥  
प्रणीतासङ्गमे चापि कुशतर्पण एव वा  ।  
स्नानदानादि यः कुर्यात् स गच्छेत् परमं पदम्  ॥ ब्र्प्_१६१।७४ ॥  
स्मरणं पठनं वापि श्रवणं चापि भक्तितः  ।  
सर्वकामप्रदं पुंसां भुक्तिमुक्तिप्रदं विदुः  ॥ ब्र्प्_१६१।७५ ॥  
उभयोस् तीरयोस् तत्र तीर्थान्य् आहुर् मनीषिणः  ।  
षडशीतिसहस्राणि तेषु पुण्यं पुरोदितम्  ॥ ब्र्प्_१६१।७६ ॥  
वाराणस्या अपि मुने कुशतर्पणम् उत्तमम्  ।  
नानेन सदृशं तीर्थं विद्यते सचराचरे  ॥ ब्र्प्_१६१।७७ ॥  
ब्रह्महत्यादिपापानां स्मरणाद् अपि नाशनम्  ।  
तीर्थम् एतन् मुने प्रोक्तं स्वर्गद्वारं महीतले  ॥ ब्र्प्_१६१।७८ ॥  
{ब्रह्मोवाच: }  
मन्युतीर्थम् इति ख्यातं सर्वपापप्रणाशनम्  ।  
सर्वकामप्रदं नॄणां स्मरणाद् अघनाशनम्  ॥ ब्र्प्_१६२।१ ॥  
तस्य प्रभावं वक्ष्यामि शृणुष्वावहितो मुने  ।  
देवानां दानवानां च सङ्गरो ऽभून् मिथः पुरा  ॥ ब्र्प्_१६२।२ ॥  
तत्राजयन् नैव सुरा दानवा जयिनो ऽभवन्  ।  
पराङ्मुखाः सुरगणाः सङ्गराद् गतचेतसः  ॥ ब्र्प्_१६२।३ ॥  
माम् अभ्येत्य समूचुस् ते देहि नो ऽभयकारणम्  ।  
तान् अहं प्रत्यवोचं वै गङ्गां गच्छत सर्वशः  ॥ ब्र्प्_१६२।४ ॥  
तत्र वै गौतमीतीरे स्तुत्वा देवं महेश्वरम्  ।  
अनपायनिरायास- सहजानन्दसुन्दरम्  ॥ ब्र्प्_१६२।५ ॥  
लप्स्यते सर्वविबुधा जयहेतुर् महेश्वरात्  ।  
तथेत्य् उक्त्वा सुरगणाः स्तुवन्ति स्म महेश्वरम्  ॥ ब्र्प्_१६२।६ ॥  
तपो ऽतप्यन्त केचिद् वै ननृतुश् च तथापरे  ।  
अस्नापयंश् च केचिच् च ऽपूजयंश् च तथापरे  ॥ ब्र्प्_१६२।७ ॥  
ततः प्रसन्नो भगवाञ् शूलपाणिर् महेश्वरः  ।  
देवान् अथाब्रवीत् तुष्टो व्रियतां यद् अभीप्सितम्  ॥ ब्र्प्_१६२।८ ॥  
देवा ऊचुः सुरपतिं विजयाय ददस्व नः  ।  
पुरुषं परमश्लाघ्यं रणेषु पुरतः स्थितम्  ॥ ब्र्प्_१६२।९ ॥  
यद्बाहुबलम् आश्रित्य भवामः सुखिनो वयम्  ।  
तथेत्य् उवाच भगवान् देवान् प्रति महेश्वरः  ॥ ब्र्प्_१६२।१० ॥  
आत्मनस् तेजसा कश्चिन् निर्मितः परमेष्ठिना  ।  
मन्युनामानम् अत्युग्रं देवसैन्यपुरोगमम्  ॥ ब्र्प्_१६२।११ ॥  
तं नत्वा त्रिदशाः सर्वे शिवं नत्वा स्वम् आलयम्  ।  
मन्युना सह चाभ्येत्य पुनर् युद्धाय तस्थिरे  ॥ ब्र्प्_१६२।१२ ॥  
युद्धे स्थित्वा तु दनुजैर् दैतेयैश् च महाबलैः  ।  
विबुधा जातसन्नद्धा मन्युम् ऊचुः पुरः स्थिताः  ॥ ब्र्प्_१६२।१३ ॥  
{देवा ऊचुः: }  
सामर्थ्यं तव पश्यामः पश्चाद् योत्स्यामहे परैः  ।  
तस्माद् दर्शय चात्मानं मन्यो ऽस्माकं युयुत्सताम्  ॥ ब्र्प्_१६२।१४ ॥  
{ब्रह्मोवाच: }  
तद् देववचनं श्रुत्वा मन्युर् आह स्मयन्न् इव  ॥* ब्र्प्_१६२।१५ ॥  
{मन्युर् उवाच: }  
जनिता मम देवेशः सर्वज्ञः सर्वदृक् प्रभुः  ।  
यः सर्वं वेत्ति सर्वेषां धामनाम मनःस्थितम्  ॥ ब्र्प्_१६२।१६ ॥  
नैव कश्चिच् च तं वेत्ति यः सर्वं वेत्ति सर्वदा  ।  
अमूर्तं मूर्तम् अप्य् एतद् वेत्ति कर्ता जगन्मयः  ॥ ब्र्प्_१६२।१७ ॥  
परो ऽसौ भगवान् साक्षात् तथा दिव्य् अन्तरिक्षगः  ।  
कस् तस्य रूपं यो वेद कस्य कर्ता जगन्मयः  ॥ ब्र्प्_१६२।१८ ॥  
एवंविधाद् अहं जातो मां कथं वेत्तुम् अर्हथ  ।  
अथवा द्रष्टुकामा वै भवन्तो मानुपश्यत  ॥ ब्र्प्_१६२।१९ ॥  
{ब्रह्मोवाच: }  
इत्य् उक्त्वा दर्शयाम् आस मन्यू रूपं स्वकं महत्  ।  
तार्तीयचक्षुषोद्भूतं भवस्य परमेष्ठिनः  ॥ ब्र्प्_१६२।२० ॥  
तेजसा सम्भृतं रूपं यतः सर्वं तद् उच्यते  ।  
पौरुषं पुरुषेष्व् एव अहङ्कारश् च जन्तुषु  ॥ ब्र्प्_१६२।२१ ॥  
क्रोधः सर्वस्य यो भीम उपसंहारकृद् भवेत्  ।  
तं शङ्करप्रतिनिधिं ज्वलन्तं निजतेजसा  ॥ ब्र्प्_१६२।२२ ॥  
सर्वायुधधरं दृष्ट्वा प्रणेमुः सर्वदेवताः  ।  
वित्रेसुर् दैत्यदनुजाः कृताञ्जलिपुटाः सुराः  ॥ ब्र्प्_१६२।२३ ॥  
भूत्वा मन्युम् अथोचुस् ते त्वं सेनानीः प्रभो भव  ।  
त्वया दत्तम् इदं राज्यं मन्यो भोक्ष्यामहे वयम्  ॥ ब्र्प्_१६२।२४ ॥  
तस्मात् सर्वेषु कार्येषु जेता त्वं जयवर्धनः  ।  
त्वम् इन्द्रस् त्वं च वरुणो लोकपालास् त्वम् एव च  ॥ ब्र्प्_१६२।२५ ॥  
अस्मासु सर्वदेवेषु प्रविश त्वं जयाय वै  ।  
मन्युः प्रोवाच तान् सर्वान् विना मत्तो न किञ्चन  ॥ ब्र्प्_१६२।२६ ॥  
सर्वेष्व् अन्तः प्रविष्टो ऽहं न मां जानाति कश्चन  ।  
स एव भगवान् मन्युस् ततो जातः पृथक् पृथक्  ॥ ब्र्प्_१६२।२७ ॥  
स एव रुद्ररूपी स्याद् रुद्रो मन्युः शिवो ऽभवत्  ।  
स्थावरं जङ्गमं चैव सर्वं व्याप्तं हि मन्युना  ॥ ब्र्प्_१६२।२८ ॥  
तम् अवाप्य सुराः सर्वे जयम् आपुश् च सङ्गरे  ।  
जयो मन्युश् च शौर्यं च ईशतेजःसमुद्भवम्  ॥ ब्र्प्_१६२।२९ ॥  
मन्युना जयम् आप्याथ कृत्वा दैत्यैश् च सङ्गमम्  ।  
यथागतं ययुः सर्वे मन्युना परिरक्षिताः  ॥ ब्र्प्_१६२।३० ॥  
यत्र वै गौतमीतीरे शिवम् आराध्य ते सुराः  ।  
मन्युम् आपुर् जयं चैव मन्युतीर्थं तद् उच्यते  ॥ ब्र्प्_१६२।३१ ॥  
उत्पत्तिं च तथा मन्योर् यो नरः प्रयतः स्मरेत्  ।  
विजयो जायते तस्य न कैश्चित् परिभूयते  ॥ ब्र्प्_१६२।३२ ॥  
न मन्युतीर्थसदृशं पावनं हि महामुने  ।  
यत्र साक्षान् मन्युरूपी सर्वदा शङ्करः स्थितः  ।  
तत्र स्नानं च दानं च स्मरणं सर्वकामदम्  ॥ ब्र्प्_१६२।३३ ॥  
{ब्रह्मोवाच: }  
सारस्वतं नाम तीर्थं सर्वकामप्रदं शुभम्  ।  
भुक्तिमुक्तिप्रदं नॄणां सर्वपापप्रणाशनम्  ॥ ब्र्प्_१६३।१ ॥  
सर्वरोगप्रशमनं सर्वसिद्धिप्रदायकम्  ।  
तत्रेमं शृणु वृत्तान्तं विस्तरेणाथ नारद  ॥ ब्र्प्_१६३।२ ॥  
पुष्पोत्कटात् पूर्वभागे पर्वतो लोकविश्रुतः  ।  
शुभ्रो नाम गिरिश्रेष्ठो गौतम्या दक्षिणे तटे  ॥ ब्र्प्_१६३।३ ॥  
शाकल्य इति विख्यातो मुनिः परमनैष्ठिकः  ।  
तस्मिञ् शुभ्रे पुण्यगिरौ तपस् तेपे ह्य् अनुत्तमम्  ॥ ब्र्प्_१६३।४ ॥  
तपस्यन्तं द्विजश्रेष्ठं गौतमीतीरम् आश्रितम्  ।  
सर्वे भूतगणा नित्यं प्रणमन्ति स्तुवन्ति तम्  ॥ ब्र्प्_१६३।५ ॥  
अग्निशुश्रूषणपरं वेदाध्ययनतत्परम्  ।  
ऋषिगन्धर्वसुमनः- सेविते तत्र पर्वते  ॥ ब्र्प्_१६३।६ ॥  
तस्मिन् गिरौ महापुण्ये देवद्विजभयङ्करः  ।  
यज्ञद्वेषी ब्रह्महन्ता परशुर् नाम राक्षसः  ॥ ब्र्प्_१६३।७ ॥  
कामरूपी विचरति नानारूपधरो वने  ।  
क्षणं च ब्रह्मरूपेण कदाचिद् व्याघ्ररूपधृक्  ॥ ब्र्प्_१६३।८ ॥  
कदाचिद् देवरूपेण कदाचित् पशुरूपधृक्  ।  
कदाचित् प्रमदारूपः कदाचिन् मृगरूपतः  ॥ ब्र्प्_१६३।९ ॥  
कदाचिद् बालरूपेण एवं चरति पापकृत्  ।  
यत्रास्ते ब्राह्मणो विद्वाञ् शाकल्यो मुनिसत्तमः  ॥ ब्र्प्_१६३।१० ॥  
तम् आयाति महापापी परशू राक्षसाधमः  ।  
शुचिष्मन्तं द्विजश्रेष्ठं परशुर् नित्यम् एव च  ॥ ब्र्प्_१६३।११ ॥  
नेतुं हन्तुं प्रवृत्तो ऽपि न शशाक स पापकृत्  ।  
स कदाचिद् द्विजश्रेष्ठो देवान् अभ्यर्च्य यत्नतः  ॥ ब्र्प्_१६३।१२ ॥  
भोक्तुकामः किलायातस् तत्रायात् परशुर् मुने  ।  
ब्रह्मरूपधरो भूत्वा शिथिलः पलितो ऽबली  ।  
कन्याम् आदाय काञ्चिच् च शाकल्यं वाक्यम् अब्रवीत्  ॥ ब्र्प्_१६३।१३ ॥  
{परशुर् उवाच: }  
भोजनस्यार्थिनं विद्धि मां च कन्याम् इमां द्विज  ।  
आतिथ्यकाले सम्प्राप्तं कृतकृत्यो ऽसि मानद  ॥ ब्र्प्_१६३।१४ ॥  
त एव धन्या लोके ऽस्मिन् येषाम् अतिथयो गृहात्  ।  
पूर्णाभिलाषा निर्यान्ति जीवन्तो ऽपि मृताः परे  ॥ ब्र्प्_१६३।१५ ॥  
भोजने तूपविष्टे तु आत्मार्थं कल्पितं तु यत्  ।  
अतिथिभ्यस् तु यो दद्याद् दत्ता तेन वसुन्धरा  ॥ ब्र्प्_१६३।१६ ॥  
{ब्रह्मोवाच: }  
एतच् छ्रुत्वा तु शाकल्यो ददामीत्य् एवम् अब्रवीत्  ।  
आसने चोपवेश्याथा- ज्ञानात् तं परशुं द्विजम्  ॥ ब्र्प्_१६३।१७ ॥  
यथान्यायं पूजयित्वा शाकल्यो भोजनं ददौ  ।  
आपोशनं करे कृत्वा परशुर् वाक्यम् अब्रवीत्  ॥ ब्र्प्_१६३।१८ ॥  
{परशुर् उवाच: }  
दूराद् अभ्यागतं श्रान्तम् अनुगच्छन्ति देवताः  ।  
तस्मिंस् तृप्ते तु तृप्ताः स्युर् अतृप्ते तु विपर्ययः  ॥ ब्र्प्_१६३।१९ ॥  
अतिथिश् चापवादी च द्वाव् एतौ विश्वबान्धवौ  ।  
अपवादी हरेत् पापम् अतिथिः स्वर्गसङ्क्रमः  ॥ ब्र्प्_१६३।२० ॥  
अभ्यागतं पथि श्रान्तं सावज्ञं यो ऽभिवीक्षते  ।  
तत्क्षणाद् एव नश्यन्ति तस्य धर्मयशःश्रियः  ॥ ब्र्प्_१६३।२१ ॥  
तस्माद् अभ्यागतः श्रान्तो याचे ऽहं त्वां द्विजोत्तम  ।  
दास्यसे यदि मे कामं तद् भोक्ष्ये ऽहं न चान्यथा  ॥ ब्र्प्_१६३।२२ ॥  
{ब्रह्मोवाच: }  
दत्तम् इत्य् एव शाकल्यो भुङ्क्ष्वेत्य् एवाह राक्षसम्  ।  
ततः प्रोवाच परशुर् अहं राक्षससत्तमः  ॥ ब्र्प्_१६३।२३ ॥  
नाहं द्विजस् तव रिपुर् न वृद्धः पलितः कृशः  ।  
बहूनि मे व्यतीतानि वर्षाणि त्वां प्रपश्यतः  ॥ ब्र्प्_१६३।२४ ॥  
शुष्यन्ति मम गात्राणि ग्रीष्मे स्वल्पोदकं यथा  ।  
तस्मान् नेष्ये सानुगं त्वां भक्षयिष्ये द्विजोत्तम  ॥ ब्र्प्_१६३।२५ ॥  
{ब्रह्मोवाच: }  
श्रुत्वा परशुवाक्यं तच् छाकल्यो वाक्यम् अब्रवीत्  ॥* ब्र्प्_१६३।२६ ॥  
{शाकल्य उवाच: }  
ये महाकुलसम्भूता विज्ञातसकलागमाः  ।  
तत् प्रतिश्रुतम् अभ्येति न जात्व् अत्र विपर्ययम्  ॥ ब्र्प्_१६३।२७ ॥  
यथोचितं कुरु सखे तथापि शृणु मे वचः  ।  
निहन्तुम् अप्य् उद्यतेषु वक्तव्यं हितम् उत्तमैः  ॥ ब्र्प्_१६३।२८ ॥  
ब्राह्मणो ऽहं वज्रतनुः सर्वतो रक्षको हरिः  ।  
पादौ रक्षतु मे विष्णुः शिरो देवो जनार्दनः  ॥ ब्र्प्_१६३।२९ ॥  
बाहू रक्षतु वाराहः पृष्ठं रक्षतु कूर्मराट्  ।  
हृदयं रक्षतात् कृष्णो ह्य् अङ्गुली रक्षतान् मृगः  ॥ ब्र्प्_१६३।३० ॥  
मुखं रक्षतु वागीशो नेत्रे रक्षतु पक्षिगः  ।  
श्रोत्रं रक्षतु वित्तेशः सर्वतो रक्षताद् भवः  ।  
नानापत्स्व् एकशरणं देवो नारायणः स्वयम्  ॥ ब्र्प्_१६३।३१ ॥  
{ब्रह्मोवाच: }  
एवम् उक्त्वा तु शाकल्यो नय वा भक्ष वा सुखम्  ।  
मां राक्षसेन्द्र परशो त्वम् इदानीम् अतन्द्रितः  ॥ ब्र्प्_१६३।३२ ॥  
राक्षसस् तस्य वचनाद् भक्षणाय समुद्यतः  ।  
नास्त्य् एव हृदये नूनं पापिनां करुणाकणः  ॥ ब्र्प्_१६३।३३ ॥  
दंष्ट्राकरालवदनो गत्वा तस्यान्तिकं तदा  ।  
ब्राह्मणं तं निरीक्ष्यैवं परशुर् वाक्यम् अब्रवीत्  ॥ ब्र्प्_१६३।३४ ॥  
{परशुर् उवाच: }  
शङ्खचक्रगदापाणिं त्वां पश्ये ऽहं द्विजोत्तम  ।  
सहस्रपादशिरसं सहस्राक्षकरं विभुम्  ॥ ब्र्प्_१६३।३५ ॥  
सर्वभूतैकनिलयं छन्दोरूपं जगन्मयम्  ।  
त्वाम् अद्य विप्र पश्यामि नास्ति ते पूर्वकं वपुः  ॥ ब्र्प्_१६३।३६ ॥  
तस्मात् प्रसादये विप्र त्वम् एव शरणं भव  ।  
ज्ञानं देहि महाबुद्धे तीर्थं ब्रूह्य् अघनिष्कृतिम्  ॥ ब्र्प्_१६३।३७ ॥  
महतां दर्शनं ब्रह्मञ् जायते नहि निष्फलम्  ।  
द्वेषाद् अज्ञानतो वापि प्रसङ्गाद् वा प्रमादतः  ॥ ब्र्प्_१६३।३८ ॥  
अयसः स्पर्शसंस्पर्शो रुक्मत्वायैव जायते  ॥* ब्र्प्_१६३।३९ ॥  
{ब्रह्मोवाच: }  
एतद् वाक्यं समाकर्ण्य राक्षसेन समीरितम्  ।  
शाकल्यः कृपया प्राह वरदा सा सरस्वती  ॥ ब्र्प्_१६३।४० ॥  
तवाचिराद् दैत्यपते ततः स्तुहि जनार्दनम्  ।  
मनोरथफलप्राप्तौ नान्यन् नारायणस्तुतेः  ॥ ब्र्प्_१६३।४१ ॥  
किञ्चिद् अप्य् अस्ति लोके ऽस्मिन् कारणं शृणु राक्षस  ।  
प्रसन्ना तव सा देवी मद्वाक्याच् च भविष्यति  ॥ ब्र्प्_१६३।४२ ॥  
{ब्रह्मोवाच: }  
तथेत्य् उक्त्वा स परशुर् गङ्गां त्रैलोक्यपावनीम्  ।  
स्नात्वा शुचिर् यतमना गङ्गाम् अभिमुखः स्थितः  ॥ ब्र्प्_१६३।४३ ॥  
तत्रापश्यद् दिव्यरूपां दिव्यगन्धानुलेपनाम्  ।  
सरस्वतीं जगद्धात्रीं शाकल्यवचने स्थिताम्  ॥ ब्र्प्_१६३।४४ ॥  
जगज्जाड्यहरां विश्व- जननीं भुवनेश्वरीम्  ।  
ताम् उवाच विनीतात्मा परशुर् गतकल्मषः  ॥ ब्र्प्_१६३।४५ ॥  
{परशुर् उवाच: }  
गुरुः शाकल्य इत्य् आह माकान्तं स्तुहि विध्वजम्  ।  
तव प्रसादात् सा शक्तिर् यथा मे स्यात् तथा कुरु  ॥ ब्र्प्_१६३।४६ ॥  
{ब्रह्मोवाच: }  
तथास्त्व् इति च सा प्राह परशुं श्रीसरस्वती  ।  
सरस्वत्याः प्रसादेन परशुस् तं जनार्दनम्  ॥ ब्र्प्_१६३।४७ ॥  
तुष्टाव विविधैर् वाक्यैस् ततस् तुष्टो ऽभवद् धरिः  ।  
वरं प्रादाद् राक्षसाय कृपासिन्धुर् जनार्दनः  ॥ ब्र्प्_१६३।४८ ॥  
{जनार्दन उवाच: }  
यद् यन् मनोगतं रक्षस् तत् तत् सर्वं भविष्यति  ॥* ब्र्प्_१६३।४९ ॥  
{ब्रह्मोवाच: }  
शाकल्यस्य प्रसादेन गौतम्याश् च प्रसादतः  ।  
सरस्वत्याः प्रसादेन नरसिंहप्रसादतः  ॥ ब्र्प्_१६३।५० ॥  
पापिष्ठो ऽपि तदा रक्षः परशुर् दिवम् एयिवान्  ।  
सर्वतीर्थाङ्घ्रिपद्मस्य प्रसादाच् छार्ङ्गधन्वनः  ॥ ब्र्प्_१६३।५१ ॥  
ततः प्रभृति तत् तीर्थं सारस्वतम् इति श्रुतम्  ।  
तत्र स्नानेन दानेन विष्णुलोके महीयते  ॥ ब्र्प्_१६३।५२ ॥  
वाग्जवैष्णवशाकल्य- परशुप्रभवाणि हि  ।  
बहून्य् अभूवंस् तीर्थानि तस्मिन् वै श्वेतपर्वते  ॥ ब्र्प्_१६३।५३ ॥  
{ब्रह्मोवाच: }  
चिच्चिकातीर्थम् इत्य् उक्तं सर्वरोगविनाशनम्  ।  
सर्वचिन्ताप्रहरणं सर्वशान्तिकरं नृणाम्  ॥ ब्र्प्_१६४।१ ॥  
तस्य स्वरूपं वक्ष्यामि शुभ्रे तस्मिन् नगोत्तमे  ।  
गङ्गाया उत्तरे पारे यत्र देवो गदाधरः  ॥ ब्र्प्_१६४।२ ॥  
चिच्चिकः पक्षिराट् तत्र भेरुण्डो यो ऽभिधीयते  ।  
सदा वसति तत्रैव मांसाशी श्वेतपर्वते  ॥ ब्र्प्_१६४।३ ॥  
नानापुष्पफलाकीर्णैः सर्वर्तुकुसुमैर् नगैः  ।  
सेविते द्विजमुख्यैश् च गौतम्या चोपशोभिते  ॥ ब्र्प्_१६४।४ ॥  
सिद्धचारणगन्धर्व- किन्नरामरसङ्कुले  ।  
तत्समीपे नगः कश्चिद् द्विपदां च चतुष्पदाम्  ॥ ब्र्प्_१६४।५ ॥  
रोगार्तिक्षुत्तृषाचिन्ता- मरणानां न भाजनम्  ।  
एवं गुणान्विते शैले नानामुनिगणावृते  ॥ ब्र्प्_१६४।६ ॥  
पूर्वदेशाधिपः कश्चित् पवमान इति श्रुतः  ।  
क्षत्रधर्मरतः श्रीमान् देवब्राह्मणपालकः  ॥ ब्र्प्_१६४।७ ॥  
बलेन महता युक्तः सपुरोधा वनं ययौ  ।  
रेमे स्त्रीभिर् मनोज्ञाभिर् नृत्यवादित्रजैः सुखैः  ॥ ब्र्प्_१६४।८ ॥  
स च एवं धनुष्पाणिर् मृगयाशीलिभिर् वृतः  ।  
एवं भ्रमन् कदाचित् स श्रान्तो द्रुमम् उपागतः  ॥ ब्र्प्_१६४।९ ॥  
गौतमीतीरसम्भूतं नानापक्षिगणैर् वृतम्  ।  
आश्रमाणां गृहपतिं धर्मज्ञम् इव सेवितम्  ॥ ब्र्प्_१६४।१० ॥  
तम् आश्रित्य नगश्रेष्ठं पवमानो नृपोत्तमः  ।  
स विश्रान्तो जनवृत ईक्षां चक्रे नगोत्तमम्  ॥ ब्र्प्_१६४।११ ॥  
तत्रापश्यद् द्विजं स्थूलं द्विमुखं शोभनाकृतिम्  ।  
चिन्ताविष्टं तथा श्रान्तं तम् अपृच्छन् नृपोत्तमः  ॥ ब्र्प्_१६४।१२ ॥  
{राजोवाच: }  
को भवान् द्विमुखः पक्षी चिन्तावान् इव लक्ष्यसे  ।  
नैवात्र कश्चिद् दुःखार्तः कस्मात् त्वं दुःखम् आगतः  ॥ ब्र्प्_१६४।१३ ॥  
{ब्रह्मोवाच: }  
ततः प्रोवाच नृपतिं पवमानं शनैः शनैः  ।  
समाश्वस्तमनाः पक्षी चिच्चिको निःश्वसन् मुहुः  ॥ ब्र्प्_१६४।१४ ॥  
{चिच्चिक उवाच: }  
मत्तो भयं न चान्येषां मम वान्योपपादितम्  ।  
नानापुष्पफलाकीर्णं मुनिभिः परिसेवितम्  ॥ ब्र्प्_१६४।१५ ॥  
पश्येयं शून्यम् एवाद्रिं ततः शोचामि माम् अहम्  ।  
न लभामि सुखं किञ्चिन् न तृप्यामि कदाचन  ।  
निद्रां प्राप्नोमि न क्वापि न विश्रान्तिं न निर्वृतिम्  ॥ ब्र्प्_१६४।१६ ॥  
{ब्रह्मोवाच: }  
द्विमुखस्य द्विजस्योक्तं श्रुत्वा राजातिविस्मितः  ॥* ब्र्प्_१६४।१७ ॥  
{राजोवाच: }  
को भवान् किं कृतं पापं कस्माच् छून्यश् च पर्वतः  ।  
एकेनास्येन तृप्यन्ति प्राणिनो ऽत्र नगोत्तमे  ॥ ब्र्प्_१६४।१८ ॥  
किम् उतास्यद्वयेन त्वं न तृप्तिम् उपयास्यसि  ।  
किं वा ते दुष्कृतं प्राप्तम् इह जन्मन्य् अथो पुरा  ॥ ब्र्प्_१६४।१९ ॥  
तत् सर्वं शंस मे सत्यं त्रास्ये त्वां महतो भयात्  ॥* ब्र्प्_१६४।२० ॥  
{ब्रह्मोवाच: }  
राजानं तं द्विजः प्राह निःश्वसन्न् अथ चिच्चिकः  ॥* ब्र्प्_१६४।२१ ॥  
{चिच्चिक उवाच: }  
वक्ष्ये ऽहं त्वां पूर्ववृत्तं पवमान शृणुष्व तत्  ।  
अहं द्विजातिप्रवरो वेदवेदाङ्गपारगः  ॥ ब्र्प्_१६४।२२ ॥  
कुलीनो विदितप्राज्ञः कार्यहन्ता कलिप्रियः  ।  
वदे पुरस् तथा पृष्ठे अन्यद् अन्यच् च जन्तुषु  ॥ ब्र्प्_१६४।२३ ॥  
परवृद्ध्या सदा दुःखी मायया विश्ववञ्चकः  ।  
कृतघ्नः सत्यरहितः परनिन्दाविचक्षणः  ॥ ब्र्प्_१६४।२४ ॥  
मित्रस्वामिगुरुद्रोही दम्भाचारो ऽतिनिर्घृणः  ।  
मनसा कर्मणा वाचा तापयामि जनान् बहून्  ॥ ब्र्प्_१६४।२५ ॥  
अयम् एव विनोदो मे सदा यत् परहिंसनम्  ।  
युग्मभेदं गणोच्छेदं मर्यादाभेदनं सदा  ॥ ब्र्प्_१६४।२६ ॥  
करोमि निर्विचारो ऽहं विद्वत्सेवापराङ्मुखः  ।  
न मया सदृशः कश्चित् पातकी भवनत्रये  ॥ ब्र्प्_१६४।२७ ॥  
तेनाहं द्विमुखो जातस् तापनाद् दुःखभाग्य् अहम्  ।  
तस्माद् दुःखेन सन्तप्तः शून्यो ऽयं पर्वतो मम  ॥ ब्र्प्_१६४।२८ ॥  
अन्यच् च शृणु भूपाल वाक्यं धर्मार्थसंहितम्  ।  
ब्रह्महत्यासमं पापं तद् विना तद् अवाप्यते  ॥ ब्र्प्_१६४।२९ ॥  
क्षत्रियः सङ्गरं गत्वा अथवान्यत्र सङ्गरात्  ।  
पलायन्तं न्यस्तशस्त्रं विश्वस्तं च पराङ्मुखम्  ॥ ब्र्प्_१६४।३० ॥  
अविज्ञातं चोपविष्टं बिभेमीति च वादिनम्  ।  
तं यदि क्षत्रियो हन्यात् स तु स्याद् ब्रह्मघातकः  ॥ ब्र्प्_१६४।३१ ॥  
अधीतं विस्मरति यस् त्वं करोति तथोत्तमम्  ।  
अनादरं च गुरुषु तम् आहुर् ब्रह्मघातकम्  ॥ ब्र्प्_१६४।३२ ॥  
प्रत्यक्षे च प्रियं वक्ति परोक्षे परुषाणि च  ।  
अन्यद् धृदि वचस्य् अन्यत् करोत्य् अन्यत् सदैव यः  ॥ ब्र्प्_१६४।३३ ॥  
गुरूणां शपथं कर्ता द्वेष्टा ब्राह्मणनिन्दकः  ।  
मिथ्या विनीतः पापात्मा स तु स्याद् ब्रह्मघातकः  ॥ ब्र्प्_१६४।३४ ॥  
देवं वेदम् अथाध्यात्मं धर्मब्राह्मणसङ्गतिम्  ।  
एतान् निन्दति यो द्वेषात् स तु स्याद् ब्रह्मघातकः  ॥ ब्र्प्_१६४।३५ ॥  
एवं भूतो ऽप्य् अहं राजन् दम्भार्थं लज्जया तथा  ।  
सद्वृत्त इव वर्ते ऽहं तस्माद् राजन् द्विजो ऽभवम्  ॥ ब्र्प्_१६४।३६ ॥  
एवं भूतो ऽपि सत्कर्म किञ्चित् कर्तास्मि कुत्रचित्  ।  
तेनाहं कर्मणा राजन् स्वतः स्मर्ता पुरा कृतम्  ॥ ब्र्प्_१६४।३७ ॥  
{ब्रह्मोवाच: }  
तच् चिच्चिकवचः श्रुत्वा पवमानः सुविस्मितः  ।  
कर्मणा केन ते मुक्तिर् इत्य् आह नृपतिर् द्विजम्  ॥ ब्र्प्_१६४।३८ ॥  
इति तस्य वचः श्रुत्वा नृपतिं प्राह पक्षिराट्  ॥* ब्र्प्_१६४।३९ ॥  
{चिच्चिक उवाच: }  
अस्मिन्न् एव नगश्रेष्ठे गौतम्या उत्तरे तटे  ।  
गदाधरं नाम तीर्थं तत्र मां नय सुव्रत  ॥ ब्र्प्_१६४।४० ॥  
तद् धि तीर्थं पुण्यतमं सर्वपापप्रणाशनम्  ।  
सर्वकामप्रदं चेति महद्भिर् मुनिभिः श्रुतम्  ॥ ब्र्प्_१६४।४१ ॥  
न गौतम्यास् तथा विष्णोर् अपरं क्लेशनाशनम्  ।  
सर्वभावेन तत् तीर्थं पश्येयम् इति मे मतिः  ॥ ब्र्प्_१६४।४२ ॥  
मत्कृतेन प्रयत्नेन नैतच् छक्यं कदाचन  ।  
कथम् आकाङ्क्षितप्राप्तिर् भवेद् दुष्कृतकर्मणाम्  ॥ ब्र्प्_१६४।४३ ॥  
सप्रयत्नो ऽप्य् अहं वीर न पश्ये तत् सुदुष्करम्  ।  
तस्मात् तव प्रसादाच् च पश्येयं हि गदाधरम्  ॥ ब्र्प्_१६४।४४ ॥  
अविज्ञापितदुःखज्ञं करुणावरुणालयम्  ।  
यस्मिन् दृष्टे भवक्लेशा न दृश्यन्ते पुनर् नरैः  ॥ ब्र्प्_१६४।४५ ॥  
दृष्ट्वैव तं दिवं यास्ये प्रसादात् तव सुव्रत  ॥* ब्र्प्_१६४।४६ ॥  
{ब्रह्मोवाच: }  
एवम् उक्तः स नृपतिश् चिच्चिकेन द्विजन्मना  ।  
दर्शयाम् आस तं देवं तां च गङ्गां द्विजन्मने  ॥ ब्र्प्_१६४।४७ ॥  
ततः स चिच्चिकः स्नात्वा गङ्गां त्रैलोक्यपावनीम्  ॥* ब्र्प्_१६४।४८ ॥  
{चिच्चिक उवाच: }  
गङ्गे गौतमि यावत् त्वां त्रिजगत्पावनीं नरः  ।  
न पश्यत्य् उच्यते तावद् इहामुत्रापि पातकी  ॥ ब्र्प्_१६४।४९ ॥  
तस्मात् सर्वागसम् अपि माम् उद्धर सरिद्वरे  ।  
संसारे देहिनाम् अन्या न गतिः कापि कुत्रचित्  ।  
त्वां विना विष्णुचरण- सरोरुहसमुद्भवे  ॥ ब्र्प्_१६४।५० ॥  
{ब्रह्मोवाच: }  
इति श्रद्धाविशुद्धात्मा गङ्गैकशरणो द्विजः  ।  
स्नानं चक्रे स्मरन्न् अन्तर् गङ्गे त्रायस्व माम् इति  ॥ ब्र्प्_१६४।५१ ॥  
गदाधरं ततो नत्वा पश्यत्सु नगवासिषु  ।  
पवमानाभ्यनुज्ञातस् तदैव दिवम् आक्रमत्  ॥ ब्र्प्_१६४।५२ ॥  
पवमानः स्वनगरं प्रययौ सानुगस् ततः  ।  
ततः प्रभृति तत् तीर्थं पावमानं सचिच्चिकम्  ॥ ब्र्प्_१६४।५३ ॥  
गदाधरं कोटितीर्थम् इति वेदविदो विदुः  ।  
कोटिकोटिगुणं कर्म कृतं तत्र भवेन् नृणाम्  ॥ ब्र्प्_१६४।५४ ॥  
{ब्रह्मोवाच: }  
भद्रतीर्थम् इति प्रोक्तं सर्वानिष्टनिवारणम्  ।  
सर्वपापप्रशमनं महाशान्तिप्रदायकम्  ॥ ब्र्प्_१६५।१ ॥  
आदित्यस्य प्रिया भार्या उषा त्वाष्ट्री पतिव्रता  ।  
छायापि भार्या सवितुस् तस्याः पुत्रः शनैश्चरः  ॥ ब्र्प्_१६५।२ ॥  
तस्य स्वसा विष्टिर् इति भीषणा पापरूपिणी  ।  
तां कन्यां सविता कस्मै ददामीति मतिं दधे  ॥ ब्र्प्_१६५।३ ॥  
यस्मै यस्मै दातुकामः सूर्यो लोकगुरुः प्रभुः  ।  
तच् छ्रुत्वा भीषणा चेति किं कुर्मो भार्ययानया  ।  
एवं तु वर्तमाने सा पितरं प्राह दुःखिता  ॥ ब्र्प्_१६५।४ ॥  
{विष्टिर् उवाच: }  
बालाम् एव पिता यस् तु दद्यात् कन्यां सुरूपिणे  ।  
स कृतार्थो भवेल् लोके न चेद् दुष्कृतवान् पिता  ॥ ब्र्प्_१६५।६ ॥  
चतुर्थाद् वत्सराद् ऊर्ध्वं यावन् न दशमात्ययः  ।  
तावद् विवाहः कन्यायाः पित्रा कार्यः प्रयत्नतः  ॥ ब्र्प्_१६५।७ ॥  
श्रीमते विदुषे यूने कुलीनाय यशस्विने  ।  
उदाराय सनाथाय कन्या देया वराय वै  ॥ ब्र्प्_१६५।८ ॥  
एतच् चेद् अन्यथा कुर्यात् पिता स निरयी सदा  ।  
धर्मस्य साधनं कन्या विदुषाम् अपि भास्कर  ॥ ब्र्प्_१६५।९ ॥  
नरकस्येव मूर्खाणां कामोपहतचेतसाम्  ।  
एकतः पृथिवी कृत्स्ना सशैलवनकानना  ॥ ब्र्प्_१६५।१० ॥  
स्वलङ्कृतोपाधिहीना सुकन्या चैकतः स्मृता  ।  
विक्रीणीते यश् च कन्याम् अश्वं वा गां तिलान् अपि  ॥ ब्र्प्_१६५।११ ॥  
न तस्य रौरवादिभ्यः कदाचिन् निष्कृतिर् भवेत्  ।  
विवाहातिक्रमः कार्यो न कन्यायाः कदाचन  ॥ ब्र्प्_१६५।१२ ॥  
तस्मिन् कृते यत् पितुः स्यात् पापं तत् केन कथ्यते  ।  
यावल् लज्जां न जानाति यावत् क्रीडति पांशुभिः  ॥ ब्र्प्_१६५।१३ ॥  
तावत् कन्या प्रदातव्या नो चेत् पित्रोर् अधोगतिः  ।  
पितुः स्वरूपं पुत्रः स्याद् यः पिता पुत्र एव सः  ॥ ब्र्प्_१६५।१४ ॥  
आत्मनः सुखितां लोके को न कुर्यात् करोति च  ।  
यत् कन्यायां पिता कुर्याद् दानं पूजनम् ईक्षणम्  ॥ ब्र्प्_१६५।१५ ॥  
यत् कृतं तत् कृतं विद्यात् तासु दत्तं तद् अक्षयम्  ।  
यद् दत्तं तासु कन्यासु तद् आनन्त्याय कल्पते  ॥ ब्र्प्_१६५।१६ ॥  
पुत्रेषु चैव पौत्रेषु को न कुर्यात् सुखं रवे  ।  
करोति यः कन्यकानां स सम्पद्भाजनं भवेत्  ॥ ब्र्प्_१६५।१७ ॥  
{ब्रह्मोवाच: }  
एवं तां वादिनीं कन्यां विष्टिं प्रोवाच भास्करः  ॥* ब्र्प्_१६५।१८ ॥  
{सूर्य उवाच: }  
किं करोमि न गृह्णाति त्वां कश्चिद् भीषणाकृतिम्  ।  
कुलं रूपं वयो वित्तं विद्यां वृत्तं सुशीलताम्  ॥ ब्र्प्_१६५।१९ ॥  
मिथः पश्यन्ति सम्बन्धे विवाहे स्त्रीषु पुंसु च  ।  
अस्मासु सर्वम् अप्य् अस्ति विना तव गुणैः शुभे  ।  
किं करोमि क्व दास्यामि वृथा मां धिक् करोषि किम्  ॥ ब्र्प्_१६५।२० ॥  
{ब्रह्मोवाच: }  
एवम् उक्त्वा पुनस् तां च विष्टिं प्रोवाच भास्करः  ॥* ब्र्प्_१६५।२१ ॥  
{सूर्य उवाच: }  
यस्मै कस्मै च दातव्या त्वं वै यद्य् अनुमन्यसे  ।  
दीयसे ऽद्य मया विष्टे अनुजानीहि मां ततः  ॥ ब्र्प्_१६५।२२ ॥  
{ब्रह्मोवाच: }  
पितरं प्राह सा विष्टिर् भर्ता पुत्रा धनं सुखम्  ।  
आयू रूपं च सम्प्रीतिर् जायते प्राक्तनानुगम्  ॥ ब्र्प्_१६५।२३ ॥  
यत् पुरा विहितं कर्म प्राणिना साध्व् असाधु वा  ।  
फलं तदनुरोधेन प्राप्यते ऽपि भवान्तरे  ॥ ब्र्प्_१६५।२४ ॥  
स्वदोष एव तत् पित्रा परिहर्तव्य आदरात्  ।  
तादृग् एव फलं तु स्याद् यादृग् आचरितं पुरा  ॥ ब्र्प्_१६५।२५ ॥  
तस्मात् तद्दानसम्बन्धं स्ववंशानुगतं पिता  ।  
करोति शेषं दैवेन यद् भाव्यं तद् भविष्यति  ॥ ब्र्प्_१६५।२६ ॥  
{ब्रह्मोवाच: }  
तच् छ्रुत्वा दुहितुर् वाक्यं त्वष्टुः पुत्राय भीषणाम्  ।  
विश्वरूपाय तां प्रादाद् विष्टिं लोकभयङ्करीम्  ॥ ब्र्प्_१६५।२७ ॥  
विश्वरूपो ऽपि तद्वच् च भीषणो भीषणाकृतिः  ।  
एवं मिथः सञ्चरतोः शीलरूपसमानयोः  ॥ ब्र्प्_१६५।२८ ॥  
प्रीतिः कदाचिद् वैषम्यं दम्पत्योर् अभवन् मिथः  ।  
गण्डो नामाभवत् पुत्रो ह्य् अतिगण्डस् तथैव च  ॥ ब्र्प्_१६५।२९ ॥  
रक्ताक्षः क्रोधनश् चैव व्ययो दुर्मुख एव च  ।  
तेभ्यः कनीयान् अभवद् धर्षणो नाम पुण्यभाक्  ॥ ब्र्प्_१६५।३० ॥  
सुतः सुशीलः सुभगः शान्तः शुद्धमतिः शुचिः  ।  
स कदाचिद् यमगृहं द्रष्टुं मातुलम् अभ्यगात्  ॥ ब्र्प्_१६५।३१ ॥  
स ददर्श बहूञ् जन्तून् स्वर्गस्थान् इव दुःखिनः  ।  
स मातुलं तु पप्रच्छ नत्वा धर्मं सनातनम्  ॥ ब्र्प्_१६५।३२ ॥  
{हर्षण उवाच: }  
क इमे सुखिनस् तात पच्यन्ते नरके च के  ॥* ब्र्प्_१६५।३३ ॥  
{ब्रह्मोवाच: }  
एवं पृष्टो धर्मराजः सर्वं प्राह यथार्थवत्  ।  
तत्कर्मणां गतिं सर्वाम् अशेषेण न्यवेदयत्  ॥ ब्र्प्_१६५।३४ ॥  
{यम उवाच: }  
विहितस्य न कुर्वन्ति ये कदाचिद् अतिक्रमम्  ।  
न ते पश्यन्ति निरयं कदाचिद् अपि मानवाः  ॥ ब्र्प्_१६५।३५ ॥  
न मानयन्ति ये शास्त्रं नाचारं न बहुश्रुतान्  ।  
विहितातिक्रमं कुर्युर् ये ते नरकगामिनः  ॥ ब्र्प्_१६५।३६ ॥  
{ब्रह्मोवाच: }  
स तु श्रुत्वा धर्मवाक्यं हर्षणः पुनर् अब्रवीत्  ॥* ब्र्प्_१६५।३७ ॥  
{हर्षण उवाच: }  
पिता त्वाष्ट्रो भीषणश् च माता विष्टिश् च भीषणा  ।  
भ्रातरश् च महात्मानो येन ते शान्तबुद्धयः  ॥ ब्र्प्_१६५।३८ ॥  
सुरूपाश् च भविष्यन्ति निर्दोषा मङ्गलप्रदाः  ।  
तन् मे कर्म वदस्वाद्य तत्कर्तास्मि सुरोत्तम  ॥ ब्र्प्_१६५।३९ ॥  
अन्यथा तान् न गच्छेयम् इत्य् उक्तः प्राह धर्मराट्  ।  
हर्षणं शुद्धबुद्धिं तं हर्षणो ऽसि न संशयः  ॥ ब्र्प्_१६५।४० ॥  
बहवः स्युः सुताः केचिन् नैव ते कुलतन्तवः  ।  
एक एव सुतः कश्चिद् येन तद् ध्रियते कुलम्  ॥ ब्र्प्_१६५।४१ ॥  
कुलस्याधारभूतो यो यः पित्रोः प्रियकारकः  ।  
यः पूर्वजान् उद्धरति स पुत्रस् त्व् इतरो गदः  ॥ ब्र्प्_१६५।४२ ॥  
यस्मात् त्वयानुरूपं मे प्रोक्तं मातामह प्रियम्  ।  
तस्मात् त्वं गौतमीं गच्छ स्नात्वा नियतमानसः  ॥ ब्र्प्_१६५।४३ ॥  
स्तुहि विष्णुं जगद्योनिं शान्तं प्रीतेन चेतसा  ।  
स तु प्रीतो यदि भवेत् सर्वम् इष्टं प्रदास्यति  ॥ ब्र्प्_१६५।४४ ॥  
{ब्रह्मोवाच: }  
इति श्रुत्वा धर्मवाक्यं हर्षणो गौतमीं ययौ  ।  
शुचिस् तुष्टाव देवेशं हरिं प्रीतो ऽभवद् धरिः  ॥ ब्र्प्_१६५।४५ ॥  
हर्षणाय ततः प्रादात् कुलभद्रं ततस् तु सः  ।  
सर्वाभद्रप्रशमन- पूर्वकं भद्रम् अस्तु ते  ॥ ब्र्प्_१६५।४६ ॥  
तद् भद्रा प्रोच्यते विष्टिः पिता भद्रस् तथा सुताः  ।  
ततः प्रभृति तत् तीर्थं भद्रतीर्थं तद् उच्यते  ॥ ब्र्प्_१६५।४७ ॥  
सर्वमङ्गलदं पुंसां तत्र भद्रपतिर् हरिः  ।  
तत्तीर्थसेविनां पुंसां सर्वसिद्धिप्रदायकम्  ।  
मङ्गलैकनिधिः साक्षाद् देवदेवो जनार्दनः  ॥ ब्र्प्_१६५।४८ ॥  
{ब्रह्मोवाच: }  
पतत्रितीर्थम् आख्यातं रोगघ्नं पापनाशनम्  ।  
तस्य श्रवणमात्रेण कृतकृत्यो भवेन् नरः  ॥ ब्र्प्_१६६।१ ॥  
बभूवतुः कश्यपस्य सुताव् अरुणाव् ईश्वरौ  ।  
सम्पातिश् च जटायुश् च सम्भवेतां तदन्वये  ॥ ब्र्प्_१६६।२ ॥  
तार्क्ष्यप्रजापतेः पुत्राव् अरुणो गरुडस् तथा  ।  
तदन्वये सम्भूतः च सम्पातिः पतगोत्तमः  ॥ ब्र्प्_१६६।३ ॥  
जटायुर् इति विख्यातो ह्य् अपरः सोदरो ऽनुजः  ।  
अन्योन्यस्पर्धया युक्ताव् उन्मत्तौ स्वबलेन तौ  ॥ ब्र्प्_१६६।४ ॥  
सञ्जग्मतुर् दिनकरं नमस्कर्तुं विहायसि  ।  
यावत् सूर्यस्य सामीप्यं प्राप्तौ तौ विहगोत्तमौ  ॥ ब्र्प्_१६६।५ ॥  
दग्धपक्षाव् उभौ श्रान्तौ पतितौ गिरिमूर्धनि  ।  
बान्धवौ पतितौ दृष्ट्वा निश्चेष्टौ गतचेतसौ  ॥ ब्र्प्_१६६।६ ॥  
तावद् दुःखाभिभूतो ऽसाव् अरुणः प्राह भास्करम्  ।  
तौ दृष्ट्वा त्व् अरुणः सूर्य्।अम् प्राहेदं पतितौ भुवि  ।  
आश्वासयैतौ तिग्मांशो यावन् नैतौ मरिष्यतः  ॥ ब्र्प्_१६६।७ ॥  
{ब्रह्मोवाच: }  
तथेत्य् उक्त्वा दिनकरो जीवयाम् आस तौ खगौ  ।  
गरुडो ऽपि तयोः श्रुत्वा अवस्थां सह विष्णुना  ॥ ब्र्प्_१६६।८ ॥  
आगत्याश्वासयाम् आस सुखं चक्रे च नारद  ।  
सर्व एव तदा जग्मुर् गङ्गां तापापनुत्तये  ॥ ब्र्प्_१६६।९ ॥  
जटायुश् चारुणश् चैव सम्पातिर् गरुडस् तथा  ।  
सूर्यो विष्णुस् तत् प्रययौ तत् तीर्थं बहुपुण्यदम्  ॥ ब्र्प्_१६६।१० ॥  
पतत्रितीर्थम् आख्यातं विषघ्नं सर्वकामदम्  ।  
स्वयं सूर्यस् तथा विष्णुः सुपर्णेनारुणेन च  ॥ ब्र्प्_१६६।११ ॥  
आसते गौतमीतीरे तथैव वृषभध्वजः  ।  
त्रयाणाम् अपि देवानां स्थितेस् तत् तीर्थम् उत्तमम्  ॥ ब्र्प्_१६६।१२ ॥  
तत्र स्नात्वा शुचिर् भूत्वा नमस्कुर्यात् सुरान् इमान्  ।  
आधिव्याधिविनिर्मुक्तः स परं सौख्यम् आप्नुयात्  ॥ ब्र्प्_१६६।१३ ॥  
{ब्रह्मोवाच: }  
विप्रतीर्थम् इति ख्यातं तथा नारायणं विदुः  ।  
तस्याख्यानं प्रवक्ष्यामि शृणु विस्मयकारकम्  ॥ ब्र्प्_१६७।१ ॥  
अन्तर्वेद्यां द्विजः कश्चिद् ब्राह्मणो वेदपारगः  ।  
तस्य पुत्रा महाप्राज्ञा गुणरूपदयान्विताः  ॥ ब्र्प्_१६७।२ ॥  
तेषां कनीयान् यो भ्राता शान्तो गुणगणैर् वृतः  ।  
आसन्दिव इति ख्यातः सर्वज्ञानो महामतिः  ॥ ब्र्प्_१६७।३ ॥  
विवाहाय पिता तस्माऐ आसन्दिवाय यत्नवान्  ।  
एतस्मिन्न् अन्तरे रात्रौ सुप्तं तं द्विजपुत्रकम्  ॥ ब्र्प्_१६७।४ ॥  
अविष्णुस्मरणं सौम्य- शिरस्कम् असमाहितम्  ।  
आसन्दिवं क्रूररूपा राक्षसी कामरूपिणी  ॥ ब्र्प्_१६७।५ ॥  
तम् आदायागमच् छीघ्रं गौतम्या दक्षिणे तटे  ।  
श्रीगिरेर् उत्तरे पारे बहुब्राह्मणसेवितम्  ॥ ब्र्प्_१६७।६ ॥  
नगरं धर्मनिलयं लक्ष्म्या निलयम् एव च  ।  
तत्र राजा बृहत्कीर्तिः सर्वक्षत्रगुणान्वितः  ॥ ब्र्प्_१६७।७ ॥  
तस्यामितक्षेमसुभिक्षयुक्तं  ब्र्प्_१६७।८अ  
निशावसाने द्विजपुत्रयुक्ता  ब्र्प्_१६७।८ब्  
सा राक्षसी तत् पुरम् आससाद  ब्र्प्_१६७।८च्  
मनोज्ञरूपाणि बिभर्ति नित्यम्  ब्र्प्_१६७।८द्  
सा कामरूपेण चरत्य् अशेषां  ब्र्प्_१६७।९अ  
महीम् इमां तेन समं द्विजेन  ब्र्प्_१६७।९ब्  
गोदावरीदक्षिणतीरभागे  ब्र्प्_१६७।९च्  
वृद्धाकृतिस् तं द्विजम् आह भीमा  ब्र्प्_१६७।९द्  
{राक्षस्य् उवाच: }  
एषा तु गङ्गा द्विजमुख्य सन्ध्या  ब्र्प्_१६७।१०अ  
उपास्यतां विप्रवरैः समेत्य  ब्र्प्_१६७।१०ब्  
यथोचितं विप्रवरास् तु काले  ब्र्प्_१६७।१०च्  
नोपासते यत्नत एव सन्ध्याम्  ब्र्प्_१६७।१०द्  
नीचास् त एवाभिहिताः सुरेशैर्  ब्र्प्_१६७।११अ  
अन्त्यावसायिप्रवरास् त एते  ब्र्प्_१६७।११ब्  
अहं जनित्री तव चेति वाच्यं  ब्र्प्_१६७।११च्  
नो चेद् इदानीं त्वम् उपैषि नाशम्  ब्र्प्_१६७।११द्  
मद्वाक्यकर्तासि यदि द्विजेन्द्र  ब्र्प्_१६७।१२अ  
सुखं करिष्ये तव यत् प्रियं च  ब्र्प्_१६७।१२ब्  
पुनश् च देशं निलयं गुरूंश् च  ब्र्प्_१६७।१२च्  
सम्प्रापयिष्ये ननु सत्यम् एतत्  ब्र्प्_१६७।१२द्  
{ब्रह्मोवाच: }  
स प्राह का त्वं द्विजपुङ्गवो ऽपि  ब्र्प्_१६७।१३अ  
सोवाच तं राक्षसी कामरूपा  ब्र्प्_१६७।१३ब्  
विश्वासयन्ती शपथैर् अनेकैस्  ब्र्प्_१६७।१३च्  
तं भ्रान्तचित्तं मुनिराजपुत्रम्  ब्र्प्_१६७।१३द्  
कङ्कालिनी नाम जगत्प्रसिद्धा  ब्र्प्_१६७।१४अ  
विप्रो ऽपि ताम् आह निवेदितं यत्  ब्र्प्_१६७।१४ब्  
तद् एव कर्तास्मि न संशयो ऽत्र  ब्र्प्_१६७।१४च्  
यत् तत् प्रियं वच्मि करोमि चैव  ब्र्प्_१६७।१४द्  
{ब्रह्मोवाच: }  
तद् विप्रवचनं श्रुत्वा राक्षसी कामरूपिणी  ।  
वृद्धा तथापि चार्वङ्गी दिव्यालङ्कारभूषणा  ॥ ब्र्प्_१६७।१५ ॥  
द्विजम् आदाय सर्वत्र मत्सुतो ऽयं गुणाकरः  ।  
एवं वदन्ती सर्वत्र याति वक्ति करोति च  ॥ ब्र्प्_१६७।१६ ॥  
तं विप्रं रूपसौभाग्य- वयोविद्याविभूषितम्  ।  
तां च वृद्धां गुणोपेताम् अस्य मातेति मेनिरे  ॥ ब्र्प्_१६७।१७ ॥  
तत्र द्विजवरः कश्चित् स्वां कन्यां भूषणान्विताम्  ।  
राक्षसीं तां पुरस्कृत्य प्रादात् तस्मै द्विजातये  ॥ ब्र्प्_१६७।१८ ॥  
सा कन्या तं पतिं प्राप्य कृतार्थास्मीत्य् अचिन्तयत्  ।  
स द्विजो ऽपि गुणैर् युक्तां पत्नीं दृष्ट्वा सुदुःखितः  ॥ ब्र्प्_१६७।१९ ॥  
{द्विज उवाच: }  
माम् इयं भक्षयेद् एव राक्षसी पापरूपिणी  ।  
किं करोमि क्व गच्छामि कस्यैतत् कथयामि वा  ॥ ब्र्प्_१६७।२० ॥  
महत् सङ्कटम् आपन्नं रक्षयिष्यति को ऽत्र माम्  ।  
भार्या ममेयं कल्याणी गुणरूपवयोयुता  ।  
एनाम् अप्य् अशुभाकस्माद् भक्षयिष्यति राक्षसी  ॥ ब्र्प्_१६७।२१ ॥  
{ब्रह्मोवाच: }  
एतस्मिन्न् अन्तरे तत्र भार्या सा गुणशालिनी  ।  
वृद्धाप्य् अतिदुराधर्षा सा गता कुत्रचित् तदा  ॥ ब्र्प्_१६७।२२ ॥  
प्रश्रयावनता भूत्वा बाला चापि पतिव्रता  ।  
भर्तारं दुःखितं ज्ञात्वा पतिं प्राह रहः शनैः  ॥ ब्र्प्_१६७।२३ ॥  
{भार्योवाच: }  
कस्मात् ते दुःखम् आपन्नं स्वामिंस् तत्त्वं वदस्व मे  ॥* ब्र्प्_१६७।२४ ॥  
{ब्रह्मोवाच: }  
शनैः प्रोवाच तां भार्यां यथावत् पूर्वविस्तरम्  ।  
किम् अकथ्यं प्रिये मित्रे कुलीनायां च योषिति  ॥ ब्र्प्_१६७।२५ ॥  
भर्तृवाक्यं निशम्येदं प्रोवाच वदतां वरा  ॥* ब्र्प्_१६७।२६ ॥  
{भार्योवाच: }  
अनात्मनः सर्वतो ऽपि भयम् अस्ति गृहेष्व् अपि  ।  
कुतो भयं ह्य् आत्मवतां किं पुनर् गौतमीतटे  ॥ ब्र्प्_१६७।२७ ॥  
वसतां विष्णुभक्तानां विरक्तानां विवेकिनाम्  ।  
अत्र स्नात्वा शुचिर् भूत्वा स्तुहि देवम् अनामयम्  ॥ ब्र्प्_१६७।२८ ॥  
{ब्रह्मोवाच: }  
एतद् आकर्ण्य गङ्गायां स्नात्वा विगतकल्मषः  ।  
तुष्टाव गौतमीतीरे द्विजो नारायणं तथा  ॥ ब्र्प्_१६७।२९ ॥  
{द्विज उवाच: }  
त्वम् अन्तरात्मा जगतो ऽस्य नाथ  ब्र्प्_१६७।३०अ  
त्वम् एव कर्तास्य मुकुन्द हर्ता  ब्र्प्_१६७।३०ब्  
त्वं पालकः पालयसे न दीनम्  ब्र्प्_१६७।३०च्  
अनाथबन्धो नरसिंह कस्मात्  ब्र्प्_१६७।३०द्  
श्रुत्वैतत् प्रार्थनं तस्य जगच्छोकनिवारणः  ।  
नारायणो ऽपि तां पापां निजघान स राक्षसीम्  ॥ ब्र्प्_१६७।३१ ॥  
सुदर्शनेन चक्रेण सहस्रारेण भास्वता  ।  
तस्मै प्रादाद् वरान् इष्टान् प्रापयच् च गुरुं प्रभुः  ॥ ब्र्प्_१६७।३२ ॥  
ततः प्रभृति तत् तीर्थं विप्रं नारायणं विदुः  ।  
स्नानदानेन पूजाद्यैर् यत्र सिध्यति वाञ्छितम्  ॥ ब्र्प्_१६७।३३ ॥  
{ब्रह्मोवाच: }  
भानुतीर्थम् इति ख्यातं त्वाष्ट्रं माहेश्वरं तथा  ।  
ऐन्द्रं याम्यं तथाग्नेयं सर्वपापप्रणाशनम्  ॥ ब्र्प्_१६८।१ ॥  
अभिष्टुत इति ख्यातो राजासीत् प्रियदर्शनः  ।  
हयमेधेन पुण्येन यष्टुम् आरब्धवान् सुरान्  ॥ ब्र्प्_१६८।२ ॥  
तत्रर्त्विजः षोडश स्युर् वसिष्ठात्रिपुरोगमाः  ।  
क्षत्रिये यजमाने तु यज्ञभूमिः कथं भवेत्  ॥ ब्र्प्_१६८।३ ॥  
ब्राह्मणे दीक्षिते राजा भुवं दास्यति यज्ञियाम्  ।  
भूपतौ दीक्षिते दाता को भवेत् को नु याचते  ॥ ब्र्प्_१६८।४ ॥  
याच्ञेयम् अखिलाशर्म- जननी पापरूपिणी  ।  
केनाप्य् अतो न कार्यैव क्षत्रियेण विशेषतः  ॥ ब्र्प्_१६८।५ ॥  
एवं मीमांसमानेषु ब्राह्मणेषु परस्परम्  ।  
तत्र प्राह महाप्राज्ञो वसिष्ठो धर्मवित्तमः  ॥ ब्र्प्_१६८।६ ॥  
{वसिष्ठ उवाच: }  
राज्ञि दीक्षायमाणे तु सूर्यो याच्यो भुवं प्रति  ।  
देहि मे देव सवितर् यजनं देवतोचितम्  ॥ ब्र्प्_१६८।७ ॥  
दैवं क्षत्रम् असि ब्रह्मन् भूतनाथ नमो ऽस्तु ते  ।  
याचितः सविता राज्ञा देवानां यजनं शुभम्  ॥ ब्र्प्_१६८।८ ॥  
ददात्य् एव ततो राजन् प्रार्थयेशं दिवाकरम्  ॥* ब्र्प्_१६८।९ ॥  
{ब्रह्मोवाच: }  
तथेत्य् उक्त्वाभिष्टुतो ऽपि देवदेवं दिवाकरम्  ।  
श्रद्धया प्रार्थयाम् आस हरीशाजात्मकं रविम्  ॥ ब्र्प्_१६८।१० ॥  
{राजोवाच: }  
देवानां यजनं देहि सवितस् ते नमो ऽस्तु ते  ॥* ब्र्प्_१६८।११ ॥  
{ब्रह्मोवाच: }  
क्षत्रं दैवं यतः सूर्यो दत्ता भूर् भूपतेस् ततः  ।  
सविता देवदेवेशो ददामीत्य् अभ्यभाषत  ॥ ब्र्प्_१६८।१२ ॥  
एवं करोति यो यज्ञं तस्य रिष्टिर् न काचन  ।  
तथा वाजिमखे सत्त्रे ब्राह्मणैर् वेदपारगैः  ॥ ब्र्प्_१६८।१३ ॥  
प्रारब्धे ऽभिष्टुता राज्ञा यत्रागाद् भूपतिं रविः  ।  
देवानां यजनं दातुं भानुतीर्थं तद् उच्यते  ॥ ब्र्प्_१६८।१४ ॥  
तं देवक्रतुम् उत्कृष्टं हयमेधं सुरैर् युतम्  ।  
दैत्याश् च दनुजाश् चैव तथान्ये यज्ञघातकाः  ॥ ब्र्प्_१६८।१५ ॥  
ब्रह्मवेषधराः सर्वे गायन्तः सामगा इव  ।  
ते ऽपि तत्र महाप्राज्ञाः प्राविशन्न् अनिवारिताः  ॥ ब्र्प्_१६८।१६ ॥  
चमसानि च पात्राणि सोमं चषालम् एव च  ।  
सोमपानं हविस् त्यागम् ऋत्विजो भूपतिं तथा  ॥ ब्र्प्_१६८।१७ ॥  
निन्दन्ति निक्षिपन्त्य् अन्ये हसन्त्य् अन्ये तथासुराः  ।  
तेषां चेष्टां न जानन्ति विश्वरूपं विना मुने  ॥ ब्र्प्_१६८।१८ ॥  
विश्वरूपो ऽपि पितरं प्राह दैत्या इमे इति  ।  
तत् पुत्रवचनं श्रुत्वा त्वष्टा प्राह सुरान् इदम्  ॥ ब्र्प्_१६८।१९ ॥  
{त्वष्टोवाच: }  
गृहीत्वा वारिदर्भांश् च प्रोक्षयध्वं समन्ततः  ।  
ये निन्दन्ति मखं पुण्यं चमसं सोमम् एव च  ॥ ब्र्प्_१६८।२० ॥  
मया त्व् अपहताः सर्व इत्य् उक्त्वा परिषिञ्चत  ॥* ब्र्प्_१६८।२१ ॥  
{ब्रह्मोवाच: }  
तथा चक्रुः सुरगणास् त्वष्टा चापि तथाकरोत्  ।  
भस्मीभूतास् ततः सर्वे कान्दिशीकास् ततो ऽभवन्  ॥ ब्र्प्_१६८।२२ ॥  
हता मया महापापा इत्य् उक्त्वा वार्य् अवाक्षिपत्  ।  
ततः क्षीणायुषो दैत्याः प्रातिष्ठन् कुपितास् ततः  ॥ ब्र्प्_१६८।२३ ॥  
यत्रैतत् प्राक्षिपद् वारि त्वष्टा लोकप्रजापतिः  ।  
त्वाष्ट्रं तीर्थं तद् आख्यातं सर्वपापप्रणाशनम्  ॥ ब्र्प्_१६८।२४ ॥  
त्वष्टुर् वाक्याच् च्युतान् दैत्यान् निजघान यमस् तदा  ।  
कालदण्डेन चक्रेण कालपाशेन मन्युना  ॥ ब्र्प्_१६८।२५ ॥  
यत्र ते निहता दैत्यास् तत् तीर्थं याम्यम् उच्यते  ।  
यत्राभवत् क्रतुः पूर्णो हुत्वाग्नौ चामृतं बहु  ॥ ब्र्प्_१६८।२६ ॥  
धाराभिः शरमानाभिर् अखण्डाभिर् महाध्वरे  ।  
यत्राभवद् धव्यवाहस् तृप्तस् तस्य ह्य् अभिष्टुतः  ॥ ब्र्प्_१६८।२७ ॥  
अग्नितीर्थं तद् आख्यातम् अश्वमेधफलप्रदम्  ।  
इन्द्रो मरुद्भिर् नृपतिं प्राहेदं वचनं शुभम्  ॥ ब्र्प्_१६८।२८ ॥  
त्वं संराड् भविता राजन्न् उभयोर् अपि लोकयोः  ।  
सखा मम प्रियो नित्यं भविता नात्र संशयः  ॥ ब्र्प्_१६८।२९ ॥  
स कृतार्थो मर्त्यलोक इन्द्रतीर्थे च तर्पणम्  ।  
कुर्यात् पितॄणां प्रीत्यर्थं यमतीर्थे विशेषतः  ॥ ब्र्प्_१६८।३० ॥  
माहेश्वरं तु तत् तीर्थं पूजितो ऽभिष्टुतः शिवः  ।  
भक्तियुक्तेन विप्रैश् च सर्वकर्मविशारदैः  ॥ ब्र्प्_१६८।३१ ॥  
वैदिकैर् लौकिकैश् चैव मन्त्रैः पूज्यं महेश्वरम्  ।  
नृत्यैर् गीतैस् तथा वाद्यैर् अमृतैः पञ्चसम्भवैः  ॥ ब्र्प्_१६८।३२ ॥  
उपचारैश् च बहुभिर् दण्डपातप्रदक्षिणैः  ।  
धूपैर् दीपैश् च नैवेद्यैः पुष्पैर् गन्धैः सुगन्धिभिः  ॥ ब्र्प्_१६८।३३ ॥  
पूजयाम् आस देवेशं विष्णुं शम्भुं धियैकया  ।  
ततः प्रसन्नौ देवेशौ वरान् ददतुर् ओजसा  ॥ ब्र्प्_१६८।३४ ॥  
अभिष्टुते नरेन्द्राय भुक्तिमुक्ती उभे अपि  ।  
माहात्म्यम् अस्य तीर्थस्य तथा ददतुर् उत्तमम्  ॥ ब्र्प्_१६८।३५ ॥  
ततःप्रभृति तत् तीर्थं शैवं वैष्णवम् उच्यते  ।  
तत्र स्नानं च दानं च सर्वकामप्रदं विदुः  ॥ ब्र्प्_१६८।३६ ॥  
इमानि सर्वतीर्थानि स्मरेद् अपि पठेत वा  ।  
विमुक्तः सर्वपापेभ्यः शिवविष्णुपुरं व्रजेत्  ॥ ब्र्प्_१६८।३७ ॥  
भानुतीर्थे विशेषेण स्नानं सर्वार्थसिद्धिदम्  ।  
तत्र तीर्थे महापुण्यं तीर्थानां शतम् अत्र हि  ॥ ब्र्प्_१६८।३८ ॥  
{ब्रह्मोवाच: }  
भिल्लतीर्थम् इति ख्यातं रोगघ्नं पापनाशनम्  ।  
महादेवपदाम्भोज- युगभक्तिप्रदायकम्  ॥ ब्र्प्_१६९।१ ॥  
तत्राप्य् एवंविधां पुण्यां कथां शृणु महामते  ।  
गङ्गाया दक्षिणे तीरे श्रीगिरेर् उत्तरे तटे  ॥ ब्र्प्_१६९।२ ॥  
आदिकेश इति ख्यात ऋषिभिः परिपूजितः  ।  
महादेवो लिङ्गरूपी सदास्ते सर्वकामदः  ॥ ब्र्प्_१६९।३ ॥  
सिन्धुद्वीप इति ख्यातो मुनिः परमधार्मिकः  ।  
तस्य भ्राता वेद इति स चापि परमो ऋषिः  ॥ ब्र्प्_१६९।४ ॥  
तम् आदिकेशं वै देवं त्रिपुरारिं त्रिलोचनम्  ।  
नित्यं पूजयते भक्त्या प्राप्ते मध्यन्दिने रवौ  ॥ ब्र्प्_१६९।५ ॥  
भिक्षाटनाय वेदो ऽपि याति ग्रामं विचक्षणः  ।  
याते तस्मिन् द्विजवरे व्याधः परमधार्मिकः  ॥ ब्र्प्_१६९।६ ॥  
तस्मिन् गिरिवरे पुण्ये मृगयां याति नित्यशः  ।  
अटित्वा विविधान् देशान् मृगान् हत्वा यथासुखम्  ॥ ब्र्प्_१६९।७ ॥  
मुखे गृहीत्वा पानीयम् अभिषेकाय शूलिनः  ।  
न्यस्य मांसं धनुष्कोट्यां श्रान्तो व्याधः शिवं प्रभुम्  ॥ ब्र्प्_१६९।८ ॥  
आदिकेशं समागत्य न्यस्य मांसं ततो बहिः  ।  
गङ्गां गत्वा मुखे वारि गृहीत्वागत्य तं शिवम्  ॥ ब्र्प्_१६९।९ ॥  
यस्य कस्यापि पत्त्राणि करेणादाय भक्तितः  ।  
अपरेण च मांसानि नैवेद्यार्थं च तन्मनाः  ॥ ब्र्प्_१६९।१० ॥  
आदिकेशं समागत्य वेदेनार्चितम् ओजसा  ।  
पादेनाहत्य तां पूजां मुखानीतेन वारिणा  ॥ ब्र्प्_१६९।११ ॥  
स्नापयित्वा शिवं देवम् अर्चयित्वा तु पत्त्रकैः  ।  
कल्पयित्वा तु तन् मांसं शिवो मे प्रीयताम् इति  ॥ ब्र्प्_१६९।१२ ॥  
नैव किञ्चित् स जानाति शिवभक्तिं विना शुभाम्  ।  
ततो याति स्वकं स्थानं मांसेन तु यथागतम्  ॥ ब्र्प्_१६९।१३ ॥  
करोत्य् एतादृग् आगत्या- गत्य प्रत्यहम् एव सः  ।  
तथापीशस् तुतोषास्य विचित्रा हीश्वरस्थितिः  ॥ ब्र्प्_१६९।१४ ॥  
यावन् नायात्य् असौ भिल्लः शिवस् तावन् न सौख्यभाक्  ।  
भक्तानुकम्पितां शम्भोर् मानातीतां तु वेत्ति कः  ॥ ब्र्प्_१६९।१५ ॥  
सम्पूजयत्य् आदिकेशम् उमया प्रत्यहं शिवम्  ।  
एवं बहुतिथे काले याते वेदश् चुकोप ह  ॥ ब्र्प्_१६९।१६ ॥  
पूजां मन्त्रवतीं चित्रां शिवभक्तिसमन्विताम्  ।  
को नु विध्वंसते पापो मत्तः स वधम् आप्नुयात्  ॥ ब्र्प्_१६९।१७ ॥  
गुरुदेवद्विजस्वामि- द्रोही वध्यो मुनेर् अपि  ।  
सर्वस्यापि वधार्हो ऽसौ शिवस्य द्रोहकृन् नरः  ॥ ब्र्प्_१६९।१८ ॥  
एवं निश्चित्य मेधावी वेदः सिन्धोस् तथानुजः  ।  
कस्येयं पापचेष्टा स्यात् पापिष्ठस्य दुरात्मनः  ॥ ब्र्प्_१६९।१९ ॥  
पुष्पैर् वन्यभवैर् दिव्यैः कन्दैर् मूलफलैः शुभैः  ।  
कृतां पूजां स विध्वस्य ह्य् अन्यां पूजां करोति यः  ॥ ब्र्प्_१६९।२० ॥  
मांसेन तरुपत्त्रैश् च स च वध्यो भवेन् मम  ।  
एवं सञ्चिन्त्य मेधावी गोपयित्वा तनुं तदा  ॥ ब्र्प्_१६९।२१ ॥  
तं पश्येयम् अहं पापं पूजाकर्तारम् ईश्वरे  ।  
एतस्मिन्न् अन्तरे प्रायाद् व्याधो देवं यथा पुरा  ॥ ब्र्प्_१६९।२२ ॥  
नित्यवत् पूजयन्तं तम् आदिकेशस् तदाब्रवीत्  ॥* ब्र्प्_१६९।२३ ॥  
{आदिकेश उवाच: }  
भो भो व्याध महाबुद्धे श्रान्तो ऽसीति पुनः पुनः  ।  
चिराय कथम् आयातस् त्वां विना तात दुःखितः  ।  
न विन्दामि सुखं किञ्चित् समाश्वसिहि पुत्रक  ॥ ब्र्प्_१६९।२४ ॥  
{ब्रह्मोवाच: }  
तम् एवंवादिनं देवं वेदः श्रुत्वा विलोक्य तु  ।  
चुकोप विस्मयाविष्टो न च किञ्चिद् उवाच ह  ॥ ब्र्प्_१६९।२५ ॥  
व्याधश् च नित्यवत् पूजां कृत्वा स्वभवनं ययौ  ।  
वेदश् च कुपितो भूत्वा आगत्येशम् उवाच ह  ॥ ब्र्प्_१६९।२६ ॥  
{वेद उवाच: }  
अयं व्याधः पापरतः क्रियाज्ञानविवर्जितः  ।  
प्राणिहिंसारतः क्रूरो निर्दयः सर्वजन्तुषु  ॥ ब्र्प्_१६९।२७ ॥  
हीनजातिर् अकिञ्चिज्ज्ञो गुरुक्रमविवर्जितः  ।  
सदानुचितकारी चा- निर्जिताखिलगोगणः  ॥ ब्र्प्_१६९।२८ ॥  
तस्यात्मानं दर्शितवान् न मां किञ्चन वक्ष्यसि  ।  
पूजां मन्त्रविधानेन करोमीश यतव्रतः  ॥ ब्र्प्_१६९।२९ ॥  
त्वदेकशरणो नित्यं भार्यापुत्रविवर्जितः  ।  
व्याधो मांसेन दुष्टेन पूजां तव करोत्य् असौ  ॥ ब्र्प्_१६९।३० ॥  
तस्य प्रसन्नो भगवान् न ममेति महाद्भुतम्  ।  
शास्तिम् अस्य करिष्यामि भिल्लस्य ह्य् अपकारिणः  ॥ ब्र्प्_१६९।३१ ॥  
मृदोः कोपि भवेत् प्रीतः कोपि तद्वद् दुरात्मनः  ।  
तस्माद् अहं मूर्ध्नि शिलां पातयेयम् असंशयम्  ॥ ब्र्प्_१६९।३२ ॥  
{ब्रह्मोवाच: }  
इत्य् उक्तवति वै वेदे विहस्येशो ऽब्रवीद् इदम्  ॥* ब्र्प्_१६९।३३ ॥  
{आदिकेश उवाच: }  
श्वः प्रतीक्षस्व पश्चान् मे शिलां पातय मूर्धनि  ॥* ब्र्प्_१६९।३४ ॥  
{ब्रह्मोवाच: }  
तथेत्य् उक्त्वा स वेदो ऽपि शिलां सन्त्यज्य बाहुना  ।  
उपसंहृत्य तं कोपं श्वः करोमीत्य् उवाच ह  ॥ ब्र्प्_१६९।३५ ॥  
ततः प्रातः समागत्य कृत्वा स्नानादिकर्म च  ।  
वेदो ऽपि नित्यवत् पूजां कुर्वन् पश्यति मस्तके  ॥ ब्र्प्_१६९।३६ ॥  
लिङ्गस्य सव्रणां भीमां धारां च रुधिरप्लुताम्  ।  
वेदः स विस्मितो भूत्वा किम् इदं लिङ्गमूर्धनि  ॥ ब्र्प्_१६९।३७ ॥  
महोत्पातो भवेत् कस्य सूचयेद् इत्य् अचिन्तयत्  ।  
मृद्भिश् च गोमयेनापि कुशैस् तं गाङ्गवारिभिः  ॥ ब्र्प्_१६९।३८ ॥  
प्रक्षालयित्वा तां पूजां कृतवान् नित्यवत् तदा  ।  
एतस्मिन्न् अन्तरे प्रायाद् व्याधो विगतकल्मषः  ॥ ब्र्प्_१६९।३९ ॥  
मूर्धानं व्रणसंयुक्तं सरक्तं लिङ्गमस्तके  ।  
शङ्करस्यादिकेशस्य ददृशे ऽन्तर्गतस् तदा  ॥ ब्र्प्_१६९।४० ॥  
दृष्ट्वैव किम् इदं चित्रम् इत्य् उक्त्वा निशितैः शरैः  ।  
आत्मानं भेदयाम् आस शतधा च सहस्रधा  ॥ ब्र्प्_१६९।४१ ॥  
स्वामिनो वैकृतं दृष्ट्वा कः क्षमेतोत्तमाशयः  ।  
मुहुर् निनिन्द चात्मानं मयि जीवत्य् अभूद् इदम्  ॥ ब्र्प्_१६९।४२ ॥  
कष्टम् आपतितं कीदृग् अहो दुर्विधिवैशसात्  ।  
तत् कर्म तस्य संवीक्ष्य महादेवो ऽतिविस्मितः  ।  
ततः प्रोवाच भगवान् वेदं वेदविदां वरम्  ॥ ब्र्प्_१६९।४३ ॥  
{आदिकेश उवाच: }  
पश्य व्याधं महाबुद्धे भक्तं भावेन संयुतम्  ।  
त्वं तु मृद्भिः कुशैर् वार्भिर् मूर्धानं स्पृष्टवान् असि  ॥ ब्र्प्_१६९।४४ ॥  
अनेन सहसा ब्रह्मन् ममात्मापि निवेदितः  ।  
भक्तिः प्रेमाथवा शक्तिर् विचारो यत्र विद्यते  ।  
तस्माद् अस्मै वरान् दास्ये पश्चात् तुभ्यं द्विजोत्तम  ॥ ब्र्प्_१६९।४५ ॥  
{ब्रह्मोवाच: }  
वरेण च्छन्दयाम् आस व्याधं देवो महेश्वरः  ।  
व्याधः प्रोवाच देवेशं निर्माल्यं तव यद् भवेत्  ॥ ब्र्प्_१६९।४६ ॥  
तद् अस्माकं भवेन् नाथ मन्नाम्ना तीर्थम् उच्यताम्  ।  
सर्वक्रतुफलं तीर्थं स्मरणाद् एव जायताम्  ॥ ब्र्प्_१६९।४७ ॥  
{ब्रह्मोवाच: }  
तथेत्य् उवाच देवेशस् ततस् तत् तीर्थम् उत्तमम्  ।  
भिल्लतीर्थं समस्ताघ- सङ्घविच्छेदकारणम्  ॥ ब्र्प्_१६९।४८ ॥  
श्रीमहादेवचरण- महाभक्तिविधायकम्  ।  
अभवत् स्नानदानाद्यैर् भुक्तिमुक्तिप्रदायकम्  ।  
वेदस्यापि वरान् प्रादाच् छिवो नानाविधान् बहून्  ॥ ब्र्प्_१६९।४९ ॥  
{ब्रह्मोवाच: }  
चक्षुस्तीर्थम् इति ख्यातं रूपसौभाग्यदायकम्  ।  
यत्र योगेश्वरो देवो गौतम्या दक्षिणे तटे  ॥ ब्र्प्_१७०।१ ॥  
पुरं भौवनम् आख्यातं गिरिमूर्ध्न्य् अभिधीयते  ।  
यत्रासौ भौवनो राजा क्षत्रधर्मपरायणः  ॥ ब्र्प्_१७०।२ ॥  
तस्मिन् पुरवरे कश्चिद् ब्राह्मणो वृद्धकौशिकः  ।  
तत्पुत्रो गौतम इति ख्यातो वेदविदुत्तमः  ॥ ब्र्प्_१७०।३ ॥  
तस्य मातुर् मनोदोषाद् विपरीतो ऽभवद् द्विजः  ।  
सखा तस्य वणिक् कश्चिन् मणिकुण्डल उच्यते  ॥ ब्र्प्_१७०।४ ॥  
तेन सख्यं द्विजस्यासीद् विषमं द्विजवैश्ययोः  ।  
श्रीमद्दरिद्रयोर् नित्यं परस्परहितैषिणोः  ॥ ब्र्प्_१७०।५ ॥  
कदाचिद् गौतमो वैश्यं वित्तेशं मणिकुण्डलम्  ।  
प्राहेदं वचनं प्रीत्या रहः स्थित्वा पुनः पुनः  ॥ ब्र्प्_१७०।६ ॥  
{गौतम उवाच: }  
गच्छामो धनम् आदातुं पर्वतान् उदधीन् अपि  ।  
यौवनं तद् वृथा ज्ञेयं विना सौख्यानुकूल्यतः  ।  
धनं विना तत् कथं स्याद् अहो धिङ् निर्धनं नरम्  ॥ ब्र्प्_१७०।७ ॥  
{ब्रह्मोवाच: }  
कुण्डलो द्विजम् आहेदं मत्पित्रोपार्जितं धनम्  ।  
बह्व् अस्ति किं धनेनाद्य करिष्ये द्विजसत्तम  ।  
द्विजः पुनर् उवाचेदं मणिकुण्डलम् ओजसा  ॥ ब्र्प्_१७०।८ ॥  
{गौतम उवाच: }  
धर्मार्थज्ञानकामानां को नु तृप्तः प्रशस्यते  ।  
उत्कर्षप्राप्तिर् एवैषां सखे श्लाघ्या शरीरिणाम्  ॥ ब्र्प्_१७०।९ ॥  
स्वेनैव व्यवसायेन धन्या जीवन्ति जन्तवः  ।  
परदत्तार्थसन्तुष्टाः कष्टजीविन एव ते  ॥ ब्र्प्_१७०।१० ॥  
स पुत्रः शस्यते लोके पितृभिश् चाभिनन्द्यते  ।  
यः पैत्र्यम् अभिलिप्सेत न वाचापि तु कुण्डल  ॥ ब्र्प्_१७०।११ ॥  
स्वबाहुबलम् आश्रित्य यो ऽर्थान् अर्जयते सुतः  ।  
स कृतार्थो भवेल् लोके पैत्र्यं वित्तं न तु स्पृशेत्  ॥ ब्र्प्_१७०।१२ ॥  
स्वयम् आर्ज्य सुतो वित्तं पित्रे दास्यति बन्धवे  ।  
तं तु पुत्रं विजानीयाद् इतरो योनिकीटकः  ॥ ब्र्प्_१७०।१३ ॥  
{ब्रह्मोवाच: }  
एतच् छ्रुत्वा तु तद् वाक्यं ब्राह्मणस्याभिलाषिणः  ।  
तथेति मत्वा तद्वाक्यं रत्नान्य् आदाय सत्वरः  ॥ ब्र्प्_१७०।१४ ॥  
आत्मकीयानि वित्तानि गौतमाय न्यवेदयत्  ।  
धनेनैतेन देशांश् च परिभ्रम्य यथासुखम्  ॥ ब्र्प्_१७०।१५ ॥  
धनान्य् आदाय वित्तानि पुनर् एष्यामहे गृहम्  ।  
सत्यम् एव वणिग् वक्ति स तु विप्रः प्रतारकः  ॥ ब्र्प्_१७०।१६ ॥  
पापात्मा पापचित्तं च न बुबोध वणिग् द्विजम्  ।  
तौ परस्परम् आमन्त्र्य मातापित्रोर् अजानतोः  ॥ ब्र्प्_१७०।१७ ॥  
देशाद् देशान्तरं यातौ धनार्थं तौ वणिग्द्विजौ  ।  
वणिग्घस्तस्थितं वित्तं ब्राह्मणो हर्तुम् इच्छति  ॥ ब्र्प्_१७०।१८ ॥  
{ब्राह्मण उवाच: }  
येन केनाप्य् उपायेन तद् धनं हि समाहरे  ।  
अहो पृथिव्यां रम्याणि नगराणि सहस्रशः  ॥ ब्र्प्_१७०।१९ ॥  
इष्टप्रदात्र्यः कामस्य देवता इव योषितः  ।  
मनोहरास् तत्र तत्र सन्ति किं क्रियते मया  ॥ ब्र्प्_१७०।२० ॥  
धनम् आहृत्य यत्नेन योषिद्भ्यो यदि दीयते  ।  
भुज्यन्ते तास् ततो नित्यं सफलं जीवितं हि तत्  ॥ ब्र्प्_१७०।२१ ॥  
नृत्यगीतरतो नित्यं पण्यस्त्रीभिर् अलङ्कृतः  ।  
भोक्ष्ये कथं तु तद् वित्तं वैश्यान् मद्धस्तम् आगतम्  ॥ ब्र्प्_१७०।२२ ॥  
{ब्रह्मोवाच: }  
एवं चिन्तयमानो ऽसौ गौतमः प्रहसन्न् इव  ।  
मणिकुण्डलम् आहेदम् अधर्माद् एव जन्तवः  ॥ ब्र्प्_१७०।२३ ॥  
वृद्धिं सुखम् अभीष्टानि प्राप्नुवन्ति न संशयः  ।  
धर्मिष्ठाः प्राणिनो लोके दृश्यन्ते दुःखभागिनः  ॥ ब्र्प्_१७०।२४ ॥  
तस्माद् धर्मेण किं तेन दुःखैकफलहेतुना  ॥* ब्र्प्_१७०।२५ ॥  
{ब्रह्मोवाच: }  
नेत्य् उवाच ततो वैश्यः सुखं धर्मे प्रतिष्ठितम्  ।  
पापे दुःखं भयं शोको दारिद्र्यं क्लेश एव च  ।  
यतो धर्मस् ततो मुक्तिः स्वधर्मः किं विनश्यति  ॥ ब्र्प्_१७०।२६ ॥  
{ब्रह्मोवाच: }  
एवं विवदतोस् तत्र सम्परायस् तयोर् अभूत्  ।  
यस्य पक्षो भवेज् ज्यायान् स परार्थम् अवाप्नुयात्  ॥ ब्र्प्_१७०।२७ ॥  
पृच्छावः कस्य प्राबल्यं धर्मिणो वाप्य् अधर्मिणः  ।  
वेदात् तु लौकिकं ज्येष्ठं लोके धर्मात् सुखं भवेत्  ॥ ब्र्प्_१७०।२८ ॥  
एवं विवदमानौ ताव् ऊचतुः सकलाञ् जनान्  ।  
धर्मस्य वाप्य् अधर्मस्य प्राबल्यम् अनयोर् भुवि  ॥ ब्र्प्_१७०।२९ ॥  
तद् वदन्तु यथावृत्तम् एवम् ऊचतुर् ओजसा  ।  
एवं तत्रोचिरे केचिद् ये धर्मेणानुवर्तिनः  ॥ ब्र्प्_१७०।३० ॥  
तैर् दुःखम् अनुभूयते पापिष्ठाः सुखिनो जनाः  ।  
सम्पराये धनं सर्वं जितं विप्रे न्यवेदयत्  ॥ ब्र्प्_१७०।३१ ॥  
मणिमान् धर्मविच्छ्रेष्ठः पुनर् धर्मं प्रशंसति  ।  
मणिमन्तं द्विजः प्राह किं धर्मम् अनुशंससि  ।  
{ब्रह्मोवाच: }  
तथेति चेत्य् आह वैश्यो ब्राह्मणः पुनर् अब्रवीत्  ॥ ब्र्प्_१७०।३२ ॥  
{ब्राह्मण उवाच: }  
जितं मया धनं वैश्य निर्लज्जः किं नु भाषसे  ।  
मयैव विजितो धर्मो यथेष्टचरणात्मना  ॥ ब्र्प्_१७०।३३ ॥  
{ब्रह्मोवाच: }  
तद् ब्राह्मणवचः श्रुत्वा वैश्यः सस्मित ऊचिवान्  ॥* ब्र्प्_१७०।३४ ॥  
{वैश्य उवाच: }  
पुलाका इव धान्येषु पुत्तिका इव पक्षिषु  ।  
तथैव तान् सखे मन्ये येषां धर्मो न विद्यते  ॥ ब्र्प्_१७०।३५ ॥  
चतुर्णां पुरुषार्थानां धर्मः प्रथम उच्यते  ।  
पश्चाद् अर्थश् च कामश् च स धर्मो मयि तिष्ठति  ।  
कथं ब्रूषे द्विजश्रेष्ठ मया विजितम् इत्य् अदः  ॥ ब्र्प्_१७०।३६ ॥  
{ब्रह्मोवाच: }  
द्विजो वैश्यं पुनः प्राह हस्ताभ्यां जायतां पणः  ।  
तथेति मन्यते वैश्यस् तौ गत्वा पुनर् ऊचतुः  ॥ ब्र्प्_१७०।३७ ॥  
पूर्ववल् लौकिकान् गत्वा जितम् इत्य् अब्रवीद् द्विजः  ।  
करौ छित्त्वा ततः प्राह कथं धर्मं तु मन्यसे  ।  
आक्षिप्तो ब्राह्मणेनैवं वैश्यो वचनम् अब्रवीत्  ॥ ब्र्प्_१७०।३८ ॥  
{वैश्य उवाच: }  
धर्मम् एव परं मन्ये प्राणैः कण्ठगतैर् अपि  ।  
माता पिता सुहृद् बन्धुर् धर्म एव शरीरिणाम्  ॥ ब्र्प्_१७०।३९ ॥  
{ब्रह्मोवाच: }  
एवं विवदमानौ ताव् अर्थवान् ब्राह्मणो ऽभवत्  ।  
विमुक्तो वैश्यकस् तत्र बाहुभ्यां च धनेन च  ॥ ब्र्प्_१७०।४० ॥  
एवं भ्रमन्तौ सम्प्राप्तौ गङ्गां योगेश्वरं हरिम्  ।  
यदृच्छया मुनिश्रेष्ठ मिथस् ताव् ऊचतुः पुनः  ॥ ब्र्प्_१७०।४१ ॥  
वैश्यो गङ्गां तु योगेशं धर्मम् एव प्रशंसति  ।  
अतिकोपाद् द्विजो वैश्यम् आक्षिपन् पुनर् अब्रवीत्  ॥ ब्र्प्_१७०।४२ ॥  
{ब्राह्मण उवाच: }  
गतं धनं करौ छिन्नाव् अवशिष्टो शुभिर् भवान्  ।  
त्वम् अन्यथा यदि ब्रूष आहरिष्ये ऽसिना शिरः  ॥ ब्र्प्_१७०।४३ ॥  
{ब्रह्मोवाच: }  
विहस्य पुनर् आहेदं वैश्यो गौतमम् अञ्जसा  ॥* ब्र्प्_१७०।४४ ॥  
{वैश्य उवाच: }  
धर्मम् एव परं मन्ये यथेच्छसि तथा कुरु  ।  
ब्राह्मणांश् च गुरून् देवान् वेदान् धर्मं जनार्दनम्  ॥ ब्र्प्_१७०।४५ ॥  
यस् तु निन्दयते पापो नासौ स्पृश्यो ऽथ पापकृत्  ।  
उपेक्षणीयो दुर्वृत्तः पापात्मा धर्मदूषकः  ॥ ब्र्प्_१७०।४६ ॥  
{ब्रह्मोवाच: }  
ततः प्राह स कोपेन धर्मं यद्य् अनुशंससि  ।  
आवयोः प्राणयोर् अत्र पणः स्याद् इति वै मुने  ॥ ब्र्प्_१७०।४७ ॥  
एवम् उक्ते गौतमेन तथेत्य् आह वणिक् तदा  ।  
पुनर् अप्य् ऊचतुर् उभौ लोकांल् लोकास् तथोचिरे  ॥ ब्र्प्_१७०।४८ ॥  
योगेश्वरस्य पुरतो गौतम्या दक्षिणे तटे  ।  
तं निपात्य विशं विप्रश् चक्षुर् उत्पाट्य चाब्रवीत्  ॥ ब्र्प्_१७०।४९ ॥  
{विप्र उवाच: }  
गतो ऽसीमां दशां वैश्य नित्यं धर्मप्रशंसया  ।  
गतं धनं गतं चक्षुश् छेदितौ करपल्लवौ  ।  
पृष्टो ऽसि मित्र गच्छामि मैवं ब्रूयाः कथान्तरे  ॥ ब्र्प्_१७०।५० ॥  
{ब्रह्मोवाच: }  
तस्मिन् प्रयाते वैश्यो ऽसौ चिन्तयाम् आस चेतसि  ।  
हा कष्टं मे किम् अभवद् धर्मैकमनसो हरे  ॥ ब्र्प्_१७०।५१ ॥  
स कुण्डलो वणिक्श्रेष्ठो निर्धनो गतबाहुकः  ।  
गतनेत्रः शुचं प्राप्तो धर्मम् एवानुसंस्मरन्  ॥ ब्र्प्_१७०।५२ ॥  
एवं बहुविधां चिन्तां कुर्वन्न् आस्ते महीतले  ।  
निश्चेष्टो ऽथ निरुत्साहः पतितः शोकसागरे  ॥ ब्र्प्_१७०।५३ ॥  
दिनावसाने शर्वर्याम् उदिते चन्द्रमण्डले  ।  
एकादश्यां शुक्लपक्षे तत्रायाति विभीषणः  ॥ ब्र्प्_१७०।५४ ॥  
स तु योगेश्वरं देवं पूजयित्वा यथाविधि  ।  
स्नात्वा तु गौतमीं गङ्गां सपुत्रो राक्षसैर् वृतः  ॥ ब्र्प्_१७०।५५ ॥  
विभीषणस्य हि सुतो विभीषण इवापरः  ।  
वैभीषणिर् इति ख्यातस् तम् अपश्यद् उवाच ह  ॥ ब्र्प्_१७०।५६ ॥  
वैश्यस्य वचनं श्रुत्वा यथावृत्तं स धर्मवित्  ।  
पित्रे निवेदयाम् आस लङ्केशाय महात्मने  ।  
स तु लङ्केश्वरः प्राह पुत्रं प्रीत्या गुणाकरम्  ॥ ब्र्प्_१७०।५७ ॥  
{विभीषण उवाच: }  
श्रीमान् रामो मम गुरुस् तस्य मान्यः सखा मम  ।  
हनुमान् इति विख्यातस् तेनानीतो गिरिर् महान्  ॥ ब्र्प्_१७०।५८ ॥  
पुरा कार्यान्तरे प्राप्ते सर्वौषध्याश्रयो ऽचलः  ।  
जाते कार्ये तम् आदाय हिमवन्तम् अथागमत्  ॥ ब्र्प्_१७०।५९ ॥  
विशल्यकरणी चेति मृतसञ्जीवनीति च  ।  
तदानीय महाबुद्धी रामायाक्लिष्टकर्मणे  ॥ ब्र्प्_१७०।६० ॥  
निवेदयित्वा तत् साध्यं तस्मिन् वृत्ते समागतः  ।  
पुनर् गिरिं समादाय आगच्छद् देवपर्वतम्  ॥ ब्र्प्_१७०।६१ ॥  
ताम् आनीयास्य हृदये निवेशय हरिं स्मरन्  ।  
ततः प्राप्स्यत्य् अयं सर्वम् अपेक्षितम् उदारधीः  ॥ ब्र्प्_१७०।६२ ॥  
गच्छतस् तस्य वेगेन विशल्यकरणी पुनः  ।  
अपतद् गौतमीतीरे यत्र योगेश्वरो हरिः  ॥ ब्र्प्_१७०।६३ ॥  
{वैभीषणिर् उवाच: }  
ताम् ओषधीं मम पितर् दर्शयाशु विलम्ब मा  ।  
परार्तिशमनाद् अन्यच् छ्रेयो न भुवनत्रये  ॥ ब्र्प्_१७०।६४ ॥  
{ब्रह्मोवाच: }  
विभीषणस् तथेत्य् उक्त्वा तां पुत्रस्याप्य् अदर्शयत्  ।  
इषे त्वेत्य् अस्य वृक्षस्य शाखां चिच्छेद तत्सुतः  ।  
वैश्यस्य चापि वै प्रीत्या सन्तः परहिते रताः  ॥ ब्र्प्_१७०।६५ ॥  
{विभीषण उवाच: }  
यत्रापतन् नगे चास्मिन् स वृक्षस् तु प्रतापवान्  ।  
तस्य शाखां समादाय हृदये ऽस्य निवेशय  ।  
तत्स्पृष्टमात्र एवासौ स्वकं रूपम् अवाप्नुयात्  ॥ ब्र्प्_१७०।६६ ॥  
{ब्रह्मोवाच: }  
एतच् छ्रुत्वा पितुर् वाक्यं वैभीषणिर् उदारधीः  ।  
तथा चकार वै सम्यक् काष्ठखण्डं न्यवेशयत्  ॥ ब्र्प्_१७०।६७ ॥  
हृदये स तु वैश्यो ऽपि सचक्षुः सकरो ऽभवत्  ।  
मणिमन्त्रौषधीनां हि वीर्यं को ऽपि न बुध्यते  ॥ ब्र्प्_१७०।६८ ॥  
तद् एव काष्ठम् आदाय धर्मम् एवानुसंस्मरन्  ।  
स्नात्वा तु गौतमीं गङ्गां तथा योगेश्वरं हरिम्  ॥ ब्र्प्_१७०।६९ ॥  
नमस्कृत्वा पुनर् अगात् काष्ठखण्डेन वैश्यकः  ।  
परिभ्रमन् नृपपुरं महापुरम् इति श्रुतम्  ॥ ब्र्प्_१७०।७० ॥  
महाराज इति ख्यातस् तत्र राजा महाबलः  ।  
तस्य नास्ति सुतः कश्चित् पुत्रिका नष्टलोचना  ॥ ब्र्प्_१७०।७१ ॥  
सैव तस्य सुता पुत्रस् तस्यापि व्रतम् ईदृशम्  ।  
देवो वा दानवो वापि ब्राह्मणः क्षत्रियो भवेत्  ॥ ब्र्प्_१७०।७२ ॥  
वैश्यो वा शूद्रयोनिर् वा सगुणो निर्गुणो ऽपि वा  ।  
तस्मै देया इयं पुत्री यो नेत्रे आहरिष्यति  ॥ ब्र्प्_१७०।७३ ॥  
राज्येन सह देयेयम् इति राजा ह्य् अघोषयत्  ।  
अहर्निशम् असौ वैश्यः श्रुत्वा घोषम् अथाब्रवीत्  ॥ ब्र्प्_१७०।७४ ॥  
{वैश्य उवाच: }  
अहं नेत्रे आहरिष्ये राजपुत्र्या असंशयम्  ॥* ब्र्प्_१७०।७५ ॥  
{ब्रह्मोवाच: }  
तं वैश्यं तरसादाय महाराज्ञे न्यवेदयत्  ।  
तत्काष्ठस्पर्शमात्रेण सनेत्राभून् नृपात्मजा  ॥ ब्र्प्_१७०।७६ ॥  
ततः सविस्मयो राजा को भवान् इति चाब्रवीत्  ।  
वैश्यो राज्ञे यथावृत्तं न्यवेदयद् अशेषतः  ॥ ब्र्प्_१७०।७७ ॥  
{वैश्य उवाच: }  
ब्राह्मणानां प्रसादेन धर्मस्य तपसस् तथा  ।  
दानप्रभावाद् यज्ञैश् च विविधैर् भूरिदक्षिणैः  ।  
दिव्यौषधिप्रभावेन मम सामर्थ्यम् ईदृशम्  ॥ ब्र्प्_१७०।७८ ॥  
{ब्रह्मोवाच: }  
एतद् वैश्यवचः श्रुत्वा विस्मितो ऽभून् महीपतिः  ॥* ब्र्प्_१७०।७९ ॥  
{राजोवाच: }  
अहो महानुभावो ऽयं प्रायो वृन्दारको भवेत्  ।  
अन्यथैतादृग् अन्यस्य सामर्थ्यं दृश्यते कथम्  ।  
तस्माद् अस्मै तु तां कन्यां प्रदास्ये राज्यपूर्विकाम्  ॥ ब्र्प्_१७०।८० ॥  
{ब्रह्मोवाच: }  
इति सङ्कल्प्य मनसि कन्यां राज्यं च दत्तवान्  ।  
विहारार्थं गतः स्वैरं परं खेदम् उपागतः  ॥ ब्र्प्_१७०।८१ ॥  
न मित्रेण विना राज्यं न मित्रेण विना सुखम्  ।  
तम् एव सततं विप्रं चिन्तयन् वैश्यनन्दनः  ॥ ब्र्प्_१७०।८२ ॥  
एतद् एव सुजातानां लक्षणं भुवि देहिनाम्  ।  
कृपार्द्रं यन् मनो नित्यं तेषाम् अप्य् अहितेषु हि  ॥ ब्र्प्_१७०।८३ ॥  
महानृपो वनं प्रायात् स राजा मणिकुण्डलः  ।  
तस्मिञ् शासति राज्यं तु कदाचिद् गौतमं द्विजम्  ॥ ब्र्प्_१७०।८४ ॥  
हृतस्वं द्यूतकैः पापैर् अपश्यन् मणिकुण्डलः  ।  
तम् आदाय द्विजं मित्रं पूजयाम् आस धर्मवित्  ॥ ब्र्प्_१७०।८५ ॥  
धर्माणां तु प्रभावं तं तस्मै सर्वं न्यवेदयत्  ।  
स्नापयाम् आस गङ्गायां तं सर्वाघनिवृत्तये  ॥ ब्र्प्_१७०।८६ ॥  
तेन विप्रेण सर्वैस् तैः स्वकीयैर् गोत्रजैर् वृतः  ।  
वैश्यैः स्वदेशसम्भूतैर् ब्राह्मणस्य तु बान्धवैः  ॥ ब्र्प्_१७०।८७ ॥  
वृद्धकौशिकमुख्यैश् च तस्मिन् योगेश्वरान्तिके  ।  
यज्ञान् इष्ट्वा सुरान् पूज्य ततः स्वर्गम् उपेयिवान्  ॥ ब्र्प्_१७०।८८ ॥  
ततः प्रभृति तत् तीर्थं मृतसञ्जीवनं विदुः  ।  
चक्षुस्तीर्थं सयोगेशं स्मरणाद् अपि पुण्यदम्  ।  
मनःप्रसादजननं सर्वदुर्भावनाशनम्  ॥ ब्र्प्_१७०।८९ ॥  
{ब्रह्मोवाच: }  
उर्वशीतीर्थम् आख्यातम् अश्वमेधफलप्रदम्  ।  
स्नानदानमहादेव- वासुदेवार्चनादिभिः  ॥ ब्र्प्_१७१।१ ॥  
महेश्वरो यत्र देवो यत्र शार्ङ्गधरो हरिः  ।  
प्रमतिर् नाम राजासीत् सार्वभौमः प्रतापवान्  ॥ ब्र्प्_१७१।२ ॥  
रिपूञ् जित्वा जगामाशु इन्द्रलोकं सुरैर् वृतम्  ।  
तत्रापश्यत् सुरपतिं मरुद्भिः सह नारद  ॥ ब्र्प्_१७१।३ ॥  
जहासेन्द्रं पाशहस्तं प्रमतिः क्षत्रियर्षभः  ।  
तं हसन्तम् अथालक्ष्य हरिः प्रमतिम् अब्रवीत्  ॥ ब्र्प्_१७१।४ ॥  
{इन्द्र उवाच: }  
देवालये महाबुद्धे मरुद्भिः क्रीडितैर् अलम्  ।  
दिशो जित्वा दिवं प्राप्तः कुरु क्रीडां मया सह  ॥ ब्र्प्_१७१।५ ॥  
{ब्रह्मोवाच: }  
सकषायं हरिवचो निशम्य प्रमतिर् नृपः  ।  
तथेत्य् उवाच देवेन्द्रं निष्कृतिं कां तु मन्यसे  ।  
तच् छ्रुत्वा प्रमतेर् वाक्यं सुरराण् नृपम् अब्रवीत्  ॥ ब्र्प्_१७१।६ ॥  
{इन्द्र उवाच: }  
उर्वश्य् एव पणो ऽस्माकं प्राप्या या निखिलैर् मखैः  ॥* ब्र्प्_१७१।७ ॥  
{ब्रह्मोवाच: }  
एतच् छ्रुत्वेन्द्रवचनं प्रमतिः प्राह गर्वितः  ।  
उर्वशीं निष्कृतिं मन्ये त्वं राजन् किं नु मन्यसे  ॥ ब्र्प्_१७१।८ ॥  
यद् ब्रवीषि सुरेशान तन् मन्ये ऽहं शतक्रतो  ।  
प्राहेन्द्रं प्रमतिस् तद्वन् निष्कृत्यै दक्षिणं करम्  ।  
सवर्म सशरं धर्म्यं देहि दीव्यामहे वयम्  ॥ ब्र्प्_१७१।९ ॥  
{ब्रह्मोवाच: }  
ताव् एवं संविदं कृत्वा देवनायोपतस्थतुः  ।  
प्रमतिर् जितवांस् तत्र उर्वशीं दैवतस्त्रियम्  ।  
तां जित्वा प्रमतिः प्राह संरम्भात् तं शतक्रतुम्  ॥ ब्र्प्_१७१।१० ॥  
{प्रमतिर् उवाच: }  
निष्कृत्यै पुनर् अन्यन् मे पश्चाद् दीव्ये त्वया विभो  ॥* ब्र्प्_१७१।११ ॥  
{इन्द्र उवाच: }  
देवयोग्यम् अथो वज्रं जैत्रं सरथम् उत्तमम्  ।  
दीव्ये ऽहं तेन नृपते करेणाप्य् अविचारयन्  ॥ ब्र्प्_१७१।१२ ॥  
{ब्रह्मोवाच: }  
स गृहीत्वा तदा पाशान् अन्यांश् च मणिभूषितान्  ।  
जितम् इत्य् अब्रवीच् छक्रं प्रमतिः प्रहसंस् तदा  ॥ ब्र्प्_१७१।१३ ॥  
एतस्मिन्न् अन्तरे प्रायाद् अक्षज्ञस् तत्र नारद  ।  
विश्वावसुर् इति ख्यातो गन्धर्वाणां महेश्वरः  ॥ ब्र्प्_१७१।१४ ॥  
{विश्वावसुर् उवाच: }  
गन्धर्वविद्यया राजंस् तया दीव्यामहे त्वया  ।  
तथेत्य् उक्त्वा स नृपतिर् जितम् इत्य् अब्रवीत् तदा  ॥ ब्र्प्_१७१।१५ ॥  
तौ जित्वा नृपतिर् मौर्ख्याद् देवेन्द्रं प्राह कश्मलम्  ॥* ब्र्प्_१७१।१६ ॥  
{प्रमतिर् उवाच: }  
रणे वा देवने वापि न त्वं जेता कथञ्चन  ।  
महेन्द्र सततं तस्माद् अस्मदाराधको भव  ।  
वद केन प्रकारेण जाता देवेन्द्रता तव  ॥ ब्र्प्_१७१।१७ ॥  
{ब्रह्मोवाच: }  
तथा प्राहोर्वशीं गर्वाद् गच्छ कर्मकरी भव  ।  
उर्वशी प्राह देवेषु यथा वर्ते तथा त्वयि  ।  
वर्तेय सर्वभावेन न मां धिक्कर्तुम् अर्हसि  ॥ ब्र्प्_१७१।१८ ॥  
{ब्रह्मोवाच: }  
ततस् तां प्रमतिः प्राह त्वादृश्यः सन्ति चारिकाः  ।  
त्वं किं विलज्जसे भद्रे गच्छ कर्मकरी भव  ॥ ब्र्प्_१७१।१९ ॥  
एतच् छ्रुत्वा नृपेणोक्तं गन्धर्वाधिपतिस् तदा  ।  
चित्रसेन इति ख्यातः सुतो विश्वावसोर् बली  ॥ ब्र्प्_१७१।२० ॥  
{चित्रसेन उवाच: }  
दीव्ये ऽहं वै त्वया राजन् सर्वेणानेन भूपते  ।  
राज्येन जीवितेनापि मदीयेन तवापि च  ॥ ब्र्प्_१७१।२१ ॥  
{ब्रह्मोवाच: }  
तथेत्य् उक्त्वा पुनर् उभौ चित्रसेननृपोत्तमौ  ।  
दीव्येताम् अभिसंरब्धौ चित्रसेनो ऽजयत् तदा  ॥ ब्र्प्_१७१।२२ ॥  
गान्धर्वैस् तं महापाशैर् बबन्ध नृपतिं तदा  ।  
चित्रसेनो ऽजयत् सर्वम् उर्वशीमुख्यतः पणैः  ॥ ब्र्प्_१७१।२३ ॥  
राज्यं कोशं बलं चैव यद् अन्यद् वसु किञ्चन  ।  
चित्रसेनस्य तज् जातं यद् आसीत् प्रमतेर् धनम्  ॥ ब्र्प्_१७१।२४ ॥  
तस्य पुत्रो बाल एव पुरोधसम् उवाच ह  ।  
वैश्वामित्रं महाप्राज्ञं मधुच्छन्दसम् ओजसा  ॥ ब्र्प्_१७१।२५ ॥  
{प्रमतिपुत्र उवाच: }  
किं मे पित्रा कृतं पापं क्व वा बद्धो महामतिः  ।  
कथम् एष्यति स्वं स्थानं कथं पाशैर् विमोक्ष्यते  ॥ ब्र्प्_१७१।२६ ॥  
{ब्रह्मोवाच: }  
सुमतेर् वचनं श्रुत्वा ध्यात्वा स मुनिसत्तमः  ।  
मधुच्छन्दा जगादेदं प्रमतेर् वर्तनं तदा  ॥ ब्र्प्_१७१।२७ ॥  
{मधुच्छन्दा उवाच: }  
देवलोके तव पिता बद्ध आस्ते महामते  ।  
कैतवैर् बहुदोषैश् च भ्रष्टराज्यो बभूव ह  ॥ ब्र्प्_१७१।२८ ॥  
यो याति कैतवसभां स चापि क्लेशभाग् भवेत्  ।  
द्यूतमद्यामिषादीनि व्यसनानि नृपात्मज  ॥ ब्र्प्_१७१।२९ ॥  
पापिनाम् एव जायन्ते सदा पापात्मकानि हि  ।  
एकैकम् अप्य् अनर्थाय पापाय नरकाय च  ॥ ब्र्प्_१७१।३० ॥  
यानासनाभिलापाद्यैः कृतैः कैतववर्तिभिः  ।  
कुलीनाः कलुषीभूताः किं पुनः कितवो जनः  ॥ ब्र्प्_१७१।३१ ॥  
कितवस्य तु या जाया तप्यते नित्यम् एव सा  ।  
स चापि कितवः पापो योषितं वीक्ष्य तप्यते  ॥ ब्र्प्_१७१।३२ ॥  
तां दृष्ट्वा विगतानन्दो नित्यं वदति पापकृत्  ।  
अहो संसारचक्रे ऽस्मिन् मया तुल्यो न पातकी  ॥ ब्र्प्_१७१।३३ ॥  
न किञ्चिद् अपि यस्यास्ते लोके विषयजं सुखम्  ।  
लोकद्वये ऽपि न सुखी कितवः कोपि दृश्यते  ॥ ब्र्प्_१७१।३४ ॥  
विभाति च तथा नित्यं लज्जया दग्धमानसः  ।  
गतधर्मो निरानन्दो ग्रस्तगर्वस् तथाटति  ॥ ब्र्प्_१७१।३५ ॥  
अकैतवी च या वृत्तिः सा प्रशस्ता द्विजन्मनाम्  ।  
कृषिगोरक्ष्यवाणिज्यम् अपि कुर्यान् न कैतवम्  ॥ ब्र्प्_१७१।३६ ॥  
यस् तु कैतववृत्त्या हि धनम् आहर्तुम् इच्छति  ।  
धर्मार्थकामाभिजनैः स विमुच्येत पौरुषात्  ॥ ब्र्प्_१७१।३७ ॥  
वेदे ऽपि दूषितं कर्म तव पित्रा तदादृतम्  ।  
तस्मात् किं कुर्महे वत्स यद् उक्तं ते विधीयते  ॥ ब्र्प्_१७१।३८ ॥  
विधातृविहितं मार्गं को नु वात्येति पण्डितः  ॥* ब्र्प्_१७१।३९ ॥  
{ब्रह्मोवाच: }  
एतत् पुरोधसो वाक्यं श्रुत्वा सुमतिर् अब्रवीत्  ॥* ब्र्प्_१७१।४० ॥  
{सुमतिर् उवाच: }  
किं कृत्वा प्रमतिस् तातः पुना राज्यम् अवाप्नुयात्  ॥* ब्र्प्_१७१।४१ ॥  
{ब्रह्मोवाच: }  
पुनर् ध्यात्वा मधुच्छन्दाः सुमतिं चेदम् अब्रवीत्  ॥* ब्र्प्_१७१।४२ ॥  
{मधुच्छन्दा उवाच: }  
गौतमीं याहि वत्स त्वं तत्र पूजय शङ्करम्  ।  
अदितिं वरुणं विष्णुं ततः पाशाद् विमोक्ष्यते  ॥ ब्र्प्_१७१।४३ ॥  
{ब्रह्मोवाच: }  
तथेत्य् उक्त्वा जगामाशु गङ्गां नत्वा जनार्दनम्  ।  
पूजयाम् आस शम्भुं च तपस् तेपे यतव्रतः  ॥ ब्र्प्_१७१।४४ ॥  
सहस्रम् एकं वर्षाणां बद्धं पितरम् आत्मनः  ।  
मोचयाम् आस देवेभ्यः पुना राज्यम् अवाप सः  ॥ ब्र्प्_१७१।४५ ॥  
शिवेशाभ्यां मुक्तपाशो राज्यं प्राप सुतात् स्वकात्  ।  
अवाप्य विद्यां गान्धर्वीं प्रियश् चासीच् छतक्रतोः  ॥ ब्र्प्_१७१।४६ ॥  
शाम्भवं वैष्णवं चैव उर्वशीतीर्थम् एव च  ।  
ततःप्रभृति तत् तीर्थं कैतवं चेति विश्रुतम्  ॥ ब्र्प्_१७१।४७ ॥  
शिवविष्णुसरिन्मातु- प्रसादाद् आप्यते न किम्  ।  
तत्र स्नानं च दानं च बहुपुण्यफलप्रदम्  ।  
पापपाशविमोक्षं तु सर्वदुर्गतिनाशनम्  ॥ ब्र्प्_१७१।४८ ॥  
{ब्रह्मोवाच: }  
सामुद्रं तीर्थम् आख्यातं सर्वतीर्थफलप्रदम्  ।  
तस्य स्वरूपं वक्ष्यामि शृणु नारद तन्मनाः  ॥ ब्र्प्_१७२।१ ॥  
विसृष्टा गौतमेनासौ गङ्गा पापप्रणाशनी  ।  
लोकानाम् उपकारार्थं प्रायात् पूर्वार्णवं प्रति  ॥ ब्र्प्_१७२।२ ॥  
आगच्छन्ती देवनदी कमण्डलुधृता मया  ।  
शिरसा च धृता देवी शम्भुना परमात्मना  ॥ ब्र्प्_१७२।३ ॥  
विष्णुपादात् प्रसूतां तां ब्राह्मणेन महात्मना  ।  
आनीतां मर्त्यभवनं स्मरणाद् अघनाशनीम्  ॥ ब्र्प्_१७२।४ ॥  
गुरोर् गुरुतमां सिन्धुर् दृष्ट्वा कृत्यम् अचिन्तयत्  ।  
या वन्द्या जगताम् ईशा ब्रह्मेशाद्यैर् नमस्कृता  ॥ ब्र्प्_१७२।५ ॥  
ताम् अहं प्रतिगच्छेयं नो चेत् स्याद् धर्मदूषणम्  ।  
आगच्छन्तं महात्मानं यो मोहान् नोपतिष्ठते  ॥ ब्र्प्_१७२।६ ॥  
न तस्य कोपि त्रातास्ति पापिनो लोकयोर् द्वयोः  ।  
एवं विमृश्य रत्नेशो मूर्तिमान् विनयान्वितः  ।  
कृताञ्जलिपुटो गङ्गाम् आहेदं सरिताम्पतिः  ॥ ब्र्प्_१७२।७ ॥  
{सिन्धुर् उवाच: }  
रसातलगतं वारि पृथिव्यां यन् नभस्तले  ।  
तन् माम् एवात्र विशतु नाहं वक्ष्यामि किञ्चन  ॥ ब्र्प्_१७२।८ ॥  
मयि रत्नानि पीयूषं पर्वता राक्षसासुराः  ।  
एतान् अप्य् अखिलान् अन्यान् भीमान् सन्धारयाम्य् अहम्  ॥ ब्र्प्_१७२।९ ॥  
ममान्तः कमलायुक्तो विष्णुः स्वपिति नित्यदा  ।  
ममाशक्यं न किमपि विद्यते सचराचरे  ॥ ब्र्प्_१७२।१० ॥  
महत्य् अभ्यागते कुर्यात् प्रत्युत्थानं न यो मदात्  ।  
स धर्मादिपरिभ्रष्टो निरयं तु समाप्नुयात्  ॥ ब्र्प्_१७२।११ ॥  
न तान् मे बिभ्रतः खेदो विनागस्त्यपराभवात्  ।  
किं तु त्वं गौरवेणैषाम् अतिरिक्ता ततस् त्व् अहम्  ॥ ब्र्प्_१७२।१२ ॥  
ब्रवीमि देवि गङ्गे मां त्वं साम्यात् सङ्गता भव  ।  
नैकरूपाम् अहं शक्तः सङ्गन्तुं बहुधा यदि  ॥ ब्र्प्_१७२।१३ ॥  
सङ्गम् एष्यसि देवि त्वं सङ्गच्छे ऽहं न चान्यथा  ।  
गङ्गे समेष्यसि यदि बहुधा तद् विचारये  ॥ ब्र्प्_१७२।१४ ॥  
{ब्रह्मोवाच: }  
तम् एवंवादिनं सिन्धुम् अपाम् ईशं तदाब्रवीत्  ।  
गङ्गा सा गौतमी देवी कुरु चैतद् वचो मम  ॥ ब्र्प्_१७२।१५ ॥  
सप्तर्षीणां च या भार्या अरुन्धतिपुरोगमाः  ।  
भर्तृभिः सहिताः सर्वा आनय त्वं तदा त्व् अहम्  ॥ ब्र्प्_१७२।१६ ॥  
अल्पभूता भविष्यामि ततः स्यां तव सङ्गता  ।  
तथेत्य् उक्त्वा सप्तर्षीणां भार्याभिर् ऋषिभिर् वृतः  ॥ ब्र्प्_१७२।१७ ॥  
आनयाम् आस तां देवी सप्तधा सा व्यभज्यत  ।  
सा चेयं गौतमी गङ्गा सप्तधा सागरं गता  ॥ ब्र्प्_१७२।१८ ॥  
सप्तर्षीणां तु नाम्ना तु सप्त गङ्गास् ततो ऽभवन्  ।  
तत्र स्नानं च दानं च श्रवणं पठनं तथा  ॥ ब्र्प्_१७२।१९ ॥  
स्मरणं चापि यद् भक्त्या सर्वकामप्रदं भवेत्  ।  
नास्माद् अन्यत् परं तीर्थं समुद्राद् भुवनत्रये  ।  
पापहानौ भुक्तिमुक्ति- प्राप्तौ च मनसो मुदे  ॥ ब्र्प्_१७२।२० ॥  
{ब्रह्मोवाच: }  
ऋषिसत्त्रम् इति ख्यातम् ऋषयः सप्त नारद  ।  
निषेदुस् तपसे यत्र यत्र भीमेश्वरः शिवः  ॥ ब्र्प्_१७३।१ ॥  
तत्रेदं वृत्तम् आख्यास्ये देवर्षिपितृबृंहितम्  ।  
शृणु यत्नेन वक्ष्यामि सर्वकामप्रदं शुभम्  ॥ ब्र्प्_१७३।२ ॥  
सप्तधा व्यभजन् गङ्गाम् ऋषयः सप्त नारद  ।  
वासिष्ठी दाक्षिणेयी स्याद् वैश्वामित्री तदुत्तरा  ॥ ब्र्प्_१७३।३ ॥  
वामदेव्य् अपरा ज्ञेया गौतमी मध्यतः शुभा  ।  
भारद्वाजी स्मृता चान्या आत्रेयी चेत्य् अथापरा  ॥ ब्र्प्_१७३।४ ॥  
जामदग्नी तथा चान्या व्यपदिष्टा तु सप्तधा  ।  
तैः सर्वैर् ऋषिभिस् तत्र यष्टुम् इष्टैर् महात्मभिः  ॥ ब्र्प्_१७३।५ ॥  
निष्पादितं महासत्त्रम् ऋषिभिः पारदर्शिभिः  ।  
एतस्मिन्न् अन्तरे तत्र देवानां प्रबलो रिपुः  ॥ ब्र्प्_१७३।६ ॥  
विश्वरूप इति ख्यातो मुनीनां सत्त्रम् अभ्यगात्  ।  
ब्रह्मचर्येण तपसा तान् आराध्य यथाविधि  ।  
विनयेनाथ पप्रच्छ ऋषीन् सर्वान् अनुक्रमात्  ॥ ब्र्प्_१७३।७ ॥  
{विश्वरूप उवाच: }  
ध्रुवं सर्वे यथाकामं मम स्वास्थ्येन हेतुना  ।  
यथा स्याद् बलवान् पुत्रो देवानाम् अपि दुर्धरः  ।  
यज्ञैर् वा तपसा वापि मुनयो वक्तुम् अर्हथ  ॥ ब्र्प्_१७३।८ ॥  
{ब्रह्मोवाच: }  
तत्र प्राह महाबुद्धिर् विश्वामित्रो महामनाः  ॥* ब्र्प्_१७३।९ ॥  
{विश्वामित्र उवाच: }  
कर्मणा तात लभ्यन्ते फलानि विविधानि च  ।  
त्रयाणां कारणानां च कर्म प्रथमकारणम्  ॥ ब्र्प्_१७३।१० ॥  
ततश् च कारणं कर्ता ततश् चान्यत् प्रकीर्तितम्  ।  
उपादानं तथा बीजं न च कर्म विदुर् बुधाः  ॥ ब्र्प्_१७३।११ ॥  
कर्मणां कारणत्वं च कारणे पुष्कले सति  ।  
भावाभावौ फले दृष्टौ तस्मात् कर्माश्रितं फलम्  ॥ ब्र्प्_१७३।१२ ॥  
कर्मापि द्विविधं ज्ञेयं क्रियमाणं तथा कृतम्  ।  
कर्तव्यं क्रियमाणस्य साधनं यद् यद् उच्यते  ॥ ब्र्प्_१७३।१३ ॥  
तद्भावाः कर्मसिद्धौ च उभयत्रापि कारणम्  ।  
यद् यद् भावयते जन्तुः कर्म कुर्वन् विचक्षणः  ॥ ब्र्प्_१७३।१४ ॥  
तद्भावनानुरूपेण फलनिष्पत्तिर् उच्यते  ।  
करोति कर्म विधिवद् विना भावनया यदि  ॥ ब्र्प्_१७३।१५ ॥  
अन्यथा स्यात् फलं सर्वं तस्य भावानुरूपतः  ।  
तस्मात् तपो व्रतं दानं जपयज्ञादिकाः क्रियाः  ॥ ब्र्प्_१७३।१६ ॥  
कर्मणस् त्व् अनुरूपेण फलं दास्यन्ति भावतः  ।  
तस्माद् भावानुरूपेण कर्म वै दास्यते फलम्  ॥ ब्र्प्_१७३।१७ ॥  
भावस् तु त्रिविधो ज्ञेयः सात्त्विको राजसस् तथा  ।  
तामसस् तु तथा ज्ञेयः फलं कर्मानुसारतः  ॥ ब्र्प्_१७३।१८ ॥  
भावनानुगुणं चेति विचित्रा कर्मणां स्थितिः  ।  
तस्माद् इच्छानुसारेण भावं कुर्याद् विचक्षणः  ॥ ब्र्प्_१७३।१९ ॥  
पश्चात् कर्मापि कर्तव्यं फलदातापि तद्विधम्  ।  
फलं ददाति फलिनां फले यदि प्रवर्तते  ॥ ब्र्प्_१७३।२० ॥  
कर्मकारो न तत्रास्ति कुर्यात् कर्म स्वभावतः  ।  
तद् एव चोपदानादि सत्त्वादिगुणभेदतः  ॥ ब्र्प्_१७३।२१ ॥  
भावात् प्रारभते तद्वद् भावैः फलम् अवाप्यते  ।  
धर्मार्थकाममोक्षाणां कर्म चैव हि कारणम्  ॥ ब्र्प्_१७३।२२ ॥  
भावस्थितं भवेत् कर्म मुक्तिदं बन्धकारणम्  ।  
स्वभावानुगुणं कर्म स्वस्यैवेह परत्र च  ॥ ब्र्प्_१७३।२३ ॥  
फलानि विविधान्य् आशु करोति समतानुगम्  ।  
एक एव पदार्थो ऽसौ भावैर् भेदः प्रदृश्यते  ॥ ब्र्प्_१७३।२४ ॥  
क्रियते भुज्यते वापि तस्माद् भावो विशिष्यते  ।  
यथाभावं कर्म कुरु यथेप्सितम् अवाप्स्यसि  ॥ ब्र्प्_१७३।२५ ॥  
{ब्रह्मोवाच: }  
एतच् छ्रुत्वा ऋषेर् वाक्यं विश्वामित्रस्य धीमतः  ।  
तपस् तप्त्वा बहुकालं तामसं भावम् आश्रितः  ॥ ब्र्प्_१७३।२६ ॥  
विश्वरूपः कर्म भीमं चकार सुरभीषणम्  ।  
पश्यत्सु ऋषिमुख्येषु वार्यमाणो ऽपि नित्यशः  ॥ ब्र्प्_१७३।२७ ॥  
आत्मकोपानुसारेण भीमं कर्म तथाकरोत्  ।  
भीषणे कुण्डखाते तु भीषणे जातवेदसि  ॥ ब्र्प्_१७३।२८ ॥  
भीषणं रौद्रपुरुषं ध्यात्वात्मानं गुहाशयम्  ।  
एवं तपन्तम् आलक्ष्य वाग् उवाचाशरीरिणी  ॥ ब्र्प्_१७३।२९ ॥  
जटाजूटं विनात्मानं न च वृत्रो व्यजीयत  ।  
वृथात्मानं विश्वरूपो जुहुयाज् जातवेदसि  ॥ ब्र्प्_१७३।३० ॥  
स एवेन्द्रः स वरुणः स च स्यात् सर्वम् एव च  ।  
त्यक्त्वात्मानं जटामात्रं हुतवान् वृजिनोद्भवः  ॥ ब्र्प्_१७३।३१ ॥  
वृत्र इत्य् उच्यते वेदे स चापि वृजिनो ऽभवत्  ।  
भीमस्य महिमानं को जानाति जगदीशितुः  ॥ ब्र्प्_१७३।३२ ॥  
सृजत्य् अशेषम् अपि यो न च सङ्गेन लिप्यते  ।  
विररामेति सङ्कीर्त्य सा वाण्य् एनं मुनीश्वराः  ॥ ब्र्प्_१७३।३३ ॥  
भीमेश्वरं नमस्कृत्य जग्मुः स्वं स्वम् अथाश्रमम्  ।  
विश्वरूपो महाभीमो भीमकर्मा तथाकृतिः  ॥ ब्र्प्_१७३।३४ ॥  
भीमभावो भीमतनुं ध्यात्वात्मानं जुहाव ह  ।  
तस्माद् भीमेश्वरो देवः पुराणे परिपठ्यते  ।  
तत्र स्नानं च दानं च मुक्तिदं नात्र संशयः  ॥ ब्र्प्_१७३।३५ ॥  
इति पठति शृणोति यश् च भक्त्या  ब्र्प्_१७३।३६अ  
विबुधपतिं शिवम् अत्र भीमरूपम्  ब्र्प्_१७३।३६ब्  
जगति विदितम् अशेषपापहारि  ब्र्प्_१७३।३६च्  
स्मृतिपदशरणेन मुक्तिदश् च  ब्र्प्_१७३।३६द्  
गोदावरी तावद् अशेषपाप  ब्र्प्_१७३।३७अ  
समूहहन्त्री परमार्थदात्री  ब्र्प्_१७३।३७ब्  
सदैव सर्वत्र विशेषतस् तु  ब्र्प्_१७३।३७च्  
यत्राम्बुराशिं समनुप्रविष्टा  ब्र्प्_१७३।३७द्  
स्नात्वा तु तस्मिन् सुकृती शरीरी  ब्र्प्_१७३।३८अ  
गोदावरीवारिधिसङ्गमे यः  ब्र्प्_१७३।३८ब्  
उद्धृत्य तीव्रान् निरयाद् अशेषात्  ब्र्प्_१७३।३८च्  
स पूर्वजान् याति पुरं पुरारेः  ब्र्प्_१७३।३८द्  
वेदान्तवेद्यं यद् उपासितव्यं  ब्र्प्_१७३।३९अ  
तद् ब्रह्म साक्षात् खलु भीमनाथः  ब्र्प्_१७३।३९ब्  
दृष्टे हि तस्मिन् न पुनर् विशन्ति  ब्र्प्_१७३।३९च्  
शरीरिणः संस्मृतिम् उग्रदुःखाम्  ब्र्प्_१७३।३९द्  
{ब्रह्मोवाच: }  
सा सङ्गता पूर्वम् अपाम्पतिं तं  ब्र्प्_१७४।१अ  
गङ्गा सुराणाम् अपि वन्दनीया  ब्र्प्_१७४।१ब्  
देवैश् च सर्वैर् अनुगम्यमाना  ब्र्प्_१७४।१च्  
संस्तूयमाना मुनिभिर् मरुद्भिः  ब्र्प्_१७४।१द्  
वसिष्ठजाबालिसयाज्ञवल्क्य  ब्र्प्_१७४।२अ  
क्रत्वङ्गिरोदक्षमरीचिवैष्णवाः  ब्र्प्_१७४।२ब्  
शातातपः शौनकदेवरात  ब्र्प्_१७४।२च्  
भृग्वग्निवेश्यात्रिमरीचिमुख्याः  ब्र्प्_१७४।२द्  
सुधूतपापा मनुगौतमादयः  ब्र्प्_१७४।३अ  
सकौशिकास् तुम्बरुपर्वताद्याः  ब्र्प्_१७४।३ब्  
अगस्त्यमार्कण्डसपिप्पलाद्याः  ब्र्प्_१७४।३च्  
सगालवा योगपरायणाश् च  ब्र्प्_१७४।३द्  
सवामदेवाङ्गिरसो ऽथ भार्गवाः  ब्र्प्_१७४।४अ  
स्मृतिप्रवीणाः श्रुतिभिर् मनोज्ञाः  ब्र्प्_१७४।४ब्  
सर्वे पुराणार्थविदो बहुज्ञास्  ब्र्प्_१७४।४च्  
ते गौतमीं देवनदीं तु गत्वा  ब्र्प्_१७४।४द्  
स्तोष्यन्ति मन्त्रैः श्रुतिभिः प्रभूतैर्  ब्र्प्_१७४।५अ  
हृद्यैश् च तुष्टैर् मुदितैर् मनोभिः  ब्र्प्_१७४।५ब्  
तां सङ्गतां वीक्ष्य शिवो हरिश् च  ब्र्प्_१७४।५च्  
आत्मानम् आदर्शयतां मुनिभ्यः  ब्र्प्_१७४।५द्  
तथामरास् तौ पितृभिश् च दृष्टौ  ब्र्प्_१७४।६अ  
स्तुवन्ति देवौ सकलार्तिहारिणौ  ब्र्प्_१७४।६ब्  
आदित्या वसवो रुद्रा मरुतो लोकपालकाः  ।  
कृताञ्जलिपुटाः सर्वे स्तुवन्ति हरिशङ्करौ  ॥ ब्र्प्_१७४।७ ॥  
सङ्गमेषु प्रसिद्धेषु नित्यं सप्तसु नारद  ।  
समुद्रस्य च गङ्गाया नित्यं देवौ प्रतिष्ठितौ  ॥ ब्र्प्_१७४।८ ॥  
गौतमेश्वर आख्यातो यत्र देवो महेश्वरः  ।  
नित्यं सन्निहितस् तत्र माधवो रमया सह  ॥ ब्र्प्_१७४।९ ॥  
ब्रह्मेश्वर इति ख्यातो मयैव स्थापितः शिवः  ।  
लोकानाम् उपकारार्थम् आत्मनः कारणान्तरे  ॥ ब्र्प्_१७४।१० ॥  
चक्रपाणिर् इति ख्यातः स्तुतो देवैर् मया सह  ।  
तत्र सन्निहितो विष्णुर् देवैः सह मरुद्गणैः  ॥ ब्र्प्_१७४।११ ॥  
ऐन्द्रतीर्थम् इति ख्यातं तद् एव हयमूर्धकम्  ।  
हयमूर्धा तत्र विष्णुस् तन्मूर्धनि सुरा अपि  ।  
सोमतीर्थम् इति ख्यातं यत्र सोमेश्वरः शिवः  ॥ ब्र्प्_१७४।१२ ॥  
इन्द्रस्य सोमश्रवसो देवैश् च ऋषिभिस् तथा  ।  
प्रार्थितः सोम एवादाव् इन्द्रायेन्दो परिस्रव  ॥ ब्र्प्_१७४।१३ ॥  
सप्त दिशो नानासूर्याः सप्त होतार ऋत्विजः  ।  
देवा आदित्या ये सप्त तेभिः सोमाभिरक्ष न  ॥ ब्र्प्_१७४।१४ ॥  
इन्द्रायेन्दो परिस्रव  ब्र्प्_१७४।१४ए  
यत् ते राजञ् छृतं हविस् तेन सोमाभिरक्ष नः  ।  
अरातीवा मा नस् तारीन् मो च नः किञ्चनाममद्  ॥ ब्र्प्_१७४।१५ ॥  
इन्द्रायेन्दो परिस्रव  ब्र्प्_१७४।१५ए  
ऋषे मन्त्रकृतां स्तोमैः कश्यपोद्वर्धयन् गिरः  ।  
सोमं नमस्य राजानं यो जज्ञे वीरुधां पतिर्  ॥ ब्र्प्_१७४।१६ ॥  
इन्द्रायेन्दो परिस्रव  ब्र्प्_१७४।१६ए  
कारुर् अहं ततो भिषग् उपलप्रक्षिणी नना  ।  
नानाधियो वसूयवो ऽनु गा इव तस्थिम  ॥ ब्र्प्_१७४।१७ ॥  
इन्द्रायेन्दो परिस्रव  ब्र्प्_१७४।१७ए  
एवम् उक्त्वा च ऋषिभिः सोमं प्राप्य च वज्रिणे  ।  
तेभ्यो दत्त्वा ततो यज्ञः पूर्णो जातः शतक्रतोः  ॥ ब्र्प्_१७४।१८ ॥  
तत् सोमतीर्थम् आख्यातम् आग्नेयं पुरतस् तु तत्  ।  
अग्निर् इष्ट्वा महायज्ञैर् माम् आराध्य मनीषितम्  ॥ ब्र्प्_१७४।१९ ॥  
सम्प्राप्तवान् मत्प्रसादाद् अहं तत्रैव नित्यशः  ।  
स्थितो लोकोपकारार्थं तत्र विष्णुः शिवस् तथा  ॥ ब्र्प्_१७४।२० ॥  
तस्माद् आग्नेयम् आख्यातम् आदित्यं तदनन्तरम्  ।  
यत्रादित्यो वेदमयो नित्यम् एति उपासितुम्  ॥ ब्र्प्_१७४।२१ ॥  
रूपान्तरेण मध्याह्ने द्रष्टुं मां शङ्करं हरिम्  ।  
नमस्कार्यस् तत्र सदा मध्याह्ने सकलो जनः  ॥ ब्र्प्_१७४।२२ ॥  
रूपेण केन सविता समायातीत्य् अनिश्चयात्  ।  
तस्माद् आदित्यम् आख्यातं बार्हस्पत्यम् अनन्तरम्  ॥ ब्र्प्_१७४।२३ ॥  
बृहस्पतिः सुरैः पूजां तस्मात् तीर्थाद् अवाप ह  ।  
ईजे च यज्ञान् विविधान् बार्हस्पत्यं ततो विदुः  ॥ ब्र्प्_१७४।२४ ॥  
तत्तीर्थस्मरणाद् एव ग्रहशान्तिर् भविष्यति  ।  
तस्माद् अप्य् अपरं तीर्थम् इन्द्रगोपे नगोत्तमे  ॥ ब्र्प्_१७४।२५ ॥  
प्रतिष्ठितं महालिङ्गं कस्मिंश्चित् कारणान्तरे  ।  
हिमालयेन तत् तीर्थम् अद्रितीर्थं तद् उच्यते  ॥ ब्र्प्_१७४।२६ ॥  
तत्र स्नानं च दानं च सर्वकामप्रदं शुभम्  ।  
एवं सा गौतमी गङ्गा ब्रह्माद्रेश् च विनिःसृता  ॥ ब्र्प्_१७४।२७ ॥  
यावत् सागरगा देवी तत्र तीर्थानि कानिचित्  ।  
सङ्क्षेपेण मयोक्तानि रहस्यानि शुभानि च  ॥ ब्र्प्_१७४।२८ ॥  
वेदे पुराणे ऋषिभिः प्रसिद्धा  ब्र्प्_१७४।२९अ  
या गौतमी लोकनमस्कृता च  ब्र्प्_१७४।२९ब्  
वक्तुं कथं ताम् अतिसुप्रभावाम्  ब्र्प्_१७४।२९च्  
अशेषतो नारद कस्य शक्तिः  ब्र्प्_१७४।२९द्  
भक्त्या प्रवृत्तस्य यथाकथञ्चिन्  ब्र्प्_१७४।३०अ  
नैवापराधो ऽस्ति न संशयो ऽत्र  ब्र्प्_१७४।३०ब्  
तस्माच् च दिङ्मात्रमतिप्रयासात्  ब्र्प्_१७४।३०च्  
संसूचितं लोकहिताय तस्याः  ब्र्प्_१७४।३०द्  
कस् तस्याः प्रतितीर्थं तु प्रभावं वक्तुम् ईश्वरः  ।  
अपि लक्ष्मीपतिर् विष्णुर् अलं सोमेश्वरः शिवः  ॥ ब्र्प्_१७४।३१ ॥  
क्वचित् कस्मिंश् च तीर्थानि कालयोगे भवन्ति हि  ।  
गुणवन्ति महाप्राज्ञ गौतमी तु सदा नृणाम्  ॥ ब्र्प्_१७४।३२ ॥  
सर्वत्र सर्वदा पुण्या को न्व् अस्या गुणकीर्तनम्  ।  
वक्तुं शक्तस् ततस् तस्यै नम इत्य् एव युज्यते  ॥ ब्र्प्_१७४।३३ ॥  
{नारद उवाच: }  
त्रिदैवत्यां सुरेशान गङ्गां ब्रूषे सुरेश्वर  ।  
ब्राह्मणेनाहृतां पुण्यां जगतः पावनीं शुभाम्  ॥ ब्र्प्_१७५।१ ॥  
आदिमध्यावसाने च उभयोस् तीरयोर् अपि  ।  
या व्याप्ता विष्णुनेशेन त्वया च सुरसत्तम  ।  
पुनः सङ्क्षेपतो ब्रूहि न मे तृप्तिः प्रजायते  ॥ ब्र्प्_१७५।२ ॥  
{ब्रह्मोवाच: }  
कमण्डलुस्थिता पूर्वं ततो विष्णुपदानुगा  ।  
महेश्वरजटाजूटे स्थिता सैव नमस्कृता  ॥ ब्र्प्_१७५।३ ॥  
ब्रह्मतेजःप्रभावेण शिवम् आराध्य यत्नतः  ।  
ततः प्राप्ता गिरिं पुण्यं ततः पूर्वार्णवं प्रति  ॥ ब्र्प्_१७५।४ ॥  
आगत्य सङ्गता देवी सर्वतीर्थमयी नृणाम्  ।  
ईप्सितानां तथा दात्री प्रभावो ऽस्या विशिष्यते  ॥ ब्र्प्_१७५।५ ॥  
एतस्या नाधिकं मन्ये किञ्चित् तीर्थं जगत्त्रये  ।  
अस्याश् चैव प्रभावेण भाव्यं यच् च मनःस्थितम्  ॥ ब्र्प्_१७५।६ ॥  
अद्याप्य् अस्या हि माहात्म्यं वक्तुं कैश्चिन् न शक्यते  ।  
भक्तितो वक्ष्यते नित्यं या ब्रह्म परमार्थतः  ॥ ब्र्प्_१७५।७ ॥  
तस्याः परतरं तीर्थं न स्याद् इति मतिर् मम  ।  
अन्यतीर्थेन साधर्म्यं न युज्येत कथञ्चन  ॥ ब्र्प्_१७५।८ ॥  
श्रुत्वा मद्वाक्यपीयूषैर् गङ्गाया गुणकीर्तनम्  ।  
सर्वेषां न मतिः कस्मात् तत्रैवोपरतिं गता  ।  
इति भाति विचित्रं मे मुने खलु जगत्त्रये  ॥ ब्र्प्_१७५।९ ॥  
{नारद उवाच: }  
धर्मार्थकाममोक्षाणां त्वं वेत्ता चोपदेशकः  ।  
छन्दांसि सरहस्यानि पुराणस्मृतयो ऽपि च  ॥ ब्र्प्_१७५।१० ॥  
धर्मशास्त्राणि यच् चान्यत् तव वाक्ये प्रतिष्ठितम्  ।  
तीर्थानाम् अथ दानानां यज्ञानां तपसां तथा  ॥ ब्र्प्_१७५।११ ॥  
देवतामन्त्रसेवानाम् अधिकं किं वद प्रभो  ।  
यद् ब्रूषे भगवन् भक्त्या तथा भाव्यं न चान्यथा  ॥ ब्र्प्_१७५।१२ ॥  
एतं मे संशयं ब्रह्मन् वाक्यात् त्वं छेत्तुम् अर्हसि  ।  
इष्टं मनोगतं श्रुत्वा तस्माद् विस्मयम् आगतः  ॥ ब्र्प्_१७५।१३ ॥  
{ब्रह्मोवाच: }  
शृणु नारद वक्ष्यामि रहस्यं धर्मम् उत्तमम्  ।  
चतुर्विधानि तीर्थानि तावन्त्य् एव युगानि च  ॥ ब्र्प्_१७५।१४ ॥  
गुणास् त्रयश् च पुरुषास् त्रयो देवाः सनातनाः  ।  
वेदाश् च स्मृतिभिर् युक्ताश् चत्वारस् ते प्रकीर्तिताः  ॥ ब्र्प्_१७५।१५ ॥  
पुरुषार्थाश् च चत्वारो वाणी चापि चतुर्विधा  ।  
गुणा ह्य् अपि तु चत्वारः समत्वेनेति नारद  ॥ ब्र्प्_१७५।१६ ॥  
सर्वत्र धर्मः सामान्यो यतो धर्मः सनातनः  ।  
साध्यसाधनभावेन स एव बहुधा मतः  ॥ ब्र्प्_१७५।१७ ॥  
तस्याश्रयश् च द्विविधो देशः कालश् च सर्वदा  ।  
कालाश्रयश् च यो धर्मो हीयते वर्धते सदा  ॥ ब्र्प्_१७५।१८ ॥  
युगानाम् अनुरूपेण पादः पादो ऽस्य हीयते  ।  
धर्मस्येति महाप्राज्ञ देशापेक्षा तथोभयम्  ॥ ब्र्प्_१७५।१९ ॥  
कालेन चाश्रितो धर्मो देशे नित्यं प्रतिष्ठितः  ।  
युगेषु क्षीयमाणेषु न देशेषु स हीयते  ॥ ब्र्प्_१७५।२० ॥  
उभयत्र विहीने च धर्मस्य स्याद् अभावता  ।  
तस्माद् देशाश्रितो धर्मश् चतुष्पात् सुप्रतिष्ठितः  ॥ ब्र्प्_१७५।२१ ॥  
स चापि धर्मो देशेषु तीर्थरूपेण तिष्ठति  ।  
कृते देशं च कालं च धर्मो ऽवष्टभ्य तिष्ठति  ॥ ब्र्प्_१७५।२२ ॥  
त्रेतायां पादहीनेन स तु पादः प्रदेशतः  ।  
द्वापरे चार्धतः काले धर्मो देशे समास्थितः  ॥ ब्र्प्_१७५।२३ ॥  
कलौ पादेन चैकेन धर्मश् चलति सङ्कटम्  ।  
एवंविधं तु यो धर्मं वेत्ति तस्य न हीयते  ॥ ब्र्प्_१७५।२४ ॥  
युगानाम् अनुभावेन जातिभेदाश् च संस्थिताः  ।  
गुणेभ्यो गुणकर्तृभ्यो विचित्रा धर्मसंस्थितिः  ॥ ब्र्प्_१७५।२५ ॥  
गुणानाम् अनुभावेन उद्भवाभिभवौ तथा  ।  
तीर्थानाम् अपि वर्णानां वेदानां स्वर्गमोक्षयोः  ॥ ब्र्प्_१७५।२६ ॥  
तादृग्रूपप्रवृत्त्या तु तद् एव च विशिष्यते  ।  
कालो ऽभिव्यञ्जकः प्रोक्तो देशो ऽभिव्यङ्ग्य उच्यते  ॥ ब्र्प्_१७५।२७ ॥  
यदा यदा अभिव्यक्तिं कालो धत्ते तदा तदा  ।  
तद् एव व्यञ्जनं ब्रह्मंस् तस्मान् नास्त्य् अत्र संशयः  ॥ ब्र्प्_१७५।२८ ॥  
युगानुरूपा मूर्तिः स्याद् देवानां वैदिकी तथा  ।  
कर्मणाम् अपि तीर्थानां जातीनाम् आश्रमस्य तु  ॥ ब्र्प्_१७५।२९ ॥  
त्रिदैवत्यं सत्ययुगे तीर्थं लोकेषु पूज्यते  ।  
द्विदैवत्यं युगे ऽन्यस्मिन् द्वापरे चैकदैविकम्  ॥ ब्र्प्_१७५।३० ॥  
कलौ न किञ्चिद् विज्ञेयम् अथान्यद् अपि तच् छृणु  ।  
दैवं कृतयुगे तीर्थं त्रेतायाम् आसुरं विदुः  ॥ ब्र्प्_१७५।३१ ॥  
आर्षं च द्वापरे प्रोक्तं कलौ मानुषम् उच्यते  ।  
अथान्यद् अपि वक्ष्यामि शृणु नारद कारणम्  ॥ ब्र्प्_१७५।३२ ॥  
गौतम्यां यत् त्वया पृष्टं तत् ते वक्ष्यामि विस्तरात्  ।  
यदा चेयं हरशिरः प्राप्ता गङ्गा महामुने  ॥ ब्र्प्_१७५।३३ ॥  
तदा प्रभृति सा गङ्गा शम्भोः प्रियतराभवत्  ।  
तद् देवस्य मतं ज्ञात्वा गजवक्त्रम् उवाच सा  ॥ ब्र्प्_१७५।३४ ॥  
उमा लोकत्रयेशाना माता च जगतो हिता  ।  
शान्ता श्रुतिर् इति ख्याता भुक्तिमुक्तिप्रदायिनी  ॥ ब्र्प्_१७५।३५ ॥  
{ब्रह्मोवाच: }  
तन् मातुर् वचनं श्रुत्वा गजवक्त्रो ऽभ्यभाषत  ॥* ब्र्प्_१७५।३६ ॥  
{गजवक्त्र उवाच: }  
किं कृत्यं शाधि मां मातस् तत्कर्ताहम् असंशयम्  ॥* ब्र्प्_१७५।३७ ॥  
{ब्रह्मोवाच: }  
उमा सुतम् उवाचेदं महेश्वरजटास्थिता  ।  
त्वयावतार्यतां गङ्गा सत्यम् ईशप्रिया सती  ॥ ब्र्प्_१७५।३८ ॥  
पुनश् चेशस् तत्र चित्रम् अध्यास्ते सर्वदा सुत  ।  
शिवो यत्र सुरास् तत्र तत्र वेदाः सनातनाः  ॥ ब्र्प्_१७५।३९ ॥  
तत्रैव ऋषयः सर्वे मनुष्याः पितरस् तथा  ।  
तस्मान् निवर्तयेशानं देवदेवं महेश्वरम्  ॥ ब्र्प्_१७५।४० ॥  
तस्या निवर्तिते देवे गङ्गायाः सर्व एव हि  ।  
निवृत्तास् ते भविष्यन्ति शृणु चेदं वचो मम  ।  
निवर्तय ततस् तस्याः सर्वभावेन शङ्करम्  ॥ ब्र्प्_१७५।४१ ॥  
{ब्रह्मोवाच: }  
मातुस् तद् वचनं श्रुत्वा पुनर् आह गणेश्वरः  ॥* ब्र्प्_१७५।४२ ॥  
{गणेश्वर उवाच: }  
नैव शक्यः शिवो देवो मया तस्या निवर्तितुम्  ।  
अनिवृत्ते शिवे तस्या देवा अपि निवर्तितुम्  ॥ ब्र्प्_१७५।४३ ॥  
न शक्या जगतां मातर् अथान्यच् चापि कारणम्  ।  
गङ्गावतारिता पूर्वं गौतमेन महात्मना  ॥ ब्र्प्_१७५।४४ ॥  
ऋषिणा लोकपूज्येन त्रैलोक्यहितकारिणा  ।  
सामोपायेन तद्वाक्यात् पूज्येन ब्रह्मतेजसा  ॥ ब्र्प्_१७५।४५ ॥  
आराधयित्वा देवेशं तपोभिः स्तुतिभिर् भवम्  ।  
तुष्टेन शङ्करेणेदम् उक्तो ऽसौ गौतमस् तदा  ॥ ब्र्प्_१७५।४६ ॥  
{शङ्कर उवाच: }  
वरान् वरय पुण्यांश् च प्रियांश् च मनसेप्सितान्  ।  
यद् यद् इच्छसि तत् सर्वं दाता ते ऽद्य महामते  ॥ ब्र्प्_१७५।४७ ॥  
{ब्रह्मोवाच: }  
एवम् उक्तः शिवेनासौ गौतमो मयि शृण्वति  ।  
इदम् एव तदोवाच सजटां देहि शङ्कर  ।  
गङ्गां मे याचते पुण्यां किम् अन्येन वरेण मे  ॥ ब्र्प्_१७५।४८ ॥  
{ब्रह्मोवाच: }  
पुनः प्रोवाच तं शम्भुः सर्वलोकोपकारकः  ॥* ब्र्प्_१७५।४९ ॥  
{शम्भुर् उवाच: }  
उक्तं न चात्मनः किञ्चित् तस्माद् याचस्व दुष्करम्  ॥* ब्र्प्_१७५।५० ॥  
{ब्रह्मोवाच: }  
गौतमो ऽदीनसत्त्वस् तं भवम् आह कृताञ्जलिः  ॥* ब्र्प्_१७५।५१ ॥  
{गौतम उवाच: }  
एतद् एव च सर्वेषां दुष्करं तव दर्शनम्  ।  
मया तद् अद्य सम्प्राप्तं कृपया तव शङ्कर  ॥ ब्र्प्_१७५।५२ ॥  
स्मरणाद् एव ते पद्भ्यां कृतकृत्या मनीषिणः  ।  
भवन्ति किं पुनः साक्षात् त्वयि दृष्टे महेश्वरे  ॥ ब्र्प्_१७५।५३ ॥  
{ब्रह्मोवाच: }  
एवम् उक्ते गौतमेन भवो हर्षसमन्वितः  ।  
त्रयाणाम् उपकारार्थं लोकानां याचितं त्वया  ॥ ब्र्प्_१७५।५४ ॥  
न चात्मनो महाबुद्धे याचेत्य् आह शिवो द्विजम्  ।  
एवं प्रोक्तः पुनर् विप्रो ध्यात्वा प्राह शिवं तथा  ॥ ब्र्प्_१७५।५५ ॥  
विनीतवद् अदीनात्मा शिवभक्तिसमन्वितः  ।  
सर्वलोकोपकाराय पुनर् याचितवान् इदम्  ।  
शृण्वत्सु लोकपालेषु जगादेदं स गौतमः  ॥ ब्र्प्_१७५।५६ ॥  
{गौतम उवाच: }  
यावत् सागरगा देवी निसृष्टा ब्रह्मणो गिरेः  ।  
सर्वत्र सर्वदा तस्यां स्थातव्यं वृषभध्वज  ॥ ब्र्प्_१७५।५७ ॥  
फलेप्सूनां फलं दाता त्वम् एव जगतः प्रभो  ।  
तीर्थान्य् अन्यानि देवेश क्वापि क्वापि शुभानि च  ॥ ब्र्प्_१७५।५८ ॥  
यत्र ते सन्निधिर् नित्यं तद् एव शुभदं विदुः  ।  
यत्र गङ्गा त्वया दत्ता जटामुकुटसंस्थिता  ।  
सर्वत्र तव सान्निध्यात् सर्वतीर्थानि शङ्कर  ॥ ब्र्प्_१७५।५९ ॥  
{ब्रह्मोवाच: }  
तद् गौतमवचः श्रुत्वा पुनर् हर्षाच् छिवो ऽब्रवीत्  ॥* ब्र्प्_१७५।६० ॥  
{शिव उवाच: }  
यत्र क्वापि च यत् किञ्चिद् यो वा भवति भक्तितः  ।  
यात्रां स्नानम् अथो दानं पितॄणां वापि तर्पणम्  ॥ ब्र्प्_१७५।६१ ॥  
श्रवणं पठनं वापि स्मरणं वापि गौतम  ।  
यः करोति नरो भक्त्या गोदावर्या यतव्रतः  ॥ ब्र्प्_१७५।६२ ॥  
सप्तद्वीपवती पृथ्वी सशैलवनकानना  ।  
सरत्ना सौषधी रम्या सार्णवा धर्मभूषिता  ॥ ब्र्प्_१७५।६३ ॥  
दत्त्वा भवति यो धर्मः स भवेद् गौतमीस्मृतेः  ।  
एवंविधा इला विप्र गोदानाद् याभिधीयते  ॥ ब्र्प्_१७५।६४ ॥  
चन्द्रसूर्यग्रहे काले मत्सान्निध्ये यतव्रतः  ।  
भूभृते विष्णवे भक्त्या सर्वकालं कृता सुधीः  ॥ ब्र्प्_१७५।६५ ॥  
गाः सुन्दराः सवत्साश् च सङ्गमे लोकविश्रुते  ।  
यो ददाति द्विजश्रेष्ठ तत्र यत् पुण्यम् आप्नुयात्  ॥ ब्र्प्_१७५।६६ ॥  
तस्माद् वरं पुण्यम् एति स्नानदानादिना नरः  ।  
गौतम्यां विश्ववन्द्यायां महानद्यां तु भक्तितः  ॥ ब्र्प्_१७५।६७ ॥  
तस्माद् गोदावरी गङ्गा त्वया नीता भविष्यति  ।  
सर्वपापक्षयकरी सर्वाभीष्टप्रदायिनी  ॥ ब्र्प्_१७५।६८ ॥  
{गणेश्वर उवाच: }  
एतच् छ्रुतं मया मातर् वदतो गौतमं शिवात्  ।  
एतस्मात् कारणाच् छम्भुर् गङ्गायां नियतः स्थितः  ॥ ब्र्प्_१७५।६९ ॥  
को निवर्तयितुं शक्तस् तम् अम्ब करुणोदधिम्  ।  
अथापि मातर् एतत् स्यान् मानुषा विघ्नपाशकैः  ॥ ब्र्प्_१७५।७० ॥  
विनिबद्धा न गच्छन्ति गोदाम् अप्य् अन्तिकस्थिताम्  ।  
न नमन्ति शिवं देवं न स्मरन्ति स्तुवन्ति न  ॥ ब्र्प्_१७५।७१ ॥  
तथा मातः करिष्यामि तव सन्तोषहेतवे  ।  
सन्निरोद्धुम् अथो क्लेशस् तव वाक्यं क्षमस्व मे  ॥ ब्र्प्_१७५।७२ ॥  
{ब्रह्मोवाच: }  
ततः प्रभृति विघ्नेशो मानुषान् प्रति किञ्चन  ।  
विघ्नम् आचरते यस् तु तम् उपास्य प्रवर्तते  ॥ ब्र्प्_१७५।७३ ॥  
अथो विघ्नम् अनादृत्य गौतमीं याति भक्तितः  ।  
स कृतार्थो भवेल् लोके न कृत्यम् अवशिष्यते  ॥ ब्र्प्_१७५।७४ ॥  
विघ्नान्य् अनेकानि भवन्ति गेहान्  ब्र्प्_१७५।७५अ  
निर्गन्तुकामस्य नराधमस्य  ब्र्प्_१७५।७५ब्  
निधाय तन्मूर्ध्नि पदं प्रयाति  ब्र्प्_१७५।७५च्  
गङ्गां न किं तेन फलं प्रलब्धम्  ब्र्प्_१७५।७५द्  
अस्याः प्रभावं को ब्रूयाद् अपि साक्षात् सदाशिवः  ।  
सङ्क्षेपेण मया प्रोक्तम् इतिहासपदानुगम्  ॥ ब्र्प्_१७५।७६ ॥  
धर्मार्थकाममोक्षाणां साधनं यच् चराचरे  ।  
तद् अत्र विद्यते सर्वम् इतिहासे सविस्तरे  ॥ ब्र्प्_१७५।७७ ॥  
वेदोदितं श्रुतिसकलरहस्यम् उक्तं  ब्र्प्_१७५।७८अ  
सत्कारणं समभिधानम् इदं सदैव  ब्र्प्_१७५।७८ब्  
सम्यक् च दृष्टं जगतां हिताय  ब्र्प्_१७५।७८च्  
प्रोक्तं पुराणं बहुधर्मयुक्तम्  ब्र्प्_१७५।७८द्  
अस्य श्लोकं पदं वापि भक्तितः शृणुयात् पठेत्  ।  
गङ्गा गङ्गेति वा वाक्यं स तु पुण्यम् अवाप्नुयात्  ॥ ब्र्प्_१७५।७९ ॥  
कलिकलङ्कविनाशनदक्षम् इदं  ब्र्प्_१७५।८०अ  
सकलसिद्धिकरं शुभदं शिवम्  ब्र्प्_१७५।८०ब्  
जगति पूज्यम् अभीष्टफलप्रदं  ब्र्प्_१७५।८०च्  
गाङ्गम् एतद् उदीरितम् उत्तमम्  ब्र्प्_१७५।८०द्  
साधु गौतम भद्रं ते को ऽन्यो ऽस्ति सदृशस् त्वया  ।  
य एनां गौतमीं गङ्गां दण्डकारण्यम् आप्नुयात्  ॥ ब्र्प्_१७५।८१ ॥  
गङ्गा गङ्गेति यो ब्रूयाद् योजनानां शतैर् अपि  ।  
मुच्यते सर्वपापेभ्यो विष्णुलोकं स गच्छति  ॥ ब्र्प्_१७५।८२ ॥  
तिस्रः कोट्यो ऽर्धकोटी च तीर्थानि भुवनत्रये  ।  
तानि स्नातुं समायान्ति गङ्गायां सिंहगे गुरौ  ॥ ब्र्प्_१७५।८३ ॥  
षष्टिर् वर्षसहस्राणि भागीरथ्यवगाहनम्  ।  
सकृद् गोदावरीस्नानं सिंहयुक्ते बृहस्पतौ  ॥ ब्र्प्_१७५।८४ ॥  
इयं तु गौतमी पुत्र यत्र क्वापि ममाज्ञया  ।  
सर्वेषां सर्वदा नॄणां स्नानान् मुक्तिं प्रदास्यति  ॥ ब्र्प्_१७५।८५ ॥  
अश्वमेधसहस्राणि वाजपेयशतानि च  ।  
कृत्वा यत् फलम् आप्नोति तद् अस्य श्रवणाद् भवेत्  ॥ ब्र्प्_१७५।८६ ॥  
यस्यैतत् तिष्ठति गृहे पुराणं ब्रह्मणोदितम्  ।  
न भयं विद्यते तस्य कलिकालस्य नारद  ॥ ब्र्प्_१७५।८७ ॥  
यस्य कस्यापि नाख्येयं पुराणम् इदम् उत्तमम्  ।  
श्रद्दधानाय शान्ताय वैष्णवाय महात्मने  ॥ ब्र्प्_१७५।८८ ॥  
इदं कीर्त्यं भुक्तिमुक्ति- दायकं पापनाशकम्  ।  
एतच्छ्रवणमात्रेण कृतकृत्यो भवेन् नरः  ॥ ब्र्प्_१७५।८९ ॥  
लिखित्वा पुस्तकम् इदं ब्राह्मणाय प्रयच्छति  ।  
सर्वपापविनिर्मुक्तः पुनर् गर्भं न संविशेत्  ॥ ब्र्प्_१७५।९० ॥  
{मुनय ऊचुः: }  
नहि नस् तृप्तिर् अस्तीह शृण्वतां भगवत्कथाम्  ।  
पुनर् एव परं गुह्यं वक्तुम् अर्हस्य् अशेषतः  ॥ ब्र्प्_१७६।१ ॥  
अनन्तवासुदेवस्य न सम्यग् वर्णितं त्वया  ।  
श्रोतुम् इच्छामहे देव विस्तरेण वदस्व नः  ॥ ब्र्प्_१७६।२ ॥  
{ब्रह्मोवाच: }  
प्रवक्ष्यामि मुनिश्रेष्ठाः सारात् सारतरं परम्  ।  
अनन्तवासुदेवस्य माहात्म्यं भुवि दुर्लभम्  ॥ ब्र्प्_१७६।३ ॥  
आदिकल्पे पुरा विप्रास् त्व् अहम् अव्यक्तजन्मवान्  ।  
विश्वकर्माणम् आहूय वचनं प्रोक्तवान् इदम्  ॥ ब्र्प्_१७६।४ ॥  
वरिष्ठं देवशिल्पीन्द्रं विश्वकर्माग्रकर्मिणम्  ।  
प्रतिमां वासुदेवस्य कुरु शैलमयीं भुवि  ॥ ब्र्प्_१७६।५ ॥  
यां प्रेक्ष्य विधिवद् भक्ताः सेन्द्रा वै मानुषादयः  ।  
येन दानवरक्षोभ्यो विज्ञाय सुमहद् भयम्  ॥ ब्र्प्_१७६।६ ॥  
त्रिदिवं समनुप्राप्य सुमेरुशिखरं चिरम्  ।  
वासुदेवं समाराध्य निरातङ्का वसन्ति ते  ॥ ब्र्प्_१७६।७ ॥  
मम तद् वचनं श्रुत्वा विश्वकर्मा तु तत्क्षणात्  ।  
चकार प्रतिमां शुद्धां शङ्खचक्रगदाधराम्  ॥ ब्र्प्_१७६।८ ॥  
सर्वलक्षणसंयुक्तां पुण्डरीकायतेक्षणाम्  ।  
श्रीवत्सलक्ष्मसंयुक्ताम् अत्युग्रां प्रतिमोत्तमाम्  ॥ ब्र्प्_१७६।९ ॥  
वनमालावृतोरस्कां मुकुटाङ्गदधारिणीम्  ।  
पीतवस्त्रां सुपीनांसां कुण्डलाभ्याम् अलङ्कृताम्  ॥ ब्र्प्_१७६।१० ॥  
एवं सा प्रतिमा दिव्या गुह्यमन्त्रैस् तदा स्वयम्  ।  
प्रतिष्ठाकालम् आसाद्य मयासौ निर्मिता पुरा  ॥ ब्र्प्_१७६।११ ॥  
तस्मिन् काले तदा शक्रो देवराट् खेचरैः सह  ।  
जगाम ब्रह्मसदनम् आरुह्य गजम् उत्तमम्  ॥ ब्र्प्_१७६।१२ ॥  
प्रसाद्य प्रतिमां शक्रः स्नानदानैः पुनः पुनः  ।  
प्रतिमां तां समाराध्य स्वपुरं पुनर् आगमत्  ॥ ब्र्प्_१७६।१३ ॥  
तां समाराध्य सुचिरं यतवाक्कायमानसः  ।  
वृत्राद्यान् असुरान् क्रूरान् नमुचिप्रमुखान् स च  ॥ ब्र्प्_१७६।१४ ॥  
निहत्य दानवान् भीमान् भुक्तवान् भुवनत्रयम्  ।  
द्वितीये च युगे प्राप्ते त्रेतायां राक्षसाधिपः  ॥ ब्र्प्_१७६।१५ ॥  
बभूव सुमहावीर्यो दशग्रीवः प्रतापवान्  ।  
दश वर्षसहस्राणि निराहारो जितेन्द्रियः  ॥ ब्र्प्_१७६।१६ ॥  
चचार व्रतम् अत्युग्रं तपः परमदुश्चरम्  ।  
तपसा तेन तुष्टो ऽहं वरं तस्मै प्रदत्तवान्  ॥ ब्र्प्_१७६।१७ ॥  
अवध्यः सर्वदेवानां स दैत्योरगरक्षसाम्  ।  
शापप्रहरणैर् उग्रैर् अवध्यो यमकिङ्करैः  ॥ ब्र्प्_१७६।१८ ॥  
वरं प्राप्य तदा रक्षो यक्षान् सर्वगणान् इमान्  ।  
धनाध्यक्षं विनिर्जित्य शक्रं जेतुं समुद्यतः  ॥ ब्र्प्_१७६।१९ ॥  
सङ्ग्रामं सुमहाघोरं कृत्वा देवैः स राक्षसः  ।  
देवराजं विनिर्जित्य तदा इन्द्रजितेति वै  ॥ ब्र्प्_१७६।२० ॥  
राक्षसस् तत्सुतो नाम मेघनादः प्रलब्धवान्  ।  
अमरावतीं ततः प्राप्य देवराजगृहे शुभे  ॥ ब्र्प्_१७६।२१ ॥  
ददर्शाञ्जनसङ्काशां रावणस् तु बलान्वितः  ।  
प्रतिमां वासुदेवस्य सर्वलक्षणसंयुताम्  ॥ ब्र्प्_१७६।२२ ॥  
श्रीवत्सलक्ष्मसंयुक्तां पद्मपत्त्रायतेक्षणाम्  ।  
वनमालावृतोरस्कां मुकुटाङ्गदभूषिताम्  ॥ ब्र्प्_१७६।२३ ॥  
शङ्खचक्रगदाहस्तां पीतवस्त्रां चतुर्भुजाम्  ।  
सर्वाभरणसंयुक्तां सर्वकामफलप्रदाम्  ॥ ब्र्प्_१७६।२४ ॥  
विहाय रत्नसङ्घांश् च प्रतिमां शुभलक्षणाम्  ।  
पुष्पकेण विमानेन लङ्कां प्रास्थापयद् द्रुतम्  ॥ ब्र्प्_१७६।२५ ॥  
पुराध्यक्षः स्थितः श्रीमान् धर्मात्मा स विभीषणः  ।  
रावणस्यानुजो मन्त्री नारायणपरायणः  ॥ ब्र्प्_१७६।२६ ॥  
दृष्ट्वा तां प्रतिमां दिव्यां देवेन्द्रभवनच्युताम्  ।  
रोमाञ्चिततनुर् भूत्वा विस्मयं समपद्यत  ॥ ब्र्प्_१७६।२७ ॥  
प्रणम्य शिरसा देवं प्रहृष्टेनान्तरात्मना  ।  
अद्य मे सफलं जन्म अद्य मे सफलं तपः  ॥ ब्र्प्_१७६।२८ ॥  
इत्य् उक्त्वा स तु धर्मात्मा प्रणिपत्य मुहुर् मुहुः  ।  
ज्येष्ठं भ्रातरम् आसाद्य कृताञ्जलिर् अभाषत  ॥ ब्र्प्_१७६।२९ ॥  
राजन् प्रतिमया त्वं मे प्रसादं कर्तुम् अर्हसि  ।  
याम् आराध्य जगन्नाथ निस्तरेयं भवार्णवम्  ॥ ब्र्प्_१७६।३० ॥  
भ्रातुर् वचनम् आकर्ण्य रावणस् तं तदाब्रवीत्  ।  
गृहाण प्रतिमां वीर त्व् अनया किं करोम्य् अहम्  ॥ ब्र्प्_१७६।३१ ॥  
स्वयम्भुवं समाराध्य त्रैलोक्यं विजये त्व् अहम्  ।  
नानाश्चर्यमयं देवं सर्वभूतभवोद्भवम्  ॥ ब्र्प्_१७६।३२ ॥  
विभीषणो महाबुद्धिस् तदा तां प्रतिमां शुभाम्  ।  
शतम् अष्टोत्तरं चाब्दं समाराध्य जनार्दनम्  ॥ ब्र्प्_१७६।३३ ॥  
अजरामरणं प्राप्तम् अणिमादिगुणैर् युतम्  ।  
राज्यं लङ्काधिपत्यं च भोगान् भुङ्क्ते यथेप्सितान्  ॥ ब्र्प्_१७६।३४ ॥  
{मुनय ऊचुः: }  
अहो नो विस्मयो जातः श्रुत्वेदं परमामृतम्  ।  
अनन्तवासुदेवस्य सम्भवं भुवि दुर्लभम्  ॥ ब्र्प्_१७६।३५ ॥  
श्रोतुम् इच्छामहे देव विस्तरेण यथातथम्  ।  
तस्य देवस्य माहात्म्यं वक्तुम् अर्हस्य् अशेषतः  ॥ ब्र्प्_१७६।३६ ॥  
{ब्रह्मोवाच: }  
तदा स राक्षसः क्रूरो देवगन्धर्वकिन्नरान्  ।  
लोकपालान् समनुजान् मुनिसिद्धांश् च पापकृत्  ॥ ब्र्प्_१७६।३७ ॥  
विजित्य समरे सर्वान् आजहार तदङ्गनाः  ।  
संस्थाप्य नगरीं लङ्कां पुनः सीतार्थमोहितः  ॥ ब्र्प्_१७६।३८ ॥  
शङ्कितो मृगरूपेण सौवर्णेन च रावणः  ।  
ततः क्रुद्धेन रामेण रणे सौमित्रिणा सह  ॥ ब्र्प्_१७६।३९ ॥  
रावणस्य वधार्थाय हत्वा वालिं मनोजवम्  ।  
अभिषिक्तश् च सुग्रीवो युवराजो ऽङ्गदस् तथा  ॥ ब्र्प्_१७६।४० ॥  
हनुमान् नलनीलश् च जाम्बवान् पनसस् तथा  ।  
गवयश् च गवाक्षश् च पाठीनः परमौजसः  ॥ ब्र्प्_१७६।४१ ॥  
एतैश् चान्यैश् च बहुभिर् वानरैः समहाबलैः  ।  
समावृतो महाघोरै रामो राजीवलोचनः  ॥ ब्र्प्_१७६।४२ ॥  
गिरीणां सर्वसङ्घातैः सेतुं बद्ध्वा महोदधौ  ।  
बलेन महता रामः समुत्तीर्य महोदधिम्  ॥ ब्र्प्_१७६।४३ ॥  
सङ्ग्रामम् अतुलं चक्रे रक्षोगणसमन्वितः  ।  
यमहस्तं प्रहस्तं च निकुम्भं कुम्भम् एव च  ॥ ब्र्प्_१७६।४४ ॥  
नरान्तकं महावीर्यं तथा चैव यमान्तकम्  ।  
मालाढ्यं मालिकाढ्यं च हत्वा रामस् तु वीर्यवान्  ॥ ब्र्प्_१७६।४५ ॥  
पुनर् इन्द्रजितं हत्वा कुम्भकर्णं सरावणम्  ।  
वैदेहीं चाग्निनाशोध्य दत्त्वा राज्यं विभीषणे  ॥ ब्र्प्_१७६।४६ ॥  
वासुदेवं समादाय यानं पुष्पकम् आरुहत्  ।  
लीलया समनुप्रापद् अयोध्यां पूर्वपालिताम्  ॥ ब्र्प्_१७६।४७ ॥  
कनिष्ठं भरतं स्नेहाच् छत्रुघ्नं भक्तवत्सलः  ।  
अभिषिच्य तदा रामः सर्वराज्ये ऽधिराजवत्  ॥ ब्र्प्_१७६।४८ ॥  
पुरातनीं स्वमूर्तिं च समाराध्य ततो हरिः  ।  
दश वर्षसहस्राणि दश वर्षशतानि च  ॥ ब्र्प्_१७६।४९ ॥  
भुक्त्वा सागरपर्यन्तां मेदिनीं स तु राघवः  ।  
राज्यम् आसाद्य सुगतिं वैष्णवं पदम् आविशत्  ॥ ब्र्प्_१७६।५० ॥  
तां चापि प्रतिमां रामः समुद्रेशाय दत्तवान्  ।  
धन्यो रक्षयितासि त्वं तोयरत्नसमन्वितः  ॥ ब्र्प्_१७६।५१ ॥  
द्वापरं युगम् आसाद्य यदा देवो जगत्पतिः  ।  
धरण्याश् चानुरोधेन भावशैथिल्यकारणात्  ॥ ब्र्प्_१७६।५२ ॥  
अवतीर्णः स भगवान् वसुदेवकुले प्रभुः  ।  
कंसादीनां वधार्थाय सङ्कर्षणसहायवान्  ॥ ब्र्प्_१७६।५३ ॥  
तदा तां प्रतिमां विप्राः सर्ववाञ्छाफलप्रदाम्  ।  
सर्वलोकहितार्थाय कस्यचित् कारणान्तरे  ॥ ब्र्प्_१७६।५४ ॥  
तस्मिन् क्षेत्रवरे पुण्ये दुर्लभे पुरुषोत्तमे  ।  
उज्जहार स्वयं तोयात् समुद्रः सरितां पतिः  ॥ ब्र्प्_१७६।५५ ॥  
तदा प्रभृति तत्रैव क्षेत्रे मुक्तिप्रदे द्विजाः  ।  
आस्ते स देवो देवानां सर्वकामफलप्रदः  ॥ ब्र्प्_१७६।५६ ॥  
ये संश्रयन्ति चानन्तं भक्त्या सर्वेश्वरं प्रभुम्  ।  
वाङ्मनःकर्मभिर् नित्यं ते यान्ति परमं पदम्  ॥ ब्र्प्_१७६।५७ ॥  
दृष्ट्वानन्तं सकृद् भक्त्या सम्पूज्य प्रणिपत्य च  ।  
राजसूयाश्वमेधाभ्यां फलं दशगुणं लभेत्  ॥ ब्र्प्_१७६।५८ ॥  
सर्वकामसमृद्धेन कामगेन सुवर्चसा  ।  
विमानेनार्कवर्णेन किङ्किणीजालमालिना  ॥ ब्र्प्_१७६।५९ ॥  
त्रिःसप्तकुलम् उद्धृत्य दिव्यस्त्रीगणसेवितः  ।  
उपगीयमानो गन्धर्वैर् नरो विष्णुपुरं व्रजेत्  ॥ ब्र्प्_१७६।६० ॥  
तत्र भुक्त्वा वरान् भोगाञ् जरामरणवर्जितः  ।  
दिव्यरूपधरः श्रीमान् यावद् आभूतसम्प्लवम्  ॥ ब्र्प्_१७६।६१ ॥  
पुण्यक्षयाद् इहायातश् चतुर्वेदी द्विजोत्तमः  ।  
वैष्णवं योगम् आस्थाय ततो मोक्षम् अवाप्नुयात्  ॥ ब्र्प्_१७६।६२ ॥  
एवं मया त्व् अनन्तो ऽसौ कीर्तितो मुनिसत्तमाः  ।  
कः शक्नोति गुणान् वक्तुं तस्य वर्षशतैर् अपि  ॥ ब्र्प्_१७६।६३ ॥  
{ब्रह्मोवाच: }  
एवं वो ऽनन्तमाहात्म्यं क्षेत्रं च पुरुषोत्तमम्  ।  
भुक्तिमुक्तिप्रदं नॄणां मया प्रोक्तं सुदुर्लभम्  ॥ ब्र्प्_१७७।१ ॥  
यत्रास्ते पुण्डरीकाक्षः शङ्खचक्रगदाधरः  ।  
पीताम्बरधरः कृष्णः कंसकेशिनिषूदनः  ॥ ब्र्प्_१७७।२ ॥  
ये तत्र कृष्णं पश्यन्ति सुरासुरनमस्कृतम्  ।  
सङ्कर्षणं सुभद्रां च धन्यास् ते नात्र संशयः  ॥ ब्र्प्_१७७।३ ॥  
त्रैलोक्याधिपतिं देवं सर्वकामफलप्रदम्  ।  
ये ध्यायन्ति सदा कृष्णं मुक्तास् ते नात्र संशयः  ॥ ब्र्प्_१७७।४ ॥  
कृष्णे रताः कृष्णम् अनुस्मरन्ति  ब्र्प्_१७७।५अ  
रात्रौ च कृष्णं पुनर् उत्थिता ये  ब्र्प्_१७७।५ब्  
ते भिन्नदेहाः प्रविशन्ति कृष्णं  ब्र्प्_१७७।५च्  
हविर् यथा मन्त्रहुतं हुताशम्  ब्र्प्_१७७।५द्  
तस्मात् सदा मुनिश्रेष्ठाः कृष्णः कमललोचनः  ।  
तस्मिन् क्षेत्रे प्रयत्नेन द्रष्टव्यो मोक्षकाङ्क्षिभिः  ॥ ब्र्प्_१७७।६ ॥  
शयनोत्थापने कृष्णं ये पश्यन्ति मनीषिणः  ।  
हलायुधं सुभद्रां च हरेः स्थानं व्रजन्ति ते  ॥ ब्र्प्_१७७।७ ॥  
सर्वकाले ऽपि ये भक्त्या पश्यन्ति पुरुषोत्तमम्  ।  
रौहिणेयं सुभद्रां च विष्णुलोकं व्रजन्ति ते  ॥ ब्र्प्_१७७।८ ॥  
आस्ते यश् चतुरो मासान् वार्षिकान् पुरुषोत्तमे  ।  
पृथिव्यास् तीर्थयात्रायाः फलं प्राप्नोति चाधिकम्  ॥ ब्र्प्_१७७।९ ॥  
ये सर्वकालं तत्रैव निवसन्ति मनीषिणः  ।  
जितेन्द्रिया जितक्रोधा लभन्ते तपसः फलम्  ॥ ब्र्प्_१७७।१० ॥  
तपस् तप्त्वान्यतीर्थेषु वर्षाणाम् अयुतं नरः  ।  
यद् आप्नोति तद् आप्नोति मासेन पुरुषोत्तमे  ॥ ब्र्प्_१७७।११ ॥  
तपसा ब्रह्मचर्येण सङ्गत्यागेन यत् फलम्  ।  
तत् फलं सततं तत्र प्राप्नुवन्ति मनीषिणः  ॥ ब्र्प्_१७७।१२ ॥  
सर्वतीर्थेषु यत् पुण्यं स्नानदानेन कीर्तितम्  ।  
तत् फलं सततं तत्र प्राप्नुवन्ति मनीषिणः  ॥ ब्र्प्_१७७।१३ ॥  
सम्यक् तीर्थेन यत् प्रोक्तं व्रतेन नियमेन च  ।  
तत् फलं लभते तत्र प्रत्यहं प्रयतः शुचिः  ॥ ब्र्प्_१७७।१४ ॥  
यस् तु नानाविधैर् यज्ञैर् यत् फलं लभते नरः  ।  
तत् फलं लभते तत्र प्रत्यहं संयतेन्द्रियः  ॥ ब्र्प्_१७७।१५ ॥  
देहं त्यजन्ति पुरुषास् तत्र ये पुरुषोत्तमे  ।  
कल्पवृक्षं समासाद्य मुक्तास् ते नात्र संशयः  ॥ ब्र्प्_१७७।१६ ॥  
वटसागरयोर् मध्ये ये त्यजन्ति कलेवरम्  ।  
ते दुर्लभं परं मोक्षं प्राप्नुवन्ति न संशयः  ॥ ब्र्प्_१७७।१७ ॥  
अनिच्छन्न् अपि यस् तत्र प्राणांस् त्यजति मानवः  ।  
सो ऽपि दुःखविनिर्मुक्तो मुक्तिं प्राप्नोति दुर्लभाम्  ॥ ब्र्प्_१७७।१८ ॥  
कृमिकीटपतङ्गाद्यास् तिर्यग्योनिगताश् च ये  ।  
तत्र देहं परित्यज्य ते यान्ति परमां गतिम्  ॥ ब्र्प्_१७७।१९ ॥  
भ्रान्तिं लोकस्य पश्यध्वम् अन्यतीर्थं प्रति द्विजाः  ।  
पुरुषाख्येन यत् प्राप्तम् अन्यतीर्थफलादिकम्  ॥ ब्र्प्_१७७।२० ॥  
सकृत् पश्यति यो मर्त्यः श्रद्धया पुरुषोत्तमम्  ।  
पुरुषाणां सहस्रेषु स भवेद् उत्तमः पुमान्  ॥ ब्र्प्_१७७।२१ ॥  
प्रकृतेः स परो यस्मात् पुरुषाद् अपि चोत्तमः  ।  
तस्माद् वेदे पुराणे च लोके ऽस्मिन् पुरुषोत्तमः  ॥ ब्र्प्_१७७।२२ ॥  
यो ऽसौ पुराणे वेदान्ते परमात्मेत्य् उदाहृतः  ।  
आस्ते विश्वोपकाराय तेनासौ पुरुषोत्तमः  ॥ ब्र्प्_१७७।२३ ॥  
पाथे श्मशाने गृहमण्डपे वा  ब्र्प्_१७७।२४अ  
रथ्याप्रदेशेष्व् अपि यत्र कुत्र  ब्र्प्_१७७।२४ब्  
इच्छन्न् अनिच्छन्न् अपि तत्र देहं  ब्र्प्_१७७।२४च्  
सन्त्यज्य मोक्षं लभते मनुष्यः  ब्र्प्_१७७।२४द्  
तस्मात् सर्वप्रयत्नेन तस्मिन् क्षेत्रे द्विजोत्तमाः  ।  
देहत्यागो नरैः कार्यः सम्यङ् मोक्षाभिकाङ्क्षिभिः  ॥ ब्र्प्_१७७।२५ ॥  
पुरुषाख्यस्य माहात्म्यं न भूतं न भविष्यति  ।  
त्यक्त्वा यत्र नरो देहं मुक्तिं प्राप्नोति दुर्लभाम्  ॥ ब्र्प्_१७७।२६ ॥  
गुणानाम् एकदेशो ऽयं मया क्षेत्रस्य कीर्तितः  ।  
कः समस्तान् गुणान् वक्तुं शक्तो वर्षशतैर् अपि  ॥ ब्र्प्_१७७।२७ ॥  
यदि यूयं मुनिश्रेष्ठा मोक्षम् इच्छथ शाश्वतम्  ।  
तस्मिन् क्षेत्रवरे पुण्ये निवसध्वम् अतन्द्रिताः  ॥ ब्र्प्_१७७।२८ ॥  
{व्यास उवाच: }  
ते तस्य वचनं श्रुत्वा ब्रह्मणो ऽव्यक्तजन्मनः  ।  
निवासं चक्रिरे तत्र अवापुः परमं पदम्  ॥ ब्र्प्_१७७।२९ ॥  
तस्माद् यूयं प्रयत्नेन निवसध्वं द्विजोत्तमाः  ।  
पुरुषाख्ये वरे क्षेत्रे यदि मुक्तिम् अभीप्सथ  ॥ ब्र्प्_१७७।३० ॥  
{व्यास उवाच: }  
तस्मिन् क्षेत्रे मुनिश्रेष्ठाः सर्वसत्त्वसुखावहे  ।  
धर्मार्थकाममोक्षाणां फलदे पुरुषोत्तमे  ॥ ब्र्प्_१७८।१ ॥  
कण्डुर् नाम महातेजा ऋषिः परमधार्मिकः  ।  
सत्यवादी शुचिर् दान्तः सर्वभूतहिते रतः  ॥ ब्र्प्_१७८।२ ॥  
जितेन्द्रियो जितक्रोधो वेदवेदाङ्गपारगः  ।  
अवाप परमां सिद्धिम् आराध्य पुरुषोत्तमम्  ॥ ब्र्प्_१७८।३ ॥  
अन्ये ऽपि तत्र संसिद्धा मुनयः संशितव्रताः  ।  
सर्वभूतहिता दान्ता जितक्रोधा विमत्सराः  ॥ ब्र्प्_१७८।४ ॥  
{मुनय ऊचुः: }  
को ऽसौ कण्डुः कथं तत्र जगाम परमां गतिम्  ।  
श्रोतुम् इच्छामहे तस्य चरितं ब्रूहि सत्तम  ॥ ब्र्प्_१७८।५ ॥  
{व्यास उवाच: }  
शृणुध्वं मुनिशार्दूलाः कथां तस्य मनोहराम्  ।  
प्रवक्ष्यामि समासेन मुनेस् तस्य विचेष्टितम्  ॥ ब्र्प्_१७८।६ ॥  
पवित्रे गोमतीतीरे विजने सुमनोहरे  ।  
कन्दमूलफलैः पूर्णे समित्पुष्पकुशान्वितैः  ॥ ब्र्प्_१७८।७ ॥  
नानाद्रुमलताकीर्णे नानापुष्पोपशोभिते  ।  
नानापक्षिरुते रम्ये नानामृगगणान्विते  ॥ ब्र्प्_१७८।८ ॥  
तत्राश्रमपदं कण्डोर् बभूव मुनिसत्तमाः  ।  
सर्वर्तुफलपुष्पाढ्यं कदलीखण्डमण्डितम्  ॥ ब्र्प्_१७८।९ ॥  
तपस् तेपे मुनिस् तत्र सुमहत् परमाद्भुतम्  ।  
व्रतोपवासैर् नियमैः स्नानमौनसुसंयमैः  ॥ ब्र्प्_१७८।१० ॥  
ग्रीष्मे पञ्चतपा भूत्वा वर्षासु स्थण्डिलेशयः  ।  
आर्द्रवासास् तु हेमन्ते स तेपे सुमहत् तपः  ॥ ब्र्प्_१७८।११ ॥  
दृष्ट्वा तु तपसो वीर्यं मुनेस् तस्य सुविस्मिताः  ।  
बभूवुर् देवगन्धर्वाः सिद्धविद्याधरास् तथा  ॥ ब्र्प्_१७८।१२ ॥  
भूमिं तथान्तरिक्षं च दिवं च मुनिसत्तमाः  ।  
कण्डुः सन्तापयाम् आस त्रैलोक्यं तपसो बलात्  ॥ ब्र्प्_१७८।१३ ॥  
अहो ऽस्य परमं धैर्यम् अहो ऽस्य परमं तपः  ।  
इत्य् अब्रुवंस् तदा दृष्ट्वा देवास् तं तपसि स्थितम्  ॥ ब्र्प्_१७८।१४ ॥  
मन्त्रयाम् आसुर् अव्यग्राः शक्रेण सहितास् तदा  ।  
भयात् तस्य समुद्विग्नास् तपोविघ्नम् अभीप्सवः  ॥ ब्र्प्_१७८।१५ ॥  
ज्ञात्वा तेषाम् अभिप्रायं शक्रस् त्रिभुवनेश्वरः  ।  
प्रम्लोचाख्यां वरारोहां रूपयौवनगर्विताम्  ॥ ब्र्प्_१७८।१६ ॥  
सुमध्यां चारुजङ्घां तां पीनश्रोणिपयोधराम्  ।  
सर्वलक्षणसम्पन्नां प्रोवाच फलसूदनः  ॥ ब्र्प्_१७८।१७ ॥  
{शक्र उवाच: }  
प्रम्लोचे गच्छ शीघ्रं त्वं यदासौ तप्यते मुनिः  ।  
विघ्नार्थं तस्य तपसः क्षोभयस्वांशु सुप्रभे  ॥ ब्र्प्_१७८।१८ ॥  
{प्रम्लोचोवाच: }  
तव वाक्यं सुरश्रेष्ठ करोमि सततं प्रभो  ।  
किन्तु शङ्का ममैवात्र जीवितस्य च संशयः  ॥ ब्र्प्_१७८।१९ ॥  
बिभेमि तं मुनिवरं ब्रह्मचर्यव्रते स्थितम्  ।  
अत्युग्रं दीप्ततपसं ज्वलनार्कसमप्रभम्  ॥ ब्र्प्_१७८।२० ॥  
ज्ञात्वा मां स मुनिः क्रोधाद् विघ्नार्थं समुपागताम्  ।  
कण्डुः परमतेजस्वी शापं दास्यति दुःसहम्  ॥ ब्र्प्_१७८।२१ ॥  
उर्वशी मेनका रम्भा घृताची पुञ्जिकस्थला  ।  
विश्वाची सहजन्या च पूर्वचित्तिस् तिलोत्तमा  ॥ ब्र्प्_१७८।२२ ॥  
अलम्बुषा मिश्रकेशी शशिलेखा च वामना  ।  
अन्याश् चाप्सरसः सन्ति रूपयौवनगर्विताः  ॥ ब्र्प्_१७८।२३ ॥  
सुमध्याश् चारुवदनाः पीनोन्नतपयोधराः  ।  
कामप्रधानकुशलास् तास् तत्र सन्नियोजय  ॥ ब्र्प्_१७८।२४ ॥  
{ब्रह्मोवाच: }  
तस्यास् तद् वचनं श्रुत्वा पुनः प्राह शचीपतिः  ।  
तिष्ठन्तु नाम चान्यास् तास् त्वं चात्र कुशला शुभे  ॥ ब्र्प्_१७८।२५ ॥  
कामं वसन्तं वायुं च सहायार्थे ददामि ते  ।  
तैः सार्धं गच्छ सुश्रोणि यत्रास्ते स महामुनिः  ॥ ब्र्प्_१७८।२६ ॥  
शक्रस्य वचनं श्रुत्वा तदा सा चारुलोचना  ।  
जगामाकाशमार्गेण तैः सार्धं चाश्रमं मुनेः  ॥ ब्र्प्_१७८।२७ ॥  
गत्वा सा तत्र रुचिरं ददर्श वनम् उत्तमम्  ।  
मुनिं च दीप्ततपसम् आश्रमस्थम् अकल्मषम्  ॥ ब्र्प्_१७८।२८ ॥  
अपश्यत् सा वनं रम्यं तैः सार्धं नन्दनोपमम्  ।  
सर्वर्तुवरपुष्पाढ्यं शाखामृगगणाकुलम्  ॥ ब्र्प्_१७८।२९ ॥  
पुण्यं पद्मबलोपेतं सपल्लवमहाबलम्  ।  
श्रोत्ररम्यान् सुमधुराञ् शब्दान् खगमुखेरितान्  ॥ ब्र्प्_१७८।३० ॥  
सर्वर्तुफलभाराढ्यान् सर्वर्तुकुसुमोज्ज्वलान्  ।  
अपश्यत् पादपांश् चैव विहङ्गैर् अनुनादितान्  ॥ ब्र्प्_१७८।३१ ॥  
आम्रान् आम्रातकान् भव्यान् नारिकेरान् सतिन्दुकान्  ।  
अथ बिल्वांस् तथा जीवान् दाडिमान् बीजपूरकान्  ॥ ब्र्प्_१७८।३२ ॥  
पनसांल् लकुचान् नीपाञ् शिरीषान् सुमनोहरान्  ।  
पारावतांस् तथा कोलान् अरिमेदाम्लवेतसान्  ॥ ब्र्प्_१७८।३३ ॥  
भल्लातकान् आमलकाञ् शतपर्णांश् च किंशुकान्  ।  
इङ्गुदान् करवीरांश् च हरीतकीविभीतकान्  ॥ ब्र्प्_१७८।३४ ॥  
एतान् अन्यांश् च सा वृक्षान् ददर्श पृथुलोचना  ।  
तथैवाशोकपुन्नाग- केतकीबकुलान् अथ  ॥ ब्र्प्_१७८।३५ ॥  
पारिजातान् कोविदारान् मन्दारेन्दीवरांस् तथा  ।  
पाटलाः पुष्पिता रम्या देवदारुद्रुमांस् तथा  ॥ ब्र्प्_१७८।३६ ॥  
शालांस् तालांस् तमालांश् च निचुलांल् लोमकांस् तथा  ।  
अन्यांश् च पादपश्रेष्ठान् अपश्यत् फलपुष्पितान्  ॥ ब्र्प्_१७८।३७ ॥  
चकोरैः शतपत्त्रैश् च भृङ्गराजैस् तथा शुकैः  ।  
कोकिलैः कलविङ्कैश् च हारीतैर् जीवजीवकैः  ॥ ब्र्प्_१७८।३८ ॥  
प्रियपुत्रैश् चातकैश् च तथान्यैर् विविधैः खगैः  ।  
श्रोत्ररम्यं सुमधुरं कूजद्भिश् चाप्य् अधिष्ठितम्  ॥ ब्र्प्_१७८।३९ ॥  
सरांसि च मनोज्ञानि प्रसन्नसलिलानि च  ।  
कुमुदैः पुण्डरीकैश् च तथा नीलोत्पलैः शुभैः  ॥ ब्र्प्_१७८।४० ॥  
कह्लारैः कमलैश् चैव आचितानि समन्ततः  ।  
कादम्बैश् चक्रवाकैश् च तथैव जलकुक्कुटैः  ॥ ब्र्प्_१७८।४१ ॥  
कारण्डवैर् बकैर् हंसैः कूर्मैर् मद्गुभिर् एव च  ।  
एतैश् चान्यैश् च कीर्णानि समन्ताज् जलचारिभिः  ॥ ब्र्प्_१७८।४२ ॥  
क्रमेणैव तथा सा तु वनं बभ्राम तैः सह  ।  
एवं दृष्ट्वा वनं रम्यं तैः सार्धं परमाद्भुतम्  ॥ ब्र्प्_१७८।४३ ॥  
विस्मयोत्फुल्लनयना सा बभूव वराङ्गना  ।  
प्रोवाच वायुं कामं च वसन्तं च द्विजोत्तमाः  ॥ ब्र्प्_१७८।४४ ॥  
{प्रम्लोचोवाच: }  
कुरुध्वं मम साहाय्यं यूयं सर्वे पृथक् पृथक्  ॥* ब्र्प्_१७८।४५ ॥  
{ब्रह्मोवाच: }  
एवम् उक्त्वा तदा सा तु तथेत्य् उक्ता सुरैर् द्विजाः  ।  
प्रत्युवाचाद्य यास्यामि यत्रासौ संस्थितो मुनिः  ॥ ब्र्प्_१७८।४६ ॥  
अद्य तं देहयन्तारं प्रयुक्तेन्द्रियवाजिनम्  ।  
स्मरशस्त्रगलद्रश्मिं करिष्यामि कुसारथिम्  ॥ ब्र्प्_१७८।४७ ॥  
ब्रह्मा जनार्दनो वापि यदि वा नीललोहितः  ।  
तथाप्य् अद्य करिष्यामि कामबाणक्षतान्तरम्  ॥ ब्र्प्_१७८।४८ ॥  
इत्य् उक्त्वा प्रययौ साथ यत्रासौ तिष्ठते मुनिः  ।  
मुनेस् तपःप्रभावेण प्रशान्तश्वापदाश्रमम्  ॥ ब्र्प्_१७८।४९ ॥  
सा पुंस्कोकिलमाधुर्ये नदीतीरे व्यवस्थिता  ।  
स्तोकमात्रं स्थिता तस्माद् अगायत वराप्सराः  ॥ ब्र्प्_१७८।५० ॥  
ततो वसन्तः सहसा बलं समकरोत् तदा  ।  
कोकिलारावमधुरम् अकालिकमनोहरम्  ॥ ब्र्प्_१७८।५१ ॥  
ववौ गन्धवहश् चैव मलयाद्रिनिकेतनः  ।  
पुष्पान् उच्चावचान् मेध्यान् पातयंश् च शनैः शनैः  ॥ ब्र्प्_१७८।५२ ॥  
पुष्पबाणधरश् चैव गत्वा तस्य समीपतः  ।  
मुनेश् च क्षोभयाम् आस कामस् तस्यापि मानसम्  ॥ ब्र्प्_१७८।५३ ॥  
ततो गीतध्वनिं श्रुत्वा मुनिर् विस्मितमानसः  ।  
जगाम यत्र सा सुभ्रूः कामबाणप्रपीडितः  ॥ ब्र्प्_१७८।५४ ॥  
दृष्ट्वा ताम् आह सन्दृष्टो विस्मयोत्फुल्ललोचनः  ।  
भ्रष्टोत्तरीयो विकलः पुलकाञ्चितविग्रहः  ॥ ब्र्प्_१७८।५५ ॥  
{ऋषिर् उवाच: }  
कासि कस्यासि सुश्रोणि सुभगे चारुहासिनि  ।  
मनो हरसि मे सुभ्रु ब्रूहि सत्यं सुमध्यमे  ॥ ब्र्प्_१७८।५६ ॥  
{प्रम्लोचोवाच: }  
तव कर्मकरा चाहं पुष्पार्थम् अहम् आगता  ।  
आदेशं देहि मे क्षिप्रं किं करोमि तवाज्ञया  ॥ ब्र्प्_१७८।५७ ॥  
{व्यास उवाच: }  
श्रुत्वैवं वचनं तस्यास् त्यक्त्वा धैर्यं विमोहितः  ।  
आदाय हस्ते तां बालां प्रविवेश स्वम् आश्रमम्  ॥ ब्र्प्_१७८।५८ ॥  
ततः कामश् च वायुश् च वसन्तश् च द्विजोत्तमाः  ।  
जग्मुर् यथागतं सर्वे कृतकृत्यास् त्रिविष्टपम्  ॥ ब्र्प्_१७८।५९ ॥  
शशंसुश् च हरिं गत्वा तस्यास् तस्य च चेष्टितम्  ।  
श्रुत्वा शक्रस् तदा देवाः प्रीताः सुमनसो ऽभवन्  ॥ ब्र्प्_१७८।६० ॥  
स च कण्डुस् तया सार्धं प्रविशन्न् एव चाश्रमम्  ।  
आत्मनः परमं रूपं चकार मदनाकृति  ॥ ब्र्प्_१७८।६१ ॥  
रूपयौवनसम्पन्नम् अतीव सुमनोहरम्  ।  
दिव्यालङ्कारसंयुक्तं षोडशवत्सराकृति  ॥ ब्र्प्_१७८।६२ ॥  
दिव्यवस्त्रधरं कान्तं दिव्यस्रग्गन्धभूषितम्  ।  
सर्वोपभोगसम्पन्नं सहसा तपसो बलात्  ॥ ब्र्प्_१७८।६३ ॥  
दृष्ट्वा सा तस्य तद् वीर्यं परं विस्मयम् आगता  ।  
अहो ऽस्य तपसो वीर्यम् इत्य् उक्त्वा मुदिताभवत्  ॥ ब्र्प्_१७८।६४ ॥  
स्नानं सन्ध्यां जपं होमं स्वाध्यायं देवतार्चनम्  ।  
व्रतोपवासनियमं ध्यानं च मुनिसत्तमाः  ॥ ब्र्प्_१७८।६५ ॥  
त्यक्त्वा स रेमे मुदितस् तया सार्धम् अहर्निशम्  ।  
मन्मथाविष्टहृदयो न बुबोध तपःक्षयम्  ॥ ब्र्प्_१७८।६६ ॥  
सन्ध्यारात्रिदिवापक्ष- मासर्त्वयनहायनम्  ।  
न बुबोध गतं कालं विषयासक्तमानसः  ॥ ब्र्प्_१७८।६७ ॥  
सा च तं कामजैर् भावैर् विदग्धा रहसि द्विजाः  ।  
वरयाम् आस सुश्रोणिः प्रलापकुशला तदा  ॥ ब्र्प्_१७८।६८ ॥  
एवं कण्डुस् तया सार्धं वर्षाणाम् अधिकं शतम्  ।  
अतिष्ठन् मन्दरद्रोण्यां ग्राम्यधर्मरतो मुनिः  ॥ ब्र्प्_१७८।६९ ॥  
सा तं प्राह महाभागं गन्तुम् इच्छाम्य् अहं दिवम्  ।  
प्रसादसुमुखो ब्रह्मन्न् अनुज्ञातुं त्वम् अर्हसि  ॥ ब्र्प्_१७८।७० ॥  
तयैवम् उक्तः स मुनिस् तस्याम् आसक्तमानसः  ।  
दिनानि कतिचिद् भद्रे स्थीयताम् इत्य् अभाषत  ॥ ब्र्प्_१७८।७१ ॥  
एवम् उक्ता ततस् तेन साग्रं वर्षशतं पुनः  ।  
बुभुजे विषयांस् तन्वी तेन सार्धं महात्मना  ॥ ब्र्प्_१७८।७२ ॥  
अनुज्ञां देहि भगवन् व्रजामि त्रिदशालयम्  ।  
उक्तस् तयेति स पुनः स्थीयताम् इत्य् अभाषत  ॥ ब्र्प्_१७८।७३ ॥  
पुनर् गते वर्षशते साधिके सा शुभानना  ।  
याम्य् अहं त्रिदिवं ब्रह्मन् प्रणयस्मितशोभनम्  ॥ ब्र्प्_१७८।७४ ॥  
उक्तस् तयैवं स मुनिः पुनर् आहायतेक्षणाम्  ।  
इहास्यतां मया सुभ्रु चिरं कालं गमिष्यसि  ॥ ब्र्प्_१७८।७५ ॥  
तच्छापभीता सुश्रोणी सह तेनर्षिणा पुनः  ।  
शतद्वयं किञ्चिद् ऊनं वर्षाणां समतिष्ठत  ॥ ब्र्प्_१७८।७६ ॥  
गमनाय महाभागो देवराजनिवेशनम्  ।  
प्रोक्तः प्रोक्तस् तया तन्व्या स्थीयताम् इत्य् अभाषत  ॥ ब्र्प्_१७८।७७ ॥  
तस्य शापभयाद् भीरुर् दाक्षिण्येन च दक्षिणा  ।  
प्रोक्ता प्रणयभङ्गार्ति- वेदिनी न जहौ मुनिम्  ॥ ब्र्प्_१७८।७८ ॥  
तया च रमतस् तस्य परमर्षेर् अहर्निशम्  ।  
नवं नवम् अभूत् प्रेम मन्मथासक्तचेतसः  ॥ ब्र्प्_१७८।७९ ॥  
एकदा तु त्वरायुक्तो निश्चक्रामोटजान् मुनिः  ।  
निष्क्रामन्तं च कुत्रेति गम्यते प्राह सा शुभा  ॥ ब्र्प्_१७८।८० ॥  
इत्य् उक्तः स तया प्राह परिवृत्तम् अहः शुभे  ।  
सन्ध्योपास्तिं करिष्यामि क्रियालोपो ऽन्यथा भवेत्  ॥ ब्र्प्_१७८।८१ ॥  
ततः प्रहस्य मुदिता सा तं प्राह महामुनिम्  ।  
किम् अद्य सर्वधर्मज्ञ परिवृत्तम् अहस् तव  ।  
गतम् एतन् न कुरुते विस्मयं कस्य कथ्यते  ॥ ब्र्प्_१७८।८२ ॥  
{मुनिर् उवाच: }  
प्रातस् त्वम् आगता भद्रे नदीतीरम् इदं शुभम्  ।  
मया दृष्टासि सुश्रोणि प्रविष्टा च ममाश्रमम्  ॥ ब्र्प्_१७८।८३ ॥  
इयं च वर्तते सन्ध्या परिणामम् अहो गतम्  ।  
अवहासः किमर्थो ऽयं सद्भावः कथ्यतां मम  ॥ ब्र्प्_१७८।८४ ॥  
{प्रम्लोचोवाच: }  
प्रत्यूषस्य् आगता ब्रह्मन् सत्यम् एतन् न मे मृषा  ।  
किन्त्व् अद्य तस्य कालस्य गतान्य् अब्दशतानि ते  ॥ ब्र्प्_१७८।८५ ॥  
ततः ससाध्वसो विप्रस् तां पप्रच्छायतेक्षणाम्  ।  
कथ्यतां भीरु कः कालस् त्वया मे रमतः सदा  ॥ ब्र्प्_१७८।८६ ॥  
{प्रम्लोचोवाच: }  
सप्तोत्तराण्य् अतीतानि नववर्षशतानि च  ।  
मासाश् च षट् तथैवान्यत् समतीतं दिनत्रयम्  ॥ ब्र्प्_१७८।८७ ॥  
{ऋषिर् उवाच: }  
सत्यं भीरु वदस्य् एतत् परिहासो ऽथवा शुभे  ।  
दिनम् एकम् अहं मन्ये त्वया सार्धम् इहोषितम्  ॥ ब्र्प्_१७८।८८ ॥  
{प्रम्लोचोवाच: }  
वदिष्याम्य् अनृतं ब्रह्मन् कथम् अत्र तवान्तिके  ।  
विशेषाद् अद्य भवता पृष्टा मार्गानुगामिना  ॥ ब्र्प्_१७८।८९ ॥  
{व्यास उवाच: }  
निशम्य तद् वचस् तस्याः स मुनिर् द्विजसत्तमाः  ।  
धिग् धिङ् माम् इत्य् अनाचारं विनिन्द्यात्मानम् आत्मना  ॥ ब्र्प्_१७८।९० ॥  
{मुनिर् उवाच: }  
तपांसि मम नष्टानि हतं ब्रह्मविदां धनम्  ।  
हृतो विवेकः केनापि योषिन् मोहाय निर्मिता  ॥ ब्र्प्_१७८।९१ ॥  
ऊर्मिषट्कातिगं ब्रह्म ज्ञेयम् आत्मजयेन मे  ।  
गतिर् एषा कृता येन धिक् तं काममहाग्रहम्  ॥ ब्र्प्_१७८।९२ ॥  
व्रतानि सर्ववेदाश् च कारणान्य् अखिलानि च  ।  
नरकग्राममार्गेण कामेनाद्य हतानि मे  ॥ ब्र्प्_१७८।९३ ॥  
विनिन्द्येत्थं स धर्मज्ञः स्वयम् आत्मानम् आत्मना  ब्र्प्_१७८।९४अ  
ताम् अप्सरसम् आसीनाम् इदं वचनम् अब्रवीत्  ब्र्प्_१७८।९४ब्  
{ऋषिर् उवाच: }  
गच्छ पापे यथाकामं यत् कार्यं तत् त्वया कृतम्  ब्र्प्_१७८।९४च्  
देवराजस्य यत् क्षोभं कुर्वन्त्या भावचेष्टितैः  ब्र्प्_१७८।९४द्  
न त्वां करोम्य् अहं भस्म क्रोधतीव्रेण वह्निना  ।  
सतां साप्तपदं मैत्र्यम् उषितो ऽहं त्वया सह  ॥ ब्र्प्_१७८।९५ ॥  
अथवा तव दोषः कः किं वा कुर्याम् अहं तव  ।  
ममैव दोषो नितरां येनाहम् अजितेन्द्रियः  ॥ ब्र्प्_१७८।९६ ॥  
यथा शक्रप्रियार्थिन्या कृतो मत्तपसो व्ययः  ।  
त्वया दृष्टिमहामोह- मनुनाहं जुगुप्सितः  ॥ ब्र्प्_१७८।९७ ॥  
{व्यास उवाच: }  
यावद् इत्थं स विप्रर्षिस् तां ब्रवीति सुमध्यमाम्  ।  
तावत् स्खलत्स्वेदजला सा बभूवातिवेपथुः  ॥ ब्र्प्_१७८।९८ ॥  
प्रवेपमानां स च तां स्विन्नगात्रलतां सतीम्  ।  
गच्छ गच्छेति सक्रोधम् उवाच मुनिसत्तमः  ॥ ब्र्प्_१७८।९९ ॥  
सा तु निर्भर्त्सिता तेन विनिष्क्रम्य तदाश्रमात्  ।  
आकाशगामिनी स्वेदं ममार्ज तरुपल्लवैः  ॥ ब्र्प्_१७८।१०० ॥  
वृक्षाद् वृक्षं ययौ बाला उदग्रारुणपल्लवैः  ।  
निर्ममार्ज च गात्राणि गलत्स्वेदजलानि वै  ॥ ब्र्प्_१७८।१०१ ॥  
ऋषिणा यस् तदा गर्भस् तस्या देहे समाहितः  ।  
निर्जगाम सरोमाञ्च- स्वेदरूपी तदङ्गतः  ॥ ब्र्प्_१७८।१०२ ॥  
तं वृक्षा जगृहुर् गर्भम् एकं चक्रे च मारुतः  ।  
सोमेनाप्यायितो गोभिः स तदा ववृद्धे शनैः  ॥ ब्र्प्_१७८।१०३ ॥  
मारिषा नाम कन्याभूद् वृक्षाणां चारुलोचना  ।  
प्राचेतसानां सा भार्या दक्षस्य जननी द्विजाः  ॥ ब्र्प्_१७८।१०४ ॥  
स चापि भगवान् कण्डुः क्षीणे तपसि सत्तमः  ।  
पुरुषोत्तमाख्यं भो विप्रा विष्णोर् आयतनं ययौ  ॥ ब्र्प्_१७८।१०५ ॥  
ददर्श परमं क्षेत्रं मुक्तिदं भुवि दुर्लभम्  ।  
दक्षिणस्योदधेस् तीरे सर्वकामफलप्रदम्  ॥ ब्र्प्_१७८।१०६ ॥  
सुरम्यं वालुकाकीर्णं केतकीवनशोभितम्  ।  
नानाद्रुमलताकीर्णं नानापक्षिरुतं शिवम्  ॥ ब्र्प्_१७८।१०७ ॥  
सर्वत्र सुखसञ्चारं सर्वर्तुकुसुमान्वितम्  ।  
सर्वसौख्यप्रदं नॄणां धन्यं सर्वगुणाकरम्  ॥ ब्र्प्_१७८।१०८ ॥  
भृग्वाद्यैः सेवितं पूर्वं मुनिसिद्धवरैस् तथा  ।  
गन्धर्वैः किन्नरैर् यक्षैस् तथान्यैर् मोक्षकाङ्क्षिभिः  ॥ ब्र्प्_१७८।१०९ ॥  
ददर्श च हरिं तत्र देवैः सर्वैर् अलङ्कृतम्  ।  
ब्राह्मणाद्यैस् तथा वर्णैर् आश्रमस्थैर् निषेवितम्  ॥ ब्र्प्_१७८।११० ॥  
दृष्ट्वैव स तदा क्षेत्रं देवं च पुरुषोत्तमम्  ।  
कृतकृत्यम् इवात्मानं मेने स मुनिसत्तमः  ॥ ब्र्प्_१७८।१११ ॥  
तत्रैकाग्रमना भूत्वा चकाराराधनं हरेः  ।  
ब्रह्मपारमयं कुर्वञ् जपम् एकाग्रमानसः  ।  
ऊर्ध्वबाहुर् महायोगी स्थित्वासौ मुनिसत्तमः  ॥ ब्र्प्_१७८।११२ ॥  
{मुनय ऊचुः: }  
ब्रह्मपारं मुने श्रोतुम् इच्छामः परमं शुभम्  ।  
जपता कण्डुना देवो येनाराध्यत केशवः  ॥ ब्र्प्_१७८।११३ ॥  
{व्यास उवाच: }  
पारं परं विष्णुर् अपारपारः  ब्र्प्_१७८।११४अ  
परः परेभ्यः परमात्मरूपः  ब्र्प्_१७८।११४ब्  
स ब्रह्मपारः परपारभूतः  ब्र्प्_१७८।११४च्  
परः पराणाम् अपि पारपारः  ब्र्प्_१७८।११४द्  
स कारणं कारणसंश्रितो ऽपि  ब्र्प्_१७८।११५अ  
तस्यापि हेतुः परहेतुहेतुः  ब्र्प्_१७८।११५ब्  
कार्यो ऽपि चैष सह कर्मकर्तृ  ब्र्प्_१७८।११५च्  
रूपैर् अनेकैर् अवतीह सर्वम्  ब्र्प्_१७८।११५द्  
ब्रह्म प्रभुर् ब्रह्म स सर्वभूतो  ब्र्प्_१७८।११६अ  
ब्रह्म प्रजानां पतिर् अच्युतो ऽसौ  ब्र्प्_१७८।११६ब्  
ब्रह्माव्ययं नित्यम् अजं स विष्णुर्  ब्र्प्_१७८।११६च्  
अपक्षयाद्यैर् अखिलैर् असङ्गः  ब्र्प्_१७८।११६द्  
ब्रह्माक्षरम् अजं नित्यं यथासौ पुरुषोत्तमः  ।  
तथा रागादयो दोषाः प्रयान्तु प्रशमं मम  ॥ ब्र्प्_१७८।११७ ॥  
{व्यास उवाच: }  
श्रुत्वा तस्य मुनेर् जाप्यं ब्रह्मपारं द्विजोत्तमाः  ।  
भक्तिं च परमां ज्ञात्वा सुदृढां पुरुषोत्तमः  ॥ ब्र्प्_१७८।११८ ॥  
प्रीत्या स परया देवस् तदासौ भक्तवत्सलः  ।  
गत्वा तस्य समीपं तु प्रोवाच मधुसूदनः  ॥ ब्र्प्_१७८।११९ ॥  
मेघगम्भीरया वाचा दिशः सन्नादयन्न् इव  ।  
आरुह्य गरुडं विप्रा विनताकुलनन्दनम्  ॥ ब्र्प्_१७८।१२० ॥  
{श्रीभगवान् उवाच: }  
मुने ब्रूहि परं कार्यं यत् ते मनसि वर्तते  ।  
वरदो ऽहम् अनुप्राप्तो वरं वरय सुव्रत  ॥ ब्र्प्_१७८।१२१ ॥  
श्रुत्वैवं वचनं तस्य देवदेवस्य चक्रिणः  ।  
चक्षुर् उन्मील्य सहसा ददर्श पुरतो हरिम्  ॥ ब्र्प्_१७८।१२२ ॥  
अतसीपुष्पसङ्काशं पद्मपत्त्रायतेक्षणम्  ।  
शङ्खचक्रगदापाणिं मुकुटाङ्गदधारिणम्  ॥ ब्र्प्_१७८।१२३ ॥  
चतुर्बाहुम् उदाराङ्गं पीतवस्त्रधरं शुभम्  ।  
श्रीवत्सलक्ष्मसंयुक्तं वनमालाविभूषितम्  ॥ ब्र्प्_१७८।१२४ ॥  
सर्वलक्षणसंयुक्तं सर्वरत्नविभूषितम्  ।  
दिव्यचन्दनलिप्ताङ्गं दिव्यमाल्यविभूषितम्  ॥ ब्र्प्_१७८।१२५ ॥  
ततः स विस्मयाविष्टो रोमाञ्चिततनूरुहः  ।  
दण्डवत् प्रणिपत्योर्व्यां प्रणामम् अकरोत् तदा  ॥ ब्र्प्_१७८।१२६ ॥  
अद्य मे सफलं जन्म अद्य मे सफलं तपः  ।  
इत्य् उक्त्वा मुनिशार्दूलास् तं स्तोतुम् उपचक्रमे  ॥ ब्र्प्_१७८।१२७ ॥  
{कण्डुर् उवाच: }  
नारायण हरे कृष्ण श्रीवत्साङ्क जगत्पते  ।  
जगद्बीज जगद्धाम जगत्साक्षिन् नमो ऽस्तु ते  ॥ ब्र्प्_१७८।१२८ ॥  
अव्यक्त जिष्णो प्रभव प्रधानपुरुषोत्तम  ।  
पुण्डरीकाक्ष गोविन्द लोकनाथ नमो ऽस्तु ते  ॥ ब्र्प्_१७८।१२९ ॥  
हिरण्यगर्भ श्रीनाथ पद्मनाथ सनातन  ।  
भूगर्भ ध्रुव ईशान हृषीकेश नमो ऽस्तु ते  ॥ ब्र्प्_१७८।१३० ॥  
अनाद्यन्तामृताजेय जय त्वं जयतां वर  ।  
अजिताखण्ड श्रीकृष्ण श्रीनिवास नमो ऽस्तु ते  ॥ ब्र्प्_१७८।१३१ ॥  
पर्जन्यधर्मकर्ता च दुष्पार दुरधिष्ठित  ।  
दुःखार्तिनाशन हरे जलशायिन् नमो ऽस्तु ते  ॥ ब्र्प्_१७८।१३२ ॥  
भूतपाव्यक्त भूतेश भूततत्त्वैर् अनाकुल  ।  
भूताधिवास भूतात्मन् भूतगर्भ नमो ऽस्तु ते  ॥ ब्र्प्_१७८।१३३ ॥  
यज्ञयज्वन् यज्ञधर यज्ञधाताभयप्रद  ।  
यज्ञगर्भ हिरण्याङ्ग पृश्निगर्भ नमो ऽस्तु ते  ॥ ब्र्प्_१७८।१३४ ॥  
क्षेत्रज्ञः क्षेत्रभृत् क्षेत्री क्षेत्रहा क्षेत्रकृद् वशी  ।  
क्षेत्रात्मन् क्षेत्ररहित क्षेत्रस्रष्ट्रे नमो ऽस्तु ते  ॥ ब्र्प्_१७८।१३५ ॥  
गुणालय गुणावास गुणाश्रय गुणावह  ।  
गुणभोक्तृ गुणाराम गुणत्यागिन् नमो ऽस्तु ते  ॥ ब्र्प्_१७८।१३६ ॥  
त्वं विष्णुस् त्वं हरिश् चक्री त्वं जिष्णुस् त्वं जनार्दनः  ।  
त्वं भूतस् त्वं वषट्कारस् त्वं भव्यस् त्वं भवत्प्रभुः  ॥ ब्र्प्_१७८।१३७ ॥  
त्वं भूतकृत् त्वम् अव्यक्तस् त्वं भवो भूतभृद् भवान्  ।  
त्वं भूतभावनो देवस् त्वाम् आहुर् अजम् ईश्वरम्  ॥ ब्र्प्_१७८।१३८ ॥  
त्वम् अनन्तः कृतज्ञस् त्वं प्रकृतिस् त्वं वृषाकपिः  ।  
त्वं रुद्रस् त्वं दुराधर्षस् त्वम् अमोघस् त्वम् ईश्वरः  ॥ ब्र्प्_१७८।१३९ ॥  
त्वं विश्वकर्मा जिष्णुस् त्वं त्वं शम्भुस् त्वं वृषाकृतिः  ।  
त्वं शङ्करस् त्वम् उशना त्वं सत्यं त्वं तपो जनः  ॥ ब्र्प्_१७८।१४० ॥  
त्वं विश्वजेता त्वं शर्म त्वं शरण्यस् त्वम् अक्षरम्  ।  
त्वं शम्भुस् त्वं स्वयम्भूश् च त्वं ज्येष्ठस् त्वं परायणः  ॥ ब्र्प्_१७८।१४१ ॥  
त्वम् आदित्यस् त्वम् ॐकारस् त्वं प्राणस् त्वं तमिस्रहा  ।  
त्वं पर्जन्यस् त्वं प्रथितस् त्वं वेधास् त्वं सुरेश्वरः  ॥ ब्र्प्_१७८।१४२ ॥  
त्वम् ऋग् यजुः साम चैव त्वम् आत्मा सम्मतो भवान्  ।  
त्वम् अग्निस् त्वं च पवनस् त्वम् आपो वसुधा भवान्  ॥ ब्र्प्_१७८।१४३ ॥  
त्वं स्रष्टा त्वं तथा भोक्ता होता त्वं च हविः क्रतुः  ।  
त्वं प्रभुस् त्वं विभुः श्रेष्ठस् त्वं लोकपतिर् अच्युतः  ॥ ब्र्प्_१७८।१४४ ॥  
त्वं सर्वदर्शनः श्रीमांस् त्वं सर्वदमनो ऽरिहा  ।  
त्वम् अहस् त्वं तथा रात्रिस् त्वाम् आहुर् वत्सरं बुधाः  ॥ ब्र्प्_१७८।१४५ ॥  
त्वं कालस् त्वं कला काष्ठा त्वं मुहूर्तः क्षणा लवाः  ।  
त्वं बालस् त्वं तथा वृद्धस् त्वं पुमान् स्त्री नपुंसकः  ॥ ब्र्प्_१७८।१४६ ॥  
त्वं विश्वयोनिस् त्वं चक्षुस् त्वं स्थाणुस् त्वं शुचिश्रवाः  ।  
त्वं शाश्वतस् त्वम् अजितस् त्वम् उपेन्द्रस् त्वम् उत्तमः  ॥ ब्र्प्_१७८।१४७ ॥  
त्वं सर्वविश्वसुखदस् त्वं वेदाङ्गं त्वम् अव्ययः  ।  
त्वं वेदवेदस् त्वं धाता विधाता त्वं समाहितः  ॥ ब्र्प्_१७८।१४८ ॥  
त्वं जलनिधिर् आमूलं त्वं धाता त्वं पुनर् वसुः  ।  
त्वं वैद्यस् त्वं धृतात्मा च त्वम् अतीन्द्रियगोचरः  ॥ ब्र्प्_१७८।१४९ ॥  
त्वम् अग्रणीर् ग्रामणीस् त्वं त्वं सुपर्णस् त्वम् आदिमान्  ।  
त्वं सङ्ग्रहस् त्वं सुमहत् त्वं धृतात्मा त्वम् अच्युतः  ॥ ब्र्प्_१७८।१५० ॥  
त्वं यमस् त्वं च नियमस् त्वं प्रांशुस् त्वं चतुर्भुजः  ।  
त्वम् एवान्नान्तरात्मा त्वं परमात्मा त्वम् उच्यते  ॥ ब्र्प्_१७८।१५१ ॥  
त्वं गुरुस् त्वं गुरुतमस् त्वं वामस् त्वं प्रदक्षिणः  ।  
त्वं पिप्पलस् त्वम् अगमस् त्वं व्यक्तस् त्वं प्रजापतिः  ॥ ब्र्प्_१७८।१५२ ॥  
हिरण्यनाभस् त्वं देवस् त्वं शशी त्वं प्रजापतिः  ।  
अनिर्देश्यवपुस् त्वं वै त्वं यमस् त्वं सुरारिहा  ॥ ब्र्प्_१७८।१५३ ॥  
त्वं च सङ्कर्षणो देवस् त्वं कर्ता त्वं सनातनः  ।  
त्वं वासुदेवो ऽमेयात्मा त्वम् एव गुणवर्जितः  ॥ ब्र्प्_१७८।१५४ ॥  
त्वं ज्येष्ठस् त्वं वरिष्ठस् त्वं त्वं सहिष्णुश् च माधवः  ।  
सहस्रशीर्षा त्वं देवस् त्वम् अव्यक्तः सहस्रदृक्  ॥ ब्र्प्_१७८।१५५ ॥  
सहस्रपादस् त्वं देवस् त्वं विराट् त्वं सुरप्रभुः  ।  
त्वम् एव तिष्ठसे भूयो देवदेव दशाङ्गुलः  ॥ ब्र्प्_१७८।१५६ ॥  
यद् भूतं तत् त्वम् एवोक्तः पुरुषः शक्र उत्तमः  ।  
यद् भाव्यं तत् त्वम् ईशानस् त्वम् ऋतस् त्वं तथामृतः  ॥ ब्र्प्_१७८।१५७ ॥  
त्वत्तो रोहत्य् अयं लोको महीयांस् त्वम् अनुत्तमः  ।  
त्वं ज्यायान् पुरुषस् त्वं च त्वं देव दशधा स्थितः  ॥ ब्र्प्_१७८।१५८ ॥  
विश्वभूतश् चतुर्भागो नवभागो ऽमृतो दिवि  ।  
नवभागो ऽन्तरिक्षस्थः पौरुषेयः सनातनः  ॥ ब्र्प्_१७८।१५९ ॥  
भागद्वयं च भूसंस्थं चतुर्भागो ऽप्य् अभूद् इह  ।  
त्वत्तो यज्ञाः सम्भवन्ति जगतो वृष्टिकारणम्  ॥ ब्र्प्_१७८।१६० ॥  
त्वत्तो विराट् समुत्पन्नो जगतो हृदि यः पुमान्  ।  
सो ऽतिरिच्यत भूतेभ्यस् तेजसा यशसा श्रिया  ॥ ब्र्प्_१७८।१६१ ॥  
त्वत्तः सुराणाम् आहारः पृषदाज्यम् अजायत  ।  
ग्राम्यारण्याश् चौषधयस् त्वत्तः पशुमृगादयः  ॥ ब्र्प्_१७८।१६२ ॥  
ध्येयध्यानपरस् त्वं च कृतवान् असि चौषधीः  ।  
त्वं देवदेव सप्तास्य कालाख्यो दीप्तविग्रहः  ॥ ब्र्प्_१७८।१६३ ॥  
जङ्गमाजङ्गमं सर्वं जगद् एतच् चराचरम्  ।  
त्वत्तः सर्वम् इदं जातं त्वयि सर्वं प्रतिष्ठितम्  ॥ ब्र्प्_१७८।१६४ ॥  
अनिरुद्धस् त्वं माधवस् त्वं प्रद्युम्नः सुरारिहा  ।  
देव सर्वसुरश्रेष्ठ सर्वलोकपरायण  ॥ ब्र्प्_१७८।१६५ ॥  
त्राहि माम् अरविन्दाक्ष नारायण नमो ऽस्तु ते  ।  
नमस् ते भगवन् विष्णो नमस् ते पुरुषोत्तम  ॥ ब्र्प्_१७८।१६६ ॥  
नमस् ते सर्वलोकेश नमस् ते कमलालय  ।  
गुणालय नमस् ते ऽस्तु नमस् ते ऽस्तु गुणाकर  ॥ ब्र्प्_१७८।१६७ ॥  
वासुदेव नमस् ते ऽस्तु नमस् ते ऽस्तु सुरोत्तम  ।  
जनार्दन नमस् ते ऽस्तु नमस् ते ऽस्तु सनातन  ॥ ब्र्प्_१७८।१६८ ॥  
नमस् ते योगिनां गम्य योगावास नमो ऽस्तु ते  ।  
गोपते श्रीपते विष्णो नमस् ते ऽस्तु मरुत्पते  ॥ ब्र्प्_१७८।१६९ ॥  
जगत्पते जगत्सूते नमस् ते ज्ञानिनां पते  ।  
दिवस्पते नमस् ते ऽस्तु नमस् ते ऽस्तु महीपते  ॥ ब्र्प्_१७८।१७० ॥  
नमस् ते मधुहन्त्रे च नमस् ते पुष्करेक्षण  ।  
कैटभघ्न नमस् ते ऽस्तु सुब्रह्मण्य नमो ऽस्तु ते  ॥ ब्र्प्_१७८।१७१ ॥  
नमो ऽस्तु ते महामीन श्रुतिपृष्ठधराच्युत  ।  
समुद्रसलिलक्षोभ पद्मजाह्लादकारिणे  ॥ ब्र्प्_१७८।१७२ ॥  
अश्वशीर्ष महाघोण महापुरुषविग्रह  ।  
मधुकैटभहन्त्रे च नमस् ते तुरगानन  ॥ ब्र्प्_१७८।१७३ ॥  
महाकमठभोगाय पृथिव्युद्धरणाय च  ।  
विधृताद्रिस्वरूपाय महाकूर्माय ते नमः  ॥ ब्र्प्_१७८।१७४ ॥  
नमो महावराहाय पृथिव्युद्धारकारिणे  ।  
नमश् चादिवराहाय विश्वरूपाय वेधसे  ॥ ब्र्प्_१७८।१७५ ॥  
नमो ऽनन्ताय सूक्ष्माय मुख्याय च वराय च  ।  
परमाणुस्वरूपाय योगिगम्याय ते नमः  ॥ ब्र्प्_१७८।१७६ ॥  
तस्मै नमः कारणकारणाय  ब्र्प्_१७८।१७७अ  
योगीन्द्रवृत्तनिलयाय सुदुर्विदाय  ब्र्प्_१७८।१७७ब्  
क्षीरार्णवाश्रितमहाहिसुतल्पगाय  ब्र्प्_१७८।१७७च्  
तुभ्यं नमः कनकरत्नसुकुण्डलाय  ब्र्प्_१७८।१७७द्  
{व्यास उवाच: }  
इत्थं स्तुतस् तदा तेन प्रीतः प्रोवाच माधवः  ।  
क्षिप्रं ब्रूहि मुनिश्रेष्ठ मत्तो यद् अभिवाञ्छसि  ॥ ब्र्प्_१७८।१७८ ॥  
{कण्डुर् उवाच: }  
संसारे ऽस्मिञ् जगन्नाथ दुस्तरे लोमहर्षणे  ।  
अनित्ये दुःखबहुले कदलीदलसन्निभे  ॥ ब्र्प्_१७८।१७९ ॥  
निराश्रये निरालम्बे जलबुद्बुदचञ्चले  ।  
सर्वोपद्रवसंयुक्ते दुस्तरे चातिभैरवे  ॥ ब्र्प्_१७८।१८० ॥  
भ्रमामि सुचिरं कालं मायया मोहितस् तव  ।  
न चान्तम् अभिगच्छामि विषयासक्तमानसः  ॥ ब्र्प्_१७८।१८१ ॥  
त्वाम् अहं चाद्य देवेश संसारभयपीडितः  ।  
गतो ऽस्मि शरणं कृष्ण माम् उद्धर भवार्णवात्  ॥ ब्र्प्_१७८।१८२ ॥  
गन्तुम् इच्छामि परमं पदं यत् ते सनातनम्  ।  
प्रसादात् तव देवेश पुनरावृत्तिदुर्लभम्  ॥ ब्र्प्_१७८।१८३ ॥  
{श्रीभगवान् उवाच: }  
भक्तो ऽसि मे मुनिश्रेष्ठ माम् आराधय नित्यशः  ।  
मत्प्रसादाद् ध्रुवं मोक्षं प्राप्यसि त्वं समीहितम्  ॥ ब्र्प्_१७८।१८४ ॥  
मद्भक्ताः क्षत्रिया वैश्याः स्त्रियः शूद्रान्त्यजातिजाः  ।  
प्राप्नुवन्ति परां सिद्धिं किं पुनस् त्वं द्विजोत्तम  ॥ ब्र्प्_१७८।१८५ ॥  
श्वपाको ऽपि च मद्भक्तः सम्यक् श्रद्धासमन्वितः  ।  
प्राप्नोत्य् अभिमतां सिद्धिम् अन्येषां तत्र का कथा  ॥ ब्र्प्_१७८।१८६ ॥  
{व्यास उवाच: }  
एवम् उक्त्वा तु तं विप्राः स देवो भक्तवत्सलः  ।  
दुर्विज्ञेयगतिर् विष्णुस् तत्रैवान्तरधीयत  ॥ ब्र्प्_१७८।१८७ ॥  
गते तस्मिन् मुनिश्रेष्ठाः कण्डुः संहृष्टमानसः  ।  
सर्वान् कामान् परित्यज्य स्वस्थचित्तो भवत् पुनः  ॥ ब्र्प्_१७८।१८८ ॥  
सर्वेन्द्रियाणि संयम्य निर्ममो निरहङ्कृतिः  ।  
एकाग्रमानसः सम्यग् ध्यात्वा तं पुरुषोत्तमम्  ॥ ब्र्प्_१७८।१८९ ॥  
निर्लेपं निर्गुणं शान्तं सत्तामात्रव्यवस्थितम्  ।  
अवाप परमं मोक्षं सुराणाम् अपि दुर्लभम्  ॥ ब्र्प्_१७८।१९० ॥  
यः पठेच् छृणुयाद् वापि कथां कण्डोर् महात्मनः  ।  
विमुक्तः सर्वपापेभ्यः स्वर्गलोकं स गच्छति  ॥ ब्र्प्_१७८।१९१ ॥  
एवं मया मुनिश्रेष्ठाः कर्मभूमिर् उदाहृता  ।  
मोक्षक्षेत्रं च परमं देवं च पुरुषोत्तमम्  ॥ ब्र्प्_१७८।१९२ ॥  
ये पश्यन्ति विभुं स्तुवन्ति वरदं ध्यायन्ति मुक्तिप्रदं  ।  
भक्त्या श्रीपुरुषोत्तमाख्यम् अजरं संसारदुःखापहम्  ॥ ब्र्प्_१७८।१९३ ॥  
ते भुक्त्वा मनुजेन्द्रभोगम् अमलाः स्वर्गे च दिव्यं सुखं  ।  
पश्चाद् यान्ति समस्तदोषरहिताः स्थानं हरेर् अव्ययम्  ॥ ब्र्प्_१७८।१९४ ॥  
{लोमहर्षण उवाच: }  
व्यासस्य वचनं श्रुत्वा मुनयः संयतेन्द्रियाः  ।  
प्रीता बभूवुः संहृष्टा विस्मिताश् च पुनः पुनः  ॥ ब्र्प्_१७९।१ ॥  
{मुनय ऊचुः: }  
अहो भारतवर्षस्य त्वया सङ्कीर्तिता गुणाः  ।  
तद्वच् छ्रीपुरुषाख्यस्य क्षेत्रस्य पुरुषोत्तम  ॥ ब्र्प्_१७९।२ ॥  
विस्मयो हि न चैकस्य श्रुत्वा माहात्म्यम् उत्तमम्  ।  
पुरुषाख्यस्य क्षेत्रस्य प्रीतिश् च वदतां वर  ॥ ब्र्प्_१७९।३ ॥  
चिरात् प्रभृति चास्माकं संशयो हृदि वर्तते  ।  
त्वदृते संशयस्यास्य च्छेत्ता नान्यो ऽस्ति भूतले  ॥ ब्र्प्_१७९।४ ॥  
उत्पत्तिं बलदेवस्य कृष्णस्य च महीतले  ।  
भद्रायाश् चैव कार्त्स्न्येन पृच्छामस् त्वां महामुने  ॥ ब्र्प्_१७९।५ ॥  
किमर्थं तौ समुत्पन्नौ कृष्णसङ्कर्षणाव् उभौ  ।  
वसुदेवसुतौ वीरौ स्थितौ नन्दगृहे मुने  ॥ ब्र्प्_१७९।६ ॥  
निःसारे मृत्युलोके ऽस्मिन् दुःखप्राये ऽतिचञ्चले  ।  
जलबुद्बुदसङ्काशे भैरवे लोमहर्षणे  ॥ ब्र्प्_१७९।७ ॥  
विण्मूत्रपिच्छलं कष्टं सङ्कटं दुःखदायकम्  ।  
कथं घोरतरं तेषां गर्भवासम् अरोचत  ॥ ब्र्प्_१७९।८ ॥  
यानि कर्माणि चक्रुस् ते समुत्पन्ना महीतले  ।  
विस्तरेण मुने तानि ब्रूहि नो वदतां वर  ॥ ब्र्प्_१७९।९ ॥  
समग्रं चरितं तेषाम् अद्भुतं चातिमानुषम्  ।  
कथं स भगवान् देवः सुरेशः सुरसत्तमः  ॥ ब्र्प्_१७९।१० ॥  
वसुदेवकुले धीमान् वासुदेवत्वम् आगतः  ।  
अमरैश् चावृतं पुण्यं पुण्यकृद्भिर् अलङ्कृतम्  ॥ ब्र्प्_१७९।११ ॥  
देवलोकं किम् उत्सृज्य मर्त्यलोक इहागतः  ।  
देवमानुषयोर् नेता द्योर् भुवः प्रभवो ऽव्ययः  ॥ ब्र्प्_१७९।१२ ॥  
किमर्थं दिव्यम् आत्मानं मानुषेषु न्ययोजयत्  ।  
यश् चक्रं वर्तयत्य् एको मानुषाणाम् अनामयम्  ॥ ब्र्प्_१७९।१३ ॥  
स मानुष्ये कथं बुद्धिं चक्रे चक्रगदाधरः  ।  
गोपायनं यः कुरुते जगतः सार्वभौतिकम्  ॥ ब्र्प्_१७९।१४ ॥  
स कथं गां गतो विष्णुर् गोपत्वम् अकरोत् प्रभुः  ।  
महाभूतानि भूतात्मा यो दधार चकार च  ॥ ब्र्प्_१७९।१५ ॥  
श्रीगर्भः स कथं गर्भे स्त्रिया भूचरया धृतः  ।  
येन लोकान् क्रमैर् जित्वा त्रिभिर् वै त्रिदशेप्सया  ॥ ब्र्प्_१७९।१६ ॥  
स्थापिता जगतो मार्गास् त्रिवर्गाश् चाभवंस् त्रयः  ।  
यो ऽन्तकाले जगत् पीत्वा कृत्वा तोयमयं वपुः  ॥ ब्र्प्_१७९।१७ ॥  
लोकम् एकार्णवं चक्रे दृश्यादृश्येन चात्मना  ।  
यः पुराणः पुराणात्मा वाराहं रूपम् आस्थितः  ॥ ब्र्प्_१७९।१८ ॥  
विषाणाग्रेण वसुधाम् उज्जहारारिसूदनः  ।  
यः पुरा पुरुहूतार्थे त्रैलोक्यम् इदम् अव्ययम्  ॥ ब्र्प्_१७९।१९ ॥  
ददौ जित्वा वसुमतीं सुराणां सुरसत्तमः  ।  
येन सैंहवपुः कृत्वा द्विधा कृत्वा च तत् पुनः  ॥ ब्र्प्_१७९।२० ॥  
पूर्वदैत्यो महावीर्यो हिरण्यकशिपुर् हतः  ।  
यः पुरा ह्य् अनलो भूत्वा और्वः संवर्तको विभुः  ॥ ब्र्प्_१७९।२१ ॥  
पातालस्थो ऽर्णवरसं पपौ तोयमयं हरिः  ।  
सहस्रचरणं ब्रह्म सहस्रांशुसहस्रदम्  ॥ ब्र्प्_१७९।२२ ॥  
सहस्रशिरसं देवं यम् आहुर् वै युगे युगे  ।  
नाभ्यां पद्मं समुद्भूतं यस्य पैतामहं गृहम्  ॥ ब्र्प्_१७९।२३ ॥  
एकार्णवे नागलोके सद्धिरण्मयपङ्कजम्  ।  
येन ते निहता दैत्याः सङ्ग्रामे तारकामये  ॥ ब्र्प्_१७९।२४ ॥  
येन देवमयं कृत्वा सर्वायुधधरं वपुः  ।  
गुहासंस्थेन चोत्सिक्तः कालनेमिर् निपातितः  ॥ ब्र्प्_१७९।२५ ॥  
उत्तरान्ते समुद्रस्य क्षीरोदस्यामृतोदधौ  ।  
यः शेते शाश्वतं योगम् आस्थाय तिमिरं महत्  ॥ ब्र्प्_१७९।२६ ॥  
सुरारणी गर्भम् अधत्त दिव्यं  ब्र्प्_१७९।२७अ  
तपःप्रकर्षाद् अदितिः पुराणम्  ब्र्प्_१७९।२७ब्  
शक्रं च यो दैत्यगणावरुद्धं  ब्र्प्_१७९।२७च्  
गर्भावधानेन कृतं चकार  ब्र्प्_१७९।२७द्  
पदानि यो योगमयानि कृत्वा  ब्र्प्_१७९।२८अ  
चकार दैत्यान् सलिलेशयस्थान्  ब्र्प्_१७९।२८ब्  
कृत्वा च देवांस् त्रिदशेश्वरांस् तु  ब्र्प्_१७९।२८च्  
चक्रे सुरेशं पुरुहूतम् एव  ब्र्प्_१७९।२८द्  
गार्हपत्येन विधिना अन्वाहार्येण कर्मणा  ।  
अग्निम् आहवनीयं च वेदं दीक्षां समिद् ध्रुवम्  ॥ ब्र्प्_१७९।२९ ॥  
प्रोक्षणीयं स्रुवं चैव आवभृथ्यं तथैव च  ।  
अवाक्पाणिस् तु यश् चक्रे हव्यभागभुजस् तथा  ॥ ब्र्प्_१७९।३० ॥  
हव्यादांश् च सुरांश् चक्रे कव्यादांश् च पितॄन् अथ  ।  
भोगार्थे यज्ञविधिना ऽयोजयद् यज्ञकर्मणि  ॥ ब्र्प्_१७९।३१ ॥  
पात्राणि दक्षिणां दीक्षां चरूंश् चोलूखलानि च  ।  
यूपं समित् स्रुवं सोमं पवित्रान् परिधीन् अपि  ॥ ब्र्प्_१७९।३२ ॥  
यज्ञियानि च द्रव्याणि चमसांश् च तथापरान्  ।  
सदस्यान् यजमानांश् च मेधादींश् च क्रतूत्तमान्  ॥ ब्र्प्_१७९।३३ ॥  
विबभाज पुरा यस् तु पारमेष्ठ्येन कर्मणा  ।  
युगानुरूपं यः कृत्वा लोकान् अनुपराक्रमात्  ॥ ब्र्प्_१७९।३४ ॥  
क्षणा निमेषाः काष्ठाश् च कलास् त्रैकाल्यम् एव च  ।  
मुहूर्तास् तिथयो मासा दिनं संवत्सरस् तथा  ॥ ब्र्प्_१७९।३५ ॥  
ऋतवः कालयोगाश् च प्रमाणं त्रिविधं त्रिषु  ।  
आयुःक्षेत्राण्य् उपचयो लक्षणं रूपसौष्ठवम्  ॥ ब्र्प्_१७९।३६ ॥  
त्रयो लोकास् त्रयो देवास् त्रैविद्यं पावकास् त्रयः  ।  
त्रैकाल्यं त्रीणि कर्माणि त्रयो वर्णास् त्रयो गुणाः  ॥ ब्र्प्_१७९।३७ ॥  
सृष्टा लोकाः पुरा सर्वे येनानन्तेन कर्मणा  ।  
सर्वभूतगतः स्रष्टा सर्वभूतगुणात्मकः  ॥ ब्र्प्_१७९।३८ ॥  
नृणाम् इन्द्रियपूर्वेण योगेन रमते च यः  ।  
गतागताभ्यां योगेन य एव विधिर् ईश्वरः  ॥ ब्र्प्_१७९।३९ ॥  
यो गतिर् धर्मयुक्तानाम् अगतिः पापकर्मणाम्  ।  
चातुर्वर्ण्यस्य प्रभवश् चातुर्वर्ण्यस्य रक्षिता  ॥ ब्र्प्_१७९।४० ॥  
चातुर्विद्यस्य यो वेत्ता चातुराश्रम्यसंश्रयः  ।  
दिगन्तरं नभो भूमिर् वायुर् वापि विभावसुः  ॥ ब्र्प्_१७९।४१ ॥  
चन्द्रसूर्यमयं ज्योतिर् युगेशः क्षणदाचरः  ।  
यः परं श्रूयते ज्योतिर् यः परं श्रूयते तपः  ॥ ब्र्प्_१७९।४२ ॥  
यं परं प्राहुर् अपरं यः परः परमात्मवान्  ।  
आदित्यानां तु यो देवो यश् च दैत्यान्तको विभुः  ॥ ब्र्प्_१७९।४३ ॥  
युगान्तेष्व् अन्तको यश् च यश् च लोकान्तकान्तकः  ।  
सेतुर् यो लोकसेतूनां मेध्यो यो मेध्यकर्मणाम्  ॥ ब्र्प्_१७९।४४ ॥  
वेद्यो यो वेदविदुषां प्रभुर् यः प्रभवात्मनाम्  ।  
सोमभूतश् च सौम्यानाम् अग्निभूतो ऽग्निवर्चसाम्  ॥ ब्र्प्_१७९।४५ ॥  
यः शक्राणाम् ईशभूतस् तपोभूतस् तपस्विनाम्  ।  
विनयो नयवृत्तीनां तेजस् तेजस्विनाम् अपि  ॥ ब्र्प्_१७९।४६ ॥  
विग्रहो विग्रहार्हाणां गतिर् गतिमताम् अपि  ।  
आकाशप्रभवो वायुर् वायोः प्राणाद् धुताशनः  ॥ ब्र्प्_१७९।४७ ॥  
दिवो हुताशनः प्राणः प्राणो ऽग्निर् मधुसूदनः  ।  
रसाच् छोणितसम्भूतिः शोणितान् मांसम् उच्यते  ॥ ब्र्प्_१७९।४८ ॥  
मांसात् तु मेदसो जन्म मेदसो ऽस्थि निरुच्यते  ।  
अस्थ्नो मज्जा समभवन् मज्जातः शुक्रसम्भवः  ॥ ब्र्प्_१७९।४९ ॥  
शुक्राद् गर्भः समभवद् रसमूलेन कर्मणा  ।  
तत्रापां प्रथमो भागः स सौम्यो राशिर् उच्यते  ॥ ब्र्प्_१७९।५० ॥  
गर्भोष्मसम्भवो ज्ञेयो द्वितीयो राशिर् उच्यते  ।  
शुक्रं सोमात्मकं विद्याद् आर्तवं पावकात्मकम्  ॥ ब्र्प्_१७९।५१ ॥  
भावा रसानुगाश् चैषां बीजे च शशिपावकौ  ।  
कफवर्गे भवेच् छुक्रं पित्तवर्गे च शोणितम्  ॥ ब्र्प्_१७९।५२ ॥  
कफस्य हृदयं स्थानं नाभ्यां पित्तं प्रतिष्ठितम्  ।  
देहस्य मध्ये हृदयं स्थानं तन् मनसः स्मृतम्  ॥ ब्र्प्_१७९।५३ ॥  
नाभिकोष्ठान्तरं यत् तु तत्र देवो हुताशनः  ।  
मनः प्रजापतिर् ज्ञेयः कफः सोमो विभाव्यते  ॥ ब्र्प्_१७९।५४ ॥  
पित्तम् अग्निः स्मृतं त्व् एवम् अग्निसोमात्मकं जगत्  ।  
एवं प्रवर्तिते गर्भे वर्धिते ऽर्बुदसन्निभे  ॥ ब्र्प्_१७९।५५ ॥  
वायुः प्रवेशं सञ्चक्रे सङ्गतः परमात्मनः  ।  
स पञ्चधा शरीरस्थो भिद्यते वर्तते पुनः  ॥ ब्र्प्_१७९।५६ ॥  
प्राणापानौ समानश् च उदानो व्यान एव च  ।  
प्राणो ऽस्य परमात्मानं वर्धयन् परिवर्तते  ॥ ब्र्प्_१७९।५७ ॥  
अपानः पश्चिमं कायम् उदानो ऽर्धं शरीरिणः  ।  
व्यानस् तु व्याप्यते येन समानः सन्निवर्तते  ॥ ब्र्प्_१७९।५८ ॥  
भूतावाप्तिस् ततस् तस्य जायेतेन्द्रियगोचरा  ।  
पृथिवी वायुर् आकाशम् आपो ज्योतिश् च पञ्चमम्  ॥ ब्र्प्_१७९।५९ ॥  
तस्येन्द्रियनिविष्टानि स्वं स्वं भागं प्रचक्रिरे  ।  
पार्थिवं देहम् आहुस् तु प्राणात्मानं च मारुतम्  ॥ ब्र्प्_१७९।६० ॥  
छिद्राण्य् आकाशयोनीनि जलात् स्रावः प्रवर्तते  ।  
ज्योतिश् चक्षूंषि तेजश् च आत्मा तेषां मनः स्मृतम्  ॥ ब्र्प्_१७९।६१ ॥  
ग्रामाश् च विषयाश् चैव यस्य वीर्यात् प्रवर्तिताः  ।  
इत्य् एतान् पुरुषः सर्वान् सृजंल् लोकान् सनातनः  ॥ ब्र्प्_१७९।६२ ॥  
नैधने ऽस्मिन् कथं लोके नरत्वं विष्णुर् आगतः  ।  
एष नः संशयो ब्रह्मन्न् एष नो विस्मयो महान्  ॥ ब्र्प्_१७९।६३ ॥  
कथं गतिर् गतिमताम् आपन्नो मानुषीं तनुम्  ।  
आश्चर्यं परमं विष्णुर् देवैर् दैत्यैश् च कथ्यते  ॥ ब्र्प्_१७९।६४ ॥  
विष्णोर् उत्पत्तिम् आश्चर्यं कथयस्व महामुने  ।  
प्रख्यातबलवीर्यस्य विष्णोर् अमिततेजसः  ॥ ब्र्प्_१७९।६५ ॥  
कर्मणाश्चर्यभूतस्य विष्णोस् तत्त्वम् इहोच्यताम्  ।  
कथं स देवो देवानाम् आर्तिहा पुरुषोत्तमः  ॥ ब्र्प्_१७९।६६ ॥  
सर्वव्यापी जगन्नाथः सर्वलोकमहेश्वरः  ।  
सर्गस्थित्यन्तकृद् देवः सर्वलोकसुखावहः  ॥ ब्र्प्_१७९।६७ ॥  
अक्षयः शाश्वतो ऽनन्तः क्षयवृद्धिविवर्जितः  ।  
निर्लेपो निर्गुणः सूक्ष्मो निर्विकारो निरञ्जनः  ॥ ब्र्प्_१७९।६८ ॥  
सर्वोपाधिविनिर्मुक्तः सत्तामात्रव्यवस्थितः  ।  
अविकारी विभुर् नित्यः परमात्मा सनातनः  ॥ ब्र्प्_१७९।६९ ॥  
अचलो निर्मलो व्यापी नित्यतृप्तो निराश्रयः  ।  
विशुद्धं श्रूयते यस्य हरित्वं च कृते युगे  ॥ ब्र्प्_१७९।७० ॥  
वैकुण्ठत्वं च देवेषु कृष्णत्वं मानुषेषु च  ।  
ईश्वरस्य हि तस्येमां गहनां कर्मणो गतिम्  ॥ ब्र्प्_१७९।७१ ॥  
समतीतां भविष्यं च श्रोतुम् इच्छा प्रवर्तते  ।  
अव्यक्तो व्यक्तलिङ्गस्थो य एष भगवान् प्रभुः  ॥ ब्र्प्_१७९।७२ ॥  
नारायणो ह्य् अनन्तात्मा प्रभवो ऽव्यय एव च  ।  
एष नारायणो भूत्वा हरिर् आसीत् सनातनः  ॥ ब्र्प्_१७९।७३ ॥  
ब्रह्मा शक्रश् च रुद्रश् च धर्मः शुक्रो बृहस्पतिः  ।  
प्रधानात्मा पुरा ह्य् एष ब्रह्माणम् असृजत् प्रभुः  ॥ ब्र्प्_१७९।७४ ॥  
सो ऽसृजत् पूर्वपुरुषः पुरा कल्पे प्रजापतीन्  ।  
एवं स भगवान् विष्णुः सर्वलोकमहेश्वरः  ।  
किमर्थं मर्त्यलोके ऽस्मिन् यातो यदुकुले हरिः  ॥ ब्र्प्_१७९।७५ ॥  
{व्यास उवाच: }  
नमस्कृत्वा सुरेशाय विष्णवे प्रभविष्णवे  ।  
पुरुषाय पुराणाय शाश्वतायाव्ययाय च  ॥ ब्र्प्_१८०।१ ॥  
चतुर्व्यूहात्मने तस्मै निर्गुणाय गुणाय च  ।  
वरिष्ठाय गरिष्ठाय वरेण्यायामिताय च  ॥ ब्र्प्_१८०।२ ॥  
यज्ञाङ्गायाखिलाङ्गाय देवाद्यैर् ईप्सिताय च  ।  
यस्माद् अणुतरं नास्ति यस्मान् नास्ति बृहत्तरम्  ॥ ब्र्प्_१८०।३ ॥  
येन विश्वम् इदं व्याप्तम् अजेन सचराचरम्  ।  
आविर्भावतिरोभाव- दृष्टादृष्टविलक्षणम्  ॥ ब्र्प्_१८०।४ ॥  
वदन्ति यत् सृष्टम् इति तथैवाप्य् उपसंहृतम्  ।  
ब्रह्मणे चादिदेवाय नमस्कृत्य समाधिना  ॥ ब्र्प्_१८०।५ ॥  
अविकाराय शुद्धाय नित्याय परमात्मने  ।  
सदैकरूपरूपाय जिष्णवे विष्णवे नमः  ॥ ब्र्प्_१८०।६ ॥  
नमो हिरण्यगर्भाय हरये शङ्कराय च  ।  
वासुदेवाय ताराय सर्गस्थित्यन्तकारिणे  ॥ ब्र्प्_१८०।७ ॥  
एकानेकस्वरूपाय स्थूलसूक्ष्मात्मने नमः  ।  
अव्यक्तव्यक्तभूताय विष्णवे मुक्तिहेतवे  ॥ ब्र्प्_१८०।८ ॥  
सर्गस्थितिविनाशानां जगतो यो जगन्मयः  ।  
मूलभूतो नमस् तस्मै विष्णवे परमात्मने  ॥ ब्र्प्_१८०।९ ॥  
आधारभूतं विश्वस्याप्य् अणीयांसम् अणीयसाम्  ।  
प्रणम्य सर्वभूतस्थम् अच्युतं पुरुषोत्तमम्  ॥ ब्र्प्_१८०।१० ॥  
ज्ञानस्वरूपम् अत्यन्तं निर्मलं परमार्थतः  ।  
तम् एवार्थस्वरूपेण भ्रान्तिदर्शनतः स्थितम्  ॥ ब्र्प्_१८०।११ ॥  
विष्णुं ग्रसिष्णुं विश्वस्य स्थितिसर्गे तथा प्रभुम्  ।  
अनादिं जगताम् ईशम् अजम् अक्षयम् अव्ययम्  ॥ ब्र्प्_१८०।१२ ॥  
कथयामि यथा पूर्वं यक्षाद्यैर् मुनिसत्तमैः  ।  
पृष्टः प्रोवाच भगवान् अब्जयोनिः पितामहः  ॥ ब्र्प्_१८०।१३ ॥  
ऋक्सामान्य् उद्गिरन् वक्त्रैर् यः पुनाति जगत्त्रयम्  ।  
प्रणिपत्य तथेशानम् एकार्णवविनिर्गतम्  ॥ ब्र्प्_१८०।१४ ॥  
यस्यासुरगणा यज्ञान् विलुम्पन्ति न याजिनाम्  ।  
प्रवक्ष्यामि मतं कृत्स्नं ब्रह्मणो ऽव्यक्तजन्मनः  ॥ ब्र्प्_१८०।१५ ॥  
येन सृष्टिं समुद्दिश्य धर्माद्याः प्रकटीकृताः  ।  
आपो नारा इति प्रोक्ता मुनिभिस् तत्त्वदर्शिभिः  ॥ ब्र्प्_१८०।१६ ॥  
अयनं तस्य ताः पूर्वं तेन नारायणः स्मृतः  ।  
स देवो भगवान् सर्वं व्याप्य नारायणो विभुः  ॥ ब्र्प्_१८०।१७ ॥  
चतुर्धा संस्थितो ब्रह्मा सगुणो निर्गुणस् तथा  ।  
एका मूर्तिर् अनुद्देश्या शुक्लां पश्यन्ति तां बुधाः  ॥ ब्र्प्_१८०।१८ ॥  
ज्वालामालावनद्धाङ्गी निष्ठा सा योगिनां परा  ।  
दूरस्था चान्तिकस्था च विज्ञेया सा गुणातिगा  ॥ ब्र्प्_१८०।१९ ॥  
वासुदेवाभिधानासौ निर्ममत्वेन दृश्यते  ।  
रूपवर्णादयस् तस्या न भावाः कल्पनामयाः  ॥ ब्र्प्_१८०।२० ॥  
आस्ते च सा सदा शुद्धा सुप्रतिष्ठैकरूपिणी  ।  
द्वितीया पृथिवीं मूर्ध्ना शेषाख्या धारयत्य् अधः  ॥ ब्र्प्_१८०।२१ ॥  
तामसी सा समाख्याता तिर्यक्त्वं समुपागता  ।  
तृतीया कर्म कुरुते प्रजापालनतत्परा  ॥ ब्र्प्_१८०।२२ ॥  
सत्त्वोद्रिक्ता तु सा ज्ञेया धर्मसंस्थानकारिणी  ।  
चतुर्थी जलमध्यस्था शेते पन्नगतल्पगा  ॥ ब्र्प्_१८०।२३ ॥  
रजस् तस्या गुणः सर्गं सा करोति सदैव हि  ।  
या तृतीया हरेर् मूर्तिः प्रजापालनतत्परा  ॥ ब्र्प्_१८०।२४ ॥  
सा तु धर्मव्यवस्थानं करोति नियतं भुवि  ।  
प्रोद्धतान् असुरान् हन्ति धर्मव्युच्छित्तिकारिणः  ॥ ब्र्प्_१८०।२५ ॥  
पाति देवान् सगन्धर्वान् धर्मरक्षापरायणान्  ।  
यदा यदा च धर्मस्य ग्लानिः समुपजायते  ॥ ब्र्प्_१८०।२६ ॥  
अभ्युत्थानम् अधर्मस्य तदात्मानं सृजत्य् असौ  ।  
भूत्वा पुरा वराहेण तुण्डेनापो निरस्य च  ॥ ब्र्प्_१८०।२७ ॥  
एकया दंष्ट्रयोत्खाता नलिनीव वसुन्धरा  ।  
कृत्वा नृसिंहरूपं च हिरण्यकशिपुर् हतः  ॥ ब्र्प्_१८०।२८ ॥  
विप्रचित्तिमुखाश् चान्ये दानवा विनिपातिताः  ।  
वामनं रूपम् आस्थाय बलिं संयम्य मायया  ॥ ब्र्प्_१८०।२९ ॥  
त्रैलोक्यं क्रान्तवान् एव विनिर्जित्य दितेः सुतान्  ।  
भृगोर् वंशे समुत्पन्नो जामदग्न्यः प्रतापवान्  ॥ ब्र्प्_१८०।३० ॥  
जघान क्षत्रियान् रामः पितुर् वधम् अनुस्मरन्  ।  
तथात्रितनयो भूत्वा दत्तात्रेयः प्रतापवान्  ॥ ब्र्प्_१८०।३१ ॥  
योगम् अष्टाङ्गम् आचख्याव् अलर्काय महात्मने  ।  
रामो दाशरथिर् भूत्वा स तु देवः प्रतापवान्  ॥ ब्र्प्_१८०।३२ ॥  
जघान रावणं सङ्ख्ये त्रैलोक्यस्य भयङ्करम्  ।  
यदा चैकार्णवे सुप्तो देवदेवो जगत्पतिः  ॥ ब्र्प्_१८०।३३ ॥  
सहस्रयुगपर्यन्तं नागपर्यङ्कगो विभुः  ।  
योगनिद्रां समास्थाय स्वे महिम्नि व्यवस्थितः  ॥ ब्र्प्_१८०।३४ ॥  
त्रैलोक्यम् उदरे कृत्वा जगत् स्थावरजङ्गमम्  ।  
जनलोकगतैः सिद्धैः स्तूयमानो महर्षिभिः  ॥ ब्र्प्_१८०।३५ ॥  
तस्य नाभौ समुत्पन्नं पद्मं दिक्पत्त्रमण्डितम्  ।  
मरुत्किञ्जल्कसंयुक्तं गृहं पैतामहं वरम्  ॥ ब्र्प्_१८०।३६ ॥  
यत्र ब्रह्मा समुत्पन्नो देवदेवश् चतुर्मुखः  ।  
तदा कर्णमलोद्भूतौ दानवौ मधुकैटभौ  ॥ ब्र्प्_१८०।३७ ॥  
महाबलौ महावीर्यौ ब्रह्माणं हन्तुम् उद्यतौ  ।  
जघान तौ दुराधर्षौ उत्थाय शयनोदधेः  ॥ ब्र्प्_१८०।३८ ॥  
एवमादींस् तथैवान्यान् असङ्ख्यातुम् इहोत्सहे  ।  
अवतारो ह्य् अजस्येह माथुरः साम्प्रतस् त्व् अयम्  ॥ ब्र्प्_१८०।३९ ॥  
इति सा सात्त्विकी मूर्तिर् अवतारं करोति च  ।  
प्रद्युम्नेति समाख्याता रक्षाकर्मण्य् अवस्थिता  ॥ ब्र्प्_१८०।४० ॥  
देवत्वे ऽथ मनुष्यत्वे तिर्यग्योनौ च संस्थिता  ।  
गृह्णाति तत्स्वभावश् च वासुदेवेच्छया सदा  ॥ ब्र्प्_१८०।४१ ॥  
ददात्य् अभिमतान् कामान् पूजिता सा द्विजोत्तमाः  ।  
एवं मया समाख्यातः कृतकृत्यो ऽपि यः प्रभुः  ।  
मानुषत्वं गतो विष्णुः शृणुध्वं चोत्तरं पुनः  ॥ ब्र्प्_१८०।४२ ॥  
{व्यास उवाच: }  
शृणुध्वं मुनिशार्दूलाः प्रवक्ष्यामि समासतः  ।  
अवतारं हरेश् चात्र भारावतरणेच्छया  ॥ ब्र्प्_१८१।१ ॥  
यदा यदा त्व् अधर्मस्य वृद्धिर् भवति भो द्विजाः  ।  
धर्मश् च ह्रासम् अभ्येति तदा देवो जनार्दनः  ॥ ब्र्प्_१८१।२ ॥  
अवतारं करोत्य् अत्र द्विधा कृत्वात्मनस् तनुम्  ।  
साधूनां रक्षणार्थाय धर्मसंस्थापनाय च  ॥ ब्र्प्_१८१।३ ॥  
दुष्टानां निग्रहार्थाय अन्येषां च सुरद्विषाम्  ।  
प्रजानां रक्षणार्थाय जायते ऽसौ युगे युगे  ॥ ब्र्प्_१८१।४ ॥  
पुरा किल मही विप्रा भूरिभारावपीडिता  ।  
जगाम धरणी मेरौ समाजे त्रिदिवौकसाम्  ॥ ब्र्प्_१८१।५ ॥  
सब्रह्मकान् सुरान् सर्वान् प्रणिपत्याथ मेदिनी  ।  
कथयाम् आस तत् सर्वं खेदात् करुणभाषिणी  ॥ ब्र्प्_१८१।६ ॥  
{धरण्य् उवाच: }  
अग्निः सुवर्णस्य गुरुर् गवां सूर्यो ऽपरो गुरुः  ।  
ममाप्य् अखिललोकानां वन्द्यो नारायणो गुरुः  ॥ ब्र्प्_१८१।७ ॥  
तत्साम्प्रतम् इमे दैत्याः कालनेमिपुरोगमाः  ।  
मर्त्यलोकं समागम्य बाधन्ते ऽहर्निशं प्रजाः  ॥ ब्र्प्_१८१।८ ॥  
कालनेमिर् हतो यो ऽसौ विष्णुना प्रभविष्णुना  ।  
उग्रसेनसुतः कंसः सम्भूतः सुमहासुरः  ॥ ब्र्प्_१८१।९ ॥  
अरिष्टो धेनुकः केशी प्रलम्बो नरकस् तथा  ।  
सुन्दो ऽसुरस् तथात्युग्रो बाणश् चापि बलेः सुतः  ॥ ब्र्प्_१८१।१० ॥  
तथान्ये च महावीर्या नृपाणां भवनेषु ये  ।  
समुत्पन्ना दुरात्मानस् तान् न सङ्ख्यातुम् उत्सहे  ॥ ब्र्प्_१८१।११ ॥  
अक्षौहिण्यो हि बहुला दिव्यमूर्तिधृताः सुराः  ।  
महाबलानां दृप्तानां दैत्येन्द्राणां ममोपरि  ॥ ब्र्प्_१८१।१२ ॥  
तद्भूरिभारपीडार्ता न शक्नोम्य् अमरेश्वराः  ।  
विभर्तुम् आत्मानम् अहम् इति विज्ञापयामि वः  ॥ ब्र्प्_१८१।१३ ॥  
क्रियतां तन् महाभागा मम भारावतारणम्  ।  
यथा रसातलं नाहं गच्छेयम् अतिविह्वला  ॥ ब्र्प्_१८१।१४ ॥  
{व्यास उवाच: }  
इत्य् आकर्ण्य धरावाक्यम् अशेषैस् त्रिदशैस् ततः  ।  
भुवो भारावतारार्थं ब्रह्मा प्राह च चोदितः  ॥ ब्र्प्_१८१।१५ ॥  
{ब्रह्मोवाच: }  
यद् आह वसुधा सर्वं सत्यम् एतद् दिवौकसः  ।  
अहं भवो भवन्तश् च सर्वं नारायणात्मकम्  ॥ ब्र्प्_१८१।१६ ॥  
विभूतयस् तु यास् तस्य तासाम् एव परस्परम्  ।  
आधिक्यं न्यूनता बाध्य- बाधकत्वेन वर्तते  ॥ ब्र्प्_१८१।१७ ॥  
तद् आगच्छत गच्छामः क्षीराब्धेस् तटम् उत्तमम्  ।  
तत्राराध्य हरिं तस्मै सर्वं विज्ञापयाम वै  ॥ ब्र्प्_१८१।१८ ॥  
सर्वदैव जगत्यर्थे स सर्वात्मा जगन्मयः  ।  
स्वल्पांशेनावतीर्योर्व्यां धर्मस्य कुरुते स्थितिम्  ॥ ब्र्प्_१८१।१९ ॥  
{व्यास उवाच: }  
इत्य् उक्त्वा प्रययौ तत्र सह देवैः पितामहः  ।  
समाहितमना भूत्वा तुष्टाव गरुडध्वजम्  ॥ ब्र्प्_१८१।२० ॥  
{ब्रह्मोवाच: }  
नमो नमस् ते ऽस्तु सहस्रमूर्ते  ब्र्प्_१८१।२१अ  
सहस्रबाहो बहुवक्त्रपाद  ब्र्प्_१८१।२१ब्  
नमो नमस् ते जगतः प्रवृत्ति  ब्र्प्_१८१।२१च्  
विनाशसंस्थानपराप्रमेय  ब्र्प्_१८१।२१द्  
सूक्ष्मातिसूक्ष्मं च बृहत्प्रमाणं  ब्र्प्_१८१।२२अ  
गरीयसाम् अप्य् अतिगौरवात्मन्  ब्र्प्_१८१।२२ब्  
प्रधानबुद्धीन्द्रियवाक्प्रधान  ब्र्प्_१८१।२२च्  
मूलापरात्मन् भगवन् प्रसीद  ब्र्प्_१८१।२२द्  
एषा मही देव महीप्रसूतैर्  ब्र्प्_१८१।२३अ  
महासुरैः पीडितशैलबन्धा  ब्र्प्_१८१।२३ब्  
परायणं त्वां जगताम् उपैति  ब्र्प्_१८१।२३च्  
भारावतारार्थम् अपारपारम्  ब्र्प्_१८१।२३द्  
एते वयं वृत्ररिपुस् तथायं  ब्र्प्_१८१।२४अ  
नासत्यदस्रौ वरुणस् तथैषः  ब्र्प्_१८१।२४ब्  
इमे च रुद्रा वसवः ससूर्याः  ब्र्प्_१८१।२४च्  
समीरणाग्निप्रमुखास् तथान्ये  ब्र्प्_१८१।२४द्  
सुराः समस्ताः सुरनाथ कार्यम्  ब्र्प्_१८१।२५अ  
एभिर् मया यच् च तद् ईश सर्वम्  ब्र्प्_१८१।२५ब्  
आज्ञापयाज्ञां प्रतिपालयन्तस्  ब्र्प्_१८१।२५च्  
तवैव तिष्ठाम सदास्तदोषाः  ब्र्प्_१८१।२५द्  
{व्यास उवाच: }  
एवं संस्तूयमानस् तु भगवान् परमेश्वरः  ।  
उज्जहारात्मनः केशौ सितकृष्णौ द्विजोत्तमाः  ॥ ब्र्प्_१८१।२६ ॥  
उवाच च सुरान् एतौ मत्केशौ वसुधातले  ।  
अवतीर्य भुवो भार- क्लेशहानिं करिष्यतः  ॥ ब्र्प्_१८१।२७ ॥  
सुराश् च सकलाः स्वांशैर् अवतीर्य महीतले  ।  
कुर्वन्तु युद्धम् उन्मत्तैः पूर्वोत्पन्नैर् महासुरैः  ॥ ब्र्प्_१८१।२८ ॥  
ततः क्षयम् अशेषास् ते दैतेया धरणीतले  ।  
प्रयास्यन्ति न सन्देहो नानायुधविचूर्णिताः  ॥ ब्र्प्_१८१।२९ ॥  
वसुदेवस्य या पत्नी देवकी देवतोपमा  ।  
तस्या गर्भो ऽष्टमो ऽयं तु मत्केशो भविता सुराः  ॥ ब्र्प्_१८१।३० ॥  
अवतीर्य च तत्रायं कंसं घातयिता भुवि  ।  
कालनेमिसमुद्भूतम् इत्य् उक्त्वान्तर्दधे हरिः  ॥ ब्र्प्_१८१।३१ ॥  
अदृश्याय ततस् ते ऽपि प्रणिपत्य महात्मने  ।  
मेरुपृष्ठं सुरा जग्मुर् अवतेरुश् च भूतले  ॥ ब्र्प्_१८१।३२ ॥  
कंसाय चाष्टमो गर्भो देवक्या धरणीतले  ।  
भविष्यतीत्य् आचचक्षे भगवान् नारदो मुनिः  ॥ ब्र्प्_१८१।३३ ॥  
कंसो ऽपि तद् उपश्रुत्य नारदात् कुपितस् ततः  ।  
देवकीं वसुदेवं च गृहे गुप्ताव् अधारयत्  ॥ ब्र्प्_१८१।३४ ॥  
जातं जातं च कंसाय तेनैवोक्तं यथा पुरा  ।  
तथैव वसुदेवो ऽपि पुत्रम् अर्पितवान् द्विजाः  ॥ ब्र्प्_१८१।३५ ॥  
हिरण्यकशिपोः पुत्राः षड्गर्भा इति विश्रुताः  ।  
विष्णुप्रयुक्ता तान् निद्रा क्रमाद् गर्भे न्ययोजयत्  ॥ ब्र्प्_१८१।३६ ॥  
योगनिद्रा महामाया वैष्णवी मोहितं यया  ।  
अविद्यया जगत् सर्वं ताम् आह भगवान् हरिः  ॥ ब्र्प्_१८१।३७ ॥  
{विष्णुर् उवाच: }  
गच्छ निद्रे ममादेशात् पातालतलसंश्रयान्  ।  
एकैकश्येन षड्गर्भान् देवकीजठरे नय  ॥ ब्र्प्_१८१।३८ ॥  
हतेषु तेषु कंसेन शेषाख्यो ऽंशस् ततो ऽनघः  ।  
अंशांशेनोदरे तस्याः सप्तमः सम्भविष्यति  ॥ ब्र्प्_१८१।३९ ॥  
गोकुले वसुदेवस्य भार्या वै रोहिणी स्थिता  ।  
तस्याः प्रसूतिसमये गर्भो नेयस् त्वयोदरम्  ॥ ब्र्प्_१८१।४० ॥  
सप्तमो भोजराजस्य भयाद् रोधोपरोधतः  ।  
देवक्याः पतितो गर्भ इति लोको वदिष्यति  ॥ ब्र्प्_१८१।४१ ॥  
गर्भसङ्कर्षणात् सो ऽथ लोके सङ्कर्षणेति वै  ।  
सञ्ज्ञाम् अवाप्स्यते वीरः श्वेताद्रिशिखरोपमः  ॥ ब्र्प्_१८१।४२ ॥  
ततो ऽहं सम्भविष्यामि देवकीजठरे शुभे  ।  
गर्भे त्वया यशोदाया गन्तव्यम् अविलम्बितम्  ॥ ब्र्प्_१८१।४३ ॥  
प्रावृट्काले च नभसि कृष्णाष्टम्याम् अहं निशि  ।  
उत्पत्स्यामि नवम्यां च प्रसूतिं त्वम् अवाप्स्यसि  ॥ ब्र्प्_१८१।४४ ॥  
यशोदाशयने मां तु देवक्यास् त्वाम् अनिन्दिते  ।  
मच्छक्तिप्रेरितमतिर् वसुदेवो नयिष्यति  ॥ ब्र्प्_१८१।४५ ॥  
कंसश् च त्वाम् उपादाय देवि शैलशिलातले  ।  
प्रक्षेप्स्यत्य् अन्तरिक्षे च त्वं स्थानं समवाप्स्यसि  ॥ ब्र्प्_१८१।४६ ॥  
ततस् त्वां शतधा शक्रः प्रणम्य मम गौरवात्  ।  
प्रणिपातानतशिरा भगिनीत्वे ग्रहीष्यति  ॥ ब्र्प्_१८१।४७ ॥  
ततः शुम्भनिशुम्भादीन् हत्वा दैत्यान् सहस्रशः  ।  
स्थानैर् अनेकैः पृथिवीम् अशेषां मण्डयिष्यसि  ॥ ब्र्प्_१८१।४८ ॥  
त्वं भूतिः सन्नतिः कीर्तिः कान्तिर् वै पृथिवी धृतिः  ।  
लज्जा पुष्टिर् उषा या च काचिद् अन्या त्वम् एव सा  ॥ ब्र्प्_१८१।४९ ॥  
ये त्वाम् आर्येति दुर्गेति वेदगर्भे ऽम्बिकेति च  ।  
भद्रेति भद्रकालीति क्षेम्या क्षेमङ्करीति च  ॥ ब्र्प्_१८१।५० ॥  
प्रातश् चैवापराह्णे च स्तोष्यन्त्य् आनम्रमूर्तयः  ।  
तेषां हि वाञ्छितं सर्वं मत्प्रसादाद् भविष्यति  ॥ ब्र्प्_१८१।५१ ॥  
सुरामांसोपहारैस् तु भक्ष्यभोज्यैश् च पूजिता  ।  
नृणाम् अशेषकामांस् त्वं प्रसन्नायां प्रदास्यसि  ॥ ब्र्प्_१८१।५२ ॥  
ते सर्वे सर्वदा भद्रा मत्प्रसादाद् असंशयम्  ।  
असन्दिग्धं भविष्यन्ति गच्छ देवि यथोदितम्  ॥ ब्र्प्_१८१।५३ ॥  
{व्यास उवाच: }  
यथोक्तं सा जगद्धात्री देवदेवेन वै पुरा  ।  
षड्गर्भगर्भविन्यासं चक्रे चान्यस्य कर्षणम्  ॥ ब्र्प्_१८२।१ ॥  
सप्तमे रोहिणीं प्राप्ते गर्भे गर्भे ततो हरिः  ।  
लोकत्रयोपकाराय देवक्याः प्रविवेश वै  ॥ ब्र्प्_१८२।२ ॥  
योगनिद्रा यशोदायास् तस्मिन्न् एव ततो दिने  ।  
सम्भूता जठरे तद्वद् यथोक्तं परमेष्ठिना  ॥ ब्र्प्_१८२।३ ॥  
ततो ग्रहगणः सम्यक् प्रचचार दिवि द्विजाः  ।  
विष्णोर् अंशे महीं यात ऋतवो ऽप्य् अभवञ् शुभाः  ॥ ब्र्प्_१८२।४ ॥  
नोत्सेहे देवकीं द्रष्टुं कश्चिद् अप्य् अतितेजसा  ।  
जाज्वल्यमानां तां दृष्ट्वा मनांसि क्षोभम् आययुः  ॥ ब्र्प्_१८२।५ ॥  
अदृष्टां पुरुषैः स्त्रीभिर् देवकीं देवतागणाः  ।  
बिभ्राणां वपुषा विष्णुं तुष्टुवुस् ताम् अहर्निशम्  ॥ ब्र्प्_१८२।६ ॥  
{देवा ऊचुः: }  
त्वं स्वाहा त्वं स्वधा विद्या सुधा त्वं ज्योतिर् एव च  ।  
त्वं सर्वलोकरक्षार्थम् अवतीर्णा महीतले  ॥ ब्र्प्_१८२।७ ॥  
प्रसीद देवि सर्वस्य जगतस् त्वं शुभं कुरु  ।  
प्रीत्यर्थं धारयेशानं धृतं येनाखिलं जगत्  ॥ ब्र्प्_१८२।८ ॥  
{व्यास उवाच: }  
एवं संस्तूयमाना सा देवैर् देवम् अधारयत्  ।  
गर्भेण पुण्डरीकाक्षं जगतां त्राणकारणम्  ॥ ब्र्प्_१८२।९ ॥  
ततो ऽखिलजगत्पद्म- बोधायाच्युतभानुना  ।  
देवक्याः पूर्वसन्ध्यायाम् आविर्भूतं महात्मना  ॥ ब्र्प्_१८२।१० ॥  
मध्यरात्रे ऽखिलाधारे जायमाने जनार्दने  ।  
मन्दं जगर्जुर् जलदाः पुष्पवृष्टिमुचः सुराः  ॥ ब्र्प्_१८२।११ ॥  
फुल्लेन्दीवरपत्त्राभं चतुर्बाहुम् उदीक्ष्य तम्  ।  
श्रीवत्सवक्षसं जातं तुष्टावानकदुन्दुभिः  ॥ ब्र्प्_१८२।१२ ॥  
अभिष्टूय च तं वाग्भिः प्रसन्नाभिर् महामतिः  ।  
विज्ञापयाम् आस तदा कंसाद् भीतो द्विजोत्तमाः  ॥ ब्र्प्_१८२।१३ ॥  
{वसुदेव उवाच: }  
ज्ञातो ऽसि देवदेवेश शङ्खचक्रगदाधर  ।  
दिव्यं रूपम् इदं देव प्रसादेनोपसंहर  ॥ ब्र्प्_१८२।१४ ॥  
अद्यैव देव कंसो ऽयं कुरुते मम यातनाम्  ।  
अवतीर्णम् इति ज्ञात्वा त्वाम् अस्मिन् मन्दिरे मम  ॥ ब्र्प्_१८२।१५ ॥  
{देवक्य् उवाच: }  
यो ऽनन्तरूपो ऽखिलविश्वरूपो  ब्र्प्_१८२।१६अ  
गर्भे ऽपि लोकान् वपुषा बिभर्ति  ब्र्प्_१८२।१६ब्  
प्रसीदताम् एष स देवदेवः  ब्र्प्_१८२।१६च्  
स्वमाययाविष्कृतबालरूपः  ब्र्प्_१८२।१६द्  
उपसंहर सर्वात्मन् रूपम् एतच् चतुर्भुजम्  ।  
जानातु मावतारं ते कंसो ऽयं दितिजान्तक  ॥ ब्र्प्_१८२।१७ ॥  
{श्रीभगवान् उवाच: }  
स्तुतो ऽहं यत् त्वया पूर्वं पुत्रार्थिन्या तद् अद्य ते  ।  
सफलं देवि सञ्जातं जातो ऽहं यत् तवोदरात्  ॥ ब्र्प्_१८२।१८ ॥  
{व्यास उवाच: }  
इत्य् उक्त्वा भगवांस् तूष्णीं बभूव मुनिसत्तमाः  ।  
वसुदेवो ऽपि तं रात्राव् आदाय प्रययौ बहिः  ॥ ब्र्प्_१८२।१९ ॥  
मोहिताश् चाभवंस् तत्र रक्षिणो योगनिद्रया  ।  
मथुराद्वारपालाश् च व्रजत्य् आनकदुन्दुभौ  ॥ ब्र्प्_१८२।२० ॥  
वर्षतां जलदानां च तत् तोयम् उल्बणं निशि  ।  
सञ्छाद्य तं ययौ शेषः फणैर् आनकदुन्दुभिम्  ॥ ब्र्प्_१८२।२१ ॥  
यमुनां चातिगम्भीरां नानावर्तशताकुलाम्  ।  
वसुदेवो वहन् विष्णुं जानुमात्रवहां ययौ  ॥ ब्र्प्_१८२।२२ ॥  
कंसस्य करम् आदाय तत्रैवाभ्यागतांस् तटे  ।  
नन्दादीन् गोपवृद्धांश् च यमुनायां ददर्श सः  ॥ ब्र्प्_१८२।२३ ॥  
तस्मिन् काले यशोदापि मोहिता योगनिद्रया  ।  
ताम् एव कन्यां मुनयः प्रासूत मोहिते जने  ॥ ब्र्प्_१८२।२४ ॥  
वसुदेवो ऽपि विन्यस्य बालम् आदाय दारिकाम्  ।  
यशोदाशयने तूर्णम् आजगामामितद्युतिः  ॥ ब्र्प्_१८२।२५ ॥  
ददर्श च विबुद्ध्वा सा यशोदा जातम् आत्मजम्  ।  
नीलोत्पलदलश्यामं ततो ऽत्यर्थं मुदं ययौ  ॥ ब्र्प्_१८२।२६ ॥  
आदाय वसुदेवो ऽपि दारिकां निजमन्दिरम्  ।  
देवकीशयने न्यस्य यथापूर्वम् अतिष्ठत  ॥ ब्र्प्_१८२।२७ ॥  
ततो बालध्वनिं श्रुत्वा रक्षिणः सहसोत्थिताः  ।  
कंसम् आवेदयाम् आसुर् देवकीप्रसवं द्विजाः  ॥ ब्र्प्_१८२।२८ ॥  
कंसस् तूर्णम् उपेत्यैनां ततो जग्राह बालिकाम्  ।  
मुञ्च मुञ्चेति देवक्या- सन्नकण्ठं निवारितः  ॥ ब्र्प्_१८२।२९ ॥  
चिक्षेप च शिलापृष्ठे सा क्षिप्ता वियति स्थितिम्  ।  
अवाप रूपं च महत् सायुधाष्टमहाभुजम्  ।  
प्रजहास तथैवोच्चैः कंसं च रुषिताब्रवीत्  ॥ ब्र्प्_१८२।३० ॥  
{योगमायोवाच: }  
किं मयाक्षिप्तया कंस जातो यस् त्वां हनिष्यति  ।  
सर्वस्वभूतो देवानाम् आसीन् मृत्युः पुरा स ते  ।  
तद् एतत् सम्प्रधार्याशु क्रियतां हितम् आत्मनः  ॥ ब्र्प्_१८२।३१ ॥  
{व्यास उवाच: }  
इत्य् उक्त्वा प्रययौ देवी दिव्यस्रग्गन्धभूषणा  ।  
पश्यतो भोजराजस्य स्तुता सिद्धैर् विहायसा  ॥ ब्र्प्_१८२।३२ ॥  
{व्यास उवाच: }  
कंसस् त्व् अथोद्विग्नमनाः प्राह सर्वान् महासुरान्  ।  
प्रलम्बकेशिप्रमुखान् आहूयासुरपुङ्गवान्  ॥ ब्र्प्_१८३।१ ॥  
{कंस उवाच: }  
हे प्रलम्ब महाबाहो केशिन् धेनुक पूतने  ।  
अरिष्टाद्यैस् तथा चान्यैः श्रूयतां वचनं मम  ॥ ब्र्प्_१८३।२ ॥  
मां हन्तुम् अमरैर् यत्नः कृतः किल दुरात्मभिः  ।  
मद्वीर्यतापितान् वीरान् न त्व् एतान् गणयाम्य् अहम्  ॥ ब्र्प्_१८३।३ ॥  
आश्चर्यं कन्यया चोक्तं जायते दैत्यपुङ्गवाः  ।  
हास्यं मे जायते वीरास् तेषु यत्नपरेष्व् अपि  ॥ ब्र्प्_१८३।४ ॥  
तथापि खलु दुष्टानां तेषाम् अप्य् अधिकं मया  ।  
अपकाराय दैत्येन्द्रा यतनीयं दुरात्मनाम्  ॥ ब्र्प्_१८३।५ ॥  
उत्पन्नश् चापि मृत्युर् मे भूतभव्यभवत्प्रभुः  ।  
इत्य् एतद् बालिका प्राह देवकीगर्भसम्भवा  ॥ ब्र्प्_१८३।६ ॥  
तस्माद् बालेषु परमो यत्नः कार्यो महीतले  ।  
यत्रोद्रिक्तं बलं बाले स हन्तव्यः प्रयत्नतः  ॥ ब्र्प्_१८३।७ ॥  
{व्यास उवाच: }  
इत्य् आज्ञाप्यासुरान् कंसः प्रविश्यात्मगृहं ततः  ।  
उवाच वसुदेवं च देवकीम् अविरोधतः  ॥ ब्र्प्_१८३।८ ॥  
{कंस उवाच: }  
युवयोर् घातिता गर्भा वृथैवैते मयाधुना  ।  
को ऽप्य् अन्य एव नाशाय बालो मम समुद्गतः  ॥ ब्र्प्_१८३।९ ॥  
तद् अलं परितापेन नूनं यद् भाविनो हि ते  ।  
अर्भका युवयोः को वा आयुषो ऽन्ते न हन्यते  ॥ ब्र्प्_१८३।१० ॥  
{व्यास उवाच: }  
इत्य् आश्वास्य विमुच्यैव कंसस् तौ परितोष्य च  ।  
अन्तर्गृहं द्विजश्रेष्ठाः प्रविवेश पुनः स्वकम्  ॥ ब्र्प्_१८३।११ ॥  
{व्यास उवाच: }  
विमुक्तो वसुदेवो ऽपि नन्दस्य शकटं गतः  ।  
प्रहृष्टं दृष्टवान् नन्दं पुत्रो जातो ममेति वै  ॥ ब्र्प्_१८४।१ ॥  
वसुदेवो ऽपि तं प्राह दिष्ट्या दिष्ट्येति सादरम्  ।  
वार्धके ऽपि समुत्पन्नस् तनयो ऽयं तवाधुना  ॥ ब्र्प्_१८४।२ ॥  
दत्तो हि वार्षिकः सर्वो भवद्भिर् नृपतेः करः  ।  
यदर्थम् आगतस् तस्मान् नात्र स्थेयं महात्मना  ॥ ब्र्प्_१८४।३ ॥  
यदर्थम् आगतः कार्यं तन् निष्पन्नं किम् आस्यते  ।  
भवद्भिर् गम्यतां नन्द तच् छीघ्रं निजगोकुलम्  ॥ ब्र्प्_१८४।४ ॥  
ममापि बालकस् तत्र रोहिणीप्रसवो हि यः  ।  
स रक्षणीयो भवता यथायं तनयो निजः  ॥ ब्र्प्_१८४।५ ॥  
{व्यास उवाच: }  
इत्य् उक्ताः प्रययुर् गोपा नन्दगोपपुरोगमाः  ।  
शकटारोपितैर् भाण्डैः करं दत्त्वा महाबलाः  ॥ ब्र्प्_१८४।६ ॥  
वसतां गोकुले तेषां पूतना बालघातिनी  ।  
सुप्तं कृष्णम् उपादाय रात्रौ च प्रददौ स्तनम्  ॥ ब्र्प्_१८४।७ ॥  
यस्मै यस्मै स्तनं रात्रौ पूतना सम्प्रयच्छति  ।  
तस्य तस्य क्षणेनाङ्गं बालकस्योपहन्यते  ॥ ब्र्प्_१८४।८ ॥  
कृष्णस् तस्याः स्तनं गाढं कराभ्याम् अतिपीडितम्  ।  
गृहीत्वा प्राणसहितं पपौ क्रोधसमन्वितः  ॥ ब्र्प्_१८४।९ ॥  
सा विमुक्तमहारावा विच्छिन्नस्नायुबन्धना  ।  
पपात पूतना भूमौ म्रियमाणातिभीषणा  ॥ ब्र्प्_१८४।१० ॥  
तन्नादश्रुतिसन्त्रासाद् विबुद्धास् ते व्रजौकसः  ।  
ददृशुः पूतनोत्सङ्गे कृष्णं तां च निपातिताम्  ॥ ब्र्प्_१८४।११ ॥  
आदाय कृष्णं सन्त्रस्ता यशोदा च ततो द्विजाः  ।  
गोपुच्छभ्रामणाद्यैश् च बालदोषम् अपाकरोत्  ॥ ब्र्प्_१८४।१२ ॥  
गोपुरीषम् उपादाय नन्दगोपो ऽपि मस्तके  ।  
कृष्णस्य प्रददौ रक्षां कुर्वन्न् इदम् उदैरयत्  ॥ ब्र्प्_१८४।१३ ॥  
{नन्दगोप उवाच: }  
रक्षतु त्वाम् अशेषाणां भूतानां प्रभवो हरिः  ।  
यस्य नाभिसमुद्भूतात् पङ्कजाद् अभवज् जगत्  ॥ ब्र्प्_१८४।१४ ॥  
येन दंष्ट्राग्रविधृता धारयत्य् अवनी जगत्  ।  
वराहरूपधृग् देवः स त्वां रक्षतु केशवः  ॥ ब्र्प्_१८४।१५ ॥  
गुह्यं स जठरं विष्णुर् जङ्घापादौ जनार्दनः  ।  
वामनो रक्षतु सदा भवन्तं यः क्षणाद् अभूत्  ॥ ब्र्प्_१८४।१६ ॥  
त्रिविक्रमक्रमाक्रान्त- त्रैलोक्यस्फुरदायुधः  ।  
शिरस् ते पातु गोविन्दः कण्ठं रक्षतु केशवः  ॥ ब्र्प्_१८४।१७ ॥  
मुखबाहू प्रबाहू च मनः सर्वेन्द्रियाणि च  ।  
रक्षत्व् अव्याहतैश्वर्यस् तव नारायणो ऽव्ययः  ॥ ब्र्प्_१८४।१८ ॥  
त्वां दिक्षु पातु वैकुण्ठो विदिक्षु मधुसूदनः  ।  
हृषीकेशो ऽम्बरे भूमौ रक्षतु त्वां महीधरः  ॥ ब्र्प्_१८४।१९ ॥  
{व्यास उवाच: }  
एवं कृतस्वस्त्ययनो नन्दगोपेन बालकः  ।  
शायितः शकटस्याधो बालपर्यङ्किकातले  ॥ ब्र्प्_१८४।२० ॥  
ते च गोपा महद् दृष्ट्वा पूतनायाः कलेवरम्  ।  
मृतायाः परमं त्रासं विस्मयं च तदा ययुः  ॥ ब्र्प्_१८४।२१ ॥  
कदाचिच् छकटस्याधः शयानो मधुसूदनः  ।  
चिक्षेप चरणाव् ऊर्ध्वं स्तनार्थी प्ररुरोद च  ॥ ब्र्प्_१८४।२२ ॥  
तस्य पादप्रहारेण शकटं परिवर्तितम्  ।  
विध्वस्तभाण्डकुम्भं तद् विपरीतं पपात वै  ॥ ब्र्प्_१८४।२३ ॥  
ततो हाहाकृतः सर्वो गोपगोपीजनो द्विजाः  ।  
आजगाम तदा ज्ञात्वा बालम् उत्तानशायिनम्  ॥ ब्र्प्_१८४।२४ ॥  
गोपाः केनेति जगदुः शकटं परिवर्तितम्  ।  
तत्रैव बालकाः प्रोचुर् बालेनानेन पातितम्  ॥ ब्र्प्_१८४।२५ ॥  
रुदता दृष्टम् अस्माभिः पादविक्षेपताडितम्  ।  
शकटं परिवृत्तं वै नैतद् अन्यस्य चेष्टितम्  ॥ ब्र्प्_१८४।२६ ॥  
ततः पुनर् अतीवासन् गोपा विस्मितचेतसः  ।  
नन्दगोपो ऽपि जग्राह बालम् अत्यन्तविस्मितः  ॥ ब्र्प्_१८४।२७ ॥  
यशोदा विस्मयारूढा भग्नभाण्डकपालकम्  ।  
शकटं चार्चयाम् आस दधिपुष्पफलाक्षतैः  ॥ ब्र्प्_१८४।२८ ॥  
गर्गश् च गोकुले तत्र वसुदेवप्रचोदितः  ।  
प्रच्छन्न एव गोपानां संस्कारम् अकरोत् तयोः  ॥ ब्र्प्_१८४।२९ ॥  
ज्येष्ठं च रामम् इत्य् आह कृष्णं चैव तथापरम्  ।  
गर्गो मतिमतां श्रेष्ठो नाम कुर्वन् महामतिः  ॥ ब्र्प्_१८४।३० ॥  
अल्पेनैव हि कालेन विज्ञातौ तौ महाबलौ  ।  
घृष्टजानुकरौ विप्रा बभूवतुर् उभाव् अपि  ॥ ब्र्प्_१८४।३१ ॥  
करीषभस्मदिग्धाङ्गौ भ्रममाणाव् इतस् ततः  ।  
न निवारयितुं शक्ता यशोदा तौ न रोहिणी  ॥ ब्र्प्_१८४।३२ ॥  
गोवाटमध्ये क्रीडन्तौ वत्सवाटगतौ पुनः  ।  
तदहर्जातगोवत्स- पुच्छाकर्षणतत्परौ  ॥ ब्र्प्_१८४।३३ ॥  
यदा यशोदा तौ बालाव् एकस्थानचराव् उभौ  ।  
शशाक नो वारयितुं क्रीडन्ताव् अतिचञ्चलौ  ॥ ब्र्प्_१८४।३४ ॥  
दाम्ना बद्ध्वा तदा मध्ये निबबन्ध उलूखले  ।  
कृष्णम् अक्लिष्टकर्माणम् आह चेदम् अमर्षिता  ॥ ब्र्प्_१८४।३५ ॥  
{यशोदोवाच: }  
यदि शक्तो ऽसि गच्छ त्वम् अतिचञ्चलचेष्टित  ॥* ब्र्प्_१८४।३६ ॥  
{व्यास उवाच: }  
इत्य् उक्त्वा च निजं कर्म सा चकार कुटुम्बिनी  ।  
व्यग्रायाम् अथ तस्यां स कर्षमाण उलूखलम्  ॥ ब्र्प्_१८४।३७ ॥  
यमलार्जुनयोर् मध्ये जगाम कमलेक्षणः  ।  
कर्षता वृक्षयोर् मध्ये तिर्यग् एवम् उलूखलम्  ॥ ब्र्प्_१८४।३८ ॥  
भग्नाव् उत्तुङ्गशाखाग्रौ तेन तौ यमलार्जुनौ  ।  
ततः कटकटाशब्द- समाकर्णनकातरः  ॥ ब्र्प्_१८४।३९ ॥  
आजगाम व्रजजनो ददृशे च महाद्रुमौ  ।  
भग्नस्कन्धौ निपातितौ भग्नशाखौ महीतले  ॥ ब्र्प्_१८४।४० ॥  
ददर्श चाल्पदन्तास्यं स्मितहासं च बालकम्  ।  
तयोर् मध्यगतं बद्धं दाम्ना गाढं तथोदरे  ॥ ब्र्प्_१८४।४१ ॥  
ततश् च दामोदरतां स ययौ दामबन्धनात्  ।  
गोपवृद्धास् ततः सर्वे नन्दगोपपुरोगमाः  ॥ ब्र्प्_१८४।४२ ॥  
मन्त्रयाम् आसुर् उद्विग्ना महोत्पातातिभीरवः  ।  
स्थानेनेह न नः कार्यं व्रजामो ऽन्यन् महावनम्  ॥ ब्र्प्_१८४।४३ ॥  
उत्पाता बहवो ह्य् अत्र दृश्यन्ते नाशहेतवः  ।  
पूतनाया विनाशश् च शकटस्य विपर्ययः  ॥ ब्र्प्_१८४।४४ ॥  
विना वातादिदोषेण द्रुमयोः पतनं तथा  ।  
वृन्दावनम् इतः स्थानात् तस्माद् गच्छाम मा चिरम्  ॥ ब्र्प्_१८४।४५ ॥  
यावद् भौममहोत्पात- दोषो नाभिभवेद् व्रजम्  ।  
इति कृत्वा मतिं सर्वे गमने ते व्रजौकसः  ॥ ब्र्प्_१८४।४६ ॥  
ऊचुः स्वं स्वं कुलं शीघ्रं गम्यतां मा विलम्ब्यताम्  ।  
ततः क्षणेन प्रययुः शकटैर् गोधनैस् तथा  ॥ ब्र्प्_१८४।४७ ॥  
यूथशो वत्सपालीश् च कालयन्तो व्रजौकसः  ।  
सर्वावयवनिर्धूतं क्षणमात्रेण तत् तदा  ॥ ब्र्प्_१८४।४८ ॥  
काककाकीसमाकीर्णं व्रजस्थानम् अभूद् द्विजाः  ।  
वृन्दावनं भगवता कृष्णेनाक्लिष्टकर्मणा  ॥ ब्र्प्_१८४।४९ ॥  
शुभेन मनसा ध्यातं गवां वृद्धिम् अभीप्सता  ।  
ततस् तत्रातिरुक्षे ऽपि धर्मकाले द्विजोत्तमाः  ॥ ब्र्प्_१८४।५० ॥  
प्रावृट्काल इवाभूच् च नवशष्पं समन्ततः  ।  
स समावासितः सर्वो व्रजो वृन्दावने ततः  ॥ ब्र्प्_१८४।५१ ॥  
शकटीवाटपर्यन्त- चन्द्रार्धाकारसंस्थितिः  ।  
वत्सबालौ च संवृत्तौ रामदामोदरौ ततः  ॥ ब्र्प्_१८४।५२ ॥  
तत्र स्थितौ तौ च गोष्ठे चेरतुर् बाललीलया  ।  
बर्हिपत्त्रकृतापीडौ वन्यपुष्पावतंसकौ  ॥ ब्र्प्_१८४।५३ ॥  
गोपवेणुकृतातोद्य- पत्त्रवाद्यकृतस्वनौ  ।  
काकपक्षधरौ बालौ कुमाराव् इव पावकौ  ॥ ब्र्प्_१८४।५४ ॥  
हसन्तौ च रमन्तौ च चेरतुस् तन् महद् वनम्  ।  
क्वचिद् धसन्ताव् अन्योन्यं क्रीडमानौ तथा परैः  ॥ ब्र्प्_१८४।५५ ॥  
गोपपुत्रैः समं वत्सांश् चारयन्तौ विचेरतुः  ।  
कालेन गच्छता तौ तु सप्तवर्षौ बभूवतुः  ॥ ब्र्प्_१८४।५६ ॥  
सर्वस्य जगतः पालौ वत्सपालौ महाव्रजे  ।  
प्रावृट्कालस् ततो ऽतीव मेघौघस्थगिताम्बरः  ॥ ब्र्प्_१८४।५७ ॥  
बभूव वारिधाराभिर् ऐक्यं कुर्वन् दिशाम् इव  ।  
प्ररूढनवपुष्पाढ्या शक्रगोपवृता मही  ॥ ब्र्प्_१८४।५८ ॥  
यथा मारकते वासीत् पद्मरागविभूषिता  ।  
ऊहुर् उन्मार्गगामीनि निम्नगाम्भांसि सर्वतः  ॥ ब्र्प्_१८४।५९ ॥  
मनांसि दुर्विनीतानां प्राप्य लक्ष्मीं नवाम् इव  ।  
विकाले च यथाकामं व्रजम् एत्य महाबलौ  ।  
गोपैः समानैः सहितौ चिक्रीडाते ऽमराव् इव  ॥ ब्र्प्_१८४।६० ॥  
{व्यास उवाच: }  
एकदा तु विना रामं कृष्णो वृन्दावनं ययौ  ।  
विचचार वृतो गोपैर् वन्यपुष्पस्रगुज्ज्वलः  ॥ ब्र्प्_१८५।१ ॥  
स जगामाथ कालिन्दीं लोलकल्लोलशालिनीम्  ।  
तीरसंलग्नफेनौघैर् हसन्तीम् इव सर्वतः  ॥ ब्र्प्_१८५।२ ॥  
तस्यां चातिमहाभीमं विषाग्निकणदूषितम्  ।  
ह्रदं कालीयनागस्य ददर्शातिविभीषणम्  ॥ ब्र्प्_१८५।३ ॥  
विषाग्निना विसरता दग्धतीरमहातरुम्  ।  
वाताहताम्बुविक्षेप- स्पर्शदग्धविहङ्गमम्  ॥ ब्र्प्_१८५।४ ॥  
तम् अतीव महारौद्रं मृत्युवक्त्रम् इवापरम्  ।  
विलोक्य चिन्तयाम् आस भगवान् मधुसूदनः  ॥ ब्र्प्_१८५।५ ॥  
अस्मिन् वसति दुष्टात्मा कालीयो ऽसौ विषायुधः  ।  
यो मया निर्जितस् त्यक्त्वा दुष्टो नष्टः पयोनिधौ  ॥ ब्र्प्_१८५।६ ॥  
तेनेयं दूषिता सर्वा यमुना सागरङ्गमा  ।  
न नरैर् गोधनैर् वापि तृषार्तैर् उपभुज्यते  ॥ ब्र्प्_१८५।७ ॥  
तद् अस्य नागराजस्य कर्तव्यो निग्रहो मया  ।  
नित्यत्रस्ताः सुखं येन चरेयुर् व्रजवासिनः  ॥ ब्र्प्_१८५।८ ॥  
एतदर्थं नृलोके ऽस्मिन्न् अवतारो मया कृतः  ।  
यद् एषाम् उत्पथस्थानां कार्या शास्तिर् दुरात्मनाम्  ॥ ब्र्प्_१८५।९ ॥  
तद् एतन् नातिदूरस्थं कदम्बम् उरुशाखिनम्  ।  
अधिरुह्योत्पतिष्यामि ह्रदे ऽस्मिञ् जीवनाशिनः  ॥ ब्र्प्_१८५।१० ॥  
{व्यास उवाच: }  
इत्थं विचिन्त्य बद्ध्वा च गाढं परिकरं ततः  ।  
निपपात ह्रदे तत्र सर्पराजस्य वेगतः  ॥ ब्र्प्_१८५।११ ॥  
तेनापि पतता तत्र क्षोभितः स महाह्रदः  ।  
अत्यर्थदूरजातांश् च तांश् चासिञ्चन् महीरुहान्  ॥ ब्र्प्_१८५।१२ ॥  
ते ऽहिदुष्टविषज्वाला- तप्ताम्बुतपनोक्षिताः  ।  
जज्वलुः पादपाः सद्यो ज्वालाव्याप्तदिगन्तराः  ॥ ब्र्प्_१८५।१३ ॥  
आस्फोटयाम् आस तदा कृष्णो नागह्रदं भुजैः  ।  
तच्छब्दश्रवणाच् चाथ नागराजो ऽभ्युपागमत्  ॥ ब्र्प्_१८५।१४ ॥  
आताम्रनयनः कोपाद् विषज्वालाकुलैः फणैः  ।  
वृतो महाविषैश् चान्यैर् अरुणैर् अनिलाशनैः  ॥ ब्र्प्_१८५।१५ ॥  
नागपत्न्यश् च शतशो हारिहारोपशोभिताः  ।  
प्रकम्पिततनूत्क्षेप- चलत्कुण्डलकान्तयः  ॥ ब्र्प्_१८५।१६ ॥  
ततः प्रवेष्टितः सर्पैः स कृष्णो भोगबन्धनैः  ।  
ददंशुश् चापि ते कृष्णं विषज्वालाविलैर् मुखैः  ॥ ब्र्प्_१८५।१७ ॥  
तं तत्र पतितं दृष्ट्वा नागभोगनिपीडितम्  ।  
गोपा व्रजम् उपागत्य चुक्रुशुः शोकलालसाः  ॥ ब्र्प्_१८५।१८ ॥  
{गोपा ऊचुः: }  
एष कृष्णो गतो मोह- मग्नो वै कालिये ह्रदे  ।  
भक्ष्यते सर्पराजेन तद् आगच्छत मा चिरम्  ॥ ब्र्प्_१८५।१९ ॥  
{व्यास उवाच: }  
एतच् छ्रुत्वा ततो गोपा वज्रपातोपमं वचः  ।  
गोप्यश् च त्वरिता जग्मुर् यशोदाप्रमुखा ह्रदम्  ॥ ब्र्प्_१८५।२० ॥  
हा हा क्वासाव् इति जनो गोपीनाम् अतिविह्वलः  ।  
यशोदया समं भ्रान्तो द्रुतः प्रस्खलितो ययौ  ॥ ब्र्प्_१८५।२१ ॥  
नन्दगोपश् च गोपाश् च रामश् चाद्भुतविक्रमः  ।  
त्वरितं यमुनां जग्मुः कृष्णदर्शनलालसाः  ॥ ब्र्प्_१८५।२२ ॥  
ददृशुश् चापि ते तत्र सर्पराजवशङ्गतम्  ।  
निष्प्रयत्नं कृतं कृष्णं सर्पभोगेन वेष्टितम्  ॥ ब्र्प्_१८५।२३ ॥  
नन्दगोपश् च निश्चेष्टः पश्यन् पुत्रमुखं भृशम्  ।  
यशोदा च महाभागा बभूव मुनिसत्तमाः  ॥ ब्र्प्_१८५।२४ ॥  
गोप्यस् त्व् अन्या रुदत्यश् च ददृशुः शोककातराः  ।  
प्रोचुश् च केशवं प्रीत्या भयकातरगद्गदम्  ॥ ब्र्प्_१८५।२५ ॥  
सर्वा यशोदया सार्धं विशामो ऽत्र महाह्रदे  ।  
नागराजस्य नो गन्तुम् अस्माकं युज्यते व्रजे  ॥ ब्र्प्_१८५।२६ ॥  
दिवसः को विना सूर्यं विना चन्द्रेण का निशा  ।  
विना दुग्धेन का गावो विना कृष्णेन को व्रजः  ।  
विनाकृता न यास्यामः कृष्णेनानेन गोकुलम्  ॥ ब्र्प्_१८५।२७ ॥  
{व्यास उवाच: }  
इति गोपीवचः श्रुत्वा रौहिणेयो महाबलः  ।  
उवाच गोपान् विधुरान् विलोक्य स्तिमितेक्षणः  ॥ ब्र्प्_१८५।२८ ॥  
नन्दं च दीनम् अत्यर्थं न्यस्तदृष्टिं सुतानने  ।  
मूर्छाकुलां यशोदां च कृष्णमाहात्म्यसञ्ज्ञया  ॥ ब्र्प्_१८५।२९ ॥  
{बलराम उवाच: }  
किम् अयं देवदेवेश भावो ऽयं मानुषस् त्वया  ।  
व्यज्यते स्वं तम् आत्मानं किम् अन्यं त्वं न वेत्सि यत्  ॥ ब्र्प्_१८५।३० ॥  
त्वम् अस्य जगतो नाभिः सुराणाम् एव चाश्रयः  ।  
कर्तापहर्ता पाता च त्रैलोक्यं त्वं त्रयीमयः  ॥ ब्र्प्_१८५।३१ ॥  
अत्रावतीर्णयोः कृष्ण गोपा एव हि बान्धवाः  ।  
गोप्यश् च सीदतः कस्मात् त्वं बन्धून् समुपेक्षसे  ॥ ब्र्प्_१८५।३२ ॥  
दर्शितो मानुषो भावो दर्शितं बालचेष्टितम्  ।  
तद् अयं दम्यतां कृष्ण दुरात्मा दशनायुधः  ॥ ब्र्प्_१८५।३३ ॥  
{व्यास उवाच: }  
इति संस्मारितः कृष्णः स्मितभिन्नौष्ठसम्पुटः  ।  
आस्फाल्य मोचयाम् आस स्वं देहं भोगबन्धनात्  ॥ ब्र्प्_१८५।३४ ॥  
आनाम्य चापि हस्ताभ्याम् उभाभ्यां मध्यमं फणम्  ।  
आरुह्य भुग्नशिरसः प्रननर्तोरुविक्रमः  ॥ ब्र्प्_१८५।३५ ॥  
व्रणाः फणे ऽभवंस् तस्य कृष्णस्याङ्घ्रिविकुट्टनैः  ।  
यत्रोन्नतिं च कुरुते ननामास्य ततः शिरः  ॥ ब्र्प्_१८५।३६ ॥  
मूर्छाम् उपाययौ भ्रान्त्या नागः कृष्णस्य कुट्टनैः  ।  
दण्डपातनिपातेन ववाम रुधिरं बहु  ॥ ब्र्प्_१८५।३७ ॥  
तं निर्भुग्नशिरोग्रीवम् आस्यप्रस्रुतशोणितम्  ।  
विलोक्य शरणं जग्मुस् तत्पत्न्यो मधुसूदनम्  ॥ ब्र्प्_१८५।३८ ॥  
{नागपत्न्य ऊचुः: }  
ज्ञातो ऽसि देवदेवेश सर्वेशस् त्वम् अनुत्तम  ।  
परं ज्योतिर् अचिन्त्यं यत् तदंशः परमेश्वरः  ॥ ब्र्प्_१८५।३९ ॥  
न समर्थाः सुर स्तोतुं यम् अनन्यभवं प्रभुम्  ।  
स्वरूपवर्णनं तस्य कथं योषित् करिष्यति  ॥ ब्र्प्_१८५।४० ॥  
यस्याखिलमहीव्योम- जलाग्निपवनात्मकम्  ।  
ब्रह्माण्डम् अल्पकांशांशः स्तोष्यामस् तं कथं वयम्  ॥ ब्र्प्_१८५।४१ ॥  
ततः कुरु जगत्स्वामिन् प्रसादम् अवसीदतः  ।  
प्राणांस् त्यजति नागो ऽयं भर्तृभिक्षा प्रदीयताम्  ॥ ब्र्प्_१८५।४२ ॥  
{व्यास उवाच: }  
इत्य् उक्ते ताभिर् आश्वास्य क्लान्तदेहो ऽपि पन्नगः  ।  
प्रसीद देवदेवेति प्राह वाक्यं शनैः शनैः  ॥ ब्र्प्_१८५।४३ ॥  
{कालीय उवाच: }  
तवाष्टगुणम् ऐश्वर्यं नाथ स्वाभाविकं परम्  ।  
निरस्तातिशयं यस्य तस्य स्तोष्यामि किं न्व् अहम्  ॥ ब्र्प्_१८५।४४ ॥  
त्वं परस् त्वं परस्याद्यः परं त्वं तत्परात्मकम्  ।  
परस्मात् परमो यस् त्वं तस्य स्तोष्यामि किं न्व् अहम्  ॥ ब्र्प्_१८५।४५ ॥  
यथाहं भवता सृष्टो जात्या रूपेण चेश्वरः  ।  
स्वभावेन च संयुक्तस् तथेदं चेष्टितं मया  ॥ ब्र्प्_१८५।४६ ॥  
यद्य् अन्यथा प्रवर्तेय देवदेव ततो मयि  ।  
न्याय्यो दण्डनिपातस् ते तवैव वचनं यथा  ॥ ब्र्प्_१८५।४७ ॥  
तथापि यं जगत्स्वामी दण्डं पातितवान् मयि  ।  
स सोढो ऽयं वरो दण्डस् त्वत्तो नान्यो ऽस्तु मे वरः  ॥ ब्र्प्_१८५।४८ ॥  
हतवीर्यो हतविषो दमितो ऽहं त्वयाच्युत  ।  
जीवितं दीयताम् एकम् आज्ञापय करोमि किम्  ॥ ब्र्प्_१८५।४९ ॥  
{श्रीभगवान् उवाच: }  
नात्र स्थेयं त्वया सर्प कदाचिद् यमुनाजले  ।  
सभृत्यपरिवारस् त्वं समुद्रसलिलं व्रज  ॥ ब्र्प्_१८५।५० ॥  
मत्पदानि च ते सर्प दृष्ट्वा मूर्धनि सागरे  ।  
गरुडः पन्नगरिपुस् त्वयि न प्रहरिष्यति  ॥ ब्र्प्_१८५।५१ ॥  
{व्यास उवाच: }  
इत्य् उक्त्वा सर्पराजानं मुमोच भगवान् हरिः  ।  
प्रणम्य सो ऽपि कृष्णाय जगाम पयसां निधिम्  ॥ ब्र्प्_१८५।५२ ॥  
पश्यतां सर्वभूतानां सभृत्यापत्यबन्धवः  ।  
समस्तभार्यासहितः परित्यज्य स्वकं ह्रदम्  ॥ ब्र्प्_१८५।५३ ॥  
गते सर्पे परिष्वज्य मृतं पुनर् इवागतम्  ।  
गोपा मूर्धनि गोविन्दं सिषिचुर् नेत्रजैर् जलैः  ॥ ब्र्प्_१८५।५४ ॥  
कृष्णम् अक्लिष्टकर्माणम् अन्ये विस्मितचेतसः  ।  
तुष्टुवुर् मुदिता गोपा दृष्ट्वा शिवजलां नदीम्  ॥ ब्र्प्_१८५।५५ ॥  
गीयमानो ऽथ गोपीभिश् चरितैश् चारुचेष्टितैः  ।  
संस्तूयमानो गोपालैः कृष्णो व्रजम् उपागमत्  ॥ ब्र्प्_१८५।५६ ॥  
{व्यास उवाच: }  
गाः पालयन्तौ च पुनः सहितौ रामकेशवौ  ।  
भ्रममाणौ वने तत्र रम्यं तालवनं गतौ  ॥ ब्र्प्_१८६।१ ॥  
तच् च तालवनं नित्यं धेनुको नाम दानवः  ।  
नृगोमांसकृताहारः सदाध्यास्ते खराकृतिः  ॥ ब्र्प्_१८६।२ ॥  
तत्र तालवनं रम्यं फलसम्पत्समन्वितम्  ।  
दृष्ट्वा स्पृहान्विता गोपाः फलादाने ऽब्रुवन् वचः  ॥ ब्र्प्_१८६।३ ॥  
{गोपा ऊचुः: }  
हे राम हे कृष्ण सदा धेनुकेनैव रक्ष्यते  ।  
भूप्रदेशो यतस् तस्मात् त्यक्तानीमानि सन्ति वै  ॥ ब्र्प्_१८६।४ ॥  
फलानि पश्य तालानां गन्धमोदयुतानि वै  ।  
वयम् एतान्य् अभीप्सामः पात्यन्तां यदि रोचते  ॥ ब्र्प्_१८६।५ ॥  
इति गोपकुमाराणां श्रुत्वा सङ्कर्षणो वचः  ।  
कृष्णश् च पातयाम् आस भुवि तालफलानि वै  ॥ ब्र्प्_१८६।६ ॥  
तालानां पततां शब्दम् आकर्ण्यासुरराट् ततः  ।  
आजगाम स दुष्टात्मा कोपाद् दैतेयगर्दभः  ॥ ब्र्प्_१८६।७ ॥  
पद्भ्याम् उभाभ्यां स तदा पश्चिमाभ्यां च तं बली  ।  
जघानोरसि ताभ्यां च स च तेनाप्य् अगृह्यत  ॥ ब्र्प्_१८६।८ ॥  
गृहीत्वा भ्रामणेनैव चाम्बरे गतजीवितम्  ।  
तस्मिन्न् एव प्रचिक्षेप वेगेन तृणराजनि  ॥ ब्र्प्_१८६।९ ॥  
ततः फलान्य् अनेकानि तालाग्रान् निपतन् खरः  ।  
पृथिव्यां पातयाम् आस महावातो ऽम्बुदान् इव  ॥ ब्र्प्_१८६।१० ॥  
अन्यान् अप्य् अस्य वै ज्ञातीन् आगतान् दैत्यगर्दभान्  ।  
कृष्णश् चिक्षेप तालाग्रे बलभद्रश् च लीलया  ॥ ब्र्प्_१८६।११ ॥  
क्षणेनालङ्कृता पृथ्वी पक्वैस् तालफलैस् तदा  ।  
दैत्यगर्दभदेहैश् च मुनयः शुशुभे ऽधिकम्  ॥ ब्र्प्_१८६।१२ ॥  
ततो गावो निराबाधास् तस्मिंस् तालवने द्विजाः  ।  
नवशष्पं सुखं चेरुर् यत्र भुक्तम् अभूत् पुरा  ॥ ब्र्प्_१८६।१३ ॥  
{व्यास उवाच: }  
तस्मिन् रासभदैतेये सानुजे विनिपातिते  ।  
सर्वगोपालगोपीनां रम्यं तालवनं बभौ  ॥ ब्र्प्_१८७।१ ॥  
ततस् तौ जातहर्षौ तु वसुदेवसुताव् उभौ  ।  
शुशुभाते महात्मानौ बालशृङ्गाव् इवर्षभौ  ॥ ब्र्प्_१८७।२ ॥  
चारयन्तौ च गा दूरे व्याहरन्तौ च नामभिः  ।  
नियोगपाशस्कन्धौ तौ वनमालाविभूषितौ  ॥ ब्र्प्_१८७।३ ॥  
सुवर्णाञ्जनचूर्णाभ्यां तदा तौ भूषिताम्बरौ  ।  
महेन्द्रायुधसङ्काशौ श्वेतकृष्णाव् इवाम्बुदौ  ॥ ब्र्प्_१८७।४ ॥  
चेरतुर् लोकसिद्धाभिः क्रीडाभिर् इतरेतरम्  ।  
समस्तलोकनाथानां नाथभूतौ भुवं गतौ  ॥ ब्र्प्_१८७।५ ॥  
मनुष्यधर्माभिरतौ मानयन्तौ मनुष्यताम्  ।  
तज्जातिगुणयुक्ताभिः क्रीडाभिश् चेरतुर् वनम्  ॥ ब्र्प्_१८७।६ ॥  
ततस् त्व् आन्दोलिकाभिश् च नियुद्धैश् च महाबलौ  ।  
व्यायामं चक्रतुस् तत्र क्षेपणीयैस् तथाश्मभिः  ॥ ब्र्प्_१८७।७ ॥  
तल्लिप्सुर् असुरस् तत्र उभयो रममाणयोः  ।  
आजगाम प्रलम्बाख्यो गोपवेषतिरोहितः  ॥ ब्र्प्_१८७।८ ॥  
सो ऽवगाहत निःशङ्कं तेषां मध्यममानुषः  ।  
मानुषं रूपम् आस्थाय प्रलम्बो दानवोत्तमः  ॥ ब्र्प्_१८७।९ ॥  
तयोश् छिद्रान्तरप्रेप्सुर् अतिशीघ्रम् अमन्यत  ।  
कृष्णं ततो रौहिणेयं हन्तुं चक्रे मनोरथम्  ॥ ब्र्प्_१८७।१० ॥  
हरिणा क्रीडनं नाम बालक्रीडनकं ततः  ।  
प्रक्रीडितास् तु ते सर्वे द्वौ द्वौ युगपद् उत्पतन्  ॥ ब्र्प्_१८७।११ ॥  
श्रीदाम्ना सह गोविन्दः प्रलम्बेन तथा बलः  ।  
गोपालैर् अपरैश् चान्ये गोपालाः सह पुप्लुवुः  ॥ ब्र्प्_१८७।१२ ॥  
श्रीदामानं ततः कृष्णः प्रलम्बं रोहिणीसुतः  ।  
जितवान् कृष्णपक्षीयैर् गोपैर् अन्यैः पराजिताः  ॥ ब्र्प्_१८७।१३ ॥  
ते वाहयन्तस् त्व् अन्योन्यं भाण्डीरस्कन्धम् एत्य वै  ।  
पुनर् निवृत्तास् ते सर्वे ये ये तत्र पराजिताः  ॥ ब्र्प्_१८७।१४ ॥  
सङ्कर्षणं तु स्कन्धेन शीघ्रम् उत्क्षिप्य दानवः  ।  
न तस्थौ प्रजगामैव सचन्द्र इव वारिदः  ॥ ब्र्प्_१८७।१५ ॥  
अशक्तो वहने तस्य संरम्भाद् दानवोत्तमः  ।  
ववृधे सुमहाकायः प्रावृषीव बलाहकः  ॥ ब्र्प्_१८७।१६ ॥  
सङ्कर्षणस् तु तं दृष्ट्वा दग्धशैलोपमाकृतिम्  ।  
स्रग्दामलम्बाभरणं मुकुटाटोपमस्तकम्  ॥ ब्र्प्_१८७।१७ ॥  
रौद्रं शकटचक्राक्षं पादन्यासचलत्क्षितिम्  ।  
ह्रियमाणस् ततः कृष्णम् इदं वचनम् अब्रवीत्  ॥ ब्र्प्_१८७।१८ ॥  
{बलराम उवाच: }  
कृष्ण कृष्ण ह्रिये त्व् एष पर्वतोदग्रमूर्तिना  ।  
केनापि पश्य दैत्येन गोपालच्छद्मरूपिणा  ॥ ब्र्प्_१८७।१९ ॥  
यद् अत्र साम्प्रतं कार्यं मया मधुनिषूदन  ।  
तत् कथ्यतां प्रयात्य् एष दुरात्मातित्वरान्वितः  ॥ ब्र्प्_१८७।२० ॥  
{व्यास उवाच: }  
तम् आह रामं गोविन्दः स्मितभिन्नौष्ठसम्पुटः  ।  
महात्मा रौहिणेयस्य बलवीर्यप्रमाणवित्  ॥ ब्र्प्_१८७।२१ ॥  
{कृष्ण उवाच: }  
किम् अयं मानुषो भावो व्यक्तम् एवावलम्ब्यते  ।  
सर्वात्मन् सर्वगुह्यानां गुह्याद् गुह्यात्मना त्वया  ॥ ब्र्प्_१८७।२२ ॥  
स्मराशेषजगदीश कारणं कारणाग्रज  ।  
आत्मानम् एकं तद्वच् च जगत्य् एकार्णवे च यः  ॥ ब्र्प्_१८७।२३ ॥  
भवान् अहं च विश्वात्मन्न् एकम् एव हि कारणम्  ।  
जगतो ऽस्य जगत्य् अर्थे भेदेनावां व्यवस्थितौ  ॥ ब्र्प्_१८७।२४ ॥  
तत् स्मर्यताम् अमेयात्मंस् त्वयात्मा जहि दानवम्  ।  
मानुष्यम् एवम् आलम्ब्य बन्धूनां क्रियतां हितम्  ॥ ब्र्प्_१८७।२५ ॥  
{व्यास उवाच: }  
इति संस्मारितो विप्राः कृष्णेन सुमहात्मना  ।  
विहस्य पीडयाम् आस प्रलम्बं बलवान् बलः  ॥ ब्र्प्_१८७।२६ ॥  
मुष्टिना चाहन् मूर्ध्नि कोपसंरक्तलोचनः  ।  
तेन चास्य प्रहारेण बहिर् याते विलोचने  ॥ ब्र्प्_१८७।२७ ॥  
स निष्कासितमस्तिष्को मुखाच् छोणितम् उद्वमन्  ।  
निपपात महीपृष्ठे दैत्यवर्यो ममार च  ॥ ब्र्प्_१८७।२८ ॥  
प्रलम्बं निहतं दृष्ट्वा बलेनाद्भुतकर्मणा  ।  
प्रहृष्टास् तुष्टुवुर् गोपाः साधु साध्व् इति चाब्रुवन्  ॥ ब्र्प्_१८७।२९ ॥  
संस्तूयमानो रामस् तु गोपैर् दैत्ये निपातिते  ।  
प्रलम्बे सह कृष्णेन पुनर् गोकुलम् आययौ  ॥ ब्र्प्_१८७।३० ॥  
{व्यास उवाच: }  
तयोर् विहरतोर् एवं रामकेशवयोर् व्रजे  ।  
प्रावृड्व्यतीता विकसत्- सरोजा चाभवच् छरत्  ॥ ब्र्प्_१८७।३१ ॥  
विमलाम्बरनक्षत्रे काले चाभ्यागते व्रजम्  ।  
ददर्शेन्द्रोत्सवारम्भ- प्रवृत्तान् व्रजवासिनः  ॥ ब्र्प्_१८७।३२ ॥  
कृष्णस् तान् उत्सुकान् दृष्ट्वा गोपान् उत्सवलालसान्  ।  
कौतूहलाद् इदं वाक्यं प्राह वृद्धान् महामतिः  ॥ ब्र्प्_१८७।३३ ॥  
{कृष्ण उवाच: }  
को ऽयं शक्रमहो नाम येन वो हर्ष आगतः  ।  
प्राह तं नन्दगोपश् च पृच्छन्तम् अतिसादरम्  ॥ ब्र्प्_१८७।३४ ॥  
{नन्द उवाच: }  
मेघानां पयसाम् ईशो देवराजः शतक्रतुः  ।  
येन सञ्चोदिता मेघा वर्षन्त्य् अम्बुमयं रसम्  ॥ ब्र्प्_१८७।३५ ॥  
तद्वृष्टिजनितं सस्यं वयम् अन्ये च देहिनः  ।  
वर्तयामोपभुञ्जानास् तर्पयामश् च देवताः  ॥ ब्र्प्_१८७।३६ ॥  
क्षीरवत्य इमा गावो वत्सवत्यश् च निर्वृताः  ।  
तेन संवर्धितैः सस्यैः पुष्टास् तुष्टा भवन्ति वै  ॥ ब्र्प्_१८७।३७ ॥  
नासस्या नानृणा भूमिर् न बुभुक्षार्दितो जनः  ।  
दृश्यते यत्र दृश्यन्ते वृष्टिमन्तो बलाहकाः  ॥ ब्र्प्_१८७।३८ ॥  
भौमम् एतत् पयो गोभिर् धत्ते सूर्यस्य वारिदः  ।  
पर्जन्यः सर्वलोकस्य भवाय भुवि वर्षति  ॥ ब्र्प्_१८७।३९ ॥  
तस्मात् प्रावृषि राजानः शक्रं सर्वे मुदान्विताः  ।  
महे सुरेशम् अर्घन्ति वयम् अन्ये च देहिनः  ॥ ब्र्प्_१८७।४० ॥  
{व्यास उवाच: }  
नन्दगोपस्य वचनं श्रुत्वेत्थं शक्रपूजने  ।  
कोपाय त्रिदशेन्द्रस्य प्राह दामोदरस् तदा  ॥ ब्र्प्_१८७।४१ ॥  
{कृष्ण उवाच: }  
न वयं कृषिकर्तारो वणिज्याजीविनो न च  ।  
गावो ऽस्मद्दैवतं तात वयं वनचरा यतः  ॥ ब्र्प्_१८७।४२ ॥  
आन्वीक्षिकी त्रयी वार्त्ता दण्डनीतिस् तथापरा  ।  
विद्याचतुष्टयं त्व् एतद् वार्त्ताम् अत्र शृणुष्व मे  ॥ ब्र्प्_१८७।४३ ॥  
कृषिर् वणिज्या तद्वच् च तृतीयं पशुपालनम्  ।  
विद्या ह्य् एता महाभागा वार्त्ता वृत्तित्रयाश्रया  ॥ ब्र्प्_१८७।४४ ॥  
कर्षकाणां कृषिर् वृत्तिः पण्यं तु पणजीविनाम्  ।  
अस्माकं गाः परा वृत्तिर् वार्त्ता भेदैर् इयं त्रिभिः  ॥ ब्र्प्_१८७।४५ ॥  
विद्यया यो यया युक्तस् तस्य सा दैवतं महत्  ।  
सैव पूज्यार्चनीया च सैव तस्योपकारिका  ॥ ब्र्प्_१८७।४६ ॥  
यो ऽन्यस्याः फलम् अश्नन् वै पूजयत्य् अपरां नरः  ।  
इह च प्रेत्य चैवासौ तात नाप्नोति शोभनम्  ॥ ब्र्प्_१८७।४७ ॥  
पूज्यन्तां प्रथिताः सीमाः सीमान्तं च पुनर् वनम्  ।  
वनान्ता गिरयः सर्वे सा चास्माकं परा गतिः  ॥ ब्र्प्_१८७।४८ ॥  
गिरियज्ञस् त्व् अयं तस्माद् गोयज्ञश् च प्रवर्त्यताम्  ।  
किम् अस्माकं महेन्द्रेण गावः शैलाश् च देवताः  ॥ ब्र्प्_१८७।४९ ॥  
मन्त्रयज्ञपरा विप्राः सीरयज्ञाश् च कर्षकाः  ।  
गिरिगोयज्ञशीलाश् च वयम् अद्रिवनाश्रयाः  ॥ ब्र्प्_१८७।५० ॥  
तस्माद् गोवर्धनः शैलो भवद्भिर् विविधार्हणैः  ।  
अर्च्यतां पूज्यतां मेध्यं पशुं हत्वा विधानतः  ॥ ब्र्प्_१८७।५१ ॥  
सर्वघोषस्य सन्दोहा गृह्यन्तां मा विचार्यताम्  ।  
भोज्यन्तां तेन वै विप्रास् तथान्ये चापि वाञ्छकाः  ॥ ब्र्प्_१८७।५२ ॥  
तम् अर्चितं कृते होमे भोजितेषु द्विजातिषु  ।  
शरत्पुष्पकृतापीडाः परिगच्छन्तु गोगणाः  ॥ ब्र्प्_१८७।५३ ॥  
एतन् मम मतं गोपाः सम्प्रीत्या क्रियते यदि  ।  
ततः कृता भवेत् प्रीतिर् गवाम् अद्रेस् तथा मम  ॥ ब्र्प्_१८७।५४ ॥  
{व्यास उवाच: }  
इति तस्य वचः श्रुत्वा नन्दाद्यास् ते व्रजौकसः  ।  
प्रीत्युत्फुल्लमुखा विप्राः साधु साध्व् इत्य् अथाब्रुवन्  ॥ ब्र्प्_१८७।५५ ॥  
शोभनं ते मतं वत्स यद् एतद् भवतोदितम्  ।  
तत् करिष्याम्य् अहं सर्वं गिरियज्ञः प्रवर्त्यताम्  ॥ ब्र्प्_१८७।५६ ॥  
तथा च कृतवन्तस् ते गिरियज्ञं व्रजौकसः  ।  
दधिपायसमांसाद्यैर् ददुः शैलबलिं ततः  ॥ ब्र्प्_१८७।५७ ॥  
द्विजांश् च भोजयाम् आसुः शतशो ऽथ सहस्रशः  ।  
गावः शैलं ततश् चक्रुर् अर्चितास् तं प्रदक्षिणम्  ॥ ब्र्प्_१८७।५८ ॥  
वृषभाश् चाभिनर्दन्तः सतोया जलदा इव  ।  
गिरिमूर्धनि गोविन्दः शैलो ऽहम् इति मूर्तिमान्  ॥ ब्र्प्_१८७।५९ ॥  
बुभुजे ऽन्नं बहुविधं गोपवर्याहृतं द्विजाः  ।  
कृष्णस् तेनैव रूपेण गोपैः सह गिरेः शिरः  ॥ ब्र्प्_१८७।६० ॥  
अधिरुह्यार्चयाम् आस द्वितीयाम् आत्मनस् तनुम्  ।  
अन्तर्धानं गते तस्मिन् गोपा लब्ध्वा ततो वरान्  ।  
कृत्वा गिरिमहं गोष्ठं निजम् अभ्याययुः पुनः  ॥ ब्र्प्_१८७।६१ ॥  
{व्यास उवाच: }  
महे प्रतिहते शक्रो भृशं कोपसमन्वितः  ।  
संवर्तकं नाम गणं तोयदानाम् अथाब्रवीत्  ॥ ब्र्प्_१८८।१ ॥  
{इन्द्र उवाच: }  
भो भो मेघा निशम्यैतद् वदतो वचनं मम  ।  
आज्ञानन्तरम् एवाशु क्रियताम् अविचारितम्  ॥ ब्र्प्_१८८।२ ॥  
नन्दगोपः सुदुर्बुद्धिर् गोपैर् अन्यैः सहायवान्  ।  
कृष्णाश्रयबलाध्मातो महभङ्गम् अचीकरत्  ॥ ब्र्प्_१८८।३ ॥  
आजीवो यः परं तेषां गोपत्वस्य च कारणम्  ।  
ता गावो वृष्टिपातेन पीड्यन्तां वचनान् मम  ॥ ब्र्प्_१८८।४ ॥  
अहम् अप्य् अद्रिशृङ्गाभं तुङ्गम् आरुह्य वारणम्  ।  
साहाय्यं वः करिष्यामि वायूनां सङ्गमेन च  ॥ ब्र्प्_१८८।५ ॥  
{व्यास उवाच: }  
इत्य् आज्ञप्ताः सुरेन्द्रेण मुमुचुस् ते बलाहकाः  ।  
वातवर्षं महाभीमम् अभावाय गवां द्विजाः  ॥ ब्र्प्_१८८।६ ॥  
ततः क्षणेन धरणी ककुभो ऽम्बरम् एव च  ।  
एकं धारामहासार- पूरणेनाभवद् द्विजाः  ॥ ब्र्प्_१८८।७ ॥  
गावस् तु तेन पतता वर्षवातेन वेगिना  ।  
धुताः प्राणाञ् जहुः सर्वास् तिर्यङ्मुखशिरोधराः  ॥ ब्र्प्_१८८।८ ॥  
क्रोडेन वत्सान् आक्रम्य तस्थुर् अन्या द्विजोत्तमाः  ।  
गावो विवत्साश् च कृता वारिपूरेण चापराः  ॥ ब्र्प्_१८८।९ ॥  
वत्साश् च दीनवदनाः पवनाकम्पिकन्धराः  ।  
त्राहि त्राहीत्य् अल्पशब्दाः कृष्णम् ऊचुर् इवार्तकाः  ॥ ब्र्प्_१८८।१० ॥  
ततस् तद् गोकुलं सर्वं गोगोपीगोपसङ्कुलम्  ।  
अतीवार्तं हरिर् दृष्ट्वा त्राणायाचिन्तयत् तदा  ॥ ब्र्प्_१८८।११ ॥  
एतत् कृतं महेन्द्रेण महभङ्गविरोधिना  ।  
तद् एतद् अखिलं गोष्ठं त्रातव्यम् अधुना मया  ॥ ब्र्प्_१८८।१२ ॥  
इमम् अद्रिम् अहं वीर्याद् उत्पाट्योरुशिलातलम्  ।  
धारयिष्यामि गोष्ठस्य पृथुच्छत्त्रम् इवोपरि  ॥ ब्र्प्_१८८।१३ ॥  
{व्यास उवाच: }  
इति कृत्वा मतिं कृष्णो गोवर्धनमहीधरम्  ।  
उत्पाट्यैककरेणैव धारयाम् आस लीलया  ॥ ब्र्प्_१८८।१४ ॥  
गोपांश् चाह जगन्नाथः समुत्पाटितभूधरः  ।  
विशध्वम् अत्र सहिताः कृतं वर्षनिवारणम्  ॥ ब्र्प्_१८८।१५ ॥  
सुनिर्वातेषु देशेषु यथायोग्यम् इहास्यताम्  ।  
प्रविश्य नात्र भेतव्यं गिरिपातस्य निर्भयैः  ॥ ब्र्प्_१८८।१६ ॥  
इत्य् उक्तास् तेन ते गोपा विविशुर् गोधनैः सह  ।  
शकटारोपितैर् भाण्डैर् गोप्यश् चासारपीडिताः  ॥ ब्र्प्_१८८।१७ ॥  
कृष्णो ऽपि तं दधारैवं शैलम् अत्यन्तनिश्चलम्  ।  
व्रजौकोवासिभिर् हर्ष- विस्मिताक्षैर् निरीक्षितः  ॥ ब्र्प्_१८८।१८ ॥  
गोपगोपीजनैर् हृष्टैः प्रीतिविस्तारितेक्षणैः  ।  
संस्तूयमानचरितः कृष्णः शैलम् अधारयत्  ॥ ब्र्प्_१८८।१९ ॥  
सप्तरात्रं महामेघा ववर्षुर् नन्दगोकुले  ।  
इन्द्रेण चोदिता मेघा गोपानां नाशकारिणा  ॥ ब्र्प्_१८८।२० ॥  
ततो धृते महाशैले परित्राते च गोकुले  ।  
मिथ्याप्रतिज्ञो बलभिद् वारयाम् आस तान् घनान्  ॥ ब्र्प्_१८८।२१ ॥  
व्यभ्रे नभसि देवेन्द्रे वितथे शक्रमन्त्रिते  ।  
निष्क्रम्य गोकुलं हृष्टः स्वस्थानं पुनर् आगमत्  ॥ ब्र्प्_१८८।२२ ॥  
मुमोच कृष्णो ऽपि तदा गोवर्धनमहागिरिम्  ।  
स्वस्थाने विस्मितमुखैर् दृष्टस् तैर् व्रजवासिभिः  ॥ ब्र्प्_१८८।२३ ॥  
{व्यास उवाच: }  
धृते गोवर्धने शैले परित्राते च गोकुले  ।  
रोचयाम् आस कृष्णस्य दर्शनं पाकशासनः  ॥ ब्र्प्_१८८।२४ ॥  
सो ऽधिरुह्य महानागम् ऐरावतम् अमित्रजित्  ।  
गोवर्धनगिरौ कृष्णं ददर्श त्रिदशाधिपः  ॥ ब्र्प्_१८८।२५ ॥  
चारयन्तं महावीर्यं गाश् च गोपवपुर्धरम्  ।  
कृत्स्नस्य जगतो गोपं वृतं गोपकुमारकैः  ॥ ब्र्प्_१८८।२६ ॥  
गरुडं च ददर्शोच्चैर् अन्तर्धानगतं द्विजाः  ।  
कृतच्छायं हरेर् मूर्ध्नि पक्षाभ्यां पक्षिपुङ्गवम्  ॥ ब्र्प्_१८८।२७ ॥  
अवरुह्य स नागेन्द्राद् एकान्ते मधुसूदनम्  ।  
शक्रः सस्मितम् आहेदं प्रीतिविस्फारितेक्षणः  ॥ ब्र्प्_१८८।२८ ॥  
{इन्द्र उवाच: }  
कृष्ण कृष्ण शृणुष्वेदं यदर्थम् अहम् आगतः  ।  
त्वत्समीपं महाबाहो नैतच् चिन्त्यं त्वयान्यथा  ॥ ब्र्प्_१८८।२९ ॥  
भारावतरणार्धाय पृथिव्याः पृथिवीतलम्  ।  
अवतीर्णो ऽखिलाधारस् त्वम् एव परमेश्वर  ॥ ब्र्प्_१८८।३० ॥  
महभङ्गविरुद्धेन मया गोकुलनाशकाः  ।  
समादिष्टा महामेघास् तैश् चैतत् कदनं कृतम्  ॥ ब्र्प्_१८८।३१ ॥  
त्रातास् तापात् त्वया गावः समुत्पाट्य महागिरिम्  ।  
तेनाहं तोषितो वीर कर्मणात्यद्भुतेन ते  ॥ ब्र्प्_१८८।३२ ॥  
साधितं कृष्ण देवानाम् अद्य मन्ये प्रयोजनम्  ।  
त्वयायम् अद्रिप्रवरः करेणैकेन चोद्धृतः  ॥ ब्र्प्_१८८।३३ ॥  
गोभिश् च नोदितः कृष्ण त्वत्समीपम् इहागतः  ।  
त्वया त्राताभिर् अत्यर्थं युष्मत्कारणकारणात्  ॥ ब्र्प्_१८८।३४ ॥  
स त्वां कृष्णाभिषेक्ष्यामि गवां वाक्यप्रचोदितः  ।  
उपेन्द्रत्वे गवाम् इन्द्रो गोविन्दस् त्वं भविष्यसि  ॥ ब्र्प्_१८८।३५ ॥  
अथोपवाह्याद् आदाय घण्टाम् ऐरावताद् गजात्  ।  
अभिषेकं तया चक्रे पवित्रजलपूर्णया  ॥ ब्र्प्_१८८।३६ ॥  
क्रियमाणे ऽभिषेके तु गावः कृष्णस्य तत्क्षणात्  ।  
प्रस्रवोद्भूतदुग्धार्द्रां सद्यश् चक्रुर् वसुन्धराम्  ॥ ब्र्प्_१८८।३७ ॥  
अभिषिच्य गवां वाक्याद् देवेन्द्रो वै जनार्दनम्  ।  
प्रीत्या सप्रश्रयं कृष्णं पुनर् आह शचीपतिः  ॥ ब्र्प्_१८८।३८ ॥  
{इन्द्र उवाच: }  
गवाम् एतत् कृतं वाक्यात् तथान्यद् अपि मे शृणु  ।  
यद् ब्रवीमि महाभाग भारावतरणेच्छया  ॥ ब्र्प्_१८८।३९ ॥  
ममांशः पुरुषव्याघ्रः पृथिव्यां पृथिवीधर  ।  
अवतीर्णो ऽर्जुनो नाम स रक्ष्यो भवता सदा  ॥ ब्र्प्_१८८।४० ॥  
भारावतरणे सख्यं स ते वीरः करिष्यति  ।  
स रक्षणीयो भवता यथात्मा मधुसूदन  ॥ ब्र्प्_१८८।४१ ॥  
{श्रीभगवान् उवाच: }  
जानामि भारते वंशे जातं पार्थं तवांशतः  ।  
तम् अहं पालयिष्यामि यावद् अस्मि महीतले  ॥ ब्र्प्_१८८।४२ ॥  
यावन् महीतले शक्र स्थास्याम्य् अहम् अरिन्दम  ।  
न तावद् अर्जुनं कश्चिद् देवेन्द्र युधि जेष्यति  ॥ ब्र्प्_१८८।४३ ॥  
कंसो नाम महाबाहुर् दैत्यो ऽरिष्टस् तथा परः  ।  
केशी कुवलयापीडो नरकाद्यास् तथापरे  ॥ ब्र्प्_१८८।४४ ॥  
हतेषु तेषु देवेन्द्र भविष्यति महाहवः  ।  
तत्र विद्धि सहस्राक्ष भारावतरणं कृतम्  ॥ ब्र्प्_१८८।४५ ॥  
स त्वं गच्छ न सन्तापं पुत्रार्थे कर्तुम् अर्हसि  ।  
नार्जुनस्य रिपुः कश्चिन् ममाग्रे प्रभविष्यति  ॥ ब्र्प्_१८८।४६ ॥  
अर्जुनार्थे त्व् अहं सर्वान् युधिष्ठिरपुरोगमान्  ।  
निवृत्ते भारते युद्धे कुन्त्यै दास्यामि विक्षतान्  ॥ ब्र्प्_१८८।४७ ॥  
{व्यास उवाच: }  
इत्य् उक्तः सम्परिष्वज्य देवराजो जनार्दनम्  ।  
आरुह्यैरावतं नागं पुनर् एव दिवं ययौ  ॥ ब्र्प्_१८८।४८ ॥  
कृष्णो ऽपि सहितो गोभिर् गोपालैश् च पुनर् व्रजम्  ।  
आजगामाथ गोपीनां दृष्टपूतेन वर्त्मना  ॥ ब्र्प्_१८८।४९ ॥  
{व्यास उवाच: }  
गते शक्रे तु गोपालाः कृष्णम् अक्लिष्टकारिणम्  ।  
ऊचुः प्रीत्या धृतं दृष्ट्वा तेन गोवर्धनाचलम्  ॥ ब्र्प्_१८९।१ ॥  
{गोपा ऊचुः: }  
वयम् अस्मान् महाभाग भवता महतो भयात्  ।  
गावश् च भवता त्राता गिरिधारणकर्मणा  ॥ ब्र्प्_१८९।२ ॥  
बालक्रीडेयम् अतुला गोपालत्वं जुगुप्सितम्  ।  
दिव्यं च कर्म भवतः किम् एतत् तात कथ्यताम्  ॥ ब्र्प्_१८९।३ ॥  
कालियो दमितस् तोये प्रलम्बो विनिपातितः  ।  
धृतो गोवर्धनश् चायं शङ्कितानि मनांसि नः  ॥ ब्र्प्_१८९।४ ॥  
सत्यं सत्यं हरेः पादौ श्रयामो ऽमितविक्रम  ।  
यथा त्वद्वीर्यम् आलोक्य न त्वां मन्यामहे नरम्  ॥ ब्र्प्_१८९।५ ॥  
देवो वा दानवो वा त्वं यक्षो गन्धर्व एव वा  ।  
किं चास्माकं विचारेण बान्धवो ऽस्ति नमो ऽस्तु ते  ॥ ब्र्प्_१८९।६ ॥  
प्रीतिः सस्त्रीकुमारस्य व्रजस्य तव केशव  ।  
कर्म चेदम् अशक्यं यत् समस्तैस् त्रिदशैर् अपि  ॥ ब्र्प्_१८९।७ ॥  
बालत्वं चातिवीर्यं च जन्म चास्मास्व् अशोभनम्  ।  
चिन्त्यमानम् अमेयात्मञ् शङ्कां कृष्ण प्रयच्छति  ॥ ब्र्प्_१८९।८ ॥  
{व्यास उवाच: }  
क्षणं भूत्वा त्व् असौ तूष्णीं किञ्चित् प्रणयकोपवान्  ।  
इत्य् एवम् उक्तस् तैर् गोपैर् आह कृष्णो द्विजोत्तमाः  ॥ ब्र्प्_१८९।९ ॥  
{श्रीकृष्ण उवाच: }  
मत्सम्बन्धेन वो गोपा यदि लज्जा न जायते  ।  
श्लाघ्यो वाहं ततः किं वो विचारेण प्रयोजनम्  ॥ ब्र्प्_१८९।१० ॥  
यदि वो ऽस्ति मयि प्रीतिः श्लाघ्यो ऽहं भवतां यदि  ।  
तद् अर्घा बन्धुसदृशी बान्धवाः क्रियतां मयि  ॥ ब्र्प्_१८९।११ ॥  
नाहं देवो न गन्धर्वो न यक्षो न च दानवः  ।  
अहं वो बान्धवो जातो नातश् चिन्त्यम् अतो ऽन्यथा  ॥ ब्र्प्_१८९।१२ ॥  
{व्यास उवाच: }  
इति श्रुत्वा हरेर् वाक्यं बद्धमौनास् ततो बलम्  ।  
ययुर् गोपा महाभागास् तस्मिन् प्रणयकोपिनि  ॥ ब्र्प्_१८९।१३ ॥  
कृष्णस् तु विमलं व्योम शरच्चन्द्रस्य चन्द्रिकाम्  ।  
तथा कुमुदिनीं फुल्लाम् आमोदितदिगन्तराम्  ॥ ब्र्प्_१८९।१४ ॥  
वनराजीं तथा कूजद्- भृङ्गमालामनोरमाम्  ।  
विलोक्य सह गोपीभिर् मनश् चक्रे रतिं प्रति  ॥ ब्र्प्_१८९।१५ ॥  
सह रामेण मधुरम् अतीव वनिताप्रियम्  ।  
जगौ कमलपादो ऽसौ नाम तत्र कृतव्रतः  ॥ ब्र्प्_१८९।१६ ॥  
रम्यं गीतध्वनिं श्रुत्वा सन्त्यज्यावसथांस् तदा  ।  
आजग्मुस् त्वरिता गोप्यो यत्रास्ते मधुसूदनः  ॥ ब्र्प्_१८९।१७ ॥  
शनैः शनैर् जगौ गोपी काचित् तस्य पदानुगा  ।  
दत्तावधाना काचिच् च तम् एव मनसास्मरत्  ॥ ब्र्प्_१८९।१८ ॥  
काचित् कृष्णेति कृष्णेति चोक्त्वा लज्जाम् उपाययौ  ।  
ययौ च काचित् प्रेमान्धा तत्पार्श्वम् अविलज्जिता  ॥ ब्र्प्_१८९।१९ ॥  
काचिद् आवसथस्यान्तः स्थित्वा दृष्ट्वा बहिर् गुरुम्  ।  
तन्मयत्वेन गोविन्दं दध्यौ मीलितलोचना  ॥ ब्र्प्_१८९।२० ॥  
गोपीपरिवृतो रात्रिं शरच्चन्द्रमनोरमाम्  ।  
मानयाम् आस गोविन्दो रासारम्भरसोत्सुकः  ॥ ब्र्प्_१८९।२१ ॥  
गोप्यश् च वृन्दशः कृष्ण- चेष्टाभ्यायत्तमूर्तयः  ।  
अन्यदेशगते कृष्णे चेरुर् वृन्दावनान्तरम्  ॥ ब्र्प्_१८९।२२ ॥  
बभ्रमुस् तास् ततो गोप्यः कृष्णदर्शनलालसाः  ।  
कृष्णस्य चरणं रात्रौ दृष्ट्वा वृन्दावने द्विजाः  ॥ ब्र्प्_१८९।२३ ॥  
एवं नानाप्रकारासु कृष्णचेष्टासु तासु च  ।  
गोप्यो व्यग्राः समं चेरू रम्यं वृन्दावनं वनम्  ॥ ब्र्प्_१८९।२४ ॥  
निवृत्तास् तास् ततो गोप्यो निराशाः कृष्णदर्शने  ।  
यमुनातीरम् आगम्य जगुस् तच्चरितं द्विजाः  ॥ ब्र्प्_१८९।२५ ॥  
ततो ददृशुर् आयान्तं विकाशिमुखपङ्कजम्  ।  
गोप्यस् त्रैलोक्यगोप्तारं कृष्णम् अक्लिष्टकारिणम्  ॥ ब्र्प्_१८९।२६ ॥  
काचिद् आलोक्य गोविन्दम् आयान्तम् अतिहर्षिता  ।  
कृष्ण कृष्णेति कृष्णेति प्राहोत्फुल्लविलोचना  ॥ ब्र्प्_१८९।२७ ॥  
काचिद् भ्रूभङ्गुरं कृत्वा ललाटफलकं हरिम्  ।  
विलोक्य नेत्रभृङ्गाभ्यां पपौ तन्मुखपङ्कजम्  ॥ ब्र्प्_१८९।२८ ॥  
काचिद् आलोक्य गोविन्दं निमीलितविलोचना  ।  
तस्यैव रूपं ध्यायन्ती योगारूढेव सा बभौ  ॥ ब्र्प्_१८९।२९ ॥  
ततः काञ्चित् प्रियालापैः काञ्चिद् भ्रूभङ्गवीक्षितैः  ।  
निन्ये ऽनुनयम् अन्याश् च करस्पर्शेन माधवः  ॥ ब्र्प्_१८९।३० ॥  
ताभिः प्रसन्नचित्ताभिर् गोपीभिः सह सादरम्  ।  
रराम रासगोष्ठीभिर् उदारचरितो हरिः  ॥ ब्र्प्_१८९।३१ ॥  
रासमण्डलबद्धो ऽपि कृष्णपार्श्वम् अनूद्गता  ।  
गोपीजनो न चैवाभूद् एकस्थानस्थिरात्मना  ॥ ब्र्प्_१८९।३२ ॥  
हस्ते प्रगृह्य चैकैकां गोपिकां रासमण्डलम्  ।  
चकार च करस्पर्श- निमीलितदृशं हरिः  ॥ ब्र्प्_१८९।३३ ॥  
ततः प्रववृते रम्या चलद्वलयनिस्वनैः  ।  
अनुयातशरत्काव्य- गेयगीतिर् अनुक्रमाम्  ॥ ब्र्प्_१८९।३४ ॥  
कृष्णः शरच्चन्द्रमसं कौमुदीकुमुदाकरम्  ।  
जगौ गोपीजनस् त्व् एकं कृष्णनाम पुनः पुनः  ॥ ब्र्प्_१८९।३५ ॥  
परिवृत्ता श्रमेणैका चलद्वलयतापिनी  ।  
ददौ बाहुलतां स्कन्धे गोपी मधुविघातिनः  ॥ ब्र्प्_१८९।३६ ॥  
काचित् प्रविलसद्बाहुः परिरभ्य चुचुम्ब तम्  ।  
गोपी गीतस्तुतिव्याज- निपुणा मधुसूदनम्  ॥ ब्र्प्_१८९।३७ ॥  
गोपीकपोलसंश्लेषम् अभिपद्य हरेर् भुजौ  ।  
पुलकोद्गमशस्याय स्वेदाम्बुघनतां गतौ  ॥ ब्र्प्_१८९।३८ ॥  
रासगेयं जगौ कृष्णो यावत् तारतरध्वनिः  ।  
साधु कृष्णेति कृष्णेति तावत् ता द्विगुणं जगुः  ॥ ब्र्प्_१८९।३९ ॥  
गते ऽनुगमनं चक्रुर् वलने सम्मुखं ययुः  ।  
प्रतिलोमानुलोमेन भेजुर् गोपाङ्गना हरिम्  ॥ ब्र्प्_१८९।४० ॥  
स तदा सह गोपीभी रराम मधुसूदनः  ।  
स वर्षकोटिप्रतिमः क्षणस् तेन विनाभवत्  ॥ ब्र्प्_१८९।४१ ॥  
ता वार्यमाणाः पितृभिः पतिभिर् भ्रातृभिस् तथा  ।  
कृष्णं गोपाङ्गना रात्रौ रमयन्ति रतिप्रियाः  ॥ ब्र्प्_१८९।४२ ॥  
सो ऽपि कैशोरकवया मानयन् मधुसूदनः  ।  
रेमे ताभिर् अमेयात्मा क्षपासु क्षपिताहितः  ॥ ब्र्प्_१८९।४३ ॥  
तद्भर्तृषु तथा तासु सर्वभूतेषु चेश्वरः  ।  
आत्मस्वरूपरूपो ऽसौ व्याप्य सर्वम् अवस्थितः  ॥ ब्र्प्_१८९।४४ ॥  
यथा समस्तभूतेषु नभो ऽग्निः पृथिवी जलम्  ।  
वायुश् चात्मा तथैवासौ व्याप्य सर्वम् अवस्थितः  ॥ ब्र्प्_१८९।४५ ॥  
{व्यास उवाच: }  
प्रदोषार्धे कदाचित् तु रासासक्ते जनार्दने  ।  
त्रासयन् समदो गोष्ठान् अरिष्टः समुपागतः  ॥ ब्र्प्_१८९।४६ ॥  
सतोयतोयदाकारस् तीक्ष्णशृङ्गो ऽर्कलोचनः  ।  
खुराग्रपातैर् अत्यर्थं दारयन् धरणीतलम्  ॥ ब्र्प्_१८९।४७ ॥  
लेलिहानः सनिष्पेषं जिह्वयौष्ठौ पुनः पुनः  ।  
संरम्भाक्षिप्तलाङ्गूलः कठिनस्कन्धबन्धनः  ॥ ब्र्प्_१८९।४८ ॥  
उदग्रककुदाभोगः प्रमाणाद् दुरतिक्रमः  ।  
विण्मूत्रालिप्तपृष्ठाङ्गो गवाम् उद्वेगकारकः  ॥ ब्र्प्_१८९।४९ ॥  
प्रलम्बकण्ठो ऽभिमुखस् तरुघाताङ्किताननः  ।  
पातयन् स गवां गर्भान् दैत्यो वृषभरूपधृक्  ॥ ब्र्प्_१८९।५० ॥  
सूदयंस् तरसा सर्वान् वनान्य् अटति यः सदा  ।  
ततस् तम् अतिघोराक्षम् अवेक्ष्यातिभयातुराः  ॥ ब्र्प्_१८९।५१ ॥  
गोपा गोपस्त्रियश् चैव कृष्ण कृष्णेति चुक्रुशुः  ।  
सिंहनादं ततश् चक्रे तलशब्दं च केशवः  ॥ ब्र्प्_१८९।५२ ॥  
तच्छब्दश्रवणाच् चासौ दामोदरमुखं ययौ  ।  
अग्रन्यस्तविषाणाग्रः कृष्णकुक्षिकृतेक्षणः  ॥ ब्र्प्_१८९।५३ ॥  
अभ्यधावत दुष्टात्मा दैत्यो वृषभरूपधृक्  ।  
आयान्तं दैत्यवृषभं दृष्ट्वा कृष्णो महाबलम्  ॥ ब्र्प्_१८९।५४ ॥  
न चचाल ततः स्थानाद् अवज्ञास्मितलीलया  ।  
आसन्नं चैव जग्राह ग्राहवन् मधुसूदनः  ॥ ब्र्प्_१८९।५५ ॥  
जघान जानुना कुक्षौ विषाणग्रहणाचलम्  ।  
तस्य दर्पबलं हत्वा गृहीतस्य विषाणयोः  ॥ ब्र्प्_१८९।५६ ॥  
आपीडयद् अरिष्टस्य कण्ठं क्लिन्नम् इवाम्बरम्  ।  
उत्पाट्य शृङ्गम् एकं च तेनैवाताडयत् ततः  ॥ ब्र्प्_१८९।५७ ॥  
ममार स महादैत्यो मुखाच् छोणितम् उद्वमन्  ।  
तुष्टुवुर् निहते तस्मिन् गोपा दैत्ये जनार्दनम्  ।  
जम्भे हते सहस्राक्षं पुरा देवगणा यथा  ॥ ब्र्प्_१८९।५८ ॥  
{व्यास उवाच: }  
ककुद्मिनि हते ऽरिष्टे धेनुके च निपातिते  ।  
प्रलम्बे निधनं नीते धृते गोवर्धनाचले  ॥ ब्र्प्_१९०।१ ॥  
दमिते कालिये नागे भग्ने तुङ्गद्रुमद्वये  ।  
हतायां पूतनायां च शकटे परिवर्तिते  ॥ ब्र्प्_१९०।२ ॥  
कंसाय नारदः प्राह यथावृत्तम् अनुक्रमात्  ।  
यशोदादेवकीगर्भ- परिवर्ताद्य् अशेषतः  ॥ ब्र्प्_१९०।३ ॥  
श्रुत्वा तत् सकलं कंसो नारदाद् देवदर्शनात्  ।  
वसुदेवं प्रति तदा कोपं चक्रे स दुर्मतिः  ॥ ब्र्प्_१९०।४ ॥  
सो ऽतिकोपाद् उपालभ्य सर्वयादवसंसदि  ।  
जगर्हे यादवांश् चापि कार्यं चैतद् अचिन्तयत्  ॥ ब्र्प्_१९०।५ ॥  
यावन् न बलम् आरूढौ बलकृष्णौ सुबालकौ  ।  
तावद् एव मया वध्याव् असाध्यौ रूढयौवनौ  ॥ ब्र्प्_१९०।६ ॥  
चाणूरो ऽत्र महावीर्यो मुष्टिकश् च महाबलः  ।  
एताभ्यां मल्लयुद्धे तौ घातयिष्यामि दुर्मदौ  ॥ ब्र्प्_१९०।७ ॥  
धनुर्महमहायाग- व्याजेनानीय तौ व्रजात्  ।  
तथा तथा करिष्यामि यास्यतः सङ्क्षयं यथा  ॥ ब्र्प्_१९०।८ ॥  
{व्यास उवाच: }  
इत्य् आलोच्य स दुष्टात्मा कंसो रामजनार्दनौ  ।  
हन्तुं कृतमतिर् वीरम् अक्रूरं वाक्यम् अब्रवीत्  ॥ ब्र्प्_१९०।९ ॥  
{कंस उवाच: }  
भो भो दानपते वाक्यं क्रियतां प्रीतये मम  ।  
इतः स्यन्दनम् आरुह्य गम्यतां नन्दगोकुलम्  ॥ ब्र्प्_१९०।१० ॥  
वसुदेवसुतौ तत्र विष्णोर् अंशसमुद्भवौ  ।  
नाशाय किल सम्भूतौ मम दुष्टौ प्रवर्धतः  ॥ ब्र्प्_१९०।११ ॥  
धनुर्महमहायागश् चतुर्दश्यां भविष्यति  ।  
आनेयौ भवता तौ तु मल्लयुद्धाय तत्र वै  ॥ ब्र्प्_१९०।१२ ॥  
चाणूरमुष्टिकौ मल्लौ नियुद्धकुशलौ मम  ।  
ताभ्यां सहानयोर् युद्धं सर्वलोको ऽत्र पश्यतु  ॥ ब्र्प्_१९०।१३ ॥  
नागः कुवलयापीडो महामात्रप्रचोदितः  ।  
स तौ निहंस्यते पापौ वसुदेवात्मजौ शिशू  ॥ ब्र्प्_१९०।१४ ॥  
तौ हत्वा वसुदेवं च नन्दगोपं च दुर्मतिम्  ।  
हनिष्ये पितरं चैव उग्रसेनं च दुर्मतिम्  ॥ ब्र्प्_१९०।१५ ॥  
ततः समस्तगोपानां गोधनान्य् अखिलान्य् अहम्  ।  
वित्तं चापहरिष्यामि दुष्टानां मद्वधैषिणाम्  ॥ ब्र्प्_१९०।१६ ॥  
त्वाम् ऋते यादवाश् चेमे दुष्टा दानपते मम  ।  
एतेषां च वधायाहं प्रयतिष्याम्य् अनुक्रमात्  ॥ ब्र्प्_१९०।१७ ॥  
ततो निष्कण्टकं सर्वं राज्यम् एतद् अयादवम्  ।  
प्रसाधिष्ये त्वया तस्मान् मत्प्रीत्या वीर गम्यताम्  ॥ ब्र्प्_१९०।१८ ॥  
यथा च माहिषं सर्पिर् दधि चाप्य् उपहार्य वै  ।  
गोपाः समानयन्त्य् आशु त्वया वाच्यास् तथा तथा  ॥ ब्र्प्_१९०।१९ ॥  
{व्यास उवाच: }  
इत्य् आज्ञप्तस् तदाक्रूरो महाभागवतो द्विजाः  ।  
प्रीतिमान् अभवत् कृष्णं श्वो द्रक्ष्यामीति सत्वरः  ॥ ब्र्प्_१९०।२० ॥  
तथेत्य् उक्त्वा तु राजानं रथम् आरुह्य सत्वरः  ।  
निश्चक्राम तदा पुर्या मथुराया मधुप्रियः  ॥ ब्र्प्_१९०।२१ ॥  
{व्यास उवाच: }  
केशी चापि बलोदग्रः कंसदूतः प्रचोदितः  ।  
कृष्णस्य निधनाकाङ्क्षी वृन्दावनम् उपागमत्  ॥ ब्र्प्_१९०।२२ ॥  
स खुरक्षतभूपृष्ठः सटाक्षेपधुताम्बुदः  ।  
पुनर् विक्रान्तचन्द्रार्क- मार्गो गोपान्तम् आगमत्  ॥ ब्र्प्_१९०।२३ ॥  
तस्य ह्रेषितशब्देन गोपाला दैत्यवाजिनः  ।  
गोप्यश् च भयसंविग्ना गोविन्दं शरणं ययुः  ॥ ब्र्प्_१९०।२४ ॥  
त्राहि त्राहीति गोविन्दस् तेषां श्रुत्वा तु तद्वचः  ।  
सतोयजलदध्वान- गम्भीरम् इदम् उक्तवान्  ॥ ब्र्प्_१९०।२५ ॥  
{गोविन्द उवाच: }  
अलं त्रासेन गोपालाः केशिनः किं भयातुरैः  ।  
भवद्भिर् गोपजातीयैर् वीरवीर्यं विलोप्यते  ॥ ब्र्प्_१९०।२६ ॥  
किम् अनेनाल्पसारेण ह्रेषितारोपकारिणा  ।  
दैतेयबलवाह्येन वल्गता दुष्टवाजिना  ॥ ब्र्प्_१९०।२७ ॥  
एह्य् एहि दुष्ट कृष्णो ऽहं पूष्णस् त्व् इव पिनाकधृक्  ।  
पातयिष्यामि दशनान् वदनाद् अखिलांस् तव  ॥ ब्र्प्_१९०।२८ ॥  
{व्यास उवाच: }  
इत्य् उक्त्वा स तु गोविन्दः केशिनः सम्मुखं ययौ  ।  
विवृतास्यश् च सो ऽप्य् एनं दैतेयश् च उपाद्रवत्  ॥ ब्र्प्_१९०।२९ ॥  
बाहुम् आभोगिनं कृत्वा मुखे तस्य जनार्दनः  ।  
प्रवेशयाम् आस तदा केशिनो दुष्टवाजिनः  ॥ ब्र्प्_१९०।३० ॥  
केशिनो वदनं तेन विशता कृष्णबाहुना  ।  
शातिता दशनास् तस्य सिताभ्रावयवा इव  ॥ ब्र्प्_१९०।३१ ॥  
कृष्णस्य ववृधे बाहुः केशिदेहगतो द्विजाः  ।  
विनाशाय यथा व्याधिर् आप्तभूतैर् उपेक्षितः  ॥ ब्र्प्_१९०।३२ ॥  
विपाटितौष्ठो बहुलं सफेनं रुधिरं वमन्  ।  
सृक्कणी विवृते चक्रे विश्लिष्टे मुक्तबन्धने  ॥ ब्र्प्_१९०।३३ ॥  
जगाम धरणीं पादैः शकृन्मूत्रं समुत्सृजन्  ।  
स्वेदार्द्रगात्रः श्रान्तश् च निर्यत्नः सो ऽभवत् ततः  ॥ ब्र्प्_१९०।३४ ॥  
व्यादितास्यो महारौद्रः सो ऽसुरः कृष्णबाहुना  ।  
निपपात द्विधाभूतो वैद्युतेन यथा द्रुमः  ॥ ब्र्प्_१९०।३५ ॥  
द्विपादपृष्ठपुच्छार्ध- श्रवणैकाक्षनासिके  ।  
केशिनस् ते द्विधा भूते शकले च विरेजतुः  ॥ ब्र्प्_१९०।३६ ॥  
हत्वा तु केशिनं कृष्णो मुदितैर् गोपकैर् वृतः  ।  
अनायस्ततनुः स्वस्थो हसंस् तत्रैव संस्थितः  ॥ ब्र्प्_१९०।३७ ॥  
ततो गोपाश् च गोप्यश् च हते केशिनि विस्मिताः  ।  
तुष्टुवुः पुण्डरीकाक्षम् अनुरागमनोरमम्  ॥ ब्र्प्_१९०।३८ ॥  
आययौ त्वरितो विप्रो नारदो जलदस्थितः  ।  
केशिनं निहतं दृष्ट्वा हर्षनिर्भरमानसः  ॥ ब्र्प्_१९०।३९ ॥  
{नारद उवाच: }  
साधु साधु जगन्नाथ लीलयैव यद् अच्युत  ।  
निहतो ऽयं त्वया केशी क्लेशदस् त्रिदिवौकसाम्  ॥ ब्र्प्_१९०।४० ॥  
सुकर्माण्य् अवतारे तु कृतानि मधुसूदन  ।  
यानि वै विस्मितं चेतस् तोषम् एतेन मे गतम्  ॥ ब्र्प्_१९०।४१ ॥  
तुरगस्यास्य शक्रो ऽपि कृष्ण देवाश् च बिभ्यति  ।  
धुतकेसरजालस्य ह्रेषतो ऽभ्रावलोकिनः  ॥ ब्र्प्_१९०।४२ ॥  
यस्मात् त्वयैष दुष्टात्मा हतः केशी जनार्दन  ।  
तस्मात् केशवनाम्ना त्वं लोके गेयो भविष्यसि  ॥ ब्र्प्_१९०।४३ ॥  
स्वस्त्य् अस्तु ते गमिष्यामि कंसयुद्धे ऽधुना पुनः  ।  
परश्वो ऽहं समेष्यामि त्वया केशिनिषूदन  ॥ ब्र्प्_१९०।४४ ॥  
उग्रसेनसुते कंसे सानुगे विनिपातिते  ।  
भारावतारकर्ता त्वं पृथिव्या धरणीधर  ॥ ब्र्प्_१९०।४५ ॥  
तत्रानेकप्रकारेण युद्धानि पृथिवीक्षिताम्  ।  
द्रष्टव्यानि मया युष्मत्- प्रणीतानि जनार्दन  ॥ ब्र्प्_१९०।४६ ॥  
सो ऽहं यास्यामि गोविन्द देवकार्यं महत् कृतम्  ।  
त्वया सभाजितश् चाहं स्वस्ति ते ऽस्तु व्रजाम्य् अहम्  ॥ ब्र्प्_१९०।४७ ॥  
{व्यास उवाच: }  
नारदे तु गते कृष्णः सह गोपैर् अविस्मितः  ।  
विवेश गोकुलं गोपी- नेत्रपानैकभाजनम्  ॥ ब्र्प्_१९०।४८ ॥  
{व्यास उवाच: }  
अक्रूरो ऽपि विनिष्क्रम्य स्यन्दनेनाशुगामिना  ।  
कृष्णसन्दर्शनासक्तः प्रययौ नन्दगोकुले  ॥ ब्र्प्_१९१।१ ॥  
चिन्तयाम् आस चाक्रूरो नास्ति धन्यतरो मया  ।  
यो ऽहम् अंशावतीर्णस्य मुखं द्रक्ष्यामि चक्रिणः  ॥ ब्र्प्_१९१।२ ॥  
अद्य मे सफलं जन्म सुप्रभाता च मे निशा  ।  
यद् उन्निद्राब्जपत्त्राक्षं विष्णोर् द्रक्ष्याम्य् अहम् मुखम्  ॥ ब्र्प्_१९१।३ ॥  
पापं हरति यत् पुंसां स्मृतं सङ्कल्पनामयम्  ।  
तत् पुण्डरीकनयनं विष्णोर् द्रक्ष्याम्य् अहं मुखम्  ॥ ब्र्प्_१९१।४ ॥  
निर्जग्मुश् च यतो वेदा वेदाङ्गान्य् अखिलानि च  ।  
द्रक्ष्यामि यत् परं धाम देवानां भगवन्मुखम्  ॥ ब्र्प्_१९१।५ ॥  
यज्ञेषु यज्ञपुरुषः पुरुषैः पुरुषोत्तमः  ।  
इज्यते यो ऽखिलाधारस् तं द्रक्ष्यामि जगत्पतिम्  ॥ ब्र्प्_१९१।६ ॥  
इष्ट्वा यम् इन्द्रो यज्ञानां शतेनामरराजताम्  ।  
अवाप तम् अनन्तादिम् अहं द्रक्ष्यामि केशवम्  ॥ ब्र्प्_१९१।७ ॥  
न ब्रह्मा नेन्द्ररुद्राश्वि- वस्वादित्यमरुद्गणाः  ।  
यस्य स्वरूपं जानन्ति स्पृशत्य् अद्य स मे हरिः  ॥ ब्र्प्_१९१।८ ॥  
सर्वात्मा सर्वगः सर्वः सर्वभूतेषु संस्थितः  ।  
यो भवत्य् अव्ययो व्यापी स वीक्ष्यते मयाद्य ह  ॥ ब्र्प्_१९१।९ ॥  
मत्स्यकूर्मवराहाद्यैः सिंहरूपादिभिः स्थितम्  ।  
चकार योगतो योगं स माम् आलापयिष्यति  ॥ ब्र्प्_१९१।१० ॥  
साम्प्रतं च जगत्स्वामी कार्यजाते व्रजे स्थितिम्  ।  
कर्तुं मनुष्यतां प्राप्तः स्वेच्छादेहधृग् अव्ययः  ॥ ब्र्प्_१९१।११ ॥  
यो ऽनन्तः पृथिवीं धत्ते शिखरस्थितिसंस्थिताम्  ।  
सो ऽवतीर्णो जगत्यर्थे माम् अक्रूरेति वक्ष्यति  ॥ ब्र्प्_१९१।१२ ॥  
पितृबन्धुसुहृद्भ्रातृ- मातृबन्धुमयीम् इमाम्  ।  
यन्मायां नालम् उद्धर्तुं जगत् तस्मै नमो नमः  ॥ ब्र्प्_१९१।१३ ॥  
तरन्त्य् अविद्यां विततां हृदि यस्मिन् निवेशिते  ।  
योगमायाम् इमां मर्त्यास् तस्मै विद्यात्मने नमः  ॥ ब्र्प्_१९१।१४ ॥  
यज्वभिर् यज्ञपुरुषो वासुदेवश् च शाश्वतैः  ।  
वेदान्तवेदिभिर् विष्णुः प्रोच्यते यो नतो ऽस्मि तम्  ॥ ब्र्प्_१९१।१५ ॥  
तथा यत्र जगद् धाम्नि धार्यते च प्रतिष्ठितम्  ।  
सदसत्त्वं स सत्त्वेन मय्य् असौ यातु सौम्यताम्  ॥ ब्र्प्_१९१।१६ ॥  
स्मृते सकलकल्याण- भाजनं यत्र जायते  ।  
पुरुषप्रवरं नित्यं व्रजामि शरणं हरिम्  ॥ ब्र्प्_१९१।१७ ॥  
{व्यास उवाच: }  
इत्थं स चिन्तयन् विष्णुं भक्तिनम्रात्ममानसः  ।  
अक्रूरो गोकुलं प्राप्तः किञ्चित् सूर्ये विराजति  ॥ ब्र्प्_१९१।१८ ॥  
स ददर्श तदा तत्र कृष्णम् आदोहने गवाम्  ।  
वत्समध्यगतं फुल्ल- नीलोत्पलदलच्छविम्  ॥ ब्र्प्_१९१।१९ ॥  
प्रफुल्लपद्मपत्त्राक्षं श्रीवत्साङ्कितवक्षसम्  ।  
प्रलम्बबाहुम् आयाम- तुङ्गोरस्थलम् उन्नसम्  ॥ ब्र्प्_१९१।२० ॥  
सविलासस्मिताधारं बिभ्राणं मुखपङ्कजम्  ।  
तुङ्गरक्तनखं पद्भ्यां धरण्यां सुप्रतिष्ठितम्  ॥ ब्र्प्_१९१।२१ ॥  
बिभ्राणं वाससी पीते वन्यपुष्पविभूषितम्  ।  
सान्द्रनीललताहस्तं सिताम्भोजावतंसकम्  ॥ ब्र्प्_१९१।२२ ॥  
हंसेन्दुकुन्दधवलं नीलाम्बरधरं द्विजाः  ।  
तस्यानु बलभद्रं च ददर्श यदुनन्दनम्  ॥ ब्र्प्_१९१।२३ ॥  
प्रांशुम् उत्तुङ्गबाहुं च विकाशिमुखपङ्कजम्  ।  
मेघमालापरिवृतं कैलासाद्रिम् इवापरम्  ॥ ब्र्प्_१९१।२४ ॥  
तौ दृष्ट्वा विकसद्वक्त्र- सरोजः स महामतिः  ।  
पुलकाञ्चितसर्वाङ्गस् तदाक्रूरो ऽभवद् द्विजाः  ॥ ब्र्प्_१९१।२५ ॥  
य एतत् परमं धाम एतत् तत् परमं पदम्  ।  
अभवद् वासुदेवो ऽसौ द्विधा यो ऽयं व्यवस्थितः  ॥ ब्र्प्_१९१।२६ ॥  
साफल्यम् अक्ष्णोर् युगपन् ममास्तु  ब्र्प्_१९१।२७अ  
दृष्टे जगद्धातरि हासम् उच्चैः  ब्र्प्_१९१।२७ब्  
अप्य् अङ्गम् एतद् भगवत्प्रसादाद्  ब्र्प्_१९१।२७च्  
दत्ताङ्गसङ्गे फलवर्त्म तत् स्यात्  ब्र्प्_१९१।२७द्  
अद्यैव स्पृष्ट्वा मम हस्तपद्मं  ब्र्प्_१९१।२८अ  
करिष्यति श्रीमदनन्तमूर्तिः  ब्र्प्_१९१।२८ब्  
यस्याङ्गुलिस्पर्शहताखिलाघैर्  ब्र्प्_१९१।२८च्  
अवाप्यते सिद्धिर् अनुत्तमा नरैः  ब्र्प्_१९१।२८द्  
तथाश्विरुद्रेन्द्रवसुप्रणीता  ब्र्प्_१९१।२९अ  
देवाः प्रयच्छन्ति वरं प्रहृष्टाः  ब्र्प्_१९१।२९ब्  
चक्रं घ्नता दैत्यपतेर् हृतानि  ब्र्प्_१९१।२९च्  
दैत्याङ्गनानां नयनान्तराणि  ब्र्प्_१९१।२९द्  
यत्राम्बु विन्यस्य बलिर् मनोभ्याम्  ब्र्प्_१९१।३०अ  
अवाप भोगान् वसुधातलस्थः  ब्र्प्_१९१।३०ब्  
तथामरेशस् त्रिदशाधिपत्यं  ब्र्प्_१९१।३०च्  
मन्वन्तरं पूर्णम् अवाप शक्रः  ब्र्प्_१९१।३०द्  
अथेश मां कंसपरिग्रहेण  ब्र्प्_१९१।३१अ  
दोषास्पदीभूतम् अदोषयुक्तम्  ब्र्प्_१९१।३१ब्  
कर्ता न मानोपहितं धिग् अस्तु  ब्र्प्_१९१।३१च्  
यस्मान् मनः साधुबहिष्कृतो यः  ब्र्प्_१९१।३१द्  
ज्ञानात्मकस्याखिलसत्त्वराशेर्  ब्र्प्_१९१।३२अ  
व्यावृत्तदोषस्य सदास्फुटस्य  ब्र्प्_१९१।३२ब्  
किं वा जगत्य् अत्र समस्तपुंसाम्  ब्र्प्_१९१।३२च्  
अज्ञातम् अस्यास्ति हृदि स्थितस्य  ब्र्प्_१९१।३२द्  
तस्माद् अहं भक्तिविनम्रगात्रो  ब्र्प्_१९१।३३अ  
व्रजामि विश्वेश्वरम् ईश्वराणाम्  ब्र्प्_१९१।३३ब्  
अंशावतारं पुरुषोत्तमस्य  ब्र्प्_१९१।३३च्  
अनादिमध्यान्तम् अजस्य विष्णोः  ब्र्प्_१९१।३३द्  
{व्यास उवाच: }  
चिन्तयन्न् इति गोविन्दम् उपगम्य स यादवः  ।  
अक्रूरो ऽस्मीति चरणौ ननाम शिरसा हरेः  ॥ ब्र्प्_१९२।१ ॥  
सो ऽप्य् एनं ध्वजवज्राब्ज- कृतचिह्नेन पाणिना  ।  
संस्पृश्याकृष्य च प्रीत्या सुगाढं परिषस्वजे  ॥ ब्र्प्_१९२।२ ॥  
कृतसंवदनौ तेन यथावद् बलकेशवौ  ।  
ततः प्रविष्टौ सहसा तम् आदायात्ममन्दिरम्  ॥ ब्र्प्_१९२।३ ॥  
सह ताभ्यां तदाक्रूरः कृतसंवन्दनादिकः  ।  
भुक्तभोज्यो यथान्यायम् आचचक्षे ततस् तयोः  ॥ ब्र्प्_१९२।४ ॥  
यथा निर्भर्त्सितस् तेन कंसेनानकदुन्दुभिः  ।  
यथा च देवकी देवी दानवेन दुरात्मना  ॥ ब्र्प्_१९२।५ ॥  
उग्रसेने यथा कंसः स दुरात्मा च वर्तते  ।  
यं चैवार्थं समुद्दिश्य कंसेन स विसर्जितः  ॥ ब्र्प्_१९२।६ ॥  
तत् सर्वं विस्तराच् छ्रुत्वा भगवान् केशिसूदनः  ।  
उवाचाखिलम् एतत् तु ज्ञातं दानपते मया  ॥ ब्र्प्_१९२।७ ॥  
करिष्ये च महाभाग यद् अत्रौपायिकं मतम्  ।  
विचिन्त्यं नान्यथैतत् ते विद्धि कंसं हतं मया  ॥ ब्र्प्_१९२।८ ॥  
अहं रामश् च मथुरां श्वो यास्यावः समं त्वया  ।  
गोपवृद्धाश् च यास्यन्ति आदायोपायनं बहु  ॥ ब्र्प्_१९२।९ ॥  
निशेयं नीयतां वीर न चिन्तां कर्तुम् अर्हसि  ।  
त्रिरात्राभ्यन्तरे कंसं हनिष्यामि सहानुगम्  ॥ ब्र्प्_१९२।१० ॥  
{व्यास उवाच: }  
समादिश्य ततो गोपान् अक्रूरो ऽपि सकेशवः  ।  
सुष्वाप बलभद्रश् च नन्दगोपगृहे गतः  ॥ ब्र्प्_१९२।११ ॥  
ततः प्रभाते विमले रामकृष्णौ महाबलौ  ।  
अक्रूरेण समं गन्तुम् उद्यतौ मथुरां पुरीम्  ॥ ब्र्प्_१९२।१२ ॥  
दृष्ट्वा गोपीजनः सास्रः श्लथद्वलयबाहुकः  ।  
निश्वसंश् चातिदुःखार्तः प्राह चेदं परस्परम्  ॥ ब्र्प्_१९२।१३ ॥  
मथुरां प्राप्य गोविन्दः कथं गोकुलम् एष्यति  ।  
नागरस्त्रीकलालाप- मधु श्रोत्रेण पास्यति  ॥ ब्र्प्_१९२।१४ ॥  
विलासिवाक्यजातेषु नागरीणां कृतास्पदम्  ।  
चित्तम् अस्य कथं ग्राम्य- गोपगोपीषु यास्यति  ॥ ब्र्प्_१९२।१५ ॥  
सारं समस्तगोष्ठस्य विधिना हरता हरिम्  ।  
प्रहृतं गोपयोषित्सु निघृणेन दुरात्मना  ॥ ब्र्प्_१९२।१६ ॥  
भावगर्भस्मितं वाक्यं विलासललिता गतिः  ।  
नागरीणाम् अतीवैतत् कटाक्षेक्षितम् एव तु  ॥ ब्र्प्_१९२।१७ ॥  
ग्राम्यो हरिर् अयं तासां विलासनिगडैर् यतः  ।  
भवतीनां पुनः पार्श्वं कया युक्त्या समेष्यति  ॥ ब्र्प्_१९२।१८ ॥  
एषो हि रथम् आरुह्य मथुरां याति केशवः  ।  
अक्रूरक्रूरकेणापि हताशेन प्रतारितः  ॥ ब्र्प्_१९२।१९ ॥  
किं न वेत्ति नृशंसो ऽयम् अनुरागपरं जनम्  ।  
येनेमम् अक्षराह्लादं नयत्य् अन्यत्र नो हरिम्  ॥ ब्र्प्_१९२।२० ॥  
एष रामेण सहितः प्रयात्य् अत्यन्तनिर्घृणः  ।  
रथम् आरुह्य गोविन्दस् त्वर्यताम् अस्य वारणे  ॥ ब्र्प्_१९२।२१ ॥  
गुरूणाम् अग्रतो वक्तुं किं ब्रवीषि न नः क्षमम्  ।  
गुरवः किं करिष्यन्ति दग्धानां विरहाग्निना  ॥ ब्र्प्_१९२।२२ ॥  
नन्दगोपमुखा गोपा गन्तुम् एते समुद्यताः  ।  
नोद्यमं कुरुते कश्चिद् गोविन्दविनिवर्तने  ॥ ब्र्प्_१९२।२३ ॥  
सुप्रभाताद्य रजनी मथुरावासियोषिताम्  ।  
यासाम् अच्युतवक्त्राब्जे याति नेत्रालिभोग्यताम्  ॥ ब्र्प्_१९२।२४ ॥  
धन्यास् ते पथि ये कृष्णम् इतो यान्तम् अवारिताः  ।  
उद्वहिष्यन्ति पश्यन्तः स्वदेहं पुलकाञ्चितम्  ॥ ब्र्प्_१९२।२५ ॥  
मथुरानगरीपौर- नयनानां महोत्सवः  ।  
गोविन्दवदनालोकाद् अतीवाद्य भविष्यति  ॥ ब्र्प्_१९२।२६ ॥  
को नु स्वप्नः सभाग्याभिर् दृष्टस् ताभिर् अधोक्षजम्  ।  
विस्तारिकान्तनयना या द्रक्ष्यन्त्य् अनिवारितम्  ॥ ब्र्प्_१९२।२७ ॥  
अहो गोपीजनस्यास्य दर्शयित्वा महानिधिम्  ।  
उद्धृतान्य् अद्य नेत्राणि विधात्राकरुणात्मना  ॥ ब्र्प्_१९२।२८ ॥  
अनुरागेण शैथिल्यम् अस्मासु व्रजतो हरेः  ।  
शैथिल्यम् उपयान्त्य् आशु करेषु वलयान्य् अपि  ॥ ब्र्प्_१९२।२९ ॥  
अक्रूरः क्रूरहृदयः शीघ्रं प्रेरयते हयान्  ।  
एवम् आर्तासु योषित्सु घृणा कस्य न जायते  ॥ ब्र्प्_१९२।३० ॥  
हे हे कृष्ण रथस्योच्चैश् चक्ररेणुर् निरीक्ष्यताम्  ।  
दूरीकृतो हरिर् येन सो ऽपि रेणुर् न लक्ष्यते  ॥ ब्र्प्_१९२।३१ ॥  
इत्य् एवम् अतिहार्देन गोपीजननिरीक्षितः  ।  
तत्याज व्रजभूभागं सह रामेण केशवः  ॥ ब्र्प्_१९२।३२ ॥  
गच्छन्तो जवनाश्वेन रथेन यमुनातटम्  ।  
प्राप्ता मध्याह्नसमये रामाक्रूरजनार्दनाः  ॥ ब्र्प्_१९२।३३ ॥  
अथाह कृष्णम् अक्रूरो भवद्भ्यां तावद् आस्यताम्  ।  
यावत् करोमि कालिन्द्याम् आह्निकार्हणम् अम्भसि  ॥ ब्र्प्_१९२।३४ ॥  
तथेत्य् उक्ते ततः स्नातः स्वाचान्तः स महामतिः  ।  
दध्यौ ब्रह्म परं विप्राः प्रविश्य यमुनाजले  ॥ ब्र्प्_१९२।३५ ॥  
फणासहस्रमालाढ्यं बलभद्रं ददर्श सः  ।  
कुन्दामलाङ्गम् उन्निद्र- पद्मपत्त्रायतेक्षणम्  ॥ ब्र्प्_१९२।३६ ॥  
वृतं वासुकिडिम्भौघैर् महद्भिः पवनाशिभिः  ।  
संस्तूयमानम् उद्गन्धि- वनमालाविभूषितम्  ॥ ब्र्प्_१९२।३७ ॥  
दधानम् असिते वस्त्रे चारुरूपावतंसकम्  ।  
चारुकुण्डलिनं मत्तम् अन्तर्जलतले स्थितम्  ॥ ब्र्प्_१९२।३८ ॥  
तस्योत्सङ्गे घनश्यामम् आताम्रायतलोचनम्  ।  
चतुर्बाहुम् उदाराङ्गं चक्राद्यायुधभूषणम्  ॥ ब्र्प्_१९२।३९ ॥  
पीते वसानं वसने चित्रमाल्यविभूषितम्  ।  
शक्रचापतडिन्माला- विचित्रम् इव तोयदम्  ॥ ब्र्प्_१९२।४० ॥  
श्रीवत्सवक्षसं चारु- केयूरमुकुटोज्ज्वलम्  ।  
ददर्श कृष्णम् अक्लिष्टं पुण्डरीकावतंसकम्  ॥ ब्र्प्_१९२।४१ ॥  
सनन्दनाद्यैर् मुनिभिः सिद्धयोगैर् अकल्मषैः  ।  
सञ्चिन्त्यमानं मनसा नासाग्रन्यस्तलोचनैः  ॥ ब्र्प्_१९२।४२ ॥  
बलकृष्णौ तदाक्रूरः प्रत्यभिज्ञाय विस्मितः  ।  
अचिन्तयद् अथो शीघ्रं कथम् अत्रागताव् इति  ॥ ब्र्प्_१९२।४३ ॥  
विवक्षोः स्तम्भयाम् आस वाचं तस्य जनार्दनः  ।  
ततो निष्क्रम्य सलिलाद् रथम् अभ्यागतः पुनः  ॥ ब्र्प्_१९२।४४ ॥  
ददर्श तत्र चैवोभौ रथस्योपरि संस्थितौ  ।  
रामकृष्णौ यथा पूर्वं मनुष्यवपुषान्वितौ  ॥ ब्र्प्_१९२।४५ ॥  
निमग्नश् च पुनस् तोये ददृशे स तथैव तौ  ।  
संस्तूयमानौ गन्धर्वैर् मुनिसिद्धमहोरगैः  ॥ ब्र्प्_१९२।४६ ॥  
ततो विज्ञातसद्भावः स तु दानपतिस् तदा  ।  
तुष्टाव सर्वविज्ञान- मयम् अच्युतम् ईश्वरम्  ॥ ब्र्प्_१९२।४७ ॥  
{अक्रूर उवाच: }  
तन्मात्ररूपिणे ऽचिन्त्य- महिम्ने परमात्मने  ।  
व्यापिने नैकरूपैक- स्वरूपाय नमो नमः  ॥ ब्र्प्_१९२।४८ ॥  
शब्दरूपाय ते ऽचिन्त्य- हविर्भूताय ते नमः  ।  
नमो विज्ञानरूपाय पराय प्रकृतेः प्रभो  ॥ ब्र्प्_१९२।४९ ॥  
भूतात्मा चेन्द्रियात्मा च प्रधानात्मा तथा भवान्  ।  
आत्मा च परमात्मा च त्वम् एकः पञ्चधा स्थितः  ॥ ब्र्प्_१९२।५० ॥  
प्रसीद सर्वधर्मात्मन् क्षराक्षर महेश्वर  ।  
ब्रह्मविष्णुशिवाद्याभिः कल्पनाभिर् उदीरितः  ॥ ब्र्प्_१९२।५१ ॥  
अनाख्येयस्वरूपात्मन्न् अनाख्येयप्रयोजन  ।  
अनाख्येयाभिधान त्वां नतो ऽस्मि परमेश्वरम्  ॥ ब्र्प्_१९२।५२ ॥  
न यत्र नाथ विद्यन्ते नामजात्यादिकल्पनाः  ।  
तद् ब्रह्म परमं नित्यम् अविकारि भवान् अजः  ॥ ब्र्प्_१९२।५३ ॥  
न कल्पनाम् ऋते ऽर्थस्य सर्वस्याधिगमो यतः  ।  
ततः कृष्णाच्युतानन्त विष्णुसञ्ज्ञाभिर् ईड्यसे  ॥ ब्र्प्_१९२।५४ ॥  
सर्वात्मंस् त्वम् अज विकल्पनाभिर् एतैर्  ब्र्प्_१९२।५५अ  
देवास् त्वं जगद् अखिलं त्वम् एव विश्वम्  ब्र्प्_१९२।५५ब्  
विश्वात्मंस् त्वम् अतिविकारभेदहीनः  ब्र्प्_१९२।५५च्  
सर्वस्मिन् नहि भवतो ऽस्ति किञ्चिद् अन्यत्  ब्र्प्_१९२।५५द्  
त्वं ब्रह्मा पशुपतिर् अर्यमा विधाता  ब्र्प्_१९२।५६अ  
त्वं धाता त्रिदशपतिः समीरणो ऽग्निः  ब्र्प्_१९२।५६ब्  
तोयेशो धनपतिर् अन्तकस् त्वम् एको  ब्र्प्_१९२।५६च्  
भिन्नात्मा जगद् अपि पासि शक्तिभेदैः  ब्र्प्_१९२।५६द्  
विश्वं भवान् सृजति हन्ति गभस्तिरूपो  ब्र्प्_१९२।५७अ  
विश्वं च ते गुणमयो ऽयम् अज प्रपञ्चः  ब्र्प्_१९२।५७ब्  
रूपं परं सदितिवाचकम् अक्षरं यज्  ब्र्प्_१९२।५७च्  
ज्ञानात्मने सदसते प्रणतो ऽस्मि तस्मै  ब्र्प्_१९२।५७द्  
ॐ नमो वासुदेवाय नमः सङ्कर्षणाय च  ।  
प्रद्युम्नाय नमस् तुभ्यम् अनिरुद्धाय ते नमः  ॥ ब्र्प्_१९२।५८ ॥  
{व्यास उवाच: }  
एवम् अन्तर् जले कृष्णम् अभिष्टूय स यादवः  ।  
अर्घयाम् आस सर्वेशं धूपपुष्पैर् मनोमयैः  ॥ ब्र्प्_१९२।५९ ॥  
परित्यज्यान्यविषयं मनस् तत्र निवेश्य सः  ।  
ब्रह्मभूते चिरं स्थित्वा विरराम समाधितः  ॥ ब्र्प्_१९२।६० ॥  
कृतकृत्यम् इवात्मानं मन्यमानो द्विजोत्तमाः  ।  
आजगाम रथं भूयो निर्गम्य यमुनाम्भसः  ॥ ब्र्प्_१९२।६१ ॥  
रामकृष्णौ ददर्शाथ यथापूर्वम् अवस्थितौ  ।  
विस्मिताक्षं तदाक्रूरं तं च कृष्णो ऽभ्यभाषत  ॥ ब्र्प्_१९२।६२ ॥  
{श्रीकृष्ण उवाच: }  
किं त्वया दृष्टम् आश्चर्यम् अक्रूर यमुनाजले  ।  
विस्मयोत्फुल्लनयनो भवान् संलक्ष्यते यतः  ॥ ब्र्प्_१९२।६३ ॥  
{अक्रूर उवाच: }  
अन्तर् जले यद् आश्चर्यं दृष्टं तत्र मयाच्युत  ।  
तद् अत्रैव हि पश्यामि मूर्तिमत् पुरतः स्थितम्  ॥ ब्र्प्_१९२।६४ ॥  
जगद् एतन् महाश्चर्य- रूपं यस्य महात्मनः  ।  
तेनाश्चर्यपरेणाहं भवता कृष्ण सङ्गतः  ॥ ब्र्प्_१९२।६५ ॥  
तत् किम् एतेन मथुरां प्रयामो मधुसूदन  ।  
बिभेमि कंसाद् धिग् जन्म परपिण्डोपजीविनः  ॥ ब्र्प्_१९२।६६ ॥  
{व्यास उवाच: }  
इत्य् उक्त्वा चोदयाम् आस तान् हयान् वातरंहसः  ।  
सम्प्राप्तश् चापि सायाह्ने सो ऽक्रूरो मथुरां पुरीम्  ।  
विलोक्य मथुरां कृष्णं रामं चाह स यादवः  ॥ ब्र्प्_१९२।६७ ॥  
{अक्रूर उवाच: }  
पद्भ्यां यातं महावीर्यौ रथेनैको विशाम्य् अहम्  ।  
गन्तव्यं वसुदेवस्य नो भवद्भ्यां तथा गृहे  ।  
युवयोर् हि कृते वृद्धः कंसेन स निरस्यते  ॥ ब्र्प्_१९२।६८ ॥  
{व्यास उवाच: }  
इत्य् उक्त्वा प्रविवेशासाव् अक्रूरो मथुरां पुरीम्  ।  
प्रविष्टौ रामकृष्णौ च राजमार्गम् उपागतौ  ॥ ब्र्प्_१९२।६९ ॥  
स्त्रीभिर् नरैश् च सानन्द- लोचनैर् अभिविक्षितौ  ।  
जग्मतुर् लीलया वीरौ प्राप्तौ बालगजाव् इव  ॥ ब्र्प्_१९२।७० ॥  
भ्रममाणौ तु तौ दृष्ट्वा रजकं रङ्गकारकम्  ।  
अयाचेतां स्वरूपाणि वासांसि रुचिराणि तौ  ॥ ब्र्प्_१९२।७१ ॥  
कंसस्य रजकः सो ऽथ प्रसादारूढविस्मयः  ।  
बहून्य् आक्षेपवाक्यानि प्राहोच्चै रामकेशवौ  ॥ ब्र्प्_१९२।७२ ॥  
ततस् तलप्रहारेण कृष्णस् तस्य दुरात्मनः  ।  
पातयाम् आस कोपेन रजकस्य शिरो भुवि  ॥ ब्र्प्_१९२।७३ ॥  
हत्वादाय च वस्त्राणि पीतनीलाम्बरौ ततः  ।  
कृष्णरामौ मुदायुक्तौ मालाकारगृहं गतौ  ॥ ब्र्प्_१९२।७४ ॥  
विकासिनेत्रयुगलो मालाकारो ऽतिविस्मितः  ।  
एतौ कस्य कुतो यातौ मनसाचिन्तयत् ततः  ॥ ब्र्प्_१९२।७५ ॥  
पीतनीलाम्बरधरौ दृष्ट्वातिसुमनोहरौ  ।  
स तर्कयाम् आस तदा भुवं देवाव् उपागतौ  ॥ ब्र्प्_१९२।७६ ॥  
विकाशिमुखपद्माभ्यां ताभ्यां पुष्पाणि याचितः  ।  
भुवं विष्टभ्य हस्ताभ्यां पस्पर्श शिरसा महीम्  ॥ ब्र्प्_१९२।७७ ॥  
प्रसादसुमुखौ नाथौ मम गेहम् उपागतौ  ।  
धन्यो ऽहम् अर्चयिष्यामीत्य् आह तौ माल्यजीविकः  ॥ ब्र्प्_१९२।७८ ॥  
ततः प्रहृष्टवदनस् तयोः पुष्पाणि कामतः  ।  
चारूण्य् एतानि चैतानि प्रददौ स विलोभयन्  ॥ ब्र्प्_१९२।७९ ॥  
पुनः पुनः प्रणम्यासौ मालाकारोत्तमो ददौ  ।  
पुष्पाणि ताभ्यां चारूणि गन्धवन्त्य् अमलानि च  ॥ ब्र्प्_१९२।८० ॥  
मालाकाराय कृष्णो ऽपि प्रसन्नः प्रददौ वरम्  ।  
श्रीस् त्वां मत्संश्रया भद्र न कदाचित् त्यजिष्यति  ॥ ब्र्प्_१९२।८१ ॥  
बलहानिर् न ते सौम्य धनहानिर् अथापि वा  ।  
यावद् धरणिसूर्यौ च सन्ततिः पुत्रपौत्रिकी  ॥ ब्र्प्_१९२।८२ ॥  
भुक्त्वा च विपुलान् भोगांस् त्वम् अन्ते मत्प्रसादतः  ।  
ममानुस्मरणं प्राप्य दिव्यलोकम् अवाप्स्यसि  ॥ ब्र्प्_१९२।८३ ॥  
धर्मे मनश् च ते भद्र सर्वकालं भविष्यति  ।  
युष्मत्सन्ततिजातानां दीर्घम् आयुर् भविष्यति  ॥ ब्र्प्_१९२।८४ ॥  
नोपसर्गादिकं दोषं युष्मत्सन्ततिसम्भवः  ।  
अवाप्स्यति महाभाग यावत् सूर्यो भविष्यति  ॥ ब्र्प्_१९२।८५ ॥  
{व्यास उवाच: }  
इत्य् उक्त्वा तद्गृहात् कृष्णो बलदेवसहायवान्  ।  
निर्जगाम मुनिश्रेष्ठा मालाकारेण पूजितः  ॥ ब्र्प्_१९२।८६ ॥  
{व्यास उवाच: }  
राजमार्गे ततः कृष्णः सानुलेपनभाजनाम्  ।  
ददर्श कुब्जाम् आयान्तीं नवयौवनगोचराम्  ॥ ब्र्प्_१९३।१ ॥  
ताम् आह ललितं कृष्णः कस्येदम् अनुलेपनम्  ।  
भवत्या नीयते सत्यं वदेन्दीवरलोचने  ॥ ब्र्प्_१९३।२ ॥  
सकामेनैव सा प्रोक्ता सानुरागा हरिं प्रति  ।  
प्राह सा ललितं कुब्जा ददर्श च बलात् ततः  ॥ ब्र्प्_१९३।३ ॥  
{कुब्जोवाच: }  
कान्त कस्मान् न जानासि कंसेनापि नियोजिता  ।  
नैकवक्रेति विख्याताम् अनुलेपनकर्मणि  ॥ ब्र्प्_१९३।४ ॥  
नान्यपिष्टं हि कंसस्य प्रीतये ह्य् अनुलेपनम्  ।  
भवत्य् अहम् अतीवास्य प्रसादधनभाजनम्  ॥ ब्र्प्_१९३।५ ॥  
{श्रीकृष्ण उवाच: }  
सुगन्धम् एतद् राजार्हं रुचिरं रुचिरानने  ।  
आवयोर् गात्रसदृशं दीयताम् अनुलेपनम्  ॥ ब्र्प्_१९३।६ ॥  
{व्यास उवाच: }  
श्रुत्वा तम् आह सा कृष्णं गृह्यताम् इति सादरम्  ।  
अनुलेपं च प्रददौ गात्रयोग्यम् अथोभयोः  ॥ ब्र्प्_१९३।७ ॥  
भक्तिच्छेदानुलिप्ताङ्गौ ततस् तौ पुरुषर्षभौ  ।  
सेन्द्रचापौ विराजन्तौ सितकृष्णाव् इवाम्बुदौ  ॥ ब्र्प्_१९३।८ ॥  
ततस् तां चिबुके शौरिर् उल्लापनविधानवित्  ।  
उल्लाप्य तोलयाम् आस द्व्यङ्गुलेनाग्रपाणिना  ॥ ब्र्प्_१९३।९ ॥  
चकर्ष पद्भ्यां च तदा ऋजुत्वं केशवो ऽनयत्  ।  
ततः सा ऋजुतां प्राप्ता योषिताम् अभवद् वरा  ॥ ब्र्प्_१९३।१० ॥  
विलासललितं प्राह प्रेमगर्भभरालसम्  ।  
वस्त्रे प्रगृह्य गोविन्दं व्रज गेहं ममेति वै  ॥ ब्र्प्_१९३।११ ॥  
आयास्ये भवतीगेहम् इति तां प्राह केशवः  ।  
विससर्ज जहासोच्चै रामस्यालोक्य चाननम्  ॥ ब्र्प्_१९३।१२ ॥  
भक्तिच्छेदानुलिप्ताङ्गौ नीलपीताम्बराव् उभौ  ।  
धनुःशालां ततो यातौ चित्रमाल्योपशोभितौ  ॥ ब्र्प्_१९३।१३ ॥  
अध्यास्य च धनूरत्नं ताभ्यां पृष्टैस् तु रक्षिभिः  ।  
आख्यातं सहसा कृष्णो गृहीत्वापूरयद् धनुः  ॥ ब्र्प्_१९३।१४ ॥  
ततः पूरयता तेन भज्यमानं बलाद् धनुः  ।  
चकारातिमहाशब्दं मथुरा तेन पूरिता  ॥ ब्र्प्_१९३।१५ ॥  
अनुयुक्तौ ततस् तौ च भग्ने धनुषि रक्षिभिः  ।  
रक्षिसैन्यं निकृत्योभौ निष्क्रान्तौ कार्मुकालयात्  ॥ ब्र्प्_१९३।१६ ॥  
अक्रूरागमवृत्तान्तम् उपलभ्य तथा धनुः  ।  
भग्नं श्रुत्वाथ कंसो ऽपि प्राह चाणूरमुष्टिकौ  ॥ ब्र्प्_१९३।१७ ॥  
{कंस उवाच: }  
गोपालदारकौ प्राप्तौ भवद्भ्यां तौ ममाग्रतः  ।  
मल्लयुद्धेन हन्तव्यौ मम प्राणहरौ हि तौ  ॥ ब्र्प्_१९३।१८ ॥  
नियुद्धे तद्विनाशेन भवद्भ्यां तोषितो ह्य् अहम्  ।  
दास्याम्य् अभिमतान् कामान् नान्यथैतन् महाबलौ  ॥ ब्र्प्_१९३।१९ ॥  
न्यायतो ऽन्यायतो वापि भवद्भ्यां तौ ममाहितौ  ।  
हन्तव्यौ तद्वधाद् राज्यं सामान्यं वो भविष्यति  ॥ ब्र्प्_१९३।२० ॥  
{व्यास उवाच: }  
इत्य् आदिश्य स तौ मल्लौ ततश् चाहूय हस्तिपम्  ।  
प्रोवाचोच्चैस् त्वया मत्तः समाजद्वारि कुञ्जरः  ॥ ब्र्प्_१९३।२१ ॥  
स्थाप्यः कुवलयापीडस् तेन तौ गोपदारकौ  ।  
घातनीयौ नियुद्धाय रङ्गद्वारम् उपागतौ  ॥ ब्र्प्_१९३।२२ ॥  
तम् आज्ञाप्याथ दृष्ट्वा च मञ्चान् सर्वान् उपाहृतान्  ।  
आसन्नमरणः कंसः सूर्योदयम् उदैक्षत  ॥ ब्र्प्_१९३।२३ ॥  
ततः समस्तमञ्चेषु नागरः स तदा जनः  ।  
राजमञ्चेषु चारूढाः सह भृत्यैर् महीभृतः  ॥ ब्र्प्_१९३।२४ ॥  
मल्लप्राश्निकवर्गश् च रङ्गमध्ये समीपगः  ।  
कृतः कंसेन कंसो ऽपि तुङ्गमञ्चे व्यवस्थितः  ॥ ब्र्प्_१९३।२५ ॥  
अन्तःपुराणां मञ्चाश् च यथान्ये परिकल्पिताः  ।  
अन्ये च वारमुख्यानाम् अन्ये नगरयोषिताम्  ॥ ब्र्प्_१९३।२६ ॥  
नन्दगोपादयो गोपा मञ्चेष्व् अन्येष्व् अवस्थिताः  ।  
अक्रूरवसुदेवौ च मञ्चप्रान्ते व्यवस्थितौ  ॥ ब्र्प्_१९३।२७ ॥  
नगरीयोषितां मध्ये देवकी पुत्रगर्धिनी  ।  
अन्तकाले ऽपि पुत्रस्य द्रक्ष्यामीति मुखं स्थिता  ॥ ब्र्प्_१९३।२८ ॥  
वाद्यमानेषु तूर्येषु चाणूरे चातिवल्गति  ।  
हाहाकारपरे लोक आस्फोटयति मुष्टिके  ॥ ब्र्प्_१९३।२९ ॥  
हत्वा कुवलयापीडं हस्त्यारोहप्रचोदितम्  ।  
मदासृगनुलिप्ताङ्गौ गजदन्तवरायुधौ  ॥ ब्र्प्_१९३।३० ॥  
मृगमध्ये यथा सिंहौ गर्वलीलावलोकिनौ  ।  
प्रविष्टौ सुमहारङ्गं बलदेवजनार्दनौ  ॥ ब्र्प्_१९३।३१ ॥  
हाहाकारो महाञ् जज्ञे सर्वरङ्गेष्व् अनन्तरम्  ।  
कृष्णो ऽयं बलभद्रो ऽयम् इति लोकस्य विस्मयात्  ॥ ब्र्प्_१९३।३२ ॥  
सो ऽयं येन हता घोरा पूतना सा निशाचरी  ।  
प्रक्षिप्तं शकटं येन भग्नौ च यमलार्जुनौ  ॥ ब्र्प्_१९३।३३ ॥  
सो ऽयं यः कालियं नागं ननर्तारुह्य बालकः  ।  
धृतो गोवर्धनो येन सप्तरात्रं महागिरिः  ॥ ब्र्प्_१९३।३४ ॥  
अरिष्टो धेनुकः केशी लीलयैव महात्मना  ।  
हतो येन च दुर्वृत्तो दृश्यते सो ऽयम् अच्युतः  ॥ ब्र्प्_१९३।३५ ॥  
अयं चास्य महाबाहुर् बलदेवो ऽग्रजो ऽग्रतः  ।  
प्रयाति लीलया योषिन्- मनोनयननन्दनः  ॥ ब्र्प्_१९३।३६ ॥  
अयं स कथ्यते प्राज्ञैः पुराणार्थावलोकिभिः  ।  
गोपालो यादवं वंशं मग्नम् अभ्युद्धरिष्यति  ॥ ब्र्प्_१९३।३७ ॥  
अयं स सर्वभूतस्य विष्णोर् अखिलजन्मनः  ।  
अवतीर्णो महीम् अंशो नूनं भारहरो भुवः  ॥ ब्र्प्_१९३।३८ ॥  
इत्य् एवं वर्णिते पौरै रामे कृष्णे च तत्क्षणात्  ।  
उरस् तताप देवक्याः स्नेहस्नुतपयोधरम्  ॥ ब्र्प्_१९३।३९ ॥  
महोत्सवम् इवालोक्य पुत्राव् एव विलोकयन्  ।  
युवेव वसुदेवो ऽभूद् विहायाभ्यागतां जराम्  ॥ ब्र्प्_१९३।४० ॥  
विस्तारिताक्षियुगला राजान्तःपुरयोषितः  ।  
नागरस्त्रीसमूहश् च द्रष्टुं न विरराम तौ  ॥ ब्र्प्_१९३।४१ ॥  
{स्त्रिय ऊचुः: }  
सख्यः पश्यत कृष्णस्य मुखम् अप्य् अम्बुजेक्षणम्  ।  
गजयुद्धकृतायास- स्वेदाम्बुकणिकाञ्चितम्  ॥ ब्र्प्_१९३।४२ ॥  
विकासीव सरोम्भोजम् अवश्यायजलोक्षितम्  ।  
परिभूताक्षरं जन्म सफलं क्रियतां दृशः  ॥ ब्र्प्_१९३।४३ ॥  
श्रीवत्साङ्कं जगद्धाम बालस्यैतद् विलोक्यताम्  ।  
विपक्षक्षपणं वक्षो भुजयुग्मं च भामिनि  ॥ ब्र्प्_१९३।४४ ॥  
वल्गता मुष्टिकेनैव चाणूरेण तथा परैः  ।  
क्रियते बलभद्रस्य हास्यम् ईषद् विलोक्यताम्  ॥ ब्र्प्_१९३।४५ ॥  
सख्यः पश्यत चाणूरं नियुद्धार्थम् अयं हरिः  ।  
समुपैति न सन्त्य् अत्र किं वृद्धा युक्तकारिणः  ॥ ब्र्प्_१९३।४६ ॥  
क्व यौवनोन्मुखीभूतः सुकुमारतनुर् हरिः  ।  
क्व वज्रकठिनाभोग- शरीरो ऽयं महासुरः  ॥ ब्र्प्_१९३।४७ ॥  
इमौ सुललितौ रङ्गे वर्तेते नवयौवनौ  ।  
दैतेयमल्लाश् चाणूर- प्रमुखास् त्व् अतिदारुणाः  ॥ ब्र्प्_१९३।४८ ॥  
नियुद्धप्राश्निकानां तु महान् एष व्यतिक्रमः  ।  
यद् बालबलिनोर् युद्धं मध्यस्थैः समुपेक्ष्यते  ॥ ब्र्प्_१९३।४९ ॥  
{व्यास उवाच: }  
इत्थं पुरस्त्रीलोकस्य वदतश् चालयन् भुवम्  ।  
ववर्ष हर्षोत्कर्षं च जनस्य भगवान् हरिः  ॥ ब्र्प्_१९३।५० ॥  
बलभद्रो ऽपि चास्फोट्य ववल्ग ललितं यदा  ।  
पदे पदे तदा भूमिर् न शीर्णा यत् तद् अद्भुतम्  ॥ ब्र्प्_१९३।५१ ॥  
चाणूरेण ततः कृष्णो युयुधे ऽमितविक्रमः  ।  
नियुद्धकुशलो दैत्यो बलदेवेन मुष्टिकः  ॥ ब्र्प्_१९३।५२ ॥  
सन्निपातावधूतैश् च चाणूरेण समं हरिः  ।  
क्षेपणैर् मुष्टिभिश् चैव कीलावज्रनिपातनैः  ॥ ब्र्प्_१९३।५३ ॥  
पादोद्भूतैः प्रमृष्टाभिस् तयोर् युद्धम् अभून् महत्  ।  
अशस्त्रम् अतिघोरं तत् तयोर् युद्धं सुदारुणम्  ॥ ब्र्प्_१९३।५४ ॥  
स्वबलप्राणनिष्पाद्यं समाजोत्सवसन्निधौ  ।  
यावद् यावच् च चाणूरो युयुधे हरिणा सह  ॥ ब्र्प्_१९३।५५ ॥  
प्राणहानिम् अवापाग्र्यां तावत् तावन् न बान्धवम्  ।  
कृष्णो ऽपि युयुधे तेन लीलयैव जगन्मयः  ॥ ब्र्प्_१९३।५६ ॥  
खेदाच् चालयता कोपान् निजशेषकरे करम्  ।  
बलक्षयं विवृद्धिं च दृष्ट्वा चाणूरकृष्णयोः  ॥ ब्र्प्_१९३।५७ ॥  
वारयाम् आस तूर्याणि कंसः कोपपरायणः  ।  
मृदङ्गादिषु वाद्येषु प्रतिषिद्धेषु तत्क्षणात्  ॥ ब्र्प्_१९३।५८ ॥  
खसङ्गतान्य् अवाद्यन्त दैवतूर्याण्य् अनेकशः  ।  
जय गोविन्द चाणूरं जहि केशव दानवम्  ॥ ब्र्प्_१९३।५९ ॥  
इत्य् अन्तर्धिगता देवास् तुष्टुवुस् ते प्रहर्षिताः  ।  
चाणूरेण चिरं कालं क्रीडित्वा मधुसूदनः  ॥ ब्र्प्_१९३।६० ॥  
उत्पाट्य भ्रामयाम् आस तद्वधाय कृतोद्यमः  ।  
भ्रामयित्वा शतगुणं दैत्यमल्लम् अमित्रजित्  ॥ ब्र्प्_१९३।६१ ॥  
भूमाव् आस्फोटयाम् आस गगने गतजीवितम्  ।  
भूमाव् आस्फोटितस् तेन चाणूरः शतधा भवन्  ॥ ब्र्प्_१९३।६२ ॥  
रक्तस्रावमहापङ्कां चकार स तदा भुवम्  ।  
बलदेवस् तु तत्कालं मुष्टिकेन महाबलः  ॥ ब्र्प्_१९३।६३ ॥  
युयुधे दैत्यमल्लेन चाणूरेण यथा हरिः  ।  
सो ऽप्य् एनं मुष्टिना मूर्ध्नि वक्षस्य् आहत्य जानुना  ॥ ब्र्प्_१९३।६४ ॥  
पातयित्वा धरापृष्ठे निष्पिपेष गतायुषम्  ।  
कृष्णस् तोशलकं भूयो मल्लराजं महाबलम्  ॥ ब्र्प्_१९३।६५ ॥  
वाममुष्टिप्रहारेण पातयाम् आस भूतले  ।  
चाणूरे निहते मल्ले मुष्टिके च निपातिते  ॥ ब्र्प्_१९३।६६ ॥  
नीते क्षयं तोशलके सर्वे मल्लाः प्रदुद्रुवुः  ।  
ववल्गतुस् तदा रङ्गे कृष्णसङ्कर्षणाव् उभौ  ॥ ब्र्प्_१९३।६७ ॥  
समानवयसो गोपान् बलाद् आकृष्य हर्षितौ  ।  
कंसो ऽपि कोपरक्ताक्षः प्राहोच्चैर् व्यायतान् नरान्  ॥ ब्र्प्_१९३।६८ ॥  
गोपाव् एतौ समाजौघान् निष्क्रम्येतां बलाद् इतः  ।  
नन्दो ऽपि गृह्यतां पापो निगडैर् आशु बध्यताम्  ॥ ब्र्प्_१९३।६९ ॥  
अवृद्धार्हेण दण्डेन वसुदेवो ऽपि वध्यताम्  ।  
वल्गन्ति गोपाः कृष्णेन ये चेमे सहिताः पुनः  ॥ ब्र्प्_१९३।७० ॥  
गावो ह्रियन्ताम् एषां च यच् चास्ति वसु किञ्चन  ।  
एवम् आज्ञापयन्तं तं प्रहस्य मधुसूदनः  ॥ ब्र्प्_१९३।७१ ॥  
उत्पत्यारुह्य तन्मञ्चं कंसं जग्राह वेगितः  ।  
केशेष्व् आकृष्य विगलत्- किरीटम् अवनीतले  ॥ ब्र्प्_१९३।७२ ॥  
स कंसं पातयाम् आस तस्योपरि पपात च  ।  
निःशेषजगदाधार- गुरुणा पततोपरि  ॥ ब्र्प्_१९३।७३ ॥  
कृष्णेन त्याजितः प्राणान्न् उग्रसेनात्मजो नृपः  ।  
मृतस्य केशेषु तदा गृहीत्वा मधुसूदनः  ॥ ब्र्प्_१९३।७४ ॥  
चकर्ष देहं कंसस्य रङ्गमध्ये महाबलः  ।  
गौरवेणातिमहता परिपातेन कृष्यता  ॥ ब्र्प्_१९३।७५ ॥  
कृता कंसस्य देहेन वेगितेन महात्मना  ।  
कंसे गृहीते कृष्णेन तद्भ्राताभ्यागतो रुषा  ॥ ब्र्प्_१९३।७६ ॥  
सुनामा बलभद्रेण लीलयैव निपातितः  ।  
ततो हाहाकृतं सर्वम् आसीत् तद् रङ्गमण्डलम्  ॥ ब्र्प्_१९३।७७ ॥  
अवज्ञया हतं दृष्ट्वा कृष्णेन मथुरेश्वरम्  ।  
कृष्णो ऽपि वसुदेवस्य पादौ जग्राह सत्वरम्  ॥ ब्र्प्_१९३।७८ ॥  
देवक्याश् च महाबाहुर् बलदेवसहायवान्  ।  
उत्थाप्य वसुदेवस् तु देवकी च जनार्दनम्  ।  
स्मृतजन्मोक्तवचनौ ताव् एव प्रणतौ स्थितौ  ॥ ब्र्प्_१९३।७९ ॥  
{वसुदेव उवाच: }  
प्रसीद देवदेवेश देवानां प्रवर प्रभो  ।  
तथावयोः प्रसादेन कृताभ्युद्धार केशव  ॥ ब्र्प्_१९३।८० ॥  
आराधितो यद् भगवान् अवतीर्णो गृहे मम  ।  
दुर्वृत्तनिधनार्थाय तेन नः पावितं कुलम्  ॥ ब्र्प्_१९३।८१ ॥  
त्वम् अन्तः सर्वभूतानां सर्वभूतेष्व् अवस्थितः  ।  
वर्तते च समस्तात्मंस् त्वत्तो भूतभविष्यती  ॥ ब्र्प्_१९३।८२ ॥  
यज्ञे त्वम् इज्यसे ऽचिन्त्य सर्वदेवमयाच्युत  ।  
त्वम् एव यज्ञो यज्वा च यज्ञानां परमेश्वर  ॥ ब्र्प्_१९३।८३ ॥  
सापह्नवं मम मनो यद् एतत् त्वयि जायते  ।  
देवक्याश् चात्मज प्रीत्या तद् अत्यन्तविडम्बना  ॥ ब्र्प्_१९३।८४ ॥  
त्वं कर्ता सर्वभूतानाम् अनादिनिधनो भवान्  ।  
क्व च मे मानुषस्यैषा जिह्वा पुत्रेति वक्ष्यति  ॥ ब्र्प्_१९३।८५ ॥  
जगद् एतज् जगन्नाथ सम्भूतम् अखिलं यतः  ।  
कया युक्त्या विना मायां सो ऽस्मत्तः सम्भविष्यति  ॥ ब्र्प्_१९३।८६ ॥  
यस्मिन् प्रतिष्ठितं सर्वं जगत् स्थावरजङ्गमम्  ।  
स कोष्ठोत्सङ्गशयनो मनुष्याज् जायते कथम्  ॥ ब्र्प्_१९३।८७ ॥  
स त्वं प्रसीद परमेश्वर पाहि विश्वम्  ब्र्प्_१९३।८८अ  
अंशावतारकरणैर् न ममासि पुत्रः  ब्र्प्_१९३।८८ब्  
आब्रह्मपादपमयं जगद् ईश सर्वं  ब्र्प्_१९३।८८च्  
चित्ते विमोहयसि किं परमेश्वरात्मन्  ब्र्प्_१९३।८८द्  
मायाविमोहितदृशा तनयो ममेति  ब्र्प्_१९३।८९अ  
कंसाद् भयं कृतवता तु मयातितीव्रम्  ब्र्प्_१९३।८९ब्  
नीतो ऽसि गोकुलम् अरातिभयाकुलस्य  ब्र्प्_१९३।८९च्  
वृद्धिं गतो ऽसि मम चैव गवाम् अधीश  ब्र्प्_१९३।८९द्  
कर्माणि रुद्रमरुदश्विशतक्रतूनां  ब्र्प्_१९३।९०अ  
साध्यानि यानि न भवन्ति निरीक्षितानि  ब्र्प्_१९३।९०ब्  
त्वं विष्णुर् ईशजगताम् उपकारहेतोः  ब्र्प्_१९३।९०च्  
प्राप्तो ऽसि नः परिगतः परमो विमोहः  ब्र्प्_१९३।९०द्  
{व्यास उवाच: }  
तौ समुत्पन्नविज्ञानौ भगवत्कर्मदर्शनात्  ।  
देवकीवसुदेवौ तु दृष्ट्वा मायां पुनर् हरिः  ॥ ब्र्प्_१९४।१ ॥  
मोहाय यदुचक्रस्य विततान स वैष्णवीम्  ।  
उवाच चाम्ब भोस् तात चिराद् उत्कण्ठितेन तु  ॥ ब्र्प्_१९४।२ ॥  
भवन्तौ कंसभीतेन दृष्टौ सङ्कर्षणेन च  ।  
कुर्वतां याति यः कालो मातापित्रोर् अपूजनम्  ॥ ब्र्प्_१९४।३ ॥  
स वृथा क्लेशकारी वै साधूनाम् उपजायते  ।  
गुरुदेवद्विजातीनां मातापित्रोश् च पूजनम्  ॥ ब्र्प्_१९४।४ ॥  
कुर्वतः सफलं जन्म देहिनस् तात जायते  ।  
तत् क्षन्तव्यम् इदं सर्वम् अतिक्रमकृतं पितः  ।  
कंसवीर्यप्रतापाभ्याम् आवयोः परवश्ययोः  ॥ ब्र्प्_१९४।५ ॥  
{व्यास उवाच: }  
इत्य् उक्त्वाथ प्रणम्योभौ यदुवृद्धान् अनुक्रमात्  ।  
पादानतिभिः सस्नेहं चक्रतुः पौरमानसम्  ॥ ब्र्प्_१९४।६ ॥  
कंसपत्न्यस् ततः कंसं परिवार्य हतं भुवि  ।  
विलेपुर् मातरश् चास्य शोकदुःखपरिप्लुताः  ॥ ब्र्प्_१९४।७ ॥  
बहुप्रकारम् अस्वस्थाः पश्चात्तापातुरा हरिः  ।  
ताः समाश्वासयाम् आस स्वयम् अस्राविलेक्षणः  ॥ ब्र्प्_१९४।८ ॥  
उग्रसेनं ततो बन्धान् मुमोच मधुसूदनः  ।  
अभ्यषिञ्चत् तथैवैनं निजराज्ये हतात्मजम्  ॥ ब्र्प्_१९४।९ ॥  
राज्ये ऽभिषिक्तः कृष्णेन यदुसिंहः सुतस्य सः  ।  
चकार प्रेतकार्याणि ये चान्ये तत्र घातिताः  ॥ ब्र्प्_१९४।१० ॥  
कृतोर्ध्वदैहिकं चैनं सिंहासनगतं हरिः  ।  
उवाचाज्ञापय विभो यत् कार्यम् अविशङ्कया  ॥ ब्र्प्_१९४।११ ॥  
ययातिशापाद् वंशो ऽयम् अराज्यार्हो ऽपि साम्प्रतम्  ।  
मयि भृत्ये स्थिते देवान् आज्ञापयतु किं नृपैः  ॥ ब्र्प्_१९४।१२ ॥  
इत्य् उक्त्वा चोग्रसेनं तु वायुं प्रति जगाद ह  ।  
नृवाचा चैव भगवान् केशवः कार्यमानुषः  ॥ ब्र्प्_१९४।१३ ॥  
{श्रीकृष्ण उवाच: }  
गच्छेन्द्रं ब्रूहि वायो त्वम् अलं गर्वेण वासव  ।  
दीयताम् उग्रसेनाय सुधर्मा भवता सभा  ॥ ब्र्प्_१९४।१४ ॥  
कृष्णो ब्रवीति राजार्हम् एतद् रत्नम् अनुत्तमम्  ।  
सुधर्माख्या सभा युक्तम् अस्यां यदुभिर् आसितुम्  ॥ ब्र्प्_१९४।१५ ॥  
{व्यास उवाच: }  
इत्य् उक्तः पवनो गत्वा सर्वम् आह शचीपतिम्  ।  
ददौ सो ऽपि सुधर्माख्यां सभां वायोः पुरन्दरः  ॥ ब्र्प्_१९४।१६ ॥  
वायुना चाहृतां दिव्यां ते सभां यदुपुङ्गवाः  ।  
बुभुजुः सर्वरत्नाढ्यां गोविन्दभुजसंश्रयाः  ॥ ब्र्प्_१९४।१७ ॥  
विदिताखिलविज्ञानौ सर्वज्ञानमयाव् अपि  ।  
शिष्याचार्यक्रमं वीरौ ख्यापयन्तौ यदूत्तमौ  ॥ ब्र्प्_१९४।१८ ॥  
ततः सान्दीपनिं काश्यम् अवन्तिपुरवासिनम्  ।  
अस्त्रार्थं जग्मतुर् वीरौ बलदेवजनार्दनौ  ॥ ब्र्प्_१९४।१९ ॥  
तस्य शिष्यत्वम् अभ्येत्य गुरुवृत्तिपरौ हि तौ  ।  
दर्शयां चक्रतुर् वीराव् आचारम् अखिले जने  ॥ ब्र्प्_१९४।२० ॥  
सरहस्यं धनुर्वेदं ससङ्ग्रहम् अधीयताम्  ।  
अहोरात्रैश् चतुःषष्ट्या तद् अद्भुतम् अभूद् द्विजाः  ॥ ब्र्प्_१९४।२१ ॥  
सान्दीपनिर् असम्भाव्यं तयोः कर्मातिमानुषम्  ।  
विचिन्त्य तौ तदा मेने प्राप्तौ चन्द्रदिवाकरौ  ॥ ब्र्प्_१९४।२२ ॥  
अस्त्रग्रामम् अशेषं च प्रोक्तमात्रम् अवाप्य तौ  ।  
ऊचतुर् व्रियतां या ते दातव्या गुरुदक्षिणा  ॥ ब्र्प्_१९४।२३ ॥  
सो ऽप्य् अतीन्द्रियम् आलोक्य तयोः कर्म महामतिः  ।  
अयाचत मृतं पुत्रं प्रभासे लवणार्णवे  ॥ ब्र्प्_१९४।२४ ॥  
गृहीतास्त्रौ ततस् तौ तु गत्वा तं लवणोदधिम्  ।  
ऊचुतुश् च गुरोः पुत्रो दीयताम् इति सागरम्  ॥ ब्र्प्_१९४।२५ ॥  
कृताञ्जलिपुटश् चाब्धिस् ताव् अथ द्विजसत्तमाः  ।  
उवाच न मया पुत्रो हृतः सान्दीपनेर् इति  ॥ ब्र्प्_१९४।२६ ॥  
दैत्यः पञ्चजनो नाम शङ्खरूपः स बालकम्  ।  
जग्राह सो ऽस्ति सलिले ममैवासुरसूदन  ॥ ब्र्प्_१९४।२७ ॥  
इत्य् उक्तो ऽन्तर् जलं गत्वा हत्वा पञ्चजनं तथा  ।  
कृष्णो जग्राह तस्यास्थि- प्रभवं शङ्खम् उत्तमम्  ॥ ब्र्प्_१९४।२८ ॥  
यस्य नादेन दैत्यानां बलहानिः प्रजायते  ।  
देवानां वर्धते तेजो यात्य् अधर्मश् च सङ्क्षयम्  ॥ ब्र्प्_१९४।२९ ॥  
तं पाञ्चजन्यम् आपूर्य गत्वा यमपुरीं हरिः  ।  
बलदेवश् च बलवाञ् जित्वा वैवस्वतं यमम्  ॥ ब्र्प्_१९४।३० ॥  
तं बालं यातनासंस्थं यथापूर्वशरीरिणम्  ।  
पित्रे प्रदत्तवान् कृष्णो बलश् च बलिनां वरः  ॥ ब्र्प्_१९४।३१ ॥  
मथुरां च पुनः प्राप्ताव् उग्रसेनेन पालिताम्  ।  
प्रहृष्टपुरुषस्त्रीकाव् उभौ रामजनार्दनौ  ॥ ब्र्प्_१९४।३२ ॥  
{व्यास उवाच: }  
जरासन्धसुते कंस उपयेमे महाबलः  ।  
अस्तिः प्राप्तिश् च भो विप्रास् तयोर् भर्तृहणं हरिम्  ॥ ब्र्प्_१९५।१ ॥  
महाबलपरीवारो मागधाधिपतिर् बली  ।  
हन्तुम् अभ्याययौ कोपाज् जरासन्धः सयादवम्  ॥ ब्र्प्_१९५।२ ॥  
उपेत्य मथुरां सो ऽथ रुरोध मगधेश्वरः  ।  
अक्षौहिणीभिः सैन्यस्य त्रयोविंशतिभिर् वृतः  ॥ ब्र्प्_१९५।३ ॥  
निष्क्रम्याल्पपरीवाराव् उभौ रामजनार्दनौ  ।  
युयुधाते समं तस्य बलिनौ बलिसैनिकैः  ॥ ब्र्प्_१९५।४ ॥  
ततो बलश् च कृष्णश् च मतिं चक्रे महाबलः  ।  
आयुधानां पुराणानाम् आदाने मुनिसत्तमाः  ॥ ब्र्प्_१९५।५ ॥  
अनन्तरं चक्रशार्ङ्गे तूणौ चाप्य् अक्षयौ शरैः  ।  
आकाशाद् आगतौ वीरौ तदा कौमोदकी गदा  ॥ ब्र्प्_१९५।६ ॥  
हलं च बलभद्रस्य गगनाद् आगमत् करम्  ।  
बलस्याभिमतं विप्राः सुनन्दं मुशलं तथा  ॥ ब्र्प्_१९५।७ ॥  
ततो युद्धे पराजित्य स्वसैन्यं मगधाधिपम्  ।  
पुरीं विविशतुर् वीराव् उभौ रामजनार्दनौ  ॥ ब्र्प्_१९५।८ ॥  
जिते तस्मिन् सुदुर्वृत्ते जरासन्धे द्विजोत्तमाः  ।  
जीवमाने गते तत्र कृष्णो मेने न तं जितम्  ॥ ब्र्प्_१९५।९ ॥  
पुनर् अप्य् आजगामाथ जरासन्धो बलान्वितः  ।  
जितश् च रामकृष्णाभ्याम् अपकृत्य द्विजोत्तमाः  ॥ ब्र्प्_१९५।१० ॥  
दश चाष्टौ च सङ्ग्रामान् एवम् अत्यन्तदुर्मदः  ।  
यदुभिर् मागधो राजा चक्रे कृष्णपुरोगमैः  ॥ ब्र्प्_१९५।११ ॥  
सर्वेष्व् एव च युद्धेषु यदुभिः स पराजितः  ।  
अपक्रान्तो जरासन्धः स्वल्पसैन्यैर् बलाधिकः  ॥ ब्र्प्_१९५।१२ ॥  
तद् बलं यादवानां वै रक्षितं यद् अनेकशः  ।  
तत् तु सन्निधिमाहात्म्यं विष्णोर् अंशस्य चक्रिणः  ॥ ब्र्प्_१९५।१३ ॥  
मनुष्यधर्मशीलस्य लीला सा जगतः पतेः  ।  
अस्त्राण्य् अनेकरूपाणि यद् अरातिषु मुञ्चति  ॥ ब्र्प्_१९५।१४ ॥  
मनसैव जगत्सृष्टि- संहारं तु करोति यः  ।  
तस्यारिपक्षक्षपणे कियान् उद्यमविस्तरः  ॥ ब्र्प्_१९५।१५ ॥  
तथापि च मनुष्याणां धर्मस् तदनुवर्तनम्  ।  
कुर्वन् बलवता सन्धिं हीनैर् युद्धं करोत्य् असौ  ॥ ब्र्प्_१९५।१६ ॥  
साम चोपप्रदानं च तथा भेदं च दर्शयन्  ।  
करोति दण्डपातं च क्वचिद् एव पलायनम्  ॥ ब्र्प्_१९५।१७ ॥  
मनुष्यदेहिनां चेष्टाम् इत्य् एवम् अनुवर्तते  ।  
लीला जगत्पतेस् तस्य च्छन्दतः सम्प्रवर्तते  ॥ ब्र्प्_१९५।१८ ॥  
{व्यास उवाच: }  
गार्ग्यं गोष्ठे द्विजो श्यालः षण्ढ इत्य् उक्तवान् द्विजाः  ।  
यदूनां सन्निधौ सर्वे जहसुर् यादवास् तदा  ॥ ब्र्प्_१९६।१ ॥  
ततः कोपसमाविष्टो दक्षिणापथम् एत्य सः  ।  
सुतम् इच्छंस् तपस् तेपे यदुचक्रभयावहम्  ॥ ब्र्प्_१९६।२ ॥  
आराधयन् महादेवं सो ऽयश् चूर्णम् अभक्षयत्  ।  
ददौ वरं च तुष्टो ऽसौ वर्षे द्वादशके हरः  ॥ ब्र्प्_१९६।३ ॥  
सम्भावयाम् आस स तं यवनेशो ह्य् अनात्मजम्  ।  
तद्योषित्सङ्गमाच् चास्य पुत्रो ऽभूद् अलिसप्रभः  ॥ ब्र्प्_१९६।४ ॥  
तं कालयवनं नाम राज्ये स्वे यवनेश्वरः  ।  
अभिषिच्य वनं यातो वज्राग्रकठिनोरसम्  ॥ ब्र्प्_१९६।५ ॥  
स तु वीर्यमदोन्मत्तः पृथिव्यां बलिनो नृपान्  ।  
पप्रच्छ नारदश् चास्मै कथयाम् आस यादवान्  ॥ ब्र्प्_१९६।६ ॥  
म्लेच्छकोटिसहस्राणां सहस्रैः सो ऽपि संवृतः  ।  
गजाश्वरथसम्पन्नैश् चकार परमोद्यमम्  ॥ ब्र्प्_१९६।७ ॥  
प्रययौ चातवच्छिन्नैः प्रयाणैः स दिने दिने  ।  
यादवान् प्रति सामर्षो मुनयो मथुरां पुरीम्  ॥ ब्र्प्_१९६।८ ॥  
कृष्णो ऽपि चिन्तयाम् आस क्षपितं यादवं बलम्  ।  
यवनेन समालोक्य मागधः सम्प्रयास्यति  ॥ ब्र्प्_१९६।९ ॥  
मागधस्य बलं क्षीणं स कालयवनो बली  ।  
हन्ता तद् इदम् आयातं यदूनां व्यसनं द्विधा  ॥ ब्र्प्_१९६।१० ॥  
तस्माद् दुर्गं करिष्यामि यदूनाम् अतिदुर्जयम्  ।  
स्त्रियो ऽपि यत्र युध्येयुः किं पुनर् वृष्णियादवाः  ॥ ब्र्प्_१९६।११ ॥  
मयि मत्ते प्रमत्ते वा सुप्ते प्रवसिते ऽपि वा  ।  
यादवाभिभवं दुष्टा मा कुर्वन् वैरिणो ऽधिकम्  ॥ ब्र्प्_१९६।१२ ॥  
इति सञ्चिन्त्य गोविन्दो योजनानि महोदधिम्  ।  
ययाचे द्वादश पुरीं द्वारकां तत्र निर्ममे  ॥ ब्र्प्_१९६।१३ ॥  
महोद्यानां महावप्रां तडागशतशोभिताम्  ।  
प्राकारशतसम्बाधाम् इन्द्रस्येवामरावतीम्  ॥ ब्र्प्_१९६।१४ ॥  
मथुरावासिनं लोकं तत्रानीय जनार्दनः  ।  
आसन्ने कालयवने मथुरां च स्वयं ययौ  ॥ ब्र्प्_१९६।१५ ॥  
बहिर् आवासिते सैन्ये मथुराया निरायुधः  ।  
निर्जगाम स गोविन्दो ददर्श यवनश् च तम्  ॥ ब्र्प्_१९६।१६ ॥  
स ज्ञात्वा वासुदेवं तं बाहुप्रहरणो नृपः  ।  
अनुयातो महायोगि- चेतोभिः प्राप्यते न यः  ॥ ब्र्प्_१९६।१७ ॥  
तेनानुयातः कृष्णो ऽपि प्रविवेश महागुहाम्  ।  
यत्र शेते महावीर्यो मुचुकुन्दो नरेश्वरः  ॥ ब्र्प्_१९६।१८ ॥  
सो ऽपि प्रविष्टो यवनो दृष्ट्वा शय्यागतं नरम्  ।  
पादेन ताडयाम् आस कृष्णं मत्वा स दुर्मतिः  ॥ ब्र्प्_१९६।१९ ॥  
दृष्टमात्रश् च तेनासौ जज्वाल यवनो ऽग्निना  ।  
तत्क्रोधजेन मुनयो भस्मीभूतश् च तत्क्षणात्  ॥ ब्र्प्_१९६।२० ॥  
स हि देवासुरे युद्धे गत्वा जित्वा महासुरान्  ।  
निद्रार्तः सुमहाकालं निद्रां वव्रे वरं सुरान्  ॥ ब्र्प्_१९६।२१ ॥  
प्रोक्तश् च देवैः संसुप्तं यस् त्वाम् उत्थापयिष्यति  ।  
देहजेनाग्निना सद्यः स तु भस्मीभविष्यति  ॥ ब्र्प्_१९६।२२ ॥  
एवं दग्ध्वा स तं पापं दृष्ट्वा च मधुसूदनम्  ।  
कस् त्वम् इत्य् आह सो ऽप्य् आह जातो ऽहं शशिनः कुले  ॥ ब्र्प्_१९६।२३ ॥  
वसुदेवस्य तनयो यदुवंशसमुद्भवः  ।  
मुचुकुन्दो ऽपि तच् छ्रुत्वा वृद्धगार्ग्यवचः स्मरन्  ॥ ब्र्प्_१९६।२४ ॥  
संस्मृत्य प्रणिपत्यैनं सर्वं सर्वेश्वरं हरिम्  ।  
प्राह ज्ञातो भवान् विष्णोर् अंशस् त्वं परमेश्वरः  ॥ ब्र्प्_१९६।२५ ॥  
पुरा गार्ग्येण कथितम् अष्टाविंशतिमे युगे  ।  
द्वापरान्ते हरेर् जन्म यदुवंशे भविष्यति  ॥ ब्र्प्_१९६।२६ ॥  
स त्वं प्राप्तो न सन्देहो मर्त्यानाम् उपकारकृत्  ।  
तथा हि सुमहत् तेजो नालं सोढुम् अहं तव  ॥ ब्र्प्_१९६।२७ ॥  
तथा हि सुमहाम्भोद- ध्वनिधीरतरं ततः  ।  
वाक्यं तम् इति होवाच युष्मत्पादसुलालितम्  ॥ ब्र्प्_१९६।२८ ॥  
देवासुरे महायुद्धे दैत्याश् च सुमहाभटाः  ।  
न शेकुस् ते महत् तेजस् तत् तेजो न सहाम्य् अहम्  ॥ ब्र्प्_१९६।२९ ॥  
संसारपतितस्यैको जन्तोस् त्वं शरणं परम्  ।  
सम्प्रसीद प्रपन्नार्ति- हर्ता हर ममाशुभम्  ॥ ब्र्प्_१९६।३० ॥  
त्वं पयोनिधयः शैलाः सरितश् च वनानि च  ।  
मेदिनी गगनं वायुर् आपो ऽग्निस् त्वं तथा पुमान्  ॥ ब्र्प्_१९६।३१ ॥  
पुंसः परतरं सर्वं व्याप्य जन्म विकल्पवत्  ।  
शब्दादिहीनम् अजरं वृद्धिक्षयविवर्जितम्  ॥ ब्र्प्_१९६।३२ ॥  
त्वत्तो ऽमरास् तु पितरो यक्षगन्धर्वराक्षसाः  ।  
सिद्धाश् चाप्सरसस् त्वत्तो मनुष्याः पशवः खगाः  ॥ ब्र्प्_१९६।३३ ॥  
सरीसृपा मृगाः सर्वे त्वत्तश् चैव महीरुहाः  ।  
यच् च भूतं भविष्यद् वा किञ्चिद् अत्र चराचरे  ॥ ब्र्प्_१९६।३४ ॥  
अमूर्तं मूर्तम् अथवा स्थूलं सूक्ष्मतरं तथा  ।  
तत् सर्वं त्वं जगत्कर्तर् नास्ति किञ्चित् त्वया विना  ॥ ब्र्प्_१९६।३५ ॥  
मया संसारचक्रे ऽस्मिन् भ्रमता भगवन् सदा  ।  
तापत्रयाभिभूतेन न प्राप्ता निर्वृतिः क्वचित्  ॥ ब्र्प्_१९६।३६ ॥  
दुःखान्य् एव सुखानीति मृगतृष्णाजलाशयः  ।  
मया नाथ गृहीतानि तानि तापाय मे ऽभवन्  ॥ ब्र्प्_१९६।३७ ॥  
राज्यम् उर्वी बलं कोशो मित्रपक्षस् तथात्मजाः  ।  
भार्या भृत्यजना ये च शब्दाद्या विषयाः प्रभो  ॥ ब्र्प्_१९६।३८ ॥  
सुखबुद्ध्या मया सर्वं गृहीतम् इदम् अव्यय  ।  
परिणामे च देवेश तापात्मकम् अभून् मम  ॥ ब्र्प्_१९६।३९ ॥  
देवलोकगतिं प्राप्तो नाथ देवगणो ऽपि हि  ।  
मत्तः साहाय्यकामो ऽभूच् छाश्वती कुत्र निर्वृतिः  ॥ ब्र्प्_१९६।४० ॥  
त्वाम् अनाराध्य जगतां सर्वेषां प्रभवास्पदम्  ।  
शाश्वती प्राप्यते केन परमेश्वर निर्वृतिः  ॥ ब्र्प्_१९६।४१ ॥  
त्वन्मायामूढमनसो जन्ममृत्युजरादिकान्  ।  
अवाप्य पापान् पश्यन्ति प्रेतराजानम् अन्तरा  ॥ ब्र्प्_१९६।४२ ॥  
ततः पाशशतैर् बद्धा नरकेष्व् अतिदारुणम्  ।  
प्राप्नुवन्ति महद् दुःखं विश्वरूपम् इदं तव  ॥ ब्र्प्_१९६।४३ ॥  
अहम् अत्यन्तविषयी मोहितस् तव मायया  ।  
ममत्वागाधगर्तान्ते भ्रमामि परमेश्वर  ॥ ब्र्प्_१९६।४४ ॥  
सो ऽहं त्वां शरणम् अपारम् ईशम् ईड्यं  ब्र्प्_१९६।४५अ  
सम्प्राप्तः परमपदं यतो न किञ्चित्  ब्र्प्_१९६।४५ब्  
संसारश्रमपरितापतप्तचेता  ब्र्प्_१९६।४५च्  
निर्विण्णे परिणतधाम्नि साभिलाषः  ब्र्प्_१९६।४५द्  
{व्यास उवाच: }  
इत्थं स्तुतस् तदा तेन मुचुकुन्देन धीमता  ।  
प्राहेशः सर्वभूतानाम् अनादिनिधनो हरिः  ॥ ब्र्प्_१९७।१ ॥  
{श्रीकृष्ण उवाच: }  
यथाभिवाञ्छितांल् लोकान् दिव्यान् गच्छ नरेश्वर  ।  
अव्याहतपरैश्वर्यो मत्प्रसादोपबृंहितः  ॥ ब्र्प्_१९७।२ ॥  
भुक्त्वा दिव्यान् महाभोगान् भविष्यसि महाकुले  ।  
जातिस्मरो मत्प्रसादात् ततो मोक्षम् अवाप्स्यसि  ॥ ब्र्प्_१९७।३ ॥  
{व्यास उवाच: }  
इत्य् उक्तः प्रणिपत्येशं जगताम् अच्युतं नृपः  ।  
गुहामुखाद् विनिष्क्रान्तो ददृशे सो ऽल्पकान् नरान्  ॥ ब्र्प्_१९७।४ ॥  
ततः कलियुगं ज्ञात्वा प्राप्तं तप्तुं ततो नृपः  ।  
नरनारायणस्थानं प्रययौ गन्धमादनम्  ॥ ब्र्प्_१९७।५ ॥  
कृष्णो ऽपि घातयित्वारिम् उपायेन हि तद्बलम्  ।  
जग्राह मथुराम् एत्य हस्त्यश्वस्यन्दनोज्ज्वलम्  ॥ ब्र्प्_१९७।६ ॥  
आनीय चोग्रसेनाय द्वारवत्यां न्यवेदयत्  ।  
पराभिभवनिःशङ्कं बभूव च यदोः कुलम्  ॥ ब्र्प्_१९७।७ ॥  
बलदेवो ऽपि विप्रेन्द्राः प्रशान्ताखिलविग्रहः  ।  
ज्ञातिदर्शनसोत्कण्ठः प्रययौ नन्दगोकुलम्  ॥ ब्र्प्_१९७।८ ॥  
ततो गोपाश् च गोप्यश् च यथापूर्वम् अमित्रजित्  ।  
तथैवाभ्यवदत् प्रेम्णा बहुमानपुरःसरम्  ॥ ब्र्प्_१९७।९ ॥  
कैश् चापि सम्परिष्वक्तः कांश्चित् स परिषस्वजे  ।  
हासं चक्रे समं कैश्चिद् गोपगोपीजनैस् तथा  ॥ ब्र्प्_१९७।१० ॥  
प्रियाण्य् अनेकान्य् अवदन् गोपास् तत्र हलायुधम्  ।  
गोप्यश् च प्रेममुदिताः प्रोचुः सेर्ष्यम् अथापराः  ॥ ब्र्प्_१९७।११ ॥  
गोप्यः पप्रच्छुर् अपरा नागरीजनवल्लभः  ।  
कच्चिद् आस्ते सुखं कृष्णश् चलत्प्रेमरसाकुलः  ॥ ब्र्प्_१९७।१२ ॥  
अस्मच्चेष्टोपहसनं न कच्चित् पुरयोषिताम्  ।  
सौभाग्यमानम् अधिकं करोति क्षणसौहृदः  ॥ ब्र्प्_१९७।१३ ॥  
कच्चित् स्मरति नः कृष्णो गीतानुगमनं कृतम्  ।  
अप्य् असौ मातरं द्रष्टुं सकृद् अप्य् आगमिष्यति  ॥ ब्र्प्_१९७।१४ ॥  
अथवा किं तदालापैः क्रियन्ताम् अपराः कथाः  ।  
यद् अस्माभिर् विना तेन विनास्माकं भविष्यति  ॥ ब्र्प्_१९७।१५ ॥  
पिता माता तथा भ्राता भर्ता बन्धुजनश् च कः  ।  
न त्यक्तस् तत्कृते श्माभिर् अकृतज्ञस् ततो हि सः  ॥ ब्र्प्_१९७।१६ ॥  
तथापि कच्चिद् आत्मीयम् इहागमनसंश्रयम्  ।  
करोति कृष्णो वक्तव्यं भवता वचनामृतम्  ॥ ब्र्प्_१९७।१७ ॥  
दामोदरो ऽसौ गोविन्दः पुरस्त्रीसक्तमानसः  ।  
अपेतप्रीतिर् अस्मासु दुर्दर्शः प्रतिभाति नः  ॥ ब्र्प्_१९७।१८ ॥  
{व्यास उवाच: }  
आमन्त्रितः स कृष्णेति पुनर् दामोदरेति च  ।  
जहसुः सुस्वरं गोप्यो हरिणा कृष्टचेतसः  ॥ ब्र्प्_१९७।१९ ॥  
सन्देशैः सौम्यमधुरैः प्रेमगर्भैर् अगर्वितैः  ।  
रामेणाश्वासिता गोप्यः कृष्णस्यातिमधुस्वरैः  ॥ ब्र्प्_१९७।२० ॥  
गोपैश् च पूर्ववद् रामः परिहासमनोहरैः  ।  
कथाश् चकार प्रेम्णा च सह तैर् व्रजभूमिषु  ॥ ब्र्प्_१९७।२१ ॥  
{व्यास उवाच: }  
वने विहरतस् तस्य सह गोपैर् महात्मनः  ।  
मानुषच्छद्मरूपस्य शेषस्य धरणीभृतः  ॥ ब्र्प्_१९८।१ ॥  
निष्पादितोरुकार्यस्य कार्येणैवावतारिणः  ।  
उपभोगार्थम् अत्यर्थं वरुणः प्राह वारुणीम्  ॥ ब्र्प्_१९८।२ ॥  
{वरुण उवाच: }  
अभीष्टां सर्वदा ह्य् अस्य मदिरे त्वं महौजसः  ।  
अनन्तस्योपभोगाय तस्य गच्छ मुदे शुभे  ॥ ब्र्प्_१९८।३ ॥  
{व्यास उवाच: }  
इत्य् उक्ता वारुणी तेन सन्निधानम् अथाकरोत्  ।  
वृन्दावनतटोत्पन्न- कदम्बतरुकोटरे  ॥ ब्र्प्_१९८।४ ॥  
विचरन् बलदेवो ऽपि मदिरागन्धम् उद्धतम्  ।  
आघ्राय मदिराहर्षम् अवापाथ पुरातनम्  ॥ ब्र्प्_१९८।५ ॥  
ततः कदम्बात् सहसा मद्यधारां स लाङ्गली  ।  
पतन्तीं वीक्ष्य मुनयः प्रययौ परमां मुदम्  ॥ ब्र्प्_१९८।६ ॥  
पपौ च गोपगोपीभिः समवेतो मुदान्वितः  ।  
उपगीयमानो ललितं गीतवाद्यविशारदैः  ॥ ब्र्प्_१९८।७ ॥  
श्रमतो ऽत्यन्तघर्माम्भः- कणिकामौक्तिकोज्ज्वलः  ।  
आगच्छ यमुने स्नातुम् इच्छामीत्य् आह विह्वलः  ॥ ब्र्प्_१९८।८ ॥  
तस्य वाचं नदी सा तु मत्तोक्ताम् अवमन्य वै  ।  
नाजगाम ततः क्रुद्धो हलं जग्राह लाङ्गली  ॥ ब्र्प्_१९८।९ ॥  
गृहीत्वा तां तटेनैव चकर्ष मदविह्वलः  ।  
पापे नायासि नायासि गम्यताम् इच्छयान्यतः  ॥ ब्र्प्_१९८।१० ॥  
सा कृष्टा तेन सहसा मार्गं सन्त्यज्य निम्नगा  ।  
यत्रास्ते बलदेवो ऽसौ प्लावयाम् आस तद् वनम्  ॥ ब्र्प्_१९८।११ ॥  
शरीरिणी तथोपेत्य त्रासविह्वललोचना  ।  
प्रसीदेत्य् अब्रवीद् रामं मुञ्च मां मुशलायुध  ॥ ब्र्प्_१९८।१२ ॥  
सो ऽब्रवीद् अवजानासि मम शौर्यबलं यदि  ।  
सो ऽहं त्वां हलपातेन नयिष्यामि सहस्रधा  ॥ ब्र्प्_१९८।१३ ॥  
{व्यास उवाच: }  
इत्य् उक्तयातिसन्त्रस्तस् तया नद्या प्रसादितः  ।  
भूभागे प्लाविते तत्र मुमोच यमुनां बलः  ॥ ब्र्प्_१९८।१४ ॥  
ततः स्नातस्य वै कान्तिर् आजगाम महावने  ।  
अवतंसोत्पलं चारु गृहीत्वैकं च कुण्डलम्  ॥ ब्र्प्_१९८।१५ ॥  
वरुणप्रहितां चास्मै मालाम् अम्लानपङ्कजाम्  ।  
समुद्रार्हे तथा वस्त्रे नीले लक्ष्मीर् अयच्छत  ॥ ब्र्प्_१९८।१६ ॥  
कृतावतंसः स तदा चारुकुण्डलभूषितः  ।  
नीलाम्बरधरः स्रग्वी शुशुभे कान्तिसंयुतः  ॥ ब्र्प्_१९८।१७ ॥  
इत्थं विभूषितो रेमे तत्र रामस् तदा व्रजे  ।  
मासद्वयेन यातश् च पुनः स मथुरां पुरीम्  ॥ ब्र्प्_१९८।१८ ॥  
रेवतीं चैव तनयां रैवतस्य महीपतेः  ।  
उपयेमे बलस् तस्यां जज्ञाते निशठोल्मुकौ  ॥ ब्र्प्_१९८।१९ ॥  
{व्यास उवाच: }  
भीष्मकः कुण्डिने राजा विदर्भविषये ऽभवत्  ।  
रुक्मिणी तस्य दुहिता रुक्मी चैव सुतो द्विजाः  ॥ ब्र्प्_१९९।१ ॥  
रुक्मिणीं चकमे कृष्णः सा च तं चारुहासिनी  ।  
न ददौ याचते चैनां रुक्मी द्वेषेण चक्रिणे  ॥ ब्र्प्_१९९।२ ॥  
ददौ स शिशुपालाय जरासन्धप्रचोदितः  ।  
भीष्मको रुक्मिणा सार्धं रुक्मिणीम् उरुविक्रमः  ॥ ब्र्प्_१९९।३ ॥  
विवाहार्थं ततः सर्वे जरासन्धमुखा नृपाः  ।  
भीष्मकस्य पुरं जग्मुः शिशुपालश् च कुण्डिनम्  ॥ ब्र्प्_१९९।४ ॥  
कृष्णो ऽपि बलभद्राद्यैर् यदुभिः परिवारितः  ।  
प्रययौ कुण्डिनं द्रष्टुं विवाहं चैद्यभूपतेः  ॥ ब्र्प्_१९९।५ ॥  
श्वोभाविनि विवाहे तु तां कन्यां हृतवान् हरिः  ।  
विपक्षभावम् आसाद्य रामाद्येष्व् एव बन्धुषु  ॥ ब्र्प्_१९९।६ ॥  
ततश् च पौण्ड्रकः श्रीमान् दन्तवक्त्रो विदूरथः  ।  
शिशुपालो जरासन्धः शाल्वाद्याश् च महीभृतः  ॥ ब्र्प्_१९९।७ ॥  
कुपितास् ते हरिं हन्तुं चक्रुर् उद्योगम् उत्तमम्  ।  
निर्जिताश् च समागम्य रामाद्यैर् यदुपुङ्गवैः  ॥ ब्र्प्_१९९।८ ॥  
कुण्डिनं न प्रवेक्ष्यामि अहत्वा युधि केशवम्  ।  
कृत्वा प्रतिज्ञां रुक्मी च हन्तुं कृष्णम् अभिद्रुतः  ॥ ब्र्प्_१९९।९ ॥  
हत्वा बलं स नागाश्व- पत्तिस्यन्दनसङ्कुलम्  ।  
निर्जितः पातितश् चोर्व्यां लीलयैव स चक्रिणा  ॥ ब्र्प्_१९९।१० ॥  
निर्जित्य रुक्मिणं सम्यग् उपयेमे स रुक्मिणीम्  ।  
राक्षसेन विधानेन सम्प्राप्तो मधुसूदनः  ॥ ब्र्प्_१९९।११ ॥  
तस्यां जज्ञे च प्रद्युम्नो मदनांशः स वीर्यवान्  ।  
जहार शम्बरो यं वै यो जघान च शम्बरम्  ॥ ब्र्प्_१९९।१२ ॥  
{मुनय ऊचुः: }  
शम्बरेण हृतो वीरः प्रद्युम्नः स कथं पुनः  ।  
शम्बरश् च महावीर्यः प्रद्युम्नेन कथं हतः  ॥ ब्र्प्_२००।१ ॥  
{व्यास उवाच: }  
षष्ठे ऽह्नि जातमात्रे तु प्रद्युम्नं सूतिकागृहात्  ।  
ममैष हन्तेति द्विजा हृतवान् कालशम्बरः  ॥ ब्र्प्_२००।२ ॥  
नीत्वा चिक्षेप चैवैनं ग्राहो ऽग्रे लवणार्णवे  ।  
कल्लोलजनितावर्ते सुघोरे मकरालये  ॥ ब्र्प्_२००।३ ॥  
पतितं चैव तत्रैको मत्स्यो जग्राह बालकम्  ।  
न ममार च तस्यापि जठरानलदीपितः  ॥ ब्र्प्_२००।४ ॥  
मत्स्यबन्धैश् च मत्स्यो ऽसौ मत्स्यैर् अन्यैः सह द्विजाः  ।  
घातितो ऽसुरवर्याय शम्बराय निवेदितः  ॥ ब्र्प्_२००।५ ॥  
तस्य मायावती नाम पत्नी सर्वगृहेश्वरी  ।  
कारयाम् आस सूदानाम् आधिपत्यम् अनिन्दिता  ॥ ब्र्प्_२००।६ ॥  
दारिते मत्स्यजठरे ददृशे सातिशोभनम्  ।  
कुमारं मन्मथतरोर् दग्धस्य प्रथमाङ्कुरम्  ॥ ब्र्प्_२००।७ ॥  
को ऽयं कथम् अयं मत्स्य- जठरे समुपागतः  ।  
इत्य् एवं कौतुकाविष्टां तां तन्वीं प्राह नारदः  ॥ ब्र्प्_२००।८ ॥  
{नारद उवाच: }  
अयं समस्तजगतां सृष्टिसंहारकारिणा  ।  
शम्बरेण हृतः कृष्ण- तनयः सूतिकागृहात्  ॥ ब्र्प्_२००।९ ॥  
क्षिप्तः समुद्रे मत्स्येन निगीर्णस् ते वशं गतः  ।  
नररत्नम् इदं सुभ्रु विश्रब्धा परिपालय  ॥ ब्र्प्_२००।१० ॥  
{व्यास उवाच: }  
नारदेनैवम् उक्ता सा पालयाम् आस तं शिशुम्  ।  
बाल्याद् एवातिरागेण रूपातिशयमोहिता  ॥ ब्र्प्_२००।११ ॥  
स यदा यौवनाभोग- भूषितो ऽभूद् द्विजोत्तमाः  ।  
साभिलाषा तदा सा तु बभूव गजगामिनी  ॥ ब्र्प्_२००।१२ ॥  
मायावती ददौ चास्मै माया सर्वा महात्मने  ।  
प्रद्युम्नायात्मभूताय तन्न्यस्तहृदयेक्षणा  ।  
प्रसज्जन्तीं तु ताम् आह स कार्ष्णिः कमललोचनः  ॥ ब्र्प्_२००।१३ ॥  
{प्रद्युम्न उवाच: }  
मातृभावं विहायैव किमर्थं वर्तसे ऽन्यथा  ॥* ब्र्प्_२००।१४ ॥  
{व्यास उवाच: }  
सा चास्मै कथयाम् आस न पुत्रस् त्वं ममेति वै  ।  
तनयं त्वाम् अयं विष्णोर् हृतवान् कालशम्बरः  ॥ ब्र्प्_२००।१५ ॥  
क्षिप्तः समुद्रे मत्स्यस्य सम्प्राप्तो जठरान् मया  ।  
सा तु रोदिति ते माता कान्ताद्याप्य् अतिवत्सला  ॥ ब्र्प्_२००।१६ ॥  
{व्यास उवाच: }  
इत्य् उक्तः शम्बरं युद्धे प्रद्युम्नः स समाह्वयत्  ।  
क्रोधाकुलीकृतमना युयुधे च महाबलः  ॥ ब्र्प्_२००।१७ ॥  
हत्वा सैन्यम् अशेषं तु तस्य दैत्यस्य माधविः  ।  
सप्त माया व्यतिक्रम्य मायां संयुयुजे ऽष्टमीम्  ॥ ब्र्प्_२००।१८ ॥  
तया जघान तं दैत्यं मायया कालशम्बरम्  ।  
उत्पत्य च तया सार्धम् आजगाम पितुः पुरम्  ॥ ब्र्प्_२००।१९ ॥  
अन्तःपुरे च पतितं मायावत्या समन्वितम्  ।  
तं दृष्ट्वा हृष्टसङ्कल्पा बभूवुः कृष्णयोषितः  ।  
रुक्मिणी चाब्रवीत् प्रेम्णा आसक्तदृष्टिर् अनिन्दिता  ॥ ब्र्प्_२००।२० ॥  
{रुक्मिण्य् उवाच: }  
धन्यायाः खल्व् अयं पुत्रो वर्तते नवयौवने  ।  
अस्मिन् वयसि पुत्रो मे प्रद्युम्नो यदि जीवति  ॥ ब्र्प्_२००।२१ ॥  
सभाग्या जननी वत्स त्वया कापि विभूषिता  ।  
अथवा यादृशः स्नेहो मम यादृग् वपुश् च ते  ।  
हरेर् अपत्यं सुव्यक्तं भवान् वत्स भविष्यति  ॥ ब्र्प्_२००।२२ ॥  
{व्यास उवाच: }  
एतस्मिन्न् अन्तरे प्राप्तः सह कृष्णेन नारदः  ।  
अन्तःपुरवरां देवीं रुक्मिणीं प्राह हर्षितः  ॥ ब्र्प्_२००।२३ ॥  
{श्रीकृष्ण उवाच: }  
एष ते तनयः सुभ्रु हत्वा शम्बरम् आगतः  ।  
हृतो येनाभवत् पूर्वं पुत्रस् ते सूतिकागृहात्  ॥ ब्र्प्_२००।२४ ॥  
इयं मायावती भार्या तनयस्यास्य ते सती  ।  
शम्बरस्य न भार्येयं श्रूयताम् अत्र कारणम्  ॥ ब्र्प्_२००।२५ ॥  
मन्मथे तु गते नाशं तदुद्भवपरायणा  ।  
शम्बरं मोहयाम् आस मायारूपेण रुक्मिणि  ॥ ब्र्प्_२००।२६ ॥  
विवाहाद्युपभोगेषु रूपं मायामयं शुभम्  ।  
दर्शयाम् आस दैत्यस्य तस्येयं मदिरेक्षणा  ॥ ब्र्प्_२००।२७ ॥  
कामो ऽवतीर्णः पुत्रस् ते तस्येयं दयिता रतिः  ।  
विशङ्का नात्र कर्तव्या स्नुषेयं तव शोभना  ॥ ब्र्प्_२००।२८ ॥  
{व्यास उवाच: }  
ततो हर्षसमाविष्टौ रुक्मिणीकेशवौ तदा  ।  
नगरी च समस्ता सा साधु साध्व् इत्य् अभाषत  ॥ ब्र्प्_२००।२९ ॥  
चिरं नष्टेन पुत्रेण सङ्गतां प्रेक्ष्य रुक्मिणीम्  ।  
अवाप विस्मयं सर्वो द्वारवत्यां जनस् तदा  ॥ ब्र्प्_२००।३० ॥  
{व्यास उवाच: }  
चारुदेष्णं सुदेष्णं च चारुदेहं च शोभनम्  ।  
सुषेणं चारुगुप्तं च भद्रचारुं तथापरम्  ॥ ब्र्प्_२०१।१ ॥  
चारुविन्दं सुचारुं च चारुं च बलिनां वरम्  ।  
रुक्मिण्य् अजनयत् पुत्रान् कन्यां चारुमतीं तथा  ॥ ब्र्प्_२०१।२ ॥  
अन्याश् च भार्याः कृष्णस्य बभूवुः सप्त शोभनाः  ।  
कालिन्दी मित्रविन्दा च सत्या नाग्नजिती तथा  ॥ ब्र्प्_२०१।३ ॥  
देवी जाम्बवती चापि सदा तुष्टा तु रोहिणी  ।  
मद्रराजसुता चान्या सुशीला शीलमण्डला  ॥ ब्र्प्_२०१।४ ॥  
सात्राजिती सत्यभामा लक्ष्मणा चारुहासिनी  ।  
षोडशात्र सहस्राणि स्त्रीणाम् अन्यानि चक्रिणः  ॥ ब्र्प्_२०१।५ ॥  
प्रद्युम्नो ऽपि महावीर्यो रुक्मिणस् तनयां शुभाम्  ।  
स्वयंवरस्थां जग्राह सापि तं तनयं हरेः  ॥ ब्र्प्_२०१।६ ॥  
तस्याम् अस्याभवत् पुत्रो महाबलपराक्रमः  ।  
अनिरुद्धो रणे रुद्धो वीर्योदधिर् अरिन्दमः  ॥ ब्र्प्_२०१।७ ॥  
तस्यापि रुक्मिणः पौत्रीं वरयाम् आस केशवः  ।  
दौहित्राय ददौ रुक्मी स्पर्धयन्न् अपि शौरिणा  ॥ ब्र्प्_२०१।८ ॥  
तस्या विवाहे रामाद्या यादवा हरिणा सह  ।  
रुक्मिणो नगरं जग्मुर् नाम्ना भोजकटं द्विजाः  ॥ ब्र्प्_२०१।९ ॥  
विवाहे तत्र निर्वृत्ते प्राद्युम्नेः सुमहात्मनः  ।  
कलिङ्गराजप्रमुखा रुक्मिणं वाक्यम् अब्रुवन्  ॥ ब्र्प्_२०१।१० ॥  
{कलिङ्गादय ऊचुः: }  
अनक्षज्ञो हली द्यूते तथास्य व्यसनं महत्  ।  
तन् नयामो बलं तस्माद् द्यूतेनैव महाद्युते  ॥ ब्र्प्_२०१।११ ॥  
{व्यास उवाच: }  
तथेति तान् आह नृपान् रुक्मी बलसमन्वितः  ।  
सभायां सह रामेण चक्रे द्यूतं च वै तदा  ॥ ब्र्प्_२०१।१२ ॥  
सहस्रम् एकं निष्काणां रुक्मिणा विजितो बलः  ।  
द्वितीये दिवसे चान्यत् सहस्रं रुक्मिणा जितः  ॥ ब्र्प्_२०१।१३ ॥  
ततो दश सहस्राणि निष्काणां पणम् आददे  ।  
बलभद्रप्रपन्नानि रुक्मी द्यूतविदां वरः  ॥ ब्र्प्_२०१।१४ ॥  
ततो जहासाथ बलं कलिङ्गाधिपतिर् द्विजाः  ।  
दन्तान् विदर्शयन् मूढो रुक्मी चाह मदोद्धतः  ॥ ब्र्प्_२०१।१५ ॥  
{रुक्म्य् उवाच: }  
अविद्यो ऽयं महाद्यूते बलभद्रः पराजितः  ।  
मृषैवाक्षावलेपत्वाद् यो ऽयं मेने ऽक्षकोविदम्  ॥ ब्र्प्_२०१।१६ ॥  
दृष्ट्वा कलिङ्गराजं तु प्रकाशदशनाननम्  ।  
रुक्मिणं चापि दुर्वाक्यं कोपं चक्रे हलायुधः  ॥ ब्र्प्_२०१।१७ ॥  
{व्यास उवाच: }  
ततः कोपपरीतात्मा निष्ककोटिं हलायुधः  ।  
ग्लहं जग्राह रुक्मी च ततस् त्व् अक्षान् अपातयत्  ॥ ब्र्प्_२०१।१८ ॥  
अजयद् बलदेवो ऽथ प्राहोच्चैस् तं जितं मया  ।  
ममेति रुक्मी प्राहोच्चैर् अलीकोक्तैर् अलं बलम्  ॥ ब्र्प्_२०१।१९ ॥  
त्वयोक्तो ऽयं ग्लहः सत्यं न ममैषो ऽनुमोदितः  ।  
एवं त्वया चेद् विजितं न मया विजितं कथम्  ॥ ब्र्प्_२०१।२० ॥  
ततो ऽन्तरिक्षे वाग् उच्चैः प्राह गम्भीरनादिनी  ।  
बलदेवस्य तं कोपं वर्धयन्ती महात्मनः  ॥ ब्र्प्_२०१।२१ ॥  
{आकाशवाग् उवाच: }  
जितं तु बलदेवेन रुक्मिणा भाषितं मृषा  ।  
अनुक्त्वा वचनं किञ्चित् कृतं भवति कर्मणा  ॥ ब्र्प्_२०१।२२ ॥  
{व्यास उवाच: }  
ततो बलः समुत्थाय क्रोधसंरक्तलोचनः  ।  
जघानाष्टापदेनैव रुक्मिणं स महाबलः  ॥ ब्र्प्_२०१।२३ ॥  
कलिङ्गराजं चादाय विस्फुरन्तं बलाद् बलः  ।  
बभञ्ज दन्तान् कुपितो यैः प्रकाशं जहास सः  ॥ ब्र्प्_२०१।२४ ॥  
आकृष्य च महास्तम्भं जातरूपमयं बलः  ।  
जघान ये तत्पक्षास् तान् भूभृतः कुपितो बलः  ॥ ब्र्प्_२०१।२५ ॥  
ततो हाहाकृतं सर्वं पलायनपरं द्विजाः  ।  
तद् राजमण्डलं सर्वं बभूव कुपिते बले  ॥ ब्र्प्_२०१।२६ ॥  
बलेन निहतं श्रुत्वा रुक्मिणं मधुसूदनः  ।  
नोवाच वचनं किञ्चिद् रुक्मिणीबलयोर् भयात्  ॥ ब्र्प्_२०१।२७ ॥  
ततो ऽनिरुद्धम् आदाय कृतोद्वाहं द्विजोत्तमाः  ।  
द्वारकाम् आजगामाथ यदुचक्रं सकेशवम्  ॥ ब्र्प्_२०१।२८ ॥  
{व्यास उवाच: }  
द्वारवत्यां ततः शौरिं शक्रस् त्रिभुवनेश्वरः  ।  
आजगामाथ मुनयो मत्तैरावतपृष्ठगः  ॥ ब्र्प्_२०२।१ ॥  
प्रविश्य द्वारकां सो ऽथ समीपे च हरेस् तदा  ।  
कथयाम् आस दैत्यस्य नरकस्य विचेष्टितम्  ॥ ब्र्प्_२०२।२ ॥  
{इन्द्र उवाच: }  
त्वया नाथेन देवानां मनुष्यत्वे ऽपि तिष्ठता  ।  
प्रशमं सर्वदुःखानि नीतानि मधुसूदन  ॥ ब्र्प्_२०२।३ ॥  
तपस्विजनरक्षायै सो ऽरिष्टो धेनुकस् तथा  ।  
प्रलम्बाद्यास् तथा केशी ते सर्वे निहतास् त्वया  ॥ ब्र्प्_२०२।४ ॥  
कंसः कुवलयापीडः पूतना बालघातिनी  ।  
नाशं नीतास् त्वया सर्वे ये ऽन्ये जगदुपद्रवाः  ॥ ब्र्प्_२०२।५ ॥  
युष्मद्दोर्दण्डसम्बुद्धि- परित्राते जगत्त्रये  ।  
यज्ञे यज्ञहविः प्राश्य तृप्तिं यान्ति दिवौकसः  ॥ ब्र्प्_२०२।६ ॥  
सो ऽहं साम्प्रतम् आयातो यन्निमित्तं जनार्दन  ।  
तच् छ्रुत्वा तत्प्रतीकार- प्रयत्नं कर्तुम् अर्हसि  ॥ ब्र्प्_२०२।७ ॥  
भौमो ऽयं नरको नाम प्राग्ज्योतिषपुरेश्वरः  ।  
करोति सर्वभूतानाम् अपघातम् अरिन्दम  ॥ ब्र्प्_२०२।८ ॥  
देवसिद्धसुरादीनां नृपाणां च जनार्दन  ।  
हत्वा तु सो ऽसुरः कन्या रुरोध निजमन्दिरे  ॥ ब्र्प्_२०२।९ ॥  
छत्त्रं यत् सलिलस्रावि तज् जहार प्रचेतसः  ।  
मन्दरस्य तथा शृङ्गं हृतवान् मणिपर्वतम्  ॥ ब्र्प्_२०२।१० ॥  
अमृतस्राविणी दिव्ये मातुर् मे ऽमृतकुण्डले  ।  
जहार सो ऽसुरो ऽदित्या वाञ्छत्य् ऐरावतं द्विपम्  ॥ ब्र्प्_२०२।११ ॥  
दुर्नीतम् एतद् गोविन्द मया तस्य तवोदितम्  ।  
यद् अत्र प्रतिकर्तव्यं तत् स्वयं परिमृश्यताम्  ॥ ब्र्प्_२०२।१२ ॥  
{व्यास उवाच: }  
इति श्रुत्वा स्मितं कृत्वा भगवान् देवकीसुतः  ।  
गृहीत्वा वासवं हस्ते समुत्तस्थौ वरासनात्  ॥ ब्र्प्_२०२।१३ ॥  
सञ्चिन्तितम् उपारुह्य गरुडं गगनेचरम्  ।  
सत्यभामां समारोप्य ययौ प्राग्ज्योतिषं पुरम्  ॥ ब्र्प्_२०२।१४ ॥  
आरुह्यैरावतं नागं शक्रो ऽपि त्रिदशालयम्  ।  
ततो जगाम सुमनाः पश्यतां द्वारकौकसाम्  ॥ ब्र्प्_२०२।१५ ॥  
प्राग्ज्योतिषपुरस्यास्य समन्ताच् छतयोजनम्  ।  
आचितं भैरवैः पाशैः परसैन्यनिवारणे  ॥ ब्र्प्_२०२।१६ ॥  
तांश् चिच्छेद हरिः पाशान् क्षिप्त्वा चक्रं सुदर्शनम्  ।  
ततो मुरः समुत्तस्थौ तं जघान च केशवः  ॥ ब्र्प्_२०२।१७ ॥  
मुरोस् तु तनयान् सप्त सहस्रास् तांस् ततो हरिः  ।  
चक्रधाराग्निनिर्दग्धांश् चकार शलभान् इव  ॥ ब्र्प्_२०२।१८ ॥  
हत्वा मुरं हयग्रीवं तथा पञ्चजनं द्विजाः  ।  
प्राग्ज्योतिषपुरं धीमांस् त्वरावान् समुपाद्रवत्  ॥ ब्र्प्_२०२।१९ ॥  
नरकेनास्य तत्राभून् महासैन्येन संयुगः  ।  
कृष्णस्य यत्र गोविन्दो जघ्ने दैत्यान् सहस्रशः  ॥ ब्र्प्_२०२।२० ॥  
शस्त्रास्त्रवर्षं मुञ्चन्तं स भौमं नरकं बली  ।  
क्षिप्त्वा चक्रं द्विधा चक्रे चक्री दैतेयचक्रहा  ॥ ब्र्प्_२०२।२१ ॥  
हते तु नरके भूमिर् गृहीत्वादितिकुण्डले  ।  
उपतस्थे जगन्नाथं वाक्यं चेदम् अथाब्रवीत्  ॥ ब्र्प्_२०२।२२ ॥  
{धरण्य् उवाच: }  
यदाहम् उद्धृता नाथ त्वया शूकरमूर्तिना  ।  
त्वत्संस्पर्शभवः पुत्रस् तदायं मय्य् अजायत  ॥ ब्र्प्_२०२।२३ ॥  
सो ऽयं त्वयैव दत्तो मे त्वयैव विनिपातितः  ।  
गृहाण कुण्डले चेमे पालयास्य च सन्ततिम्  ॥ ब्र्प्_२०२।२४ ॥  
भारावतरणार्थाय ममैव भगवान् इमम्  ।  
अंशेन लोकम् आयातः प्रसादसुमुख प्रभो  ॥ ब्र्प्_२०२।२५ ॥  
त्वं कर्ता च विकर्ता च संहर्ता प्रभवो ऽव्ययः  ।  
जगत्स्वरूपो यश् च त्वं स्तूयसे ऽच्युत किं मया  ॥ ब्र्प्_२०२।२६ ॥  
व्यापी व्याप्यः क्रिया कर्ता कार्यं च भगवान् सदा  ।  
सर्वभूतात्मभूतात्मा स्तूयसे ऽच्युत किं मया  ॥ ब्र्प्_२०२।२७ ॥  
परमात्मा त्वम् आत्मा च भूतात्मा चाव्ययो भवान्  ।  
यदा तदा स्तुतिर् नास्ति किमर्थं ते प्रवर्तताम्  ॥ ब्र्प्_२०२।२८ ॥  
प्रसीद सर्वभूतात्मन् नरकेन कृतं च यत्  ।  
तत् क्षम्यताम् अदोषाय मत्सुतः स निपातितः  ॥ ब्र्प्_२०२।२९ ॥  
{व्यास उवाच: }  
तथेति चोक्त्वा धरणीं भगवान् भूतभावनः  ।  
रत्नानि नरकावासाज् जग्राह मुनिसत्तमाः  ॥ ब्र्प्_२०२।३० ॥  
कन्यापुरे स कन्यानां षोडशातुलविक्रमः  ।  
शताधिकानि ददृशे सहस्राणि द्विजोत्तमाः  ॥ ब्र्प्_२०२।३१ ॥  
चतुर्दंष्ट्रान् गजांश् चोग्रान् षट् सहस्राणि दृष्टवान्  ।  
काम्बोजानां तथाश्वानां नियुतान्य् एकविंशतिम्  ॥ ब्र्प्_२०२।३२ ॥  
कन्यास् ताश् च तथा नागांस् तान् अश्वान् द्वारकां पुरीम्  ।  
प्रापयाम् आस गोविन्दः सद्यो नरककिङ्करैः  ॥ ब्र्प्_२०२।३३ ॥  
ददृशे वारुणं छत्त्रं तथैव मणिपर्वतम्  ।  
आरोपयाम् आस हरिर् गरुडे पतगेश्वरे  ॥ ब्र्प्_२०२।३४ ॥  
आरुह्य च स्वयं कृष्णः सत्यभामासहायवान्  ।  
अदित्याः कुण्डले दातुं जगाम त्रिदशालयम्  ॥ ब्र्प्_२०२।३५ ॥  
{व्यास उवाच: }  
गरुडो वारुणं छत्त्रं तथैव मणिपर्वतम्  ।  
सभार्यं च हृषीकेशं लीलयैव वहन् ययौ  ॥ ब्र्प्_२०३।१ ॥  
ततः शङ्खम् उपाध्माय स्वर्गद्वारं गतो हरिः  ।  
उपतस्थुस् ततो देवाः सार्घपात्रा जनार्दनम्  ॥ ब्र्प्_२०३।२ ॥  
स देवैर् अर्चितः कृष्णो देवमातुर् निवेशनम्  ।  
सिताभ्रशिखराकारं प्रविश्य ददृशे ऽदितिम्  ॥ ब्र्प्_२०३।३ ॥  
स तां प्रणम्य शक्रेण सहितः कुण्डलोत्तमे  ।  
ददौ नरकनाशं च शशंसास्यै जनार्दनः  ॥ ब्र्प्_२०३।४ ॥  
ततः प्रीता जगन्माता धातारं जगतां हरिम्  ।  
तुष्टावादितिर् अव्यग्रं कृत्वा तत्प्रवणं मनः  ॥ ब्र्प्_२०३।५ ॥  
{अदितिर् उवाच: }  
नमस् ते पुण्डरीकाक्ष भक्तानाम् अभयङ्कर  ।  
सनातनात्मन् भूतात्मन् सर्वात्मन् भूतभावन  ॥ ब्र्प्_२०३।६ ॥  
प्रणेतर् मनसो बुद्धेर् इन्द्रियाणां गुणात्मक  ।  
सितदीर्घादिनिःशेष- कल्पनापरिवर्जित  ॥ ब्र्प्_२०३।७ ॥  
जन्मादिभिर् असंस्पृष्ट- स्वप्नादिवारिवर्जितः  ।  
सन्ध्या रात्रिर् अहर् भूमिर् गगनं वायुर् अम्बु च  ॥ ब्र्प्_२०३।८ ॥  
हुताशनो मनो बुद्धिर् भूतादिस् त्वं तथाच्युत  ।  
सृष्टिस्थितिविनाशानां कर्ता कर्तृपतिर् भवान्  ॥ ब्र्प्_२०३।९ ॥  
ब्रह्मविष्णुशिवाख्याभिर् आत्ममूर्तिभिर् ईश्वरः  ।  
मायाभिर् एतद् व्याप्तं ते जगत् स्थावरजङ्गमम्  ॥ ब्र्प्_२०३।१० ॥  
अनात्मन्य् आत्मविज्ञानं सा ते माया जनार्दन  ।  
अहं ममेति भावो ऽत्र यया समुपजायते  ॥ ब्र्प्_२०३।११ ॥  
संसारमध्ये मायायास् तवैतन् नाथ चेष्टितम्  ।  
यैः स्वधर्मपरैर् नाथ नरैर् आराधितो भवान्  ॥ ब्र्प्_२०३।१२ ॥  
ते तरन्त्य् अखिलाम् एतां मायाम् आत्मविमुक्तये  ।  
ब्रह्माद्याः सकला देवा मनुष्याः पशवस् तथा  ॥ ब्र्प्_२०३।१३ ॥  
विष्णुमायामहावर्ते मोहान्धतमसावृताः  ।  
आराध्य त्वाम् अभीप्सन्ते कामान् आत्मभवक्षये  ॥ ब्र्प्_२०३।१४ ॥  
पदे ते पुरुषा बद्धा मायया भगवंस् तव  ।  
मया त्वं पुत्रकामिन्या वैरिपक्षक्षयाय च  ॥ ब्र्प्_२०३।१५ ॥  
आराधितो न मोक्षाय मायाविलसितं हि तत्  ।  
कौपीनाच्छादनप्राया वाञ्छा कल्पद्रुमाद् अपि  ॥ ब्र्प्_२०३।१६ ॥  
जायते यद् अपुण्यानां सो ऽपराधः स्वदोषजः  ।  
तत् प्रसीदाखिलजगन्- मायामोहकराव्यय  ॥ ब्र्प्_२०३।१७ ॥  
अज्ञानं ज्ञानसद्भाव भूतभूतेश नाशय  ।  
नमस् ते चक्रहस्ताय शार्ङ्गहस्ताय ते नमः  ॥ ब्र्प्_२०३।१८ ॥  
गदाहस्ताय ते विष्णो शङ्खहस्ताय ते नमः  ।  
एतत् पश्यामि ते रूपं स्थूलचिह्नोपशोभितम्  ।  
न जानामि परं यत् ते प्रसीद परमेश्वर  ॥ ब्र्प्_२०३।१९ ॥  
{व्यास उवाच: }  
अदित्यैवं स्तुतो विष्णुः प्रहस्याह सुरारणिम्  ॥* ब्र्प्_२०३।२० ॥  
{श्रीकृष्ण उवाच: }  
माता देवि त्वम् अस्माकं प्रसीद वरदा भव  ॥* ब्र्प्_२०३।२१ ॥  
{अदितिर् उवाच: }  
एवम् अस्तु यथेच्छा ते त्वम् अशेषसुरासुरैः  ।  
अजेयः पुरुषव्याघ्र मर्त्यलोके भविष्यसि  ॥ ब्र्प्_२०३।२२ ॥  
{व्यास उवाच: }  
ततो ऽनन्तरम् एवास्य शक्राणीसहितां दितिम्  ।  
सत्यभामा प्रणम्याह प्रसीदेति पुनः पुनः  ॥ ब्र्प्_२०३।२३ ॥  
{अदितिर् उवाच: }  
मत्प्रसादान् न ते सुभ्रु जरा वैरूप्यम् एव च  ।  
भविष्यत्य् अनवद्याङ्गि सर्वकामा भविष्यसि  ॥ ब्र्प्_२०३।२४ ॥  
{व्यास उवाच: }  
अदित्या तु कृतानुज्ञो देवराजो जनार्दनम्  ।  
यथावत् पूजयाम् आस बहुमानपुरःसरम्  ॥ ब्र्प्_२०३।२५ ॥  
ततो ददर्श कृष्णो ऽपि सत्यभामासहायवान्  ।  
देवोद्यानानि सर्वाणि नन्दनादीनि सत्तमाः  ॥ ब्र्प्_२०३।२६ ॥  
ददर्श च सुगन्धाढ्यं मञ्जरीपुञ्जधारिणम्  ।  
शैत्याह्लादकरं दिव्यं ताम्रपल्लवशोभितम्  ॥ ब्र्प्_२०३।२७ ॥  
मथ्यमाने ऽमृते जातं जातरूपसमप्रभम्  ।  
पारिजातं जगन्नाथः केशवः केशिसूदनः  ।  
तं दृष्ट्वा प्राह गोविन्दं सत्यभामा द्विजोत्तमाः  ॥ ब्र्प्_२०३।२८ ॥  
{सत्यभामोवाच: }  
कस्मान् न द्वारकाम् एष नीयते कृष्ण पादपः  ।  
यदि ते तद् वचः सत्यं सत्यात्यर्थं प्रियेति मे  ॥ ब्र्प्_२०३।२९ ॥  
मद्गृहे निष्कुटार्थाय तद् अयं नीयतां तरुः  ।  
न मे जाम्बवती तादृग् अभीष्टा न च रुक्मिणी  ॥ ब्र्प्_२०३।३० ॥  
सत्ये यथा त्वम् इत्य् उक्तं त्वया कृष्णासकृत् प्रियम्  ।  
सत्यं तद् यदि गोविन्द नोपचारकृतं वचः  ॥ ब्र्प्_२०३।३१ ॥  
तद् अस्तु पारिजातो ऽयं मम गेहविभूषणम्  ।  
बिभ्रती पारिजातस्य केशपाशेन मञ्जरीम्  ।  
सपत्नीनाम् अहं मध्ये शोभेयम् इति कामये  ॥ ब्र्प्_२०३।३२ ॥  
{व्यास उवाच: }  
इत्य् उक्तः स प्रहस्यैनं पारिजातं गरुत्मति  ।  
आरोपयाम् आस हरिस् तम् ऊचुर् वनरक्षिणः  ॥ ब्र्प्_२०३।३३ ॥  
{वनपाला ऊचुः: }  
भोः शची देवराजस्य महिषी तत्परिग्रहम्  ।  
पारिजातं न गोविन्द हर्तुम् अर्हसि पादपम्  ॥ ब्र्प्_२०३।३४ ॥  
शचीविभूषणार्थाय देवैर् अमृतमन्थने  ।  
उत्पादितो ऽयं न क्षेमी गृहीत्वैनं गमिष्यसि  ॥ ब्र्प्_२०३।३५ ॥  
मौढ्यात् प्रार्थयसे क्षेमी गृहीत्वैनं च को व्रजेत्  ।  
अवश्यम् अस्य देवेन्द्रो विकृतिं कृष्ण यास्यति  ॥ ब्र्प्_२०३।३६ ॥  
वज्रोद्यतकरं शक्रम् अनुयास्यन्ति चामराः  ।  
तद् अलं सकलैर् देवैर् विग्रहेण तवाच्युत  ।  
विपाककटु यत् कर्म न तच् छंसन्ति पण्डिताः  ॥ ब्र्प्_२०३।३७ ॥  
{व्यास उवाच: }  
इत्य् उक्ते तैर् उवाचैतान् सत्यभामातिकोपिनी  ॥* ब्र्प्_२०३।३८ ॥  
{सत्यभामोवाच: }  
का शची पारिजातस्य को वा शक्रः सुराधिपः  ।  
सामान्यः सर्वलोकानां यद्य् एषो ऽमृतमन्थने  ॥ ब्र्प्_२०३।३९ ॥  
समुत्पन्नः पुरा कस्माद् एको गृह्णाति वासवः  ।  
यथा सुरा यथा चेन्दुर् यथा श्रीर् वनरक्षिणः  ॥ ब्र्प्_२०३।४० ॥  
सामान्यः सर्वलोकस्य पारिजातस् तथा द्रुमः  ।  
भर्तृबाहुमहागर्वाद् रुणद्ध्य् एनम् अथो शची  ॥ ब्र्प्_२०३।४१ ॥  
तत् कथ्यतां द्रुतं गत्वा पौलोम्या वचनं मम  ।  
सत्यभामा वदत्य् एवं भर्तृगर्वोद्धताक्षरम्  ॥ ब्र्प्_२०३।४२ ॥  
यदि त्वं दयिता भर्तुर् यदि तस्य प्रिया ह्य् असि  ।  
मद्भर्तुर् हरतो वृक्षं तत् कारय निवारणम्  ॥ ब्र्प्_२०३।४३ ॥  
जानामि ते पतिं शक्रं जानामि त्रिदशेश्वरम्  ।  
पारिजातं तथाप्य् एनं मानुषी हारयामि ते  ॥ ब्र्प्_२०३।४४ ॥  
{व्यास उवाच: }  
इत्य् उक्ता रक्षिणो गत्वा प्रोच्चैः प्रोचुर् यथोदितम्  ।  
शची चोत्साहयाम् आस त्रिदशाधिपतिं पतिम्  ॥ ब्र्प्_२०३।४५ ॥  
ततः समस्तदेवानां सैन्यैः परिवृतो हरिम्  ।  
प्रवृक्तः पारिजातार्थम् इन्द्रो योधयितुं द्विजाः  ॥ ब्र्प्_२०३।४६ ॥  
ततः परिघनिस्त्रिंश- गदाशूलधरायुधाः  ।  
बभूवुस् त्रिदशाः सज्जाः शक्रे वज्रकरे स्थिते  ॥ ब्र्प्_२०३।४७ ॥  
ततो निरीक्ष्य गोविन्दो नागराजोपरि स्थितम्  ।  
शक्रं देवपरीवारं युद्धाय समुपस्थितम्  ॥ ब्र्प्_२०३।४८ ॥  
चकार शङ्खनिर्घोषं दिशः शब्देन पूरयन्  ।  
मुमोच च शरव्रातं सहस्रायुतसम्मितम्  ॥ ब्र्प्_२०३।४९ ॥  
ततो दिशो नभश् चैव दृष्ट्वा शरशताचितम्  ।  
मुमुचुस् त्रिदशाः सर्वे शस्त्राण्य् अस्त्राण्य् अनेकशः  ॥ ब्र्प्_२०३।५० ॥  
एकैकम् अस्त्रं शस्त्रं च देवैर् मुक्तं सहस्रधा  ।  
चिच्छेद लीलयैवेशो जगतां मधुसूदनः  ॥ ब्र्प्_२०३।५१ ॥  
पाशं सलिलराजस्य समाकृष्योरगाशनः  ।  
चचाल खण्डशः कृत्त्वा बालपन्नगदेहवत्  ॥ ब्र्प्_२०३।५२ ॥  
यमेन प्रहितं दण्डं गदाप्रक्षेपखण्डितम्  ।  
पृथिव्यां पातयाम् आस भगवान् देवकीसुतः  ॥ ब्र्प्_२०३।५३ ॥  
शिबिकां च धनेशस्य चक्रेण तिलशो विभुः  ।  
चकार शौरिर् अर्केन्दू दृष्टिपातहतौजसौ  ॥ ब्र्प्_२०३।५४ ॥  
नीतो ऽग्निः शतशो बाणैर् द्राविता वसवो दिशः  ।  
चक्रविच्छिन्नशूलाग्रा रुद्रा भुवि निपातिताः  ॥ ब्र्प्_२०३।५५ ॥  
साध्या विश्वे च मरुतो गन्धर्वाश् चैव सायकैः  ।  
शार्ङ्गिणा प्रेरिताः सर्वे व्योम्नि शाल्मलितूलवत्  ॥ ब्र्प्_२०३।५६ ॥  
गरुडश् चापि वक्त्रेण पक्षाभ्यां च नखाङ्कुरैः  ।  
भक्षयन्न् अहनद् देवान् दानवांश् च सदा खगः  ॥ ब्र्प्_२०३।५७ ॥  
ततः शरसहस्रेण देवेन्द्रमधुसूदनौ  ।  
परस्परं ववर्षाते धाराभिर् इव तोयदौ  ॥ ब्र्प्_२०३।५८ ॥  
ऐरावतेन गरुडो युयुधे तत्र सङ्कुले  ।  
देवैः समेतैर् युयुधे शक्रेण च जनार्दनः  ॥ ब्र्प्_२०३।५९ ॥  
छिन्नेषु शीर्यमाणेषु शस्त्रेष्व् अस्त्रेषु सत्वरम्  ।  
जग्राह वासवो वज्रं कृष्णश् चक्रं सुदर्शनम्  ॥ ब्र्प्_२०३।६० ॥  
ततो हाहाकृतं सर्वं त्रैलोक्यं सचराचरम्  ।  
वज्रचक्रधरौ दृष्ट्वा देवराजजनार्दनौ  ॥ ब्र्प्_२०३।६१ ॥  
क्षिप्तं वज्रम् अथेन्द्रेण जग्राह भगवान् हरिः  ।  
न मुमोच तदा चक्रं तिष्ठ तिष्ठेति चाब्रवीत्  ॥ ब्र्प्_२०३।६२ ॥  
प्रनष्टवज्रं देवेन्द्रं गरुडक्षतवाहनम्  ।  
सत्यभामाब्रवीद् वाक्यं पलायनपरायणम्  ॥ ब्र्प्_२०३।६३ ॥  
{सत्यभामोवाच: }  
त्रैलोक्येश्वर नो युक्तं शचीभर्तुः पलायनम्  ।  
पारिजातस्रगाभोगात् त्वाम् उपस्थास्यते शची  ॥ ब्र्प्_२०३।६४ ॥  
कीदृशं देव राज्यं ते पारिजातस्रगुज्ज्वलाम्  ।  
अपश्यतो यथापूर्वं प्रणयाभ्यागतां शचीम्  ॥ ब्र्प्_२०३।६५ ॥  
अलं शक्र प्रयासेन न व्रीडां यातुम् अर्हसि  ।  
नीयतां पारिजातो ऽयं देवाः सन्तु गतव्यथाः  ॥ ब्र्प्_२०३।६६ ॥  
पतिगर्वावलेपेन बहुमानपुरःसरम्  ।  
न ददर्श गृहायाताम् उपचारेण मां शची  ॥ ब्र्प्_२०३।६७ ॥  
स्त्रीत्वाद् अगुरुचित्ताहं स्वभर्तुः श्लाघनापरा  ।  
ततः कृतवती शक्र भवता सह विग्रहम्  ॥ ब्र्प्_२०३।६८ ॥  
तद् अलं पारिजातेन परस्वेन हृतेन वा  ।  
रूपेण यशसा चैव भवेत् स्त्री का न गर्विता  ॥ ब्र्प्_२०३।६९ ॥  
{व्यास उवाच: }  
इत्य् उक्ते वै निववृते देवराजस् तया द्विजाः  ।  
प्राह चैनाम् अलं चण्डि सखि खेदातिविस्तरैः  ॥ ब्र्प्_२०३।७० ॥  
न चापि सर्गसंहार- स्थितिकर्ताखिलस्य यः  ।  
जितस्य तेन मे व्रीडा जायते विश्वरूपिणा  ॥ ब्र्प्_२०३।७१ ॥  
यस्मिञ् जगत् सकलम् एतद् अनादिमध्ये  ब्र्प्_२०३।७२अ  
यस्माद् यतश् च न भविष्यति सर्वभूतात्  ब्र्प्_२०३।७२ब्  
तेनोद्भवप्रलयपालनकारणेन  ब्र्प्_२०३।७२च्  
व्रीडा कथं भवति देवि निराकृतस्य  ब्र्प्_२०३।७२द्  
सकलभुवनमूर्तिर् अल्पा सुसूक्ष्मा  ब्र्प्_२०३।७३अ  
विदितसकलवेदैर् ज्ञायते यस्य नान्यैः  ब्र्प्_२०३।७३ब्  
तम् अजम् अकृतम् ईशं शाश्वतं स्वेच्छयैनं  ब्र्प्_२०३।७३च्  
जगदुपकृतिम् आद्यं को विजेतुं समर्थः  ब्र्प्_२०३।७३द्  
{व्यास उवाच: }  
संस्तुतो भगवान् इत्थं देवराजेन केशवः  ।  
प्रहस्य भावगम्भीरम् उवाचेदं द्विजोत्तमाः  ॥ ब्र्प्_२०४।१ ॥  
{श्रीभगवान् उवाच: }  
देवराजो भवान् इन्द्रो वयं मर्त्या जगत्पते  ।  
क्षन्तव्यं भवतैवैतद् अपराधकृतं मम  ॥ ब्र्प्_२०४।२ ॥  
पारिजाततरुश् चायं नीयताम् उचितास्पदम्  ।  
गृहीतो ऽयं मया शक्र सत्यावचनकारणात्  ॥ ब्र्प्_२०४।३ ॥  
वज्रं चेदं गृहाण त्वं यष्टव्यं प्रहितं त्वया  ।  
तवैवैतत् प्रहरणं शक्र वैरिविदारणम्  ॥ ब्र्प्_२०४।४ ॥  
{शक्र उवाच: }  
विमोहयसि माम् ईश मर्त्यो ऽहम् इति किं वदन्  ।  
जानीमस् त्वां भगवतो ऽनन्तसौख्यविदो वयम्  ॥ ब्र्प्_२०४।५ ॥  
यो ऽसि सो ऽसि जगन्नाथ प्रवृत्तौ नाथ संस्थितः  ।  
जगतः शल्यनिष्कर्षं करोष्य् असुरसूदन  ॥ ब्र्प्_२०४।६ ॥  
नीयतां पारिजातो ऽयं कृष्ण द्वारवतीं पुरीम्  ।  
मर्त्यलोके त्वया मुक्ते नायं संस्थास्यते भुवि  ॥ ब्र्प्_२०४।७ ॥  
{व्यास उवाच: }  
तथेत्य् उक्त्वा तु देवेन्द्रम् आजगाम भुवं हरिः  ।  
प्रयुक्तैः सिद्धगन्धर्वैः स्तूयमानस् त्व् अथर्षिभिः  ॥ ब्र्प्_२०४।८ ॥  
जगाम कृष्णः सहसा गृहीत्वा पादपोत्तमम्  ।  
ततः शङ्खम् उपाध्माय द्वारकोपरि संस्थितः  ॥ ब्र्प्_२०४।९ ॥  
हर्षम् उत्पादयाम् आस द्वारकावासिनां द्विजाः  ।  
अवतीर्याथ गरुडात् सत्यभामासहायवान्  ॥ ब्र्प्_२०४।१० ॥  
निष्कुटे स्थापयाम् आस पारिजातं महातरुम्  ।  
यम् अभ्येत्य जनः सर्वो जातिं स्मरति पौर्विकीम्  ॥ ब्र्प्_२०४।११ ॥  
वास्यते यस्य पुष्पाणां गन्धेनोर्वी त्रियोजनम्  ।  
ततस् ते यादवाः सर्वे देवगन्धान् अमानुषान्  ॥ ब्र्प्_२०४।१२ ॥  
ददृशुः पादपे तस्मिन् कुर्वतो मुखदर्शनम्  ।  
किङ्करैः समुपानीतं हस्त्यश्वादि ततो धनम्  ॥ ब्र्प्_२०४।१३ ॥  
स्त्रियश् च कृष्णो जग्राह नरकस्य परिग्रहात्  ।  
ततः काले शुभे प्राप्त उपयेमे जनार्दनः  ॥ ब्र्प्_२०४।१४ ॥  
ताः कन्या नरकावासात् सर्वतो याः समाहृताः  ।  
एकस्मिन्न् एव गोविन्दः कालेनासां द्विजोत्तमाः  ॥ ब्र्प्_२०४।१५ ॥  
जग्राह विधिवत् पाणीन् पृथग्देहे स्वधर्मतः  ।  
षोडश स्त्रीसहस्राणि शतम् एकं तथाधिकम्  ॥ ब्र्प्_२०४।१६ ॥  
तावन्ति चक्रे रूपाणि भगवान् मधुसूदनः  ।  
एकैकशश् च ताः कन्या मेनिरे मधुसूदनम्  ॥ ब्र्प्_२०४।१७ ॥  
ममैव पाणिग्रहणं गोविन्दः कृतवान् इति  ।  
निशासु जगतः स्रष्टा तासां गेहेषु केशवः  ।  
उवास विप्राः सर्वासां विश्वरूपधरो हरिः  ॥ ब्र्प्_२०४।१८ ॥  
{व्यास उवाच: }  
प्रद्युम्नाद्या हरेः पुत्रा रुक्मिण्यां कथिता द्विजाः  ।  
भान्वादिकांश् च वै पुत्रान् सत्यभामा व्यजायत  ॥ ब्र्प्_२०५।१ ॥  
दीप्तिमन्तः प्रपक्षाद्या रोहिण्यास् तनया हरेः  ।  
बभूवुर् जाम्बवत्याश् च साम्बाद्या बाहुशालिनः  ॥ ब्र्प्_२०५।२ ॥  
तनया भद्रविन्दाद्या नाग्नजित्यां महाबलाः  ।  
सङ्ग्रामजित्प्रधानास् तु शैब्यायां चाभवन् सुताः  ॥ ब्र्प्_२०५।३ ॥  
वृकाद्यास् तु सुता माद्री गात्रवत्प्रमुखान् सुतान्  ।  
अवाप लक्ष्मणा पुत्रान् कालिन्द्याश् च श्रुतादयः  ॥ ब्र्प्_२०५।४ ॥  
अन्यासां चैव भार्याणां समुत्पन्नानि चक्रिणः  ।  
अष्टायुतानि पुत्राणां सहस्राणि शतं तथा  ॥ ब्र्प्_२०५।५ ॥  
प्रद्युम्नः प्रमुखस् तेषां रुक्मिण्यास् तु सुतस् ततः  ।  
प्रद्युम्नाद् अनिरुद्धो ऽभूद् वज्रस् तस्माद् अजायत  ॥ ब्र्प्_२०५।६ ॥  
अनिरुद्धो रणे रुद्धो बलेः पौत्रीं महाबलः  ।  
बाणस्य तनयाम् ऊषाम् उपयेमे द्विजोत्तमाः  ॥ ब्र्प्_२०५।७ ॥  
यत्र युद्धम् अभूद् घोरं हरिशङ्करयोर् महत्  ।  
छिन्नं सहस्रं बाहूनां यत्र बाणस्य चक्रिणा  ॥ ब्र्प्_२०५।८ ॥  
{मुनय ऊचुः: }  
कथं युद्धम् अभूद् ब्रह्मन्न् उषार्थे हरकृष्णयोः  ।  
कथं क्षयं च बाणस्य बाहूनां कृतवान् हरिः  ॥ ब्र्प्_२०५।९ ॥  
एतत् सर्वं महाभाग वक्तुम् अर्हसि नो ऽखिलम्  ।  
महत् कौतूहलं जातं श्रोतुम् एतां कथां शुभाम्  ॥ ब्र्प्_२०५।१० ॥  
{व्यास उवाच: }  
उषा बाणसुता विप्राः पार्वतीं शम्भुना सह  ।  
क्रीडन्तीम् उपलक्ष्योच्चैः स्पृहां चक्रे तदा स्वयम्  ।  
ततः सकलचित्तज्ञा गौरी ताम् आह भामिनीम्  ॥ ब्र्प्_२०५।११ ॥  
{गौर्य् उवाच: }  
अलम् इत्य् अनुतापेन भर्त्रा त्वम् अपि रंस्यसे  ॥* ब्र्प्_२०५।१२ ॥  
{व्यास उवाच: }  
इत्य् उक्ता सा तदा चक्रे कदेति मतिम् आत्मनः  ।  
को वा भर्ता ममेत्य् एनां पुनर् अप्य् आह पार्वती  ॥ ब्र्प्_२०५।१३ ॥  
{पार्वत्य् उवाच: }  
वैशाखे शुक्लद्वादश्यां स्वप्ने यो ऽभिभवं तव  ।  
करिष्यति स ते भर्ता राजपुत्रि भविष्यति  ॥ ब्र्प्_२०५।१४ ॥  
{व्यास उवाच: }  
तस्यां तिथौ पुमान् स्वप्ने यथा देव्या उदीरितः  ।  
तथैवाभिभवं चक्रे रागं चक्रे च तत्र सा  ।  
ततः प्रबुद्धा पुरुषम् अपश्यन्ती तम् उत्सुका  ॥ ब्र्प्_२०५।१५ ॥  
{उषोवाच: }  
क्व गतो ऽसीति निर्लज्जा द्विजाश् चोक्तवती सखीम्  ।  
बाणस्य मन्त्री कुम्भाण्डश् चित्रलेखा तु तत्सुता  ॥ ब्र्प्_२०५।१६ ॥  
तस्याः सख्य् अभवत् सा च प्राह को ऽयं त्वयोच्यते  ।  
यदा लज्जाकुला नास्य कथयाम् आस सा सखी  ॥ ब्र्प्_२०५।१७ ॥  
तदा विश्वासम् आनीय सर्वम् एवान्ववेदयत्  ।  
विदितायां तु ताम् आह पुनर् ऊषा यथोदितम्  ।  
देव्या तथैव तत्प्राप्तौ यो ऽभ्युपायः कुरुष्व तम्  ॥ ब्र्प्_२०५।१८ ॥  
{व्यास उवाच: }  
ततः पटे सुरान् दैत्यान् गन्धर्वांश् च प्रधानतः  ।  
मनुष्यांश् चाभिलिख्यासौ चित्रलेखाप्य् अदर्शयत्  ॥ ब्र्प्_२०५।१९ ॥  
अपास्य सा तु गन्धर्वांस् तथोरगसुरासुरान्  ।  
मनुष्येषु ददौ दृष्टिं तेष्व् अप्य् अन्धकवृष्णिषु  ॥ ब्र्प्_२०५।२० ॥  
कृष्णरामौ विलोक्यासीत् सुभ्रूर् लज्जायतेक्षणा  ।  
प्रद्युम्नदर्शने व्रीडा- दृष्टिं निन्ये ततो द्विजाः  ॥ ब्र्प्_२०५।२१ ॥  
दृष्ट्वानिरुद्धं च ततो लज्जा क्वापि निराकृता  ।  
सो ऽयं सो ऽयं ममेत्य् उक्ते तया सा योगगामिनी  ।  
ययौ द्वारवतीम् ऊषां समाश्वास्य ततः सखी  ॥ ब्र्प्_२०५।२२ ॥  
{व्यास उवाच: }  
बाणो ऽपि प्रणिपत्याग्रे ततश् चाह त्रिलोचनम्  ॥* ब्र्प्_२०६।१ ॥  
{बाण उवाच: }  
देव बाहुसहस्रेण निर्विण्णो ऽहं विनाहवम्  ।  
कच्चिन् ममैषां बाहूनां साफल्यकरणो रणः  ।  
भविष्यति विना युद्धं भाराय मम किं भुजैः  ॥ ब्र्प्_२०६।२ ॥  
{शङ्कर उवाच: }  
मयूरध्वजभङ्गस् ते यदा बाण भविष्यति  ।  
पिशिताशिजनानन्दं प्राप्स्यसि त्वं तदा रणम्  ॥ ब्र्प्_२०६।३ ॥  
{व्यास उवाच: }  
ततः प्रणम्य मुदितः शम्भुम् अभ्यागतो गृहात्  ।  
भग्नं ध्वजम् अथालोक्य हृष्टो हर्षं परं ययौ  ॥ ब्र्प्_२०६।४ ॥  
एतस्मिन्न् एव काले तु योगविद्याबलेन तम्  ।  
अनिरुद्धम् अथानिन्ये चित्रलेखा वरा सखी  ॥ ब्र्प्_२०६।५ ॥  
कन्यान्तःपुरमध्ये तं रममाणं सहोषया  ।  
विज्ञाय रक्षिणो गत्वा शशंसुर् दैत्यभूपतेः  ॥ ब्र्प्_२०६।६ ॥  
व्यादिष्टं किङ्कराणां तु सैन्यं तेन महात्मना  ।  
जघान परिघं लौहम् आदाय परवीरहा  ॥ ब्र्प्_२०६।७ ॥  
हतेषु तेषु बाणो ऽपि रथस्थस् तद्वधोद्यतः  ।  
युध्यमानो यथाशक्ति यदा वीरेण निर्जितः  ॥ ब्र्प्_२०६।८ ॥  
मायया युयुधे तेन स तदा मन्त्रचोदितः  ।  
ततश् च पन्नगास्त्रेण बबन्ध यदुनन्दनम्  ॥ ब्र्प्_२०६।९ ॥  
द्वारवत्यां क्व यातो ऽसाव् अनिरुद्धेति जल्पताम्  ।  
यदूनाम् आचचक्षे तं बद्धं बाणेन नारदः  ॥ ब्र्प्_२०६।१० ॥  
तं शोणितपुरे श्रुत्वा नीतं विद्याविदग्धया  ।  
योषिता प्रत्ययं जग्मुर् यादवा नाम वैरिति  ॥ ब्र्प्_२०६।११ ॥  
ततो गरुडम् आरुह्य स्मृतमात्रागतं हरिः  ।  
बलप्रद्युम्नसहितो बाणस्य प्रययौ पुरम्  ॥ ब्र्प्_२०६।१२ ॥  
पुरीप्रवेशे प्रमथैर् युद्धम् आसीन् महाबलैः  ।  
ययौ बाणपुराभ्याशं नीत्वा तान् सङ्क्षयं हरिः  ॥ ब्र्प्_२०६।१३ ॥  
ततस् त्रिपादस् त्रिशिरा ज्वरो माहेश्वरो महान्  ।  
बाणरक्षार्थम् अत्यर्थं युयुधे शार्ङ्गधन्वना  ॥ ब्र्प्_२०६।१४ ॥  
तद्भस्मस्पर्शसम्भूत- तापं कृष्णाङ्गसङ्गमात्  ।  
अवाप बलदेवो ऽपि समं सम्मीलितेक्षणः  ॥ ब्र्प्_२०६।१५ ॥  
ततः संयुध्यमानस् तु सह देवेन शार्ङ्गिणा  ।  
वैष्णवेन ज्वरेणाशु कृष्णदेहान् निराकृतः  ॥ ब्र्प्_२०६।१६ ॥  
नारायणभुजाघात- परिपीडनविह्वलम्  ।  
तं वीक्ष्य क्षम्यताम् अस्येत्य् आह देवः पितामहः  ॥ ब्र्प्_२०६।१७ ॥  
ततश् च क्षान्तम् एवेति प्रोच्य तं वैष्णवं ज्वरम्  ।  
आत्मन्य् एव लयं निन्ये भगवान् मधुसूदनः  ॥ ब्र्प्_२०६।१८ ॥  
मम त्वया समं युद्धं ये स्मरिष्यन्ति मानवाः  ।  
विज्वरास् ते भविष्यन्तीत्य् उक्त्वा चैनं ययौ हरिः  ॥ ब्र्प्_२०६।१९ ॥  
ततो ऽग्नीन् भगवान् पञ्च जित्वा नीत्वा क्षयं तथा  ।  
दानवानां बलं विष्णुश् चूर्णयाम् आस लीलया  ॥ ब्र्प्_२०६।२० ॥  
ततः समस्तसैन्येन दैतेयानां बलेः सुतः  ।  
युयुधे शङ्करश् चैव कार्त्तिकेयश् च शौरिणा  ॥ ब्र्प्_२०६।२१ ॥  
हरिशङ्करयोर् युद्धम् अतीवासीत् सुदारुणम्  ।  
चुक्षुभुः सकला लोकाः शस्त्रास्त्रैर् बहुधार्दिताः  ॥ ब्र्प्_२०६।२२ ॥  
प्रलयो ऽयम् अशेषस्य जगतो नूनम् आगतः  ।  
मेनिरे त्रिदशा यत्र वर्तमाने महाहवे  ॥ ब्र्प्_२०६।२३ ॥  
जृम्भणास्त्रेण गोविन्दो जृम्भयाम् आस शङ्करम्  ।  
ततः प्रणेशुर् दैतेयाः प्रमथाश् च समन्ततः  ॥ ब्र्प्_२०६।२४ ॥  
जृम्भाभिभूतश् च हरो रथोपस्थम् उपाविशत्  ।  
न शशाक तदा योद्धुं कृष्णेनाक्लिष्टकर्मणा  ॥ ब्र्प्_२०६।२५ ॥  
गरुडक्षतबाहुश् च प्रद्युम्नास्त्रेण पीडितः  ।  
कृष्णहुङ्कारनिर्धूत- शक्तिश् चापययौ गुहः  ॥ ब्र्प्_२०६।२६ ॥  
जृम्भिते शङ्करे नष्टे दैत्यसैन्ये गुहे जिते  ।  
नीते प्रमथसैन्ये च सङ्क्षयं शार्ङ्गधन्वना  ॥ ब्र्प्_२०६।२७ ॥  
नन्दीशसङ्गृहीताश्वम् अधिरूढो महारथम्  ।  
बाणस् तत्राययौ योद्धुं कृष्णकार्ष्णिबलैः सह  ॥ ब्र्प्_२०६।२८ ॥  
बलभद्रो महावीर्यो बाणसैन्यम् अनेकधा  ।  
विव्याध बाणैः प्रद्युम्नो धर्मतश् चापलायतः  ॥ ब्र्प्_२०६।२९ ॥  
आकृष्य लाङ्गलाग्रेण मुशलेन च पोथितम्  ।  
बलं बलेन ददृशे बाणो बाणैश् च चक्रिणः  ॥ ब्र्प्_२०६।३० ॥  
ततः कृष्णस्य बाणेन युद्धम् आसीत् समासतः  ।  
परस्परं तु सन्दीप्तान् कायत्राणविभेदिनः  ॥ ब्र्प्_२०६।३१ ॥  
कृष्णश् चिच्छेद बाणांस् तान् बाणेन प्रहिताञ् शरैः  ।  
बिभेद केशवं बाणो बाणं विव्याध चक्रधृक्  ॥ ब्र्प्_२०६।३२ ॥  
मुमुचाते तथास्त्राणि बाणकृष्णौ जिगीषया  ।  
परस्परक्षतिपरौ परिघांश् च ततो द्विजाः  ॥ ब्र्प्_२०६।३३ ॥  
छिद्यमानेष्व् अशेषेषु शस्त्रेष्व् अस्त्रे च सीदति  ।  
प्राचुर्येण हरिर् बाणं हन्तुं चक्रे ततो मनः  ॥ ब्र्प्_२०६।३४ ॥  
ततो ऽर्कशतसम्भूत- तेजसा सदृशद्युति  ।  
जग्राह दैत्यचक्रारिर् हरिश् चक्रं सुदर्शनम्  ॥ ब्र्प्_२०६।३५ ॥  
मुञ्चतो बाणनाशाय तच् चक्रं मधुविद्विषः  ।  
नग्ना दैतेयविद्याभूत् कोटरी पुरतो हरेः  ॥ ब्र्प्_२०६।३६ ॥  
ताम् अग्रतो हरिर् दृष्ट्वा मीलिताक्षः सुदर्शनम्  ।  
मुमोच बाणम् उद्दिश्य छेत्तुं बाहुवनं रिपोः  ॥ ब्र्प्_२०६।३७ ॥  
क्रमेणास्य तु बाहूनां बाणस्याच्युतचोदितम्  ।  
छेदं चक्रे ऽसुरस्याशु शस्त्रास्त्रक्षेपणाद् द्रुतम्  ॥ ब्र्प्_२०६।३८ ॥  
छिन्ने बाहुवने तत् तु करस्थं मधुसूदनः  ।  
मुमुक्षुर् बाणनाशाय विज्ञातस् त्रिपुरद्विषा  ॥ ब्र्प्_२०६।३९ ॥  
स उत्पत्याह गोविन्दं सामपूर्वम् उमापतिः  ।  
विलोक्य बाणं दोर्दण्ड- च्छेदासृक्स्राववर्षिणम्  ॥ ब्र्प्_२०६।४० ॥  
{रुद्र उवाच: }  
कृष्ण कृष्ण जगन्नाथ जाने त्वां पुरुषोत्तमम्  ।  
परेशं परमात्मानम् अनादिनिधनं परम्  ॥ ब्र्प्_२०६।४१ ॥  
देवतिर्यङ्मनुष्येषु शरीरग्रहणात्मिका  ।  
लीलेयं तव चेष्टा हि दैत्यानां वधलक्षणा  ॥ ब्र्प्_२०६।४२ ॥  
तत् प्रसीदाभयं दत्तं बाणस्यास्य मया प्रभो  ।  
तत् त्वया नानृतं कार्यं यन् मया व्याहृतं वचः  ॥ ब्र्प्_२०६।४३ ॥  
अस्मत्संश्रयवृद्धो ऽयं नापराधस् तवाव्यय  ।  
मया दत्तवरो दैत्यस् ततस् त्वां क्षमयाम्य् अहम्  ॥ ब्र्प्_२०६।४४ ॥  
{व्यास उवाच: }  
इत्य् उक्तः प्राह गोविन्दः शूलपाणिम् उमापतिम्  ।  
प्रसन्नवदनो भूत्वा गतामर्षो ऽसुरं प्रति  ॥ ब्र्प्_२०६।४५ ॥  
{श्रीभगवान् उवाच: }  
युष्मद्दत्तवरो बाणो जीवताद् एष शङ्कर  ।  
त्वद्वाक्यगौरवाद् एतन् मया चक्रं निवर्तितम्  ॥ ब्र्प्_२०६।४६ ॥  
त्वया यद् अभयं दत्तं तद् दत्तम् अभयं मया  ।  
मत्तो ऽविभिन्नम् आत्मानं द्रष्टुम् अर्हसि शङ्कर  ॥ ब्र्प्_२०६।४७ ॥  
यो ऽहं स त्वं जगच् चेदं सदेवासुरमानुषम्  ।  
अविद्यामोहितात्मानः पुरुषा भिन्नदर्शिनः  ॥ ब्र्प्_२०६।४८ ॥  
{व्यास उवाच: }  
इत्य् उक्त्वा प्रययौ कृष्णः प्राद्युम्निर् यत्र तिष्ठति  ।  
तद्बन्धफणिनो नेशुर् गरुडानिलशोषिताः  ॥ ब्र्प्_२०६।४९ ॥  
ततो ऽनिरुद्धम् आरोप्य सपत्नीकं गरुत्मति  ।  
आजग्मुर् द्वारकां राम- कार्ष्णिदामोदराः पुरीम्  ॥ ब्र्प्_२०६।५० ॥  
{मुनय ऊचुः: }  
चक्रे कर्म महच् छौरिर् बिभ्रद् यो मानुषीं तनुम्  ।  
जिगाय शक्रं शर्वं च सर्वदेवांश् च लीलया  ॥ ब्र्प्_२०७।१ ॥  
यच् चान्यद् अकरोत् कर्म दिव्यचेष्टाविघातकृत्  ।  
कथ्यतां तन् मुनिश्रेष्ठ परं कौतूहलं हि नः  ॥ ब्र्प्_२०७।२ ॥  
{व्यास उवाच: }  
गदतो मे मुनिश्रेष्ठाः श्रूयताम् इदम् आदरात्  ।  
नरावतारे कृष्णेन दग्धा वाराणसी यथा  ॥ ब्र्प्_२०७।३ ॥  
पौण्ड्रको वासुदेवश् च वासुदेवो ऽभवद् भुवि  ।  
अवतीर्णस् त्वम् इत्य् उक्तो जनैर् अज्ञानमोहितैः  ॥ ब्र्प्_२०७।४ ॥  
स मेने वासुदेवो ऽहम् अवतीर्णो महीतले  ।  
नष्टस्मृतिस् ततः सर्वं विष्णुचिह्नम् अचीकरत्  ।  
दूतं च प्रेषयाम् आस स कृष्णाय द्विजोत्तमाः  ॥ ब्र्प्_२०७।५ ॥  
{दूत उवाच: }  
त्यक्त्वा चक्रादिकं चिह्नं मदीयं नाम मात्मनः  ।  
वासुदेवात्मकं मूढ मुक्त्वा सर्वम् अशेषतः  ॥ ब्र्प्_२०७।६ ॥  
आत्मनो जीवितार्थं च तथा मे प्रणतिं व्रज  ॥* ब्र्प्_२०७।७ ॥  
{व्यास उवाच: }  
इत्य् उक्तः स प्रहस्यैव दूतं प्राह जनार्दनः  ॥* ब्र्प्_२०७।८ ॥  
{श्रीभगवान् उवाच: }  
निजचिह्नम् अहं चक्रं समुत्स्रक्ष्ये त्वयीति वै  ।  
वाच्यश् च पौण्ड्रको गत्वा त्वया दूत वचो मम  ॥ ब्र्प्_२०७।९ ॥  
ज्ञातस् त्वद्वाक्यसद्भावो यत् कार्यं तद् विधीयताम्  ।  
गृहीतचिह्न एवाहम् आगमिष्यामि ते पुरम्  ॥ ब्र्प्_२०७।१० ॥  
उत्स्रक्ष्यामि च ते चक्रं निजचिह्नम् असंशयम्  ।  
आज्ञापूर्वं च यद् इदम् आगच्छेति त्वयोदितम्  ॥ ब्र्प्_२०७।११ ॥  
सम्पादयिष्ये श्वस् तुभ्यं तद् अप्य् एषो ऽविलम्बितम्  ।  
शरणं ते समभ्येत्य कर्तास्मि नृपते तथा  ।  
यथा त्वत्तो भयं भूयो नैव किञ्चिद् भविष्यति  ॥ ब्र्प्_२०७।१२ ॥  
{व्यास उवाच: }  
इत्य् उक्ते ऽपगते दूते संस्मृत्याभ्यागतं हरिः  ।  
गरुत्मन्तं समारुह्य त्वरितं तत्पुरं ययौ  ॥ ब्र्प्_२०७।१३ ॥  
तस्यापि केशवोद्योगं श्रुत्वा काशिपतिस् तदा  ।  
सर्वसैन्यपरीवार- पार्ष्णिग्राहम् उपाययौ  ॥ ब्र्प्_२०७।१४ ॥  
ततो बलेन महता काशिराजबलेन च  ।  
पौण्ड्रको वासुदेवो ऽसौ केशवाभिमुखं ययौ  ॥ ब्र्प्_२०७।१५ ॥  
तं ददर्श हरिर् दूराद् उदारस्यन्दने स्थितम्  ।  
चक्रशङ्खगदापाणिं पाणिना विधृताम्बुजम्  ॥ ब्र्प्_२०७।१६ ॥  
स्रग्धरं धृतशार्ङ्गं च सुपर्णरचनाध्वजम्  ।  
वक्षस्थलकृतं चास्य श्रीवत्सं ददृशे हरिः  ॥ ब्र्प्_२०७।१७ ॥  
किरीटकुण्डलधरं पीतवासःसमन्वितम्  ।  
दृष्ट्वा तं भावगम्भीरं जहास मधुसूदनः  ॥ ब्र्प्_२०७।१८ ॥  
युयुधे च बलेनास्य हस्त्यश्वबलिना द्विजाः  ।  
निस्त्रिंशर्ष्टिगदाशूल- शक्तिकार्मुकशालिना  ॥ ब्र्प्_२०७।१९ ॥  
क्षणेन शार्ङ्गनिर्मुक्तैः शरैर् अग्निविदारणैः  ।  
गदाचक्रातिपातैश् च सूदयाम् आस तद्बलम्  ॥ ब्र्प्_२०७।२० ॥  
काशिराजबलं चैव क्षयं नीत्वा जनार्दनः  ।  
उवाच पौण्ड्रकं मूढम् आत्मचिह्नोपलक्षणम्  ॥ ब्र्प्_२०७।२१ ॥  
{श्रीभगवान् उवाच: }  
पौण्ड्रकोक्तं त्वया यत् तद् दूतवक्त्रेण मां प्रति  ।  
समुत्सृजेति चिह्नानि तत् ते सम्पादयाम्य् अहम्  ॥ ब्र्प्_२०७।२२ ॥  
चक्रम् एतत् समुत्सृष्टं गदेयं ते विसर्जिता  ।  
गरुत्मान् एष निर्दिष्टः समारोहतु ते ध्वजम्  ॥ ब्र्प्_२०७।२३ ॥  
इत्य् उच्चार्य विमुक्तेन चक्रेणासौ विदारितः  ।  
पोथितो गदया भग्नो गरुत्मांश् च गरुत्मता  ॥ ब्र्प्_२०७।२४ ॥  
ततो हाहाकृते लोके काशीनाम् अधिपस् तदा  ।  
युयुधे वासुदेवेन मित्रस्यापचितौ स्थितः  ॥ ब्र्प्_२०७।२५ ॥  
ततः शार्ङ्गविनिर्मुक्तैश् छित्त्वा तस्य शरैः शिरः  ।  
काशिपुर्यां स चिक्षेप कुर्वंल् लोकस्य विस्मयम्  ॥ ब्र्प्_२०७।२६ ॥  
हत्वा तु पौण्ड्रकं शौरिः काशिराजं च सानुगम्  ।  
रेमे द्वारवतीं प्राप्तो ऽमरः स्वर्गगतो यथा  ॥ ब्र्प्_२०७।२७ ॥  
तच्छिरः पतितं तत्र दृष्ट्वा काशिपतेः पुरे  ।  
जनः किम् एतद् इत्य् आह केनेत्य् अत्यन्तविस्मितः  ॥ ब्र्प्_२०७।२८ ॥  
ज्ञात्वा तं वासुदेवेन हतं तस्य सुतस् ततः  ।  
पुरोहितेन सहितस् तोषयाम् आस शङ्करम्  ॥ ब्र्प्_२०७।२९ ॥  
अविमुक्ते महाक्षेत्रे तोषितस् तेन शङ्करः  ।  
वरं वृणीष्वेति तदा तं प्रोवाच नृपात्मजम्  ॥ ब्र्प्_२०७।३० ॥  
स वव्रे भगवन् कृत्या पितुर् हन्तुर् वधाय मे  ।  
समुत्तिष्ठतु कृष्णस्य त्वत्प्रसादान् महेश्वर  ॥ ब्र्प्_२०७।३१ ॥  
{व्यास उवाच: }  
एवं भविष्यतीत्य् उक्ते दक्षिणाग्नेर् अनन्तरम्  ।  
महाकृत्या समुत्तस्थौ तस्यैवाग्निनिवेशनात्  ॥ ब्र्प्_२०७।३२ ॥  
ततो ज्वालाकरालास्या ज्वलत्केशकलापिका  ।  
कृष्ण कृष्णेति कुपिता कृत्वा द्वारवतीं ययौ  ॥ ब्र्प्_२०७।३३ ॥  
ताम् अवेक्ष्य जनः सर्वो रौद्रां विकृतलोचनाम्  ।  
ययौ शरण्यं जगतां शरणं मधुसूदनम्  ॥ ब्र्प्_२०७।३४ ॥  
{जना ऊचुः: }  
काशिराजसुतेनेयम् आराध्य वृषभध्वजम्  ।  
उत्पादिता महाकृत्या वधाय तव चक्रिणः  ।  
जहि कृत्याम् इमाम् उग्रां वह्निज्वालाजटाकुलाम्  ॥ ब्र्प्_२०७।३५ ॥  
{व्यास उवाच: }  
चक्रम् उत्सृष्टम् अक्षेषु क्रीडासक्तेन लीलया  ।  
तद् अग्निमालाजटिलं ज्वालोद्गारातिभीषणम्  ॥ ब्र्प्_२०७।३६ ॥  
कृत्याम् अनुजगामाशु विष्णुचक्रं सुदर्शनम्  ।  
ततः सा चक्रविध्वस्ता कृत्या माहेश्वरी तदा  ॥ ब्र्प्_२०७।३७ ॥  
जगाम वेगिनी वेगात् तद् अप्य् अनुजगाम ताम्  ।  
कृत्या वाराणसीम् एव प्रविवेश त्वरान्विता  ॥ ब्र्प्_२०७।३८ ॥  
विष्णुचक्रप्रतिहत- प्रभावा मुनिसत्तमाः  ।  
ततः काशिबलं भूरि प्रमथानां तथा बलम्  ॥ ब्र्प्_२०७।३९ ॥  
समस्तशस्त्रास्त्रयुतं चक्रस्याभिमुखं ययौ  ।  
शस्त्रास्त्रमोक्षबहुलं दग्ध्वा तद् बलम् ओजसा  ॥ ब्र्प्_२०७।४० ॥  
कृत्वाक्षेमाम् अशेषां तां पुरीं वाराणसीं ययौ  ।  
प्रभूतभृत्यपौरां तां साश्वमातङ्गमानवाम्  ॥ ब्र्प्_२०७।४१ ॥  
अशेषदुर्गकोष्ठां तां दुर्निरीक्ष्यां सुरैर् अपि  ।  
ज्वालापरिवृताशेष- गृहप्राकारतोरणाम्  ॥ ब्र्प्_२०७।४२ ॥  
ददाह तां पुरीं चक्रं सकलाम् एव सत्वरम्  ।  
अक्षीणामर्षम् अत्यल्प- साध्यसाधननिस्पृहम्  ।  
तच् चक्रं प्रस्फुरद्दीप्ति विष्णोर् अभ्याययौ करम्  ॥ ब्र्प्_२०७।४३ ॥  
{मुनय ऊचुः: }  
श्रोतुम् इच्छामहे भूयो बलभद्रस्य धीमतः  ।  
मुने पराक्रमं शौर्यं तन् नो व्याख्यातुम् अर्हसि  ॥ ब्र्प्_२०८।१ ॥  
यमुनाकर्षणादीनि श्रुतान्य् अस्माभिर् अत्र वै  ।  
तत् कथ्यतां महाभाग यद् अन्यत् कृतवान् बलः  ॥ ब्र्प्_२०८।२ ॥  
{व्यास उवाच: }  
शृणुध्वं मुनयः कर्म यद् रामेणाभवत् कृतम्  ।  
अनन्तेनाप्रमेयेन शेषेण धरणीभृता  ॥ ब्र्प्_२०८।३ ॥  
दुर्योधनस्य तनयां स्वयंवरकृतेक्षणाम्  ।  
बलाद् आदत्तवान् वीरः साम्बो जाम्बवतीसुतः  ॥ ब्र्प्_२०८।४ ॥  
ततः क्रुद्धा महावीर्याः कर्णदुर्योधनादयः  ।  
भीष्मद्रोणादयश् चैव बबन्धुर् युधि निर्जितम्  ॥ ब्र्प्_२०८।५ ॥  
तच् छ्रुत्वा यादवाः सर्वे क्रोधं दुर्योधनादिषु  ।  
मुनयः प्रतिचक्रुश् च तान् विहन्तुं महोद्यमम्  ॥ ब्र्प्_२०८।६ ॥  
तान् निवार्य बलः प्राह मदलोलाकुलाक्षरम्  ।  
मोक्ष्यन्ति ते मद्वचनाद् यास्याम्य् एको हि कौरवान्  ॥ ब्र्प्_२०८।७ ॥  
बलदेवस् ततो गत्वा नगरं नागसाह्वयम्  ।  
बाह्योपवनमध्ये ऽभून् न विवेश च तत् पुरम्  ॥ ब्र्प्_२०८।८ ॥  
बलम् आगतम् आज्ञाय तदा दुर्योधनादयः  ।  
गाम् अर्घम् उदकं चैव रामाय प्रत्यवेदयन्  ।  
गृहीत्वा विधिवत् सर्वं ततस् तान् आह कौरवान्  ॥ ब्र्प्_२०८।९ ॥  
{बलदेव उवाच: }  
आज्ञापयत्य् उग्रसेनः साम्बम् आशु विमुञ्चत  ॥* ब्र्प्_२०८।१० ॥  
{व्यास उवाच: }  
ततस् तद्वचनं श्रुत्वा भीष्मद्रोणादयो द्विजाः  ।  
कर्णदुर्योधनाद्याश् च चुक्रुधुर् द्विजसत्तमाः  ॥ ब्र्प्_२०८।११ ॥  
ऊचुश् च कुपिताः सर्वे बाह्लिकाद्याश् च भूमिपाः  ।  
अराजार्हं यदोर् वंशम् अवेक्ष्य मुशलायुधम्  ॥ ब्र्प्_२०८।१२ ॥  
{कौरवा ऊचुः: }  
भो भोः किम् एतद् भवता बलभद्रेरितं वचः  ।  
आज्ञां कुरुकुलोत्थानां यादवः कः प्रदास्यति  ॥ ब्र्प्_२०८।१३ ॥  
उग्रसेनो ऽपि यद्य् आज्ञां कौरवाणां प्रदास्यति  ।  
तद् अलं पाण्डुरैश् छत्त्रैर् नृपयोग्यैर् अलङ्कृतैः  ॥ ब्र्प्_२०८।१४ ॥  
तद् गच्छ बलभद्र त्वं साम्बम् अन्यायचेष्टितम्  ।  
विमोक्ष्यामो न भवतो नोग्रसेनस्य शासनात्  ॥ ब्र्प्_२०८।१५ ॥  
प्रणतिर् या कृतास्माकं मान्यानां कुकुरान्धकैः  ।  
न नाम सा कृता केयम् आज्ञा स्वामिनि भृत्यतः  ॥ ब्र्प्_२०८।१६ ॥  
गर्वम् आरोपिता यूयं समानासनभोजनैः  ।  
को दोषो भवतां नीतिर् यत् प्रीणात्य् अनपेक्षिता  ॥ ब्र्प्_२०८।१७ ॥  
अस्माभिर् अर्च्यो भवता यो ऽयं बल निवेदितः  ।  
प्रेम्णैव न तद् अस्माकं कुलाद् युष्मत्कुलोचितम्  ॥ ब्र्प्_२०८।१८ ॥  
{व्यास उवाच: }  
इत्य् उक्त्वा कुरवः सर्वे नामुञ्चन्त हरेः सुतम्  ।  
कृतैकनिश्चयाः सर्वे विविशुर् गजसाह्वयम्  ॥ ब्र्प्_२०८।१९ ॥  
मत्तः कोपेन चाघूर्णं ततो ऽधिक्षेपजन्मना  ।  
उत्थाय पार्ष्ण्या वसुधां जघान स हलायुधः  ॥ ब्र्प्_२०८।२० ॥  
ततो विदारिता पृथ्वी पार्ष्णिघातान् महात्मनः  ।  
आस्फोटयाम् आस तदा दिशः शब्देन पूरयन्  ।  
उवाच चातिताम्राक्षो भ्रुकुटीकुटिलाननः  ॥ ब्र्प्_२०८।२१ ॥  
{बलदेव उवाच: }  
अहो महावलेपो ऽयम् असाराणां दुरात्मनाम्  ।  
कौरवाणाम् आधिपत्यम् अस्माकं किल कालजम्  ॥ ब्र्प्_२०८।२२ ॥  
उग्रसेनस्य ये नाज्ञां मन्यन्ते चाप्य् अलङ्घनाम्  ।  
आज्ञां प्रतीच्छेद् धर्मेण सह देवैः शचीपतिः  ॥ ब्र्प्_२०८।२३ ॥  
सदाध्यास्ते सुधर्मां ताम् उग्रसेनः शचीपतेः  ।  
धिङ् मनुष्यशतोच्छिष्टे तुष्टिर् एषां नृपासने  ॥ ब्र्प्_२०८।२४ ॥  
पारिजाततरोः पुष्प- मञ्जरीर् वनिताजनः  ।  
बिभर्ति यस्य भृत्यानां सो ऽप्य् एषां न महीपतिः  ॥ ब्र्प्_२०८।२५ ॥  
समस्तभूभुजां नाथ उग्रसेनः स तिष्ठतु  ।  
अद्य निष्कौरवाम् उर्वीं कृत्वा यास्यामि तां पुरीम्  ॥ ब्र्प्_२०८।२६ ॥  
कर्णं दुर्योधनं द्रोणम् अद्य भीष्मं सबाह्लिकम्  ।  
दुःशासनादीन् भूरिं च भूरिश्रवसम् एव च  ॥ ब्र्प्_२०८।२७ ॥  
सोमदत्तं शलं भीमम् अर्जुनं सयुधिष्ठिरम्  ।  
यमजौ कौरवांश् चान्यान् हन्यां साश्वरथद्विपान्  ॥ ब्र्प्_२०८।२८ ॥  
वीरम् आदाय तं साम्बं सपत्नीकं ततः पुरीम्  ।  
द्वारकाम् उग्रसेनादीन् गत्वा द्रक्ष्यामि बान्धवान्  ॥ ब्र्प्_२०८।२९ ॥  
अथवा कौरवादीनां समस्तैः कुरुभिः सह  ।  
भारावतरणे शीघ्रं देवराजेन चोदितः  ॥ ब्र्प्_२०८।३० ॥  
भागीरथ्यां क्षिपाम्य् आशु नगरं नागसाह्वयम्  ॥* ब्र्प्_२०८।३१ ॥  
{व्यास उवाच: }  
इत्य् उक्त्वा क्रोधरक्ताक्षस् तालाङ्को ऽधोमुखं हलम्  ।  
प्राकारवप्रे विन्यस्य चकर्ष मुशलायुधः  ॥ ब्र्प्_२०८।३२ ॥  
आघूर्णितं तत् सहसा ततो वै हस्तिनापुरम्  ।  
दृष्ट्वा सङ्क्षुब्धहृदयाश् चुक्रुशुः सर्वकौरवाः  ॥ ब्र्प्_२०८।३३ ॥  
{कौरवा ऊचुः: }  
राम राम महाबाहो क्षम्यतां क्षम्यतां त्वया  ।  
उपसंह्रियतां कोपः प्रसीद मुशलायुध  ॥ ब्र्प्_२०८।३४ ॥  
एष साम्बः सपत्नीकस् तव निर्यातितो बल  ।  
अविज्ञातप्रभावाणां क्षम्यताम् अपराधिनाम्  ॥ ब्र्प्_२०८।३५ ॥  
{व्यास उवाच: }  
ततो निर्यातयाम् आसुः साम्बं पत्न्या समन्वितम्  ।  
निष्क्रम्य स्वपुरीं तूर्णं कौरवा मुनिसत्तमाः  ॥ ब्र्प्_२०८।३६ ॥  
भीष्मद्रोणकृपादीनां प्रणम्य वदतां प्रियम्  ।  
क्षान्तम् एव मयेत्य् आह बलो बलवतां वरः  ॥ ब्र्प्_२०८।३७ ॥  
अद्याप्य् आघूर्णिताकारं लक्ष्यते तत् पुरं द्विजाः  ।  
एष प्रभावो रामस्य बलशौर्यवतो द्विजाः  ॥ ब्र्प्_२०८।३८ ॥  
ततस् तु कौरवाः साम्बं सम्पूज्य हलिना सह  ।  
प्रेषयाम् आसुर् उद्वाह- धनभार्यासमन्वितम्  ॥ ब्र्प्_२०८।३९ ॥  
{व्यास उवाच: }  
शृणुध्वं मुनयः सर्वे बलस्य बलशालिनः  ।  
कृतं यद् अन्यद् एवाभूत् तद् अपि श्रूयतां द्विजाः  ॥ ब्र्प्_२०९।१ ॥  
नरकस्यासुरेन्द्रस्य देवपक्षविरोधिनः  ।  
सखाभवन् महावीर्यो द्विविदो नाम वानरः  ॥ ब्र्प्_२०९।२ ॥  
वैरानुबन्धं बलवान् स चकार सुरान् प्रति  ॥* ब्र्प्_२०९।३ ॥  
{द्विविद उवाच: }  
नरकं हतवान् कृष्णो बलदर्पसमन्वितम्  ।  
करिष्ये सर्वदेवानां तस्माद् एष प्रतिक्रियाम्  ॥ ब्र्प्_२०९।४ ॥  
{व्यास उवाच: }  
यज्ञविध्वंसनं कुर्वन् मर्त्यलोकक्षयं तथा  ।  
ततो विध्वंसयाम् आस यज्ञान् अज्ञानमोहितः  ॥ ब्र्प्_२०९।५ ॥  
बिभेद साधुमर्यादां क्षयं चक्रे च देहिनाम्  ।  
ददाह चपलो देशं पुरग्रामान्तराणि च  ॥ ब्र्प्_२०९।६ ॥  
क्वचिच् च पर्वतक्षेपाद् ग्रामादीन् समचूर्णयत्  ।  
शैलान् उत्पाट्य तोयेषु मुमोचाम्बुनिधौ तथा  ॥ ब्र्प्_२०९।७ ॥  
पुनश् चार्णवमध्यस्थः क्षोभयाम् आस सागरम्  ।  
तेनातिक्षोभितश् चाब्धिर् उद्वेलो जायते द्विजाः  ॥ ब्र्प्_२०९।८ ॥  
प्लावयंस् तीरजान् ग्रामान् पुरादीन् अतिवेगवान्  ।  
कामरूपं महारूपं कृत्वा सस्यान्य् अनेकशः  ॥ ब्र्प्_२०९।९ ॥  
लुठन् भ्रमणसम्मर्दैः सञ्चूर्णयति वानरः  ।  
तेन विप्रकृतं सर्वं जगद् एतद् दुरात्मना  ॥ ब्र्प्_२०९।१० ॥  
निःस्वाध्यायवषट्कारं द्विजाश् चासीत् सुदुःखितम्  ।  
कदाचिद् रैवतोद्याने पपौ पानं हलायुधः  ॥ ब्र्प्_२०९।११ ॥  
रेवती च महाभागा तथैवान्या वरस्त्रियः  ।  
उद्गीयमानो विलसल्- ललनामौलिमध्यगः  ॥ ब्र्प्_२०९।१२ ॥  
रेमे यदुवरश्रेष्ठः कुबेर इव मन्दरे  ।  
ततः स वानरो ऽभ्येत्य गृहीत्वा सीरिणो हलम्  ॥ ब्र्प्_२०९।१३ ॥  
मुशलं च चकारास्य सम्मुखः स विडम्बनाम्  ।  
तथैव योषितां तासां जहासाभिमुखं कपिः  ॥ ब्र्प्_२०९।१४ ॥  
पानपूर्णांश् च करकांश् चिक्षेपाहत्य वै तदा  ।  
ततः कोपपरीतात्मा भर्त्सयाम् आस तं बलम्  ॥ ब्र्प्_२०९।१५ ॥  
तथापि तम् अवज्ञाय चक्रे किलकिलाध्वनिम्  ।  
ततः समुत्थाय बलो जगृहे मुशलं रुषा  ॥ ब्र्प्_२०९।१६ ॥  
सो ऽपि शैलशिलां भीमां जग्राह प्लवगोत्तमः  ।  
चिक्षेप च स तां क्षिप्तां मुशलेन सहस्रधा  ॥ ब्र्प्_२०९।१७ ॥  
बिभेद यादवश्रेष्ठः सा पपात महीतले  ।  
अपतन् मुशलं चासौ समुल्लङ्घ्य प्लवङ्गमः  ॥ ब्र्प्_२०९।१८ ॥  
वेगेनायम्य रोषेण बलेनोरस्य् अताडयत्  ।  
ततो बलेन कोपेन मुष्टिना मूर्ध्नि ताडितः  ॥ ब्र्प्_२०९।१९ ॥  
पपात रुधिरोद्गारी द्विविदः क्षीणजीवितः  ।  
पतता तच्छरीरेण गिरेः शृङ्गम् अशीर्यत  ॥ ब्र्प्_२०९।२० ॥  
मुनयः शतधा वज्रि- वज्रेणेव हि ताडितम्  ।  
पुष्पवृष्टिं ततो देवा रामस्योपरि चिक्षिपुः  ॥ ब्र्प्_२०९।२१ ॥  
प्रशशंसुस् तदाभ्येत्य साध्व् एतत् ते महत् कृतम्  ।  
अनेन दुष्टकपिना दैत्यपक्षोपकारिणा  ।  
जगन् निराकृतं वीर दिष्ट्या स क्षयम् आगतः  ॥ ब्र्प्_२०९।२२ ॥  
{व्यास उवाच: }  
एवंविधान्य् अनेकानि बलदेवस्य धीमतः  ।  
कर्माण्य् अपरिमेयानि शेषस्य धरणीभृतः  ॥ ब्र्प्_२०९।२३ ॥  
{व्यास उवाच: }  
एवं दैत्यवधं कृष्णो बलदेवसहायवान्  ।  
चक्रे दुष्टक्षितीशानां तथैव जगतः कृते  ॥ ब्र्प्_२१०।१ ॥  
क्षितेश् च भारं भगवान् फाल्गुनेन समं विभुः  ।  
अवतारयाम् आस हरिः समस्ताक्षौहिणीवधात्  ॥ ब्र्प्_२१०।२ ॥  
कृत्वा भारावतरणं भुवो हत्वाखिलान् नृपान्  ।  
शापव्याजेन विप्राणाम् उपसंहृतवान् कुलम्  ॥ ब्र्प्_२१०।३ ॥  
उत्सृज्य द्वारकां कृष्णस् त्यक्त्वा मानुष्यम् आत्मभूः  ।  
स्वांशो विष्णुमयं स्थानं प्रविवेश पुनर् निजम्  ॥ ब्र्प्_२१०।४ ॥  
{मुनय ऊचुः: }  
स विप्रशापव्याजेन सञ्जह्रे स्वकुलं कथम्  ।  
कथं च मानुषं देहम् उत्ससर्ज जनार्दनः  ॥ ब्र्प्_२१०।५ ॥  
{व्यास उवाच: }  
विश्वामित्रस् तथा कण्वो नारदश् च महामुनिः  ।  
पिण्डारके महातीर्थे दृष्टा यदुकुमारकैः  ॥ ब्र्प्_२१०।६ ॥  
ततस् ते यौवनोन्मत्ता भाविकार्यप्रचोदिताः  ।  
साम्बं जाम्बवतीपुत्रं भूषयित्वा स्त्रियं यथा  ।  
प्रसृतास् तान् मुनीन् ऊचुः प्रणिपातपुरःसरम्  ॥ ब्र्प्_२१०।७ ॥  
{कुमारा ऊचुः: }  
इयं स्त्री पुत्रकामा तु प्रभो किं जनयिष्यति  ॥* ब्र्प्_२१०।८ ॥  
{व्यास उवाच: }  
दिव्यज्ञानोपपन्नास् ते विप्रलब्धा कुमारकैः  ।  
शापं ददुस् तदा विप्रास् तेषां नाशाय सुव्रताः  ॥ ब्र्प्_२१०।९ ॥  
मुनयः कुपिताः प्रोचुर् मुशलं जनयिष्यति  ।  
येनाखिलकुलोत्सादो यादवानां भविष्यति  ॥ ब्र्प्_२१०।१० ॥  
इत्य् उक्तास् तैः कुमारास् त आचचक्षुर् यथातथम्  ।  
उग्रसेनाय मुशलं जज्ञे साम्बस्य चोदरात्  ॥ ब्र्प्_२१०।११ ॥  
तद् उग्रसेनो मुशलम् अयश्चूर्णम् अकारयत्  ।  
जज्ञे तच् चैरका चूर्णं प्रक्षिप्तं वै महोदधौ  ॥ ब्र्प्_२१०।१२ ॥  
मुसलस्याथ लौहस्य चूर्णितस्यान्धकैर् द्विजाः  ।  
खण्डं चूर्णयितुं शेकुर् नैव ते तोमराकृति  ॥ ब्र्प्_२१०।१३ ॥  
तद् अप्य् अम्बुनिधौ क्षिप्तं मत्स्यो जग्राह जालिभिः  ।  
घातितस्योदरात् तस्य लुब्धो जग्राह तज् जरा  ॥ ब्र्प्_२१०।१४ ॥  
विज्ञातपरमार्थो ऽपि भगवान् मधुसूदनः  ।  
नैच्छत् तद् अन्यथा कर्तुं विधिना यत् समाहृतम्  ॥ ब्र्प्_२१०।१५ ॥  
देवैश् च प्रहितो दूतः प्रणिपत्याह केशवम्  ।  
रहस्य् एवम् अहं दूतः प्रहितो भगवन् सुरैः  ॥ ब्र्प्_२१०।१६ ॥  
वस्वश्विमरुदादित्य- रुद्रसाध्यादिभिः सह  ।  
विज्ञापयति वः शक्रस् तद् इदं श्रूयतां प्रभो  ॥ ब्र्प्_२१०।१७ ॥  
{देवा ऊचुः: }  
भारावतरणार्थाय वर्षाणाम् अधिकं शतम्  ।  
भगवान् अवतीर्णो ऽत्र त्रिदशैः सम्प्रसादितः  ॥ ब्र्प्_२१०।१८ ॥  
दुर्वृत्ता निहता दैत्या भुवो भारो ऽवतारितः  ।  
त्वया सनाथास् त्रिदशा व्रजन्तु त्रिदिवेशताम्  ॥ ब्र्प्_२१०।१९ ॥  
तद् अतीतं जगन्नाथ वर्षाणाम् अधिकं शतम्  ।  
इदानीं गम्यतां स्वर्गो भवता यदि रोचते  ॥ ब्र्प्_२१०।२० ॥  
देवैर् विज्ञापितो देवो ऽप्य् अथात्रैव रतिस् तव  ।  
तत् स्थीयतां यथाकालम् आख्येयम् अनुजीविभिः  ॥ ब्र्प्_२१०।२१ ॥  
{श्रीभगवान् उवाच: }  
यत् त्वम् आत्थाखिलं दूत वेद्मि चैतद् अहं पुनः  ।  
प्रारब्ध एव हि मया यादवानाम् अपि क्षयः  ॥ ब्र्प्_२१०।२२ ॥  
भुवो नामातिभारो ऽयं यादवैर् अनिबर्हितैः  ।  
अवतारं करोम्य् अस्य सप्तरात्रेण सत्वरः  ॥ ब्र्प्_२१०।२३ ॥  
यथागृहीतं चाम्भोधौ हृत्वाहं द्वारकां पुनः  ।  
यादवान् उपसंहृत्य यास्यामि त्रिदशालयम्  ॥ ब्र्प्_२१०।२४ ॥  
मनुष्यदेहम् उत्सृज्य सङ्कर्षणसहायवान्  ।  
प्राप्त एवास्मि मन्तव्यो देवेन्द्रेण तथा सुरैः  ॥ ब्र्प्_२१०।२५ ॥  
जरासन्धादयो ये ऽन्ये निहता भारहेतवः  ।  
क्षितेस् तेभ्यः स भारो हि यदूनां समधीयत  ॥ ब्र्प्_२१०।२६ ॥  
तद् एतत् सुमहाभारम् अवतार्य क्षितेर् अहम्  ।  
यास्याम्य् अमरलोकस्य पालनाय ब्रवीहि तान्  ॥ ब्र्प्_२१०।२७ ॥  
{व्यास उवाच: }  
इत्य् उक्तो वासुदेवेन देवदूतः प्रणम्य तम्  ।  
द्विजाः स दिव्यया गत्या देवराजान्तिकं ययौ  ॥ ब्र्प्_२१०।२८ ॥  
भगवान् अप्य् अथोत्पातान् दिव्यान् भौमान्तरिक्षगान्  ।  
ददर्श द्वारकापुर्यां विनाशाय दिवानिशम्  ॥ ब्र्प्_२१०।२९ ॥  
तान् दृष्ट्वा यादवान् आह पश्यध्वम् अतिदारुणान्  ।  
महोत्पाताञ् शमायैषां प्रभासं याम मा चिरम्  ॥ ब्र्प्_२१०।३० ॥  
{व्यास उवाच: }  
महाभागवतः प्राह प्रणिपत्योद्धवो हरिम्  ॥* ब्र्प्_२१०।३१ ॥  
{उद्धव उवाच: }  
भगवन् यन् मया कार्यं तद् आज्ञापय साम्प्रतम्  ।  
मन्ये कुलम् इदं सर्वं भगवान् संहरिष्यति  ।  
नाशायास्य निमित्तानि कुलस्याच्युत लक्षये  ॥ ब्र्प्_२१०।३२ ॥  
{श्रीभगवान् उवाच: }  
गच्छ त्वं दिव्यया गत्या मत्प्रसादसमुत्थया  ।  
बदरीम् आश्रमं पुण्यं गन्धमादनपर्वते  ॥ ब्र्प्_२१०।३३ ॥  
नरनारायणस्थाने पवित्रितमहीतले  ।  
मन्मना मत्प्रसादेन तत्र सिद्धिम् अवाप्स्यसि  ॥ ब्र्प्_२१०।३४ ॥  
अहं स्वर्गं गमिष्यामि उपसंहृत्य वै कुलम्  ।  
द्वारकां च मया त्यक्तां समुद्रः प्लावयिष्यति  ॥ ब्र्प्_२१०।३५ ॥  
{व्यास उवाच: }  
इत्य् उक्तः प्रणिपत्यैनं जगाम स तदोद्धवः  ।  
नरनारायणस्थानं केशवेनानुमोदितः  ॥ ब्र्प्_२१०।३६ ॥  
ततस् ते यादवाः सर्वे रथान् आरुह्य शीघ्रगान्  ।  
प्रभासं प्रययुः सार्धं कृष्णरामादिभिर् द्विजाः  ॥ ब्र्प्_२१०।३७ ॥  
प्राप्य प्रभासं प्रयता प्रीतास् ते कुक्कुरान्धकाः  ।  
चक्रुस् तत्र सुरापानं वासुदेवानुमोदिताः  ॥ ब्र्प्_२१०।३८ ॥  
पिबतां तत्र वै तेषां सङ्घर्षेण परस्परम्  ।  
यादवानां ततो जज्ञे कलहाग्निः क्षयावहः  ॥ ब्र्प्_२१०।३९ ॥  
जघ्नुः परस्परं ते तु शस्त्रैर् दैवबलात् कृताः  ।  
क्षीणशस्त्रास् तु जगृहुः प्रत्यासन्नाम् अथैरकाम्  ॥ ब्र्प्_२१०।४० ॥  
एरका तु गृहीता तैर् वज्रभूतेव लक्ष्यते  ।  
तया परस्परं जघ्नुः सम्प्रहारैः सुदारुणैः  ॥ ब्र्प्_२१०।४१ ॥  
प्रद्युम्नसाम्बप्रमुखाः कृतवर्माथ सात्यकिः  ।  
अनिरुद्धादयश् चान्ये पृथुर् विपृथुर् एव च  ॥ ब्र्प्_२१०।४२ ॥  
चारुवर्मा सुचारुश् च तथाक्रूरादयो द्विजाः  ।  
एरकारूपिभिर् वज्रैस् ते निजघ्नुः परस्परम्  ॥ ब्र्प्_२१०।४३ ॥  
निवारयाम् आस हरिर् यादवास् ते च केशवम्  ।  
सहायं मेनिरे प्राप्तं ते निजघ्नुः परस्परम्  ॥ ब्र्प्_२१०।४४ ॥  
कृष्णो ऽपि कुपितस् तेषाम् एरकामुष्टिम् आददे  ।  
वधाय तेषां मुशलं मुष्टिलोहम् अभूत् तदा  ॥ ब्र्प्_२१०।४५ ॥  
जघान तेन निःशेषान् आततायी स यादवान्  ।  
जघ्नुश् च सहसाभ्येत्य तथान्ये तु परस्परम्  ॥ ब्र्प्_२१०।४६ ॥  
ततश् चार्णवमध्येन जैत्रो ऽसौ चक्रिणो रथः  ।  
पश्यतो दारुकस्याशु हृतो ऽश्वैर् द्विजसत्तमाः  ॥ ब्र्प्_२१०।४७ ॥  
चक्रं गदा तथा शार्ङ्गं तूणौ शङ्खो ऽसिर् एव च  ।  
प्रदक्षिणं ततः कृत्वा जग्मुर् आदित्यवर्त्मना  ॥ ब्र्प्_२१०।४८ ॥  
क्षणमात्रेण वै तत्र यादवानाम् अभूत् क्षयः  ।  
ऋते कृष्णं महाबाहुं दारुकं च द्विजोत्तमाः  ॥ ब्र्प्_२१०।४९ ॥  
चङ्क्रम्यमाणौ तौ रामं वृक्षमूलकृतासनम्  ।  
ददृशाते मुखाच् चास्य निष्क्रामन्तं महोरगम्  ॥ ब्र्प्_२१०।५० ॥  
निष्क्रम्य स मुखात् तस्य महाभोगो भुजङ्गमः  ।  
प्रयातश् चार्णवं सिद्धैः पूज्यमानस् तथोरगैः  ॥ ब्र्प्_२१०।५१ ॥  
तम् अर्घ्यम् आदाय तदा जलधिः सम्मुखं ययौ  ।  
प्रविवेश च तत्तोयं पूजितः पन्नगोत्तमैः  ।  
दृष्ट्वा बलस्य निर्याणं दारुकं प्राह केशवः  ॥ ब्र्प्_२१०।५२ ॥  
{श्रीभगवान् उवाच: }  
इदं सर्वं त्वम् आचक्ष्व वसुदेवोग्रसेनयोः  ।  
निर्याणं बलदेवस्य यादवानां तथा क्षयम्  ॥ ब्र्प्_२१०।५३ ॥  
योगे स्थित्वाहम् अप्य् एतत् परित्यज्य कलेवरम्  ।  
वाच्यश् च द्वारकावासी जनः सर्वस् तथाहुकः  ॥ ब्र्प्_२१०।५४ ॥  
यथेमां नगरीं सर्वां समुद्रः प्लावयिष्यति  ।  
तस्माद् रथैः सुसज्जैस् तु प्रतीक्ष्यो ह्य् अर्जुनागमः  ॥ ब्र्प्_२१०।५५ ॥  
न स्थेयं द्वारकामध्ये निष्क्रान्ते तत्र पाण्डवे  ।  
तेनैव सह गन्तव्यं यत्र याति स कौरवः  ॥ ब्र्प्_२१०।५६ ॥  
गत्वा च ब्रूहि कौन्तेयम् अर्जुनं वचनं मम  ।  
पालनीयस् त्वया शक्त्या जनो ऽयं मत्परिग्रहः  ॥ ब्र्प्_२१०।५७ ॥  
इत्य् अर्जुनेन सहितो द्वारवत्यां भवाञ् जनम्  ।  
गृहीत्वा यातु वज्रश् च यदुराजो भविष्यति  ॥ ब्र्प्_२१०।५८ ॥  
{व्यास उवाच: }  
इत्य् उक्तो दारुकः कृष्णं प्रणिपत्य पुनः पुनः  ।  
प्रदक्षिणं च बहुशः कृत्वा प्रायाद् यथोदितम्  ॥ ब्र्प्_२११।१ ॥  
स च गत्वा तथा चक्रे द्वारकायां तथार्जुनम्  ।  
आनिनाय महाबुद्धिं वज्रं चक्रे तथा नृपम्  ॥ ब्र्प्_२११।२ ॥  
भगवान् अपि गोविन्दो वासुदेवात्मकं परम्  ।  
ब्रह्मात्मनि समारोप्य सर्वभूतेष्व् अधारयत्  ॥ ब्र्प्_२११।३ ॥  
स मानयन् द्विजवचो दुर्वासा यद् उवाच ह  ।  
योगयुक्तो ऽभवत् पादं कृत्वा जानुनि सत्तमाः  ॥ ब्र्प्_२११।४ ॥  
सम्प्राप्तो वै जरा नाम तदा तत्र स लुब्धकः  ।  
मुशलशेषलोहस्य सायकं धारयन् परम्  ॥ ब्र्प्_२११।५ ॥  
स तत्पादं मृगाकारं समवेक्ष्य व्यवस्थितः  ।  
ततो विव्याध तेनैव तोमरेण द्विजोत्तमाः  ॥ ब्र्प्_२११।६ ॥  
गतश् च ददृशे तत्र चतुर्बाहुधरं नरम्  ।  
प्रणिपत्याह चैवैनं प्रसीदेति पुनः पुनः  ॥ ब्र्प्_२११।७ ॥  
अजानता कृतम् इदं मया हरिणशङ्कया  ।  
क्षम्यताम् आत्मपापेन दग्धं मा दग्धुम् अर्हसि  ॥ ब्र्प्_२११।८ ॥  
{व्यास उवाच: }  
ततस् तं भगवान् आह नास्ति ते भयम् अण्व् अपि  ।  
गच्छ त्वं मत्प्रसादेन लुब्ध स्वर्गेश्वरास्पदम्  ॥ ब्र्प्_२११।९ ॥  
{व्यास उवाच: }  
विमानम् आगतं सद्यस् तद्वाक्यसमनन्तरम्  ।  
आरुह्य प्रययौ स्वर्गं लुब्धकस् तत्प्रसादतः  ॥ ब्र्प्_२११।१० ॥  
गते तस्मिन् स भगवान् संयोज्यात्मानम् आत्मनि  ।  
ब्रह्मभूते ऽव्यये ऽचिन्त्ये वासुदेवमये ऽमले  ॥ ब्र्प्_२११।११ ॥  
अजन्मन्य् अजरे ऽनाशिन्य् अप्रमेये ऽखिलात्मनि  ।  
त्यक्त्वा स मानुषं देहम् अवाप त्रिविधां गतिम्  ॥ ब्र्प्_२११।१२ ॥  
{व्यास उवाच: }  
अर्जुनो ऽपि तदान्विष्य कृष्णरामकलेवरे  ।  
संस्कारं लम्भयाम् आस तथान्येषाम् अनुक्रमात्  ॥ ब्र्प्_२१२।१ ॥  
अष्टौ महिष्यः कथिता रुक्मिणीप्रमुखास् तु याः  ।  
उपगृह्य हरेर् देहं विविशुस् ता हुताशनम्  ॥ ब्र्प्_२१२।२ ॥  
रेवती चैव रामस्य देहम् आश्लिष्य सत्तमाः  ।  
विवेश ज्वलितं वह्निं तत्सङ्गाह्लादशीतलम्  ॥ ब्र्प्_२१२।३ ॥  
उग्रसेनस् तु तच् छ्रुत्वा तथैवानकदुन्दुभिः  ।  
देवकी रोहिणी चैव विविशुर् जातवेदसम्  ॥ ब्र्प्_२१२।४ ॥  
ततो ऽर्जुनः प्रेतकार्यं कृत्वा तेषां यथाविधि  ।  
निश्चक्राम जनं सर्वं गृहीत्वा वज्रम् एव च  ॥ ब्र्प्_२१२।५ ॥  
द्वारवत्या विनिष्क्रान्ताः कृष्णपत्न्यः सहस्रशः  ।  
वज्रं जनं च कौन्तेयः पालयञ् शनकैर् ययौ  ॥ ब्र्प्_२१२।६ ॥  
सभा सुधर्मा कृष्णेन मर्त्यलोके समाहृता  ।  
स्वर्गं जगाम भो विप्राः पारिजातश् च पादपः  ॥ ब्र्प्_२१२।७ ॥  
यस्मिन् दिने हरिर् यातो दिवं सन्त्यज्य मेदिनीम्  ।  
तस्मिन् दिने ऽवतीर्णो ऽयं कालकायः कलिः किल  ॥ ब्र्प्_२१२।८ ॥  
प्लावयाम् आस तां शून्यां द्वारकां च महोदधिः  ।  
यदुश्रेष्ठगृहं त्व् एकं नाप्लावयत सागरः  ॥ ब्र्प्_२१२।९ ॥  
नातिक्रामति भो विप्रास् तद् अद्यापि महोदधिः  ।  
नित्यं सन्निहितस् तत्र भगवान् केशवो यतः  ॥ ब्र्प्_२१२।१० ॥  
तद् अतीव महापुण्यं सर्वपातकनाशनम्  ।  
विष्णुक्रीडान्वितं स्थानं दृष्ट्वा पापात् प्रमुच्यते  ॥ ब्र्प्_२१२।११ ॥  
पार्थः पञ्चनदे देशे बहुधान्यधनान्विते  ।  
चकार वासं सर्वस्य जनस्य मुनिसत्तमाः  ॥ ब्र्प्_२१२।१२ ॥  
ततो लोभः समभवत् पार्थेनैकेन धन्विना  ।  
दृष्ट्वा स्त्रियो नीयमाना दस्यूनां निहतेश्वराः  ॥ ब्र्प्_२१२।१३ ॥  
ततस् ते पापकर्माणो लोभोपहतचेतसः  ।  
आभीरा मन्त्रयाम् आसुः समेत्यात्यन्तदुर्मदाः  ॥ ब्र्प्_२१२।१४ ॥  
{आभीरा ऊचुः: }  
अयम् एको ऽर्जुनो धन्वी स्त्रीजनं निहतेश्वरम्  ।  
नयत्य् अस्मान् अतिक्रम्य धिग् एतत् क्रियतां बलम्  ॥ ब्र्प्_२१२।१५ ॥  
हत्वा गर्वसमारूढो भीष्मद्रोणजयद्रथान्  ।  
कर्णादींश् च न जानाति बलं ग्रामनिवासिनाम्  ॥ ब्र्प्_२१२।१६ ॥  
बलज्येष्ठान् नरान् अन्यान् ग्राम्यांश् चैव विशेषतः  ।  
सर्वान् एवावजानाति किं वो बहुभिर् उत्तरैः  ॥ ब्र्प्_२१२।१७ ॥  
{व्यास उवाच: }  
ततो यष्टिप्रहरणा दस्यवो लोष्टहारिणः  ।  
सहस्रशो ऽभ्यधावन्त तं जनं निहतेश्वरम्  ।  
ततो निवृत्तः कौन्तेयः प्राहाभीरान् हसन्न् इव  ॥ ब्र्प्_२१२।१८ ॥  
{अर्जुन उवाच: }  
निवर्तध्वम् अधर्मज्ञा यदीतो न मुमूर्षवः  ॥* ब्र्प्_२१२।१९ ॥  
{व्यास उवाच: }  
अवज्ञाय वचस् तस्य जगृहुस् ते तदा धनम्  ।  
स्त्रीजनं चापि कौन्तेयाद् विष्वक्सेनपरिग्रहम्  ॥ ब्र्प्_२१२।२० ॥  
ततो ऽर्जुनो धनुर् दिव्यं गाण्डीवम् अजरं युधि  ।  
आरोपयितुम् आरेभे न शशाक स वीर्यवान्  ॥ ब्र्प्_२१२।२१ ॥  
चकार सज्जं कृच्छ्रात् तु तद् अभूच् छिथिलं पुनः  ।  
न सस्मार तथास्त्राणि चिन्तयन्न् अपि पाण्डवः  ॥ ब्र्प्_२१२।२२ ॥  
शरान् मुमोच चैतेषु पार्थः शेषान् स हर्षितः  ।  
न भेदं ते परं चक्रुर् अस्ता गाण्डीवधन्वना  ॥ ब्र्प्_२१२।२३ ॥  
वह्निना चाक्षया दत्ताः शरास् ते ऽपि क्षयं ययुः  ।  
युध्यतः सह गोपालैर् अर्जुनस्याभवत् क्षयः  ॥ ब्र्प्_२१२।२४ ॥  
अचिन्तयत् तु कौन्तेयः कृष्णस्यैव हि तद् बलम्  ।  
यन् मया शरसङ्घातैः सबला भूभृतो जिताः  ॥ ब्र्प्_२१२।२५ ॥  
मिषतः पाण्डुपुत्रस्य ततस् ताः प्रमदोत्तमाः  ।  
अपाकृष्यन्त चाभीरैः कामाच् चान्याः प्रवव्रजुः  ॥ ब्र्प्_२१२।२६ ॥  
ततः शरेषु क्षीणेषु धनुष्कोट्या धनञ्जयः  ।  
जघान दस्यूंस् ते चास्य प्रहाराञ् जहसुर् द्विजाः  ॥ ब्र्प्_२१२।२७ ॥  
पश्यतस् त्व् एव पार्थस्य वृष्ण्यन्धकवरस्त्रियः  ।  
जग्मुर् आदाय ते म्लेच्छाः समन्तान् मुनिसत्तमाः  ॥ ब्र्प्_२१२।२८ ॥  
ततः स दुःखितो जिष्णुः कष्टं कष्टम् इति ब्रुवन्  ।  
अहो भगवता तेन मुक्तो ऽस्मीति रुरोद वै  ॥ ब्र्प्_२१२।२९ ॥  
{अर्जुन उवाच: }  
तद् धनुस् तानि चास्त्राणि स रथस् ते च वाजिनः  ।  
सर्वम् एकपदे नष्टं दानम् अश्रोत्रिये यथा  ॥ ब्र्प्_२१२।३० ॥  
अहो चाति बलं दैवं विना तेन महात्मना  ।  
यद् असामर्थ्ययुक्तो ऽहं नीचैर् नीतः पराभवम्  ॥ ब्र्प्_२१२।३१ ॥  
तौ बाहू स च मे मुष्टिः स्थानं तत् सो ऽस्मि चार्जुनः  ।  
पुण्येनेव विना तेन गतं सर्वम् असारताम्  ॥ ब्र्प्_२१२।३२ ॥  
ममार्जुनत्वं भीमस्य भीमत्वं तत्कृतं ध्रुवम्  ।  
विना तेन यद् आभीरैर् जितो ऽहं कथम् अन्यथा  ॥ ब्र्प्_२१२।३३ ॥  
{व्यास उवाच: }  
इत्थं वदन् ययौ जिष्णुर् इन्द्रप्रस्थं पुरोत्तमम्  ।  
चकार तत्र राजानं वज्रं यादवनन्दनम्  ॥ ब्र्प्_२१२।३४ ॥  
स ददर्श ततो व्यासं फाल्गुनः काननाश्रयम्  ।  
तम् उपेत्य महाभागं विनयेनाभ्यवादयत्  ॥ ब्र्प्_२१२।३५ ॥  
तं वन्दमानं चरणाव् अवलोक्य सुनिश्चितम्  ।  
उवाच पार्थं विच्छायः कथम् अत्यन्तम् ईदृशः  ॥ ब्र्प्_२१२।३६ ॥  
अजारजोनुगमनं ब्रह्महत्याथवा कृता  ।  
जयाशाभङ्गदुःखी वा भ्रष्टच्छायो ऽसि साम्प्रतम्  ॥ ब्र्प्_२१२।३७ ॥  
सान्तानिकादयो वा ते याचमाना निराकृताः  ।  
अगम्यस्त्रीरतिर् वापि तेनासि विगतप्रभः  ॥ ब्र्प्_२१२।३८ ॥  
भुङ्क्ते प्रदाय विप्रेभ्यो मिष्टम् एकम् अथो भवान्  ।  
किं वा कृपणवित्तानि हृतानि भवतार्जुन  ॥ ब्र्प्_२१२।३९ ॥  
कच्चिन् न सूर्यवातस्य गोचरत्वं गतो ऽर्जुन  ।  
दुष्टचक्षुर् हतो वापि निःश्रीकः कथम् अन्यथा  ॥ ब्र्प्_२१२।४० ॥  
स्पृष्टो नखाम्भसा वापि घटाम्भःप्रोक्षितो ऽपि वा  ।  
तेनातीवासि विच्छायो न्यूनैर् वा युधि निर्जितः  ॥ ब्र्प्_२१२।४१ ॥  
{व्यास उवाच: }  
ततः पार्थो विनिःश्वस्य श्रूयतां भगवन्न् इति  ।  
प्रोक्तो यथावद् आचष्ट विप्रा आत्मपराभवम्  ॥ ब्र्प्_२१२।४२ ॥  
{अर्जुन उवाच: }  
यद् बलं यच् च नस् तेजो यद् वीर्यं यत् पराक्रमः  ।  
या श्रीश् छाया च नः सो ऽस्मान् परित्यज्य हरिर् गतः  ॥ ब्र्प्_२१२।४३ ॥  
इतरेणेव महता स्मितपूर्वाभिभाषिणा  ।  
हीना वयं मुने तेन जातास् तृणमया इव  ॥ ब्र्प्_२१२।४४ ॥  
अस्त्राणां सायकानां च गाण्डीवस्य तथा मम  ।  
सारता याभवन् मूर्ता स गतः पुरुषोत्तमः  ॥ ब्र्प्_२१२।४५ ॥  
यस्यावलोकनाद् अस्माञ् श्रीर् जयः सम्पद् उन्नतिः  ।  
न तत्याज स गोविन्दस् त्यक्त्वास्मान् भगवान् गतः  ॥ ब्र्प्_२१२।४६ ॥  
भीष्मद्रोणाङ्गराजाद्यास् तथा दुर्योधनादयः  ।  
यत्प्रभावेन निर्दग्धाः स कृष्णस् त्यक्तवान् भुवम्  ॥ ब्र्प्_२१२।४७ ॥  
निर्यौवना हतश्रीका भ्रष्टच्छायेव मे मही  ।  
विभाति तात नैको ऽहं विरहे तस्य चक्रिणः  ॥ ब्र्प्_२१२।४८ ॥  
यस्यानुभावाद् भीष्माद्यैर् मय्य् अग्नौ शलभायितम्  ।  
विना तेनाद्य कृष्णेन गोपालैर् अस्मि निर्जितः  ॥ ब्र्प्_२१२।४९ ॥  
गाण्डीवं त्रिषु लोकेषु ख्यातं यद् अनुभावतः  ।  
मम तेन विनाभीरैर् लगुडैस् तु तिरस्कृतम्  ॥ ब्र्प्_२१२।५० ॥  
स्त्रीसहस्राण्य् अनेकानि ह्य् अनाथानि महामुने  ।  
यततो मम नीतानि दस्युभिर् लगुडायुधैः  ॥ ब्र्प्_२१२।५१ ॥  
आनीयमानम् आभीरैः सर्वं कृष्णावरोधनम्  ।  
हृतं यष्टिप्रहरणैः परिभूय बलं मम  ॥ ब्र्प्_२१२।५२ ॥  
निःश्रीकता न मे चित्रं यज् जीवामि तद् अद्भुतम्  ।  
नीचावमानपङ्काङ्की निर्लज्जो ऽस्मि पितामह  ॥ ब्र्प्_२१२।५३ ॥  
{व्यास उवाच: }  
श्रुत्वाहं तस्य तद् वाक्यम् अब्रवं द्विजसत्तमाः  ।  
दुःखितस्य च दीनस्य पाण्डवस्य महात्मनः  ॥ ब्र्प्_२१२।५४ ॥  
अलं ते व्रीडया पार्थ न त्वं शोचितुम् अर्हसि  ।  
अवेहि सर्वभूतेषु कालस्य गतिर् ईदृशी  ॥ ब्र्प्_२१२।५५ ॥  
कालो भवाय भूतानाम् अभवाय च पाण्डव  ।  
कालमूलम् इदं ज्ञात्वा कुरु स्थैर्यम् अतो ऽर्जुन  ॥ ब्र्प्_२१२।५६ ॥  
नद्यः समुद्रा गिरयः सकला च वसुन्धरा  ।  
देवा मनुष्याः पशवस् तरवश् च सरीसृपाः  ॥ ब्र्प्_२१२।५७ ॥  
सृष्टाः कालेन कालेन पुनर् यास्यन्ति सङ्क्षयम्  ।  
कालात्मकम् इदं सर्वं ज्ञात्वा शमम् अवाप्नुहि  ॥ ब्र्प्_२१२।५८ ॥  
यथात्थ कृष्णमाहात्म्यं तत् तथैव धनञ्जय  ।  
भारावतारकार्यार्थम् अवतीर्णः स मेदिनीम्  ॥ ब्र्प्_२१२।५९ ॥  
भाराक्रान्ता धरा याता देवानां सन्निधौ पुरा  ।  
तदर्थम् अवतीर्णो ऽसौ कामरूपी जनार्दनः  ॥ ब्र्प्_२१२।६० ॥  
तच् च निष्पादितं कार्यम् अशेषा भूभृतो हताः  ।  
वृष्ण्यन्धककुलं सर्वं तथा पार्थोपसंहृतम्  ॥ ब्र्प्_२१२।६१ ॥  
न किञ्चिद् अन्यत् कर्तव्यम् अस्य भूमितले ऽर्जुन  ।  
ततो गतः स भगवान् कृतकृत्यो यथेच्छया  ॥ ब्र्प्_२१२।६२ ॥  
सृष्टिं सर्गे करोत्य् एष देवदेवः स्थितिं स्थितौ  ।  
अन्ते तापसमर्थो ऽयं साम्प्रतं वै यथा कृतम्  ॥ ब्र्प्_२१२।६३ ॥  
तस्मात् पार्थ न सन्तापस् त्वया कार्यः पराभवात्  ।  
भवन्ति भवकालेषु पुरुषाणां पराक्रमाः  ॥ ब्र्प्_२१२।६४ ॥  
यतस् त्वयैकेन हता भीष्मद्रोणादयो नृपाः  ।  
तेषाम् अर्जुन कालोत्थः किं न्यूनाभिभवो न सः  ॥ ब्र्प्_२१२।६५ ॥  
विष्णोस् तस्यानुभावेन यथा तेषां पराभवः  ।  
त्वत्तस् तथैव भवतो दस्युभ्यो ऽन्ते तदुद्भवः  ॥ ब्र्प्_२१२।६६ ॥  
स देवो ऽन्यशरीराणि समाविश्य जगत्स्थितिम्  ।  
करोति सर्वभूतानां नाशं चान्ते जगत्पतिः  ॥ ब्र्प्_२१२।६७ ॥  
भवोद्भवे च कौन्तेय सहायस् ते जनार्दनः  ।  
भवान्ते त्वद्विपक्षास् ते केशवेनावलोकिताः  ॥ ब्र्प्_२१२।६८ ॥  
कः श्रद्दध्यात् सगाङ्गेयान् हन्यास् त्वं सर्वकौरवान्  ।  
आभीरेभ्यश् च भवतः कः श्रद्दध्यात् पराभवम्  ॥ ब्र्प्_२१२।६९ ॥  
पार्थैतत् सर्वभूतेषु हरेर् लीलाविचेष्टितम्  ।  
त्वया यत् कौरवा ध्वस्ता यद् आभीरैर् भवाञ् जितः  ॥ ब्र्प्_२१२।७० ॥  
गृहीता दस्युभिर् यच् च रक्षिता भवता स्त्रियः  ।  
तद् अप्य् अहं यथावृत्तं कथयामि तवार्जुन  ॥ ब्र्प्_२१२।७१ ॥  
अष्टावक्रः पुरा विप्र उदवासरतो ऽभवत्  ।  
बहून् वर्षगणान् पार्थ गृणन् ब्रह्म सनातनम्  ॥ ब्र्प्_२१२।७२ ॥  
जितेष्व् असुरसङ्घेषु मेरुपृष्ठे महोत्सवः  ।  
बभूव तत्र गच्छन्त्यो ददृशुस् तं सुरस्त्रियः  ॥ ब्र्प्_२१२।७३ ॥  
रम्भातिलोत्तमाद्याश् च शतशो ऽथ सहस्रशः  ।  
तुष्टुवुस् तं महात्मानं प्रशशंसुश् च पाण्डव  ॥ ब्र्प्_२१२।७४ ॥  
आकण्ठमग्नं सलिले जटाभारधरं मुनिम्  ।  
विनयावनताश् चैव प्रणेमुः स्तोत्रतत्पराः  ॥ ब्र्प्_२१२।७५ ॥  
यथा यथा प्रसन्नो ऽभूत् तुष्टुवुस् तं तथा तथा  ।  
सर्वास् ताः कौरवश्रेष्ठ वरिष्ठं तं द्विजन्मनाम्  ॥ ब्र्प्_२१२।७६ ॥  
{अष्टावक्र उवाच: }  
प्रसन्नो ऽहं महाभागा भवतीनां यद् इष्यते  ।  
मत्तस् तद् व्रियतां सर्वं प्रदास्याम्य् अपि दुर्लभम्  ॥ ब्र्प्_२१२।७७ ॥  
{व्यास उवाच: }  
रम्भातिलोत्तमाद्याश् च दिव्याश् चाप्सरसो ऽब्रुवन्  ॥* ब्र्प्_२१२।७८ ॥  
{अप्सरस ऊचुः: }  
प्रसन्ने त्वय्य् असम्प्राप्तं किम् अस्माकम् इति द्विजाः  ॥* ब्र्प्_२१२।७९ ॥  
इतरास् त्व् अब्रुवन् विप्र प्रसन्नो भगवन् यदि  ।  
तद् इच्छामः पतिं प्राप्तुं विप्रेन्द्र पुरुषोत्तमम्  ॥ ब्र्प्_२१२।८० ॥  
{व्यास उवाच: }  
एवं भविष्यतीत्य् उक्त्वा उत्ततार जलान् मुनिः  ।  
तम् उत्तीर्णं च ददृशुर् विरूपं वक्रम् अष्टधा  ॥ ब्र्प्_२१२।८१ ॥  
तं दृष्ट्वा गूहमानानां यासां हासः स्फुटो ऽभवत्  ।  
ताः शशाप मुनिः कोपम् अवाप्य कुरुनन्दन  ॥ ब्र्प्_२१२।८२ ॥  
{अष्टावक्र उवाच: }  
यस्माद् विरूपरूपं मां मत्वा हासावमानना  ।  
भवतीभिः कृता तस्माद् एष शापं ददामि वः  ॥ ब्र्प्_२१२।८३ ॥  
मत्प्रसादेन भर्तारं लब्ध्वा तु पुरुषोत्तमम्  ।  
मच्छापोपहताः सर्वा दस्युहस्तं गमिष्यथ  ॥ ब्र्प्_२१२।८४ ॥  
{व्यास उवाच: }  
इत्य् उदीरितम् आकर्ण्य मुनिस् ताभिः प्रसादितः  ।  
पुनः सुरेन्द्रलोकं वै प्राह भूयो गमिष्यथ  ॥ ब्र्प्_२१२।८५ ॥  
एवं तस्य मुनेः शापाद् अष्टावक्रस्य केशवम्  ।  
भर्तारं प्राप्य ताः प्राप्ता दस्युहस्तं वराङ्गनाः  ॥ ब्र्प्_२१२।८६ ॥  
तत् त्वया नात्र कर्तव्यः शोको ऽल्पो ऽपि हि पाण्डव  ।  
तेनैवाखिलनाथेन सर्वं तद् उपसंहृतम्  ॥ ब्र्प्_२१२।८७ ॥  
भवतां चोपसंहारम् आसन्नं तेन कुर्वता  ।  
बलं तेजस् तथा वीर्यं माहात्म्यं चोपसंहृतम्  ॥ ब्र्प्_२१२।८८ ॥  
जातस्य नियतो मृत्युः पतनं च तथोन्नतेः  ।  
विप्रयोगावसानं तु संयोगः सञ्चयः क्षयः  ॥ ब्र्प्_२१२।८९ ॥  
विज्ञाय न बुधाः शोकं न हर्षम् उपयान्ति ये  ।  
तेषाम् एवेतरे चेष्टां शिक्षन्तः सन्ति तादृशाः  ॥ ब्र्प्_२१२।९० ॥  
तस्मात् त्वया नरश्रेष्ठ ज्ञात्वैतद् भ्रातृभिः सह  ।  
परित्यज्याखिलं राज्यं गन्तव्यं तपसे वनम्  ॥ ब्र्प्_२१२।९१ ॥  
तद् गच्छ धर्मराजाय निवेद्यैतद् वचो मम  ।  
परश्वो भ्रातृभिः सार्धं गतिं वीर यथा कुरु  ॥ ब्र्प्_२१२।९२ ॥  
{व्यास उवाच: }  
इत्य् उक्तो धर्मराजं तु समभ्येत्य तथोक्तवान्  ।  
दृष्टं चैवानुभूतं वा कथितं तद् अशेषतः  ॥ ब्र्प्_२१२।९३ ॥  
व्यासवाक्यं च ते सर्वे श्रुत्वार्जुनसमीरितम्  ।  
राज्ये परीक्षितं कृत्वा ययुः पाण्डुसुता वनम्  ॥ ब्र्प्_२१२।९४ ॥  
इत्य् एवं वो मुनिश्रेष्ठा विस्तरेण मयोदितम्  ।  
जातस्य च यदोर् वंशे वासुदेवस्य चेष्टितम्  ॥ ब्र्प्_२१२।९५ ॥  
{मुनय ऊचुः: }  
अहो कृष्णस्य माहात्म्यम् अद्भुतं चातिमानुषम्  ।  
रामस्य च मुनिश्रेष्ठ त्वयोक्तं भुवि दुर्लभम्  ॥ ब्र्प्_२१३।१ ॥  
न तृप्तिम् अधिगच्छामः शृण्वन्तो भगवत्कथाम्  ।  
तस्माद् ब्रूहि महाभाग भूयो देवस्य चेष्टितम्  ॥ ब्र्प्_२१३।२ ॥  
प्रादुर्भावः पुराणेषु विष्णोर् अमिततेजसः  ।  
सतां कथयताम् एव वराह इति नः श्रुतम्  ॥ ब्र्प्_२१३।३ ॥  
न जानीमो ऽस्य चरितं न विधिं न च विस्तरम्  ।  
न कर्मगुणसद्भावं न हेतुत्वमनीषितम्  ॥ ब्र्प्_२१३।४ ॥  
किमात्मको वराहो ऽसौ का मूर्तिः का च देवता  ।  
किमाचारप्रभावो वा किं वा तेन तदा कृतम्  ॥ ब्र्प्_२१३।५ ॥  
यज्ञार्थे समवेतानां मिषतां च द्विजन्मनाम्  ।  
महावराहचरितं सर्वलोकसुखावहम्  ॥ ब्र्प्_२१३।६ ॥  
यथा नारायणो ब्रह्मन् वाराहं रूपम् आस्थितः  ।  
दंष्ट्रया गां समुद्रस्थाम् उज्जहारारिमर्दनः  ॥ ब्र्प्_२१३।७ ॥  
विस्तरेणैव कर्माणि सर्वाणि रिपुघातिनः  ।  
श्रोतुं नो वर्तते बुद्धिर् हरेः कृष्णस्य धीमतः  ॥ ब्र्प्_२१३।८ ॥  
कर्मणाम् आनुपूर्व्या च प्रादुर्भावाश् च ये विभो  ।  
या वास्य प्रकृतिर् ब्रह्मंस् ताश् चाख्यातुं त्वम् अर्हसि  ॥ ब्र्प्_२१३।९ ॥  
{व्यास उवाच: }  
प्रश्नभारो महान् एष भवद्भिः समुदाहृतः  ।  
यथाशक्त्या तु वक्ष्यामि श्रूयतां वैष्णवं यशः  ॥ ब्र्प्_२१३।१० ॥  
विष्णोः प्रभावश्रवणे दिष्ट्या वो मतिर् उत्थिता  ।  
तस्माद् विष्णोः समस्ता वै शृणुध्वं याः प्रवृत्तयः  ॥ ब्र्प्_२१३।११ ॥  
सहस्रास्यं सहस्राक्षं सहस्रचरणं च यम्  ।  
सहस्रशिरसं देवं सहस्रकरम् अव्ययम्  ॥ ब्र्प्_२१३।१२ ॥  
सहस्रजिह्वं भास्वन्तं सहस्रमुकुटं प्रभुम्  ।  
सहस्रदं सहस्रादिं सहस्रभुजम् अव्ययम्  ॥ ब्र्प्_२१३।१३ ॥  
हवनं सवनं चैव होतारं हव्यम् एव च  ।  
पात्राणि च पवित्राणि वेदिं दीक्षां समित् स्रुवम्  ॥ ब्र्प्_२१३।१४ ॥  
स्रुक्सोमसूर्यमुशलं प्रोक्षणीं दक्षिणायनम्  ।  
अध्वर्युं सामगं विप्रं सदस्यं सदनं सदः  ॥ ब्र्प्_२१३।१५ ॥  
यूपं चक्रं ध्रुवां दर्वीं चरूंश् चोलूखलानि च  ।  
प्राग्वंशं यज्ञभूमिं च होतारं च परं च यत्  ॥ ब्र्प्_२१३।१६ ॥  
ह्रस्वाण्य् अतिप्रमाणानि स्थावराणि चराणि च  ।  
प्रायश्चित्तानि वार्घ्यं च स्थण्डिलानि कुशास् तथा  ॥ ब्र्प्_२१३।१७ ॥  
मन्त्रयज्ञवहं वह्निं भागं भागवहं च यत्  ।  
अग्रासिनं सोमभुजं हुतार्चिषम् उदायुधम्  ॥ ब्र्प्_२१३।१८ ॥  
आहुर् वेदविदो विप्रा यं यज्ञे शाश्वतं प्रभुम्  ।  
तस्य विष्णोः सुरेशस्य श्रीवत्साङ्कस्य धीमतः  ॥ ब्र्प्_२१३।१९ ॥  
प्रादुर्भावसहस्राणि समतीतान्य् अनेकशः  ।  
भूयश् चैव भविष्यन्ति ह्य् एवम् आह पितामहः  ॥ ब्र्प्_२१३।२० ॥  
यत् पृच्छध्वं महाभागा दिव्यां पुण्याम् इमां कथाम्  ।  
प्रादुर्भावाश्रितां विष्णोः सर्वपापहरां शिवाम्  ॥ ब्र्प्_२१३।२१ ॥  
शृणुध्वं तां महाभागास् तद्गतेनान्तरात्मना  ।  
प्रवक्ष्याम्य् आनुपूर्व्येण यत् पृच्छध्वं ममानघाः  ॥ ब्र्प्_२१३।२२ ॥  
वासुदेवस्य माहात्म्यं चरितं च महामतेः  ।  
हितार्थं सुरमर्त्यानां लोकानां प्रभवाय च  ॥ ब्र्प्_२१३।२३ ॥  
बहुशः सर्वभूतात्मा प्रादुर्भवति वीर्यवान्  ।  
प्रादुर्भावांश् च वक्ष्यामि पुण्यान् दिव्यान् गुणान्वितान्  ॥ ब्र्प्_२१३।२४ ॥  
सुप्तो युगसहस्रं यः प्रादुर्भवति कार्यतः  ।  
पूर्णे युगसहस्रे ऽथ देवदेवो जगत्पतिः  ॥ ब्र्प्_२१३।२५ ॥  
ब्रह्मा च कपिलश् चैव त्र्यम्बकस् त्रिदशास् तथा  ।  
देवाः सप्तर्षयश् चैव नागाश् चाप्सरसस् तथा  ॥ ब्र्प्_२१३।२६ ॥  
सनत्कुमारश् च महानुभावो  ब्र्प्_२१३।२७अ  
मनुर् महात्मा भगवान् प्रजाकरः  ब्र्प्_२१३।२७ब्  
पुराणदेवो ऽथ पुराणि चक्रे  ब्र्प्_२१३।२७च्  
प्रदीप्तवैश्वानरतुल्यतेजाः  ब्र्प्_२१३।२७द्  
यो ऽसौ चार्णवमध्यस्थो नष्टे स्थावरजङ्गमे  ।  
नष्टे देवासुरनरे प्रनष्टोरगराक्षसे  ॥ ब्र्प्_२१३।२८ ॥  
योद्धुकामौ दुराधर्षौ ताव् उभौ मधुकैटभौ  ।  
हतौ भगवता तेन तयोर् दत्त्वामितं वरम्  ॥ ब्र्प्_२१३।२९ ॥  
पुरा कमलनाभस्य स्वपतः सागराम्भसि  ।  
पुष्करे तत्र सम्भूता देवाः सर्षिगणास् तथा  ॥ ब्र्प्_२१३।३० ॥  
एष पौष्करको नाम प्रादुर्भावो महात्मनः  ।  
पुराणं कथ्यते यत्र देवश्रुतिसमाहितम्  ॥ ब्र्प्_२१३।३१ ॥  
वाराहस् तु श्रुतिमुखः प्रादुर्भावो महात्मनः  ।  
यत्र विष्णुः सुरश्रेष्ठो वाराहं रूपम् आस्थितः  ॥ ब्र्प्_२१३।३२ ॥  
वेदपादो यूपदंष्ट्रः क्रतुदन्तश् चितीमुखः  ।  
अग्निजिह्वो दर्भरोमा ब्रह्मशीर्षो महातपाः  ॥ ब्र्प्_२१३।३३ ॥  
अहोरात्रेक्षणो दिव्यो वेदाङ्गः श्रुतिभूषणः  ।  
आज्यनासः स्रुवतुण्डः सामघोषस्वरो महान्  ॥ ब्र्प्_२१३।३४ ॥  
सत्यधर्ममयः श्रीमान् क्रमविक्रमसत्कृतः  ।  
प्रायश्चित्तनखो घोरः पशुजानुर् मुखाकृतिः  ॥ ब्र्प्_२१३।३५ ॥  
उद्गतान्त्रो होमलिङ्गो बीजौषधिमहाफलः  ।  
वाद्यन्तरात्मा मन्त्रस्फिग् विकृतः सोमशोणितः  ॥ ब्र्प्_२१३।३६ ॥  
वेदिस्कन्धो हविर्गन्धो हव्यकव्यातिवेगवान्  ।  
प्राग्वंशकायो द्युतिमान् नानादीक्षाभिर् अन्वितः  ॥ ब्र्प्_२१३।३७ ॥  
दक्षिणाहृदयो योगी महासत्त्रमयो महान्  ।  
उपाकर्माष्टरुचकः प्रवर्गावर्तभूषणः  ॥ ब्र्प्_२१३।३८ ॥  
नानाच्छन्दोगतिपथो गुह्योपनिषदासनः  ।  
छायापत्नीसहायो ऽसौ मणिशृङ्ग इवोत्थितः  ॥ ब्र्प्_२१३।३९ ॥  
महीं सागरपर्यन्तां सशैलवनकाननाम्  ।  
एकार्णवजलभ्रष्टाम् एकार्णवगतः प्रभुः  ॥ ब्र्प्_२१३।४० ॥  
दंष्ट्रया यः समुद्धृत्य लोकानां हितकाम्यया  ।  
सहस्रशीर्षो लोकादिश् चकार जगतीं पुनः  ॥ ब्र्प्_२१३।४१ ॥  
एवं यज्ञवराहेण भूत्वा भूतहितार्थिना  ।  
उद्धृता पृथिवी देवी सागराम्बुधरा पुरा  ॥ ब्र्प्_२१३।४२ ॥  
वाराह एष कथितो नारसिंहस् ततो द्विजाः  ।  
यत्र भूत्वा मृगेन्द्रेण हिरण्यकशिपुर् हतः  ॥ ब्र्प्_२१३।४३ ॥  
पुरा कृतयुगे नाम सुरारिर् बलदर्पितः  ।  
दैत्यानाम् आदिपुरुषश् चकार सुमहत् तपः  ॥ ब्र्प्_२१३।४४ ॥  
दश वर्षसहस्राणि शतानि दश पञ्च च  ।  
जपोपवासनिरतस् तस्थौ मौनव्रतस्थितः  ॥ ब्र्प्_२१३।४५ ॥  
ततः शमदमाभ्यां च ब्रह्मचर्येण चैव हि  ।  
प्रीतो ऽभवत् ततस् तस्य तपसा नियमेन च  ॥ ब्र्प्_२१३।४६ ॥  
तं वै स्वयम्भूर् भगवान् स्वयम् आगम्य भो द्विजाः  ।  
विमानेनार्कवर्णेन हंसयुक्तेन भास्वता  ॥ ब्र्प्_२१३।४७ ॥  
आदित्यैर् वसुभिः सार्धं मरुद्भिर् दैवतैस् तथा  ।  
रुद्रैर् विश्वसहायैश् च यक्षराक्षसकिन्नरैः  ॥ ब्र्प्_२१३।४८ ॥  
दिशाभिः प्रदिशाभिश् च नदीभिः सागरैस् तथा  ।  
नक्षत्रैश् च मुहूर्तैश् च खेचरैश् च महाग्रहैः  ॥ ब्र्प्_२१३।४९ ॥  
देवर्षिभिस् तपोवृद्धैः सिद्धैर् विद्वद्भिर् एव च  ।  
राजर्षिभिः पुण्यतमैर् गन्धर्वैर् अप्सरोगणैः  ॥ ब्र्प्_२१३।५० ॥  
चराचरगुरुः श्रीमान् वृतः सर्वैः सुरैस् तथा  ।  
ब्रह्मा ब्रह्मविदां श्रेष्ठो दैत्यं वचनम् अब्रवीत्  ॥ ब्र्प्_२१३।५१ ॥  
{ब्रह्मोवाच: }  
प्रीतो ऽस्मि तव भक्तस्य तपसानेन सुव्रत  ।  
वरं वरय भद्रं ते यथेष्टं कामम् आप्नुहि  ॥ ब्र्प्_२१३।५२ ॥  
{हिरण्यकशिपुर् उवाच: }  
न देवासुरगन्धर्वा न यक्षोरगराक्षसाः  ।  
ऋषयो वाथ मां शापैः क्रुद्धा लोकपितामह  ॥ ब्र्प्_२१३।५३ ॥  
शपेयुस् तपसा युक्ता वर एष वृतो मया  ।  
न शस्त्रेण न वास्त्रेण गिरिणा पादपेन वा  ॥ ब्र्प्_२१३।५४ ॥  
न शुष्केण न चार्द्रेण न चैवोर्ध्वं न चाप्य् अधः  ।  
पाणिप्रहारेणैकेन सभृत्यबलवाहनम्  ॥ ब्र्प्_२१३।५५ ॥  
यो मां नाशयितुं शक्तः स मे मृत्युर् भविष्यति  ।  
भवेयम् अहम् एवार्कः सोमो वायुर् हुताशनः  ॥ ब्र्प्_२१३।५६ ॥  
सलिलं चान्तरिक्षं च आकाशं चैव सर्वशः  ।  
अहं क्रोधश् च कामश् च वरुणो वासवो यमः  ।  
धनदश् च धनाध्यक्षो यक्षः किम्पुरुषाधिपः  ॥ ब्र्प्_२१३।५७ ॥  
{ब्रह्मोवाच: }  
एते दिव्या वरास् तात मया दत्तास् तवाद्भुताः  ।  
सर्वान् कामान् इमांस् तात प्राप्स्यसि त्वं न संशयः  ॥ ब्र्प्_२१३।५८ ॥  
{व्यास उवाच: }  
एवम् उक्त्वा तु भगवाञ् जगामाशु पितामहः  ।  
वैराजं ब्रह्मसदनं ब्रह्मर्षिगणसेवितम्  ॥ ब्र्प्_२१३।५९ ॥  
ततो देवाश् च नागाश् च गन्धर्वा मुनयस् तथा  ।  
वरप्रदानं श्रुत्वैव पितामहम् उपस्थिताः  ॥ ब्र्प्_२१३।६० ॥  
{देवा ऊचुः: }  
वरेणानेन भगवन् बाधिष्यति स नो ऽसुरः  ।  
तत् प्रसीदाशु भगवन् वधो ऽप्य् अस्य विचिन्त्यताम्  ॥ ब्र्प्_२१३।६१ ॥  
भगवन् सर्वभूतानां स्वयम्भूर् आदिकृत् प्रभुः  ।  
स्रष्टा च हव्यकव्यानाम् अव्यक्तं प्रकृतिर् ध्रुवम्  ॥ ब्र्प्_२१३।६२ ॥  
{व्यास उवाच: }  
ततो लोकहितं वाक्यं श्रुत्वा देवः प्रजापतिः  ।  
प्रोवाच भगवान् वाक्यं सर्वदेवगणांस् तथा  ॥ ब्र्प्_२१३।६३ ॥  
{ब्रह्मोवाच: }  
अवश्यं त्रिदशास् तेन प्राप्तव्यं तपसः फलम्  ।  
तपसो ऽन्ते च भगवान् वधं विष्णुः करिष्यति  ॥ ब्र्प्_२१३।६४ ॥  
{व्यास उवाच: }  
एतच् छ्रुत्वा सुराः सर्वे वाक्यं पङ्कजजन्मनः  ।  
स्वानि स्थानानि दिव्यानि जग्मुस् ते वै मुदान्विताः  ॥ ब्र्प्_२१३।६५ ॥  
लब्धमात्रे वरे चापि सर्वाः सो ऽबाधत प्रजाः  ।  
हिरण्यकशिपुर् दैत्यो वरदानेन दर्पितः  ॥ ब्र्प्_२१३।६६ ॥  
आश्रमेषु महाभागान् मुनीन् वै संशितव्रतान्  ।  
सत्यधर्मरतान् दान्तांस् तदा धर्षितवांस् तथा  ॥ ब्र्प्_२१३।६७ ॥  
त्रिदिवस्थांस् तथा देवान् पराजित्य महाबलः  ।  
त्रैलोक्यं वशम् आनीय स्वर्गे वसति सो ऽसुरः  ॥ ब्र्प्_२१३।६८ ॥  
यदा वरमदोन्मत्तो विचरन् दानवो भुवि  ।  
यज्ञीयान् अकरोद् दैत्यान् अयज्ञीयाश् च देवताः  ॥ ब्र्प्_२१३।६९ ॥  
आदित्या वसवः साध्या विश्वे च मरुतस् तथा  ।  
शरण्यं शरणं विष्णुम् उपतस्थुर् महाबलम्  ॥ ब्र्प्_२१३।७० ॥  
देवब्रह्ममयं यज्ञं ब्रह्मदेवं सनातनम्  ।  
भूतं भव्यं भविष्यं च प्रभुं लोकनमस्कृतम्  ।  
नारायणं विभुं देवं शरण्यं शरणं गताः  ॥ ब्र्प्_२१३।७१ ॥  
{देवा ऊचुः: }  
त्रायस्व नो ऽद्य देवेश हिरण्यकशिपोर् भयात्  ।  
त्वं हि नः परमो देवस् त्वं हि नः परमो गुरुः  ॥ ब्र्प्_२१३।७२ ॥  
त्वं हि नः परमो धाता ब्रह्मादीनां सुरोत्तम  ।  
उत्फुल्लामलपत्त्राक्ष शत्रुपक्षक्षयङ्कर  ।  
क्षयाय दितिवंशस्य शरणं त्वं भवस्व नः  ॥ ब्र्प्_२१३।७३ ॥  
{वासुदेव उवाच: }  
भयं त्यजध्वम् अमरा अभयं वो ददाम्य् अहम्  ।  
तथैव त्रिदिवं देवाः प्रतिलप्स्यथ मा चिरम्  ॥ ब्र्प्_२१३।७४ ॥  
एषो ऽहं सगणं दैत्यं वरदानेन दर्पितम्  ।  
अवध्यम् अमरेन्द्राणां दानवेन्द्रं निहन्मि तम्  ॥ ब्र्प्_२१३।७५ ॥  
{व्यास उवाच: }  
एवम् उक्त्वा तु भगवान् विसृज्य त्रिदशेश्वरान्  ।  
हिरण्यकशिपोः स्थानम् आजगाम महाबलः  ॥ ब्र्प्_२१३।७६ ॥  
नरस्यार्धतनुं कृत्वा सिंहस्यार्धतनुं प्रभुः  ।  
नारसिंहेन वपुषा पाणिं संस्पृश्य पाणिना  ॥ ब्र्प्_२१३।७७ ॥  
घनजीमूतसङ्काशो घनजीमूतनिस्वनः  ।  
घनजीमूतदीप्तौजा जीमूत इव वेगवान्  ॥ ब्र्प्_२१३।७८ ॥  
दैत्यं सो ऽतिबलं दृष्ट्वा दृप्तशार्दूलविक्रमः  ।  
दृप्तैर् दैत्यगणैर् गुप्तं हतवान् एकपाणिना  ॥ ब्र्प्_२१३।७९ ॥  
नृसिंह एष कथितो भूयो ऽयं वामनः परः  ।  
यत्र वामनम् आस्थाय रूपं दैत्यविनाशनम्  ॥ ब्र्प्_२१३।८० ॥  
बलेर् बलवतो यज्ञे बलिना विष्णुना पुरा  ।  
विक्रमैस् त्रिभिर् अक्षोभ्याः क्षोभितास् ते महासुराः  ॥ ब्र्प्_२१३।८१ ॥  
विप्रचित्तिः शिवः शङ्कुर् अयःशङ्कुस् तथैव च  ।  
अयःशिरा अश्वशिरा हयग्रीवश् च वीर्यवान्  ॥ ब्र्प्_२१३।८२ ॥  
वेगवान् केतुमान् उग्रः सोग्रव्यग्रो महासुरः  ।  
पुष्करः पुष्कलश् चैव शाश्वो ऽश्वपतिर् एव च  ॥ ब्र्प्_२१३।८३ ॥  
प्रह्लादो ऽश्वपतिः कुम्भः संह्रादो गमनप्रियः  ।  
अनुह्रादो हरिहयो वाराहः संहरो ऽनुजः  ॥ ब्र्प्_२१३।८४ ॥  
शरभः शलभश् चैव कुपथः क्रोधनः क्रथः  ।  
बृहत्कीर्तिर् महाजिह्वः शङ्कुकर्णो महास्वनः  ॥ ब्र्प्_२१३।८५ ॥  
दीप्तजिह्वो ऽर्कनयनो मृगपादो मृगप्रियः  ।  
वायुर् गरिष्ठो नमुचिः सम्बरो विस्करो महान्  ॥ ब्र्प्_२१३।८६ ॥  
चन्द्रहन्ता क्रोधहन्ता क्रोधवर्धन एव च  ।  
कालकः कालकोपश् च वृत्रः क्रोधो विरोचनः  ॥ ब्र्प्_२१३।८७ ॥  
गरिष्ठश् च वरिष्ठश् च प्रलम्बनरकाव् उभौ  ।  
इन्द्रतापनवातापी केतुमान् बलदर्पितः  ॥ ब्र्प्_२१३।८८ ॥  
असिलोमा पुलोमा च बाष्कलः प्रमदो मदः  ।  
स्वमिश्रः कालवदनः करालः केशिर् एव च  ॥ ब्र्प्_२१३।८९ ॥  
एकाक्षश् चन्द्रमा राहुः संह्रादः सम्बरः स्वनः  ।  
शतघ्नीचक्रहस्ताश् च तथा मुशलपाणयः  ॥ ब्र्प्_२१३।९० ॥  
अश्वयन्त्रायुधोपेता भिन्दिपालायुधास् तथा  ।  
शूलोलूखलहस्ताश् च परश्वधधरास् तथा  ॥ ब्र्प्_२१३।९१ ॥  
पाशमुद्गरहस्ताश् च तथा परिघपाणयः  ।  
महाशिलाप्रहरणाः शूलहस्ताश् च दानवाः  ॥ ब्र्प्_२१३।९२ ॥  
नानाप्रहरणा घोरा नानावेशा महाबलाः  ।  
कूर्मकुक्कुटवक्त्राश् च शशोलूकमुखास् तथा  ॥ ब्र्प्_२१३।९३ ॥  
खरोष्ट्रवदनाश् चैव वराहवदनास् तथा  ।  
मार्जारशिखिवक्त्राश् च महावक्त्रास् तथा परे  ॥ ब्र्प्_२१३।९४ ॥  
नक्रमेषाननाः शूरा गोजाविमहिषाननाः  ।  
गोधाशल्लकिवक्त्राश् च क्रोष्टुवक्त्राश् च दानवाः  ॥ ब्र्प्_२१३।९५ ॥  
आखुदर्दुरवक्त्राश् च घोरा वृकमुखास् तथा  ।  
भीमा मकरवक्त्राश् च क्रौञ्चवक्त्राश् च दानवाः  ॥ ब्र्प्_२१३।९६ ॥  
अश्वाननाः खरमुखा मयूरवदनास् तथा  ।  
गजेन्द्रचर्मवसनास् तथा कृष्णाजिनाम्बराः  ॥ ब्र्प्_२१३।९७ ॥  
चीरसंवृतगात्राश् च तथा नीलकवाससः  ।  
उष्णीषिणो मुकुटिनस् तथा कुण्डलिनो ऽसुराः  ॥ ब्र्प्_२१३।९८ ॥  
किरीटिनो लम्बशिखाः कम्बुग्रीवाः सुवर्चसः  ।  
नानावेशधरा दैत्या नानामाल्यानुलेपनाः  ॥ ब्र्प्_२१३।९९ ॥  
स्वान्य् आयुधानि सङ्गृह्य प्रदीप्तानि च तेजसा  ।  
क्रममाणं हृषीकेशम् उपावर्तन्त सर्वशः  ॥ ब्र्प्_२१३।१०० ॥  
प्रमथ्य सर्वान् दैतेयान् पादहस्ततलैर् विभुः  ।  
रूपं कृत्वा महाभीमं जहाराशु स मेदिनीम्  ॥ ब्र्प्_२१३।१०१ ॥  
तस्य विक्रमतो भूमिं चन्द्रादित्यौ स्तनान्तरे  ।  
नभः प्रक्रममाणस्य नाभ्यां किल तथा स्थितौ  ॥ ब्र्प्_२१३।१०२ ॥  
परम् आक्रममाणस्य जानुदेशे व्यवस्थितौ  ।  
विष्णोर् अमितवीर्यस्य वदन्त्य् एवं द्विजातयः  ॥ ब्र्प्_२१३।१०३ ॥  
हृत्वा स मेदिनीं कृत्स्नां हत्वा चासुरपुङ्गवान्  ।  
ददौ शक्राय वसुधां विष्णुर् बलवतां वरः  ॥ ब्र्प्_२१३।१०४ ॥  
एष वो वामनो नाम प्रादुर्भावो महात्मनः  ।  
वेदविद्भिर् द्विजैर् एतत् कथ्यते वैष्णवं यशः  ॥ ब्र्प्_२१३।१०५ ॥  
भूयो भूतात्मनो विष्णोः प्रादुर्भावो महात्मनः  ।  
दत्तात्रेय इति ख्यातः क्षमया परया युतः  ॥ ब्र्प्_२१३।१०६ ॥  
तेन नष्टेषु वेदेषु प्रक्रियासु मखेषु च  ।  
चातुर्वर्ण्ये च सङ्कीर्णे धर्मे शिथिलतां गते  ॥ ब्र्प्_२१३।१०७ ॥  
अतिवर्धति चाधर्मे सत्ये नष्टे ऽनृते स्थिते  ।  
प्रजासु शीर्यमाणासु धर्मे चाकुलतां गते  ॥ ब्र्प्_२१३।१०८ ॥  
सयज्ञाः सक्रिया वेदाः प्रत्यानीता हि तेन वै  ।  
चातुर्वर्ण्यम् असङ्कीर्णं कृतं तेन महात्मना  ॥ ब्र्प्_२१३।१०९ ॥  
तेन हैहयराजस्य कार्तवीर्यस्य धीमतः  ।  
वरदेन वरो दत्तो दत्तात्रेयेण धीमता  ॥ ब्र्प्_२१३।११० ॥  
एतद् बाहुद्वयं यत् ते तत् ते मम कृते नृप  ।  
शतानि दश बाहूनां भविष्यन्ति न संशयः  ॥ ब्र्प्_२१३।१११ ॥  
पालयिष्यसि कृत्स्नां च वसुधां वसुधेश्वर  ।  
दुर्निरीक्ष्यो ऽरिवृन्दानां युद्धस्थश् च भविष्यसि  ॥ ब्र्प्_२१३।११२ ॥  
एष वो वैष्णवः श्रीमान् प्रादुर्भावो ऽद्भुतः शुभः  ।  
भूयश् च जामदग्न्यो ऽयं प्रादुर्भावो महात्मनः  ॥ ब्र्प्_२१३।११३ ॥  
यत्र बाहुसहस्रेण द्विषतां दुर्जयं रणे  ।  
रामो ऽर्जुनम् अनीकस्थं जघान नृपतिं प्रभुः  ॥ ब्र्प्_२१३।११४ ॥  
रथस्थं पार्थिवं रामः पातयित्वार्जुनं भुवि  ।  
धर्षयित्वार्जुनं रामः क्रोशमानं च मेघवत्  ॥ ब्र्प्_२१३।११५ ॥  
कृत्स्नं बाहुसहस्रं च चिच्छेद भृगुनन्दनः  ।  
परश्वधेन दीप्तेन ज्ञातिभिः सहितस्य वै  ॥ ब्र्प्_२१३।११६ ॥  
कीर्णा क्षत्रियकोटीभिर् मेरुमन्दरभूषणा  ।  
त्रिः सप्तकृत्वः पृथिवी तेन निःक्षत्रिया कृता  ॥ ब्र्प्_२१३।११७ ॥  
कृत्वा निःक्षत्रियां चैनां भार्गवः सुमहायशाः  ।  
सर्वपापविनाशाय वाजिमेधेन चेष्टवान्  ॥ ब्र्प्_२१३।११८ ॥  
यस्मिन् यज्ञे महादाने दक्षिणां भृगुनन्दनः  ।  
मारीचाय ददौ प्रीतः कश्यपाय वसुन्धराम्  ॥ ब्र्प्_२१३।११९ ॥  
वारणांस् तुरगाञ् शुभ्रान् रथांश् च रथिनां वरः  ।  
हिरण्यम् अक्षयं धेनुर् गजेन्द्रांश् च महीपतिः  ॥ ब्र्प्_२१३।१२० ॥  
ददौ तस्मिन् महायज्ञे वाजिमेधे महायशाः  ।  
अद्यापि च हितार्थाय लोकानां भृगुनन्दनः  ॥ ब्र्प्_२१३।१२१ ॥  
चरमाणस् तपो घोरं जामदग्न्यः पुनः प्रभुः  ।  
आस्ते वै देववच् छ्रीमान् महेन्द्रे पर्वतोत्तमे  ॥ ब्र्प्_२१३।१२२ ॥  
एष विष्णोः सुरेशस्य शाश्वतस्याव्ययस्य च  ।  
जामदग्न्य इति ख्यातः प्रादुर्भावो महात्मनः  ॥ ब्र्प्_२१३।१२३ ॥  
चतुर्विंशे युगे वापि विश्वामित्रपुरःसरः  ।  
जज्ञे दशरथस्याथ पुत्रः पद्मायतेक्षणः  ॥ ब्र्प्_२१३।१२४ ॥  
कृत्वात्मानं महाबाहुश् चतुर्धा प्रभुर् ईश्वरः  ।  
लोके राम इति ख्यातस् तेजसा भास्करोपमः  ॥ ब्र्प्_२१३।१२५ ॥  
प्रसादनार्थं लोकस्य रक्षसां निग्रहाय च  ।  
धर्मस्य च विवृद्ध्यर्थं जज्ञे तत्र महायशाः  ॥ ब्र्प्_२१३।१२६ ॥  
तम् अप्य् आहुर् मनुष्येन्द्रं सर्वभूतहिते रतम्  ।  
यः समाः सर्वधर्मज्ञश् चतुर्दश वने ऽवसत्  ॥ ब्र्प्_२१३।१२७ ॥  
लक्ष्मणानुचरो रामः सर्वभूतहिते रतः  ।  
चतुर्दश वने तप्त्वा तपो वर्षाणि राघवः  ॥ ब्र्प्_२१३।१२८ ॥  
रूपिणी तस्य पार्श्वस्था सीतेति प्रथिता जने  ।  
पूर्वोदिता तु या लक्ष्मीर् भर्तारम् अनुगच्छति  ॥ ब्र्प्_२१३।१२९ ॥  
जनस्थाने वसन् कार्यं त्रिदशानां चकार सः  ।  
तस्यापकारिणं क्रूरं पौलस्त्यं मनुजर्षभः  ॥ ब्र्प्_२१३।१३० ॥  
सीतायाः पदम् अन्विच्छन् निजघान महायशाः  ।  
देवासुरगणानां च यक्षराक्षसभोगिनाम्  ॥ ब्र्प्_२१३।१३१ ॥  
यत्रावध्यं राक्षसेन्द्रं रावणं युधि दुर्जयम्  ।  
युक्तं राक्षसकोटीभिर् नीलाञ्जनचयोपमम्  ॥ ब्र्प्_२१३।१३२ ॥  
त्रैलोक्यद्रावणं क्रूरं रावणं राक्षसेश्वरम्  ।  
दुर्जयं दुर्धरं दृप्तं शार्दूलसमविक्रमम्  ॥ ब्र्प्_२१३।१३३ ॥  
दुर्निरीक्ष्यं सुरगणैर् वरदानेन दर्पितम्  ।  
जघान सचिवैः सार्धं ससैन्यं रावणं युधि  ॥ ब्र्प्_२१३।१३४ ॥  
महाभ्रगणसङ्काशं महाकायं महाबलम्  ।  
रावणं निजघानाशु रामो भूतपतिः पुरा  ॥ ब्र्प्_२१३।१३५ ॥  
सुग्रीवस्य कृते येन वानरेन्द्रो महाबलः  ।  
वाली विनिहतः सङ्ख्ये सुग्रीवश् चाभिषेचितः  ॥ ब्र्प्_२१३।१३६ ॥  
मधोश् च तनयो दृप्तो लवणो नाम दानवः  ।  
हतो मधुवने वीरो वरमत्तो महासुरः  ॥ ब्र्प्_२१३।१३७ ॥  
यज्ञविघ्नकरौ येन मुनीनां भावितात्मनाम्  ।  
मारीचश् च सुबाहुश् च बलेन बलिनां वरौ  ॥ ब्र्प्_२१३।१३८ ॥  
निहतौ च निराशौ च कृतौ तेन महात्मना  ।  
समरे युद्धशौण्डेन तथान्ये चापि राक्षसाः  ॥ ब्र्प्_२१३।१३९ ॥  
विराधश् च कबन्धश् च राक्षसौ भीमविक्रमौ  ।  
जघान पुरुषव्याघ्रो गन्धर्वौ शापमोहितौ  ॥ ब्र्प्_२१३।१४० ॥  
हुताशनार्कांशुतडिद्गुणाभैः  ब्र्प्_२१३।१४१अ  
प्रतप्तजाम्बूनदचित्रपुङ्खैः  ब्र्प्_२१३।१४१ब्  
महेन्द्रवज्राशनितुल्यसारै  ब्र्प्_२१३।१४१च्  
रिपून् स रामः समरे निजघ्ने  ब्र्प्_२१३।१४१द्  
तस्मै दत्तानि शस्त्राणि विश्वामित्रेण धीमता  ।  
वधार्थं देवशत्रूणां दुर्धर्षाणां सुरैर् अपि  ॥ ब्र्प्_२१३।१४२ ॥  
वर्तमाने मखे येन जनकस्य महात्मनः  ।  
भग्नं माहेश्वरं चापं क्रीडता लीलया पुरा  ॥ ब्र्प्_२१३।१४३ ॥  
एतानि कृत्वा कर्माणि रामो धर्मभृतां वरः  ।  
दशाश्वमेधाञ् जारूथ्यान् आजहार निरर्गलान्  ॥ ब्र्प्_२१३।१४४ ॥  
नाश्रूयन्ताशुभा वाचो नाकुलं मारुतो ववौ  ।  
न वित्तहरणं चासीद् रामे राज्यं प्रशासति  ॥ ब्र्प्_२१३।१४५ ॥  
परिदेवन्ति विधवा नानर्थाश् च कदाचन  ।  
सर्वम् आसीच् छुभं तत्र रामे राज्यं प्रशासति  ॥ ब्र्प्_२१३।१४६ ॥  
न प्राणिनां भयं चासीज् जलाग्न्यनिलघातजम्  ।  
न चापि वृद्धा बालानां प्रेतकार्याणि चक्रिरे  ॥ ब्र्प्_२१३।१४७ ॥  
ब्रह्मचर्यपरं क्षत्रं विशस् तु क्षत्रिये रताः  ।  
शूद्राश् चैव हि वर्णांस् त्रीञ् शुश्रूषन्त्य् अनहङ्कृताः  ॥ ब्र्प्_२१३।१४८ ॥  
नार्यो नात्यचरन् भर्तॄन् भार्यां नात्यचरत् पतिः  ।  
सर्वम् आसीज् जगद् दान्तं निर्दस्युर् अभवन् मही  ॥ ब्र्प्_२१३।१४९ ॥  
राम एको ऽभवद् भर्ता रामः पालयिताभवत्  ।  
आसन् वर्षसहस्राणि तथा पुत्रसहस्रिणः  ॥ ब्र्प्_२१३।१५० ॥  
अरोगाः प्राणिनश् चासन् रामे राज्यं प्रशासति  ।  
देवतानाम् ऋषीणां च मनुष्याणां च सर्वशः  ॥ ब्र्प्_२१३।१५१ ॥  
पृथिव्यां समवायो ऽभूद् रामे राज्यं प्रशासति  ।  
गाथाम् अप्य् अत्र गायन्ति ये पुराणविदो जनाः  ॥ ब्र्प्_२१३।१५२ ॥  
रामे निबद्धतत्त्वार्था माहात्म्यं तस्य धीमतः  ।  
श्यामो युवा लोहिताक्षो दीप्तास्यो मितभाषितः  ॥ ब्र्प्_२१३।१५३ ॥  
आजानुबाहुः सुमुखः सिंहस्कन्धो महाभुजः  ।  
दश वर्षसहस्राणि रामो राज्यम् अकारयत्  ॥ ब्र्प्_२१३।१५४ ॥  
ऋक्सामयजुषां घोषो ज्याघोषश् च महात्मनः  ।  
अव्युच्छिन्नो ऽभवद् राष्ट्रे दीयतां भुज्यताम् इति  ॥ ब्र्प्_२१३।१५५ ॥  
सत्त्ववान् गुणसम्पन्नो दीप्यमानः स्वतेजसा  ।  
अति चन्द्रं च सूर्यं च रामो दाशरथिर् बभौ  ॥ ब्र्प्_२१३।१५६ ॥  
ईजे क्रतुशतैः पुण्यैः समाप्तवरदक्षिणैः  ।  
हित्वायोध्यां दिवं यातो राघवो हि महाबलः  ॥ ब्र्प्_२१३।१५७ ॥  
एवम् एव महाबाहुर् इक्ष्वाकुकुलनन्दनः  ।  
रावणं सगणं हत्वा दिवम् आचक्रमे विभुः  ॥ ब्र्प्_२१३।१५८ ॥  
अपरः केशवस्यायं प्रादुर्भावो महात्मनः  ।  
विख्यातो माथुरे कल्पे सर्वलोकहिताय वै  ॥ ब्र्प्_२१३।१५९ ॥  
यत्र शाल्वं च चैद्यं च कंसं द्विविदम् एव च  ।  
अरिष्टं वृषभं केशिं पूतनां दैत्यदारिकाम्  ॥ ब्र्प्_२१३।१६० ॥  
नागं कुवलयापीडं चाणूरं मुष्टिकं तथा  ।  
दैत्यान् मानुषदेहेन सूदयाम् आस वीर्यवान्  ॥ ब्र्प्_२१३।१६१ ॥  
छिन्नं बाहुसहस्रं च बाणस्याद्भुतकर्मणः  ।  
नरकश् च हतः सङ्ख्ये यवनश् च महाबलः  ॥ ब्र्प्_२१३।१६२ ॥  
हृतानि च महीपानां सर्वरत्नानि तेजसा  ।  
दुराचाराश् च निहिताः पार्थिवा ये महीतले  ॥ ब्र्प्_२१३।१६३ ॥  
एष लोकहितार्थाय प्रादुर्भावो महात्मनः  ।  
कल्की विष्णुयशा नाम शम्भलग्रामसम्भवः  ॥ ब्र्प्_२१३।१६४ ॥  
सर्वलोकहितार्थाय भूयो देवो महायशाः  ।  
एते चान्ये च बहवो दिव्या देवगणैर् वृताः  ॥ ब्र्प्_२१३।१६५ ॥  
प्रादुर्भावाः पुराणेषु गीयन्ते ब्रह्मवादिभिः  ।  
यत्र देवा विमुह्यन्ति प्रादुर्भावानुकीर्तने  ॥ ब्र्प्_२१३।१६६ ॥  
पुराणं वर्तते यत्र वेदश्रुतिसमाहितम्  ।  
एतद् उद्देशमात्रेण प्रादुर्भावानुकीर्तनम्  ॥ ब्र्प्_२१३।१६७ ॥  
कीर्तितं कीर्तनीयस्य सर्वलोकगुरोर् विभोः  ।  
प्रीयन्ते पितरस् तस्य प्रादुर्भावानुकीर्तनात्  ॥ ब्र्प्_२१३।१६८ ॥  
विष्णोर् अमितवीर्यस्य यः शृणोति कृताञ्जलिः  ॥* ब्र्प्_२१३।१६९ ॥  
एताश् च योगेश्वरयोगमायाः  ब्र्प्_२१३।१७०अ  
श्रुत्वा नरो मुच्यति सर्वपापैः  ब्र्प्_२१३।१७०ब्  
ऋद्धिं समृद्धिं विपुलांश् च भोगान्  ब्र्प्_२१३।१७०च्  
प्राप्नोति शीघ्रं भगवत्प्रसादात्  ब्र्प्_२१३।१७०द्  
एवं मया मुनिश्रेष्ठा विष्णोर् अमिततेजसः  ।  
सर्वपापहराः पुण्याः प्रादुर्भावाः प्रकीर्तिताः  ॥ ब्र्प्_२१३।१७१ ॥  
{मुनय ऊचुः: }  
न तृप्तिम् अधिगच्छामः पुण्यधर्मामृतस्य च  ।  
मुने त्वन्मुखगीतस्य तथा कौतूहलं हि नः  ॥ ब्र्प्_२१४।१ ॥  
उत्पत्तिं प्रलयं चैव भूतानां कर्मणो गतिम्  ।  
वेत्सि सर्वं मुने तेन पृच्छामस् त्वां महामतिम्  ॥ ब्र्प्_२१४।२ ॥  
श्रूयते यमलोकस्य मार्गः परमदुर्गमः  ।  
दुःखक्लेशकरः शश्वत् सर्वभूतभयावहः  ॥ ब्र्प्_२१४।३ ॥  
कथं तेन नरा यान्ति मार्गेण यमसादनम्  ।  
प्रमाणं चैव मार्गस्य ब्रूहि नो वदतां वर  ॥ ब्र्प्_२१४।४ ॥  
मुने पृच्छाम सर्वज्ञ ब्रूहि सर्वम् अशेषतः  ।  
कथं नरकदुःखानि नाप्नुवन्ति नरान् मुने  ॥ ब्र्प्_२१४।५ ॥  
केनोपायेन दानेन धर्मेण नियमेन च  ।  
मानुषस्य च याम्यस्य लोकस्य कियद् अन्तरम्  ॥ ब्र्प्_२१४।६ ॥  
कथं च स्वर्गतिं यान्ति नरकं केन कर्मणा  ।  
स्वर्गस्थानानि कियन्ति कियन्ति नरकाणि च  ॥ ब्र्प्_२१४।७ ॥  
कथं सुकृतिनो यान्ति कथं दुष्कृतकारिणः  ।  
किं रूपं किं प्रमाणं वा को वर्णस् तूभयोर् अपि  ।  
जीवस्य नीयमानस्य यमलोकं ब्रवीहि नः  ॥ ब्र्प्_२१४।८ ॥  
{व्यास उवाच: }  
शृणुध्वं मुनिशार्दूला वदतो मम सुव्रताः  ।  
संसारचक्रम् अजरं स्थितिर् यस्य न विद्यते  ॥ ब्र्प्_२१४।९ ॥  
सो ऽहं वदामि वः सर्वं यममार्गस्य निर्णयम्  ।  
उत्क्रान्तिकालाद् आरभ्य यथा नान्यो वदिष्यति  ॥ ब्र्प्_२१४।१० ॥  
स्वरूपं चैव मार्गस्य यन् मां पृच्छथ सत्तमाः  ।  
यमलोकस्य चाध्वानम् अन्तरं मानुषस्य च  ॥ ब्र्प्_२१४।११ ॥  
योजनानां सहस्राणि षडशीतिस् तद् अन्तरम्  ।  
तप्तताम्रम् इवातप्तं तद् अध्वानम् उदाहृतम्  ॥ ब्र्प्_२१४।१२ ॥  
तद् अवश्यं हि गन्तव्यं प्राणिभिर् जीवसञ्ज्ञकैः  ।  
पुण्यान् पुण्यकृतो यान्ति पापान् पापकृतो ऽधमाः  ॥ ब्र्प्_२१४।१३ ॥  
द्वाविंशतिश् च नरका यमस्य विषये स्थिताः  ।  
येषु दुष्कृतकर्माणो विपच्यन्ते पृथक् पृथक्  ॥ ब्र्प्_२१४।१४ ॥  
नरको रौरवो रौद्रः शूकरस् ताल एव च  ।  
कुम्भीपाको महाघोरः शाल्मलो ऽथ विमोहनः  ॥ ब्र्प्_२१४।१५ ॥  
कीटादः कृमिभक्षश् च नालाभक्षो भ्रमस् तथा  ।  
नद्यः पूयवहाश् चान्या रुधिराम्भस् तथैव च  ॥ ब्र्प्_२१४।१६ ॥  
अग्निज्वालो महाघोरः सन्दंशः शुनभोजनः  ।  
घोरा वैतरणी चैव असिपत्त्रवनं तथा  ॥ ब्र्प्_२१४।१७ ॥  
न तत्र वृक्षच्छाया वा न तडागाः सरांसि च  ।  
न वाप्यो दीर्घिका वापि न कूपो न प्रपा सभा  ॥ ब्र्प्_२१४।१८ ॥  
न मण्डपो नायतनं न नद्यो न च पर्वताः  ।  
न किञ्चिद् आश्रमस्थानं विद्यते तत्र वर्त्मनि  ॥ ब्र्प्_२१४।१९ ॥  
यत्र विश्रमते श्रान्तः पुरुषो ऽतीवकर्षितः  ।  
अवश्यम् एव गन्तव्यः स सर्वैस् तु महापथः  ॥ ब्र्प्_२१४।२० ॥  
प्राप्ते काले तु सन्त्यज्य सुहृद्बन्धुधनादिकम्  ।  
जरायुजाण्डजाश् चैव स्वेदजाश् चोद्भिजास् तथा  ॥ ब्र्प्_२१४।२१ ॥  
जङ्गमाजङ्गमाश् चैव गमिष्यन्ति महापथम्  ।  
देवासुरमनुष्यैश् च वैवस्वतवशानुगैः  ॥ ब्र्प्_२१४।२२ ॥  
स्त्रीपुन्नपुंसकैश् चैव पृथिव्यां जीवसञ्ज्ञितैः  ।  
पूर्वाह्णे चापराह्णे वा मध्याह्ने वा तथा पुनः  ॥ ब्र्प्_२१४।२३ ॥  
सन्ध्याकाले ऽर्धरात्रे वा प्रत्यूषे वाप्य् उपस्थिते  ।  
वृद्धैर् वा मध्यमैर् वापि यौवनस्थैस् तथैव च  ॥ ब्र्प्_२१४।२४ ॥  
गर्भवासे ऽथ बाल्ये वा गन्तव्यः स महापथः  ।  
प्रवासस्थैर् गृहस्थैर् वा पर्वतस्थैः स्थले ऽपि वा  ॥ ब्र्प्_२१४।२५ ॥  
क्षेत्रस्थैर् वा जलस्थैर् वा गृहमध्यगतैस् तथा  ।  
आसीनैश् चास्थितैर् वापि शयनीयगतैस् तथा  ॥ ब्र्प्_२१४।२६ ॥  
जाग्रद्भिर् वा प्रसुप्तैर् वा गन्तव्यः स महापथः  ।  
इहानुभूय निर्दिष्टम् आयुर् जन्तुः स्वयं तदा  ॥ ब्र्प्_२१४।२७ ॥  
तस्यान्ते च स्वयं प्राणैर् अनिच्छन्न् अपि मुच्यते  ।  
जलम् अग्निर् विषं शस्त्रं क्षुद् व्याधिः पतनं गिरेः  ॥ ब्र्प्_२१४।२८ ॥  
निमित्तं किञ्चिद् आसाद्य देही प्राणैर् विमुच्यते  ।  
विहाय सुमहत् कृत्स्नं शरीरं पाञ्चभौतिकम्  ॥ ब्र्प्_२१४।२९ ॥  
अन्यच् छरीरम् आदत्ते यातनीयं स्वकर्मजम्  ।  
दृढं शरीरम् आप्नोति सुखदुःखोपभुक्तये  ॥ ब्र्प्_२१४।३० ॥  
तेन भुङ्क्ते स कृच्छ्राणि पापकर्ता नरो भृशम्  ।  
सुखानि धार्मिको हृष्ट इह नीतो यमक्षये  ॥ ब्र्प्_२१४।३१ ॥  
ऊष्मा प्रकुपितः काये तीव्रवायुसमीरितः  ।  
भिनत्ति मर्मस्थानानि दीप्यमानो निरन्धनः  ॥ ब्र्प्_२१४।३२ ॥  
उदानो नाम पवनस् ततश् चोर्ध्वं प्रवर्तते  ।  
भुज्यताम् अम्बुभक्ष्याणाम् अधोगतिनिरोधकृत्  ॥ ब्र्प्_२१४।३३ ॥  
ततो येनाम्बुदानानि कृतान्य् अन्नरसास् तथा  ।  
दत्ताः स तस्याम् आह्लादम् आपदि प्रतिपद्यते  ॥ ब्र्प्_२१४।३४ ॥  
अन्नानि येन दत्तानि श्रद्धापूतेन चेतसा  ।  
सो ऽपि तृप्तिम् अवाप्नोति विनाप्य् अन्नेन वै तदा  ॥ ब्र्प्_२१४।३५ ॥  
येनानृतानि नोक्तानि प्रीतिभेदः कृतो न च  ।  
आस्तिकः श्रद्दधानश् च सुखमृत्युं स गच्छति  ॥ ब्र्प्_२१४।३६ ॥  
देवब्राह्मणपूजायां निरताश् चानसूयकाः  ।  
शुक्ला वदान्या ह्रीमन्तस् ते नराः सुखमृत्यवः  ॥ ब्र्प्_२१४।३७ ॥  
यः कामान् नापि संरम्भान् न द्वेषाद् धर्मम् उत्सृजेत्  ।  
यथोक्तकारी सौम्यश् च स सुखं मृत्युम् ऋच्छति  ॥ ब्र्प्_२१४।३८ ॥  
वारिदास् तृषितानां ये क्षुधितान्नप्रदायिनः  ।  
प्राप्नुवन्ति नराः काले मृत्युं सुखसमन्वितम्  ॥ ब्र्प्_२१४।३९ ॥  
शीतं जयन्ति धनदास् तापं चन्दनदायिनः  ।  
प्राणघ्नीं वेदनां कष्टां ये चान्योद्वेगधारिणः  ॥ ब्र्प्_२१४।४० ॥  
मोहं ज्ञानप्रदातारस् तथा दीपप्रदास् तमः  ।  
कूटसाक्षी मृषावादी यो गुरुर् नानुशास्ति वै  ॥ ब्र्प्_२१४।४१ ॥  
ते मोहमृत्यवः सर्वे तथा ये वेदनिन्दकाः  ।  
विभीषणाः पूतिगन्धाः कूटमुद्गरपाणयः  ॥ ब्र्प्_२१४।४२ ॥  
आगच्छन्ति दुरात्मानो यमस्य पुरुषास् तथा  ।  
प्राप्तेषु दृक्पथं तेषु जायते तस्य वेपथुः  ॥ ब्र्प्_२१४।४३ ॥  
क्रन्दत्य् अविरतः सो ऽथ भ्रातृमातृपितृंस् तथा  ।  
सा तु वाग् अस्फुटा विप्रा एकवर्णा विभाव्यते  ॥ ब्र्प्_२१४।४४ ॥  
दृष्टिर् विभ्राम्यते त्रासात् कासावृष्ट्य् अत्य् अथाननम्  ।  
ततः स वेदनाविष्टं तच् छरीरं विमुञ्चति  ॥ ब्र्प्_२१४।४५ ॥  
वाय्वग्रसारी तद्रूप- देहम् अन्यत् प्रपद्यते  ।  
तत्कर्मयातनार्थे च न मातृपितृसम्भवम्  ॥ ब्र्प्_२१४।४६ ॥  
तत्प्रमाणवयोवस्था- संस्थानैः प्राप्यते व्यथा  ।  
ततो दूतो यमस्याथ पाशैर् बध्नाति दारुणैः  ॥ ब्र्प्_२१४।४७ ॥  
जन्तोः सम्प्राप्तकालस्य वेदनार्तस्य वै भृशम्  ।  
भूतैः सन्त्यक्तदेहस्य कण्ठप्राप्तानिलस्य च  ॥ ब्र्प्_२१४।४८ ॥  
शरीराच् च्यावितो जीवो रोरवीति तथोल्बणम्  ।  
निर्गतो वायुभूतस् तु षाट्कौशिककलेवरे  ॥ ब्र्प्_२१४।४९ ॥  
मातृभिः पितृभिश् चैव भ्रातृभिर् मातुलैस् तथा  ।  
दारैः पुत्रैर् वयस्यैश् च गुरुभिस् त्यज्यते भुवि  ॥ ब्र्प्_२१४।५० ॥  
दृश्यमानश् च तैर् दीनैर् अश्रुपूर्णेक्षणैर् भृशम्  ।  
स्वशरीरं समुत्सृज्य वायुभूतस् तु गच्छति  ॥ ब्र्प्_२१४।५१ ॥  
अन्धकारम् अपारं च महाघोरं तमोवृतम्  ।  
सुखदुःखप्रदातारं दुर्गमं पापकर्मणाम्  ॥ ब्र्प्_२१४।५२ ॥  
दुःसहं च दुरन्तं च दुर्निरीक्षं दुरासदम्  ।  
दुरापम् अतिदुर्गं च पापिष्ठानां सदाहितम्  ॥ ब्र्प्_२१४।५३ ॥  
कृष्यमाणाश् च तैर् भूतैर् याम्यैः पाशैस् तु संयताः  ।  
मुद्गरैस् ताड्यमानाश् च नीयन्ते तं महापथम्  ॥ ब्र्प्_२१४।५४ ॥  
क्षीणायुषं समालोक्य प्राणिनं चायुषक्षये  ।  
निनीषवः समायान्ति यमदूता भयङ्कराः  ॥ ब्र्प्_२१४।५५ ॥  
आरूढा यानकाले तु ऋक्षव्याघ्रखरेषु च  ।  
उष्ट्रेषु वानरेष्व् अन्ये वृश्चिकेषु वृकेषु च  ॥ ब्र्प्_२१४।५६ ॥  
उलूकसर्पमार्जारं तथान्ये गृध्रवाहनाः  ।  
श्येनशृगालम् आरूढाः सरघाकङ्कवाहनाः  ॥ ब्र्प्_२१४।५७ ॥  
वराहपशुवेताल- महिषास्यास् तथा परे  ।  
नानारूपधरा घोराः सर्वप्राणिभयङ्कराः  ॥ ब्र्प्_२१४।५८ ॥  
दीर्घमुष्काः करालास्या वक्रनासास् त्रिलोचनाः  ।  
महाहनुकपोलास्याः प्रलम्बदशनच्छदाः  ॥ ब्र्प्_२१४।५९ ॥  
निर्गतैर् विकृताकारैर् दशनैर् अङ्कुरोपमैः  ।  
मांसशोणितदिग्धाङ्गा दंष्ट्राभिर् भृशम् उल्बणैः  ॥ ब्र्प्_२१४।६० ॥  
मुखैः पातालसदृशैर् ज्वलज्जिह्वैर् भयङ्करैः  ।  
नेत्रैः सुविकृताकारैर् ज्वलत्पिङ्गलचञ्चलैः  ॥ ब्र्प्_२१४।६१ ॥  
मार्जारोलूकखद्योत- शक्रगोपवद् उद्धतैः  ।  
केकरैः सङ्कुलैस् स्तब्धैर् लोचनैः पावकोपमैः  ॥ ब्र्प्_२१४।६२ ॥  
भृशम् आभरणैर् भीमैर् आबद्धैर् भुजगोपमैः  ।  
शोणासरलगात्रैश् च मुण्डमालाविभूषितैः  ॥ ब्र्प्_२१४।६३ ॥  
कण्ठस्थकृष्णसर्पैश् च फूत्काररवभीषणैः  ।  
वह्निज्वालोपमैः केशैः स्तब्धरुक्षैर् भयङ्करैः  ॥ ब्र्प्_२१४।६४ ॥  
बभ्रुपिङ्गललोलैश् च कद्रुश्मश्रुभिर् आवृताः  ।  
भुजदण्डैर् महाघोरैः प्रलम्बैः परिघोपमैः  ॥ ब्र्प्_२१४।६५ ॥  
केचिद् द्विबाहवस् तत्र तथान्ये च चतुर्भुजाः  ।  
द्विरष्टबाहवश् चान्ये दशविंशभुजास् तथा  ॥ ब्र्प्_२१४।६६ ॥  
असङ्ख्यातभुजाश् चान्ये केचिद् बाहुसहस्रिणः  ।  
आयुधैर् विकृताकारैः प्रज्वलद्भिर् भयानकैः  ॥ ब्र्प्_२१४।६७ ॥  
शक्तितोमरचक्राद्यैः सुदीप्तैर् विविधायुधैः  ।  
पाशशृङ्खलदण्डैश् च भीषयन्तो महाबलाः  ॥ ब्र्प्_२१४।६८ ॥  
आगच्छन्ति महारौद्रा मर्त्यानाम् आयुषः क्षये  ।  
ग्रहीतुं प्राणिनः सर्वे यमस्याज्ञाकरास् तथा  ॥ ब्र्प्_२१४।६९ ॥  
यत् तच् छरीरम् आदत्ते यातनीयं स्वकर्मजम्  ।  
तद् अस्य नीयते जन्तोर् यमस्य सदनं प्रति  ॥ ब्र्प्_२१४।७० ॥  
बद्ध्वा तत् कालपाशैश् च निगडैर् वज्रशृङ्खलैः  ।  
ताडयित्वा भृशं क्रुद्धैर् नीयते यमकिङ्करैः  ॥ ब्र्प्_२१४।७१ ॥  
प्रस्खलन्तं रुदन्तं च आक्रोशन्तं मुहुर् मुहुः  ।  
हा तात मातः पुत्रेति वदन्तं कर्मदूषितम्  ॥ ब्र्प्_२१४।७२ ॥  
आहत्य निशितैः शूलैर् मुद्गरैर् निशितैर् घनैः  ।  
खड्गशक्तिप्रहारैश् च वज्रदण्डैः सुदारुणैः  ॥ ब्र्प्_२१४।७३ ॥  
भर्त्स्यमानो महारावैर् वज्रशक्तिसमन्वितैः  ।  
एकैकशो भृशं क्रुद्धैस् ताडयद्भिः समन्ततः  ॥ ब्र्प्_२१४।७४ ॥  
स मुह्यमानो दुःखार्तः प्रतपंश् च इतस् ततः  ।  
आकृष्य नीयते जन्तुर् अध्वानं सुभयङ्करैः  ॥ ब्र्प्_२१४।७५ ॥  
कुशकण्टकवल्मीक- शङ्कुपाषाणशर्करे  ।  
तथा प्रदीप्तज्वलने क्षारवज्रशतोत्कटे  ॥ ब्र्प्_२१४।७६ ॥  
प्रदीप्तादित्यतप्तेन दह्यमानस् तदंशुभिः  ।  
कृष्यते यमदूतैश् च शिवासन्नादभीषणैः  ॥ ब्र्प्_२१४।७७ ॥  
विकृष्यमाणस् तैर् घोरैर् भक्ष्यमाणः शिवाशतैः  ।  
प्रयाति दारुणे मार्गे पापकर्मा यमालयम्  ॥ ब्र्प्_२१४।७८ ॥  
क्वचिद् भीतैः क्वचित् त्रस्तैः प्रस्खलद्भिः क्वचित् क्वचित्  ।  
दुःखेनाक्रन्दमानैश् च गन्तव्यः स महापथः  ॥ ब्र्प्_२१४।७९ ॥  
निर्भर्त्स्यमानैर् उद्विग्नैर् विद्रुतैर् भयविह्वलैः  ।  
कम्पमानशरीरैस् तु गन्तव्यं जीवसञ्ज्ञकैः  ॥ ब्र्प्_२१४।८० ॥  
कण्टकाकीर्णमार्गेण सन्तप्तसिकतेन च  ।  
दह्यमानैस् तु गन्तव्यं नरैर् दानविवर्जितैः  ॥ ब्र्प्_२१४।८१ ॥  
मेदःशोणितदुर्गन्धैर् बस्तगात्रैश् च पूगशः  ।  
दग्धस्फुटत्वचाकीर्णैर् गन्तव्यं जीवघातकैः  ॥ ब्र्प्_२१४।८२ ॥  
कूजद्भिः क्रन्दमानैश् च विक्रोशद्भिश् च विस्वरम्  ।  
वेदनार्तैश् च सद्भिश् च गन्तव्यं जीवघातकैः  ॥ ब्र्प्_२१४।८३ ॥  
शक्तिभिर् भिन्दिपालैश् च खड्गतोमरसायकैः  ।  
भिद्यद्भिस् तीक्ष्णशूलाग्रैर् गन्तव्यं जीवघातकैः  ॥ ब्र्प्_२१४।८४ ॥  
श्वानैर् व्याघ्रैर् वृकैः कङ्कैर् भक्ष्यमाणैश् च पापिभिः  ॥* ब्र्प्_२१४।८५ ॥  
कृन्तद्भिः क्रकचाघातैर् गन्तव्यं मांसखादिभिः  ।  
महिषर्षभशृङ्गाग्रैर् भिद्यमानैः समन्ततः  ॥ ब्र्प्_२१४।८६ ॥  
उल्लिखद्भिः शूकरैश् च गन्तव्यं मांसखादकैः  ।  
सूचीभ्रमरकाकोल- मक्षिकाभिश् च सङ्घशः  ॥ ब्र्प्_२१४।८७ ॥  
भुज्यमानैश् च गन्तव्यं पापिष्ठैर् मधुघातकैः  ।  
विश्वस्तं स्वामिनं मित्रं स्त्रियं वा यस् तु घातयेत्  ॥ ब्र्प्_२१४।८८ ॥  
शस्त्रैर् निकृत्यमानैश् च गन्तव्यं चातुरैर् नरैः  ।  
घातयन्ति च ये जन्तूंस् ताडयन्ति निरागसः  ॥ ब्र्प्_२१४।८९ ॥  
राक्षसैर् भक्ष्यमाणास् ते यान्ति याम्यपथं नराः  ।  
ये हरन्ति परस्त्रीणां वरप्रावरणानि च  ॥ ब्र्प्_२१४।९० ॥  
ते यान्ति विद्रुता नग्नाः प्रेतीभूता यमालयम्  ।  
वासो धान्यं हिरण्यं वा गृहक्षेत्रम् अथापि वा  ॥ ब्र्प्_२१४।९१ ॥  
ये हरन्ति दुरात्मानः पापिष्ठाः पापकर्मिणः  ।  
पाषाणैर् लगुडैर् दण्डैस् ताड्यमानैस् तु जर्जरैः  ॥ ब्र्प्_२१४।९२ ॥  
वहद्भिः शोणितं भूरि गन्तव्यं तु यमालयम्  ।  
ब्रह्मस्वं ये हरन्तीह नरा नरकनिर्भयाः  ॥ ब्र्प्_२१४।९३ ॥  
ताडयन्ति तथा विप्रान् आक्रोशन्ति नराधमाः  ।  
शुष्ककाष्ठनिबद्धास् ते छिन्नकर्णाक्षिनासिकाः  ॥ ब्र्प्_२१४।९४ ॥  
पूयशोणितदिग्धास् ते कालगृध्रैश् च जम्बुकैः  ।  
किङ्करैर् भीषणैश् चण्डैस् ताड्यमानाश् च दारुणैः  ॥ ब्र्प्_२१४।९५ ॥  
विक्रोशमाना गच्छन्ति पापिनस् ते यमालयम्  ।  
एवं परमदुर्धर्षम् अध्वानं ज्वलनप्रभम्  ॥ ब्र्प्_२१४।९६ ॥  
रौरवं दुर्गविषमं निर्दिष्टं मानुषस्य च  ।  
प्रतप्तताम्रवर्णाभं वह्निज्वालास्फुलिङ्गवत्  ॥ ब्र्प्_२१४।९७ ॥  
कुरण्टकण्टकाकीर्णं पृथुविकटताडनैः  ।  
शक्तिवज्रैश् च सङ्कीर्णम् उज्ज्वलं तीव्रकण्टकम्  ॥ ब्र्प्_२१४।९८ ॥  
अङ्गारवालुकामिश्रं वह्निकीटकदुर्गमम्  ।  
ज्वालामालाकुलं रौद्रं सूर्यरश्मिप्रतापितम्  ॥ ब्र्प्_२१४।९९ ॥  
अध्वानं नीयते देही कृष्यमाणः सुनिष्ठुरैः  ।  
यदैव क्रन्दते जन्तुर् दुःखार्तः पतितः क्वचित्  ॥ ब्र्प्_२१४।१०० ॥  
तदैवाहन्यते सर्वैर् आयुधैर् यमकिङ्करैः  ।  
एवं सन्ताड्यमानश् च लुब्धः पापेषु यो ऽनयः  ॥ ब्र्प्_२१४।१०१ ॥  
अवशो नीयते जन्तुर् दुर्धरैर् यमकिङ्करैः  ।  
सर्वैर् एव हि गन्तव्यम् अध्वानं तत् सुदुर्गमम्  ॥ ब्र्प्_२१४।१०२ ॥  
नीयते विविधैर् घोरैर् यमदूतैर् अवज्ञया  ।  
नीत्वा सुदारुणं मार्गं प्राणिनं यमकिङ्करैः  ॥ ब्र्प्_२१४।१०३ ॥  
प्रवेश्यते पुरीं घोरां ताम्रायसमयीं द्विजाः  ।  
सा पुरी विपुलाकारा लक्षयोजनम् आयता  ॥ ब्र्प्_२१४।१०४ ॥  
चतुरस्रा विनिर्दिष्टा चतुर्द्वारवती शुभा  ।  
प्राकाराः काञ्चनास् तस्या योजनायुतम् उच्छ्रिताः  ॥ ब्र्प्_२१४।१०५ ॥  
इन्द्रनीलमहानील- पद्मरागोपशोभिता  ।  
सा पुरी विविधैः सङ्घैर् घोरा घोरैः समाकुला  ॥ ब्र्प्_२१४।१०६ ॥  
देवदानवगन्धर्वैर् यक्षराक्षसपन्नगैः  ।  
पूर्वद्वारं शुभं तस्याः पताकाशतशोभितम्  ॥ ब्र्प्_२१४।१०७ ॥  
वज्रेन्द्रनीलवैदूर्य- मुक्ताफलविभूषितम्  ।  
गीतनृत्यैः समाकीर्णं गन्धर्वाप्सरसां गणैः  ॥ ब्र्प्_२१४।१०८ ॥  
प्रवेशस् तेन देवानाम् ऋषीणां योगिनां तथा  ।  
गन्धर्वसिद्धयक्षाणां विद्याधरविसर्पिणाम्  ॥ ब्र्प्_२१४।१०९ ॥  
उत्तरं नगरद्वारं घण्टाचामरभूषितम्  ।  
छत्त्रचामरविन्यासं नानारत्नैर् अलङ्कृतम्  ॥ ब्र्प्_२१४।११० ॥  
वीणारेणुरवै रम्यैर् गीतमङ्गलनादितैः  ।  
ऋग्यजुःसामनिर्घोषैर् मुनिवृन्दसमाकुलम्  ॥ ब्र्प्_२१४।१११ ॥  
विशन्ति येन धर्मज्ञाः सत्यव्रतपरायणाः  ।  
ग्रीष्मे वारिप्रदा ये च शीते चाग्निप्रदा नराः  ॥ ब्र्प्_२१४।११२ ॥  
श्रान्तसंवाहका ये च प्रियवादरताश् च ये  ।  
ये च दानरताः शूरा मातापितृपराश् च ये  ॥ ब्र्प्_२१४।११३ ॥  
द्विजशुश्रूषणे युक्ता नित्यं ये ऽतिथिपूजकाः  ।  
पश्चिमं तु महाद्वारं पुर्या रत्नैर् विभूषितम्  ॥ ब्र्प्_२१४।११४ ॥  
विचित्रमणिसोपानं तोमरैः समलङ्कृतम्  ।  
भेरीमृदङ्गसन्नादैः शङ्खकाहलनादितम्  ॥ ब्र्प्_२१४।११५ ॥  
सिद्धवृन्दैः सदा हृष्टैर् मङ्गलैः प्रणिनादितम्  ।  
प्रवेशस् तेन हृष्टानां शिवभक्तिमतां नृणाम्  ॥ ब्र्प्_२१४।११६ ॥  
सर्वतीर्थप्लुता ये च पञ्चाग्नेर् ये च सेवकाः  ।  
प्रस्थाने ये मृता वीरा मृताः कालञ्जरे गिरौ  ॥ ब्र्प्_२१४।११७ ॥  
अग्नौ विपन्ना ये वीराः साधितं यैर् अनाशकम्  ।  
ये स्वामिमित्रलोकार्थे गोग्रहे सङ्कुले हताः  ॥ ब्र्प्_२१४।११८ ॥  
ते विशन्ति नराः शूराः पश्चिमेन तपोधनाः  ।  
पुर्यां तस्या महाघोरं सर्वसत्त्वभयङ्करम्  ॥ ब्र्प्_२१४।११९ ॥  
हाहाकारसमाक्रुष्टं दक्षिणं द्वारम् ईदृशम्  ।  
अन्धकारसमायुक्तं तीक्ष्णशृङ्गैः समन्वितम्  ॥ ब्र्प्_२१४।१२० ॥  
कण्टकैर् वृश्चिकैः सर्पैर् वज्रकीटैः सुदुर्गमैः  ।  
विलुम्पद्भिर् वृकैर् व्याघ्रैर् ऋक्षैः सिंहैः सजम्बुकैः  ॥ ब्र्प्_२१४।१२१ ॥  
श्वानमार्जारगृध्रैश् च सज्वालकवलैर् मुखैः  ।  
प्रवेशस् तेन वै नित्यं सर्वेषाम् अपकारिणाम्  ॥ ब्र्प्_२१४।१२२ ॥  
ये घातयन्ति विप्रान् गा बालं वृद्धं तथातुरम्  ।  
शरणागतं विश्वस्तं स्त्रियं मित्रं निरायुधम्  ॥ ब्र्प्_२१४।१२३ ॥  
ये ऽगम्यागामिनो मूढाः परद्रव्यापहारिणः  ।  
निक्षेपस्यापहर्तारो विषवह्निप्रदाश् च ये  ॥ ब्र्प्_२१४।१२४ ॥  
परभूमिं गृहं शय्यां वस्त्रालङ्कारहारिणः  ।  
पररन्ध्रेषु ये क्रूरा ये सदानृतवादिनः  ॥ ब्र्प्_२१४।१२५ ॥  
ग्रामराष्ट्रपुरस्थाने महादुःखप्रदा हि ये  ।  
कूटसाक्षिप्रदातारः कन्याविक्रयकारकाः  ॥ ब्र्प्_२१४।१२६ ॥  
अभक्ष्यभक्षणरता ये गच्छन्ति सुतां स्नुषाम्  ।  
मातरं पितरं चैव ये वदन्ति च पौरुषम्  ॥ ब्र्प्_२१४।१२७ ॥  
अन्ये ये चैव निर्दिष्टा महापातककारिणः  ।  
दक्षिणेन तु ते सर्वे द्वारेण प्रविशन्ति वै  ॥ ब्र्प्_२१४।१२८ ॥  
{मुनय ऊचुः: }  
न तृप्तिम् अधिगच्छामः पुण्यधर्मामृतस्य च  ।  
मुने त्वन्मुखगीतस्य तथा कौतूहलं हि नः  ॥ ब्र्प्_२१४*।१ ॥  
उत्पत्तिं प्रलयं चैव भूतानां कर्मणो गतिम्  ।  
वेत्सि सर्वं मुने तेन पृच्छामस् त्वां महामतिम्  ॥ ब्र्प्_२१४*।२ ॥  
श्रूयते यमलोकस्य मार्गः परमदुर्गमः  ।  
दुःखक्लेशकरः शश्वत् सर्वभूतभयावहः  ॥ ब्र्प्_२१४*।३ ॥  
कथं तेन नरा यान्ति मार्गेण यमसादनम्  ।  
प्रमाणं चैव मार्गस्य ब्रूहि नो वदतां वर  ॥ ब्र्प्_२१४*।४ ॥  
मुने पृच्छाम सर्वज्ञ ब्रूहि सर्वम् अशेषतः  ।  
कथं नरकदुःखानि नाप्नुवन्ति नरान् मुने  ॥ ब्र्प्_२१४*।५ ॥  
केनोपायेन दानेन धर्मेण नियमेन च  ।  
मानुषस्य च याम्यस्य लोकस्य कियद् अन्तरम्  ॥ ब्र्प्_२१४*।६ ॥  
कथं च स्वर्गतिं यान्ति नरकं केन कर्मणा  ।  
स्वर्गस्थानानि कियन्ति कियन्ति नरकाणि च  ॥ ब्र्प्_२१४*।७ ॥  
कथं सुकृतिनो यान्ति कथं दुष्कृतकारिणः  ।  
किं रूपं किं प्रमाणं वा को वर्णस् तूभयोर् अपि  ।  
जीवस्य नीयमानस्य यमलोकं ब्रवीहि नः  ॥ ब्र्प्_२१४*।८ ॥  
{व्यास उवाच: }  
शृणुध्वं मुनिशार्दूला वदतो मम सुव्रताः  ।  
संसारचक्रम् अजरं स्थितिर् यस्य न विद्यते  ॥ ब्र्प्_२१४*।९ ॥  
सो ऽहं वदामि वः सर्वं यममार्गस्य निर्णयम्  ।  
उत्क्रान्तिकालाद् आरभ्य यथा नान्यो वदिष्यति  ॥ ब्र्प्_२१४*।१० ॥  
स्वरूपं चैव मार्गस्य यन् मां पृच्छथ सत्तमाः  ।  
यमलोकस्य चाध्वानम् अन्तरं मानुषस्य च  ॥ ब्र्प्_२१४*।११ ॥  
योजनानां सहस्राणि षडशीतिस् तद् अन्तरम्  ।  
तप्तताम्रम् इवातप्तं तद् अध्वानम् उदाहृतम्  ॥ ब्र्प्_२१४*।१२ ॥  
तद् अवश्यं हि गन्तव्यं प्राणिभिर् जीवसञ्ज्ञकैः  ।  
पुण्यान् पुण्यकृतो यान्ति पापान् पापकृतो ऽधमाः  ॥ ब्र्प्_२१४*।१३ ॥  
द्वाविंशतिश् च नरका यमस्य विषये स्थिताः  ।  
येषु दुष्कृतकर्माणो विपच्यन्ते पृथक् पृथक्  ॥ ब्र्प्_२१४*।१४ ॥  
नरको रौरवो रौद्रः शूकरस् ताल एव च  ।  
कुम्भीपाको महाघोरः शाल्मलो ऽथ विमोहनः  ॥ ब्र्प्_२१४*।१५ ॥  
कीटादः कृमिभक्षश् च नालाभक्षो भ्रमस् तथा  ।  
नद्यः पूयवहाश् चान्या रुधिराम्भस् तथैव च  ॥ ब्र्प्_२१४*।१६ ॥  
अग्निज्वालो महाघोरः सन्दंशः शुनभोजनः  ।  
घोरा वैतरणी चैव असिपत्त्रवनं तथा  ॥ ब्र्प्_२१४*।१७ ॥  
न तत्र वृक्षच्छाया वा न तडागाः सरांसि च  ।  
न वाप्यो दीर्घिका वापि न कूपो न प्रपा सभा  ॥ ब्र्प्_२१४*।१८ ॥  
न मण्डपो नायतनं न नद्यो न च पर्वताः  ।  
न किञ्चिद् आश्रमस्थानं विद्यते तत्र वर्त्मनि  ॥ ब्र्प्_२१४*।१९ ॥  
यत्र विश्रमते श्रान्तः पुरुषो ऽतीवकर्षितः  ।  
अवश्यम् एव गन्तव्यः स सर्वैस् तु महापथः  ॥ ब्र्प्_२१४*।२० ॥  
प्राप्ते काले तु सन्त्यज्य सुहृद्बन्धुधनादिकम्  ।  
जरायुजाण्डजाश् चैव स्वेदजाश् चोद्भिजास् तथा  ॥ ब्र्प्_२१४*।२१ ॥  
जङ्गमाजङ्गमाश् चैव गमिष्यन्ति महापथम्  ।  
देवासुरमनुष्यैश् च वैवस्वतवशानुगैः  ॥ ब्र्प्_२१४*।२२ ॥  
स्त्रीपुन्नपुंसकैश् चैव पृथिव्यां जीवसञ्ज्ञितैः  ।  
पूर्वाह्णे चापराह्णे वा मध्याह्ने वा तथा पुनः  ॥ ब्र्प्_२१४*।२३ ॥  
सन्ध्याकाले ऽर्धरात्रे वा प्रत्यूषे वाप्य् उपस्थिते  ।  
वृद्धैर् वा मध्यमैर् वापि यौवनस्थैस् तथैव च  ॥ ब्र्प्_२१४*।२४ ॥  
गर्भवासे ऽथ बाल्ये वा गन्तव्यः स महापथः  ।  
प्रवासस्थैर् गृहस्थैर् वा पर्वतस्थैः स्थले ऽपि वा  ॥ ब्र्प्_२१४*।२५ ॥  
क्षेत्रस्थैर् वा जलस्थैर् वा गृहमध्यगतैस् तथा  ।  
आसीनैश् चास्थितैर् वापि शयनीयगतैस् तथा  ॥ ब्र्प्_२१४*।२६ ॥  
जाग्रद्भिर् वा प्रसुप्तैर् वा गन्तव्यः स महापथः  ।  
इहानुभूय निर्दिष्टम् आयुर् जन्तुः स्वयं तदा  ॥ ब्र्प्_२१४*।२७ ॥  
तस्यान्ते च स्वयं प्राणैर् अनिच्छन्न् अपि मुच्यते  ।  
जलम् अग्निर् विषं शस्त्रं क्षुद् व्याधिः पतनं गिरेः  ॥ ब्र्प्_२१४*।२८ ॥  
निमित्तं किञ्चिद् आसाद्य देही प्राणैर् विमुच्यते  ।  
विहाय सुमहत् कृत्स्नं शरीरं पाञ्चभौतिकम्  ॥ ब्र्प्_२१४*।२९ ॥  
अन्यच् छरीरम् आदत्ते यातनीयं स्वकर्मजम्  ।  
दृढं शरीरम् आप्नोति सुखदुःखोपभुक्तये  ॥ ब्र्प्_२१४*।३० ॥  
तेन भुङ्क्ते स कृच्छ्राणि पापकर्ता नरो भृशम्  ।  
सुखानि धार्मिको हृष्ट इह नीतो यमक्षये  ॥ ब्र्प्_२१४*।३१ ॥  
ऊष्मा प्रकुपितः काये तीव्रवायुसमीरितः  ।  
भिनत्ति मर्मस्थानानि दीप्यमानो निरन्धनः  ॥ ब्र्प्_२१४*।३२ ॥  
उदानो नाम पवनस् ततश् चोर्ध्वं प्रवर्तते  ।  
भुज्यताम् अम्बुभक्ष्याणाम् अधोगतिनिरोधकृत्  ॥ ब्र्प्_२१४*।३३ ॥  
ततो येनाम्बुदानानि कृतान्य् अन्नरसास् तथा  ।  
दत्ताः स तस्याम् आह्लादम् आपदि प्रतिपद्यते  ॥ ब्र्प्_२१४*।३४ ॥  
अन्नानि येन दत्तानि श्रद्धापूतेन चेतसा  ।  
सो ऽपि तृप्तिम् अवाप्नोति विनाप्य् अन्नेन वै तदा  ॥ ब्र्प्_२१४*।३५ ॥  
येनानृतानि नोक्तानि प्रीतिभेदः कृतो न च  ।  
आस्तिकः श्रद्दधानश् च सुखमृत्युं स गच्छति  ॥ ब्र्प्_२१४*।३६ ॥  
देवब्राह्मणपूजायां निरताश् चानसूयकाः  ।  
शुक्ला वदान्या ह्रीमन्तस् ते नराः सुखमृत्यवः  ॥ ब्र्प्_२१४*।३७ ॥  
यः कामान् नापि संरम्भान् न द्वेषाद् धर्मम् उत्सृजेत्  ।  
यथोक्तकारी सौम्यश् च स सुखं मृत्युम् ऋच्छति  ॥ ब्र्प्_२१४*।३८ ॥  
वारिदास् तृषितानां ये क्षुधितान्नप्रदायिनः  ।  
प्राप्नुवन्ति नराः काले मृत्युं सुखसमन्वितम्  ॥ ब्र्प्_२१४*।३९ ॥  
शीतं जयन्ति धनदास् तापं चन्दनदायिनः  ।  
प्राणघ्नीं वेदनां कष्टां ये चान्योद्वेगधारिणः  ॥ ब्र्प्_२१४*।४० ॥  
मोहं ज्ञानप्रदातारस् तथा दीपप्रदास् तमः  ।  
कूटसाक्षी मृषावादी यो गुरुर् नानुशास्ति वै  ॥ ब्र्प्_२१४*।४१ ॥  
ते मोहमृत्यवः सर्वे तथा ये वेदनिन्दकाः  ।  
विभीषणाः पूतिगन्धाः कूटमुद्गरपाणयः  ॥ ब्र्प्_२१४*।४२ ॥  
आगच्छन्ति दुरात्मानो यमस्य पुरुषास् तथा  ।  
प्राप्तेषु दृक्पथं तेषु जायते तस्य वेपथुः  ॥ ब्र्प्_२१४*।४३ ॥  
क्रन्दत्य् अविरतः सो ऽथ भ्रातृमातृपितृंस् तथा  ।  
सा तु वाग् अस्फुटा विप्रा एकवर्णा विभाव्यते  ॥ ब्र्प्_२१४*।४४ ॥  
दृष्टिर् विभ्राम्यते त्रासात् कासावृष्ट्य् अत्य् अथाननम्  ।  
ततः स वेदनाविष्टं तच् छरीरं विमुञ्चति  ॥ ब्र्प्_२१४*।४५ ॥  
वाय्वग्रसारी तद्रूप- देहम् अन्यत् प्रपद्यते  ।  
तत्कर्मयातनार्थे च न मातृपितृसम्भवम्  ॥ ब्र्प्_२१४*।४६ ॥  
तत्प्रमाणवयोवस्था- संस्थानैः प्राप्यते व्यथा  ।  
ततो दूतो यमस्याथ पाशैर् बध्नाति दारुणैः  ॥ ब्र्प्_२१४*।४७ ॥  
जन्तोः सम्प्राप्तकालस्य वेदनार्तस्य वै भृशम्  ।  
भूतैः सन्त्यक्तदेहस्य कण्ठप्राप्तानिलस्य च  ॥ ब्र्प्_२१४*।४८ ॥  
शरीराच् च्यावितो जीवो रोरवीति तथोल्बणम्  ।  
निर्गतो वायुभूतस् तु षाट्कौशिककलेवरे  ॥ ब्र्प्_२१४*।४९ ॥  
मातृभिः पितृभिश् चैव भ्रातृभिर् मातुलैस् तथा  ।  
दारैः पुत्रैर् वयस्यैश् च गुरुभिस् त्यज्यते भुवि  ॥ ब्र्प्_२१४*।५० ॥  
दृश्यमानश् च तैर् दीनैर् अश्रुपूर्णेक्षणैर् भृशम्  ।  
स्वशरीरं समुत्सृज्य वायुभूतस् तु गच्छति  ॥ ब्र्प्_२१४*।५१ ॥  
अन्धकारम् अपारं च महाघोरं तमोवृतम्  ।  
सुखदुःखप्रदातारं दुर्गमं पापकर्मणाम्  ॥ ब्र्प्_२१४*।५२ ॥  
दुःसहं च दुरन्तं च दुर्निरीक्षं दुरासदम्  ।  
दुरापम् अतिदुर्गं च पापिष्ठानां सदाहितम्  ॥ ब्र्प्_२१४*।५३ ॥  
कृष्यमाणाश् च तैर् भूतैर् याम्यैः पाशैस् तु संयताः  ।  
मुद्गरैस् ताड्यमानाश् च नीयन्ते तं महापथम्  ॥ ब्र्प्_२१४*।५४ ॥  
क्षीणायुषं समालोक्य प्राणिनं चायुषक्षये  ।  
निनीषवः समायान्ति यमदूता भयङ्कराः  ॥ ब्र्प्_२१४*।५५ ॥  
आरूढा यानकाले तु ऋक्षव्याघ्रखरेषु च  ।  
उष्ट्रेषु वानरेष्व् अन्ये वृश्चिकेषु वृकेषु च  ॥ ब्र्प्_२१४*।५६ ॥  
उलूकसर्पमार्जारं तथान्ये गृध्रवाहनाः  ।  
श्येनशृगालम् आरूढाः सरघाकङ्कवाहनाः  ॥ ब्र्प्_२१४*।५७ ॥  
वराहपशुवेताल- महिषास्यास् तथा परे  ।  
नानारूपधरा घोराः सर्वप्राणिभयङ्कराः  ॥ ब्र्प्_२१४*।५८ ॥  
दीर्घमुष्काः करालास्या वक्रनासास् त्रिलोचनाः  ।  
महाहनुकपोलास्याः प्रलम्बदशनच्छदाः  ॥ ब्र्प्_२१४*।५९ ॥  
निर्गतैर् विकृताकारैर् दशनैर् अङ्कुरोपमैः  ।  
मांसशोणितदिग्धाङ्गा दंष्ट्राभिर् भृशम् उल्बणैः  ॥ ब्र्प्_२१४*।६० ॥  
मुखैः पातालसदृशैर् ज्वलज्जिह्वैर् भयङ्करैः  ।  
नेत्रैः सुविकृताकारैर् ज्वलत्पिङ्गलचञ्चलैः  ॥ ब्र्प्_२१४*।६१ ॥  
मार्जारोलूकखद्योत- शक्रगोपवद् उद्धतैः  ।  
केकरैः सङ्कुलैस् स्तब्धैर् लोचनैः पावकोपमैः  ॥ ब्र्प्_२१४*।६२ ॥  
भृशम् आभरणैर् भीमैर् आबद्धैर् भुजगोपमैः  ।  
शोणासरलगात्रैश् च मुण्डमालाविभूषितैः  ॥ ब्र्प्_२१४*।६३ ॥  
कण्ठस्थकृष्णसर्पैश् च फूत्काररवभीषणैः  ।  
वह्निज्वालोपमैः केशैः स्तब्धरुक्षैर् भयङ्करैः  ॥ ब्र्प्_२१४*।६४ ॥  
बभ्रुपिङ्गललोलैश् च कद्रुश्मश्रुभिर् आवृताः  ।  
भुजदण्डैर् महाघोरैः प्रलम्बैः परिघोपमैः  ॥ ब्र्प्_२१४*।६५ ॥  
केचिद् द्विबाहवस् तत्र तथान्ये च चतुर्भुजाः  ।  
द्विरष्टबाहवश् चान्ये दशविंशभुजास् तथा  ॥ ब्र्प्_२१४*।६६ ॥  
असङ्ख्यातभुजाश् चान्ये केचिद् बाहुसहस्रिणः  ।  
आयुधैर् विकृताकारैः प्रज्वलद्भिर् भयानकैः  ॥ ब्र्प्_२१४*।६७ ॥  
शक्तितोमरचक्राद्यैः सुदीप्तैर् विविधायुधैः  ।  
पाशशृङ्खलदण्डैश् च भीषयन्तो महाबलाः  ॥ ब्र्प्_२१४*।६८ ॥  
आगच्छन्ति महारौद्रा मर्त्यानाम् आयुषः क्षये  ।  
ग्रहीतुं प्राणिनः सर्वे यमस्याज्ञाकरास् तथा  ॥ ब्र्प्_२१४*।६९ ॥  
यत् तच् छरीरम् आदत्ते यातनीयं स्वकर्मजम्  ।  
तद् अस्य नीयते जन्तोर् यमस्य सदनं प्रति  ॥ ब्र्प्_२१४*।७० ॥  
बद्ध्वा तत् कालपाशैश् च निगडैर् वज्रशृङ्खलैः  ।  
ताडयित्वा भृशं क्रुद्धैर् नीयते यमकिङ्करैः  ॥ ब्र्प्_२१४*।७१ ॥  
प्रस्खलन्तं रुदन्तं च आक्रोशन्तं मुहुर् मुहुः  ।  
हा तात मातः पुत्रेति वदन्तं कर्मदूषितम्  ॥ ब्र्प्_२१४*।७२ ॥  
आहत्य निशितैः शूलैर् मुद्गरैर् निशितैर् घनैः  ।  
खड्गशक्तिप्रहारैश् च वज्रदण्डैः सुदारुणैः  ॥ ब्र्प्_२१४*।७३ ॥  
भर्त्स्यमानो महारावैर् वज्रशक्तिसमन्वितैः  ।  
एकैकशो भृशं क्रुद्धैस् ताडयद्भिः समन्ततः  ॥ ब्र्प्_२१४*।७४ ॥  
स मुह्यमानो दुःखार्तः प्रतपंश् च इतस् ततः  ।  
आकृष्य नीयते जन्तुर् अध्वानं सुभयङ्करैः  ॥ ब्र्प्_२१४*।७५ ॥  
कुशकण्टकवल्मीक- शङ्कुपाषाणशर्करे  ।  
तथा प्रदीप्तज्वलने क्षारवज्रशतोत्कटे  ॥ ब्र्प्_२१४*।७६ ॥  
प्रदीप्तादित्यतप्तेन दह्यमानस् तदंशुभिः  ।  
कृष्यते यमदूतैश् च शिवासन्नादभीषणैः  ॥ ब्र्प्_२१४*।७७ ॥  
विकृष्यमाणस् तैर् घोरैर् भक्ष्यमाणः शिवाशतैः  ।  
प्रयाति दारुणे मार्गे पापकर्मा यमालयम्  ॥ ब्र्प्_२१४*।७८ ॥  
क्वचिद् भीतैः क्वचित् त्रस्तैः प्रस्खलद्भिः क्वचित् क्वचित्  ।  
दुःखेनाक्रन्दमानैश् च गन्तव्यः स महापथः  ॥ ब्र्प्_२१४*।७९ ॥  
निर्भर्त्स्यमानैर् उद्विग्नैर् विद्रुतैर् भयविह्वलैः  ।  
कम्पमानशरीरैस् तु गन्तव्यं जीवसञ्ज्ञकैः  ॥ ब्र्प्_२१४*।८० ॥  
कण्टकाकीर्णमार्गेण सन्तप्तसिकतेन च  ।  
दह्यमानैस् तु गन्तव्यं नरैर् दानविवर्जितैः  ॥ ब्र्प्_२१४*।८१ ॥  
मेदःशोणितदुर्गन्धैर् बस्तगात्रैश् च पूगशः  ।  
दग्धस्फुटत्वचाकीर्णैर् गन्तव्यं जीवघातकैः  ॥ ब्र्प्_२१४*।८२ ॥  
कूजद्भिः क्रन्दमानैश् च विक्रोशद्भिश् च विस्वरम्  ।  
वेदनार्तैश् च सद्भिश् च गन्तव्यं जीवघातकैः  ॥ ब्र्प्_२१४*।८३ ॥  
शक्तिभिर् भिन्दिपालैश् च खड्गतोमरसायकैः  ।  
भिद्यद्भिस् तीक्ष्णशूलाग्रैर् गन्तव्यं जीवघातकैः  ॥ ब्र्प्_२१४*।८४ ॥  
श्वानैर् व्याघ्रैर् वृकैः कङ्कैर् भक्ष्यमाणैश् च पापिभिः  ॥* ब्र्प्_२१४*।८५ ॥  
कृन्तद्भिः क्रकचाघातैर् गन्तव्यं मांसखादिभिः  ।  
महिषर्षभशृङ्गाग्रैर् भिद्यमानैः समन्ततः  ॥ ब्र्प्_२१४*।८६ ॥  
उल्लिखद्भिः शूकरैश् च गन्तव्यं मांसखादकैः  ।  
सूचीभ्रमरकाकोल- मक्षिकाभिश् च सङ्घशः  ॥ ब्र्प्_२१४*।८७ ॥  
भुज्यमानैश् च गन्तव्यं पापिष्ठैर् मधुघातकैः  ।  
विश्वस्तं स्वामिनं मित्रं स्त्रियं वा यस् तु घातयेत्  ॥ ब्र्प्_२१४*।८८ ॥  
शस्त्रैर् निकृत्यमानैश् च गन्तव्यं चातुरैर् नरैः  ।  
घातयन्ति च ये जन्तूंस् ताडयन्ति निरागसः  ॥ ब्र्प्_२१४*।८९ ॥  
राक्षसैर् भक्ष्यमाणास् ते यान्ति याम्यपथं नराः  ।  
ये हरन्ति परस्त्रीणां वरप्रावरणानि च  ॥ ब्र्प्_२१४*।९० ॥  
ते यान्ति विद्रुता नग्नाः प्रेतीभूता यमालयम्  ।  
वासो धान्यं हिरण्यं वा गृहक्षेत्रम् अथापि वा  ॥ ब्र्प्_२१४*।९१ ॥  
ये हरन्ति दुरात्मानः पापिष्ठाः पापकर्मिणः  ।  
पाषाणैर् लगुडैर् दण्डैस् ताड्यमानैस् तु जर्जरैः  ॥ ब्र्प्_२१४*।९२ ॥  
वहद्भिः शोणितं भूरि गन्तव्यं तु यमालयम्  ।  
ब्रह्मस्वं ये हरन्तीह नरा नरकनिर्भयाः  ॥ ब्र्प्_२१४*।९३ ॥  
ताडयन्ति तथा विप्रान् आक्रोशन्ति नराधमाः  ।  
शुष्ककाष्ठनिबद्धास् ते छिन्नकर्णाक्षिनासिकाः  ॥ ब्र्प्_२१४*।९४ ॥  
पूयशोणितदिग्धास् ते कालगृध्रैश् च जम्बुकैः  ।  
किङ्करैर् भीषणैश् चण्डैस् ताड्यमानाश् च दारुणैः  ॥ ब्र्प्_२१४*।९५ ॥  
विक्रोशमाना गच्छन्ति पापिनस् ते यमालयम्  ।  
एवं परमदुर्धर्षम् अध्वानं ज्वलनप्रभम्  ॥ ब्र्प्_२१४*।९६ ॥  
रौरवं दुर्गविषमं निर्दिष्टं मानुषस्य च  ।  
प्रतप्तताम्रवर्णाभं वह्निज्वालास्फुलिङ्गवत्  ॥ ब्र्प्_२१४*।९७ ॥  
कुरण्टकण्टकाकीर्णं पृथुविकटताडनैः  ।  
शक्तिवज्रैश् च सङ्कीर्णम् उज्ज्वलं तीव्रकण्टकम्  ॥ ब्र्प्_२१४*।९८ ॥  
अङ्गारवालुकामिश्रं वह्निकीटकदुर्गमम्  ।  
ज्वालामालाकुलं रौद्रं सूर्यरश्मिप्रतापितम्  ॥ ब्र्प्_२१४*।९९ ॥  
अध्वानं नीयते देही कृष्यमाणः सुनिष्ठुरैः  ।  
यदैव क्रन्दते जन्तुर् दुःखार्तः पतितः क्वचित्  ॥ ब्र्प्_२१४*।१०० ॥  
तदैवाहन्यते सर्वैर् आयुधैर् यमकिङ्करैः  ।  
एवं सन्ताड्यमानश् च लुब्धः पापेषु यो ऽनयः  ॥ ब्र्प्_२१४*।१०१ ॥  
अवशो नीयते जन्तुर् दुर्धरैर् यमकिङ्करैः  ।  
सर्वैर् एव हि गन्तव्यम् अध्वानं तत् सुदुर्गमम्  ॥ ब्र्प्_२१४*।१०२ ॥  
नीयते विविधैर् घोरैर् यमदूतैर् अवज्ञया  ।  
नीत्वा सुदारुणं मार्गं प्राणिनं यमकिङ्करैः  ॥ ब्र्प्_२१४*।१०३ ॥  
प्रवेश्यते पुरीं घोरां ताम्रायसमयीं द्विजाः  ।  
सा पुरी विपुलाकारा लक्षयोजनम् आयता  ॥ ब्र्प्_२१४*।१०४ ॥  
चतुरस्रा विनिर्दिष्टा चतुर्द्वारवती शुभा  ।  
प्राकाराः काञ्चनास् तस्या योजनायुतम् उच्छ्रिताः  ॥ ब्र्प्_२१४*।१०५ ॥  
इन्द्रनीलमहानील- पद्मरागोपशोभिता  ।  
सा पुरी विविधैः सङ्घैर् घोरा घोरैः समाकुला  ॥ ब्र्प्_२१४*।१०६ ॥  
देवदानवगन्धर्वैर् यक्षराक्षसपन्नगैः  ।  
पूर्वद्वारं शुभं तस्याः पताकाशतशोभितम्  ॥ ब्र्प्_२१४*।१०७ ॥  
वज्रेन्द्रनीलवैदूर्य- मुक्ताफलविभूषितम्  ।  
गीतनृत्यैः समाकीर्णं गन्धर्वाप्सरसां गणैः  ॥ ब्र्प्_२१४*।१०८ ॥  
प्रवेशस् तेन देवानाम् ऋषीणां योगिनां तथा  ।  
गन्धर्वसिद्धयक्षाणां विद्याधरविसर्पिणाम्  ॥ ब्र्प्_२१४*।१०९ ॥  
उत्तरं नगरद्वारं घण्टाचामरभूषितम्  ।  
छत्त्रचामरविन्यासं नानारत्नैर् अलङ्कृतम्  ॥ ब्र्प्_२१४*।११० ॥  
वीणारेणुरवै रम्यैर् गीतमङ्गलनादितैः  ।  
ऋग्यजुःसामनिर्घोषैर् मुनिवृन्दसमाकुलम्  ॥ ब्र्प्_२१४*।१११ ॥  
विशन्ति येन धर्मज्ञाः सत्यव्रतपरायणाः  ।  
ग्रीष्मे वारिप्रदा ये च शीते चाग्निप्रदा नराः  ॥ ब्र्प्_२१४*।११२ ॥  
श्रान्तसंवाहका ये च प्रियवादरताश् च ये  ।  
ये च दानरताः शूरा मातापितृपराश् च ये  ॥ ब्र्प्_२१४*।११३ ॥  
द्विजशुश्रूषणे युक्ता नित्यं ये ऽतिथिपूजकाः  ।  
पश्चिमं तु महाद्वारं पुर्या रत्नैर् विभूषितम्  ॥ ब्र्प्_२१४*।११४ ॥  
विचित्रमणिसोपानं तोमरैः समलङ्कृतम्  ।  
भेरीमृदङ्गसन्नादैः शङ्खकाहलनादितम्  ॥ ब्र्प्_२१४*।११५ ॥  
सिद्धवृन्दैः सदा हृष्टैर् मङ्गलैः प्रणिनादितम्  ।  
प्रवेशस् तेन हृष्टानां शिवभक्तिमतां नृणाम्  ॥ ब्र्प्_२१४*।११६ ॥  
सर्वतीर्थप्लुता ये च पञ्चाग्नेर् ये च सेवकाः  ।  
प्रस्थाने ये मृता वीरा मृताः कालञ्जरे गिरौ  ॥ ब्र्प्_२१४*।११७ ॥  
अग्नौ विपन्ना ये वीराः साधितं यैर् अनाशकम्  ।  
ये स्वामिमित्रलोकार्थे गोग्रहे सङ्कुले हताः  ॥ ब्र्प्_२१४*।११८ ॥  
ते विशन्ति नराः शूराः पश्चिमेन तपोधनाः  ।  
पुर्यां तस्या महाघोरं सर्वसत्त्वभयङ्करम्  ॥ ब्र्प्_२१४*।११९ ॥  
हाहाकारसमाक्रुष्टं दक्षिणं द्वारम् ईदृशम्  ।  
अन्धकारसमायुक्तं तीक्ष्णशृङ्गैः समन्वितम्  ॥ ब्र्प्_२१४*।१२० ॥  
कण्टकैर् वृश्चिकैः सर्पैर् वज्रकीटैः सुदुर्गमैः  ।  
विलुम्पद्भिर् वृकैर् व्याघ्रैर् ऋक्षैः सिंहैः सजम्बुकैः  ॥ ब्र्प्_२१४*।१२१ ॥  
श्वानमार्जारगृध्रैश् च सज्वालकवलैर् मुखैः  ।  
प्रवेशस् तेन वै नित्यं सर्वेषाम् अपकारिणाम्  ॥ ब्र्प्_२१४*।१२२ ॥  
ये घातयन्ति विप्रान् गा बालं वृद्धं तथातुरम्  ।  
शरणागतं विश्वस्तं स्त्रियं मित्रं निरायुधम्  ॥ ब्र्प्_२१४*।१२३ ॥  
ये ऽगम्यागामिनो मूढाः परद्रव्यापहारिणः  ।  
निक्षेपस्यापहर्तारो विषवह्निप्रदाश् च ये  ॥ ब्र्प्_२१४*।१२४ ॥  
परभूमिं गृहं शय्यां वस्त्रालङ्कारहारिणः  ।  
पररन्ध्रेषु ये क्रूरा ये सदानृतवादिनः  ॥ ब्र्प्_२१४*।१२५ ॥  
ग्रामराष्ट्रपुरस्थाने महादुःखप्रदा हि ये  ।  
कूटसाक्षिप्रदातारः कन्याविक्रयकारकाः  ॥ ब्र्प्_२१४*।१२६ ॥  
अभक्ष्यभक्षणरता ये गच्छन्ति सुतां स्नुषाम्  ।  
मातरं पितरं चैव ये वदन्ति च पौरुषम्  ॥ ब्र्प्_२१४*।१२७ ॥  
अन्ये ये चैव निर्दिष्टा महापातककारिणः  ।  
दक्षिणेन तु ते सर्वे द्वारेण प्रविशन्ति वै  ॥ ब्र्प्_२१४*।१२८ ॥  
{मुनय ऊचुः: }  
कथं दक्षिणमार्गेण विशन्ति पापिनः पुरम्  ।  
श्रोतुम् इच्छाम तद् ब्रूहि विस्तरेण तपोधन  ॥ ब्र्प्_२१५।१ ॥  
{व्यास उवाच: }  
सुघोरं तन् महाघोरं द्वारं वक्ष्यामि भीषणम्  ।  
नानाश्वापदसङ्कीर्णं शिवाशतनिनादितम्  ॥ ब्र्प्_२१५।२ ॥  
फेत्काररवसंयुक्तम् अगम्यं लोमहर्षणम्  ।  
भूतप्रेतपिशाचैश् च वृतं चान्यैश् च राक्षसैः  ॥ ब्र्प्_२१५।३ ॥  
एवं दृष्ट्वा सुदूरान्ते द्वारं दुष्कृतकारिणः  ।  
मोहं गच्छन्ति सहसा त्रासाद् विप्रलपन्ति च  ॥ ब्र्प्_२१५।४ ॥  
ततस् ताञ् शृङ्खलैः पाशैर् बद्ध्वा कर्षन्ति निर्भयाः  ।  
ताडयन्ति च दण्डैश् च भर्त्सयन्ति पुनः पुनः  ॥ ब्र्प्_२१५।५ ॥  
लब्धसञ्ज्ञास् ततस् ते वै रुधिरेण परिप्लुताः  ।  
व्रजन्ति दक्षिणं द्वारं प्रस्खलन्तः पदे पदे  ॥ ब्र्प्_२१५।६ ॥  
तीव्रकण्टकयुक्तेन शर्करानिचितेन च  ।  
क्षुरधारानिभैस् तीक्ष्णैः पाषाणैर् निचितेन च  ॥ ब्र्प्_२१५।७ ॥  
क्वचित् पङ्केन निचिता निरुत्तारैश् च खातकैः  ।  
लोहसूचीनिभैर् दन्तैः सञ्छन्नेन क्वचित् क्वचित्  ॥ ब्र्प्_२१५।८ ॥  
तटप्रपातविषमैः पर्वतैर् वृक्षसङ्कुलैः  ।  
प्रतप्ताङ्गारयुक्तेन यान्ति मार्गेण दुःखिताः  ॥ ब्र्प्_२१५।९ ॥  
क्वचिद् विषमगर्ताभिः क्वचिल् लोष्टैः सुपिच्छलैः  ।  
सुतप्तवालुकाभिश् च तथा तीक्ष्णैश् च शङ्कुभिः  ॥ ब्र्प्_२१५।१० ॥  
अयःशृङ्गाटकैस् तप्तैः क्वचिद् दावाग्निना युतम्  ।  
क्वचित् तप्तशिलाभिश् च क्वचिद् व्याप्तं हिमेन च  ॥ ब्र्प्_२१५।११ ॥  
क्वचिद् वालुकया व्याप्तम् आकण्ठान्तःप्रवेशया  ।  
क्वचिद् दुष्टाम्बुना व्याप्तं क्वचित् कर्षाग्निना पुनः  ॥ ब्र्प्_२१५।१२ ॥  
क्वचित् सिंहैर् वृकैर् व्याघ्रैर् दशकीटैश् च दारुणैः  ।  
क्वचिन् महाजलौकाभिः क्वचिद् अजगरैः पुनः  ॥ ब्र्प्_२१५।१३ ॥  
मक्षिकाभिश् च रौद्राभिः क्वचित् सर्पविषोल्बणैः  ।  
क्वचिद् दुष्टगजैश् चैव बलोन्मत्तैः प्रमाथिभिः  ॥ ब्र्प्_२१५।१४ ॥  
पन्थानम् उल्लिखद्भिश् च तीक्ष्णशृङ्गैर् महावृषैः  ।  
महाशृङ्गैश् च महिषैर् उष्ट्रैर् मत्तैश् च खादनैः  ॥ ब्र्प्_२१५।१५ ॥  
डाकिनीभिश् च रौद्राभिर् विकरालैश् च राक्षसैः  ।  
व्याधिभिश् च महारौद्रैः पीड्यमाना व्रजन्ति ते  ॥ ब्र्प्_२१५।१६ ॥  
महाधूलिविमिश्रेण महाचण्डेन वायुना  ।  
महापाषाणवर्षेण हन्यमाना निराश्रयाः  ॥ ब्र्प्_२१५।१७ ॥  
क्वचिद् विद्युन्निपातेन दीर्यमाणा व्रजन्ति ते  ।  
महता बाणवर्षेण भिद्यमानाश् च सर्वशः  ॥ ब्र्प्_२१५।१८ ॥  
पतद्भिर् वज्रनिर्घातैर् उल्कापातैः सुदारुणैः  ।  
प्रदीप्ताङ्गारवर्षेण दह्यमाना विशन्ति च  ॥ ब्र्प्_२१५।१९ ॥  
महता पांशुवर्षेण पूर्यमाणा रुदन्ति च  ।  
मेघारवैः सुघोरैश् च वित्रास्यन्ते मुहुर् मुहुः  ॥ ब्र्प्_२१५।२० ॥  
निःशेषाः शरवर्षेण चूर्ण्यमाणाश् च सर्वतः  ।  
महाक्षाराम्बुधाराभिः सिच्यमाना व्रजन्ति च  ॥ ब्र्प्_२१५।२१ ॥  
महाशीतेन मरुता रूक्षेण परुषेण च  ।  
समन्ताद् दीर्यमाणाश् च शुष्यन्ते सङ्कुचन्ति च  ॥ ब्र्प्_२१५।२२ ॥  
इत्थं मार्गेण पुरुषाः पाथेयरहितेन च  ।  
निरालम्बेन दुर्गेण निर्जलेन समन्ततः  ॥ ब्र्प्_२१५।२३ ॥  
अतिश्रमेण महता निर्गतेनाश्रमाय वै  ।  
नीयन्ते देहिनः सर्वे ये मूढाः पापकर्मिणः  ॥ ब्र्प्_२१५।२४ ॥  
यमदूतैर् महाघोरैस् तदाज्ञाकारिभिर् बलात्  ।  
एकाकिनः पराधीना मित्रबन्धुविवर्जिताः  ॥ ब्र्प्_२१५।२५ ॥  
शोचन्तः स्वानि कर्माणि रुदन्ति च मुहुर् मुहुः  ।  
प्रेतीभूता निषिद्धास् ते शुष्ककण्ठौष्ठतालुकाः  ॥ ब्र्प्_२१५।२६ ॥  
कृशाङ्गा भीतभीताश् च दह्यमानाः क्षुधाग्निना  ।  
बद्धाः शृङ्खलया केचित् केचिद् उत्तानपादयोः  ॥ ब्र्प्_२१५।२७ ॥  
आकृष्यन्ते शुष्यमाणा यमदूतैर् बलोत्कटैः  ।  
नरा अधोमुखाश् चान्ये कृष्यमाणाः सुदुःखिताः  ॥ ब्र्प्_२१५।२८ ॥  
अन्नपानीयरहिता याचमानाः पुनः पुनः  ।  
देहि देहीति भाषन्तः साश्रुगद्गदया गिरा  ॥ ब्र्प्_२१५।२९ ॥  
कृताञ्जलिपुटा दीनाः क्षुत्तृष्णापरिपीडिताः  ।  
भक्ष्यान् उच्चावचान् दृष्ट्वा भोज्यान् पेयांश् च पुष्कलान्  ॥ ब्र्प्_२१५।३० ॥  
सुगन्धद्रव्यसंयुक्तान् याचमानाः पुनः पुनः  ।  
दधिक्षीरघृतोन्मिश्रं दृष्ट्वा शाल्योदनं तथा  ॥ ब्र्प्_२१५।३१ ॥  
पानानि च सुगन्धीनि शीतलान्य् उदकानि च  ।  
तान् याचमानांस् ते याम्या भर्त्सयन्तस् तदाब्रुवन्  ।  
वचोभिः परुषैर् भीमाः क्रोधरक्तान्तलोचनाः  ॥ ब्र्प्_२१५।३२ ॥  
{याम्या ऊचुः: }  
न भवद्भिर् हुतं काले न दत्तं ब्राह्मणेषु च  ।  
प्रसभं दीयमानं च वारितं च द्विजातिषु  ॥ ब्र्प्_२१५।३३ ॥  
तस्य पापस्य च फलं भवतां समुपागतम्  ।  
नाग्नौ दग्धं जले नष्टं न हृतं नृपतस्करैः  ॥ ब्र्प्_२१५।३४ ॥  
कुतो वा साम्प्रतं विप्रे यन् न दत्तं पुराधमाः  ।  
यैर् दत्तानि तु दानानि साधुभिः सात्त्विकानि तु  ॥ ब्र्प्_२१५।३५ ॥  
तेषाम् एते प्रदृश्यन्ते कल्पिता ह्य् अन्नपर्वताः  ।  
भक्ष्यभोज्याश् च पेयाश् च लेह्याश् चोष्याश् च संवृताः  ॥ ब्र्प्_२१५।३६ ॥  
न यूयम् अभिलप्स्यध्वे न दत्तं च कथञ्चन  ।  
यैस् तु दत्तं हुतं चेष्टं ब्राह्मणाश् चैव पूजिताः  ॥ ब्र्प्_२१५।३७ ॥  
तेषाम् अन्नं समानीय इह निक्षिप्यते सदा  ।  
परस्वं कथम् अस्माभिर् दातुं शक्येत नारकाः  ॥ ब्र्प्_२१५।३८ ॥  
{व्यास उवाच: }  
किङ्कराणां वचः श्रुत्वा निःस्पृहाः क्षुत्तृषार्दिताः  ।  
ततस् ते दारुणैश् चास्त्रैः पीड्यन्ते यमकिङ्करैः  ॥ ब्र्प्_२१५।३९ ॥  
मुद्गरैर् लोहदण्डैश् च शक्तितोमरपट्टिशैः  ।  
परिघैर् भिन्दिपालैश् च गदापरशुभिः शरैः  ॥ ब्र्प्_२१५।४० ॥  
पृष्ठतो हन्यमान्याश् च यमदूतैः सुनिर्दयैः  ।  
अग्रतः सिंहव्याघ्राद्यैर् भक्ष्यन्ते पापकारिणः  ॥ ब्र्प्_२१५।४१ ॥  
न प्रवेष्टुं न निर्गन्तुं लभन्ते दुःखिता भृशम्  ।  
स्वकर्मोपहताः पापाः क्रन्दमानाः सुदारुणाः  ॥ ब्र्प्_२१५।४२ ॥  
तत्र सम्पीड्य सुभृशं प्रवेशं यमकिङ्करैः  ।  
नीयन्ते पापिनस् तत्र यत्र तिष्ठेत् स्वयं यमः  ॥ ब्र्प्_२१५।४३ ॥  
धर्मात्मा धर्मकृद् देवः सर्वसंयमनो यमः  ।  
एवं पथातिकष्टेन प्राप्ताः प्रेतपुरं नराः  ॥ ब्र्प्_२१५।४४ ॥  
प्रज्ञापितास् तदा दूतैर् निवेश्यन्ते यमाग्रतः  ।  
ततस् ते पापकर्माणस् तं पश्यन्ति भयानकम्  ॥ ब्र्प्_२१५।४५ ॥  
पापापविद्धनयना विपरीतात्मबुद्धयः  ।  
दंष्ट्राकरालवदनं भ्रुकूटीकुटिलेक्षणम्  ॥ ब्र्प्_२१५।४६ ॥  
ऊर्ध्वकेशं महाश्मश्रुं प्रस्फुरदधरोत्तरम्  ।  
अष्टादशभुजं क्रुद्धं नीलाञ्जनचयोपमम्  ॥ ब्र्प्_२१५।४७ ॥  
सर्वायुधोद्यतकरं तीव्रदण्डेन संयुतम्  ।  
महामहिषम् आरूढं दीप्ताग्निसमलोचनम्  ॥ ब्र्प्_२१५।४८ ॥  
रक्तमाल्याम्बरधरं महामेघम् इवोच्छ्रितम्  ।  
प्रलयाम्बुदनिर्घोषं पिबन्न् इव महोदधिम्  ॥ ब्र्प्_२१५।४९ ॥  
ग्रसन्तम् इव त्रैलोक्यम् उद्गिरन्तम् इवानलम्  ।  
मृत्युं च तत्समीपस्थं कालानलसमप्रभम्  ॥ ब्र्प्_२१५।५० ॥  
प्रलयानलसङ्काशं कृतान्तं च भयानकम्  ।  
मारीचोग्रा महामारी कालरात्री च दारुणा  ॥ ब्र्प्_२१५।५१ ॥  
विविधा व्याधयः कष्टा नानारूपा भयावहाः  ।  
शक्तिशूलाङ्कुशधराः पाशचक्रासिधारिणः  ॥ ब्र्प्_२१५।५२ ॥  
वज्रदण्डधरा रौद्राः क्षुरतूणधनुर्धराः  ।  
असङ्ख्याता महावीर्याः क्रूराश् चाञ्जनसप्रभाः  ॥ ब्र्प्_२१५।५३ ॥  
सर्वायुधोद्यतकरा यमदूता भयानकाः  ।  
अनेन परिवारेण महाघोरेण संवृतम्  ॥ ब्र्प्_२१५।५४ ॥  
यमं पश्यन्ति पापिष्ठाश् चित्रगुप्तं विभीषणम्  ।  
निर्भर्त्सयति चात्यर्थं यमस् तान् पापकारिणः  ॥ ब्र्प्_२१५।५५ ॥  
चित्रगुप्तस् तु भगवान् धर्मवाक्यैः प्रबोधयन्  ॥* ब्र्प्_२१५।५६ ॥  
{चित्रगुप्त उवाच: }  
भो भो दुष्कृतकर्माणः परद्रव्यापहारिणः  ।  
गर्विता रूपवीर्येण परदारविमर्दकाः  ॥ ब्र्प्_२१५।५७ ॥  
यत् स्वयं क्रियते कर्म तत् स्वयं भुज्यते पुनः  ।  
तत् किम् आत्मोपघातार्थं भवद्भिर् दुष्कृतं कृतम्  ॥ ब्र्प्_२१५।५८ ॥  
इदानीं किं नु शोचध्वं पीड्यमानाः स्वकर्मभिः  ।  
भुञ्जध्वं स्वानि दुःखानि नहि दोषो ऽस्ति कस्यचित्  ॥ ब्र्प्_२१५।५९ ॥  
य एते पृथिवीपालाः सम्प्राप्ता मत्समीपतः  ।  
स्वकीयैः कर्मभिर् घोरैर् दुष्प्रज्ञा बलगर्विताः  ॥ ब्र्प्_२१५।६० ॥  
भो भो नृपा दुराचाराः प्रजाविध्वंसकारिणः  ।  
अल्पकालस्य राज्यस्य कृते किं दुष्कृतं कृतम्  ॥ ब्र्प्_२१५।६१ ॥  
राज्यलोभेन मोहेन बलाद् अन्यायतः प्रजाः  ।  
यद् दण्डिताः फलं तस्य भुञ्जध्वम् अधुना नृपाः  ॥ ब्र्प्_२१५।६२ ॥  
कुतो राज्यं कलत्रं च यदर्थम् अशुभं कृतम्  ।  
तत् सर्वं सम्परित्यज्य यूयम् एकाकिनः स्थिताः  ॥ ब्र्प्_२१५।६३ ॥  
पश्यामो न बलं सर्वं येन विध्वंसिताः प्रजाः  ।  
यमदूतैः पाट्यमाना अधुना कीदृशं फलम्  ॥ ब्र्प्_२१५।६४ ॥  
{व्यास उवाच: }  
एवं बहुविधैर् वाक्यैर् उपालब्धा यमेन ते  ।  
शोचन्तः स्वानि कर्माणि तूष्णीं तिष्ठन्ति पार्थिवाः  ॥ ब्र्प्_२१५।६५ ॥  
इति कर्म समादिश्य नृपाणां धर्मराट् स्वयम्  ।  
तत्पातकविशुद्ध्यर्थम् इदं वचनम् अब्रवीत्  ॥ ब्र्प्_२१५।६६ ॥  
{यम उवाच: }  
भो भोश् चण्ड महाचण्ड गृहीत्वा नृपतीन् इमान्  ।  
विशोधयध्वं पापेभ्यः क्रमेण नरकाग्निषु  ॥ ब्र्प्_२१५।६७ ॥  
{व्यास उवाच: }  
ततः शीघ्रं समुत्थाय नृपान् सङ्गृह्य पादयोः  ।  
भ्रामयित्वा तु वेगेन क्षिप्त्वा चोर्ध्वं प्रगृह्य च  ॥ ब्र्प्_२१५।६८ ॥  
तत्तत्पापप्रमाणेन यमदूताः शिलातले  ।  
आस्फोटयन्ति तरसा वज्रेणेव महाद्रुमम्  ॥ ब्र्प्_२१५।६९ ॥  
ततस् तु रक्तं स्रोतोभिः स्रवते जर्जरीकृतः  ।  
निःसञ्ज्ञः स तदा देही निश्चेष्टश् च प्रजायते  ॥ ब्र्प्_२१५।७० ॥  
ततः स वायुना स्पृष्टः शनैर् उज्जीवते पुनः  ।  
ततः पापविशुद्ध्यर्थं क्षिपन्ति नरकार्णवे  ॥ ब्र्प्_२१५।७१ ॥  
अन्यांश् च ते तदा दूताः पापकर्मरतान् नरान्  ।  
निवेदयन्ति विप्रेन्द्रा यमाय भृशदुःखितान्  ॥ ब्र्प्_२१५।७२ ॥  
{यमदूता ऊचुः: }  
एष देव तवादेशाद् अस्माभिर् मोहितो भृशम्  ।  
आनीतो धर्मविमुखः सदा पापरतः परः  ॥ ब्र्प्_२१५।७३ ॥  
एष लुब्धो दुराचारो महापातकसंयुतः  ।  
उपपातककर्ता च सदा हिंसारतो शुचिः  ॥ ब्र्प्_२१५।७४ ॥  
अगम्यागामी दुष्टात्मा परद्रव्यापहारकः  ।  
कन्याक्रयी कूटसाक्षी कृतघ्नो मित्रवञ्चकः  ॥ ब्र्प्_२१५।७५ ॥  
अनेन मदमत्तेन सदा धर्मो विनिन्दितः  ।  
पापम् आचरितं कर्म मर्त्यलोके दुरात्मना  ॥ ब्र्प्_२१५।७६ ॥  
इदानीम् अस्य देवेश निग्रहानुग्रहौ वद  ।  
प्रभुर् अस्य क्रियायोगे वयं वा परिपन्थिनः  ॥ ब्र्प्_२१५।७७ ॥  
{व्यास उवाच: }  
इति विज्ञाप्य देवेशं न्यस्याग्रे पापकारिणम्  ।  
नरकाणां सहस्रेषु लक्षकोटिशतेषु च  ॥ ब्र्प्_२१५।७८ ॥  
किङ्करास् ते ततो यान्ति ग्रहीतुम् अपरान् नरान्  ।  
प्रतिपन्ने कृते दोषे यमो वै पापकारिणाम्  ॥ ब्र्प्_२१५।७९ ॥  
समादिशति तान् घोरान् निग्रहाय स्वकिङ्करान्  ।  
यथा यस्य विनिर्दिष्टो वसिष्ठाद्यैर् विनिग्रहः  ॥ ब्र्प्_२१५।८० ॥  
पापस्य तद् भृशं क्रुद्धाः कुर्वन्ति यमकिङ्कराः  ।  
अङ्कुशैर् मुद्गरैर् दण्डैः क्रकचैः शक्तितोमरैः  ॥ ब्र्प्_२१५।८१ ॥  
खड्गशूलनिपातैश् च भिद्यन्ते पापकारिणः  ।  
नरकाणां सहस्रेषु लक्षकोटिशतेषु च  ॥ ब्र्प्_२१५।८२ ॥  
स्वकर्मोपार्जितैर् दोषैः पीड्यन्ते यमकिङ्करैः  ।  
शृणुध्वं नरकाणां च स्वरूपं च भयङ्करम्  ॥ ब्र्प्_२१५।८३ ॥  
नामानि च प्रमाणं च येन यान्ति नराश् च तान्  ।  
महावाचीति विख्यातं नरकं शोणितप्लुतम्  ॥ ब्र्प्_२१५।८४ ॥  
वज्रकण्टकसम्मिश्रं योजनायुतविस्तृतम्  ।  
तत्र सम्पीड्यते मग्नो भिद्यते वज्रकण्टके  ॥ ब्र्प्_२१५।८५ ॥  
वर्षलक्षं महाघोरं गोघाती नरके नरः  ।  
योजनानां शतं लक्षं कुम्भीपाकं सुदारुणम्  ॥ ब्र्प्_२१५।८६ ॥  
ताम्रकुम्भवती दीप्ता वालुकाङ्गारसंवृता  ।  
ब्रह्महा भूमिहर्ता च निक्षेपस्यापहारकः  ॥ ब्र्प्_२१५।८७ ॥  
दह्यन्ते तत्र सङ्क्षिप्ता यावद् आभूतसम्प्लवम्  ।  
रौरवो वज्रनाराचैः प्रज्वलद्भिः समावृतः  ॥ ब्र्प्_२१५।८८ ॥  
योजनानां सहस्राणि षष्टिर् आयामविस्तरैः  ।  
भिद्यन्ते तत्र नाराचैः सज्वालैर् नरके नराः  ॥ ब्र्प्_२१५।८९ ॥  
इक्षुवत् तत्र पीड्यन्ते ये नराः कूटसाक्षिणः  ।  
अयोमयं प्रज्वलितं मञ्जूषं नरकं स्मृतम्  ॥ ब्र्प्_२१५।९० ॥  
निक्षिप्तास् तत्र दह्यन्ते बन्दिग्राहकृताश् च ये  ।  
अप्रतिष्ठेति नरकं पूयमूत्रपुरीषकम्  ॥ ब्र्प्_२१५।९१ ॥  
अधोमुखः पतेत् तत्र ब्राह्मणस्योपपीडकः  ।  
लाक्षाप्रज्वलितं घोरं नरकं तु विलेपकम्  ॥ ब्र्प्_२१५।९२ ॥  
निमग्नास् तत्र दह्यन्ते मद्यपाने द्विजोत्तमाः  ।  
महाप्रभेति नरकं दीप्तशूलमहोच्छ्रयम्  ॥ ब्र्प्_२१५।९३ ॥  
तत्र शूलेन भिद्यन्ते पतिभार्योपभेदिनः  ।  
नरकं च महाघोरं जयन्ती चायसी शिला  ॥ ब्र्प्_२१५।९४ ॥  
तया चाक्रम्यते पापः परदारोपसेवकः  ।  
नरकं शाल्मलाख्यं तु प्रदीप्तदृढकण्टकम्  ॥ ब्र्प्_२१५।९५ ॥  
तया लिङ्गति दुःखार्ता नारी बहुनरङ्गमा  ।  
ये वदन्ति सदासत्यं परमर्मावकर्तनम्  ॥ ब्र्प्_२१५।९६ ॥  
जिह्वा चोच्छ्रियते तेषां सदस्यैर् यमकिङ्करैः  ।  
ये तु रागैः कटाक्षैश् च वीक्षन्ते परयोषितम्  ॥ ब्र्प्_२१५।९७ ॥  
तेषां चक्षूंषि नाराचैर् विध्यन्ते यमकिङ्करैः  ॥* ब्र्प्_२१५।९८ ॥  
मातरं ये ऽपि गच्छन्ति भगिनीं दुहितरं स्नुषाम्  ।  
स्त्रीबालवृद्धहन्तारो यावद् इन्द्राश् चतुर्दश  ।  
ज्वालामालाकुलं रौद्रं महारौरवसञ्ज्ञितम्  ॥ ब्र्प्_२१५।९९ ॥  
नरकं योजनानां च सहस्राणि चतुर्दश  ।  
पुरं क्षेत्रं गृहं ग्रामं यो दीपयति वह्निना  ॥ ब्र्प्_२१५।१०० ॥  
स तत्र दह्यते मूढो यावत् कल्पस्थितिर् नरः  ।  
तामिस्रम् इति विख्यातं लक्षयोजनविस्तृतम्  ॥ ब्र्प्_२१५।१०१ ॥  
निपतद्भिः सदा रौद्रः खड्गपट्टिशमुद्गरैः  ।  
तत्र चौरा नराः क्षिप्तास् ताड्यन्ते यमकिङ्करैः  ॥ ब्र्प्_२१५।१०२ ॥  
शूलशक्तिगदाखड्गैर् यावत् कल्पशतत्रयम्  ।  
तामिस्राद् द्विगुणं प्रोक्तं महातामिस्रसञ्ज्ञितम्  ॥ ब्र्प्_२१५।१०३ ॥  
जलौकासर्पसम्पूर्णां निरालोकं सुदुःखदम्  ।  
मातृहा पितृहा चैव मित्रविस्रम्भघातकः  ॥ ब्र्प्_२१५।१०४ ॥  
तिष्ठन्ति तक्ष्यमाणाश् च यावत् तिष्ठति मेदिनी  ।  
असिपत्त्रवनं नाम नरकं भूरिदुःखदम्  ॥ ब्र्प्_२१५।१०५ ॥  
योजनायुतविस्तारं ज्वलत्खड्गैः समाकुलम्  ।  
पातितस् तत्र तैः खड्गैः शतधा तु समाहतः  ॥ ब्र्प्_२१५।१०६ ॥  
मित्रघ्नः कृत्यते तावद् यावद् आभूतसम्प्लवम्  ।  
करम्भवालुका नाम नरकं योजनायुतम्  ॥ ब्र्प्_२१५।१०७ ॥  
कूपाकारं वृतं दीप्तैर् वालुकाङ्गारकण्टकैः  ।  
दह्यते भिद्यते वर्ष- लक्षायुतशतत्रयम्  ॥ ब्र्प्_२१५।१०८ ॥  
येन दग्धो जनो नित्यं मिथ्योपायैः सुदारुणैः  ।  
काकोलं नाम नरकं कृमिपूयपरिप्लुतम्  ॥ ब्र्प्_२१५।१०९ ॥  
क्षिप्यते तत्र दुष्टात्मा एकाकी मिष्टभुङ् नरः  ।  
कुड्मलं नाम नरकं पूर्णं विण्मूत्रशोणितैः  ॥ ब्र्प्_२१५।११० ॥  
पञ्चयज्ञक्रियाहीनाः क्षिप्यन्ते तत्र वै नराः  ।  
सुदुर्गन्धं महाभीमं मांसशोणितसङ्कुलम्  ॥ ब्र्प्_२१५।१११ ॥  
अभक्ष्यान्ने रतास् ते ऽत्र निपतन्ति नराधमाः  ।  
क्रिमिकीटसमाकीर्णं शवपूर्णं महावटम्  ॥ ब्र्प्_२१५।११२ ॥  
अधोमुखः पतेत् तत्र कन्याविक्रयकृन् नरः  ।  
नाम्ना वै तिलपाकेति नरकं दारुणं स्मृतम्  ॥ ब्र्प्_२१५।११३ ॥  
तिलवत् तत्र पीड्यन्ते परपीडारताश् च ये  ।  
नरकं तैलपाकेति ज्वलत्तैलमहीप्लवम्  ॥ ब्र्प्_२१५।११४ ॥  
पच्यते तत्र मित्रघ्नो हन्ता च शरणागतम्  ।  
नाम्ना वज्रकपाटेति वज्रशृङ्खलयान्वितम्  ॥ ब्र्प्_२१५।११५ ॥  
पीड्यन्ते निर्दयं तत्र यैः कृतः क्षीरविक्रयः  ।  
निरुच्छ्वास इति प्रोक्तं तमोन्धं वातवर्जितम्  ॥ ब्र्प्_२१५।११६ ॥  
निश्चेष्टं क्षिप्यते तत्र विप्रदाननिरोधकृत्  ।  
अङ्गारोपचयं नाम दीप्ताङ्गारसमुज्ज्वलम्  ॥ ब्र्प्_२१५।११७ ॥  
दह्यते तत्र येनोक्तं दानं विप्राय नार्पितम्  ।  
महापायीति नरकं लक्षयोजनम् आयतम्  ॥ ब्र्प्_२१५।११८ ॥  
पात्यन्ते ऽधोमुखास् तत्र ये जल्पन्ति सदानृतम्  ।  
महाज्वालेति नरकं ज्वालाभास्वरभीषणम्  ॥ ब्र्प्_२१५।११९ ॥  
दह्यते तत्र सुचिरं यः पापे बुद्धिकृन् नरः  ।  
नरकं क्रकचाख्यातं पीड्यन्ते तत्र वै नराः  ॥ ब्र्प्_२१५।१२० ॥  
क्रकचैर् वज्रधारोग्रैर् अगम्यागमने रताः  ।  
नरकं गुडपाकेति ज्वलद्गुडह्रदैर् वृतम्  ॥ ब्र्प्_२१५।१२१ ॥  
निक्षिप्तो दह्यते तस्मिन् वर्णसङ्करकृन् नरः  ।  
क्षुरधारेति नरकं तीक्ष्णक्षुरसमावृतम्  ॥ ब्र्प्_२१५।१२२ ॥  
छिद्यन्ते तत्र कल्पान्तं विप्रभूमिहरा नराः  ।  
नरकं चाम्बरीषाख्यं प्रलयानलदीपितम्  ॥ ब्र्प्_२१५।१२३ ॥  
कल्पकोटिशतं तत्र दह्यते स्वर्णहारकः  ।  
नाम्ना वज्रकुठारेति नरकं वज्रसङ्कुलम्  ॥ ब्र्प्_२१५।१२४ ॥  
छिद्यन्ते तत्र छेत्तारो द्रुमाणां पापकारिणः  ।  
नरकं परितापाख्यं प्रलयानलदीपितम्  ॥ ब्र्प्_२१५।१२५ ॥  
गरदो मधुहर्ता च पच्यते तत्र पापकृत्  ।  
नरकं कालसूत्रं च वज्रसूत्रविनिर्मितम्  ॥ ब्र्प्_२१५।१२६ ॥  
भ्रमन्तस् तत्र च्छिद्यन्ते परसस्योपलुण्ठकाः  ।  
नरकं कश्मलं नाम श्लेष्मशिङ्घाणकावृतम्  ॥ ब्र्प्_२१५।१२७ ॥  
तत्र सङ्क्षिप्यते कल्पं सदा मांसरुचिर् नरः  ।  
नरकं चोग्रगन्धेति लालामूत्रपुरीषवत्  ॥ ब्र्प्_२१५।१२८ ॥  
क्षिप्यन्ते तत्र नरके पितृपिण्डाप्रयच्छकाः  ।  
नरकं दुर्धरं नाम जलौकावृश्चिकाकुलम्  ॥ ब्र्प्_२१५।१२९ ॥  
उत्कोचभक्षकस् तत्र तिष्ठते वर्षकायुतम्  ।  
यच् च वज्रमहापीडा नरकं वज्रनिर्मितम्  ॥ ब्र्प्_२१५।१३० ॥  
तत्र प्रक्षिप्य दह्यन्ते पीड्यन्ते यमकिङ्करैः  ।  
धनं धान्यं हिरण्यं वा परकीयं हरन्ति ये  ॥ ब्र्प्_२१५।१३१ ॥  
यमदूतैश् च चौरास् ते छिद्यन्ते लवशः क्षुरैः  ।  
ये हत्वा प्राणिनं मूढाः खादन्ते काकगृध्रवत्  ॥ ब्र्प्_२१५।१३२ ॥  
भोज्यन्ते च स्वमांसं ते कल्पान्तं यमकिङ्करैः  ।  
आसनं शयनं वस्त्रं परकीयं हरन्ति ये  ॥ ब्र्प्_२१५।१३३ ॥  
यमदूतैश् च ते मूढा भिद्यन्ते शक्तितोमरैः  ।  
फलं पत्त्रं नृणां वापि हृतं यैस् तु कुबुद्धिभिः  ॥ ब्र्प्_२१५।१३४ ॥  
यमदूतैश् च ते क्रुद्धैर् दह्यन्ते तृणवह्निभिः  ।  
परद्रव्ये कलत्रे च यः सदा दुष्टधीर् नरः  ॥ ब्र्प्_२१५।१३५ ॥  
यमदूतैर् ज्वलत् तस्य हृदि शूलं निखन्यते  ।  
कर्मणा मनसा वाचा ये धर्मविमुखा नराः  ॥ ब्र्प्_२१५।१३६ ॥  
यमलोके तु ते घोरा लभन्ते परियातनाः  ।  
एवं शतसहस्राणि लक्षकोटिशतानि च  ॥ ब्र्प्_२१५।१३७ ॥  
नरकाणि नरैस् तत्र भुज्यन्ते पापकारिभिः  ।  
इह कृत्वा स्वल्पम् अपि नरः कर्माशुभात्मकम्  ॥ ब्र्प्_२१५।१३८ ॥  
प्राप्नोति नरके घोरे यमलोकेषु यातनाम्  ।  
न शृण्वन्ति नरा मूढा धर्मोक्तं साधु भाषितम्  ॥ ब्र्प्_२१५।१३९ ॥  
दृष्टं केनेति प्रत्यक्षं प्रत्युक्त्यैवं वदन्ति ते  ।  
दिवा रात्रौ प्रयत्नेन पापं कुर्वन्ति ये नराः  ॥ ब्र्प्_२१५।१४० ॥  
नाचरन्ति हि ते धर्मं प्रमादेनापि मोहिताः  ।  
इहैव फलभोक्तारः परत्र विमुखाश् च ये  ॥ ब्र्प्_२१५।१४१ ॥  
ते पतन्ति सुघोरेषु नरकेषु नराधमाः  ।  
दारुणो नरके वासः स्वर्गवासः सुखप्रदः  ।  
नरैः सम्प्राप्यते तत्र कर्म कृत्वा शुभाशुभम्  ॥ ब्र्प्_२१५।१४२ ॥  
{मुनय ऊचुः: }  
अहो ऽतिदुःखं घोरं च यममार्गे त्वयोदितम्  ।  
नरकाणि च घोराणि द्वारं याम्यं च सत्तम  ॥ ब्र्प्_२१६।१ ॥  
अस्त्य् उपायो न वा ब्रह्मन् यममार्गे ऽतिभीषणे  ।  
ब्रूहि येन नरा यान्ति सुखेन यमसादनम्  ॥ ब्र्प्_२१६।२ ॥  
{व्यास उवाच: }  
इह ये धर्मसंयुक्तास् त्व् अहिंसानिरता नराः  ।  
गुरुशुश्रूषणे युक्ता देवब्राह्मणपूजकाः  ॥ ब्र्प्_२१६।३ ॥  
यस्मिन् मनुष्यलोकास् ते सभार्याः ससुतास् तथा  ।  
तम् अध्वानं च गच्छन्ति यथा तत् कथयामि वः  ॥ ब्र्प्_२१६।४ ॥  
विमानैर् विविधैर् दिव्यैः काञ्चनध्वजशोभितैः  ।  
धर्मराजपुरं यान्ति सेवमानाप्सरोगणैः  ॥ ब्र्प्_२१६।५ ॥  
ब्राह्मणेभ्यस् तु दानानि नानारूपाणि भक्तितः  ।  
ये प्रयच्छन्ति ते यान्ति सुखेनैव महापथे  ॥ ब्र्प्_२१६।६ ॥  
अन्नं ये तु प्रयच्छन्ति ब्राह्मणेभ्यः सुसङ्कृतम्  ।  
श्रोत्रियेभ्यो विशेषेण भक्त्या परमया युताः  ॥ ब्र्प्_२१६।७ ॥  
तरुणीभिर् वरस्त्रीभिः सेव्यमानाः प्रयत्नतः  ।  
धर्मराजपुरं यान्ति विमानैर् अभ्यलङ्कृतैः  ॥ ब्र्प्_२१६।८ ॥  
ये च सत्यं प्रभाषन्ते बहिर् अन्तश् च निर्मलाः  ।  
ते ऽपि यान्त्य् अमरप्रख्या विमानैर् यममन्दिरम्  ॥ ब्र्प्_२१६।९ ॥  
गोदानानि पवित्राणि विष्णुम् उद्दिश्य साधुषु  ।  
ये प्रयच्छन्ति धर्मज्ञाः कृशेषु कृशवृत्तिषु  ॥ ब्र्प्_२१६।१० ॥  
ते यान्ति दिव्यवर्णाभैर् विमानैर् मणिचित्रितैः  ।  
धर्मराजपुरं श्रीमान् सेव्यमानाप्सरोगणैः  ॥ ब्र्प्_२१६।११ ॥  
उपानद्युगलं छत्त्रं शय्यासनम् अथापि वा  ।  
ये प्रयच्छन्ति वस्त्राणि तथैवाभरणानि च  ॥ ब्र्प्_२१६।१२ ॥  
ते यान्त्य् अश्वै रथैश् चैव कुञ्जरैश् चाप्य् अलङ्कृताः  ।  
धर्मराजपुरं दिव्यं छत्त्रैः सौवर्णराजतैः  ॥ ब्र्प्_२१६।१३ ॥  
ये च भक्त्या प्रयच्छन्ति गुडपानकम् अर्चितम्  ।  
ओदनं च द्विजाग्र्येभ्यो विशुद्धेनान्तरात्मना  ॥ ब्र्प्_२१६।१४ ॥  
ते यान्ति काञ्चनैर् यानैर् विविधैस् तु यमालयम्  ।  
वरस्त्रीभिर् यथाकामं सेव्यमानाः पुनः पुनः  ॥ ब्र्प्_२१६।१५ ॥  
ये च क्षीरं प्रयच्छन्ति घृतं दधि गुडं मधु  ।  
ब्राह्मणेभ्यः प्रयत्नेन शुद्ध्योपेतं सुसंस्कृतम्  ॥ ब्र्प्_२१६।१६ ॥  
चक्रवाकप्रयुक्तैश् च विमानैस् तु हिरण्मयैः  ।  
यान्ति गन्धर्ववादित्रैः सेव्यमाना यमालयम्  ॥ ब्र्प्_२१६।१७ ॥  
ये फलानि प्रयच्छन्ति पुष्पाणि सुरभीणि च  ।  
हंसयुक्तैर् विमानैस् तु यान्ति धर्मपुरं नराः  ॥ ब्र्प्_२१६।१८ ॥  
ये तिलांस् तिलधेनुं च घृतधेनुम् अथापि वा  ।  
श्रोत्रियेभ्यः प्रयच्छन्ति विप्रेभ्यः श्रद्धयान्विताः  ॥ ब्र्प्_२१६।१९ ॥  
सोममण्डलसङ्काशैर् यानैस् ते यान्ति निर्मलैः  ।  
गन्धर्वैर् उपगीयन्ते पुरे वैवस्वतस्य ते  ॥ ब्र्प्_२१६।२० ॥  
येषां वाप्यश् च कूपाश् च तडागानि सरांसि च  ।  
दीर्घिकाः पुष्करिण्यश् च शीतलाश् च जलाशयाः  ॥ ब्र्प्_२१६।२१ ॥  
यानैस् ते हेमचन्द्राभैर् दिव्यघण्टानिनादितैः  ।  
व्यजनैस् तालवृन्तैश् च वीज्यमाना महाप्रभाः  ॥ ब्र्प्_२१६।२२ ॥  
येषां देवकुलान्य् अत्र चित्राण्य् आयतनानि च  ।  
रत्नैः प्रस्फुरमाणानि मनोज्ञानि शुभानि च  ॥ ब्र्प्_२१६।२३ ॥  
ते यान्ति लोकपालैस् तु विमानैर् वातरंहसैः  ।  
धर्मराजपुरं दिव्यं नानाजनसमाकुलम्  ॥ ब्र्प्_२१६।२४ ॥  
पानीयं ये प्रयच्छन्ति सर्वप्राण्युपजीवितम्  ।  
ते वितृष्णाः सुखं यान्ति विमानैस् तं महापथम्  ॥ ब्र्प्_२१६।२५ ॥  
काष्ठपादुकयानानि पीठकान्य् आसनानि च  ।  
यैर् दत्तानि द्विजातिभ्यस् ते ऽध्वानं यान्ति वै सुखम्  ॥ ब्र्प्_२१६।२६ ॥  
सौवर्णमणिपीठेषु पादौ कृत्वोत्तमेषु च  ।  
ते प्रयान्ति विमानैस् तु अप्सरोगणमण्डितैः  ॥ ब्र्प्_२१६।२७ ॥  
आरामाणि विचित्राणि पुष्पाढ्यानीह मानवाः  ।  
रोपयन्ति फलाढ्यानि नराणाम् उपकारिणः  ॥ ब्र्प्_२१६।२८ ॥  
वृक्षच्छायासु रम्यासु शीतलासु स्वलङ्कृताः  ।  
वरस्त्रीगीतवाद्यैश् च सेव्यमाना व्रजन्ति ते  ॥ ब्र्प्_२१६।२९ ॥  
सुवर्णं रजतं वापि विद्रुमं मौक्तिकं तथा  ।  
ये प्रयच्छन्ति ते यान्ति विमानैः कनकोज्ज्वलैः  ॥ ब्र्प्_२१६।३० ॥  
भूमिदा दीप्यमानाश् च सर्वकामैस् तु तर्पिताः  ।  
उदितादित्यसङ्काशैर् विमानैर् भृशनादितैः  ॥ ब्र्प्_२१६।३१ ॥  
कन्यां तु ये प्रयच्छन्ति ब्रह्मदेयाम् अलङ्कृताम्  ।  
दिव्यकन्यावृता यान्ति विमानैस् ते यमालयम्  ॥ ब्र्प्_२१६।३२ ॥  
सुगन्धागुरुकर्पूरान् पुष्पधूपान् द्विजोत्तमाः  ।  
प्रयच्छन्ति द्विजातिभ्यो भक्त्या परमयान्विताः  ॥ ब्र्प्_२१६।३३ ॥  
ते सुगन्धाः सुवेशाश् च सुप्रभाः सुविभूषिताः  ।  
यान्ति धर्मपुरं यानैर् विचित्रैर् अभ्यलङ्कृताः  ॥ ब्र्प्_२१६।३४ ॥  
दीपदा यान्ति यानैश् च दीपयन्तो दिशो दश  ।  
आदित्यसदृशैर् यानैर् दीप्यमाना यथाग्नयः  ॥ ब्र्प्_२१६।३५ ॥  
गृहावसथदातारो गृहैः काञ्चनमण्डितैः  ।  
व्रजन्ति बालार्कनिभैर् धर्मराजगृहं नराः  ॥ ब्र्प्_२१६।३६ ॥  
जलभाजनदातारः कुण्डिकाकरकप्रदाः  ।  
पूजमानाप्सरोभिश् च यान्ति दृप्ता महागजैः  ॥ ब्र्प्_२१६।३७ ॥  
पादाभ्यङ्गं शिरोभ्यङ्गं स्नानपानोदकं तथा  ।  
ये प्रयच्छन्ति विप्रेभ्यस् ते यान्त्य् अश्वैर् यमालयम्  ॥ ब्र्प्_२१६।३८ ॥  
विश्रामयन्ति ये विप्राञ् श्रान्तान् अध्वनि कर्शितान्  ।  
चक्रवाकप्रयुक्तेन यान्ति यानेन ते सुखम्  ॥ ब्र्प्_२१६।३९ ॥  
स्वागतेन च यो विप्रं पूजयेद् आसनेन च  ।  
स गच्छति तम् अध्वानं सुखं परमनिर्वृतः  ॥ ब्र्प्_२१६।४० ॥  
नमो ब्रह्मण्यदेवेति यो हरिं चाभिवादयेत्  ।  
गां च पापहरेत्य् उक्त्वा सुखं यान्ति च तत् पथम्  ॥ ब्र्प्_२१६।४१ ॥  
अनन्तराशिनो ये च दम्भानृतविवर्जिताः  ।  
ते ऽपि सारसयुक्तैस् तु यान्ति यानैश् च तत् पथम्  ॥ ब्र्प्_२१६।४२ ॥  
वर्तन्ते ह्य् एकभक्तेन शाठ्यदम्भविवर्जिताः  ।  
हंसयुक्तैर् विमानैस् तु सुखं यान्ति यमालयम्  ॥ ब्र्प्_२१६।४३ ॥  
चतुर्थेनैकभक्तेन वर्तन्ते ये जितेन्द्रियाः  ।  
ते यान्ति धर्मनगरं यानैर् बर्हिणयोजितैः  ॥ ब्र्प्_२१६।४४ ॥  
तृतीये दिवसे ये तु भुञ्जते नियतव्रताः  ।  
ते ऽपि हस्तिरथैर् दिव्यैर् यान्ति यानैश् च तत् पदम्  ॥ ब्र्प्_२१६।४५ ॥  
षष्ठे ऽन्नभक्षको यस् तु शौचनित्यो जितेन्द्रियः  ।  
स याति कुञ्जरस्थस् तु शचीपतिर् इव स्वयम्  ॥ ब्र्प्_२१६।४६ ॥  
धर्मराजपुरं दिव्यं नानामणिविभूषितम्  ।  
नानास्वरसमायुक्तं जयशब्दरवैर् युतम्  ॥ ब्र्प्_२१६।४७ ॥  
पक्षोपवासिनो यान्ति यानैः शार्दूलयोजितैः  ।  
पुरं तद् धर्मराजस्य सेव्यमानाः सुरासुरैः  ॥ ब्र्प्_२१६।४८ ॥  
ये च मासोपवासं तु कुर्वते संयतेन्द्रियाः  ।  
ते ऽपि सूर्यप्रदीप्तैस् तु यान्ति यानैर् यमालयम्  ॥ ब्र्प्_२१६।४९ ॥  
महाप्रस्थानम् एकाग्रो यः प्रयाति दृढव्रतः  ।  
सेव्यमानस् तु गन्धर्वैर् याति यानैर् यमालयम्  ॥ ब्र्प्_२१६।५० ॥  
शरीरं साधयेद् यस् तु वैष्णवेनान्तरात्मना  ।  
स रथेनाग्निवर्णेन यातीह त्रिदशालयम्  ॥ ब्र्प्_२१६।५१ ॥  
अग्निप्रवेशं यः कुर्यान् नारायणपरायणः  ।  
स यात्य् अग्निप्रकाशेन विमानेन यमालयम्  ॥ ब्र्प्_२१६।५२ ॥  
प्राणांस् त्यजति यो मर्त्यः स्मरन् विष्णुं सनातनम्  ।  
यानेनार्कप्रकाशेन याति धर्मपुरं नरः  ॥ ब्र्प्_२१६।५३ ॥  
प्रविष्टो ऽन्तर् जलं यस् तु प्राणांस् त्यजति मानवः  ।  
सोममण्डलकल्पेन याति यानेन वै सुखम्  ॥ ब्र्प्_२१६।५४ ॥  
स्वशरीरं हि गृध्रेभ्यो वैष्णवो यः प्रयच्छति  ।  
स याति रथमुख्येन काञ्चनेन यमालयम्  ॥ ब्र्प्_२१६।५५ ॥  
स्त्रीग्रहे गोग्रहे वापि युद्धे मृत्युम् उपैति यः  ।  
स यात्य् अमरकन्याभिः सेव्यमानो रविप्रभः  ॥ ब्र्प्_२१६।५६ ॥  
वैष्णवा ये च कुर्वन्ति तीर्थयात्रां जितेन्द्रियाः  ।  
तत् पथं यान्ति ते घोरं सुखयानैर् अलङ्कृताः  ॥ ब्र्प्_२१६।५७ ॥  
ये यजन्ति द्विजश्रेष्ठाः क्रतुभिर् भूरिदक्षिणैः  ।  
तप्तहाटकसङ्काशैर् विमानैर् यान्ति ते सुखम्  ॥ ब्र्प्_२१६।५८ ॥  
परपीडाम् अकुर्वन्तो भृत्यानां भरणादिकम्  ।  
कुर्वन्ति ते सुखं यान्ति विमानैः कनकोज्ज्वलैः  ॥ ब्र्प्_२१६।५९ ॥  
ये क्षान्ताः सर्वभूतेषु प्राणिनाम् अभयप्रदाः  ।  
क्रोधमोहविनिर्मुक्ता निर्मदाः संयतेन्द्रियाः  ॥ ब्र्प्_२१६।६० ॥  
पूर्णचन्द्रप्रकाशेन विमानेन महाप्रभाः  ।  
यान्ति वैवस्वतपुरं देवगन्धर्वसेविताः  ॥ ब्र्प्_२१६।६१ ॥  
एकभावेन ये विष्णुं ब्रह्माणं त्र्यम्बकं रविम्  ।  
पूजयन्ति हि ते यान्ति विमानैर् भास्करप्रभैः  ॥ ब्र्प्_२१६।६२ ॥  
ये च मांसं न खादन्ति सत्यशौचसमन्विताः  ।  
ते ऽपि यान्ति सुखेनैव धर्मराजपुरं नराः  ॥ ब्र्प्_२१६।६३ ॥  
मांसान् मिष्टतरं नास्ति भक्ष्यभोज्यादिकेषु च  ।  
तस्मान् मांसं न भुञ्जीत नास्ति मिष्टैः सुखोदयः  ॥ ब्र्प्_२१६।६४ ॥  
गोसहस्रं तु यो दद्याद् यस् तु मांसं न भक्षयेत्  ।  
समाव् एतौ पुरा प्राह ब्रह्मा वेदविदां वरः  ॥ ब्र्प्_२१६।६५ ॥  
सर्वतीर्थेषु यत् पुण्यं सर्वयज्ञेषु यत् फलम्  ।  
अमांसभक्षणे विप्रास् तच् च तच् च च तत्समम्  ॥ ब्र्प्_२१६।६६ ॥  
एवं सुखेन ते यान्ति यमलोकं च धार्मिकाः  ।  
दानव्रतपरा यानैर् यत्र देवो रवेः सुतः  ॥ ब्र्प्_२१६।६७ ॥  
दृष्ट्वा तान् धार्मिकान् देवः स्वयं सम्मानयेद् यमः  ।  
स्वागतासनदानेन पाद्यार्घ्येण प्रियेण तु  ॥ ब्र्प्_२१६।६८ ॥  
धन्या यूयं महात्मान आत्मनो हितकारिणः  ।  
येन दिव्यसुखार्थाय भवद्भिः सुकृतं कृतम्  ॥ ब्र्प्_२१६।६९ ॥  
इदं विमानम् आरुह्य दिव्यस्त्रीभोगभूषिताः  ।  
स्वर्गं गच्छध्वम् अतुलं सर्वकामसमन्वितम्  ॥ ब्र्प्_२१६।७० ॥  
तत्र भुक्त्वा महाभोगान् अन्ते पुण्यपरिक्षयात्  ।  
यत् किञ्चिद् अल्पम् अशुभं फलं तद् इह भोक्ष्यथ  ॥ ब्र्प्_२१६।७१ ॥  
ये तु तं धर्मराजानं नराः पुण्यानुभावतः  ।  
पश्यन्ति सौम्यमनसं पितृभूतम् इवात्मनः  ॥ ब्र्प्_२१६।७२ ॥  
तस्माद् धर्मः सेवितव्यः सदा मुक्तिफलप्रदः  ।  
धर्माद् अर्थस् तथा कामो मोक्षश् च परिकीर्त्यते  ॥ ब्र्प्_२१६।७३ ॥  
धर्मो माता पिता भ्राता धर्मो नाथः सुहृत् तथा  ।  
धर्मः स्वामी सखा गोप्ता तथा धाता च पोषकः  ॥ ब्र्प्_२१६।७४ ॥  
धर्माद् अर्थो ऽर्थतः कामः कामाद् भोगः सुखानि च  ।  
धर्माद् ऐश्वर्यम् एकाग्र्यं धर्मात् स्वर्गगतिः परा  ॥ ब्र्प्_२१६।७५ ॥  
धर्मस् तु सेवितो विप्रास् त्रायते महतो भयात्  ।  
देवत्वं च द्विजत्वं च धर्मात् प्राप्नोत्य् असंशयम्  ॥ ब्र्प्_२१६।७६ ॥  
यदा च क्षीयते पापं नराणां पूर्वसञ्चितम्  ।  
तदैषां भजते बुद्धिर् धर्मं चात्र द्विजोत्तमाः  ॥ ब्र्प्_२१६।७७ ॥  
जन्मान्तरसहस्रेषु मानुष्यं प्राप्य दुर्लभम्  ।  
यो हि नाचरते धर्मं भवेत् स खलु वञ्चितः  ॥ ब्र्प्_२१६।७८ ॥  
कुत्सिता ये दरिद्राश् च विरूपा व्याधितास् तथा  ।  
परप्रेष्याश् च मूर्खाश् च ज्ञेया धर्मविवर्जिताः  ॥ ब्र्प्_२१६।७९ ॥  
ये हि दीर्घायुषः शूराः पण्डिता भोगिनो ऽर्थिनः  ।  
अरोगा रूपवन्तश् च तैस् तु धर्मः पुरा कृतः  ॥ ब्र्प्_२१६।८० ॥  
एवं धर्मरता विप्रा गच्छन्ति गतिम् उत्तमाम्  ।  
अधर्मं सेवमानास् तु तिर्यग्योनिं व्रजन्ति ते  ॥ ब्र्प्_२१६।८१ ॥  
ये नरा नरकध्वंसि- वासुदेवम् अनुव्रताः  ।  
ते स्वप्ने ऽपि न पश्यन्ति यमं वा नरकाणि वा  ॥ ब्र्प्_२१६।८२ ॥  
अनादिनिधनं देवं दैत्यदानवदारणम्  ।  
ये नमन्ति नरा नित्यं नहि पश्यन्ति ते यमम्  ॥ ब्र्प्_२१६।८३ ॥  
कर्मणा मनसा वाचा ये ऽच्युतं शरणं गताः  ।  
न समर्थो यमस् तेषां ते मुक्तिफलभागिनः  ॥ ब्र्प्_२१६।८४ ॥  
ये जना जगतां नाथं नित्यं नारायणं द्विजाः  ।  
नमन्ति नहि ते विष्णोः स्थानाद् अन्यत्र गामिनः  ॥ ब्र्प्_२१६।८५ ॥  
न ते दूतान् न तन् मार्गं न यमं न च तां पुरीम्  ।  
प्रणम्य विष्णुं पश्यन्ति नरकाणि कथञ्चन  ॥ ब्र्प्_२१६।८६ ॥  
कृत्वापि बहुशः पापं नरा मोहसमन्विताः  ।  
न यान्ति नरकं नत्वा सर्वपापहरं हरिम्  ॥ ब्र्प्_२१६।८७ ॥  
शाठ्येनापि नरा नित्यं ये स्मरन्ति जनार्दनम्  ।  
ते ऽपि यान्ति तनुं त्यक्त्वा विष्णुलोकम् अनामयम्  ॥ ब्र्प्_२१६।८८ ॥  
अत्यन्तक्रोधसक्तो ऽपि कदाचित् कीर्तयेद् धरिम्  ।  
सो ऽपि दोषक्षयान् मुक्तिं लभेच् चेदिपतिर् यथा  ॥ ब्र्प्_२१६।८९ ॥  
{लोमहर्षण उवाच: }  
श्रुत्वैवं यममार्गं ते नरकेषु च यातनाम्  ।  
पप्रच्छुश् च पुनर् व्यासं संशयं मुनिसत्तमाः  ॥ ब्र्प्_२१७।१ ॥  
{मुनय ऊचुः: }  
भगवन् सर्वधर्मज्ञ सर्वशास्त्रविशारद  ।  
मर्त्यस्य कः सहायो वै पिता माता सुतो गुरुः  ॥ ब्र्प्_२१७।२ ॥  
ज्ञातिसम्बन्धिवर्गश् च मित्रवर्गस् तथैव च  ।  
गृहं शरीरम् उत्सृज्य काष्ठलोष्टसमं जनाः  ।  
गच्छन्त्य् अमुत्र लोके वै कश् च तान् अनुगच्छति  ॥ ब्र्प्_२१७।३ ॥  
{व्यास उवाच: }  
एकः प्रसूयते विप्रा एक एव हि नश्यति  ।  
एकस् तरति दुर्गाणि गच्छत्य् एकस् तु दुर्गतिम्  ॥ ब्र्प्_२१७।४ ॥  
असहायः पिता माता तथा भ्राता सुतो गुरुः  ।  
ज्ञातिसम्बन्धिवर्गश् च मित्रवर्गस् तथैव च  ॥ ब्र्प्_२१७।५ ॥  
मृतं शरीरम् उत्सृज्य काष्ठलोष्टसमं जनाः  ।  
मुहूर्तम् इव रोदित्वा ततो यान्ति पराङ्मुखाः  ॥ ब्र्प्_२१७।६ ॥  
तैस् तच् छरीरम् उत्सृष्टं धर्म एको ऽनुगच्छति  ।  
तस्माद् धर्मः सहायश् च सेवितव्यः सदा नृभिः  ॥ ब्र्प्_२१७।७ ॥  
प्राणी धर्मसमायुक्तो गच्छेत् स्वर्गगतिं पराम्  ।  
तथैवाधर्मसंयुक्तो नरकं चोपपद्यते  ॥ ब्र्प्_२१७।८ ॥  
तस्मात् पापागतैर् अर्थैर् नानुरज्येत पण्डितः  ।  
धर्म एको मनुष्याणां सहायः परिकीर्तितः  ॥ ब्र्प्_२१७।९ ॥  
लोभान् मोहाद् अनुक्रोशाद् भयाद् वाथ बहुश्रुतः  ।  
नरः करोत्य् अकार्याणि परार्थे लोभमोहितः  ॥ ब्र्प्_२१७।१० ॥  
धर्मश् चार्थश् च कामश् च त्रितयं जीवतः फलम्  ।  
एतत् त्रयम् अवाप्तव्यम् अधर्मपरिवर्जितम्  ॥ ब्र्प्_२१७।११ ॥  
{मुनय ऊचुः: }  
श्रुतं भगवतो वाक्यं धर्मयुक्तं परं हितम्  ।  
शरीरनिचयं ज्ञातुं बुद्धिर् नो ऽत्र प्रजायते  ॥ ब्र्प्_२१७।१२ ॥  
मृतं शरीरं हि नृणां सूक्ष्मम् अव्यक्ततां गतम्  ।  
अचक्षुर्विषयं प्राप्तं कथं धर्मो ऽनुगच्छति  ॥ ब्र्प्_२१७।१३ ॥  
{व्यास उवाच: }  
पृथिवी वायुर् आकाशम् आपो ज्योतिर् मनोन्तरम्  ।  
बुद्धिर् आत्मा च सहिता धर्मं पश्यन्ति नित्यदा  ॥ ब्र्प्_२१७।१४ ॥  
प्राणिनाम् इह सर्वेषां साक्षिभूता दिवानिशम्  ।  
एतैश् च सह धर्मो हि तं जीवम् अनुगच्छति  ॥ ब्र्प्_२१७।१५ ॥  
त्वग् अस्थि मांसं शुक्रं च शोणितं च द्विजोत्तमाः  ।  
शरीरं वर्जयन्त्य् एते जीवितेन विवर्जितम्  ॥ ब्र्प्_२१७।१६ ॥  
ततो धर्मसमायुक्तः स जीवः सुखम् एधते  ।  
इहलोके परे चैव किं भूयः कथयामि वः  ॥ ब्र्प्_२१७।१७ ॥  
{मुनय ऊचुः: }  
तद् दर्शितं भगवता यथा धर्मो ऽनुगच्छति  ।  
एतत् तु ज्ञातुम् इच्छामः कथं रेतः प्रवर्तते  ॥ ब्र्प्_२१७।१८ ॥  
{व्यास उवाच: }  
अन्नम् अश्नन्ति ये देवाः शरीरस्था द्विजोत्तमाः  ।  
पृथिवी वायुर् आकाशम् आपो ज्योतिर् मनस् तथा  ॥ ब्र्प्_२१७।१९ ॥  
ततस् तृप्तेषु भो विप्रास् तेषु भूतेषु पञ्चसु  ।  
मनःषष्ठेषु शुद्धात्मा रेतः सम्पद्यते महत्  ॥ ब्र्प्_२१७।२० ॥  
ततो गर्भः सम्भवति श्लेष्मा स्त्रीपुंसयोर् द्विजाः  ।  
एतद् वः सर्वम् आख्यातं किं भूयः श्रोतुम् इच्छथ  ॥ ब्र्प्_२१७।२१ ॥  
{मुनय ऊचुः: }  
आख्यातं नो भगवता गर्भः सञ्जायते यथा  ।  
यथा जातस् तु पुरुषः प्रपद्यते तद् उच्यताम्  ॥ ब्र्प्_२१७।२२ ॥  
{व्यास उवाच: }  
आसन्नमात्रपुरुषस् तैर् भूतैर् अभिभूयते  ।  
विप्रयुक्तस् तु तैर् भूतैः पुनर् यात्य् अपरां गतिम्  ॥ ब्र्प्_२१७।२३ ॥  
स च भूतसमायुक्तः प्राप्नोति जीवम् एव हि  ।  
ततो ऽस्य कर्म पश्यन्ति शुभं वा यदि वाशुभम्  ।  
देवताः पञ्चभूतस्थाः किं भूयः श्रोतुम् इच्छथ  ॥ ब्र्प्_२१७।२४ ॥  
{मुनय ऊचुः: }  
त्वग् अस्थि मांसम् उत्सृज्य तैस् तु भूतैर् विवर्जितः  ।  
जीवः स भगवन् क्वस्थः सुखदुःखे समश्नुते  ॥ ब्र्प्_२१७।२५ ॥  
{व्यास उवाच: }  
जीवः कर्मसमायुक्तः शीघ्रं रेतःसमागतः  ।  
स्त्रीणां पुष्पं समासाद्य ततः कालेन भो द्विजाः  ॥ ब्र्प्_२१७।२६ ॥  
यमस्य पुरुषैः क्लेशो यमस्य पुरुषैर् वधः  ।  
दुःखं संसारचक्रं च नरः क्लेशं च विन्दति  ॥ ब्र्प्_२१७।२७ ॥  
इह लोके स तु प्राणी जन्मप्रभृति भो द्विजाः  ।  
सुकृतं कर्म वै भुङ्क्ते धर्मस्य फलम् आश्रितः  ॥ ब्र्प्_२१७।२८ ॥  
यदि धर्मं समायुज्य जन्मप्रभृति सेवते  ।  
ततः स पुरुषो भूत्वा सेवते नित्यदा सुखम्  ॥ ब्र्प्_२१७।२९ ॥  
अथान्तरान्तरं धर्मम् अधर्मम् उपसेवते  ।  
सुखस्यानन्तरं दुःखं स जीवो ऽप्य् अधिगच्छति  ॥ ब्र्प्_२१७।३० ॥  
अधर्मेण समायुक्तो यमस्य विषयं गतः  ।  
महादुःखं समासाद्य तिर्यग्योनौ प्रजायते  ॥ ब्र्प्_२१७।३१ ॥  
कर्मणा येन येनेह यस्यां योनौ प्रजायते  ।  
जीवो मोहसमायुक्तस् तन् मे शृणुत साम्प्रतम्  ॥ ब्र्प्_२१७।३२ ॥  
यद् एतद् उच्यते शास्त्रैः सेतिहासैश् च छन्दसि  ।  
यमस्य विषयं घोरं मर्त्यलोकं प्रवर्तते  ॥ ब्र्प्_२१७।३३ ॥  
इह स्थानानि पुण्यानि देवतुल्यानि भो द्विजाः  ।  
तिर्यग्योन्यतिरिक्तानि गतिमन्ति च सर्वशः  ॥ ब्र्प्_२१७।३४ ॥  
यमस्य भवने दिव्ये ब्रह्मलोकसमे गुणैः  ।  
कर्मभिर् नियतैर् बद्धो जन्तुर् दुःखान्य् उपाश्नुते  ॥ ब्र्प्_२१७।३५ ॥  
येन येन हि भावेन येन वै कर्मणा गतिम्  ।  
प्रयाति पुरुषो घोरां तथा वक्ष्याम्य् अतः परम्  ॥ ब्र्प्_२१७।३६ ॥  
अधीत्य चतुरो वेदान् द्विजो मोहसमन्वितः  ।  
पतितात् प्रतिगृह्याथ खरयोनौ प्रजायते  ॥ ब्र्प्_२१७।३७ ॥  
खरो जीवति वर्षाणि दश पञ्च च भो द्विजाः  ।  
खरो मृतो बलीवर्दः सप्त वर्षाणि जीवति  ॥ ब्र्प्_२१७।३८ ॥  
बलीवर्दो मृतश् चापि जायते ब्रह्मराक्षसः  ।  
ब्रह्मरक्षस् तु मासांस् त्रींस् ततो जायेत ब्राह्मणः  ॥ ब्र्प्_२१७।३९ ॥  
पतितं याजयित्वा तु कृमियोनौ प्रजायते  ।  
तत्र जीवति वर्षाणि दश पञ्च च भो द्विजाः  ॥ ब्र्प्_२१७।४० ॥  
क्रिमिभावाद् विनिर्मुक्तस् ततो जायेत गर्दभः  ।  
गर्दभः पञ्च वर्षाणि पञ्च वर्षाणि शूकरः  ॥ ब्र्प्_२१७।४१ ॥  
कुक्कुटः पञ्च वर्षाणि पञ्च वर्षाणि जम्बुकः  ।  
श्वा वर्षम् एकं भवति ततो जायेत मानवः  ॥ ब्र्प्_२१७।४२ ॥  
उपाध्यायस्य यः पापं शिष्यः कुर्याद् अबुद्धिमान्  ।  
स जन्मानीह संसारे त्रीन् आप्नोति न संशयः  ॥ ब्र्प्_२१७।४३ ॥  
प्राक् श्वा भवति भो विप्रास् ततः क्रव्यात् ततः खरः  ।  
प्रेत्य च परिक्लिष्टेषु पश्चाज् जायेत ब्राह्मणः  ॥ ब्र्प्_२१७।४४ ॥  
मनसापि गुरोर् भार्यां यः शिष्यो याति पापकृत्  ।  
उदग्रान् प्रैति संसारान् अधर्मेणेह चेतसा  ॥ ब्र्प्_२१७।४५ ॥  
श्वयोनौ तु स सम्भूतस् त्रीणि वर्षाणि जीवति  ।  
तत्रापि निधनं प्राप्तः क्रिमियोनौ प्रजायते  ॥ ब्र्प्_२१७।४६ ॥  
कृमिभावम् अनुप्राप्तो वर्षम् एकं तु जीवति  ।  
ततस् तु निधनं प्राप्य ब्रह्मयोनौ प्रजायते  ॥ ब्र्प्_२१७।४७ ॥  
यदि पुत्रसमं शिष्यं गुरुर् हन्याद् अकारणम्  ।  
आत्मनः कामकारेण सो ऽपि हिंस्रः प्रजायते  ॥ ब्र्प्_२१७।४८ ॥  
पितरं मातरं चैव यस् तु पुत्रो ऽवमन्यते  ।  
सो ऽपि विप्रा मृतो जन्तुः पूर्वं जायेत गर्दभः  ॥ ब्र्प्_२१७।४९ ॥  
गर्दभत्वं तु सम्प्राप्य दश वर्षाणि जीवति  ।  
संवत्सरं तु कुम्भीरस् ततो जायेत मानवः  ॥ ब्र्प्_२१७।५० ॥  
पुत्रस्य मातापितरौ यस्य रुष्टाव् उभाव् अपि  ।  
गुर्वपध्यानतः सो ऽपि मृतो जायेत गर्दभः  ॥ ब्र्प्_२१७।५१ ॥  
खरो जीवति मासांश् च दश चापि चतुर्दश  ।  
बिडालः सप्त मासांस् तु ततो जायेत मानवः  ॥ ब्र्प्_२१७।५२ ॥  
मातापितराव् आक्रुश्य सारीकः सम्प्रजायते  ।  
ताडयित्वा तु ताव् एव जायते कच्छपो द्विजाः  ॥ ब्र्प्_२१७।५३ ॥  
कच्छपो दश वर्षाणि त्रीणि वर्षाणि शल्यकः  ।  
व्यालो भूत्वा तु षण् मासांस् ततो जायेत मानुषः  ॥ ब्र्प्_२१७।५४ ॥  
भर्तृपिण्डम् उपाश्नीनो राजद्विष्टानि सेवते  ।  
सो ऽपि मोहसमापन्नो मृतो जायेत वानरः  ॥ ब्र्प्_२१७।५५ ॥  
वानरो दश वर्षाणि सप्त वर्षाणि मूषकः  ।  
श्वा च भूत्वा तु षण् मासांस् ततो जायेत मानवः  ॥ ब्र्प्_२१७।५६ ॥  
न्यासापहर्ता तु नरो यमस्य विषयं गतः  ।  
संसाराणां शतं गत्वा कृमियोनौ प्रजायते  ॥ ब्र्प्_२१७।५७ ॥  
तत्र जीवति वर्षाणि दश पञ्च च भो द्विजाः  ।  
दुष्कृतस्य क्षयं कृत्वा ततो जायेत मानुषः  ॥ ब्र्प्_२१७।५८ ॥  
असूयको नरश् चापि मृतो जायेत शार्ङ्गकः  ।  
विश्वासहर्ता च नरो मीनो जायेत दुर्मतिः  ॥ ब्र्प्_२१७।५९ ॥  
भूत्वा मीनो ऽष्ट वर्षाणि मृगो जायेत भो द्विजाः  ।  
मृगस् तु चतुरो मासांस् ततश् छागः प्रजायते  ॥ ब्र्प्_२१७।६० ॥  
छागस् तु निधनं प्राप्य पूर्णे संवत्सरे ततः  ।  
कीटः सञ्जायते जन्तुस् ततो जायेत मानुषः  ॥ ब्र्प्_२१७।६१ ॥  
धान्यान् यवांस् तिलान् माषान् कुलित्थान् सर्षपांश् चणान्  ।  
कलायान् अथ मुद्गांश् च गोधूमान् अतसीस् तथा  ॥ ब्र्प्_२१७।६२ ॥  
सस्यान्य् अन्यानि हर्ता च मर्त्यो मोहाद् अचेतनः  ।  
सञ्जायते मुनिश्रेष्ठा मूषिको निरपत्रपः  ॥ ब्र्प्_२१७।६३ ॥  
ततः प्रेत्य मुनिश्रेष्ठा मृतो जायेत शूकरः  ।  
शूकरो जातमात्रस् तु रोगेण म्रियते पुनः  ॥ ब्र्प्_२१७।६४ ॥  
श्वा ततो जायते मूकः कर्मणा तेन मानवः  ।  
भूत्वा श्वा पञ्च वर्षाणि ततो जायेत मानवः  ॥ ब्र्प्_२१७।६५ ॥  
परदाराभिमर्शं तु कृत्वा जायेत वै वृकः  ।  
श्वा शृगालस् ततो गृध्रो व्यालः कङ्को बकस् तथा  ॥ ब्र्प्_२१७।६६ ॥  
भ्रातुर् भार्यां तु पापात्मा यो धर्षयति मोहितः  ।  
पुंस्कोकिलत्वम् आप्नोति सो ऽपि संवत्सरं द्विजाः  ॥ ब्र्प्_२१७।६७ ॥  
सखिभार्यां गुरोर् भार्यां राजभार्यां तथैव च  ।  
प्रधर्षयित्वा कामात्मा मृतो जायेत शूकरः  ॥ ब्र्प्_२१७।६८ ॥  
शूकरः पञ्च वर्षाणि दश वर्षाणि वै बकः  ।  
पिपीलिकस् तु मासांस् त्रीन् कीटः स्यान् मासम् एव च  ॥ ब्र्प्_२१७।६९ ॥  
एतान् आसाद्य संसारान् कृमियोनौ प्रजायते  ।  
तत्र जीवति मासांस् तु कृमियोनौ चतुर्दश  ॥ ब्र्प्_२१७।७० ॥  
नरो ऽधर्मक्षयं कृत्वा ततो जायेत मानुषः  ।  
पूर्वं दत्त्वा तु यः कन्यां द्वितीये दातुम् इच्छति  ॥ ब्र्प्_२१७।७१ ॥  
सो ऽपि विप्रा मृतो जन्तुः क्रिमियोनौ प्रजायते  ।  
तत्र जीवति वर्षाणि त्रयोदश द्विजोत्तमाः  ॥ ब्र्प्_२१७।७२ ॥  
अधर्मसङ्क्षये मुक्तस् ततो जायेत मानुषः  ।  
देवकार्यम् अकृत्वा तु पितृकार्यम् अथापि वा  ॥ ब्र्प्_२१७।७३ ॥  
अनिर्वाप्य पितॄन् देवान् मृतो जायेत वायसः  ।  
वायसः शतवर्षाणि ततो जायेत कुक्कुटः  ॥ ब्र्प्_२१७।७४ ॥  
जायते व्यालकश् चापि मासं तस्मात् तु मानुषः  ।  
ज्येष्ठं पितृसमं चापि भ्रातरं यो ऽवमन्यते  ॥ ब्र्प्_२१७।७५ ॥  
सो ऽपि मृत्युम् उपागम्य क्रौञ्चयोनौ प्रजायते  ।  
क्रौञ्चो जीवति वर्षाणि दश जायेत जीवकः  ॥ ब्र्प्_२१७।७६ ॥  
ततो निधनम् आप्नोति मानुषत्वम् अवाप्नुयात्  ।  
वृषलो ब्राह्मणीं गत्वा कृमियोनौ प्रजायते  ॥ ब्र्प्_२१७।७७ ॥  
ततः सम्प्राप्य निधनं जायते शूकरः पुनः  ।  
शूकरो जातमात्रस् तु रोगेण म्रियते द्विजाः  ॥ ब्र्प्_२१७।७८ ॥  
श्वा च वै जायते मूढः कर्मणा तेन भो द्विजाः  ।  
श्वा भूत्वा कृतकर्मासौ जायते मानुषस् ततः  ॥ ब्र्प्_२१७।७९ ॥  
तत्रापत्यं समुत्पाद्य मृतो जायेत मूषिकः  ।  
कृतघ्नस् तु मृतो विप्रा यमस्य विषयं गतः  ॥ ब्र्प्_२१७।८० ॥  
यमस्य विषये क्रूरैर् बद्धः प्राप्नोति वेदनाम्  ।  
दण्डकं मुद्गरं शूलम् अग्निदण्डं च दारुणम्  ॥ ब्र्प्_२१७।८१ ॥  
असिपत्त्रवनं घोरं वालुकां कूटशाल्मलीम्  ।  
एताश् चान्याश् च बहवो यमस्य विषयं गताः  ॥ ब्र्प्_२१७।८२ ॥  
यातनाः प्राप्य घोरास् तु ततो याति च भो द्विजाः  ।  
संसारचक्रम् आसाद्य क्रिमियोनौ प्रजायते  ॥ ब्र्प्_२१७।८३ ॥  
क्रिमिर् भवति वर्षाणि दश पञ्च च भो द्विजाः  ।  
ततो गर्भं समासाद्य तत्रैव म्रियते नरः  ॥ ब्र्प्_२१७।८४ ॥  
ततो गर्भशतैर् जन्तुर् बहुशः सम्प्रपद्यते  ।  
संसारान् सुबहून् गत्वा ततस् तिर्यक् प्रजायते  ॥ ब्र्प्_२१७।८५ ॥  
ततो दुःखम् अनुप्राप्य बहुवर्षगणानि वै  ।  
स पुनर्भवसंयुक्तस् ततः कूर्मः प्रजायते  ॥ ब्र्प्_२१७।८६ ॥  
दधि हृत्वा बकश् चापि प्लवो मत्स्यान् असंस्कृतान्  ।  
चोरयित्वा तु दुर्बुद्धिर् मधुदंशः प्रजायते  ॥ ब्र्प्_२१७।८७ ॥  
फलं वा मूलकं हृत्वा पूपं वापि पिपीलिकः  ।  
चोरयित्वा तु निष्पावं जायते फलमूषकः  ॥ ब्र्प्_२१७।८८ ॥  
पायसं चोरयित्वा तु तित्तिरत्वम् अवाप्नुयात्  ।  
हृत्वा पिष्टमयं पूपं कुम्भोलूकः प्रजायते  ॥ ब्र्प्_२१७।८९ ॥  
अपो हृत्वा तु दुर्बुद्धिर् वायसो जायते नरः  ।  
कांस्यं हृत्वा तु दुर्बुद्धिर् हारीतो जायते नरः  ॥ ब्र्प्_२१७।९० ॥  
राजतं भाजनं हृत्वा कपोतः सम्प्रजायते  ।  
हृत्वा तु काञ्चनं भाण्डं कृमियोनौ प्रजायते  ॥ ब्र्प्_२१७।९१ ॥  
पत्त्रोर्णं चोरयित्वा तु कुररत्वं नियच्छति  ।  
कोशकारं ततो हृत्वा नरो जायेत नर्तकः  ॥ ब्र्प्_२१७।९२ ॥  
अंशुकं चोरयित्वा तु शुको जायेत मानवः  ।  
चोरयित्वा दुकूलं तु मृतो हंसः प्रजायते  ॥ ब्र्प्_२१७।९३ ॥  
क्रौञ्चः कार्पासिकं हृत्वा मृतो जायेत मानवः  ।  
चोरयित्वा नरः पट्टं त्व् आविकं चैव भो द्विजाः  ॥ ब्र्प्_२१७।९४ ॥  
क्षौमं च वस्त्रम् आहृत्य शशो जन्तुः प्रजायते  ।  
चूर्णं तु हृत्वा पुरुषो मृतो जायेत बर्हिणः  ॥ ब्र्प्_२१७।९५ ॥  
हृत्वा रक्तानि वस्त्राणि जायते जीवजीवकः  ।  
वर्णकादींस् तथा गन्धांश् चोरयित्वेह मानवः  ॥ ब्र्प्_२१७।९६ ॥  
चुच्छुन्दरित्वम् आप्नोति विप्रो लोभपरायणः  ।  
तत्र जीवति वर्षाणि ततो दश च पञ्च च  ॥ ब्र्प्_२१७।९७ ॥  
अधर्मस्य क्षयं कृत्वा ततो जायेत मानवः  ।  
चोरयित्वा पयश् चापि बलाका सम्प्रजायते  ॥ ब्र्प्_२१७।९८ ॥  
यस् तु चोरयते तैलं नरो मोहसमन्वितः  ।  
सो ऽपि विप्रा मृतो जन्तुस् तैलपायी प्रजायते  ॥ ब्र्प्_२१७।९९ ॥  
अशस्त्रं पुरुषं हत्वा सशस्त्रः पुरुषाधमः  ।  
अर्थार्थं यदि वा वैरी मृतो जायेत वै खरः  ॥ ब्र्प्_२१७।१०० ॥  
खरो जीवति वर्षे द्वे ततः शस्त्रेण वध्यते  ।  
स मृतो मृगयोनौ तु नित्योद्विग्नो ऽभिजायते  ॥ ब्र्प्_२१७।१०१ ॥  
मृगो विध्येत शस्त्रेण गते संवत्सरे ततः  ।  
हतो मृगस् ततो मीनः सो ऽपि जालेन बध्यते  ॥ ब्र्प्_२१७।१०२ ॥  
मासे चतुर्थे सम्प्राप्ते श्वापदः सम्प्रजायते  ।  
श्वापदो दश वर्षाणि द्वीपी वर्षाणि पञ्च च  ॥ ब्र्प्_२१७।१०३ ॥  
ततस् तु निधनं प्राप्तः कालपर्यायचोदितः  ।  
अधर्मस्य क्षयं कृत्वा मानुषत्वम् अवाप्नुयात्  ॥ ब्र्प्_२१७।१०४ ॥  
वाद्यं हृत्वा तु पुरुषो लोमशः सम्प्रजायते  ।  
तथा पिण्याकसम्मिश्रम् अन्नं यश् चोरयेन् नरः  ॥ ब्र्प्_२१७।१०५ ॥  
स जायते बभ्रुसटो दारुणो मूषिको नरः  ।  
दशन् वै मानुषान् नित्यं पापात्मा स द्विजोत्तमाः  ॥ ब्र्प्_२१७।१०६ ॥  
घृतं हृत्वा तु दुर्बुद्धिः काको मद्गुः प्रजायते  ।  
मत्स्यमांसम् अथो हृत्वा काको जायेत मानवः  ॥ ब्र्प्_२१७।१०७ ॥  
लवणं चोरयित्वा तु चिरिकाकः प्रजायते  ।  
विश्वासेन तु निक्षिप्तं यो ऽपनिह्नोति मानवः  ॥ ब्र्प्_२१७।१०८ ॥  
स गतायुर् नरस् तेन मत्स्ययोनौ प्रजायते  ।  
मत्स्ययोनिम् अनुप्राप्य मृतो जायेत मानुषः  ॥ ब्र्प्_२१७।१०९ ॥  
मानुषत्वम् अनुप्राप्य क्षीणायुर् उपजायते  ।  
पापानि तु नरः कृत्वा तिर्यग् जायेत भो द्विजाः  ॥ ब्र्प्_२१७।११० ॥  
न चात्मनः प्रमाणं तु धर्मं जानाति किञ्चन  ।  
ये पापानि नराः कृत्वा निरस्यन्ति व्रतैः सदा  ॥ ब्र्प्_२१७।१११ ॥  
सुखदुःखसमायुक्ता व्याधिमन्तो भवन्त्य् उत  ।  
असंवीताः प्रजायन्ते म्लेच्छाश् चापि न संशयः  ॥ ब्र्प्_२१७।११२ ॥  
नराः पापसमाचारा लोभमोहसमन्विताः  ।  
वर्जयन्ति हि पापानि जन्मप्रभृति ये नराः  ॥ ब्र्प्_२१७।११३ ॥  
अरोगा रूपवन्तश् च धनिनस् ते भवन्त्य् उत  ।  
स्त्रियो ऽप्य् एतेन कल्पेन कृत्वा पापम् अवाप्नुयुः  ॥ ब्र्प्_२१७।११४ ॥  
एतेषाम् एव पापानां भार्यात्वम् उपयान्ति ताः  ।  
प्रायेण हरणे दोषाः सर्व एव प्रकीर्तिताः  ॥ ब्र्प्_२१७।११५ ॥  
एतद् वै लेशमात्रेण कथितं वो द्विजर्षभाः  ।  
अपरस्मिन् कथायोगे भूयः श्रोष्यथ भो द्विजाः  ॥ ब्र्प्_२१७।११६ ॥  
एतन् मया महाभागा ब्रह्मणो वदतः पुरा  ।  
सुरर्षीणां श्रुतं मध्ये पृष्टं चापि यथा तथा  ॥ ब्र्प्_२१७।११७ ॥  
मयापि तुभ्यं कार्त्स्न्येन यथावद् अनुवर्णितम्  ।  
एतच् छ्रुत्वा मुनिश्रेष्ठा धर्मे कुरुत मानसम्  ॥ ब्र्प्_२१७।११८ ॥  
{मुनय ऊचुः: }  
अधर्मस्य गतिर् ब्रह्मन् कथिता नस् त्वयानघ  ।  
धर्मस्य च गतिं श्रोतुम् इच्छामो वदतां वर  ॥ ब्र्प्_२१८।१ ॥  
कृत्वा पापानि कर्माणि कथं यान्त्य् अशुभां गतिम्  ।  
कर्मणा च कृतेनेह केन यान्ति शुभां गतिम्  ॥ ब्र्प्_२१८।२ ॥  
{व्यास उवाच: }  
कृत्वा पापानि कर्माणि त्व् अधर्मवशम् आगतः  ।  
मनसा विपरीतेन निरयं प्रतिपद्यते  ॥ ब्र्प्_२१८।३ ॥  
मोहाद् अधर्मं यः कृत्वा पुनः समनुतप्यते  ।  
मनःसमाधिसंयुक्तो न स सेवेत दुष्कृतम्  ॥ ब्र्प्_२१८।४ ॥  
यदि विप्राः कथयते विप्राणां धर्मवादिनाम्  ।  
ततो ऽधर्मकृतात् क्षिप्रम् अपराधात् प्रमुच्यते  ॥ ब्र्प्_२१८।५ ॥  
यथा यथा नरः सम्यग् अधर्मम् अनुभाषते  ।  
समाहितेन मनसा विमुञ्चति तथा तथा  ॥ ब्र्प्_२१८।६ ॥  
यथा यथा मनस् तस्य दुष्कृतं कर्म गर्हते  ।  
तथा तथा शरीरं तु तेनाधर्मेण मुच्यते  ॥ ब्र्प्_२१८।७ ॥  
भुजङ्ग इव निर्मोकान् पूर्वभुक्ताञ् जहाति तान्  ।  
दत्त्वा विप्रस्य दानानि विविधानि समाहितः  ॥ ब्र्प्_२१८।८ ॥  
मनःसमाधिसंयुक्तः स्वर्गतिं प्रतिपद्यते  ।  
दानानि तु प्रवक्ष्यामि यानि दत्त्वा द्विजोत्तमाः  ॥ ब्र्प्_२१८।९ ॥  
नरः कृत्वाप्य् अकार्याणि ततो धर्मेण युज्यते  ।  
सर्वेषाम् एव दानानाम् अन्नं श्रेष्ठम् उदाहृतम्  ॥ ब्र्प्_२१८।१० ॥  
सर्वम् अन्नं प्रदातव्यम् ऋजुना धर्मम् इच्छता  ।  
प्राणा ह्य् अन्नं मनुष्याणां तस्माज् जन्तुः प्रजायते  ॥ ब्र्प्_२१८।११ ॥  
अन्ने प्रतिष्ठिता लोकास् तस्माद् अन्नं प्रशस्यते  ।  
अन्नम् एव प्रशंसन्ति देवर्षिपितृमानवाः  ॥ ब्र्प्_२१८।१२ ॥  
अन्नस्य हि प्रदानेन स्वर्गम् आप्नोति मानवः  ।  
न्यायलब्धं प्रदातव्यं द्विजातिभ्यो ऽन्नम् उत्तमम्  ॥ ब्र्प्_२१८।१३ ॥  
स्वाध्यायसमुपेतेभ्यः प्रहृष्टेनान्तरात्मना  ।  
यस्य त्व् अन्नम् उपाश्नन्ति ब्राह्मणाश् च सकृद् दश  ॥ ब्र्प्_२१८।१४ ॥  
हृष्टेन मनसा दत्तं न स तिर्यग्गतिर् भवेत्  ।  
ब्राह्मणानां सहस्राणि दशाभोज्य द्विजोत्तमाः  ॥ ब्र्प्_२१८।१५ ॥  
नरो ऽधर्मात् प्रमुच्येत पापेष्व् अभिरतः सदा  ।  
भैक्षेणान्नं समाहृत्य विप्रो वेदपुरस्कृतः  ॥ ब्र्प्_२१८।१६ ॥  
स्वाध्यायनिरते विप्रे दत्त्वेह सुखम् एधते  ।  
अहिंसन् ब्राह्मणस्वानि न्यायेन परिपाल्य च  ॥ ब्र्प्_२१८।१७ ॥  
क्षत्रियस् तरसा प्राप्तम् अन्नं यो वै प्रयच्छति  ।  
द्विजेभ्यो वेदमुख्येभ्यः प्रयतः सुसमाहितः  ॥ ब्र्प्_२१८।१८ ॥  
तेनापोहति धर्मात्मा दुष्कृतं कर्म भो द्विजाः  ।  
षड्भागपरिशुद्धं च कृषेर् भागम् उपार्जितम्  ॥ ब्र्प्_२१८।१९ ॥  
वैश्यो ददद् द्विजातिभ्यः पापेभ्यः परिमुच्यते  ।  
अवाप्य प्राणसन्देहं कार्कश्येन समार्जितम्  ॥ ब्र्प्_२१८।२० ॥  
अन्नं दत्त्वा द्विजातिभ्यः शूद्रः पापात् प्रमुच्यते  ।  
औरसेन बलेनान्नम् अर्जयित्वा विहिंसकः  ॥ ब्र्प्_२१८।२१ ॥  
यः प्रयच्छति विप्रेभ्यो न स दुर्गाणि सेवते  ।  
न्यायेनावाप्तम् अन्नं तु नरो हर्षसमन्वितः  ॥ ब्र्प्_२१८।२२ ॥  
द्विजेभ्यो वेदवृद्धेभ्यो दत्त्वा पापात् प्रमुच्यते  ।  
अन्नम् ऊर्जस्करं लोके दत्त्वोर्जस्वी भवेन् नरः  ॥ ब्र्प्_२१८।२३ ॥  
सतां पन्थानम् आवृत्य सर्वपापैः प्रमुच्यते  ।  
दानविद्भिः कृतः पन्था येन यान्ति मनीषिणः  ॥ ब्र्प्_२१८।२४ ॥  
तेष्व् अप्य् अन्नस्य दातारस् तेभ्यो धर्मः सनातनः  ।  
सर्वावस्थं मनुष्येण न्यायेनान्नम् उपार्जितम्  ॥ ब्र्प्_२१८।२५ ॥  
कार्यान् न्यायागतं नित्यम् अन्नं हि परमा गतिः  ।  
अन्नस्य हि प्रदानेन नरो याति परां गतिम्  ॥ ब्र्प्_२१८।२६ ॥  
सर्वकामसमायुक्तः प्रेत्य चाप्य् अश्नुते सुखम्  ।  
एवं पुण्यसमायुक्तो नरः पापैः प्रमुच्यते  ॥ ब्र्प्_२१८।२७ ॥  
तस्माद् अन्नं प्रदातव्यम् अन्यायपरिवर्जितम्  ।  
यस् तु प्राणाहुतीपूर्वम् अन्नं भुङ्क्ते गृही सदा  ॥ ब्र्प्_२१८।२८ ॥  
अवन्ध्यं दिवसं कुर्याद् अन्नदानेन मानवः  ।  
भोजयित्वा शतं नित्यं नरो वेदविदां वरम्  ॥ ब्र्प्_२१८।२९ ॥  
न्यायविद्धर्मविदुषाम् इतिहासविदां तथा  ।  
न याति नरकं घोरं संसारं न च सेवते  ॥ ब्र्प्_२१८।३० ॥  
सर्वकामसमायुक्तः प्रेत्य चाप्य् अश्नुते सुखम्  ।  
एवं कर्मसमायुक्तो रमते विगतज्वरः  ॥ ब्र्प्_२१८।३१ ॥  
रूपवान् कीर्तिमांश् चैव धनवांश् चोपजायते  ।  
एतद् वः सर्वम् आख्यातम् अन्नदानफलं महत्  ।  
मूलम् एतत् तु धर्माणां प्रदानानां च भो द्विजाः  ॥ ब्र्प्_२१८।३२ ॥  
{मुनय ऊचुः: }  
परलोकगतानां तु स्वकर्मस्थानवासिनाम्  ।  
तेषां श्राद्धं कथं ज्ञेयं पुत्रैश् चान्यैश् च बन्धुभिः  ॥ ब्र्प्_२१९।१ ॥  
{व्यास उवाच: }  
नमस्कृत्य जगन्नाथं वाराहं लोकभावनम्  ।  
शृणुध्वं सम्प्रवक्ष्यामि श्राद्धकल्पं यथोदितम्  ॥ ब्र्प्_२१९।२ ॥  
पुरा कोकाजले मग्नान् पितॄन् उद्धृतवान् विभुः  ।  
श्राद्धं कृत्वा तदा देवो यथा तत्र द्विजोत्तमाः  ॥ ब्र्प्_२१९।३ ॥  
{मुनय ऊचुः: }  
किमर्थं ते तु कोकायां निमग्नाः पितरो ऽम्भसि  ।  
कथं तेनोद्धृतास् ते वै वाराहेण द्विजोत्तम  ॥ ब्र्प्_२१९।४ ॥  
तस्मिन् कोकामुखे तीर्थे भुक्तिमुक्तिफलप्रदे  ।  
श्रोतुम् इच्छामहे ब्रूहि परं कौतूहलं हि नः  ॥ ब्र्प्_२१९।५ ॥  
{व्यास उवाच: }  
त्रेताद्वापरयोः सन्धौ पितरो दिव्यमानुषाः  ।  
पुरा मेरुगिरेः पृष्ठे विश्वैर् देवैः सह स्थिताः  ॥ ब्र्प्_२१९।६ ॥  
तेषां समुपविष्टानां पितॄणां सोमसम्भवा  ।  
कन्या कान्तिमती दिव्या पुरतः प्राञ्जलिः स्थिता  ।  
ताम् ऊचुः पितरो दिव्या ये तत्रासन् समागताः  ॥ ब्र्प्_२१९।७ ॥  
{पितर ऊचुः: }  
कासि भद्रे प्रभुः को वा भवत्या वक्तुम् अर्हसि  ॥* ब्र्प्_२१९।८ ॥  
{व्यास उवाच: }  
सा प्रोवाच पितॄन् देवान् कला चान्द्रमसीति ह  ।  
प्रभुत्वे भवताम् एव वरयामि यदीच्छथ  ॥ ब्र्प्_२१९।९ ॥  
ऊर्जा नामास्ति प्रथमं स्वधा च तदनन्तरम्  ।  
भवद्भिश् चाद्यैव कृतं नाम कोकेति भावितम्  ॥ ब्र्प्_२१९।१० ॥  
ते हि तस्या वचः श्रुत्वा पितरो दिव्यमानुषाः  ।  
तस्या मुखं निरीक्षन्तो न तृप्तिम् अधिजग्मिरे  ॥ ब्र्प्_२१९।११ ॥  
विश्वेदेवाश् च ताञ् ज्ञात्वा कन्यामुखनिरीक्षकान्  ।  
योगच्युतान् निरीक्ष्यैव विहाय त्रिदिवं गताः  ॥ ब्र्प्_२१९।१२ ॥  
भगवान् अपि शीतांशुर् ऊर्जां नापश्यद् आत्मजाम्  ।  
समाकुलमना दध्यौ क्व गतेति महायशाः  ॥ ब्र्प्_२१९।१३ ॥  
स विवेद तदा सोमः प्राप्तां पितॄंश् च कामतः  ।  
तैश् चावलोकितां हार्दात् स्वीकृतां च तपोबलात्  ॥ ब्र्प्_२१९।१४ ॥  
ततः क्रोधपरीतात्मा पितॄञ् शशधरो द्विजाः  ।  
शशाप निपतिष्यध्वं योगभ्रष्टा विचेतसः  ॥ ब्र्प्_२१९।१५ ॥  
यस्माद् अदत्तां मत्कन्यां कामयध्वं सुबालिशाः  ।  
यस्माद् धृतवती चेयं पतीन् पितृमती सती  ॥ ब्र्प्_२१९।१६ ॥  
स्वतन्त्रा धर्मम् उत्सृज्य तस्माद् भवतु निम्नगा  ।  
कोकेति प्रथिता लोके शिशिराद्रिसमाश्रिता  ॥ ब्र्प्_२१९।१७ ॥  
इत्थं शप्ताश् चन्द्रमसा पितरो दिव्यमानुषाः  ।  
योगभ्रष्टा निपतिता हिमवत्पादभूतले  ॥ ब्र्प्_२१९।१८ ॥  
ऊर्जा तत्रैव पतिता गिरिराजस्य विस्तृते  ।  
प्रस्थे तीर्थं समासाद्य सप्तसामुद्रम् उत्तमम्  ॥ ब्र्प्_२१९।१९ ॥  
कोका नाम ततो वेगान् नदी तीर्थशताकुला  ।  
प्लावयन्ती गिरेः शृङ्गं सर्पणात् तु सरित् स्मृता  ॥ ब्र्प्_२१९।२० ॥  
अथ ते पितरो विप्रा योगहीना महानदीम्  ।  
ददृशुः शीतसलिलां न विदुस् तां सुलोचनाम्  ॥ ब्र्प्_२१९।२१ ॥  
ततस् तु गिरिराड् दृष्ट्वा पितॄंस् तांस् तु क्षुधार्दितान्  ।  
बदरीम् आदिदेशाथ धेनुं चैकां मधुस्रवाम्  ॥ ब्र्प्_२१९।२२ ॥  
क्षीरं मधु च तद् दिव्यं कोकाम्भो बदरीफलम्  ।  
इदं गिरिवरेणैषां पोषणाय निरूपितम्  ॥ ब्र्प्_२१९।२३ ॥  
तया वृत्त्या तु वसतां पितॄणां मुनिसत्तमाः  ।  
दश वर्षसहस्राणि ययुर् एकम् अहो यथा  ॥ ब्र्प्_२१९।२४ ॥  
एवं लोके विपितरि तथैव विगतस्वधे  ।  
दैत्या बभूवुर् बलिनो यातुधानाश् च राक्षसाः  ॥ ब्र्प्_२१९।२५ ॥  
ते तान् पितृगणान् दैत्या यातुधानाश् च वेगिताः  ।  
विश्वैर् देवैर् विरहितान् सर्वतः समुपाद्रवन्  ॥ ब्र्प्_२१९।२६ ॥  
दैतेयान् यातुधानांश् च दृष्ट्वैवापततो द्विजाः  ।  
कोकातटस्थाम् उत्तुङ्गां शिलां ते जगृहू रुषा  ॥ ब्र्प्_२१९।२७ ॥  
गृहीतायां शिलायां तु कोका वेगवती पितॄन्  ।  
छादयाम् आस तोयेन प्लावयन्ती हिमाचलम्  ॥ ब्र्प्_२१९।२८ ॥  
पितॄन् अन्तर्हितान् दृष्ट्वा दैतेया राक्षसास् तथा  ।  
विभीतकं समारुह्य निराहारास् तिरोहिताः  ॥ ब्र्प्_२१९।२९ ॥  
सलिलेन विषीदन्तः पितरः क्षुद्भ्रमातुराः  ।  
विषीदमानम् आत्मानं समीक्ष्य सलिलाशयाः  ।  
जगुर् जनार्दनं देवं पितरः शरणं हरिम्  ॥ ब्र्प्_२१९।३० ॥  
{पितर ऊचुः: }  
जयस्व गोविन्द जगन्निवास  ब्र्प्_२१९।३१अ  
जयो ऽस्तु नः केशव ते प्रसादात्  ब्र्प्_२१९।३१ब्  
जनार्दनास्मान् सलिलान्तरस्थान्  ब्र्प्_२१९।३१च्  
उद्धर्तुम् अर्हस्य् अनघप्रताप  ब्र्प्_२१९।३१द्  
निशाचरैर् दारुणदर्शनैः प्रभो  ब्र्प्_२१९।३२अ  
वरेण्य वैकुण्ठ वराह विष्णो  ब्र्प्_२१९।३२ब्  
नारायणाशेषमहेश्वरेश  ब्र्प्_२१९।३२च्  
प्रयाहि भीताञ् जय पद्मनाभ  ब्र्प्_२१९।३२द्  
उपेन्द्र योगिन् मधुकैटभघ्न  ब्र्प्_२१९।३३अ  
विष्णो अनन्ताच्युत वासुदेव  ब्र्प्_२१९।३३ब्  
श्रीशार्ङ्गचक्राम्बुजशङ्खपाणे  ब्र्प्_२१९।३३च्  
रक्षस्व देवेश्वर राक्षसेभ्यः  ब्र्प्_२१९।३३द्  
त्वं पिता जगतः शम्भो नान्यः शक्तः प्रबाधितुम्  ।  
निशाचरगणं भीमम् अतस् त्वां शरणं गताः  ॥ ब्र्प्_२१९।३४ ॥  
त्वन्नामसङ्कीर्तनतो निशाचरा  ब्र्प्_२१९।३५अ  
द्रवन्ति भूतान्य् अपयान्ति चारयः  ब्र्प्_२१९।३५ब्  
नाशं तथा सम्प्रति यान्ति विष्णो  ब्र्प्_२१९।३५च्  
धर्मादि सत्यं भवतीह मुख्यम्  ब्र्प्_२१९।३५द्  
{व्यास उवाच: }  
इत्थं स्तुतः स पितृभिर् धरणीधरस् तु  ब्र्प्_२१९।३६अ  
तुष्टस् तदाविष्कृतदिव्यमूर्तिः  ब्र्प्_२१९।३६ब्  
कोकामुखे पितृगणं सलिले निमग्नं  ब्र्प्_२१९।३६च्  
देवो ददर्श शिरसाथ शिलां वहन्तम्  ब्र्प्_२१९।३६द्  
तं दृष्ट्वा सलिले मग्नं क्रोडरूपी जनार्दनः  ।  
भीतं पितृगणं विष्णुर् उद्धर्तुं मतिर् आदधे  ॥ ब्र्प्_२१९।३७ ॥  
दंष्ट्राग्रेण समाहत्य शिलां चिक्षेप शूकरः  ।  
पितॄन् आदाय च विभुर् उज्जहार शिलातलात्  ॥ ब्र्प्_२१९।३८ ॥  
वराहदंष्ट्रासंलग्नाः पितरः कनकोज्ज्वलाः  ।  
कोकामुखे गतभयाः कृता देवेन विष्णुना  ॥ ब्र्प्_२१९।३९ ॥  
उद्धृत्य च पितॄन् देवो विष्णुतीर्थे तु शूकरः  ।  
ददौ समाहितस् तेभ्यो विष्णुर् लोहार्गले जलम्  ॥ ब्र्प्_२१९।४० ॥  
ततः स्वरोमसम्भूतान् कुशान् आदाय केशवः  ।  
स्वेदोद्भवांस् तिलांश् चैव चक्रे चोल्मुकम् उत्तमम्  ॥ ब्र्प्_२१९।४१ ॥  
ज्योतिः सूर्यप्रभं कृत्वा पात्रं तीर्थं च कामिकम्  ।  
स्थितः कोटिवटस्याधो वारि गङ्गाधरं शुचि  ॥ ब्र्प्_२१९।४२ ॥  
तुङ्गकूटात् समादाय यज्ञीयान् ओषधीरसान्  ।  
मधुक्षीररसान् गन्धान् पुष्पधूपानुलेपनान्  ॥ ब्र्प्_२१९।४३ ॥  
आदाय धेनुं सरसो रत्नान्य् आदाय चार्णवात्  ।  
दंष्ट्रयोल्लिख्य धरणीम् अभ्युक्ष्य सलिलेन च  ॥ ब्र्प्_२१९।४४ ॥  
घर्मोद्भवेनोपलिप्य कुशैर् उल्लिख्य तां पुनः  ।  
परिणीयोल्मुकेनैनाम् अभ्युक्ष्य च पुनः पुनः  ॥ ब्र्प्_२१९।४५ ॥  
कुशान् आदाय प्रागग्रांल् लोमकूपान्तरस्थितान्  ।  
ऋषीन् आहूय पप्रच्छ करिष्ये पितृतर्पणम्  ॥ ब्र्प्_२१९।४६ ॥  
तैर् अप्य् उक्ते कुरुष्वेति विश्वान् देवांस् ततो विभुः  ।  
आहूय मन्त्रतस् तेषां विष्टराणि ददौ प्रभुः  ॥ ब्र्प्_२१९।४७ ॥  
आहूय मन्त्रतस् तेषां वेदोक्तविधिना हरिः  ।  
अक्षतैर् दैवतारक्षां चक्रे चक्रगदाधरः  ॥ ब्र्प्_२१९।४८ ॥  
अक्षतास् तु यवौषध्यः सर्वदेवांशसम्भवाः  ।  
रक्षन्ति सर्वत्र दिशो रक्षार्थं निर्मिता हि ते  ॥ ब्र्प्_२१९।४९ ॥  
देवदानवदैत्येषु यक्षरक्षःसु चैव हि  ।  
नहि कश्चित् क्षयं तेषां कर्तुं शक्तश् चराचरे  ॥ ब्र्प्_२१९।५० ॥  
न केनचित् कृतं यस्मात् तस्मात् ते ह्य् अक्षताः कृताः  ।  
देवानां ते हि रक्षार्थं नियुक्ता विष्णुना पुरा  ॥ ब्र्प्_२१९।५१ ॥  
कुशगन्धयवैः पुष्पैर् अर्घ्यं कृत्वा च शूकरः  ।  
विश्वेभ्यो देवेभ्य इति ततस् तान् पर्यपृच्छत  ॥ ब्र्प्_२१९।५२ ॥  
पितॄन् आवाहयिष्यामि ये दिव्या ये च मानुषाः  ।  
आवाहयस्वेति च तैर् उक्तस् त्व् आवाहयेच् छुचिः  ॥ ब्र्प्_२१९।५३ ॥  
श्लिष्टमूलाग्रदर्भांस् तु सतिलान् वेद वेदवित्  ।  
जानाव् आरोप्य हस्तं तु ददौ सव्येन चासनम्  ॥ ब्र्प्_२१९।५४ ॥  
तथैव जानुसंस्थेन करेणैकेन तान् पितॄन्  ।  
वाराहः पितृविप्राणाम् आयान्तु न इतीरयन्  ॥ ब्र्प्_२१९।५५ ॥  
अपहतेत्य् उवाचैव रक्षणं चापसव्यतः  ।  
कृत्वा चावाहनं चक्रे पितॄणां नामगोत्रतः  ॥ ब्र्प्_२१९।५६ ॥  
तत् पितरो मनोजरान् आगच्छत इतीरयन्  ।  
संवत्सरैर् इत्य् उदीर्य ततो ऽर्घ्यं तेषु विन्यसेत्  ॥ ब्र्प्_२१९।५७ ॥  
यास् तिष्ठन्त्य् अमृता वाचो यन् मैति च पितुः पितुः  ।  
यन् मे पितामहाइत्य् एवं ददाव् अर्घ्यं पितामह  ॥ ब्र्प्_२१९।५८ ॥  
यन् मे प्रपितामहाइति ददौ च प्रपितामहे  ।  
कुशगन्धतिलोन्मिश्रं सपुष्पम् अपसव्यतः  ॥ ब्र्प्_२१९।५९ ॥  
तद्वन् मातामहेभ्यस् तु विधिं चक्रे जनार्दनः  ।  
तान् अर्च्य भूयो गन्धाद्यैर् धूपं दत्त्वा तु भक्तितः  ॥ ब्र्प्_२१९।६० ॥  
आदित्या वसवो रुद्रा इत्य् उच्चार्य जगत्प्रभुः  ।  
ततश् चान्नं समादाय सर्पिस्तिलकुशाकुलम्  ॥ ब्र्प्_२१९।६१ ॥  
विधाय पात्रे तच् चैव पर्यपृच्छत् ततो मुनीन्  ।  
अग्नौ करिष्य इति तैः कुरुष्वेति च चोदितः  ॥ ब्र्प्_२१९।६२ ॥  
आहुतित्रितयं दद्यात् सोमायाग्नेर् यमाय च  ।  
ये मामकाइति च जपेद् यजुःसप्तकम् अच्युतम्  ॥ ब्र्प्_२१९।६३ ॥  
हुतावशिष्टं च ददौ नामगोत्रसमन्वितम्  ।  
त्रिर् आहुतिकम् एकैकं पितरं तु प्रति द्विजाः  ॥ ब्र्प्_२१९।६४ ॥  
अतो ऽवशिष्टम् अन्नाद्यं पिण्डपात्रे तु निक्षिपेत्  ।  
ततो ऽन्नं सरसं स्वादु ददौ पायसपूर्वकम्  ॥ ब्र्प्_२१९।६५ ॥  
प्रत्यग्रम् एकदा स्विन्नम् अपर्युषितम् उत्तमम्  ।  
अल्पशाकं बहुफलं षड्रसम् अमृतोपमम्  ॥ ब्र्प्_२१९।६६ ॥  
यद् ब्राह्मणेषु प्रददौ पिण्डपात्रे पितॄंस् तथा  ।  
वेदपूर्वं पितृस्वन्नम् आज्यप्लुतं मधूक्षितम्  ॥ ब्र्प्_२१९।६७ ॥  
मन्त्रितं पृथिवीत्य् एवं मधुवातातृचं जगौ  ।  
भुञ्जानेषु तु विप्रेषु जपन् वै मन्त्रपञ्चकम्  ॥ ब्र्प्_२१९।६८ ॥  
यत् ते प्रकारम् आरभ्य नाधिकं ते ततो जगौ  ।  
त्रिमधु त्रिसुपर्णं च बृहदारण्यकं तथा  ॥ ब्र्प्_२१९।६९ ॥  
जजाप वैषां जाप्यं तु सूक्तं सौरं सपौरुषम्  ।  
भुक्तवत्सु च विप्रेषु पृष्ट्वा तृप्ता स्थ इत्य् उत  ॥ ब्र्प्_२१९।७० ॥  
तृप्ताः स्मेति सकृत् तोयं ददौ मौनविमोचनम्  ।  
पिण्डपात्रं समादाय च्छायायै प्रददौ ततः  ॥ ब्र्प्_२१९।७१ ॥  
सा तद् अन्नं द्विधा कृत्वा त्रिधैकैकम् अथाकरोत्  ।  
वाराहो भूम् अथोल्लिख्य समाच्छाद्य कुशैर् अपि  ॥ ब्र्प्_२१९।७२ ॥  
दक्षिणाग्रान् कुशान् कृत्वा तेषाम् उपरि चासनम्  ।  
सतिलेषु समूलेषु कुशेष्व् एव तु संश्रयः  ॥ ब्र्प्_२१९।७३ ॥  
गन्धपुष्पादिकं कृत्वा ततः पिण्डं तु भक्तितः  ।  
पृथिवी दधीर् इत्य् उक्त्वा ततः पिण्डं प्रदत्तवान्  ॥ ब्र्प्_२१९।७४ ॥  
पितामहाः प्रपितामहास् तथेति चान्तरिक्षतः  ।  
मातामहानाम् अप्य् एवं ददौ पिण्डान् स शूकरः  ॥ ब्र्प्_२१९।७५ ॥  
पिण्डनिर्वापणोच्छिष्टम् अन्नं लेपभुजेष्व् अदात्  ।  
एतद् वः पितर् इत्य् उक्त्वा ददौ वासांसि भक्तितः  ॥ ब्र्प्_२१९।७६ ॥  
द्व्यङ्गुलजानि शुक्लानि धौतान्य् अभिनवानि च  ।  
गन्धपुष्पादिकं दत्त्वा कृत्वा चैषां प्रदक्षिणाम्  ॥ ब्र्प्_२१९।७७ ॥  
आचम्याचामयेद् विप्रान् पैत्रान् आदौ ततः सुरान्  ।  
ततस् त्व् अभ्युक्ष्य तां भूमिं दत्त्वापः सुमनोक्षतान्  ॥ ब्र्प्_२१९।७८ ॥  
सतिलाम्बु पितृष्व् आदौ दत्त्वा देवेषु साक्षतम्  ।  
अक्षय्यं नस् त्व् इति पितॄन् प्रीयताम् इति देवताः  ॥ ब्र्प्_२१९।७९ ॥  
प्रीणयित्वा परावृत्य त्रिर् जपेच् चाघमर्षणम्  ।  
ततो निवृत्य तु जपेद् यन् मे नाम इतीरयन्  ॥ ब्र्प्_२१९।८० ॥  
गृहान् नः पितरो दत्त धनधान्यप्रपूरितान्  ।  
अर्घ्यपात्राणि पिण्डानाम् अन्तरे स पवित्रकान्  ॥ ब्र्प्_२१९।८१ ॥  
निक्षिप्योर्जं वहन्तीति कोकातोयम् अथो ऽजपत्  ।  
हिमक्षीरं मधुतिलान् पितॄणां तर्पणं ददौ  ॥ ब्र्प्_२१९।८२ ॥  
स्वस्तीत्य् उक्ते पैतृकैस् तु सोराह्ने प्नावतर्पयन्  ।  
रजतं दक्षिणां दत्त्वा विप्रान् देवो गदाधरः  ॥ ब्र्प्_२१९।८३ ॥  
संविभागं मनुष्येभ्यो ददौ स्वद् इति चाब्रुवन्  ।  
कश्चित् सम्पन्नम् इत्य् उक्त्वा प्रत्युक्तस् तैर् द्विजोत्तमाः  ॥ ब्र्प्_२१९।८४ ॥  
अभिरम्यताम् इत्य् उवाच प्रोचुस् ते ऽभिरताः स्म वै  ।  
शिष्टम् अन्नं च पप्रच्छ तैर् इष्टैः सह चोदितः  ॥ ब्र्प्_२१९।८५ ॥  
पाणाव् आदाय तान् विप्रान् कुर्याद् अनुगतस् तदा  ।  
वाजे वाजे इति पठन् बहिर् वेदि विनिर्गतः  ॥ ब्र्प्_२१९।८६ ॥  
कोटितीर्थजलेनासाव् अपसव्यं समुत्क्षिपन्  ।  
अलग्नान् विपुलान् वालान् प्रार्थयाम् आस चाशिषम्  ॥ ब्र्प्_२१९।८७ ॥  
दातारो नो ऽभिवर्धन्तां तैस् तथेति समीरितः  ।  
प्रदक्षिणम् उपावृत्य कृत्वा पादाभिवादनम्  ॥ ब्र्प्_२१९।८८ ॥  
आसनानि ददौ चैषां छादयाम् आस शूकरः  ।  
विश्राम्यतां प्रविश्याथ पिण्डं जग्राह मध्यमम्  ॥ ब्र्प्_२१९।८९ ॥  
छायामयी मही पत्नी तस्यै पिण्डम् अदात् प्रभुः  ।  
आधत्त पितरो गर्भम् इत्य् उक्त्वा सापि रूपिणी  ॥ ब्र्प्_२१९।९० ॥  
पिण्डं गृहीत्वा विप्राणां चक्रे पादाभिवन्दनम्  ।  
विसर्जनं पितॄणां स कर्तुकामश् च शूकरः  ॥ ब्र्प्_२१९।९१ ॥  
कोका च पितरश् चैव प्रोचुः स्वार्थकरं वचः  ।  
शप्ताश् च भगवन् पूर्वं दिवस्था हिमभानुना  ॥ ब्र्प्_२१९।९२ ॥  
योगभ्रष्टा भविष्यध्वं सर्व एव दिवश् च्युताः  ।  
तद् एवं भवता त्राताः प्रविशन्तो रसातलम्  ॥ ब्र्प्_२१९।९३ ॥  
योगभ्रष्टांश् च विश्वेशास् तत्यजुर् योगरक्षिणः  ।  
तत् ते भूयो ऽभिरक्षन्तु विश्वे देवा हि नः सदा  ॥ ब्र्प्_२१९।९४ ॥  
स्वर्गं यास्यामश् च विभो प्रसादात् तव शूकर  ।  
सोमो ऽधिदेवो ऽस्माकं च भवत्व् अच्युत योगधृक्  ॥ ब्र्प्_२१९।९५ ॥  
योगाधारस् तथा सोमस् त्रायते न कदाचन  ।  
दिवि भूमौ सदा वासो भवत्व् अस्मासु योगतः  ॥ ब्र्प्_२१९।९६ ॥  
अन्तरिक्षे च केषाञ्चिन् मासं पुष्टिस् तथास्तु नः  ।  
ऊर्जा चेयं हि नः पत्नी स्वधानाम्ना तु विश्रुता  ॥ ब्र्प्_२१९।९७ ॥  
भवत्व् एषैव योगाढ्या योगमाता च खेचरी  ।  
इत्य् एवम् उक्तः पितृभिर् वाराहो भूतभावनः  ॥ ब्र्प्_२१९।९८ ॥  
प्रोवाचाथ पितॄन् विष्णुस् तां च कोकां महानदीम्  ।  
यद् उक्तं तु भवद्भिर् मे सर्वम् एतद् भविष्यति  ॥ ब्र्प्_२१९।९९ ॥  
यमो ऽधिदेवो भवतां सोमः स्वाध्याय ईरितः  ।  
अधियज्ञस् तथैवाग्निर् भवतां कल्पना त्व् इयम्  ॥ ब्र्प्_२१९।१०० ॥  
अग्निर् वायुश् च सूर्यश् च स्थानं हि भवताम् इति  ।  
ब्रह्मा विष्णुश् च रुद्रश् च भवताम् अधिपूरुषाः  ॥ ब्र्प्_२१९।१०१ ॥  
आदित्या वसवो रुद्रा भवतां मूर्तयस् त्व् इमाः  ।  
योगिनो योगदेहाश् च योगधाराश् च सुव्रताः  ॥ ब्र्प्_२१९।१०२ ॥  
कामतो विचरिष्यध्वं फलदाः सर्वजन्तुषु  ।  
स्वर्गस्थान् नरकस्थांश् च भूमिस्थांश् च चराचरान्  ॥ ब्र्प्_२१९।१०३ ॥  
निजयोगबलेनैवा- प्याययिष्यध्वम् उत्तमाः  ।  
इयम् ऊर्जा शशिसुता कीलालमधुविग्रहा  ॥ ब्र्प्_२१९।१०४ ॥  
भविष्यति महाभागा दक्षस्य दुहिता स्वधा  ।  
तत्रेयं भवतां पत्नी भविष्यति वरानना  ॥ ब्र्प्_२१९।१०५ ॥  
कोकानदीति विख्याता गिरिराजसमाश्रिता  ।  
तीर्थकोटिमहापुण्या मद्रूपपरिपालिता  ॥ ब्र्प्_२१९।१०६ ॥  
अस्याम् अद्य प्रभृति वै निवत्स्याम्य् अघनाशकृत्  ।  
वराहदर्शनं पुण्यं पूजनं भुक्तिमुक्तिदम्  ॥ ब्र्प्_२१९।१०७ ॥  
कोकासलिलपानं च महापातकनाशनम्  ।  
तीर्थेष्व् आप्लवनं पुण्यम् उपवासश् च स्वर्गदः  ॥ ब्र्प्_२१९।१०८ ॥  
दानम् अक्षय्यम् उदितं जन्ममृत्युजरापहम्  ।  
माघे मास्य् असिते पक्षे भवद्भिर् उडुपक्षये  ॥ ब्र्प्_२१९।१०९ ॥  
कोकामुखम् उपागम्य स्थातव्यं दिनपञ्चकम्  ।  
तस्मिन् काले तु यः श्राद्धं पितॄणां निर्वपिष्यति  ॥ ब्र्प्_२१९।११० ॥  
प्रागुक्तफलभागी स भविष्यति न संशयः  ।  
एकादशीं द्वादशीं च स्थेयम् अत्र मया सदा  ॥ ब्र्प्_२१९।१११ ॥  
यस् तत्रोपवसेद् धीमान् स प्रागुक्तफलं लभेत्  ।  
तद् व्रजध्वं महाभागाः स्थानम् इष्टं यथेष्टतः  ॥ ब्र्प्_२१९।११२ ॥  
अहम् अप्य् अत्र वत्स्यामीत्य् उक्त्वा सो ऽन्तरधीयत  ।  
गते वराहे पितरः कोकाम् आमन्त्र्य ते ययुः  ॥ ब्र्प्_२१९।११३ ॥  
कोकापि तीर्थसहिता संस्थिता गिरिराजनि  ।  
छाया महीमयी क्रोडी पिण्डप्राशनबृंहिता  ॥ ब्र्प्_२१९।११४ ॥  
गर्भम् आदाय सश्रद्धा वाराहस्यैव सुन्दरी  ।  
ततो ऽस्याः प्राभवत् पुत्रो भौमस् तु नरकासुरः  ।  
प्राग्ज्योतिषं च नगरम् अस्य दत्तं च विष्णुना  ॥ ब्र्प्_२१९।११५ ॥  
एवं मयोक्तं वरदस्य विष्णोः  ब्र्प्_२१९।११६अ  
कोकामुखे दिव्यवराहरूपम्  ब्र्प्_२१९।११६ब्  
श्रुत्वा नरस् त्यक्तमलो विपाप्मा  ब्र्प्_२१९।११६च्  
दशाश्वमेधेष्टिफलं लभेत  ब्र्प्_२१९।११६द्  
{मुनय ऊचुः: }  
भूयः प्रब्रूहि भगवञ् श्राद्धकल्पं सुविस्तरात्  ।  
कथं क्व च कदा केषु कैस् तद् ब्रूहि तपोधन  ॥ ब्र्प्_२२०।१ ॥  
{व्यास उवाच: }  
शृणुध्वं मुनिशार्दूलाः श्राद्धकल्पं सुविस्तरात्  ।  
यथा यत्र यदा येषु यैर् द्रव्यैस् तद् वदाम्य् अहम्  ॥ ब्र्प्_२२०।२ ॥  
ब्राह्मणैः क्षत्रियैर् वैश्यैः श्राद्धं स्ववरणोदितम्  ।  
कुलधर्मम् अनुतिष्ठद्भिर् दातव्यं मन्त्रपूर्वकम्  ॥ ब्र्प्_२२०।३ ॥  
स्त्रीभिर् वर्णावरैः शूद्रैर् विप्राणाम् अनुशासनात्  ।  
अमन्त्रकं विधिपूर्वं वह्नियागविवर्जितम्  ॥ ब्र्प्_२२०।४ ॥  
पुष्करादिषु तीर्थेषु पुण्येष्व् आयतनेषु च  ।  
शिखरेषु गिरीन्द्राणां पुण्यदेशेषु भो द्विजाः  ॥ ब्र्प्_२२०।५ ॥  
सरित्सु पुण्यतोयासु नदेषु च सरःसु च  ।  
सङ्गमेषु नदीनां च समुद्रेषु च सप्तसु  ॥ ब्र्प्_२२०।६ ॥  
स्वनुलिप्तेषु गेहेषु स्वेष्व् अनुज्ञापितेषु च  ।  
दिव्यपादपमूलेषु यज्ञियेषु ह्रदेषु च  ॥ ब्र्प्_२२०।७ ॥  
श्राद्धम् एतेषु दातव्यं वर्ज्यम् एतेषु चोच्यते  ।  
किरातेषु कलिङ्गेषु कोङ्कणेषु कृमिष्व् अपि  ॥ ब्र्प्_२२०।८ ॥  
दशार्णेषु कुमार्येषु तङ्गणेषु क्रथेष्व् अपि  ।  
सिन्धोर् उत्तरकूलेषु नर्मदायाश् च दक्षिणे  ॥ ब्र्प्_२२०।९ ॥  
पूर्वेषु करतोयाया न देयं श्राद्धम् उच्यते  ।  
श्राद्धं देयम् उशन्तीह मासि मास्य् उडुपक्षये  ॥ ब्र्प्_२२०।१० ॥  
पौर्णमासेषु श्राद्धं च कर्तव्यम् ऋक्षगोचरे  ।  
नित्यश्राद्धम् अदैवं च मनुष्यैः सह गीयते  ॥ ब्र्प्_२२०।११ ॥  
नैमित्तिकं सुरैः सार्धं नित्यं नैमित्तिकं तथा  ।  
काम्यान्य् अन्यानि श्राद्धानि प्रतिसंवत्सरं द्विजैः  ॥ ब्र्प्_२२०।१२ ॥  
वृद्धिश्राद्धं च कर्तव्यं जातकर्मादिकेषु च  ।  
तत्र युग्मान् द्विजान् आहुर् मन्त्रपूर्वं तु वै द्विजाः  ॥ ब्र्प्_२२०।१३ ॥  
कन्यां गते सवितरि दिनानि दश पञ्च च  ।  
पूर्वेणैवेह विधिना श्राद्धं तत्र विधीयते  ॥ ब्र्प्_२२०।१४ ॥  
प्रतिपद्धनलाभाय द्वितीया द्विपदप्रदा  ।  
पुत्रार्थिनी तृतीया तु चतुर्थी शत्रुनाशिनी  ॥ ब्र्प्_२२०।१५ ॥  
श्रियं प्राप्नोति पञ्चम्यां षष्ठ्यां पूज्यो भवेन् नरः  ।  
गणाधिपत्यं सप्तम्याम् अष्टम्यां बुद्धिम् उत्तमाम्  ॥ ब्र्प्_२२०।१६ ॥  
स्त्रियो नवम्यां प्राप्नोति दशम्यां पूर्णकामताम्  ।  
वेदांस् तथाप्नुयात् सर्वान् एकादश्यां क्रियापरः  ॥ ब्र्प्_२२०।१७ ॥  
द्वादश्यां जयलाभं च प्राप्नोति पितृपूजकः  ।  
प्रजावृद्धिं पशुं मेधां स्वातन्त्र्यं पुष्टिम् उत्तमाम्  ॥ ब्र्प्_२२०।१८ ॥  
दीर्घायुर् अथवैश्वर्यं कुर्वाणस् तु त्रयोदशीम्  ।  
अवाप्नोति न सन्देहः श्राद्धं श्रद्धासमन्वितः  ॥ ब्र्प्_२२०।१९ ॥  
यथासम्भविनान्नेन श्राद्धं श्रद्धासमन्वितः  ।  
युवानः पितरो यस्य मृताः शस्त्रेण वा हताः  ॥ ब्र्प्_२२०।२० ॥  
तेन कार्यं चतुर्दश्यां तेषां तृप्तिम् अभीप्सता  ।  
श्राद्धं कुर्वन्न् अमावास्यां यत्नेन पुरुषः शुचिः  ॥ ब्र्प्_२२०।२१ ॥  
सर्वान् कामान् अवाप्नोति स्वर्गं चानन्तम् अश्नुते  ।  
अतःपरं मुनिश्रेष्ठाः शृणुध्वं वदतो मम  ॥ ब्र्प्_२२०।२२ ॥  
पितॄणां प्रीतये यत्र यद् देयं प्रीतिकारिणा  ।  
मासं तृप्तिः पितॄणां तु हविष्यान्नेन जायते  ॥ ब्र्प्_२२०।२३ ॥  
मासद्वयं मत्स्यमांसैस् तृप्तिं यान्ति पितामहाः  ।  
त्रीन् मासान् हारिणं मांसं विज्ञेयं पितृतृप्तये  ॥ ब्र्प्_२२०।२४ ॥  
पुष्णाति चतुरो मासाञ् शशस्य पिशितं पितॄन्  ।  
शाकुनं पञ्च वै मासान् षण् मासाञ् शूकरामिषम्  ॥ ब्र्प्_२२०।२५ ॥  
छागलं सप्त वै मासान् ऐणेयं चाष्टमासकान्  ।  
करोति तृप्तिं नव वै रुरुमांसं न संशयः  ॥ ब्र्प्_२२०।२६ ॥  
गव्यं मांसं पितृतृप्तिं करोति दशमासिकीम्  ।  
तथैकादश मासांस् तु औरभ्रं पितृतृप्तिदम्  ॥ ब्र्प्_२२०।२७ ॥  
संवत्सरं तथा गव्यं पयः पायसम् एव च  ।  
वाध्रीनम् आमिषं लोहं कालशाकं तथा मधु  ॥ ब्र्प्_२२०।२८ ॥  
रोहितामिषम् अन्नं च दत्तान्य् आत्मकुलोद्भवैः  ।  
अनन्तं वै प्रयच्छन्ति तृप्तियोगं सुतांस् तथा  ॥ ब्र्प्_२२०।२९ ॥  
पितॄणां नात्र सन्देहो गयाश्राद्धं च भो द्विजाः  ।  
यो ददाति गुडोन्मिश्रांस् तिलान् वा श्राद्धकर्मणि  ॥ ब्र्प्_२२०।३० ॥  
मधु वा मधुमिश्रं वा अक्षयं सर्वम् एव तत्  ।  
अपि नः स कुले भूयाद् यो नो दद्याज् जलाञ्जलिम्  ॥ ब्र्प्_२२०।३१ ॥  
पायसं मधुसंयुक्तं वर्षासु च मघासु च  ।  
एष्टव्या बहवः पुत्रा यद्य् एको ऽपि गयां व्रजेत्  ॥ ब्र्प्_२२०।३२ ॥  
गौरीं वाप्य् उद्वहेत् कन्यां नीलं वा वृषम् उत्सृजेत्  ।  
कृत्तिकासु पितॄन् अर्च्य स्वर्गम् आप्नोति मानवः  ॥ ब्र्प्_२२०।३३ ॥  
अपत्यकामो रोहिण्यां सौम्ये तेजस्वितां लभेत्  ।  
शौर्यम् आर्द्रासु चाप्नोति क्षेत्राणि च पुनर्वसौ  ॥ ब्र्प्_२२०।३४ ॥  
पुष्ये तु धनम् अक्षय्यम् आश्लेषे चायुर् उत्तमम्  ।  
मघासु च प्रजां पुष्टिं सौभाग्यं फाल्गुनीषु च  ॥ ब्र्प्_२२०।३५ ॥  
प्रधानशीलो भवति सापत्यश् चोत्तरासु च  ।  
प्रयाति श्रेष्ठतां शास्त्रे हस्ते श्राद्धप्रदो नरः  ॥ ब्र्प्_२२०।३६ ॥  
रूपं तेजश् च चित्रासु तथापत्यम् अवाप्नुयात्  ।  
वाणिज्यलाभदा स्वाती विशाखा पुत्रकामदा  ॥ ब्र्प्_२२०।३७ ॥  
कुर्वन्तां चानुराधासु ता दद्युश् चक्रवर्तिताम्  ।  
आधिपत्यं च ज्येष्ठासु मूले चारोग्यम् उत्तमम्  ॥ ब्र्प्_२२०।३८ ॥  
आषाढासु यशःप्राप्तिर् उत्तरासु विशोकता  ।  
श्रवणेन शुभांल् लोकान् धनिष्ठासु धनं महत्  ॥ ब्र्प्_२२०।३९ ॥  
वेदवित्त्वम् अभिजिति भिषक्सिद्धिं च वारुणे  ।  
अजाविकं प्रौष्ठपद्यां विन्देद् गावस् तथोत्तरे  ॥ ब्र्प्_२२०।४० ॥  
रेवतीषु तथा कुप्यम् अश्विनीषु तुरङ्गमान्  ।  
श्राद्धं कुर्वंस् तथाप्नोति भरणीष्व् आयुर् उत्तमम्  ॥ ब्र्प्_२२०।४१ ॥  
एवं फलम् अवाप्नोति ऋक्षेष्व् एतेषु तत्त्ववित्  ।  
तस्मात् काम्यानि श्राद्धानि देयानि विधिवद् द्विजाः  ॥ ब्र्प्_२२०।४२ ॥  
कन्याराशिगते सूर्ये फलम् अत्यन्तम् इच्छता  ।  
यान् यान् कामान् अभिध्यायन् कन्याराशिगते रवौ  ॥ ब्र्प्_२२०।४३ ॥  
श्राद्धं कुर्वन्ति मनुजास् तांस् तान् कामांल् लभन्ति ते  ।  
नान्दीमुखानां कर्तव्यं कन्याराशिगते रवौ  ॥ ब्र्प्_२२०।४४ ॥  
पौर्णमास्यां तु कर्तव्यं वाराहवचनं यथा  ।  
दिव्यभौमान्तरिक्षाणि स्थावराणि चराणि च  ॥ ब्र्प्_२२०।४५ ॥  
पिण्डम् इच्छन्ति पितरः कन्याराशिगते रवौ  ।  
कन्यां गते सवितरि यान्य् अहानि तु षोडश  ॥ ब्र्प्_२२०।४६ ॥  
क्रतुभिस् तानि तुल्यानि देवो नारायणो ऽब्रवीत्  ।  
राजसूयाश्वमेधाभ्यां य इच्छेद् दुर्लभं फलम्  ॥ ब्र्प्_२२०।४७ ॥  
अप्य् अम्बुशाकमूलाद्यैः पितॄन् कन्यागते ऽर्चयेत्  ।  
उत्तराहस्तनक्षत्र- गते तीक्ष्णांशुमालिनि  ॥ ब्र्प्_२२०।४८ ॥  
यो ऽर्चयेत् स्वपितॄन् भक्त्या तस्य वासस् त्रिविष्टपे  ।  
हस्तर्क्षगे दिनकरे पितृराजानुशासनात्  ॥ ब्र्प्_२२०।४९ ॥  
तावत् पितृपुरी शून्या यावद् वृश्चिकदर्शनम्  ।  
वृश्चिके समतिक्रान्ते पितरो दैवतैः सह  ॥ ब्र्प्_२२०।५० ॥  
निःश्वस्य प्रतिगच्छन्ति शापं दत्त्वा सुदुःसहम्  ।  
अष्टकासु च कर्तव्यं श्राद्धं मन्वन्तरासु वै  ॥ ब्र्प्_२२०।५१ ॥  
अन्वष्टकासु क्रमशो मातृपूर्वं तद् इष्यते  ।  
ग्रहणे च व्यतीपाते रविचन्द्रसमागमे  ॥ ब्र्प्_२२०।५२ ॥  
जन्मर्क्षे ग्रहपीडायां श्राद्धं पार्वणम् उच्यते  ।  
अयनद्वितये श्राद्धं विषुवद्वितये तथा  ॥ ब्र्प्_२२०।५३ ॥  
सङ्क्रान्तिषु च कर्तव्यं श्राद्धं विधिवद् उत्तमम्  ।  
एषु कार्यं द्विजाः श्राद्धं पिण्डनिर्वापणाद् ऋते  ॥ ब्र्प्_२२०।५४ ॥  
वैशाखस्य तृतीयायां नवम्यां कार्त्तिकस्य च  ।  
श्राद्धं कार्यं तु शुक्लायां सङ्क्रान्तिविधिना नरैः  ॥ ब्र्प्_२२०।५५ ॥  
त्रयोदश्यां भाद्रपदे माघे चन्द्रक्षये ऽहनि  ।  
श्राद्धं कार्यं पायसेन दक्षिणायनवच् च तत्  ॥ ब्र्प्_२२०।५६ ॥  
यदा च श्रोत्रियो ऽभ्येति गेहं वेदविद् अग्निमान्  ।  
तेनैकेन च कर्तव्यं श्राद्धं विधिवद् उत्तमम्  ॥ ब्र्प्_२२०।५७ ॥  
श्राद्धीयद्रव्यसम्प्राप्तिर् यदा स्यात् साधुसम्मता  ।  
पार्वणेन विधानेन श्राद्धं कार्यं तथा द्विजैः  ॥ ब्र्प्_२२०।५८ ॥  
प्रतिसंवत्सरं कार्यं मातापित्रोर् मृते ऽहनि  ।  
पितृव्यस्याप्य् अपुत्रस्य भ्रातुर् ज्येष्ठस्य चैव हि  ॥ ब्र्प्_२२०।५९ ॥  
पार्वणं देवपूर्वं स्याद् एकोद्दिष्टं सुरैर् विना  ।  
द्वौ दैवे पितृकार्ये त्रीन् एकैकम् उभयत्र वा  ॥ ब्र्प्_२२०।६० ॥  
मातामहानाम् अप्य् एवं सर्वम् ऊहेन कीर्तितम्  ।  
प्रेतीभूतस्य सततं भुवि पिण्डं जलं तथा  ॥ ब्र्प्_२२०।६१ ॥  
सतिलं सकुशं दद्याद् बहिर् जलसमीपतः  ।  
तृतीये ऽह्नि च कर्तव्यं प्रेतास्थिचयनं द्विजैः  ॥ ब्र्प्_२२०।६२ ॥  
दशाहे ब्राह्मणः शुद्धो द्वादशाहेन क्षत्रियः  ।  
वैश्यः पञ्चदशाहेन शूद्रो मासेन शुध्यति  ॥ ब्र्प्_२२०।६३ ॥  
सूतकान्ते गृहे श्राद्धम् एकोद्दिष्टं प्रचक्षते  ।  
द्वादशे ऽहनि मासे च त्रिपक्षे च ततः परम्  ॥ ब्र्प्_२२०।६४ ॥  
मासि मासि च कर्तव्यं यावत् संवत्सरं द्विजाः  ।  
तत परतरं कार्यं सपिण्डीकरणं क्रमात्  ॥ ब्र्प्_२२०।६५ ॥  
कृते सपिण्डीकरणे पार्वणं प्रोच्यते पुनः  ।  
ततः प्रभृति निर्मुक्ताः प्रेतत्वात् पितृतां गताः  ॥ ब्र्प्_२२०।६६ ॥  
अमूर्ता मूर्तिमन्तश् च पितरो द्विविधाः स्मृताः  ।  
नान्दीमुखास् त्व् अमूर्ताः स्युर् मूर्तिमन्तो ऽथ पार्वणाः  ।  
एकोद्दिष्टाशिनः प्रेताः पितॄणां निर्णयस् त्रिधा  ॥ ब्र्प्_२२०।६७ ॥  
{मुनय ऊचुः: }  
कथं सपिण्डीकरणं कर्तव्यं द्विजसत्तम  ।  
प्रेतीभूतस्य विधिवद् ब्रूहि नो वदतां वर  ॥ ब्र्प्_२२०।६८ ॥  
{व्यास उवाच: }  
सपिण्डीकरणं विप्राः शृणुध्वं वदतो मम  ।  
तच् चापि देवरहितम् एकार्घैकपवित्रकम्  ॥ ब्र्प्_२२०।६९ ॥  
नैवाग्नौ करणं तत्र तच् चावाहनवर्जितम्  ।  
अपसव्यं च तत्रापि भोजयेद् अयुजो द्विजान्  ॥ ब्र्प्_२२०।७० ॥  
विशेषस् तत्र चान्यो ऽस्ति प्रतिमासक्रियादिकः  ।  
तं कथ्यमानम् एकाग्राः शृणुध्वं मे द्विजोत्तमाः  ॥ ब्र्प्_२२०।७१ ॥  
तिलगन्धोदकैर् युक्तं तत्र पात्रचतुष्टयम्  ।  
कुर्यात् पितॄणां त्रितयम् एकं प्रेतस्य च द्विजाः  ॥ ब्र्प्_२२०।७२ ॥  
पात्रत्रये प्रेतपात्राद् अर्घं चैव प्रसेचयेत्  ।  
ये समाना इति जपन् पूर्ववच् छेषम् आचरेत्  ॥ ब्र्प्_२२०।७३ ॥  
स्त्रीणाम् अप्य् एवम् एव स्याद् एकोद्दिष्टम् उदाहृतम्  ।  
सपिण्डीकरणं तासां पुत्राभावे न विद्यते  ॥ ब्र्प्_२२०।७४ ॥  
प्रतिसंवत्सरं कार्यम् एकोद्दिष्टं नरैः स्त्रियाः  ।  
मृताहनि च तत् कार्यं पितॄणां विधिचोदितम्  ॥ ब्र्प्_२२०।७५ ॥  
पुत्राभावे सपिण्डास् तु तदभावे सहोदराः  ।  
कुर्युर् एतं विधिं सम्यक् पुत्रस्य च सुताः सुताः  ॥ ब्र्प्_२२०।७६ ॥  
कुर्यान् मातामहानां तु पुत्रिकातनयस् तथा  ।  
द्व्यामुष्यायणसञ्ज्ञास् तु मातामहपितामहान्  ॥ ब्र्प्_२२०।७७ ॥  
पूजयेयुर् यथान्यायं श्राद्धैर् नैमित्तिकैर् अपि  ।  
सर्वाभावे स्त्रियः कुर्युः स्वभर्तॄणाम् अमन्त्रकम्  ॥ ब्र्प्_२२०।७८ ॥  
तदभावे च नृपतिः कारयेत् त्व् अकुटुम्बिनाम्  ।  
तज्जातीयैर् नरैः सम्यग् वाहाद्याः सकलाः क्रियाः  ॥ ब्र्प्_२२०।७९ ॥  
सर्वेषाम् एव वर्णानां बान्धवो नृपतिर् यतः  ।  
एता वः कथिता विप्रा नित्या नैमित्तिकास् तथा  ॥ ब्र्प्_२२०।८० ॥  
वक्ष्ये श्राद्धाश्रयाम् अन्यां नित्यनैमित्तिकां क्रियाम्  ।  
दर्शस् तत्र निमित्तं तु विद्याद् इन्दुक्षयान्वितः  ॥ ब्र्प्_२२०।८१ ॥  
नित्यस् तु नियतः कालस् तस्मिन् कुर्याद् यथोदितम्  ।  
सपिण्डीकरणाद् ऊर्ध्वं पितुर् यः प्रपितामहः  ॥ ब्र्प्_२२०।८२ ॥  
स तु लेपभुजं याति प्रलुप्तः पितृपिण्डतः  ।  
तेषां हि यश् चतुर्थो ऽन्यः स तु लेपभुजो भवेत्  ॥ ब्र्प्_२२०।८३ ॥  
सो ऽपि सम्बन्धतो हीनम् उपभोगं प्रपद्यते  ।  
पिता पितामहश् चैव तथैव प्रपितामहः  ॥ ब्र्प्_२२०।८४ ॥  
पिण्डसम्बन्धिनो ह्य् एते विज्ञेयाः पुरुषास् त्रयः  ।  
लेपसम्बन्धिनश् चान्ये पितामहपितामहात्  ॥ ब्र्प्_२२०।८५ ॥  
प्रभृत्युक्तास् त्रयस् तेषां यजमानश् च सप्तमः  ।  
इत्य् एष मुनिभिः प्रोक्तः सम्बन्धः साप्तपौरुषः  ॥ ब्र्प्_२२०।८६ ॥  
यजमानात् प्रभृत्य् ऊर्ध्वम् अनुलेपभुजस् तथा  ।  
ततो ऽन्ये पूर्वजाः सर्वे ये चान्ये नरकौकसः  ॥ ब्र्प्_२२०।८७ ॥  
ये ऽपि तिर्यक्त्वम् आपन्ना ये च भूतादिसंस्थिताः  ।  
तान् सर्वान् यजमानो वै श्राद्धं कुर्वन् यथाविधि  ॥ ब्र्प्_२२०।८८ ॥  
स समाप्यायते विप्रा येन येन वदामि तत्  ।  
अन्नप्रकिरणं यत् तु मनुष्यैः क्रियते भुवि  ॥ ब्र्प्_२२०।८९ ॥  
तेन तृप्तिम् उपायान्ति ये पिशाचत्वम् आगताः  ।  
यद् अम्बु स्नानवस्त्रोत्थं भूमौ पतति भो द्विजाः  ॥ ब्र्प्_२२०।९० ॥  
तेन ये तरुतां प्राप्तास् तेषां तृप्तिः प्रजायते  ।  
यास् तु गन्धाम्बुकणिकाः पतन्ति धरणीतले  ॥ ब्र्प्_२२०।९१ ॥  
ताभिर् आप्यायनं तेषां देवत्वं ये कुले गताः  ।  
उद्धृतेष्व् अथ पिण्डेषु याश् चाम्बुकणिका भुवि  ॥ ब्र्प्_२२०।९२ ॥  
ताभिर् आप्यायनं तेषां ये तिर्यक्त्वं कुले गताः  ।  
ये चादन्ताः कुले बालाः क्रियायोगाद् बहिष्कृताः  ॥ ब्र्प्_२२०।९३ ॥  
विपन्नास् त्व् अनधिकाराः सम्मार्जितजलाशिनः  ।  
भुक्त्वा चाचामतां यच् च यज् जलं चाङ्घ्रिशौचजम्  ॥ ब्र्प्_२२०।९४ ॥  
ब्राह्मणानां तथैवान्यत् तेन तृप्तिं प्रयान्ति वै  ।  
एवं यो यजमानस्य यश् च तेषां द्विजन्मनाम्  ॥ ब्र्प्_२२०।९५ ॥  
कश्चिज् जलान्नविक्षेपः शुचिर् उच्छिष्ट एव वा  ।  
तेनान्नेन कुले तत्र ये च योन्यन्तरं गताः  ॥ ब्र्प्_२२०।९६ ॥  
प्रयान्त्य् आप्यायनं विप्राः सम्यक् श्राद्धक्रियावताम्  ।  
अन्यायोपार्जितैर् अर्थैर् यच् छ्राद्धं क्रियते नरैः  ॥ ब्र्प्_२२०।९७ ॥  
तृप्यन्ते ते न चाण्डाल- पुल्कसाद्यासु योनिषु  ।  
एवम् आप्यायनं विप्रा बहूनाम् एव बान्धवैः  ॥ ब्र्प्_२२०।९८ ॥  
श्राद्धं कुर्वद्भिर् अत्राम्बु- विक्षेपैः सम्प्रजायते  ।  
तस्माच् छ्राद्धं नरो भक्त्या शाकेनापि यथाविधि  ॥ ब्र्प्_२२०।९९ ॥  
कुर्वीत कुर्वतः श्राद्धं कुले कश्चिन् न सीदति  ।  
श्राद्धं देयं तु विप्रेषु संयतेष्व् अग्निहोत्रिषु  ॥ ब्र्प्_२२०।१०० ॥  
अवदातेषु विद्वत्सु श्रोत्रियेषु विशेषतः  ।  
त्रिणाचिकेतस् त्रिमधुस् त्रिसुपर्णः षडङ्गवित्  ॥ ब्र्प्_२२०।१०१ ॥  
मातापितृपरश् चैव स्वस्रीयः सामवेदवित्  ।  
ऋत्विक्पुरोहिताचार्यम् उपाध्यायं च भोजयेत्  ॥ ब्र्प्_२२०।१०२ ॥  
मातुलः श्वशुरः श्यालः सम्बन्धी द्रोणपाठकः  ।  
मण्डलब्राह्मणो यस् तु पुराणार्थविशारदः  ॥ ब्र्प्_२२०।१०३ ॥  
अकल्पः कल्पसन्तुष्टः प्रतिग्रहविवर्जितः  ।  
एते श्राद्धे नियोक्तव्या ब्राह्मणाः पङ्क्तिपावनाः  ॥ ब्र्प्_२२०।१०४ ॥  
निमन्त्रयेत पूर्वेद्युः पूर्वोक्तान् द्विजसत्तमान्  ।  
दैवे नियोगे पित्र्ये च तांस् तथैवोपकल्पयेत्  ॥ ब्र्प्_२२०।१०५ ॥  
तैश् च संयमिभिर् भाव्यं यस् तु श्राद्धं करिष्यति  ।  
श्राद्धं दत्त्वा च भुक्त्वा च मैथुनं यो ऽधिगच्छति  ॥ ब्र्प्_२२०।१०६ ॥  
पितरस् तस्य वै मासं तस्मिन् रेतसि शेरते  ।  
गत्वा च योषितं श्राद्धे यो भुङ्क्ते यस् तु गच्छति  ॥ ब्र्प्_२२०।१०७ ॥  
रेतोमूत्रकृताहारास् तं मासं पितरस् तयोः  ।  
तस्मात् त्व् अप्रथमं कार्यं प्राज्ञेनोपनिमन्त्रणम्  ॥ ब्र्प्_२२०।१०८ ॥  
अप्राप्तौ तद्दिने वापि वर्ज्या योषित्प्रसङ्गिनः  ।  
भिक्षार्थम् आगतांश् चापि कालेन संयतान् यतीन्  ॥ ब्र्प्_२२०।१०९ ॥  
भोजयेत् प्रणिपाताद्यैः प्रसाद्य यतमानसः  ।  
योगिनश् च तदा श्राद्धे भोजनीया विपश्चिता  ॥ ब्र्प्_२२०।११० ॥  
योगाधारा हि पितरस् तस्मात् तान् पूजयेत् सदा  ।  
ब्राह्मणानां सहस्राणि एको योगी भवेद् यदि  ॥ ब्र्प्_२२०।१११ ॥  
यजमानं च भोक्तॄंश् च नौर् इवाम्भसि तारयेत्  ।  
पितृगाथा तथैवात्र गीयते ब्रह्मवादिभिः  ॥ ब्र्प्_२२०।११२ ॥  
या गीता पितृभिः पूर्वम् ऐलस्यासीन् महीपतेः  ।  
कदा नः सन्तताव् अग्र्यः कस्यचिद् भविता सुतः  ॥ ब्र्प्_२२०।११३ ॥  
यो योगिभुक्तशेषान् नो भुवि पिण्डान् प्रदास्यति  ।  
गयायाम् अथवा पिण्डं खड्गमांसं तथा हविः  ॥ ब्र्प्_२२०।११४ ॥  
कालशाकं तिलाज्यं च तृप्तये कृसरं च नः  ।  
वैश्वदेवं च सौम्यं च खड्गमांसं परं हविः  ॥ ब्र्प्_२२०।११५ ॥  
विषाणवर्जं शिरस आ पादाद् आशिषामहे  ।  
दद्याच् छ्राद्धं त्रयोदश्यां मघासु च यथाविधि  ॥ ब्र्प्_२२०।११६ ॥  
मधुसर्पिःसमायुक्तं पायसं दक्षिणायने  ।  
तस्मात् सम्पूजयेद् भक्त्या स्वपितॄन् विधिवन् नरः  ॥ ब्र्प्_२२०।११७ ॥  
कामान् अभीप्सन् सकलान् पापाद् आत्मविमोचनम्  ।  
वसून् रुद्रांस् तथादित्यान् नक्षत्रग्रहतारकाः  ॥ ब्र्प्_२२०।११८ ॥  
प्रीणयन्ति मनुष्याणां पितरः श्राद्धतर्पिताः  ।  
आयुः प्रजां धनं विद्यां स्वर्गं मोक्षं सुखानि च  ॥ ब्र्प्_२२०।११९ ॥  
प्रयच्छन्ति तथा राज्यं पितरः श्राद्धतर्पिताः  ।  
तथापराह्णः पूर्वाह्णात् पितॄणाम् अतिरिच्यते  ॥ ब्र्प्_२२०।१२० ॥  
सम्पूज्य स्वागतेनैतान् सदने ऽभ्यागतान् द्विजान्  ।  
पवित्रपाणिर् आचान्तान् आसनेषूपवेशयेत्  ॥ ब्र्प्_२२०।१२१ ॥  
श्राद्धं कृत्वा विधानेन सम्भोज्य च द्विजोत्तमान्  ।  
विसर्जयेत् प्रियाण्य् उक्त्वा प्रणिपत्य च भक्तितः  ॥ ब्र्प्_२२०।१२२ ॥  
आद्वारम् अनुगच्छेच् च आगच्छेद् अनुमोदितः  ।  
ततो नित्यक्रियां कुर्याद् भोजयेच् च तथातिथीन्  ॥ ब्र्प्_२२०।१२३ ॥  
नित्यक्रियां पितॄणां च केचिद् इच्छन्ति सत्तमाः  ।  
न पितॄणां तथैवान्ये शेषं पूर्ववद् आचरेत्  ॥ ब्र्प्_२२०।१२४ ॥  
पृथक्त्वेन वदन्त्य् अन्ये केचित् पूर्वं च पूर्ववत्  ।  
ततस् तद् अन्नं भुञ्जीत सह भृत्यादिभिर् नरः  ॥ ब्र्प्_२२०।१२५ ॥  
एवं कुर्वीत धर्मज्ञः श्राद्धं पित्र्यं समाहितः  ।  
यथा च विप्रमुख्यानां परितोषो ऽभिजायते  ॥ ब्र्प्_२२०।१२६ ॥  
इदानीं सम्प्रवक्ष्यामि वर्जनीयान् द्विजाधमान्  ।  
मित्रध्रुक् कुनखी क्लीबः क्षयी शुक्ली वणिक्पथः  ॥ ब्र्प्_२२०।१२७ ॥  
श्यावदन्तो ऽथ खल्वाटः काणो ऽन्धो बधिरो जडः  ।  
मूकः पङ्गुः कुणिः षण्ढो दुश्चर्मा व्यङ्गकेकरौ  ॥ ब्र्प्_२२०।१२८ ॥  
कुष्ठी रक्तेक्षणः कुब्जो वामनो विकटो ऽलसः  ।  
मित्रशत्रुर् दुष्कुलीनः पशुपालो निराकृतिः  ॥ ब्र्प्_२२०।१२९ ॥  
परिवित्तिः परिवेत्ता परिवेदनिकासुतः  ।  
वृषलीपतिस् तत्सुतश् च न भवेच् छ्राद्धभुग् द्विजः  ॥ ब्र्प्_२२०।१३० ॥  
वृषलीपुत्रसंस्कर्ता अनूढो दिधिषूपतिः  ।  
भृतकाध्यापको यस् तु भृतकाध्यापितश् च यः  ॥ ब्र्प्_२२०।१३१ ॥  
सूतकान्नोपजीवी च मृगयुः सोमविक्रयी  ।  
अभिशस्तस् तथा स्तेनः पतितो वार्द्धुषिः शठः  ॥ ब्र्प्_२२०।१३२ ॥  
पिशुनो वेदसन्त्यागी दानाग्नित्यागनिष्ठुरः  ।  
राज्ञः पुरोहितो भृत्यो विद्याहीनो ऽथ मत्सरी  ॥ ब्र्प्_२२०।१३३ ॥  
वृद्धद्विड् दुर्धरः क्रूरो मूढो देवलकस् तथा  ।  
नक्षत्रसूचकश् चैव पर्वकारश् च गर्हितः  ॥ ब्र्प्_२२०।१३४ ॥  
अयाज्ययाजकः षण्ढो गर्हिता ये च ये ऽधमाः  ।  
न ते श्राद्धे नियोक्तव्या दृष्ट्वामी पङ्क्तिदूषकाः  ॥ ब्र्प्_२२०।१३५ ॥  
असतां प्रग्रहो यत्र सतां चैवावमानना  ।  
दण्डो देवकृतस् तत्र सद्यः पतति दारुणः  ॥ ब्र्प्_२२०।१३६ ॥  
हित्वागमं सुविहितं बालिशं यस् तु भोजयेत्  ।  
आदिधर्मं समुत्सृज्य दाता तत्र विनश्यति  ॥ ब्र्प्_२२०।१३७ ॥  
यस् त्व् आश्रितं द्विजं त्यक्त्वा अन्यम् आनीय भोजयेत्  ।  
तन्निःश्वासाग्निनिर्दग्धस् तत्र दाता विनश्यति  ॥ ब्र्प्_२२०।१३८ ॥  
वस्त्राभावे क्रिया नास्ति यज्ञा वेदास् तपांसि च  ।  
तस्माद् वासांसि देयानि श्राद्धकाले विशेषतः  ॥ ब्र्प्_२२०।१३९ ॥  
कौशेयं क्षौमकार्पासं दुकूलम् अहतं तथा  ।  
श्राद्धे त्व् एतानि यो दद्यात् कामान् आप्नोति चोत्तमान्  ॥ ब्र्प्_२२०।१४० ॥  
यथा गोषु प्रभूतासु वत्सो विन्दति मातरम्  ।  
तथान्नं तत्र विप्राणां जन्तुर् यत्रावतिष्ठते  ॥ ब्र्प्_२२०।१४१ ॥  
नामगोत्रं च मन्त्रांश् च दत्तम् अन्नं न यन्ति ते  ।  
अपि ये निधनं प्राप्तास् तृप्तिस् तान् उपतिष्ठते  ॥ ब्र्प्_२२०।१४२ ॥  
देवताभ्यः पितृभ्यश् च महायोगिभ्य एव च  ।  
नमः स्वाहायै स्वधायै नित्यम् एव भवन्त्व् इति  ॥ ब्र्प्_२२०।१४३ ॥  
आद्यावसाने श्राद्धस्य त्रिर् आवृत्त्या जपेत् तदा  ।  
पिण्डनिर्वपणे वापि जपेद् एवं समाहितः  ॥ ब्र्प्_२२०।१४४ ॥  
क्षिप्रम् आयान्ति पितरो राक्षसाः प्रद्रवन्ति च  ।  
प्रीयन्ते त्रिषु लोकेषु मन्त्रो ऽयं तारयत्य् उत  ॥ ब्र्प्_२२०।१४५ ॥  
क्षौमसूत्रं नवं दद्याच् छाणं कार्पासिकं तथा  ।  
पत्त्रोर्णं पट्टसूत्रं च कौशेयं च विवर्जयेत्  ॥ ब्र्प्_२२०।१४६ ॥  
वर्जयेच् चादशं प्राज्ञो यद्यप्य् अव्याहतं भवेत्  ।  
न प्रीणयन्त्य् अथैतानि दातुश् चाप्य् अनयो भवेत्  ॥ ब्र्प्_२२०।१४७ ॥  
न निवेद्यो भवेत् पिण्डः पितॄणां यस् तु जीवति  ।  
इष्टेनान्नेन भक्ष्येण भोजयेत् तं यथाविधि  ॥ ब्र्प्_२२०।१४८ ॥  
पिण्डम् अग्नौ सदा दद्याद् भोगार्थी सततं नरः  ।  
पत्न्यै दद्यात् प्रजार्थी च मध्यमं मन्त्रपूर्वकम्  ॥ ब्र्प्_२२०।१४९ ॥  
उत्तमां द्युतिम् अन्विच्छन् पिण्डं गोषु प्रयच्छति  ।  
प्रज्ञां चैव यशः कीर्तिम् अप्सु चैव निवेदयेत्  ॥ ब्र्प्_२२०।१५० ॥  
प्रार्थयन् दीर्घम् आयुश् च वायसेभ्यः प्रयच्छति  ।  
कुमारशालाम् अन्विच्छन् कुक्कुटेभ्यः प्रयच्छति  ॥ ब्र्प्_२२०।१५१ ॥  
एके विप्राः पुनः प्राहुः पिण्डोद्धरणम् अग्रतः  ।  
अनुज्ञातस् तु विप्रैस् तैः कामम् उद्ध्रियताम् इति  ॥ ब्र्प्_२२०।१५२ ॥  
तस्माच् छ्राद्धं तथा कार्यं यथोक्तम् ऋषिभिः पुरा  ।  
अन्यथा तु भवेद् दोषः पितॄणां नोपतिष्ठति  ॥ ब्र्प्_२२०।१५३ ॥  
यवैर् व्रीहितिलैर् माषैर् गोधूमैश् चणकैस् तथा  ।  
सन्तर्पयेत् पितॄन् मुद्गैः श्यामाकैः सर्षपद्रवैः  ॥ ब्र्प्_२२०।१५४ ॥  
नीवारैर् हस्तिश्यामाकैः प्रियङ्गुभिस् तथार्घयेत्  ।  
प्रसातिकां सतूलिकां दद्याच् छ्राद्धे विचक्षणः  ॥ ब्र्प्_२२०।१५५ ॥  
आम्रम् आम्रातकं बिल्वं दाडिमं बीजपूरकम्  ।  
प्राचीनामलकं क्षीरं नारिकेलं परूषकम्  ॥ ब्र्प्_२२०।१५६ ॥  
नारङ्गं च सखर्जूरं द्राक्षानीलकपित्थकम्  ।  
पटोलं च प्रियालं च कर्कन्धूबदराणि च  ॥ ब्र्प्_२२०।१५७ ॥  
विकङ्कतं वत्सकं च कस्त्वारुर् वारकान् अपि  ।  
एतानि फलजातानि श्राद्धे देयानि यत्नतः  ॥ ब्र्प्_२२०।१५८ ॥  
गुडशर्करमत्स्यण्डी देयं फाणितमूर्मुरम्  ।  
गव्यं पयो दधि घृतं तैलं च तिलसम्भवम्  ॥ ब्र्प्_२२०।१५९ ॥  
सैन्धवं सागरोत्थं च लवणं सारसं तथा  ।  
निवेदयेच् छुचीन् गन्धांश् चन्दनागुरुकुङ्कुमान्  ॥ ब्र्प्_२२०।१६० ॥  
कालशाकं तन्दुलीयं वास्तुकं मूलकं तथा  ।  
शाकम् आरण्यकं चापि दद्यात् पुष्पाण्य् अमूनि च  ॥ ब्र्प्_२२०।१६१ ॥  
जातिचम्पकलोध्राश् च मल्लिकाबाणबर्बरी  ।  
वृन्ताशोकाटरूषं च तुलसी तिलकं तथा  ॥ ब्र्प्_२२०।१६२ ॥  
पावन्तीं शतपत्त्रां च गन्धशेफालिकाम् अपि  ।  
कुब्जकं तगरं चैव मृगम् आरण्यकेतकीम्  ॥ ब्र्प्_२२०।१६३ ॥  
यूथिकाम् अतिमुक्तं च श्राद्धयोग्यानि भो द्विजाः  ।  
कमलं कुमुदं पद्मं पुण्डरीकं च यत्नतः  ॥ ब्र्प्_२२०।१६४ ॥  
इन्दीवरं कोकनदं कह्लारं च नियोजयेत्  ।  
कुष्ठं मांसी वालकं च कुक्कुटी जातिपत्त्रकम्  ॥ ब्र्प्_२२०।१६५ ॥  
नलिकोशीरमुस्तं च ग्रन्थिपर्णी च सुन्दरी  ।  
पुनर् अप्य् एवमादीनि गन्धयोग्यानि चक्षते  ॥ ब्र्प्_२२०।१६६ ॥  
गुग्गुलुं चन्दनं चैव श्रीवासम् अगुरुं तथा  ।  
धूपानि पितृयोग्यानि ऋषिगुग्गुलम् एव च  ॥ ब्र्प्_२२०।१६७ ॥  
राजमाषांश् च चणकान् मसूरान् कोरदूषकान्  ।  
विप्रुषान् मर्कटांश् चैव कोद्रवांश् चैव वर्जयेत्  ॥ ब्र्प्_२२०।१६८ ॥  
माहिषं चामरं मार्गम् आविकैकशफोद्भवम्  ।  
स्त्रैणम् औष्ट्रम् आविकं च दधि क्षीरं घृतं त्यजेत्  ॥ ब्र्प्_२२०।१६९ ॥  
तालं वरुणकाकोलौ बहुपत्त्रार्जुनीफलम्  ।  
जम्बीरं रक्तबिल्वं च शालस्यापि फलं त्यजेत्  ॥ ब्र्प्_२२०।१७० ॥  
मत्स्यसूकरकूर्माश् च गावो वर्ज्या विशेषतः  ।  
पूतिकं मृगनाभिं च रोचनां पद्मचन्दनम्  ॥ ब्र्प्_२२०।१७१ ॥  
कालेयकं तूग्रगन्धं तुरुष्कं चापि वर्जयेत्  ।  
पालङ्कं च कुमारीं च किरातं पिण्डमूलकम्  ॥ ब्र्प्_२२०।१७२ ॥  
गृञ्जनं चुक्रिकां चुक्रं वरुमां चनपत्त्रिकाम्  ।  
जीवं च शतपुष्पां च नालिकां गन्धशूकरम्  ॥ ब्र्प्_२२०।१७३ ॥  
हलभृत्यं सर्षपं च पलाण्डुं लशुनं त्यजेत्  ।  
मानकन्दं विषकन्दं वज्रकन्दं गदास्थिकम्  ॥ ब्र्प्_२२०।१७४ ॥  
पुरुषाल्वं सपिण्डालुं श्राद्धकर्मणि वर्जयेत्  ।  
अलाबुं तिक्तपर्णां च कूष्माण्डं कटुकत्रयम्  ॥ ब्र्प्_२२०।१७५ ॥  
वार्ताकं शिवजातं च लोमशानि वटानि च  ।  
कालीयं रक्तवाणां च बलाका लकुचं तथा  ॥ ब्र्प्_२२०।१७६ ॥  
श्राद्धकर्मणि वर्ज्यानि विभीतकफलं तथा  ।  
आरनालं च शुक्तं च शीर्णं पर्युषितं तथा  ॥ ब्र्प्_२२०।१७७ ॥  
नोग्रगन्धं च दातव्यं कोविदारकशिग्रुकौ  ।  
अत्यम्लं पिच्छिलं सूक्ष्मं यातयामं च सत्तमाः  ॥ ब्र्प्_२२०।१७८ ॥  
न च देयं गतरसं मद्यगन्धं च यद् भवेत्  ।  
हिङ्गूग्रगन्धं फणिशं भूनिम्बं निम्बराजिके  ॥ ब्र्प्_२२०।१७९ ॥  
कुस्तुम्बुरुं कलिङ्गोत्थं वर्जयेद् अम्लवेतसम्  ।  
दाडिमं मागधीं चैव नागरार्द्रकतित्तिडीः  ॥ ब्र्प्_२२०।१८० ॥  
आम्रातकं जीवकं च तुम्बुरुं च नियोजयेत्  ।  
पायसं शाल्मलीमुद्गान् मोदकादींश् च भक्तितः  ॥ ब्र्प्_२२०।१८१ ॥  
पानकं च रसालं च गोक्षीरं च निवेदयेत्  ।  
यानि चाभ्यवहार्याणि स्वादुस्निग्धानि भो द्विजाः  ॥ ब्र्प्_२२०।१८२ ॥  
ईषदम्लकटून्य् एव देयानि श्राद्धकर्मणि  ।  
अत्यम्लं चातिलवणम् अतिरिक्तकटूनि च  ॥ ब्र्प्_२२०।१८३ ॥  
आसुराणीह भोज्यानि तान्य् अतो दूरतस् त्यजेत्  ।  
मृष्टस्निग्धानि यानि स्युर् ईषत्कट्वम्लकानि च  ॥ ब्र्प्_२२०।१८४ ॥  
स्वादूनि देवभोज्यानि तानि श्राद्धे नियोजयेत्  ।  
छागमांसं वार्तिकं च तैत्तिरं शशकामिषम्  ॥ ब्र्प्_२२०।१८५ ॥  
शिवालावकराजीव- मांसं श्राद्धे नियोजयेत्  ।  
वाघ्रीणसं रक्तशिवं लोहं शल्कसमन्वितम्  ॥ ब्र्प्_२२०।१८६ ॥  
सिंहतुण्डं च खड्गं च श्राद्धे योज्यं तथोच्यते  ।  
यद् अप्य् उक्तं हि मनुना रोहितं प्रतियोजयेत्  ॥ ब्र्प्_२२०।१८७ ॥  
योक्तव्यं हव्यकव्येषु तथा न विप्रयोजयेत्  ।  
एवम् उक्तं मया विप्रा वाराहेणावलोकितम्  ॥ ब्र्प्_२२०।१८८ ॥  
मया निषिद्धं भुञ्जानो रौरवं नरकं व्रजेत्  ।  
एतानि च निषिद्धानि वाराहेण तपोधनाः  ॥ ब्र्प्_२२०।१८९ ॥  
अभक्ष्याणि द्विजातीनां न देयानि पितृष्व् अपि  ।  
रोहितं शूकरं कूर्मं गोधाहंसं च वर्जयेत्  ॥ ब्र्प्_२२०।१९० ॥  
चक्रवाकं च मद्गुं च शल्कहीनांश् च मत्स्यकान्  ।  
कुररं च निरस्थिं च वासहातं च कुक्कुटान्  ॥ ब्र्प्_२२०।१९१ ॥  
कलविङ्कमयूरांश् च भारद्वाजांश् च शार्ङ्गकान्  ।  
नकुलोलूकमार्जारांल् लोपान् अन्यान् सुदुर्ग्रहान्  ॥ ब्र्प्_२२०।१९२ ॥  
टिट्टिभान् सार्धजम्बूकान् व्याघ्र-ऋक्षतरक्षुकान्  ।  
एतान् अन्यांश् च सन्दुष्टान् यो भक्षयति दुर्मतिः  ॥ ब्र्प्_२२०।१९३ ॥  
स महापापकारी तु रौरवं नरकं व्रजेत्  ।  
पितृष्व् एतांस् तु यो दद्यात् पापात्मा गर्हितामिषान्  ॥ ब्र्प्_२२०।१९४ ॥  
स स्वर्गस्थान् अपि पितॄन् नरके पातयिष्यति  ।  
कुसुम्भशाकं जम्बीरं सिग्रुकं कोविदारकम्  ॥ ब्र्प्_२२०।१९५ ॥  
पिण्याकं विप्रुषं चैव मसूरं गृञ्जनं शणम्  ।  
कोद्रवं कोकिलाक्षं च चुक्रं कम्बुकपद्मकम्  ॥ ब्र्प्_२२०।१९६ ॥  
चकोरश्येनमांसं च वर्तुलालाबुतालिनीम्  ।  
फलं तालतरूणां च भुक्त्या नरकम् ऋच्छति  ॥ ब्र्प्_२२०।१९७ ॥  
दत्त्वा पितृषु तैः सार्धं व्रजेत् पूयवहं नरः  ।  
तस्मात् सर्वप्रयत्नेन नाहरेत् तु विचक्षणः  ॥ ब्र्प्_२२०।१९८ ॥  
निषिद्धानि वराहेण स्वयं पित्रर्थम् आदरात्  ।  
वरम् एवात्ममांसस्य भक्षणं मुनयः कृतम्  ॥ ब्र्प्_२२०।१९९ ॥  
न त्व् एव हि निषिद्धानाम् आदानं पुम्भिर् आदरात्  ।  
अज्ञानाद् वा प्रमादाद् वा सकृद् एतानि च द्विजाः  ॥ ब्र्प्_२२०।२०० ॥  
भक्षितानि निषिद्धानि प्रायश्चित्तं ततश् चरेत्  ।  
फलमूलदधिक्षीर- तक्रगोमूत्रयावकैः  ॥ ब्र्प्_२२०।२०१ ॥  
भोज्यान्नभोज्यसम्भुक्ते प्रत्येकं दिनसप्तकम्  ।  
एवं निषिद्धाचरणे कृते सकृद् अपि द्विजैः  ॥ ब्र्प्_२२०।२०२ ॥  
शुद्धिं नेयं शरीरं तु विष्णुभक्तैर् विशेषतः  ।  
निषिद्धं वर्जयेद् द्रव्यं यथोक्तं च द्विजोत्तमाः  ॥ ब्र्प्_२२०।२०३ ॥  
समाहृत्य ततः श्राद्धं कर्तव्यं निजशक्तितः  ।  
एवं विधानतः श्राद्धं कृत्वा स्वविभवोचितम्  ।  
आब्रह्मस्तम्बपर्यन्तं जगत् प्रीणाति मानवः  ॥ ब्र्प्_२२०।२०४ ॥  
{मुनय ऊचुः: }  
पिता जीवति यस्याथ मृतौ द्वौ पितरौ पितुः  ।  
कथं श्राद्धं हि कर्तव्यम् एतद् विस्तरशो वद  ॥ ब्र्प्_२२०।२०५ ॥  
{व्यास उवाच: }  
यस्मै दद्यात् पिता श्राद्धं तस्मै दद्यात् सुतः स्वयम्  ।  
एवं न हीयते धर्मो लौकिको वैदिकस् तथा  ॥ ब्र्प्_२२०।२०६ ॥  
{मुनय ऊचुः: }  
मृतः पिता जीवति च यस्य ब्रह्मन् पितामहः  ।  
स हि श्राद्धं कथं कुर्याद् एतत् त्वं वक्तुम् अर्हसि  ॥ ब्र्प्_२२०।२०७ ॥  
{व्यास उवाच: }  
पितुः पिण्डं प्रदद्याच् च भोजयेच् च पितामहम्  ।  
प्रपितामहस्य पिण्डं वै ह्य् अयं शास्त्रेषु निर्णयः  ॥ ब्र्प्_२२०।२०८ ॥  
मृतेषु पिण्डं दातव्यं जीवन्तं चापि भोजयेत्  ।  
सपिण्डीकरणं नास्ति न च पार्वणम् इष्यते  ॥ ब्र्प्_२२०।२०९ ॥  
आचारम् आचरेद् यस् तु पितृमेधाश्रितं नरः  ।  
आयुषा धनपुत्रैश् च वर्धत्य् आशु न संशयः  ॥ ब्र्प्_२२०।२१० ॥  
पितृमेधाध्यायम् इमं श्राद्धकालेषु यः पठेत्  ।  
तद् अन्नम् अस्य पितरो ऽश्नन्ति च त्रियुगं द्विजाः  ॥ ब्र्प्_२२०।२११ ॥  
एवं मयोक्तः पितृमेधकल्पः  ब्र्प्_२२०।२१२अ  
पापापहः पुण्यविवर्धनश् च  ब्र्प्_२२०।२१२ब्  
श्रोतव्य एष प्रयतैर् नरैश् च  ब्र्प्_२२०।२१२च्  
श्राद्धेषु चैवाप्य् अनुकीर्तयेत  ब्र्प्_२२०।२१२द्  
{व्यास उवाच: }  
एवं सम्यग् गृहस्थेन देवताः पितरस् तथा  ।  
सम्पूज्या हव्यकव्याभ्याम् अन्नेनातिथिबान्धवाः  ॥ ब्र्प्_२२१।१ ॥  
भूतानि भृत्याः सकलाः पशुपक्षिपिपीलिकाः  ।  
भिक्षवो याचमानाश् च ये चान्ये पान्थका गृहे  ॥ ब्र्प्_२२१।२ ॥  
सदाचाररता विप्राः साधुना गृहमेधिना  ।  
पापं भुङ्क्ते समुल्लङ्घ्य नित्यनैमित्तिकीः क्रियाः  ॥ ब्र्प्_२२१।३ ॥  
{मुनय ऊचुः: }  
कथितं भवता विप्र नित्यनैमित्तिकं च यत्  ।  
नित्यं नैमित्तिकं काम्यं त्रिविधं कर्म पौरुषम्  ॥ ब्र्प्_२२१।४ ॥  
सदाचारं मुने श्रोतुम् इच्छामो वदतस् तव  ।  
यं कुर्वन् सुखम् आप्नोति परत्रेह च मानवः  ॥ ब्र्प्_२२१।५ ॥  
{व्यास उवाच: }  
गृहस्थेन सदा कार्यम् आचारपरिरक्षणम्  ।  
न ह्य् आचारविहीनस्य भद्रम् अत्र परत्र वा  ॥ ब्र्प्_२२१।६ ॥  
यज्ञदानतपांसीह पुरुषस्य न भूतये  ।  
भवन्ति यः सदाचारं समुल्लङ्घ्य प्रवर्तते  ॥ ब्र्प्_२२१।७ ॥  
दुराचारो हि पुरुषो नेहायुर् विन्दते महत्  ।  
कार्यो धर्मः सदाचार आचारस्यैव लक्षणम्  ॥ ब्र्प्_२२१।८ ॥  
तस्य स्वरूपं वक्ष्यामि सदाचारस्य भो द्विजाः  ।  
आत्मनैकमना भूत्वा तथैव परिपालयेत्  ॥ ब्र्प्_२२१।९ ॥  
त्रिवर्गसाधने यत्नः कर्तव्यो गृहमेधिना  ।  
तत्संसिद्धौ गृहस्थस्य सिद्धिर् अत्र परत्र च  ॥ ब्र्प्_२२१।१० ॥  
पादेनाप्य् अस्य पारत्र्यं कुर्याच् छ्रेयः स्वम् आत्मवान्  ।  
अर्धेन चात्मभरणं नित्यनैमित्तिकानि च  ॥ ब्र्प्_२२१।११ ॥  
पादेनैव तथाप्य् अस्य मूलभूतं विवर्धयेत्  ।  
एवम् आचरतो विप्रा अर्थः साफल्यम् ऋच्छति  ॥ ब्र्प्_२२१।१२ ॥  
तद्वत् पापनिषेधार्थं धर्मः कार्यो विपश्चिता  ।  
परत्रार्थस् तथैवान्यः कार्यो ऽत्रैव फलप्रदः  ॥ ब्र्प्_२२१।१३ ॥  
प्रत्यवायभयात् कामस् तथान्यश् चाविरोधवान्  ।  
द्विधा कामो ऽपि रचितस् त्रिवर्गायाविरोधकृत्  ॥ ब्र्प्_२२१।१४ ॥  
परस्परानुबन्धांश् च सर्वान् एतान् विचिन्तयेत्  ।  
विपरीतानुबन्धांश् च बुध्यध्वं तान् द्विजोत्तमाः  ॥ ब्र्प्_२२१।१५ ॥  
धर्मो धर्मानुबन्धार्थो धर्मो नात्मार्थपीडकः  ।  
उभाभ्यां च द्विधा कामं तेन तौ च द्विधा पुनः  ॥ ब्र्प्_२२१।१६ ॥  
ब्राह्मे मुहूर्ते बुध्येत धर्मार्थाव् अनुचिन्तयेत्  ।  
समुत्थाय तथाचम्य प्रस्नातो नियतः शुचिः  ॥ ब्र्प्_२२१।१७ ॥  
पूर्वां सन्ध्यां सनक्षत्रां पश्चिमां सदिवाकराम्  ।  
उपासीत यथान्यायं नैनां जह्याद् अनापदि  ॥ ब्र्प्_२२१।१८ ॥  
असत्प्रलापम् अनृतं वाक्पारुष्यं च वर्जयेत्  ।  
असच्छास्त्रम् असद्वादम् असत्सेवां च वै द्विजाः  ॥ ब्र्प्_२२१।१९ ॥  
सायम्प्रातस् तथा होमं कुर्वीत नियतात्मवान्  ।  
नोदयास्तमने चैवम् उदीक्षेत विवस्वतः  ॥ ब्र्प्_२२१।२० ॥  
केशप्रसाधनादर्श- दन्तधावनम् अञ्जनम्  ।  
पूर्वाह्ण एव कार्याणि देवतानां च तर्पणम्  ॥ ब्र्प्_२२१।२१ ॥  
ग्रामावसथतीर्थानां क्षेत्राणां चैव वर्त्मनि  ।  
न विण्मूत्रम् अनुष्ठेयं न च कृष्टे न गोव्रजे  ॥ ब्र्प्_२२१।२२ ॥  
नग्नां परस्त्रियं नेक्षेन् न पश्येद् आत्मनः शकृत्  ।  
उदक्यादर्शनस्पर्शम् एवं सम्भाषणं तथा  ॥ ब्र्प्_२२१।२३ ॥  
नाप्सु मूत्रं पुरीषं वा मैथुनं वा समाचरेत्  ।  
नाधितिष्ठेच् छकृन्मूत्रे केशभस्मसपालिकाः  ॥ ब्र्प्_२२१।२४ ॥  
तुषाङ्गारविशीर्णानि रज्जुवस्त्रादिकानि च  ।  
नाधितिष्ठेत् तथा प्राज्ञः पथि वस्त्राणि वा भुवि  ॥ ब्र्प्_२२१।२५ ॥  
पितृदेवमनुष्याणां भूतानां च तथार्चनम्  ।  
कृत्वा विभवतः पश्चाद् गृहस्थो भोक्तुम् अर्हति  ॥ ब्र्प्_२२१।२६ ॥  
प्राङ्मुखोदङ्मुखो वापि स्वाचान्तो वाग्यतः शुचिः  ।  
भुञ्जीत चान्नं तच्चित्तो ह्य् अन्तर्जानुः सदा नरः  ॥ ब्र्प्_२२१।२७ ॥  
उपघातम् ऋते दोषान् नान्नस्योदीरयेद् बुधः  ।  
प्रत्यक्षलवणं वर्ज्यम् अन्नम् उच्छिष्टम् एव च  ॥ ब्र्प्_२२१।२८ ॥  
न गच्छन् न च तिष्ठन् वै विण्मूत्रोत्सर्गम् आत्मवान्  ।  
कुर्वीत चैवम् उच्छिष्टं न किञ्चिद् अपि भक्षयेत्  ॥ ब्र्प्_२२१।२९ ॥  
उच्छिष्टो नालपेत् किञ्चित् स्वाध्यायं च विवर्जयेत्  ।  
न पश्येच् च रविं चेन्दुं नक्षत्राणि च कामतः  ॥ ब्र्प्_२२१।३० ॥  
भिन्नासनं च शय्यां च भाजनं च विवर्जयेत्  ।  
गुरूणाम् आसनं देयम् अभ्युत्थानादिसत्कृतम्  ॥ ब्र्प्_२२१।३१ ॥  
अनुकूलं तथालापम् अभिकुर्वीत बुद्धिमान्  ।  
तत्रानुगमनं कुर्यात् प्रतिकूलं न सञ्चरेत्  ॥ ब्र्प्_२२१।३२ ॥  
नैकवस्त्रश् च भुञ्जीत न कुर्याद् देवतार्चनम्  ।  
नावाहयेद् द्विजान् अग्नौ होमं कुर्वीत बुद्धिमान्  ॥ ब्र्प्_२२१।३३ ॥  
न स्नायीत नरो नग्नो न शयीत कदाचन  ।  
न पाणिभ्याम् उभाभ्यां तु कण्डूयेत शिरस् तथा  ॥ ब्र्प्_२२१।३४ ॥  
न चाभीक्ष्णं शिरःस्नानं कार्यं निष्कारणं बुधैः  ।  
शिरःस्नातश् च तैलेन नाङ्गं किञ्चिद् उपस्पृशेत्  ॥ ब्र्प्_२२१।३५ ॥  
अनध्यायेषु सर्वेषु स्वाध्यायं च विवर्जयेत्  ।  
ब्राह्मणानलगोसूर्यान् नावमन्येत् कदाचन  ॥ ब्र्प्_२२१।३६ ॥  
उदङ्मुखो दिवा रात्राव् उत्सर्गं दक्षिणामुखः  ।  
आबाधासु यथाकामं कुर्यान् मूत्रपुरीषयोः  ॥ ब्र्प्_२२१।३७ ॥  
दुष्कृतं न गुरोर् ब्रूयात् क्रुद्धं चैनं प्रसादयेत्  ।  
परिवादं न शृणुयाद् अन्येषाम् अपि कुर्वताम्  ॥ ब्र्प्_२२१।३८ ॥  
पन्था देयो ब्राह्मणानां राज्ञो दुःखातुरस्य च  ।  
विद्याधिकस्य गर्भिण्या रोगार्तस्य महीयतः  ॥ ब्र्प्_२२१।३९ ॥  
मूकान्धबधिराणां च मत्तस्योन्मत्तकस्य च  ।  
देवालयं चैद्यतरुं तथैव च चतुष्पथम्  ॥ ब्र्प्_२२१।४० ॥  
विद्याधिकं गुरुं चैव बुधः कुर्यात् प्रदक्षिणम्  ।  
उपानद्वस्त्रमाल्यादि धृतम् अन्यैर् न धारयेत्  ॥ ब्र्प्_२२१।४१ ॥  
चतुर्दश्यां तथाष्टम्यां पञ्चदश्यां च पर्वसु  ।  
तैलाभ्यङ्गं तथा भोगं योषितश् च विवर्जयेत्  ॥ ब्र्प्_२२१।४२ ॥  
नोत्क्षिप्तबाहुजङ्घश् च प्राज्ञस् तिष्ठेत् कदाचन  ।  
न चापि विक्षिपेत् पादौ पादं पादेन नाक्रमेत्  ॥ ब्र्प्_२२१।४३ ॥  
पुंश्चल्याः कृतकार्यस्य बालस्य पतितस्य च  ।  
मर्माभिघातम् आक्रोशं पैशुन्यं च विवर्जयेत्  ॥ ब्र्प्_२२१।४४ ॥  
दम्भाभिमानं तैक्ष्ण्यं च न कुर्वीत विचक्षणः  ।  
मूर्खोन्मत्तव्यसनिनो विरूपान् अपि वा तथा  ॥ ब्र्प्_२२१।४५ ॥  
न्यूनाङ्गांश् चाधनांश् चैव नोपहासेन दूषयेत्  ।  
परस्य दण्डं नोद्यच्छेच् छिक्षार्थं शिष्यपुत्रयोः  ॥ ब्र्प्_२२१।४६ ॥  
तद्वन् नोपविशेत् प्राज्ञः पादेनाकृष्य चासनम्  ।  
संयावं कृशरं मांसं नात्मार्थम् उपसाधयेत्  ॥ ब्र्प्_२२१।४७ ॥  
सायं प्रातश् च भोक्तव्यं कृत्वा चातिथिपूजनम्  ।  
प्राङ्मुखोदङ्मुखो वापि वाग्यतो दन्तधावनम्  ॥ ब्र्प्_२२१।४८ ॥  
कुर्वीत सततं विप्रा वर्जयेद् वर्ज्यवीरुधम्  ।  
नोदक्शिराः स्वपेज् जातु न च प्रत्यक्शिरा नरः  ॥ ब्र्प्_२२१।४९ ॥  
शिरस् त्व् आगस्त्याम् आधाय शयीताथ पुरन्दरीम्  ।  
न तु गन्धवतीष्व् अप्सु शयीत न तथोषसि  ॥ ब्र्प्_२२१।५० ॥  
उपरागे परं स्नानम् ऋते दिनम् उदाहृतम्  ।  
अपमृज्यान् न वस्त्रान्तैर् गात्राण्य् अम्बरपाणिभिः  ॥ ब्र्प्_२२१।५१ ॥  
न चावधूनयेत् केशान् वाससी न च निर्धुनेत्  ।  
अनुलेपनम् आदद्यान् नास्नातः कर्हिचिद् बुधः  ॥ ब्र्प्_२२१।५२ ॥  
न चापि रक्तवासाः स्याच् चित्रासितधरो ऽपि वा  ।  
न च कुर्याद् विपर्यासं वाससोर् नापि भूषयोः  ॥ ब्र्प्_२२१।५३ ॥  
वर्ज्यं च विदशं वस्त्रम् अत्यन्तोपहतं च यत्  ।  
कीटकेशावपन्नं च तथा श्वभिर् अवेक्षितम्  ॥ ब्र्प्_२२१।५४ ॥  
अवलीढं शुना चैव सारोद्धरणदूषितम्  ।  
पृष्ठमांसं वृथामांसं वर्ज्यमांसं च वर्जयेत्  ॥ ब्र्प्_२२१।५५ ॥  
न भक्षयेच् च सततं प्रत्यक्षं लवणं नरः  ।  
वर्ज्यं चिरोषितं विप्राः शुष्कं पर्युषितं च यत्  ॥ ब्र्प्_२२१।५६ ॥  
पिष्टशाकेक्षुपयसां विकारा द्विजसत्तमाः  ।  
तथा मांसविकाराश् च नैव वर्ज्याश् चिरोषिताः  ॥ ब्र्प्_२२१।५७ ॥  
उदयास्तमने भानोः शयनं च विवर्जयेत्  ।  
नास्नातो नैव संविष्टो न चैवान्यमना नरः  ॥ ब्र्प्_२२१।५८ ॥  
न चैव शयने नोर्व्याम् उपविष्टो न शब्दकृत्  ।  
प्रेष्याणाम् अप्रदायाथ न भुञ्जीत कदाचन  ॥ ब्र्प्_२२१।५९ ॥  
भुञ्जीत पुरुषः स्नातः सायम्प्रातर् यथाविधि  ।  
परदारा न गन्तव्याः पुरुषेण विपश्चिता  ॥ ब्र्प्_२२१।६० ॥  
इष्टापूर्तायुषां हन्त्री परदारगतिर् नृणाम्  ।  
नहीदृशम् अनायुष्यं लोके किञ्चन विद्यते  ॥ ब्र्प्_२२१।६१ ॥  
यादृशं पुरुषस्येह परदाराभिमर्शनम्  ।  
देवाग्निपितृकार्याणि तथा गुर्वभिवादनम्  ॥ ब्र्प्_२२१।६२ ॥  
कुर्वीत सम्यग् आचम्य तद्वद् अन्नभुजिक्रियाम्  ।  
अफेनशब्दगन्धाभिर् अद्भिर् अच्छाभिर् आदरात्  ॥ ब्र्प्_२२१।६३ ॥  
आचामेच् चैव तद्वच् च प्राङ्मुखोदङ्मुखो ऽपि वा  ।  
अन्तर्जलाद् आवसथाद् वल्मीकान् मूषिकास्थलात्  ॥ ब्र्प्_२२१।६४ ॥  
कृतशौचावशिष्टाश् च वर्जयेत् पञ्च वै मृदः  ।  
प्रक्षाल्य हस्तौ पादौ च समभ्युक्ष्य समाहितः  ॥ ब्र्प्_२२१।६५ ॥  
अन्तर्जानुस् तथाचामेत् त्रिश् चतुर् वापि वै नरः  ।  
परिमृज्य द्विर् आवर्त्य खानि मूर्धानम् एव च  ॥ ब्र्प्_२२१।६६ ॥  
सम्यग् आचम्य तोयेन क्रियां कुर्वीत वै शुचिः  ।  
क्षुते ऽवलीढे वाते च तथा निष्ठीवनादिषु  ॥ ब्र्प्_२२१।६७ ॥  
कुर्याद् आचमनं स्पर्शे वास्पृष्टस्यार्कदर्शनम्  ।  
कुर्वीतालम्भनं चापि दक्षिणश्रवणस्य च  ॥ ब्र्प्_२२१।६८ ॥  
यथाविभवतो ह्य् एतत् पूर्वाभावे ततः परम्  ।  
न विद्यमाने पूर्वोक्त उत्तरप्राप्तिर् इष्यते  ॥ ब्र्प्_२२१।६९ ॥  
न कुर्याद् दन्तसङ्घर्षं नात्मनो देहताडनम्  ।  
स्वापे ऽध्वनि तथा भुञ्जन् स्वाध्यायं च विवर्जयेत्  ॥ ब्र्प्_२२१।७० ॥  
सन्ध्यायां मैथुनं चापि तथा प्रस्थानम् एव च  ।  
तथापराह्णे कुर्वीत श्रद्धया पितृतर्पणम्  ॥ ब्र्प्_२२१।७१ ॥  
शिरःस्नानं च कुर्वीत दैवं पित्र्यम् अथापि च  ।  
प्राङ्मुखोदङ्मुखो वापि श्मश्रुकर्म च कारयेत्  ॥ ब्र्प्_२२१।७२ ॥  
व्यङ्गिनीं वर्जयेत् कन्यां कुलजां वाप्य् अरोगिणीम्  ।  
उद्वहेत् पितृमात्रोश् च सप्तमीं पञ्चमीं तथा  ॥ ब्र्प्_२२१।७३ ॥  
रक्षेद् दारांस् त्यजेद् ईर्ष्यां तथाह्नि स्वप्नमैथुने  ।  
परोपतापकं कर्म जन्तुपीडां च सर्वदा  ॥ ब्र्प्_२२१।७४ ॥  
उदक्या सर्ववर्णानां वर्ज्या रात्रिचतुष्टयम्  ।  
स्त्रीजन्मपरिहारार्थं पञ्चमीं चापि वर्जयेत्  ॥ ब्र्प्_२२१।७५ ॥  
ततः षष्ठ्यां व्रजेद् रात्र्यां ज्येष्ठयुग्मासु रात्रिषु  ।  
युग्मासु पुत्रा जायन्ते स्त्रियो ऽयुग्मासु रात्रिषु  ॥ ब्र्प्_२२१।७६ ॥  
विधर्मिणो वै पर्वादौ सन्ध्याकालेषु षण्ढकाः  ।  
क्षुरकर्मणि रिक्तां वै वर्जयीत विचक्षणः  ॥ ब्र्प्_२२१।७७ ॥  
ब्रुवताम् अविनीतानां न श्रोतव्यं कदाचन  ।  
न चोत्कृष्टासनं देयम् अनुत्कृष्टस्य चादरात्  ॥ ब्र्प्_२२१।७८ ॥  
क्षुरकर्मणि चान्ते च स्त्रीसम्भोगे च भो द्विजाः  ।  
स्नायीत चैलवान् प्राज्ञः कटभूमिम् उपेत्य च  ॥ ब्र्प्_२२१।७९ ॥  
देववेदद्विजातीनां साधुसत्यमहात्मनाम्  ।  
गुरोः पतिव्रतानां च ब्रह्मयज्ञतपस्विनाम्  ॥ ब्र्प्_२२१।८० ॥  
परिवादं न कुर्वीत परिहासं च भो द्विजाः  ।  
धवलाम्बरसंवीतः सितपुष्पविभूषितः  ॥ ब्र्प्_२२१।८१ ॥  
सदा माङ्गल्यवेषः स्यान् न वामाङ्गल्यवान् भवेत्  ।  
नोद्धतोन्मत्तमूढैश् च नाविनीतैश् च पण्डितः  ॥ ब्र्प्_२२१।८२ ॥  
गच्छेन् मैत्रीम् अशीलेन न वयोजातिदूषितैः  ।  
न चातिव्ययशीलैश् च पुरुषैर् नैव वैरिभिः  ॥ ब्र्प्_२२१।८३ ॥  
कार्याक्षमैर् निन्दितैर् न न चैव विटसङ्गिभिः  ।  
निस्वैर् न वादैकपरैर् नरैश् चान्यैस् तथाधमैः  ॥ ब्र्प्_२२१।८४ ॥  
सुहृद्दीक्षितभूपाल- स्नातकश्वशुरैः सह  ।  
उत्तिष्ठेद् विभवाच् चैनान् अर्चयेद् गृहम् आगतान्  ॥ ब्र्प्_२२१।८५ ॥  
यथाविभवतो विप्राः प्रतिसंवत्सरोषितान्  ।  
सम्यग् गृहे ऽर्चनं कृत्वा यथास्थानम् अनुक्रमात्  ॥ ब्र्प्_२२१।८६ ॥  
सम्पूजयेत् तथा वह्नौ प्रदद्याच् चाहुतीः क्रमात्  ।  
प्रथमां ब्रह्मणे दद्यात् प्रजानां पतये ततः  ॥ ब्र्प्_२२१।८७ ॥  
तृतीयां चैव गृह्येभ्यः कश्यपाय तथापराम्  ।  
ततो ऽनुमतये दद्याद् दद्याद् बहुबलिं ततः  ॥ ब्र्प्_२२१।८८ ॥  
पूर्वं ख्याता मया या तु नित्यक्रमविधौ क्रिया  ।  
वैश्वदेवं ततः कुर्याद् वदत शृणुत द्विजाः  ॥ ब्र्प्_२२१।८९ ॥  
यथास्थानविभागं तु देवान् उद्दिश्य वै पृथक्  ।  
पर्जन्यापोधरित्रीणां दद्यात् तु मणिके त्रयम्  ॥ ब्र्प्_२२१।९० ॥  
वायवे च प्रतिदिशं दिग्भ्यः प्राच्यादिषु क्रमात्  ।  
ब्रह्मणे चान्तरिक्षाय सूर्याय च यथाक्रमात्  ॥ ब्र्प्_२२१।९१ ॥  
विश्वेभ्यश् चैव देवेभ्यो विश्वभूतेभ्य एव च  ।  
उषसे भूतपतये दद्याद् वोत्तरतः शुचिः  ॥ ब्र्प्_२२१।९२ ॥  
स्वधा च नम इत्य् उक्त्वा पितृभ्यश् चैव दक्षिणे  ।  
कृत्वापसव्यं वायव्यां यक्ष्मैतत् तैति संवदन्  ॥ ब्र्प्_२२१।९३ ॥  
अन्नावशेषमिश्रं वै तोयं दद्याद् यथाविधि  ।  
देवानां च ततः कुर्याद् ब्राह्मणानां नमस्क्रियाम्  ॥ ब्र्प्_२२१।९४ ॥  
अङ्गुष्ठोत्तरतो रेखा पाणेर् या दक्षिणस्य च  ।  
एतद् ब्राह्मम् इति ख्यातं तीर्थम् आचमनाय वै  ॥ ब्र्प्_२२१।९५ ॥  
तर्जन्यङ्गुष्ठयोर् अन्तः पित्र्यं तीर्थम् उदाहृतम्  ।  
पितॄणां तेन तोयानि दद्यान् नान्दीमुखाद् ऋते  ॥ ब्र्प्_२२१।९६ ॥  
अङ्गुल्यग्रे तथा दैवं तेन दिव्यक्रियाविधिः  ।  
तीर्थं कनिष्ठिकामूले कायं तत्र प्रजापतेः  ॥ ब्र्प्_२२१।९७ ॥  
एवम् एभिः सदा तीर्थैर् विधानं पितृभिः सह  ।  
सदा कार्याणि कुर्वीत नान्यतीर्थः कदाचन  ॥ ब्र्प्_२२१।९८ ॥  
ब्राह्मेणाचमनं शस्तं पैत्र्यं पित्र्येण सर्वदा  ।  
देवतीर्थेन देवानां प्राजापत्यं जितेन च  ॥ ब्र्प्_२२१।९९ ॥  
नान्दीमुखानां कुर्वीत प्राज्ञः पिण्डोदकक्रियाम्  ।  
प्राजापत्येन तीर्थेन यच् च किञ्चित् प्रजापतेः  ॥ ब्र्प्_२२१।१०० ॥  
युगपज् जलम् अग्निं च बिभृयान् न विचक्षणः  ।  
गुरुदेवपितॄन् विप्रान् न च पादौ प्रसारयेत्  ॥ ब्र्प्_२२१।१०१ ॥  
नाचक्षीत धयन्तीं गां जलं नाञ्जलिना पिबेत्  ।  
शौचकालेषु सर्वेषु गुरुष्व् अल्पेषु वा पुनः  ।  
न विलम्बेत मेधावी न मुखेनानलं धमेत्  ॥ ब्र्प्_२२१।१०२ ॥  
तत्र विप्रा न वस्तव्यं यत्र नास्ति चतुष्टयम्  ।  
ऋणप्रदाता वैद्यश् च श्रोत्रियः सजला नदी  ॥ ब्र्प्_२२१।१०३ ॥  
जितभृत्यो नृपो यत्र बलवान् धर्मतत्परः  ।  
तत्र नित्यं वसेत् प्राज्ञः कुतः कुनृपतौ सुखम्  ॥ ब्र्प्_२२१।१०४ ॥  
पौराः सुसंहता यत्र सततं न्यायवर्तिनः  ।  
शान्तामत्सरिणो लोकास् तत्र वासः सुखोदयः  ॥ ब्र्प्_२२१।१०५ ॥  
यस्मिन् कृषीवला राष्ट्रे प्रायशो नातिमानिनः  ।  
यत्रौषधान्य् अशेषाणि वसेत् तत्र विचक्षणः  ॥ ब्र्प्_२२१।१०६ ॥  
तत्र विप्रा न वस्तव्यं यत्रैतत् त्रितयं सदा  ।  
जिगीषुः पूर्ववैरश् च जनश् च सततोत्सवः  ॥ ब्र्प्_२२१।१०७ ॥  
वसेन् नित्यं सुशीलेषु सहचारिषु पण्डितः  ।  
यत्राप्रधृष्यो नृपतिर् यत्र सस्यप्रदा मही  ॥ ब्र्प्_२२१।१०८ ॥  
इत्य् एतत् कथितं विप्रा मया वो हितकाम्यया  ।  
अतःपरं प्रवक्ष्यामि भक्ष्यभोज्यविधिक्रियाम्  ॥ ब्र्प्_२२१।१०९ ॥  
भोज्यम् अन्नं पर्युषितं स्नेहाक्तं चिरसम्भृतम्  ।  
अस्नेहा अपि गोधूम- यवगोरसविक्रियाः  ॥ ब्र्प्_२२१।११० ॥  
शशकः कच्छपो गोधा श्वाविन् मत्स्यो ऽथ शल्यकः  ।  
भक्ष्याश् चैते तथा वर्ज्यौ ग्रामशूकरकुक्कुटौ  ॥ ब्र्प्_२२१।१११ ॥  
पितृदेवादिशेषं च श्राद्धे ब्राह्मणकाम्यया  ।  
प्रोक्षितं चौषधार्थं च खादन् मांसं न दुष्यति  ॥ ब्र्प्_२२१।११२ ॥  
शङ्खाश्मस्वर्णरूप्याणां रज्जूनाम् अथ वाससाम्  ।  
शाकमूलफलानां च तथा विदलचर्मणाम्  ॥ ब्र्प्_२२१।११३ ॥  
मणिवस्त्रप्रवालानां तथा मुक्ताफलस्य च  ।  
पात्राणां चमसानां च अम्बुना शौचम् इष्यते  ॥ ब्र्प्_२२१।११४ ॥  
तथाश्मकानां तोयेन अश्मसङ्घर्षणेन च  ।  
सस्नेहानां च पात्राणां शुद्धिर् उष्णेन वारिणा  ॥ ब्र्प्_२२१।११५ ॥  
शूर्पाणाम् अजिनानां च मुशलोलूखलस्य च  ।  
संहतानां च वस्त्राणां प्रोक्षणात् सञ्चयस्य च  ॥ ब्र्प्_२२१।११६ ॥  
वल्कलानाम् अशेषाणाम् अम्बुमृच्छौचम् इष्यते  ।  
आविकानां समस्तानां केशानां चैवम् इष्यते  ॥ ब्र्प्_२२१।११७ ॥  
सिद्धार्थकानां कल्केन तिलकल्केन वा पुनः  ।  
शोधनं चैव भवति उपघातवतां सदा  ॥ ब्र्प्_२२१।११८ ॥  
तथा कार्पासिकानां च शुद्धिः स्याज् जलभस्मना  ।  
दारुदन्तास्थिशृङ्गाणां तक्षणाच् छुद्धिर् इष्यते  ॥ ब्र्प्_२२१।११९ ॥  
पुनः पाकेन भाण्डानां पार्थिवानाम् अमेध्यता  ।  
शुद्धं भैक्ष्यं कारुहस्तः पण्यं योषिन्मुखं तथा  ॥ ब्र्प्_२२१।१२० ॥  
रथ्यागमनविज्ञानं दासवर्गेण संस्कृतम्  ।  
प्राक्प्रशस्तं चिरातीतम् अनेकान्तरितं लघु  ॥ ब्र्प्_२२१।१२१ ॥  
अन्तः प्रभूतं बालं च वृद्धान्तरविचेष्टितम्  ।  
कर्मान्तागारशालाश् च स्तनद्वयं शुचि स्त्रियाः  ॥ ब्र्प्_२२१।१२२ ॥  
शुचयश् च तथैवापः स्रवन्त्यो गन्धवर्जिताः  ।  
भूमिर् विशुध्यते कालाद् दाहमार्जनगोकुलैः  ॥ ब्र्प्_२२१।१२३ ॥  
लेपाद् उल्लेखनात् सेकाद् वेश्म सम्मार्जनादिना  ।  
केशकीटावपन्ने च गोघ्राते मक्षिकान्विते  ॥ ब्र्प्_२२१।१२४ ॥  
मृदम्बु भस्म चाप्य् अन्ने प्रक्षेप्तव्यं विशुद्धये  ।  
औदुम्बराणाम् अम्लेन वारिणा त्रपुसीसयोः  ॥ ब्र्प्_२२१।१२५ ॥  
भस्माम्बुभिश् च कांस्यानां शुद्धिः प्लावो द्रवस्य च  ।  
अमेध्याक्तस्य मृत्तोयैर् गन्धापहरणेन च  ॥ ब्र्प्_२२१।१२६ ॥  
अन्येषां चैव द्रव्याणां वर्णगन्धांश् च हारयेत्  ।  
शुचि मांसं तु चाण्डाल- क्रव्यादैर् विनिपातितम्  ॥ ब्र्प्_२२१।१२७ ॥  
रथ्यागतं च तैलादि शुचि गोतृप्तिदं पयः  ।  
रजो ऽग्निर् अश्वगोछाया रश्मयः पवनो मही  ॥ ब्र्प्_२२१।१२८ ॥  
विप्लुषो मक्षिकाद्याश् च दुष्टसङ्गाद् अदोषिणः  ।  
अजाश्वं मुखतो मेध्यं न गोर् वत्सस्य चाननम्  ॥ ब्र्प्_२२१।१२९ ॥  
मातुः प्रस्रवणे मेध्यं शकुनिः फलपातने  ।  
आसनं शयनं यानं तटौ नद्यास् तृणानि च  ॥ ब्र्प्_२२१।१३० ॥  
सोमसूर्यांशुपवनैः शुध्यन्ते तानि पण्यवत्  ।  
रथ्यापसर्पणे स्नाने क्षुत्पानानां च कर्मसु  ॥ ब्र्प्_२२१।१३१ ॥  
आचामेत यथान्यायं वाससः परिधापने  ।  
स्पृष्टानाम् अथ संस्पर्शैर् द्विरथ्याकर्दमाम्भसि  ॥ ब्र्प्_२२१।१३२ ॥  
पक्वेष्टकचितानां च मेध्यता वायुसंश्रयात्  ।  
प्रभूतोपहताद् अन्नाद् अग्रम् उद्धृत्य सन्त्यजेत्  ॥ ब्र्प्_२२१।१३३ ॥  
शेषस्य प्रोक्षणं कुर्याद् आचम्याद्भिस् तथा मृदा  ।  
उपवासस् त्रिरात्रं तु दुष्टभक्ताशिनो भवेत्  ॥ ब्र्प्_२२१।१३४ ॥  
अज्ञाने ज्ञानपूर्वे तु तद्दोषोपशमे न तु  ।  
उदक्यां वावलग्नां च सूतिकान्त्यावसायिनः  ॥ ब्र्प्_२२१।१३५ ॥  
स्पृष्ट्वा स्नायीत शौचार्थं तथैव मृतहारिणः  ।  
नारं स्पृष्ट्वास्थि सस्नेहं स्नात्वा विप्रो विशुध्यति  ॥ ब्र्प्_२२१।१३६ ॥  
आचम्यैव तु निःस्नेहं गाम् आलभ्यार्कम् ईक्ष्य वा  ।  
न लङ्घयेत् तथैवाथ ष्ठीवनोद्वर्तनानि च  ॥ ब्र्प्_२२१।१३७ ॥  
गृहाद् उच्छिष्टविण्मूत्रं पादाम्भस् तत् क्षिपेद् बहिः  ।  
पञ्चपिण्डान् अनुद्धृत्य न स्नायात् परवारिणि  ॥ ब्र्प्_२२१।१३८ ॥  
स्नायीत देवखातेषु गङ्गाह्रदसरित्सु च  ।  
नोद्यानादौ विकालेषु प्राज्ञस् तिष्ठेत् कदाचन  ॥ ब्र्प्_२२१।१३९ ॥  
नालपेज् जनविद्विष्टान् वीरहीनास् तथा स्त्रियः  ।  
देवतापितृसच्छास्त्र- यज्विसन्न्यासिनिन्दकैः  ॥ ब्र्प्_२२१।१४० ॥  
कृत्वा तु स्पर्शनालापं शुध्यत्य् अर्कावलोकनात्  ।  
अवलोक्य तथोदक्यां सन्न्यस्तं पतितं शवम्  ॥ ब्र्प्_२२१।१४१ ॥  
विधर्मिसूतिकाषण्ढ- विवस्त्रान्त्यावसायिनः  ।  
मृतनिर्यातकांश् चैव परदाररताश् च ये  ॥ ब्र्प्_२२१।१४२ ॥  
एतद् एव हि कर्तव्यं प्राज्ञैः शोधनम् आत्मनः  ।  
अभोज्यभिक्षुपाखण्ड- मार्जारखरकुक्कुटान्  ॥ ब्र्प्_२२१।१४३ ॥  
पतितापविद्धचाण्डाल- मृताहारांश् च धर्मवित्  ।  
संस्पृश्य शुध्यते स्नानाद् उदक्याग्रामशूकरौ  ॥ ब्र्प्_२२१।१४४ ॥  
तद्वच् च सूतिकाशौच- दूषितौ पुरुषाव् अपि  ।  
यस्य चानुदिनं हानिर् गृहे नित्यस्य कर्मणः  ॥ ब्र्प्_२२१।१४५ ॥  
यश् च ब्राह्मणसन्त्यक्तः किल्बिषाशी नराधमः  ।  
नित्यस्य कर्मणो हानिं न कुर्वीत कदाचन  ॥ ब्र्प्_२२१।१४६ ॥  
तस्य त्व् अकरणं वक्ष्ये केवलं मृतजन्मसु  ।  
दशाहं ब्राह्मणस् तिष्ठेद् दानहोमविवर्जितः  ॥ ब्र्प्_२२१।१४७ ॥  
क्षत्रियो द्वादशाहं च वैश्यो मासार्धम् एव च  ।  
शूद्रश् च मासम् आसीत निजकर्मविवर्जितः  ॥ ब्र्प्_२२१।१४८ ॥  
ततः परं निजं कर्म कुर्युः सर्वे यथोचितम्  ।  
प्रेताय सलिलं देयं बहिर् गत्वा तु गोत्रकैः  ॥ ब्र्प्_२२१।१४९ ॥  
प्रथमे ऽह्नि चतुर्थे च सप्तमे नवमे तथा  ।  
तस्यास्थिसञ्चयः कार्यश् चतुर्थे ऽहनि गोत्रकैः  ॥ ब्र्प्_२२१।१५० ॥  
ऊर्ध्वं सञ्चयनात् तेषाम् अङ्गस्पर्शो विधीयते  ।  
गोत्रकैस् तु क्रियाः सर्वाः कार्याः सञ्चयनात् परम्  ॥ ब्र्प्_२२१।१५१ ॥  
स्पर्श एव सपिण्डानां मृताहनि तथोभयोः  ।  
अन्वर्थम् इच्छया शस्त्र- रज्जुबन्धनवह्निषु  ॥ ब्र्प्_२२१।१५२ ॥  
विषप्रतापादिमृते प्रायानाशकयोर् अपि  ।  
बाले देशान्तरस्थे च तथा प्रव्रजिते मृते  ॥ ब्र्प्_२२१।१५३ ॥  
सद्यः शौचं मनुष्याणां त्र्यहम् उक्तम् अशौचकम्  ।  
सपिण्डानां सपिण्डस् तु मृते ऽन्यस्मिन् मृतो यदि  ॥ ब्र्प्_२२१।१५४ ॥  
पूर्वशौचं समाख्यातं कार्यास् तत्र दिनक्रियाः  ।  
एष एव विधिर् दृष्टो जन्मन्य् अपि हि सूतके  ॥ ब्र्प्_२२१।१५५ ॥  
सपिण्डानां सपिण्डेषु यथावत् सोदकेषु च  ।  
पुत्रे जाते पितुः स्नानं सचैलस्य विधीयते  ॥ ब्र्प्_२२१।१५६ ॥  
तत्रापि यदि वान्यस्मिन्न् अनुयातस् ततः परम्  ।  
तत्रापि शुद्धिर् उदिता पूर्वजन्मवतो दिनैः  ॥ ब्र्प्_२२१।१५७ ॥  
दशद्वादशमासार्ध- माससङ्ख्यैर् दिनैर् गतैः  ।  
स्वाः स्वाः कर्मक्रियाः कुर्युः सर्वे वर्णा यथाविधि  ॥ ब्र्प्_२२१।१५८ ॥  
प्रेतम् उद्दिश्य कर्तव्यम् एकोद्दिष्टम् अतः परम्  ।  
दानानि चैव देयानि ब्राह्मणेभ्यो मनीषिभिः  ॥ ब्र्प्_२२१।१५९ ॥  
यद् यद् इष्टतमं लोके यच् चास्य दयितं गृहे  ।  
तत् तद् गुणवते देयं तद् एवाक्षयम् इच्छता  ॥ ब्र्प्_२२१।१६० ॥  
पूर्णैस् तु दिवसैः स्पृष्ट्वा सलिलं वाहनायुधैः  ।  
दत्तप्रेतोदपिण्डाश् च सर्वे वर्णाः कृतक्रियाः  ॥ ब्र्प्_२२१।१६१ ॥  
कुर्युः समग्राः शुचिनः परत्रेह च भूतये  ।  
अध्येतव्या त्रयी नित्यं भवितव्यं विपश्चिता  ॥ ब्र्प्_२२१।१६२ ॥  
धर्मतो धनम् आहार्यं यष्टव्यं चापि यत्नतः  ।  
येन प्रकुपितो नात्मा जुगुप्साम् एति भो द्विजाः  ॥ ब्र्प्_२२१।१६३ ॥  
तत् कर्तव्यम् अशङ्केन यन् न गोप्यं महाजनैः  ।  
एवम् आचरतो विप्राः पुरुषस्य गृहे सतः  ॥ ब्र्प्_२२१।१६४ ॥  
धर्मार्थकामं सम्प्राप्य परत्रेह च शोभनम्  ।  
इदं रहस्यम् आयुष्यं धन्यं बुद्धिविवर्धनम्  ॥ ब्र्प्_२२१।१६५ ॥  
सर्वपापहरं पुण्यं श्रीपुष्ट्यारोग्यदं शिवम्  ।  
यशःकीर्तिप्रदं नॄणां तेजोबलविवर्धनम्  ॥ ब्र्प्_२२१।१६६ ॥  
अनुष्ठेयं सदा पुम्भिः स्वर्गसाधनम् उत्तमम्  ।  
ब्राह्मणैः क्षत्रियैर् वैश्यैः शूद्रैश् च मुनिसत्तमाः  ॥ ब्र्प्_२२१।१६७ ॥  
ज्ञातव्यं सुप्रयत्नेन सम्यक् श्रेयोभिकाङ्क्षिभिः  ।  
ज्ञात्वैव यः सदा कालम् अनुष्ठानं करोति वै  ॥ ब्र्प्_२२१।१६८ ॥  
सर्वपापविनिर्मुक्तः स्वर्गलोके महीयते  ।  
सारात् सारतरं चेदम् आख्यातं द्विजसत्तमाः  ॥ ब्र्प्_२२१।१६९ ॥  
श्रुतिस्मृत्युदितं धर्मं न देयं यस्य कस्यचित्  ।  
न नास्तिकाय दातव्यं न दुष्टमतये द्विजाः  ।  
न दाम्भिकाय मूर्खाय न कुतर्कप्रलापिने  ॥ ब्र्प्_२२१।१७० ॥  
{मुनय ऊचुः: }  
श्रोतुम् इच्छामहे ब्रह्मन् वर्णधर्मान् विशेषतः  ।  
चतुराश्रमधर्मांश् च द्विजवर्य ब्रवीहि तान्  ॥ ब्र्प्_२२२।१ ॥  
{व्यास उवाच: }  
ब्राह्मणक्षत्रियविशां शूद्राणां च यथाक्रमम्  ।  
शृणुध्वं संयता भूत्वा वर्णधर्मान् मयोदितान्  ॥ ब्र्प्_२२२।२ ॥  
दानदयातपोदेव- यज्ञस्वाध्यायतत्परः  ।  
नित्योदकी भवेद् विप्रः कुर्याच् चाग्निपरिग्रहम्  ॥ ब्र्प्_२२२।३ ॥  
वृत्त्यर्थं याजयेत् त्व् अन्यान् द्विजान् अध्यापयेत् तथा  ।  
कुर्यात् प्रतिग्रहादानं यज्ञार्थं ज्ञानतो द्विजाः  ॥ ब्र्प्_२२२।४ ॥  
सर्वलोकहितं कुर्यान् नाहितं कस्यचिद् द्विजाः  ।  
मैत्री समस्तसत्त्वेषु ब्राह्मणस्योत्तमं धनम्  ॥ ब्र्प्_२२२।५ ॥  
गवि रत्ने च पारक्ये समबुद्धिर् भवेद् द्विजाः  ।  
ऋताव् अभिगमः पत्न्यां शस्यते वास्य भो द्विजाः  ॥ ब्र्प्_२२२।६ ॥  
दानानि दद्याद् इच्छातो द्विजेभ्यः क्षत्रियो ऽपि हि  ।  
यजेच् च विविधैर् यज्ञैर् अधीयीत च भो द्विजाः  ॥ ब्र्प्_२२२।७ ॥  
शस्त्राजीवो महीरक्षा प्रवरा तस्य जीविका  ।  
तस्यापि प्रथमे कल्पे पृथिवीपरिपालनम्  ॥ ब्र्प्_२२२।८ ॥  
धरित्रीपालनेनैव कृतकृत्या नराधिपाः  ।  
भवन्ति नृपते रक्षा यतो यज्ञादिकर्मणाम्  ॥ ब्र्प्_२२२।९ ॥  
दुष्टानां शासनाद् राजा शिष्टानां परिपालनात्  ।  
प्राप्नोत्य् अभिमतांल् लोकान् वर्णसंस्थापको नृपः  ॥ ब्र्प्_२२२।१० ॥  
पाशुपाल्यं वणिज्यां च कृषिं च मुनिसत्तमाः  ।  
वैश्याय जीविकां ब्रह्मा ददौ लोकपितामहः  ॥ ब्र्प्_२२२।११ ॥  
तस्याप्य् अध्ययनं यज्ञो दानं धर्मश् च शस्यते  ।  
नित्यनैमित्तिकादीनाम् अनुष्ठानं च कर्मणाम्  ॥ ब्र्प्_२२२।१२ ॥  
द्विजातिसंश्रयं कर्म तदर्थं तेन पोषणम्  ।  
क्रयविक्रयजैर् वापि धनैः कारुभवैस् तु वा  ॥ ब्र्प्_२२२।१३ ॥  
दानं दद्याच् च शूद्रो ऽपि पाकयज्ञैर् यजेत च  ।  
पित्र्यादिकं च वै सर्वं शूद्रः कुर्वीत तेन वै  ॥ ब्र्प्_२२२।१४ ॥  
भृत्यादिभरणार्थाय सर्वेषां च परिग्रहाः  ।  
ऋतुकालाभिगमनं स्वदारेषु द्विजोत्तमाः  ॥ ब्र्प्_२२२।१५ ॥  
दया समस्तभूतेषु तितिक्षा नाभिमानिता  ।  
सत्यं शौचम् अनायासो मङ्गलं प्रियवादिता  ॥ ब्र्प्_२२२।१६ ॥  
मैत्री चैवास्पृहा तद्वद् अकार्पण्यं द्विजोत्तमाः  ।  
अनसूया च सामान्या वर्णानां कथिता गुणाः  ॥ ब्र्प्_२२२।१७ ॥  
आश्रमाणां च सर्वेषाम् एते सामान्यलक्षणाः  ।  
गुणास् तथोपधर्माश् च विप्रादीनाम् इमे द्विजाः  ॥ ब्र्प्_२२२।१८ ॥  
क्षात्रं कर्म द्विजस्योक्तं वैश्यकर्म तथापदि  ।  
राजन्यस्य च वैश्योक्तं शूद्रकर्माणि चैतयोः  ॥ ब्र्प्_२२२।१९ ॥  
ससामर्थ्ये सति त्याज्यम् उभाभ्याम् अपि च द्विजाः  ।  
तद् एवापदि कर्तव्यं न कुर्यात् कर्मसङ्करम्  ॥ ब्र्प्_२२२।२० ॥  
इत्य् एते कथिता विप्रा वर्णधर्मा मयाद्य वै  ।  
धर्मम् आश्रमिणां सम्यग् ब्रुवतो ऽपि निबोधत  ॥ ब्र्प्_२२२।२१ ॥  
बालः कृतोपनयनो वेदाहरणतत्परः  ।  
गुरोर् गेहे वसन् विप्रा ब्रह्मचारी समाहितः  ॥ ब्र्प्_२२२।२२ ॥  
शौचाचाररतस् तत्र कार्यं शुश्रूषणं गुरोः  ।  
व्रतानि चरता ग्राह्यो वेदश् च कृतबुद्धिना  ॥ ब्र्प्_२२२।२३ ॥  
उभे सन्ध्ये रविं विप्रास् तथैवाग्निं समाहितः  ।  
उपतिष्ठेत् तथा कुर्याद् गुरोर् अप्य् अभिवादनम्  ॥ ब्र्प्_२२२।२४ ॥  
स्थिते तिष्ठेद् व्रजेद् याति नीचैर् आसीत चासिते  ।  
शिष्यो गुरौ द्विजश्रेष्ठाः प्रतिकूलं च सन्त्यजेत्  ॥ ब्र्प्_२२२।२५ ॥  
तेनैवोक्तं पठेद् वेदं नान्यचित्तः पुरस्थितः  ।  
अनुज्ञातं च भिक्षान्नम् अश्नीयाद् गुरुणा ततः  ॥ ब्र्प्_२२२।२६ ॥  
अवगाहेद् अपः पूर्वम् आचार्येणावगाहिताः  ।  
समिज्जलादिकं चास्य कल्यकल्यम् उपानयेत्  ॥ ब्र्प्_२२२।२७ ॥  
गृहीतग्राह्यवेदश् च ततो ऽनुज्ञाम् अवाप्य वै  ।  
गार्हस्थ्यम् आवसेत् प्राज्ञो निष्पन्नगुरुनिष्कृतिः  ॥ ब्र्प्_२२२।२८ ॥  
विधिनावाप्तदारस् तु धनं प्राप्य स्वकर्मणा  ।  
गृहस्थकार्यम् अखिलं कुर्याद् विप्राः स्वशक्तितः  ॥ ब्र्प्_२२२।२९ ॥  
निर्वापेण पितॄन् अर्च्य यज्ञैर् देवांस् तथातिथीन्  ।  
अन्नैर् मुनींश् च स्वाध्यायैर् अपत्येन प्रजापतिम्  ॥ ब्र्प्_२२२।३० ॥  
बलिकर्मणा भूतानि वाक्सत्येनाखिलं जगत्  ।  
प्राप्नोति लोकान् पुरुषो निजकर्मसमार्जितान्  ॥ ब्र्प्_२२२।३१ ॥  
भिक्षाभुजश् च ये केचित् परिव्राड् ब्रह्मचारिणः  ।  
ते ऽप्य् अत्र प्रतितिष्ठन्ति गार्हस्थ्यं तेन वै परम्  ॥ ब्र्प्_२२२।३२ ॥  
वेदाहरणकार्येण तीर्थस्नानाय च द्विजाः  ।  
अटन्ति वसुधां विप्राः पृथिवीदर्शनाय च  ॥ ब्र्प्_२२२।३३ ॥  
अनिकेता ह्य् अनाहारा ये तु सायङ्गृहास् तु ते  ।  
तेषां गृहस्थः सततं प्रतिष्ठा योनिर् उच्यते  ॥ ब्र्प्_२२२।३४ ॥  
तेषां स्वागतदानानि वक्तव्यं मधुरं सदा  ।  
गृहागतानां दद्याच् च शयनासनभोजनम्  ॥ ब्र्प्_२२२।३५ ॥  
अतिथिर् यस्य भग्नाशो गृहात् प्रतिनिवर्तते  ।  
स दत्त्वा दुष्कृतं तस्मै पुण्यम् आदाय गच्छति  ॥ ब्र्प्_२२२।३६ ॥  
अवज्ञानम् अहङ्कारो दम्भश् चापि गृहे सतः  ।  
परिवादोपघातौ च पारुष्यं च न शस्यते  ॥ ब्र्प्_२२२।३७ ॥  
यश् च सम्यक् करोत्य् एवं गृहस्थः परमं विधिम्  ।  
सर्वबन्धविनिर्मुक्तो लोकान् आप्नोति चोत्तमान्  ॥ ब्र्प्_२२२।३८ ॥  
वयःपरिणतौ विप्राः कृतकृत्यो गृहाश्रमी  ।  
पुत्रेषु भार्यां निक्षिप्य वनं गच्छेत् सहैव वा  ॥ ब्र्प्_२२२।३९ ॥  
पर्णमूलफलाहारः केशश्मश्रुजटाधरः  ।  
भूमिशायी भवेत् तत्र मुनिः सर्वातिथिर् द्विजाः  ॥ ब्र्प्_२२२।४० ॥  
चर्मकाशकुशैः कुर्यात् परिधानोत्तरीयके  ।  
तद्वत् त्रिषवणं स्नानं शस्तम् अस्य द्विजोत्तमाः  ॥ ब्र्प्_२२२।४१ ॥  
देवताभ्यर्चनं होमः सर्वाभ्यागतपूजनम्  ।  
भिक्षा बलिप्रदानं तु शस्तम् अस्य प्रशस्यते  ॥ ब्र्प्_२२२।४२ ॥  
वन्यस्नेहेन गात्राणाम् अभ्यङ्गश् चापि शस्यते  ।  
तपस्या तस्य विप्रेन्द्राः शीतोष्णादिसहिष्णुता  ॥ ब्र्प्_२२२।४३ ॥  
यस् त्व् एता नियतश् चर्या वानप्रस्थश् चरेन् मुनिः  ।  
स दहत्य् अग्निवद् दोषाञ् जयेल् लोकांश् च शाश्वतान्  ॥ ब्र्प्_२२२।४४ ॥  
चतुर्थश् चाश्रमो भिक्षोः प्रोच्यते यो मनीषिभिः  ।  
तस्य स्वरूपं गदतो बुध्यध्वं मम सत्तमाः  ॥ ब्र्प्_२२२।४५ ॥  
पुत्रद्रव्यकलत्रेषु त्यजेत् स्नेहं द्विजोत्तमाः  ।  
चतुर्थम् आश्रमस्थानं गच्छेन् निर्धूतमत्सरः  ॥ ब्र्प्_२२२।४६ ॥  
त्रैवर्णिकांस् त्यजेत् सर्वान् आरम्भान् द्विजसत्तमाः  ।  
मित्रादिषु समो मैत्रः समस्तेष्व् एव जन्तुषु  ॥ ब्र्प्_२२२।४७ ॥  
जरायुजाण्डजादीनां वाङ्मनःकर्मभिः क्वचित्  ।  
युक्तः कुर्वीत न द्रोहं सर्वसङ्गांश् च वर्जयेत्  ॥ ब्र्प्_२२२।४८ ॥  
एकरात्रस्थितिर् ग्रामे पञ्चरात्रस्थितिः पुरे  ।  
तथा प्रीतिर् न तिर्यक्षु द्वेषो वा नास्य जायते  ॥ ब्र्प्_२२२।४९ ॥  
प्राणयात्रानिमित्तं च व्यङ्गारे ऽभुक्तवज्जने  ।  
काले प्रशस्तवर्णानां भिक्षार्थी पर्यटेद् गृहान्  ॥ ब्र्प्_२२२।५० ॥  
अलाभे न विषादी स्याल् लाभे नैव च हर्षयेत्  ।  
प्राणयात्रिकमात्रः स्यान् मात्रासङ्गाद् विनिर्गतः  ॥ ब्र्प्_२२२।५१ ॥  
अतिपूजितलाभांस् तु जुगुप्सं चैव सर्वतः  ।  
अतिपूजितलाभैस् तु यतिर् मुक्तो ऽपि बध्यते  ॥ ब्र्प्_२२२।५२ ॥  
कामः क्रोधस् तथा दर्पो लोभमोहादयश् च ये  ।  
तांस् तु दोषान् परित्यज्य परिव्राण् निर्ममो भवेत्  ॥ ब्र्प्_२२२।५३ ॥  
अभयं सर्वसत्त्वेभ्यो दत्त्वा यश् चरते महीम्  ।  
तस्य देहाद् विमुक्तस्य भयं नोत्पद्यते क्वचित्  ॥ ब्र्प्_२२२।५४ ॥  
कृत्वाग्निहोत्रं स्वशरीरसंस्थं  ब्र्प्_२२२।५५अ  
शारीरम् अग्निं स्वमुखे जुहोति  ब्र्प्_२२२।५५ब्  
विप्रस् तु भिक्षोपगतैर् हविर्भिश्  ब्र्प्_२२२।५५च्  
चिताग्निना स व्रजति स्म लोकान्  ब्र्प्_२२२।५५द्  
मोक्षाश्रमं यश् चरते यथोक्तं  ब्र्प्_२२२।५६अ  
शुचिश् च सङ्कल्पितबुद्धियुक्तः  ब्र्प्_२२२।५६ब्  
अनिन्धनं ज्योतिर् इव प्रशान्तं  ब्र्प्_२२२।५६च्  
स ब्रह्मलोकं व्रजति द्विजातिः  ब्र्प्_२२२।५६द्  
{मुनय ऊचुः: }  
सर्वज्ञस् त्वं महाभाग सर्वभूतहिते रतः  ।  
भूतं भव्यं भविष्यं च न ते ऽस्त्य् अविदितं मुने  ॥ ब्र्प्_२२३।१ ॥  
कर्मणा केन वर्णानाम् अधमा जायते गतिः  ।  
उत्तमा च भवेत् केन ब्रूहि तेषां महामते  ॥ ब्र्प्_२२३।२ ॥  
शूद्रस् तु कर्मणा केन ब्राह्मणत्वं च गच्छति  ।  
श्रोतुम् इच्छामहे केन ब्राह्मणः शूद्रताम् इयात्  ॥ ब्र्प्_२२३।३ ॥  
{व्यास उवाच: }  
हिमवच्छिखरे रम्ये नानाधातुविभूषिते  ।  
नानाद्रुमलताकीर्णे नानाश्चर्यसमन्विते  ॥ ब्र्प्_२२३।४ ॥  
तत्र स्थितं महादेवं त्रिपुरघ्नं त्रिलोचनम्  ।  
शैलराजसुता देवी प्रणिपत्य सुरेश्वरम्  ॥ ब्र्प्_२२३।५ ॥  
इमं प्रश्नं पुरा विप्रा अपृच्छच् चारुलोचना  ।  
तद् अहं सम्प्रवक्ष्यामि शृणुध्वं मम सत्तमाः  ॥ ब्र्प्_२२३।६ ॥  
{उमोवाच: }  
भगवन् भगनेत्रघ्न पूष्णो दन्तविनाशन  ।  
दक्षक्रतुहर त्र्यक्ष संशयो मे महान् अयम्  ॥ ब्र्प्_२२३।७ ॥  
चातुर्वर्ण्यं भगवता पूर्वं सृष्टं स्वयम्भुवा  ।  
केन कर्मविपाकेन वैश्यो गच्छति शूद्रताम्  ॥ ब्र्प्_२२३।८ ॥  
वैश्यो वा क्षत्रियः केन द्विजो वा क्षत्रियो भवेत्  ।  
प्रतिलोमे कथं देव शक्यो धर्मो निवर्तितुम्  ॥ ब्र्प्_२२३।९ ॥  
केन वा कर्मणा विप्रः शूद्रयोनौ प्रजायते  ।  
क्षत्रियः शूद्रताम् एति केन वा कर्मणा विभो  ॥ ब्र्प्_२२३।१० ॥  
एतं मे संशयं देव वद भूतपते ऽनघ  ।  
त्रयो वर्णाः प्रकृत्येह कथं ब्राह्मण्यम् आप्नुयुः  ॥ ब्र्प्_२२३।११ ॥  
{शिव उवाच: }  
ब्राह्मण्यं देवि दुष्प्रापं निसर्गाद् ब्राह्मणः शुभे  ।  
क्षत्रियो वैश्यशूद्रौ वा निसर्गाद् इति मे मतिः  ॥ ब्र्प्_२२३।१२ ॥  
कर्मणा दुष्कृतेनेह स्थानाद् भ्रश्यति स द्विजः  ।  
श्रेष्ठं वर्णम् अनुप्राप्य तस्माद् आक्षिप्यते पुनः  ॥ ब्र्प्_२२३।१३ ॥  
स्थितो ब्राह्मणधर्मेण ब्राह्मण्यम् उपजीवति  ।  
क्षत्रियो वाथ वैश्यो वा ब्रह्मभूयं स गच्छति  ॥ ब्र्प्_२२३।१४ ॥  
यश् च विप्रत्वम् उत्सृज्य क्षत्रधर्मान् निषेवते  ।  
ब्राह्मण्यात् स परिभ्रष्टः क्षत्रयोनौ प्रजायते  ॥ ब्र्प्_२२३।१५ ॥  
वैश्यकर्म च यो विप्रो लोभमोहव्यपाश्रयः  ।  
ब्राह्मण्यं दुर्लभं प्राप्य करोत्य् अल्पमतिः सदा  ॥ ब्र्प्_२२३।१६ ॥  
स द्विजो वैश्यताम् एति वैश्यो वा शूद्रताम् इयात्  ।  
स्वधर्मात् प्रच्युतो विप्रस् ततः शूद्रत्वम् आप्नुयात्  ॥ ब्र्प्_२२३।१७ ॥  
तत्रासौ निरयं प्राप्तो वर्णभ्रष्टो बहिष्कृतः  ।  
ब्रह्मलोकात् परिभ्रष्टः शूद्रयोनौ प्रजायते  ॥ ब्र्प्_२२३।१८ ॥  
क्षत्रियो वा महाभागे वैश्यो वा धर्मचारिणि  ।  
स्वानि कर्माण्य् अपाकृत्य शूद्रकर्म निषेवते  ॥ ब्र्प्_२२३।१९ ॥  
स्वस्थानात् स परिभ्रष्टो वर्णसङ्करतां गतः  ।  
ब्राह्मणः क्षत्रियो वैश्यः शूद्रत्वं याति तादृशः  ॥ ब्र्प्_२२३।२० ॥  
यस् तु शूद्रः स्वधर्मेण ज्ञानविज्ञानवाञ् शुचिः  ।  
धर्मज्ञो धर्मनिरतः स धर्मफलम् अश्नुते  ॥ ब्र्प्_२२३।२१ ॥  
इदं चैवापरं देवि ब्रह्मणा समुदाहृतम्  ।  
अध्यात्मं नैष्ठिकी सिद्धिर् धर्मकामैर् निषेव्यते  ॥ ब्र्प्_२२३।२२ ॥  
उग्रान्नं गर्हितं देवि गणान्नं श्राद्धसूतकम्  ।  
घुष्टान्नं नैव भोक्तव्यं शूद्रान्नं नैव वा क्वचित्  ॥ ब्र्प्_२२३।२३ ॥  
शूद्रान्नं गर्हितं देवि सदा देवैर् महात्मभिः  ।  
पितामहमुखोत्सृष्टं प्रमाणम् इति मे मतिः  ॥ ब्र्प्_२२३।२४ ॥  
शूद्रान्नेनावशेषेण जठरे म्रियते द्विजः  ।  
आहिताग्निस् तथा यज्वा स शूद्रगतिभाग् भवेत्  ॥ ब्र्प्_२२३।२५ ॥  
तेन शूद्रान्नशेषेण ब्रह्मस्थानाद् अपाकृतः  ।  
ब्राह्मणः शूद्रताम् एति नास्ति तत्र विचारणा  ॥ ब्र्प्_२२३।२६ ॥  
यस्यान्नेनावशेषेण जठरे म्रियते द्विजः  ।  
तां तां योनिं व्रजेद् विप्रो यस्यान्नम् उपजीवति  ॥ ब्र्प्_२२३।२७ ॥  
ब्राह्मणत्वं सुखं प्राप्य दुर्लभं यो ऽवमन्यते  ।  
अभोज्यान्नानि वाश्नाति स द्विजत्वात् पतेत वै  ॥ ब्र्प्_२२३।२८ ॥  
सुरापो ब्रह्महा स्तेयी चौरो भग्नव्रतो ऽशुचिः  ।  
स्वाध्यायवर्जितः पापो लुब्धो नैकृतिकः शठः  ॥ ब्र्प्_२२३।२९ ॥  
अव्रती वृषलीभर्ता कुण्डाशी सोमविक्रयी  ।  
विहीनसेवी विप्रो हि पतते ब्रह्मयोनितः  ॥ ब्र्प्_२२३।३० ॥  
गुरुतल्पी गुरुद्वेषी गुरुकुत्सारतिश् च यः  ।  
ब्रह्मद्विड् वापि पतति ब्राह्मणो ब्रह्मयोनितः  ॥ ब्र्प्_२२३।३१ ॥  
एभिस् तु कर्मभिर् देवि शुभैर् आचरितैस् तथा  ।  
शूद्रो ब्राह्मणतां गच्छेद् वैश्यः क्षत्रियतां व्रजेत्  ॥ ब्र्प्_२२३।३२ ॥  
शूद्रः कर्माणि सर्वाणि यथान्यायं यथाविधि  ।  
सर्वातिथ्यम् उपातिष्ठञ् शेषान्नकृतभोजनः  ॥ ब्र्प्_२२३।३३ ॥  
शुश्रूषां परिचर्यां यो ज्येष्ठवर्णे प्रयत्नतः  ।  
कुर्याद् अविमनाः श्रेष्ठः सततं सत्पथे स्थितः  ॥ ब्र्प्_२२३।३४ ॥  
देवद्विजातिसत्कर्ता सर्वातिथ्यकृतव्रतः  ।  
ऋतुकालाभिगामी च नियतो नियताशनः  ॥ ब्र्प्_२२३।३५ ॥  
दक्षः शिष्टजनान्वेषी शेषान्नकृतभोजनः  ।  
वृथा मांसं न भुञ्जीत शूद्रो वैश्यत्वम् ऋच्छति  ॥ ब्र्प्_२२३।३६ ॥  
ऋतवाग् अनहंवादी निर्द्वन्द्वः सामकोविदः  ।  
यजते नित्ययज्ञैश् च स्वाध्यायपरमः शुचिः  ॥ ब्र्प्_२२३।३७ ॥  
दान्तो ब्राह्मणसत्कर्ता सर्ववर्णानसूयकः  ।  
गृहस्थव्रतम् आतिष्ठन् द्विकालकृतभोजनः  ॥ ब्र्प्_२२३।३८ ॥  
शेषाशी विजिताहारो निष्कामो निरहंवदः  ।  
अग्निहोत्रम् उपासीनो जुह्वानश् च यथाविधि  ॥ ब्र्प्_२२३।३९ ॥  
सर्वातिथ्यम् उपातिष्ठञ् शेषान्नकृतभोजनः  ।  
त्रेताग्निमात्रविहितं वैश्यो भवति च द्विजः  ॥ ब्र्प्_२२३।४० ॥  
स वैश्यः क्षत्रियकुले शुचिर् महति जायते  ।  
स वैश्यः क्षत्रियो जातो जन्मप्रभृति संस्कृतः  ॥ ब्र्प्_२२३।४१ ॥  
उपनीतो व्रतपरो द्विजो भवति संस्कृतः  ।  
ददाति यजते यज्ञैः समृद्धैर् आप्तदक्षिणैः  ॥ ब्र्प्_२२३।४२ ॥  
अधीत्य स्वर्गम् अन्विच्छंस् त्रेताग्निशरणः सदा  ।  
आर्द्रहस्तप्रदो नित्यं प्रजा धर्मेण पालयन्  ॥ ब्र्प्_२२३।४३ ॥  
सत्यः सत्यानि कुरुते नित्यं यः शुद्धिदर्शनः  ।  
धर्मदण्डेन निर्दग्धो धर्मकामार्थसाधकः  ॥ ब्र्प्_२२३।४४ ॥  
यन्त्रितः कार्यकरणैः षड्भागकृतलक्षणः  ।  
ग्राम्यधर्मान् न सेवेत स्वच्छन्देनार्थकोविदः  ॥ ब्र्प्_२२३।४५ ॥  
ऋतुकाले तु धर्मात्मा पत्नीम् उपाश्रयेत् सदा  ।  
सदोपवासी नियतः स्वाध्यायनिरतः शुचिः  ॥ ब्र्प्_२२३।४६ ॥  
वहिस्कान्तरिते नित्यं शयानो ऽस्ति सदा गृहे  ।  
सर्वातिथ्यं त्रिवर्गस्य कुर्वाणः सुमनाः सदा  ॥ ब्र्प्_२२३।४७ ॥  
शूद्राणां चान्नकामानां नित्यं सिद्धम् इति ब्रुवन्  ।  
स्वार्थाद् वा यदि वा कामान् न किञ्चिद् उपलक्षयेत्  ॥ ब्र्प्_२२३।४८ ॥  
पितृदेवातिथिकृते साधनं कुरुते च यत्  ।  
स्ववेश्मनि यथान्यायम् उपास्ते भैक्ष्यम् एव च  ॥ ब्र्प्_२२३।४९ ॥  
द्विकालम् अग्निहोत्रं च जुह्वानो वै यथाविधि  ।  
गोब्राह्मणहितार्थाय रणे चाभिमुखो हतः  ॥ ब्र्प्_२२३।५० ॥  
त्रेताग्निमन्त्रपूतेन समाविश्य द्विजो भवेत्  ।  
ज्ञानविज्ञानसम्पन्नः संस्कृतो वेदपारगः  ॥ ब्र्प्_२२३।५१ ॥  
वैश्यो भवति धर्मात्मा क्षत्रियः स्वेन कर्मणा  ।  
एतैः कर्मफलैर् देवि न्यूनजातिकुलोद्भवः  ॥ ब्र्प्_२२३।५२ ॥  
शूद्रो ऽप्य् आगमसम्पन्नो द्विजो भवति संस्कृतः  ।  
ब्राह्मणो वाप्य् असद्वृत्तः सर्वसङ्करभोजनः  ॥ ब्र्प्_२२३।५३ ॥  
स ब्राह्मण्यं समुत्सृज्य शूद्रो भवति तादृशः  ।  
कर्मभिः शुचिभिर् देवी शुद्धात्मा विजितेन्द्रियः  ॥ ब्र्प्_२२३।५४ ॥  
शूद्रो ऽपि द्विजवत् सेव्य इति ब्रह्माब्रवीत् स्वयम्  ।  
स्वभावकर्मणा चैव यत्र शूद्रो ऽधितिष्ठति  ॥ ब्र्प्_२२३।५५ ॥  
विशुद्धः स द्विजातिभ्यो विज्ञेय इति मे मतिः  ।  
न योनिर् नापि संस्कारो न श्रुतिर् न च सन्ततिः  ॥ ब्र्प्_२२३।५६ ॥  
कारणानि द्विजत्वस्य वृत्तम् एव तु कारणम्  ।  
सर्वो ऽयं ब्राह्मणो लोके वृत्तेन तु विधीयते  ॥ ब्र्प्_२२३।५७ ॥  
वृत्ते स्थितश् च शूद्रो ऽपि ब्राह्मणत्वं च गच्छति  ।  
ब्रह्मस्वभावः सुश्रोणि समः सर्वत्र मे मतः  ॥ ब्र्प्_२२३।५८ ॥  
निर्गुणं निर्मलं ब्रह्म यत्र तिष्ठति स द्विजः  ।  
एते ये विमला देवि स्थानभावनिदर्शकाः  ॥ ब्र्प्_२२३।५९ ॥  
स्वयं च वरदेनोक्ता ब्रह्मणा सृजता प्रजाः  ।  
ब्रह्मणो हि महत् क्षेत्रं लोके चरति पादवत्  ॥ ब्र्प्_२२३।६० ॥  
यत् तत्र बीजं पतति सा कृषिः प्रेत्य भाविनी  ।  
सन्तुष्टेन सदा भाव्यं सत्पथालम्बिना सदा  ॥ ब्र्प्_२२३।६१ ॥  
ब्राह्मं हि मार्गम् आक्रम्य वर्तितव्यं बुभूषता  ।  
संहिताध्यायिना भाव्यं गृहे वै गृहमेधिना  ॥ ब्र्प्_२२३।६२ ॥  
नित्यं स्वाध्याययुक्तेन न चाध्ययनजीविना  ।  
एवम्भूतो हि यो विप्रः सततं सत्पथे स्थितः  ॥ ब्र्प्_२२३।६३ ॥  
आहिताग्निर् अधीयानो ब्रह्मभूयाय कल्पते  ।  
ब्राह्मण्यं देवि सम्प्राप्य रक्षितव्यं यतात्मना  ॥ ब्र्प्_२२३।६४ ॥  
योनिप्रतिग्रहादानैः कर्मभिश् च शुचिस्मिते  ।  
एतत् ते गुह्यम् आख्यातं यथा शूद्रो भवेद् द्विजः  ।  
ब्राह्मणो वा च्युतो धर्माद् यथा शूद्रत्वम् आप्नुयात्  ॥ ब्र्प्_२२३।६५ ॥  
{उमोवाच: }  
भगवन् सर्वभूतेश सुरासुरनमस्कृत  ।  
धर्माधर्मे नृणां देव ब्रूहि मे संशयं विभो  ॥ ब्र्प्_२२४।१ ॥  
कर्मणा मनसा वाचा त्रिविधैर् देहिनः सदा  ।  
बध्यन्ते बन्धनैः कैर् वा मुच्यन्ते वा कथं वद  ॥ ब्र्प्_२२४।२ ॥  
केन शीलेन वै देव कर्मणा कीदृशेन वा  ।  
समाचारैर् गुणैः कैर् वा स्वर्गं यान्तीह मानवाः  ॥ ब्र्प्_२२४।३ ॥  
{शिव उवाच: }  
देवि धर्मार्थतत्त्वज्ञे धर्मनित्ये उमे सदा  ।  
सर्वप्राणिहितः प्रश्नः श्रूयतां बुद्धिवर्धनः  ॥ ब्र्प्_२२४।४ ॥  
सत्यधर्मरताः शान्ताः सर्वलिङ्गविवर्जिताः  ।  
नाधर्मेण न धर्मेण बध्यन्ते छिन्नसंशयाः  ॥ ब्र्प्_२२४।५ ॥  
प्रलयोत्पत्तितत्त्वज्ञाः सर्वज्ञाः सर्वदर्शिनः  ।  
वीतरागा विमुच्यन्ते पुरुषाः कर्मबन्धनैः  ॥ ब्र्प्_२२४।६ ॥  
कर्मणा मनसा वाचा ये न हिंसन्ति किञ्चन  ।  
ये न मज्जन्ति कस्मिंश्चित् ते न बध्नन्ति कर्मभिः  ॥ ब्र्प्_२२४।७ ॥  
प्राणातिपाताद् विरताः शीलवन्तो दयान्विताः  ।  
तुल्यद्वेष्यप्रिया दान्ता मुच्यन्ते कर्मबन्धनैः  ॥ ब्र्प्_२२४।८ ॥  
सर्वभूतदयावन्तो विश्वास्याः सर्वजन्तुषु  ।  
त्यक्तहिंस्रसमाचारास् ते नराः स्वर्गगामिनः  ॥ ब्र्प्_२२४।९ ॥  
परस्वनिर्ममा नित्यं परदारविवर्जिकाः  ।  
धर्मलब्धार्थभोक्तारस् ते नराः स्वर्गगामिनः  ॥ ब्र्प्_२२४।१० ॥  
मातृवत् स्वसृवच् चैव नित्यं दुहितृवच् च ये  ।  
परदारेषु वर्तन्ते ते नराः स्वर्गगामिनः  ॥ ब्र्प्_२२४।११ ॥  
स्वदारनिरता ये च ऋतुकालाभिगामिनः  ।  
अग्राम्यसुखभोगाश् च ते नराः स्वर्गगामिनः  ॥ ब्र्प्_२२४।१२ ॥  
स्तैन्यान् निवृत्ताः सततं सन्तुष्टाः स्वधनेन च  ।  
स्वभाग्यान्य् उपजीवन्ति ते नराः स्वर्गगामिनः  ॥ ब्र्प्_२२४।१३ ॥  
परदारेषु ये नित्यं चारित्रावृतलोचनाः  ।  
जितेन्द्रियाः शीलपरास् ते नराः स्वर्गगामिनः  ॥ ब्र्प्_२२४।१४ ॥  
एष दैवकृतो मार्गः सेवितव्यः सदा नरैः  ।  
अकषायकृतश् चैव मार्गः सेव्यः सदा बुधैः  ॥ ब्र्प्_२२४।१५ ॥  
अवृथापकृतश् चैव मार्गः सेव्यः सदा बुधैः  ।  
दानकर्मतपोयुक्तः शीलशौचदयात्मकः  ।  
स्वर्गमार्गम् अभीप्सद्भिर् न सेव्यस् त्व् अत उत्तरः  ॥ ब्र्प्_२२४।१६ ॥  
{उमोवाच: }  
वाचा तु बध्यते येन मुच्यते ह्य् अथवा पुनः  ।  
तानि कर्माणि मे देव वद भूतपते ऽनघ  ॥ ब्र्प्_२२४।१७ ॥  
{शिव उवाच: }  
आत्महेतोः परार्थे वा अधर्माश्रितम् एव च  ।  
ये मृषा न वदन्तीह ते नराः स्वर्गगामिनः  ॥ ब्र्प्_२२४।१८ ॥  
वृत्त्यर्थं धर्महेतोर् वा कामकारात् तथैव च  ।  
अनृतं ये न भाषन्ते ते नराः स्वर्गगामिनः  ॥ ब्र्प्_२२४।१९ ॥  
श्लक्ष्णां वाणीं स्वच्छवर्णां मधुरां पापवर्जिताम्  ।  
स्वगतेनाभिभाषन्ते ते नराः स्वर्गगामिनः  ॥ ब्र्प्_२२४।२० ॥  
परुषं ये न भाषन्ते कटुकं निष्ठुरं तथा  ।  
न पैशुन्यरताः सन्तस् ते नराः स्वर्गगामिनः  ॥ ब्र्प्_२२४।२१ ॥  
पिशुनं न प्रभाषन्ते मित्रभेदकरं तथा  ।  
परपीडाकरं चैव ते नराः स्वर्गगामिनः  ॥ ब्र्प्_२२४।२२ ॥  
ये वर्जयन्ति परुषं परद्रोहं च मानवाः  ।  
सर्वभूतसमा दान्तास् ते नराः स्वर्गगामिनः  ॥ ब्र्प्_२२४।२३ ॥  
शठप्रलापाद् विरता विरुद्धपरिवर्जकाः  ।  
सौम्यप्रलापिनो नित्यं ते नराः स्वर्गगामिनः  ॥ ब्र्प्_२२४।२४ ॥  
न कोपाद् व्याहरन्ते ये वाचं हृदयदारिणीम्  ।  
शान्तिं विन्दन्ति ये क्रुद्धास् ते नराः स्वर्गगामिनः  ॥ ब्र्प्_२२४।२५ ॥  
एष वाणीकृतो देवि धर्मः सेव्यः सदा नरैः  ।  
शुभसत्यगुणैर् नित्यं वर्जनीया मृषा बुधैः  ॥ ब्र्प्_२२४।२६ ॥  
{उमोवाच: }  
मनसा बध्यते येन कर्मणा पुरुषः सदा  ।  
तन् मे ब्रूहि महाभाग देवदेव पिनाकधृक्  ॥ ब्र्प्_२२४।२७ ॥  
{महेश्वर उवाच: }  
मानसेनेह धर्मेण संयुक्ताः पुरुषाः सदा  ।  
स्वर्गं गच्छन्ति कल्याणि तन् मे कीर्तयतः शृणु  ॥ ब्र्प्_२२४।२८ ॥  
दुष्प्रणीतेन मनसा दुष्प्रणीतान्तराकृतिः  ।  
नरो बध्येत येनेह शृणु वा तं शुभानने  ॥ ब्र्प्_२२४।२९ ॥  
अरण्ये विजने न्यस्तं परस्वं दृश्यते यदा  ।  
मनसापि न गृह्णन्ति ते नराः स्वर्गगामिनः  ॥ ब्र्प्_२२४।३० ॥  
तथैव परदारान् ये कामवृत्ता रहोगताः  ।  
मनसापि न हिंसन्ति ते नराः स्वर्गगामिनः  ॥ ब्र्प्_२२४।३१ ॥  
शत्रुं मित्रं च ये नित्यं तुल्येन मनसा नराः  ।  
भजन्ति मैत्र्यं सङ्गम्य ते नराः स्वर्गगामिनः  ॥ ब्र्प्_२२४।३२ ॥  
श्रुतवन्तो दयावन्तः शुचयः सत्यसङ्गराः  ।  
स्वैर् अर्थैः परिसन्तुष्टास् ते नराः स्वर्गगामिनः  ॥ ब्र्प्_२२४।३३ ॥  
अवैरा ये त्व् अनायासा मैत्रचित्तरताः सदा  ।  
सर्वभूतदयावन्तस् ते नराः स्वर्गगामिनः  ॥ ब्र्प्_२२४।३४ ॥  
ज्ञातवन्तः क्रियावन्तः क्षमावन्तः सुहृत्प्रियाः  ।  
धर्माधर्मविदो नित्यं ते नराः स्वर्गगामिनः  ॥ ब्र्प्_२२४।३५ ॥  
शुभानाम् अशुभानां च कर्मणां फलसञ्चये  ।  
निराकाङ्क्षाश् च ये देवि ते नराः स्वर्गगामिनः  ॥ ब्र्प्_२२४।३६ ॥  
पापोपेतान् वर्जयन्ति देवद्विजपराः सदा  ।  
समुत्थानम् अनुप्राप्तास् ते नराः स्वर्गगामिनः  ॥ ब्र्प्_२२४।३७ ॥  
शुभैः कर्मफलैर् देवि मयैते परिकीर्तिताः  ।  
स्वर्गमार्गपरा भूयः किं त्वं श्रोतुम् इहेच्छसि  ॥ ब्र्प्_२२४।३८ ॥  
{उमोवाच: }  
महान् मे संशयः कश्चिन् मर्त्यान् प्रति महेश्वर  ।  
तस्मात् त्वं निपुणेनाद्य मम व्याख्यातुम् अर्हसि  ॥ ब्र्प्_२२४।३९ ॥  
केनायुर् लभते दीर्घं कर्मणा पुरुषः प्रभो  ।  
तपसा वापि देवेश केनायुर् लभते महत्  ॥ ब्र्प्_२२४।४० ॥  
क्षीणायुः केन भवति कर्मणा भुवि मानवः  ।  
विपाकं कर्मणां देव वक्तुम् अर्हस्य् अनिन्दित  ॥ ब्र्प्_२२४।४१ ॥  
अपरे च महाभाग्या मन्दभाग्यास् तथा परे  ।  
अकुलीनाः कुलीनाश् च सम्भवन्ति तथा परे  ॥ ब्र्प्_२२४।४२ ॥  
दुर्दर्शाः केचिद् आभान्ति नराः काष्ठमया इव  ।  
प्रियदर्शास् तथा चान्ये दर्शनाद् एव मानवाः  ॥ ब्र्प्_२२४।४३ ॥  
दुष्प्रज्ञाः केचिद् आभान्ति केचिद् आभान्ति पण्डिताः  ।  
महाप्रज्ञास् तथा चान्ये ज्ञानविज्ञानभाविनः  ॥ ब्र्प्_२२४।४४ ॥  
अल्पवाचास् तथा केचिन् महावाचास् तथा परे  ।  
दृश्यन्ते पुरुषा देव ततो व्याख्यातुम् अर्हसि  ॥ ब्र्प्_२२४।४५ ॥  
{शिव उवाच: }  
हन्त ते ऽहं प्रवक्ष्यामि देवि कर्मफलोदयम्  ।  
मर्त्यलोके नरः सर्वो येन स्वं फलम् अश्नुते  ॥ ब्र्प्_२२४।४६ ॥  
प्राणातिपाती योगीन्द्रो दण्डहस्तो नरः सदा  ।  
नित्यम् उद्यतशस्त्रश् च हन्ति भूतगणान् नरः  ॥ ब्र्प्_२२४।४७ ॥  
निर्दयः सर्वभूतेभ्यो नित्यम् उद्वेगकारकः  ।  
अपि कीटपतङ्गानाम् अशरण्यः सुनिर्घृणः  ॥ ब्र्प्_२२४।४८ ॥  
एवम्भूतो नरो देवि निरयं प्रतिपद्यते  ।  
विपरीतस् तु धर्मात्मा स्वरूपेणाभिजायते  ॥ ब्र्प्_२२४।४९ ॥  
निरयं याति हिंसात्मा याति स्वर्गम् अहिंसकः  ।  
यातनां निरये रौद्रां सकृच्छ्रां लभते नरः  ॥ ब्र्प्_२२४।५० ॥  
यः कश्चिन् निरयात् तस्मात् समुत्तरति कर्हिचित्  ।  
मानुष्यं लभते वापि हीनायुस् तत्र जायते  ॥ ब्र्प्_२२४।५१ ॥  
पापेन कर्मणा देवि युक्तो हिंसादिभिर् यतः  ।  
अहितः सर्वभूतानां हीनायुर् उपजायते  ॥ ब्र्प्_२२४।५२ ॥  
शुभेन कर्मणा देवि प्राणिघातविवर्जितः  ।  
शुभेन कर्मणा देवि प्राणिघातविवर्जितः  ।  
निक्षिप्तशस्त्रो निर्दण्डो न हिंसति कदाचन  ॥ ब्र्प्_२२४।५३ ॥  
न घातयति नो हन्ति घ्नन्तं नैवानुमोदते  ।  
सर्वभूतेषु सस्नेहो यथात्मनि तथा परे  ॥ ब्र्प्_२२४।५४ ॥  
ईदृशः पुरुषो नित्यं देवि देवत्वम् अश्नुते  ।  
उपपन्नान् सुखान् भोगान् सदाश्नाति मुदा युतः  ॥ ब्र्प्_२२४।५५ ॥  
अथ चेन् मानुषे लोके कदाचिद् उपपद्यते  ।  
एष दीर्घायुषां मार्गः सुवृत्तानां सुकर्मणाम्  ।  
प्राणिहिंसाविमोक्षेण ब्रह्मणा समुदीरितः  ॥ ब्र्प्_२२४।५६ ॥  
{उमोवाच: }  
किंशीलः किंसमाचारः पुरुषः कैश् च कर्मभिः  ।  
स्वर्गं समभिपद्येत सम्प्रदानेन केन वा  ॥ ब्र्प्_२२५।१ ॥  
{महेश्वर उवाच: }  
दाता ब्राह्मणसत्कर्ता दीनार्तकृपणादिषु  ।  
भक्षभोज्यान्नपानानां वाससां च महामतिः  ॥ ब्र्प्_२२५।२ ॥  
प्रतिश्रयान् सभाः कुर्यात् प्रपाः पुष्करिणीस् तथा  ।  
नित्यकादीनि कर्माणि करोति प्रयतः शुचिः  ॥ ब्र्प्_२२५।३ ॥  
आसनं शयनं यानं गृहं रत्नं धनं तथा  ।  
सस्यजातानि सर्वाणि सक्षेत्राण्य् अथ योषितः  ॥ ब्र्प्_२२५।४ ॥  
सुप्रशान्तमना नित्यं यः प्रयच्छति मानवः  ।  
एवम्भूतो नरो देवि देवलोके ऽभिजायते  ॥ ब्र्प्_२२५।५ ॥  
तत्रोष्य सुचिरं कालं भुक्त्वा भोगान् अनुत्तमान्  ।  
सहाप्सरोभिर् मुदितो रमित्वा नन्दनादिषु  ॥ ब्र्प्_२२५।६ ॥  
तस्माच् च्युतो महेशानि मानुषेषूपजायते  ।  
महाभागकुले देवि धनधान्यसमाचिते  ॥ ब्र्प्_२२५।७ ॥  
तत्र कामगुणैः सर्वैः समुपेतो मुदान्वितः  ।  
महाकार्यो महाभोगो धनी भवति मानवः  ॥ ब्र्प्_२२५।८ ॥  
एते देवि महाभागाः प्राणिनो दानशालिनः  ।  
ब्रह्मणा वै पुरा प्रोक्ताः सर्वस्य प्रियदर्शनाः  ॥ ब्र्प्_२२५।९ ॥  
अपरे मानवा देवि प्रदानकृपणा द्विजाः  ।  
ये ऽन्नानि न प्रयच्छन्ति विद्यमाने ऽप्य् अबुद्धयः  ॥ ब्र्प्_२२५।१० ॥  
दीनान्धकृपणान् दृष्ट्वा भिक्षुकान् अतिथीन् अपि  ।  
याच्यमाना निवर्तन्ते जिह्वालोभसमन्विताः  ॥ ब्र्प्_२२५।११ ॥  
न धनानि न वासांसि न भोगान् न च काञ्चनम्  ।  
न गाश् च नान्नविकृतिं प्रयच्छन्ति कदाचन  ॥ ब्र्प्_२२५।१२ ॥  
अप्रलुब्धाश् च ये लुब्धा नास्तिका दानवर्जितः  ।  
एवम्भूता नरा देवि निरयं यान्त्य् अबुद्धयः  ॥ ब्र्प्_२२५।१३ ॥  
ते वै मनुष्यतां यान्ति यदा कालस्य पर्ययात्  ।  
धनरिक्ते कुले जन्म लभन्ते स्वल्पबुद्धयः  ॥ ब्र्प्_२२५।१४ ॥  
क्षुत्पिपासापरीताश् च सर्वलोकबहिष्कृताः  ।  
निराशाः सर्वभोगेभ्यो जीवन्त्य् अधर्मजीविकाः  ॥ ब्र्प्_२२५।१५ ॥  
अल्पभोगकुले जाता अल्पभोगरता नराः  ।  
अनेन कर्मणा देवि भवन्त्य् अधनिनो नराः  ॥ ब्र्प्_२२५।१६ ॥  
अपरे दम्भिनो नित्यं मानिनः परतो रताः  ।  
आसनार्हस्य ये पीठं न यच्छन्त्य् अल्पचेतसः  ॥ ब्र्प्_२२५।१७ ॥  
मार्गार्हस्य च ये मार्गं न प्रयच्छन्त्य् अबुद्धयः  ।  
अर्घार्हान् न च संस्कारैर् अर्चयन्ति यथाविधि  ॥ ब्र्प्_२२५।१८ ॥  
पाद्यम् आचमनीयं वा प्रयच्छन्त्य् अभिबुद्धयः  ।  
शुभं चाभिमतं प्रेम्णा गुरुं नाभिवदन्ति ये  ॥ ब्र्प्_२२५।१९ ॥  
अभिमानप्रवृद्धेन लोभेन समम् आस्थिताः  ।  
सम्मान्यांश् चावमन्यन्ते वृद्धान् परिभवन्ति च  ॥ ब्र्प्_२२५।२० ॥  
एवंविधा नरा देवि सर्वे निरयगामिनः  ।  
ते चेद् यदि नरास् तस्मान् निरयाद् उत्तरन्ति च  ॥ ब्र्प्_२२५।२१ ॥  
वर्षपूगैस् ततो जन्म लभन्ते कुत्सिते कुले  ।  
श्वपाकपुल्कसादीनां कुत्सितानाम् अचेतसाम्  ॥ ब्र्प्_२२५।२२ ॥  
कुलेषु ते ऽभिजायन्ते गुरुवृद्धोपतापिनः  ।  
न दम्भी न च मानी यो देवतातिथिपूजकः  ॥ ब्र्प्_२२५।२३ ॥  
लोकपूज्यो नमस्कर्ता प्रसूतो मधुरं वचः  ।  
सर्वकर्मप्रियकरः सर्वभूतप्रियः सदा  ॥ ब्र्प्_२२५।२४ ॥  
अद्वेषी सुमुखः श्लक्ष्णः स्निग्धवाणीप्रदः सदा  ।  
स्वागतेनैव सर्वेषां भूतानाम् अविहिंसकः  ॥ ब्र्प्_२२५।२५ ॥  
यथार्थं सत्क्रियापूर्वम् अर्चयन्न् अवतिष्ठते  ।  
मार्गार्हाय ददन् मार्गं गुरुम् अभ्यर्चयन् सदा  ॥ ब्र्प्_२२५।२६ ॥  
अतिथिप्रग्रहरतस् तथाभ्यागतपूजकः  ।  
एवम्भूतो नरो देवि स्वर्गतिं प्रतिपद्यते  ॥ ब्र्प्_२२५।२७ ॥  
ततो मानुष्यम् आसाद्य विशिष्टकुलजो भवेत्  ।  
तत्रासौ विपुलैर् भोगैः सर्वरत्नसमायुतः  ॥ ब्र्प्_२२५।२८ ॥  
यथार्हदाता चार्हेषु धर्मचर्यापरो भवेत्  ।  
सम्मतः सर्वभूतानां सर्वलोकनमस्कृतः  ॥ ब्र्प्_२२५।२९ ॥  
स्वकर्मफलम् आप्नोति स्वयम् एव नरः सदा  ।  
एष धर्मो मया प्रोक्तो विधात्रा स्वयम् ईरितः  ॥ ब्र्प्_२२५।३० ॥  
यस् तु रौद्रसमाचारः सर्वसत्त्वभयङ्करः  ।  
हस्ताभ्यां यदि वा पद्भ्यां रज्ज्वा दण्डेन वा पुनः  ॥ ब्र्प्_२२५।३१ ॥  
लोष्टैः स्तम्भैर् उपायैर् वा जन्तून् बाधेत शोभने  ।  
हिंसार्थं निष्कृतिप्रज्ञः प्रोद्वेजयति चैव हि  ॥ ब्र्प्_२२५।३२ ॥  
उपक्रामति जन्तूंश् च उद्वेगजननः सदा  ।  
एवं शीलसमाचारो निरयं प्रतिपद्यते  ॥ ब्र्प्_२२५।३३ ॥  
स चेन् मनुष्यतां गच्छेद् यदि कालस्य पर्ययात्  ।  
बह्वाबाधापरिक्लिष्टे कुले जयति सो ऽधमे  ॥ ब्र्प्_२२५।३४ ॥  
लोकद्विष्टो ऽधमः पुंसां स्वयं कर्मकृतैः फलैः  ।  
एष देवि मनुष्येषु बोद्धव्यो ज्ञातिबन्धुषु  ॥ ब्र्प्_२२५।३५ ॥  
अपरः सर्वभूतानि दयावान् अनुपश्यति  ।  
मैत्री दृष्टिः पितृसमो निर्वैरो नियतेन्द्रियः  ॥ ब्र्प्_२२५।३६ ॥  
नोद्वेजयति भूतानि न च हन्ति दयापरः  ।  
हस्तपादैश् च नियतैर् विश्वास्यः सर्वजन्तुषु  ॥ ब्र्प्_२२५।३७ ॥  
न रज्ज्वा न च दण्डेन न लोष्टैर् नायुधेन च  ।  
उद्वेजयति भूतानि शुभकर्मा दयापरः  ॥ ब्र्प्_२२५।३८ ॥  
एवं शीलसमाचारः स्वर्गे समुपजायते  ।  
तत्रासौ भवने दिव्ये मुदा वसति देववत्  ॥ ब्र्प्_२२५।३९ ॥  
स चेत् स्वर्गक्षयान् मर्त्यो मनुष्येषूपजायते  ।  
अल्पायासो निरातङ्कः स जातः सुखम् एधते  ॥ ब्र्प्_२२५।४० ॥  
सुखभागी निरायासो निरुद्वेगः सदा नरः  ।  
एष देवि सतां मार्गो बाधा यत्र न विद्यते  ॥ ब्र्प्_२२५।४१ ॥  
{उमोवाच: }  
इमे मनुष्या दृश्यन्ते ऊहापोहविशारदाः  ।  
ज्ञानविज्ञानसम्पन्नाः प्रज्ञावन्तो ऽर्थकोविदाः  ॥ ब्र्प्_२२५।४२ ॥  
दुष्प्रज्ञाश् चापरे देव ज्ञानविज्ञानवर्जिताः  ।  
केन कर्मविपाकेन प्रज्ञावान् पुरुषो भवेत्  ॥ ब्र्प्_२२५।४३ ॥  
अल्पप्रज्ञो विरूपाक्ष कथं भवति मानवः  ।  
एवं त्वं संशयं छिन्धि सर्वधर्मभृतां वर  ॥ ब्र्प्_२२५।४४ ॥  
जात्यन्धाश् चापरे देव रोगार्ताश् चापरे तथा  ।  
नराः क्लीबाश् च दृश्यन्ते कारणं ब्रूहि तत्र वै  ॥ ब्र्प्_२२५।४५ ॥  
{महेश्वर उवाच: }  
ब्राह्मणान् वेदविदुषः सिद्धान् धर्मविदस् तथा  ।  
परिपृच्छन्त्य् अहरहः कुशलाकुशलं सदा  ॥ ब्र्प्_२२५।४६ ॥  
वर्जयन्तो ऽशुभं कर्म सेवमानाः शुभं तथा  ।  
लभन्ते स्वर्गतिं नित्यम् इह लोके यथासुखम्  ॥ ब्र्प्_२२५।४७ ॥  
स चेन् मनुष्यतां याति मेधावी तत्र जायते  ।  
श्रुतं यज्ञानुगं यस्य कल्याणम् उपजायते  ॥ ब्र्प्_२२५।४८ ॥  
परदारेषु ये चापि चक्षुर् दुष्टं प्रयुञ्जते  ।  
तेन दुष्टस्वभावेन जात्यन्धास् ते भवन्ति हि  ॥ ब्र्प्_२२५।४९ ॥  
मनसापि प्रदुष्टेन नग्नां पश्यन्ति ये स्त्रियम्  ।  
रोगार्तास् ते भवन्तीह नरा दुष्कृतकारिणः  ॥ ब्र्प्_२२५।५० ॥  
ये तु मूढा दुराचारा वियोनौ मैथुने रताः  ।  
पुरुषेषु सुदुष्प्रज्ञाः क्लीबत्वम् उपयान्ति ते  ॥ ब्र्प्_२२५।५१ ॥  
पशूंश् च ये वै बध्नन्ति ये चैव गुरुतल्पगाः  ।  
प्रकीर्णमैथुना ये च क्लीबा जायन्ति वै नराः  ॥ ब्र्प्_२२५।५२ ॥  
{उमोवाच: }  
अवद्यं किं तु वै कर्म निरवद्यं तथैव च  ।  
श्रेयः कुर्वन्न् अवाप्नोति मानवो देवसत्तम  ॥ ब्र्प्_२२५।५३ ॥  
{महेश्वर उवाच: }  
श्रेयांसं मार्गम् अन्विच्छन् सदा यः पृच्छति द्विजान्  ।  
धर्मान्वेषी गुणाकाङ्क्षी स स्वर्गं समुपाश्नुते  ॥ ब्र्प्_२२५।५४ ॥  
यदि मानुष्यतां देवि कदाचित् सन्नियच्छति  ।  
मेधावी धारणायुक्तः प्राज्ञस् तत्रापि जायते  ॥ ब्र्प्_२२५।५५ ॥  
एष देवि सतां धर्मो गन्तव्यो भूतिकारकः  ।  
नृणां हितार्थाय सदा मया चैवम् उदाहृतः  ॥ ब्र्प्_२२५।५६ ॥  
{उमोवाच: }  
अपरे स्वल्पविज्ञाना धर्मविद्वेषिणो नराः  ।  
ब्राह्मणान् वेदविदुषो नेच्छन्ति परिसर्पितुम्  ॥ ब्र्प्_२२५।५७ ॥  
व्रतवन्तो नराः केचिच् छ्रद्धादमपरायणाः  ।  
अव्रता भ्रष्टनियमास् तथान्ये राक्षसोपमाः  ॥ ब्र्प्_२२५।५८ ॥  
यज्वानश् च तथैवान्ये निर्मोहाश् च तथा परे  ।  
केन कर्मविपाकेन भवन्तीह वदस्व मे  ॥ ब्र्प्_२२५।५९ ॥  
{महेश्वर उवाच: }  
आगमालोकधर्माणां मर्यादाः पूर्वनिर्मिताः  ।  
प्रमाणेनानुवर्तन्ते दृश्यन्ते ह दृढव्रताः  ॥ ब्र्प्_२२५।६० ॥  
अधर्मं धर्मम् इत्य् आहुर् ये च मोहवशं गताः  ।  
अव्रता नष्टमर्यादास् ते नरा ब्रह्मराक्षसाः  ॥ ब्र्प्_२२५।६१ ॥  
ये वै कालकृतोद्योगात् सम्भवन्तीह मानवाः  ।  
निर्होमा निर्वषट्कारास् ते भवन्ति नराधमाः  ॥ ब्र्प्_२२५।६२ ॥  
एष देवि मया सर्व- संशयच्छेदनाय ते  ।  
कुशलाकुशलो नॄणां व्याख्यातो धर्मसागरः  ॥ ब्र्प्_२२५।६३ ॥  
{व्यास उवाच: }  
श्रुत्वैवं सा जगन्माता भर्तुर् वचनम् आदितः  ।  
हृष्टा बभूव सुप्रीता विस्मिता च तदा द्विजाः  ॥ ब्र्प्_२२६।१ ॥  
ये तत्रासन् मुनिवरास् त्रिपुरारेः समीपतः  ।  
तीर्थयात्राप्रसङ्गेन गतास् तस्मिन् गिरौ द्विजाः  ॥ ब्र्प्_२२६।२ ॥  
ते ऽपि सम्पूज्य तं देवं शूलपाणिं प्रणम्य च  ।  
पप्रच्छुः संशयं चैव लोकानां हितकाम्यया  ॥ ब्र्प्_२२६।३ ॥  
{मुनय ऊचुः: }  
त्रिलोचन नमस् ते ऽस्तु दक्षक्रतुविनाशन  ।  
पृच्छामस् त्वां जगन्नाथ संशयं हृदि संस्थितम्  ॥ ब्र्प्_२२६।४ ॥  
संसारे ऽस्मिन् महाघोरे भैरवे लोमहर्षणे  ।  
भ्रमन्ति सुचिरं कालं पुरुषाश् चाल्पमेधसः  ॥ ब्र्प्_२२६।५ ॥  
येनोपायेन मुच्यन्ते जन्मसंसारबन्धनात्  ।  
ब्रूहि तच् छ्रोतुम् इच्छामः परं कौतूहलं हि नः  ॥ ब्र्प्_२२६।६ ॥  
{महेश्वर उवाच: }  
कर्मपाशनिबद्धानां नराणां दुःखभागिनाम्  ।  
नान्योपायं प्रपश्यामि वासुदेवात् परं द्विजाः  ॥ ब्र्प्_२२६।७ ॥  
ये पूजयन्ति तं देवं शङ्खचक्रगदाधरम्  ।  
वाङ्मनःकर्मभिः सम्यक् ते यान्ति परमां गतिम्  ॥ ब्र्प्_२२६।८ ॥  
किं तेषां जीवितेनेह पशुवच् चेष्टितेन च  ।  
येषां न प्रवणं चित्तं वासुदेवे जगन्मये  ॥ ब्र्प्_२२६।९ ॥  
{ऋषय ऊचुः: }  
पिनाकिन् भगनेत्रघ्न सर्वलोकनमस्कृत  ।  
माहात्म्यं वासुदेवस्य श्रोतुम् इच्छाम शङ्कर  ॥ ब्र्प्_२२६।१० ॥  
{महेश्वर उवाच: }  
पितामहाद् अपि वरः शाश्वतः पुरुषो हरिः  ।  
कृष्णो जाम्बूनदाभासो व्यभ्रे सूर्य इवोदितः  ॥ ब्र्प्_२२६।११ ॥  
दशबाहुर् महातेजा देवतारिनिषूदनः  ।  
श्रीवत्साङ्को हृषीकेशः सर्वदैवतयूथपः  ॥ ब्र्प्_२२६।१२ ॥  
ब्रह्मा तस्योदरभवस् तस्याहं च शिरोभवः  ।  
शिरोरुहेभ्यो ज्योतींषि रोमभ्यश् च सुरासुराः  ॥ ब्र्प्_२२६।१३ ॥  
ऋषयो देहसम्भूतास् तस्य लोकाश् च शाश्वताः  ।  
पितामहगृहं साक्षात् सर्वदेवगृहं च सः  ॥ ब्र्प्_२२६।१४ ॥  
सो ऽस्याः पृथिव्याः कृत्स्नायाः स्रष्टा त्रिभुवनेश्वरः  ।  
संहर्ता चैव भूतानां स्थावरस्य चरस्य च  ॥ ब्र्प्_२२६।१५ ॥  
स हि देवदेवः साक्षाद् देवनाथः परन्तपः  ।  
सर्वज्ञः सर्वसंस्रष्टा सर्वगः सर्वतोमुखः  ॥ ब्र्प्_२२६।१६ ॥  
न तस्मात् परमं भूतं त्रिषु लोकेषु किञ्चन  ।  
सनातनो महाभागो गोविन्द इति विश्रुतः  ॥ ब्र्प्_२२६।१७ ॥  
स सर्वान् पार्थिवान् सङ्ख्ये घातयिष्यति मानदः  ।  
सुरकार्यार्थम् उत्पन्नो मानुष्यं वपुर् आस्थितः  ॥ ब्र्प्_२२६।१८ ॥  
नहि देवगणाः शक्तास् त्रिविक्रमविनाकृताः  ।  
भुवने देवकार्याणि कर्तुं नायकवर्जितः  ॥ ब्र्प्_२२६।१९ ॥  
नायकः सर्वभूतानां सर्वभूतनमस्कृतः  ।  
एतस्य देवनाथस्य कार्यस्य च परस्य च  ॥ ब्र्प्_२२६।२० ॥  
ब्रह्मभूतस्य सततं ब्रह्मर्षिशरणस्य च  ।  
ब्रह्मा वसति नाभिस्थः शरीरे ऽहं च संस्थितः  ॥ ब्र्प्_२२६।२१ ॥  
सर्वाः सुखं संस्थिताश् च शरीरे तस्य देवताः  ।  
स देवः पुण्डरीकाक्षः श्रीगर्भः श्रीसहोषितः  ॥ ब्र्प्_२२६।२२ ॥  
शार्ङ्गचक्रायुधः खड्गी सर्वनागरिपुध्वजः  ।  
उत्तमेन सुशीलेन शौचेन च दमेन च  ॥ ब्र्प्_२२६।२३ ॥  
पराक्रमेण वीर्येण वपुषा दर्शनेन च  ।  
आरोहणप्रमाणेन वीर्येणार्जवसम्पदा  ॥ ब्र्प्_२२६।२४ ॥  
आनृशंस्येन रूपेण बलेन च समन्वितः  ।  
अस्त्रैः समुदितः सर्वैर् दिव्यैर् अद्भुतदर्शनैः  ॥ ब्र्प्_२२६।२५ ॥  
योगमायासहस्राक्षो विरूपाक्षो महामनाः  ।  
वाचा मित्रजनश्लाघी ज्ञातिबन्धुजनप्रियः  ॥ ब्र्प्_२२६।२६ ॥  
क्षमावांश् चानहंवादी स देवो ब्रह्मदायकः  ।  
भयहर्ता भयार्तानां मित्रानन्दविवर्धनः  ॥ ब्र्प्_२२६।२७ ॥  
शरण्यः सर्वभूतानां दीनानां पालने रतः  ।  
श्रुतवान् अथ सम्पन्नः सर्वभूतनमस्कृतः  ॥ ब्र्प्_२२६।२८ ॥  
समाश्रितानाम् उपकृच् छत्रूणां भयकृत् तथा  ।  
नीतिज्ञो नीतिसम्पन्नो ब्रह्मवादी जितेन्द्रियः  ॥ ब्र्प्_२२६।२९ ॥  
भवार्थम् एव देवानां बुद्ध्या परमया युतः  ।  
प्राजापत्ये शुभे मार्गे मानवे धर्मसंस्कृते  ॥ ब्र्प्_२२६।३० ॥  
समुत्पत्स्यति गोविन्दो मनोर् वंशे महात्मनः  ।  
अंशो नाम मनोः पुत्रो ह्य् अन्तर्धामा ततः परम्  ॥ ब्र्प्_२२६।३१ ॥  
अन्तर्धाम्नो हविर्धामा प्रजापतिर् अनिन्दितः  ।  
प्राचीनबर्हिर् भविता हविर्धाम्नः सुतो द्विजाः  ॥ ब्र्प्_२२६।३२ ॥  
तस्य प्रचेतःप्रमुखा भविष्यन्ति दशात्मजाः  ।  
प्राचेतसस् तथा दक्षो भवितेह प्रजापतिः  ॥ ब्र्प्_२२६।३३ ॥  
दाक्षायण्यस् तथादित्यो मनुर् आदित्यतस् ततः  ।  
मनोश् च वंशज इला सुद्युम्नश् च भविष्यति  ॥ ब्र्प्_२२६।३४ ॥  
बुधात् पुरूरवाश् चापि तस्माद् आयुर् भविष्यति  ।  
नहुषो भविता तस्माद् ययातिस् तस्य चात्मजः  ॥ ब्र्प्_२२६।३५ ॥  
यदुस् तस्मान् महासत्त्वः क्रोष्टा तस्माद् भविष्यति  ।  
क्रोष्टुश् चैव महान् पुत्रो वृजिनीवान् भविष्यति  ॥ ब्र्प्_२२६।३६ ॥  
वृजिनीवतश् च भविता उषङ्गुर् अपराजितः  ।  
उषङ्गोर् भविता पुत्रः शूरश् चित्ररथस् तथा  ॥ ब्र्प्_२२६।३७ ॥  
तस्य त्व् अवरजः पुत्रः शूरो नाम भविष्यति  ।  
तेषां विख्यातवीर्याणां चारित्रगुणशालिनाम्  ॥ ब्र्प्_२२६।३८ ॥  
यज्विनां च विशुद्धानां वंशे ब्राह्मणसत्तमाः  ।  
स शूरः क्षत्रियश्रेष्ठो महावीर्यो महायशाः  ॥ ब्र्प्_२२६।३९ ॥  
स्ववंशविस्तारकरं जनयिष्यति मानदम्  ।  
वसुदेवम् इति ख्यातं पुत्रम् आनकदुन्दुभिम्  ॥ ब्र्प्_२२६।४० ॥  
तस्य पुत्रश् चतुर्बाहुर् वासुदेवो भविष्यति  ।  
दाता ब्राह्मणसत्कर्ता ब्रह्मभूतो द्विजप्रियः  ॥ ब्र्प्_२२६।४१ ॥  
राज्ञो बद्धान् स सर्वान् वै मोक्षयिष्यति यादवः  ।  
जरासन्धं तु राजानं निर्जित्य गिरिगह्वरे  ॥ ब्र्प्_२२६।४२ ॥  
सर्वपार्थिवरत्नाढ्यो भविष्यति स वीर्यवान्  ।  
पृथिव्याम् अप्रतिहतो वीर्येणापि भविष्यति  ॥ ब्र्प्_२२६।४३ ॥  
विक्रमेण च सम्पन्नः सर्वपार्थिवपार्थिवः  ।  
शूरः संहननो भूतो द्वारकायां वसन् प्रभुः  ॥ ब्र्प्_२२६।४४ ॥  
पालयिष्यति गां देवीं विनिर्जित्य दुराशयान्  ।  
तं भवन्तः समासाद्य ब्राह्मणैर् अर्हणैर् वरैः  ॥ ब्र्प्_२२६।४५ ॥  
अर्चयन्तु यथान्यायं ब्रह्माणम् इव शाश्वतम्  ।  
यो हि मां द्रष्टुम् इच्छेत ब्रह्माणं च पितामहम्  ॥ ब्र्प्_२२६।४६ ॥  
द्रष्टव्यस् तेन भगवान् वासुदेवः प्रतापवान्  ।  
दृष्टे तस्मिन्न् अहं दृष्टो न मे ऽत्रास्ति विचारणा  ॥ ब्र्प्_२२६।४७ ॥  
पितामहो वासुदेव इति वित्त तपोधनाः  ।  
स यस्य पुण्डरीकाक्षः प्रीतियुक्तो भविष्यति  ॥ ब्र्प्_२२६।४८ ॥  
तस्य देवगणः प्रीतो ब्रह्मपूर्वो भविष्यति  ।  
यस् तु तं मानवो लोके संश्रयिष्यति केशवम्  ॥ ब्र्प्_२२६।४९ ॥  
तस्य कीर्तिर् यशश् चैव स्वर्गश् चैव भविष्यति  ।  
धर्माणां देशिकः साक्षाद् भविष्यति स धर्मवान्  ॥ ब्र्प्_२२६।५० ॥  
धर्मविद्भिः स देवेशो नमस्कार्यः सदाच्युतः  ।  
धर्म एव सदा हि स्याद् अस्मिन्न् अभ्यर्चिते विभौ  ॥ ब्र्प्_२२६।५१ ॥  
स हि देवो महातेजाः प्रजाहितचिकीर्षया  ।  
धर्मार्थं पुरुषव्याघ्र ऋषिकोटीः ससर्ज च  ॥ ब्र्प्_२२६।५२ ॥  
ताः सृष्टास् तेन विधिना पर्वते गन्धमादने  ।  
सनत्कुमारप्रमुखास् तिष्ठन्ति तपसान्विताः  ॥ ब्र्प्_२२६।५३ ॥  
तस्मात् स वाग्मी धर्मज्ञो नमस्यो द्विजपुङ्गवाः  ।  
वन्दितो हि स वन्देत मानितो मानयीत च  ॥ ब्र्प्_२२६।५४ ॥  
दृष्टः पश्येद् अहरहः संश्रितः प्रतिसंश्रयेत्  ।  
अर्चितश् चार्चयेन् नित्यं स देवो द्विजसत्तमाः  ॥ ब्र्प्_२२६।५५ ॥  
एवं तस्यानवद्यस्य विष्णोर् वै परमं तपः  ।  
आदिदेवस्य महतः सज्जनाचरितं सदा  ॥ ब्र्प्_२२६।५६ ॥  
भुवने ऽभ्यर्चितो नित्यं देवैर् अपि सनातनः  ।  
अभयेनानुरूपेण प्रपद्य तम् अनुव्रताः  ॥ ब्र्प्_२२६।५७ ॥  
कर्मणा मनसा वाचा स नमस्यो द्विजैः सदा  ।  
यत्नवद्भिर् उपस्थाय द्रष्टव्यो देवकीसुतः  ॥ ब्र्प्_२२६।५८ ॥  
एष वै विहितो मार्गो मया वै मुनिसत्तमाः  ।  
तं दृष्ट्वा सर्वदेवेशं दृष्टाः स्युः सुरसत्तमाः  ॥ ब्र्प्_२२६।५९ ॥  
महावराहं तं देवं सर्वलोकपितामहम्  ।  
अहं चैव नमस्यामि नित्यम् एव जगत्पतिम्  ॥ ब्र्प्_२२६।६० ॥  
तत्र च त्रितयं दृष्टं भविष्यति न संशयः  ।  
समस्ता हि वयं देवास् तस्य देहे वसामहे  ॥ ब्र्प्_२२६।६१ ॥  
तस्यैव चाग्रजो भ्राता सिताद्रिनिचयप्रभः  ।  
हली बल इति ख्यातो भविष्यति धराधरः  ॥ ब्र्प्_२२६।६२ ॥  
त्रिशिरास् तस्य देवस्य दृष्टो ऽनन्त इति प्रभोः  ।  
सुपर्णो यस्य वीर्येण कश्यपस्यात्मजो बली  ॥ ब्र्प्_२२६।६३ ॥  
अन्तं नैवाशकद् द्रष्टुं देवस्य परमात्मनः  ।  
स च शेषो विचरते परया वै मुदा युतः  ॥ ब्र्प्_२२६।६४ ॥  
अन्तर्वसति भोगेन परिरभ्य वसुन्धराम्  ।  
य एष विष्णुः सो ऽनन्तो भगवान् वसुधाधरः  ॥ ब्र्प्_२२६।६५ ॥  
यो रामः स हृषीकेशो ऽच्युतः सर्वधराधरः  ।  
ताव् उभौ पुरुषव्याघ्रौ दिव्यौ दिव्यपराक्रमौ  ॥ ब्र्प्_२२६।६६ ॥  
द्रष्टव्यौ माननीयौ च चक्रलाङ्गलधारिणौ  ।  
एष वो ऽनुग्रहः प्रोक्तो मया पुण्यस् तपोधनाः  ।  
तद् भवन्तो यदुश्रेष्ठं पूजयेयुः प्रयत्नतः  ॥ ब्र्प्_२२६।६७ ॥  
{मुनय ऊचुः: }  
अहो कृष्णस्य माहात्म्यं श्रुतम् अस्माभिर् अद्भुतम्  ।  
सर्वपापहरं पुण्यं धन्यं संसारनाशनम्  ॥ ब्र्प्_२२७।१ ॥  
सम्पूज्य विधिवद् भक्त्या वासुदेवं महामुने  ।  
कां गतिं यान्ति मनुजा वासुदेवार्चने रताः  ॥ ब्र्प्_२२७।२ ॥  
किं प्राप्नुवन्ति ते मोक्षं किं वा स्वर्गं महामुने  ।  
अथवा किं मुनिश्रेष्ठ प्राप्नुवन्त्य् उभयं फलम्  ॥ ब्र्प्_२२७।३ ॥  
छेत्तुम् अर्हसि सर्वज्ञ संशयं नो हृदि स्थितम्  ।  
छेत्ता नान्यो ऽस्ति लोके ऽस्मिंस् त्वदृते मुनिसत्तम  ॥ ब्र्प्_२२७।४ ॥  
{व्यास उवाच: }  
साधु साधु मुनिश्रेष्ठा भवद्भिर् यद् उदाहृतम्  ।  
शृणुध्वम् आनुपूर्व्येण वैष्णवानां सुखावहम्  ॥ ब्र्प्_२२७।५ ॥  
दीक्षामात्रेण कृष्णस्य नरा मोक्षं व्रजन्ति वै  ।  
किं पुनर् ये सदा भक्त्या पूजयन्त्य् अच्युतं द्विजाः  ॥ ब्र्प्_२२७।६ ॥  
न तेषां दुर्लभः स्वर्गो मोक्षश् च मुनिसत्तमाः  ।  
लभन्ते वैष्णवाः कामान् यान् यान् वाञ्छन्ति दुर्लभान्  ॥ ब्र्प्_२२७।७ ॥  
रत्नपर्वतम् आरुह्य नरो रत्नं यथाददेत्  ।  
स्वेच्छया मुनिशार्दूलास् तथा कृष्णान् मनोरथान्  ॥ ब्र्प्_२२७।८ ॥  
कल्पवृक्षं समासाद्य फलानि स्वेच्छया यथा  ।  
गृह्णाति पुरुषो विप्रास् तथा कृष्णान् मनोरथान्  ॥ ब्र्प्_२२७।९ ॥  
श्रद्धया विधिवत् पूज्य वासुदेवं जगद्गुरुम्  ।  
धर्मार्थकाममोक्षाणां प्राप्नुवन्ति नराः फलम्  ॥ ब्र्प्_२२७।१० ॥  
आराध्य तं जगन्नाथं विशुद्धेनान्तरात्मना  ।  
प्राप्नुवन्ति नराः कामान् सुराणाम् अपि दुर्लभान्  ॥ ब्र्प्_२२७।११ ॥  
ये ऽर्चयन्ति सदा भक्त्या वासुदेवाख्यम् अव्ययम्  ।  
न तेषां दुर्लभं किञ्चिद् विद्यते भुवनत्रये  ॥ ब्र्प्_२२७।१२ ॥  
धन्यास् ते पुरुषा लोके ये ऽर्चयन्ति सदा हरिम्  ।  
सर्वपापहरं देवं सर्वकामफलप्रदम्  ॥ ब्र्प्_२२७।१३ ॥  
ब्राह्मणाः क्षत्रिया वैश्याः स्त्रियः शूद्रान्त्यजातयः  ।  
सम्पूज्य तं सुरवरं प्राप्नुवन्ति परां गतिम्  ॥ ब्र्प्_२२७।१४ ॥  
तस्माच् छृणुध्वं मुनयो यत् पृच्छत ममानघाः  ।  
प्रवक्ष्यामि समासेन गतिं तेषां महात्मनाम्  ॥ ब्र्प्_२२७।१५ ॥  
त्यक्त्वा मानुष्यकं देहं रोगायतनम् अध्रुवम्  ।  
जरामरणसंयुक्तं जलबुद्बुदसन्निभम्  ॥ ब्र्प्_२२७।१६ ॥  
मांसशोणितदुर्गन्धं विष्ठामूत्रादिभिर् युतम्  ।  
अस्थिस्थूणम् अमेध्यं च स्नायुचर्मशिरान्वितम्  ॥ ब्र्प्_२२७।१७ ॥  
कामगेन विमानेन दिव्यगन्धर्वनादिना  ।  
तरुणादित्यवर्णेन किङ्किणीजालमालिना  ॥ ब्र्प्_२२७।१८ ॥  
उपगीयमाना गन्धर्वैर् अप्सरोभिर् अलङ्कृताः  ।  
व्रजन्ति लोकपालानां भवनं तु पृथक् पृथक्  ॥ ब्र्प्_२२७।१९ ॥  
मन्वन्तरप्रमाणं तु भुक्त्वा कालं पृथक् पृथक्  ।  
भुवनानि पृथक् तेषां सर्वभोगैर् अलङ्कृताः  ॥ ब्र्प्_२२७।२० ॥  
ततो ऽन्तरिक्षं लोकं ते यान्ति सर्वसुखप्रदम्  ।  
तत्र भुक्त्वा वरान् भोगान् दशमन्वन्तरं द्विजाः  ॥ ब्र्प्_२२७।२१ ॥  
तस्माद् गन्धर्वलोकं तु यान्ति वै वैष्णवा द्विजाः  ।  
विंशन्मन्वन्तरं कालं तत्र भुक्त्वा मनोरमान्  ॥ ब्र्प्_२२७।२२ ॥  
भोगान् आदित्यलोकं तु तस्माद् यान्ति सुपूजिताः  ।  
त्रिंशन्मन्वन्तरं तत्र भोगान् भुक्त्वातिदैवतान्  ॥ ब्र्प्_२२७।२३ ॥  
तस्माद् व्रजन्ति ते विप्राश् चन्द्रलोकं सुखप्रदम्  ।  
मन्वन्तराणां ते तत्र चत्वारिंशद् गुणान्वितम्  ॥ ब्र्प्_२२७।२४ ॥  
कालं भुक्त्वा शुभान् भोगाञ् जरामरणवर्जिताः  ।  
तस्मान् नक्षत्रलोकं तु विमानैः समलङ्कृतम्  ॥ ब्र्प्_२२७।२५ ॥  
व्रजन्ति ते मुनिश्रेष्ठा गुणैः सर्वैर् अलङ्कृताः  ।  
मन्वन्तराणां पञ्चाशद् भुक्त्वा भोगान् यथेप्सितान्  ॥ ब्र्प्_२२७।२६ ॥  
तस्माद् व्रजन्ति ते विप्रा देवलोकं सुदुर्लभम्  ।  
षष्टिमन्वन्तरं यावत् तत्र भुक्त्वा सुदुर्लभान्  ॥ ब्र्प्_२२७।२७ ॥  
भोगान् नानाविधान् विप्रा ऋग्द्व्यष्टकसमन्वितान्  ।  
शक्रलोकं पुनस् तस्माद् गच्छन्ति सुरपूजिताः  ॥ ब्र्प्_२२७।२८ ॥  
मन्वन्तराणां तत्रैव भुक्त्वा कालं च सप्ततिम्  ।  
भोगान् उच्चावचान् दिव्यान् मनसः प्रीतिवर्धनान्  ॥ ब्र्प्_२२७।२९ ॥  
तस्माद् व्रजन्ति ते लोकं प्राजापत्यम् अनुत्तमम्  ।  
भुक्त्वा तत्रेप्सितान् भोगान् सर्वकामगुणान्वितान्  ॥ ब्र्प्_२२७।३० ॥  
मन्वन्तरम् अशीतिं च कालं सर्वसुखप्रदम्  ।  
तस्मात् पैतामहं लोकं यान्ति ते वैष्णवा द्विजाः  ॥ ब्र्प्_२२७।३१ ॥  
मन्वन्तराणां नवति क्रीडित्वा तत्र वै सुखम्  ।  
इहागत्य पुनस् तस्माद् विप्राणां प्रवरे कुले  ॥ ब्र्प्_२२७।३२ ॥  
जायन्ते योगिनो विप्रा वेदशास्त्रार्थपारगाः  ।  
एवं सर्वेषु लोकेषु भुक्त्वा भोगान् यथेप्सितान्  ॥ ब्र्प्_२२७।३३ ॥  
इहागत्य पुनर् यान्ति उपर्य् उपरि च क्रमात्  ।  
सम्भवे सम्भवे ते तु शतवर्षं द्विजोत्तमाः  ॥ ब्र्प्_२२७।३४ ॥  
भुक्त्वा यथेप्सितान् भोगान् यान्ति लोकान्तरं ततः  ।  
दशजन्म यदा तेषां क्रमेणैवं प्रपूर्यते  ॥ ब्र्प्_२२७।३५ ॥  
तदा लोकं हरेर् दिव्यं ब्रह्मलोकाद् व्रजन्ति ते  ।  
गत्वा तत्राक्षयान् भोगान् भुक्त्वा सर्वगुणान्वितान्  ॥ ब्र्प्_२२७।३६ ॥  
मन्वन्तरशतं यावज् जन्ममृत्युविवर्जिताः  ।  
गच्छन्ति भुवनं पश्चाद् वाराहस्य द्विजोत्तमाः  ॥ ब्र्प्_२२७।३७ ॥  
दिव्यदेहाः कुण्डलिनो महाकाया महाबलाः  ।  
क्रीडन्ति तत्र विप्रेन्द्राः कृत्वा रूपं चतुर्भुजम्  ॥ ब्र्प्_२२७।३८ ॥  
दश कोटिसहस्राणि वर्षाणां द्विजसत्तमाः  ।  
तिष्ठन्ति शाश्वते भावे सर्वैर् देवैर् नमस्कृताः  ॥ ब्र्प्_२२७।३९ ॥  
ततो यान्ति तु ते धीरा नरसिंहगृहं द्विजाः  ।  
क्रीडन्ते तत्र मुदिता वर्षकोट्ययुतानि च  ॥ ब्र्प्_२२७।४० ॥  
तदन्ते वैष्णवं यान्ति पुरं सिद्धनिषेवितम्  ।  
क्रीडन्ते तत्र सौख्येन वर्षाणाम् अयुतानि च  ॥ ब्र्प्_२२७।४१ ॥  
ब्रह्मलोके पुनर् विप्रा गच्छन्ति साधकोत्तमाः  ।  
तत्र स्थित्वा चिरं कालं वर्षकोटिशतान् बहून्  ॥ ब्र्प्_२२७।४२ ॥  
नारायणपुरं यान्ति ततस् ते साधकेश्वराः  ।  
भुक्त्वा भोगांश् च विविधान् वर्षकोट्यर्बुदानि च  ॥ ब्र्प्_२२७।४३ ॥  
अनिरुद्धपुरं पश्चाद् दिव्यरूपा महाबलाः  ।  
गच्छन्ति साधकवराः स्तूयमानाः सुरासुरैः  ॥ ब्र्प्_२२७।४४ ॥  
तत्र कोटिसहस्राणि वर्षाणां च चतुर्दश  ।  
तिष्ठन्ति वैष्णवास् तत्र जरामरणवर्जिताः  ॥ ब्र्प्_२२७।४५ ॥  
प्रद्युम्नस्य पुरं पश्चाद् गच्छन्ति विगतज्वराः  ।  
तत्र तिष्ठन्ति ते विप्रा लक्षकोटिशतत्रयम्  ॥ ब्र्प्_२२७।४६ ॥  
स्वच्छन्दगामिनो हृष्टा बलशक्तिसमन्विताः  ।  
गच्छन्ति योगिनः पश्चाद् यत्र सङ्कर्षणः प्रभुः  ॥ ब्र्प्_२२७।४७ ॥  
तत्रोषित्वा चिरं कालं भुक्त्वा भोगान् सहस्रशः  ।  
विशन्ति वासुदेवैति विरूपाख्ये निरञ्जने  ॥ ब्र्प्_२२७।४८ ॥  
विनिर्मुक्ताः परे तत्त्वे जरामरणवर्जिते  ।  
तत्र गत्वा विमुक्तास् ते भवेयुर् नात्र संशयः  ॥ ब्र्प्_२२७।४९ ॥  
एवं क्रमेण भुक्तिं ते प्राप्नुवन्ति मनीषिणः  ।  
मुक्तिं च मुनिशार्दूला वासुदेवार्चने रताः  ॥ ब्र्प्_२२७।५० ॥  
{व्यास उवाच: }  
एकादश्याम् उभे पक्षे निराहारः समाहितः  ।  
स्नात्वा सम्यग् विधानेन धौतवासा जितेन्द्रियः  ॥ ब्र्प्_२२८।१ ॥  
सम्पूज्य विधिवद् विष्णुं श्रद्धया सुसमाहितः  ।  
पुष्पैर् गन्धैस् तथा दीपैर् धूपैर् नैवेद्यकैस् तथा  ॥ ब्र्प्_२२८।२ ॥  
उपहारैर् बहुविधैर् जप्यैर् होमप्रदक्षिणैः  ।  
स्तोत्रैर् नानाविधैर् दिव्यैर् गीतवाद्यैर् मनोहरैः  ॥ ब्र्प्_२२८।३ ॥  
दण्डवत्प्रणिपातैश् च जयशब्दैस् तथोत्तमैः  ।  
एवं सम्पूज्य विधिवद् रात्रौ कृत्वा प्रजागरम्  ॥ ब्र्प्_२२८।४ ॥  
कथां वा गीतिकां विष्णोर् गायन् विष्णुपरायणः  ।  
याति विष्णोः परं स्थानं नरो नास्त्य् अत्र संशयः  ॥ ब्र्प्_२२८।५ ॥  
{मुनय ऊचुः: }  
प्रजागरे गीतिकायाः फलं विष्णोर् महामुने  ।  
ब्रूहि तच् छ्रोतुम् इच्छामः परं कौतूहलं हि नः  ॥ ब्र्प्_२२८।६ ॥  
{व्यास उवाच: }  
शृणुध्वं मुनिशार्दूलाः प्रवक्ष्याम्य् अनुपूर्वशः  ।  
गीतिकायाः फलं विष्णोर् जागरे यद् उदाहृतम्  ॥ ब्र्प्_२२८।७ ॥  
अवन्ती नाम नगरी बभूव भुवि विश्रुता  ।  
तत्रास्ते भगवान् विष्णुः शङ्खचक्रगदाधरः  ॥ ब्र्प्_२२८।८ ॥  
तस्या नगर्याः पर्यन्ते चाण्डालो गीतिकोविदः  ।  
सद्वृत्त्योत्पादितधनो भृत्यानां भरणे रतः  ॥ ब्र्प्_२२८।९ ॥  
विष्णुभक्तः स चाण्डालो मासि मासि दृढव्रतः  ।  
एकादश्यां समागम्य सोपवासो ऽथ गायति  ॥ ब्र्प्_२२८।१० ॥  
गीतिका विष्णुनामाङ्काः प्रादुर्भावसमाश्रिताः  ।  
गान्धारषड्जनैषाद- स्वरपञ्चमधैवतैः  ॥ ब्र्प्_२२८।११ ॥  
रात्रिजागरणे विष्णुं गाथाभिर् उपगायति  ।  
प्रभाते च प्रणम्येशं द्वादश्यां गृहम् एत्य च  ॥ ब्र्प्_२२८।१२ ॥  
जामातृभागिनेयांश् च भोजयित्वा सकन्यकाः  ।  
ततः सपरिवारस् तु पश्चाद् भुङ्क्ते द्विजोत्तमाः  ॥ ब्र्प्_२२८।१३ ॥  
एवं तस्यासतस् तत्र कुर्वतो विष्णुप्रीणनम्  ।  
गीतिकाभिर् विचित्राभिर् वयः प्रतिगतं बहु  ॥ ब्र्प्_२२८।१४ ॥  
एकदा चैत्रमासे तु कृष्णैकादशिगोचरे  ।  
विष्णुशुश्रूषणार्थाय ययौ वनम् अनुत्तमम्  ॥ ब्र्प्_२२८।१५ ॥  
वनजातानि पुष्पाणि ग्रहीतुं भक्तितत्परः  ।  
क्षिप्रातटे महारण्ये विभीतकतरोर् अधः  ॥ ब्र्प्_२२८।१६ ॥  
दृष्टः स राक्षसेनाथ गृहीतश् चापि भक्षितुम्  ।  
चाण्डालस् तम् अथोवाच नाद्य भक्ष्यस् त्वया ह्य् अहम्  ॥ ब्र्प्_२२८।१७ ॥  
प्रातर् भोक्ष्यसि कल्याण सत्यम् एष्याम्य् अहं पुनः  ।  
अद्य कार्यं मम महत् तस्मान् मुञ्चस्व राक्षस  ॥ ब्र्प्_२२८।१८ ॥  
श्वः सत्येन समेष्यामि ततः खादसि माम् इति  ।  
विष्णुशुश्रूषणार्थाय रात्रिजागरणं मया  ।  
कार्यं न व्रतविघ्नं मे कर्तुम् अर्हसि राक्षस  ॥ ब्र्प्_२२८।१९ ॥  
{व्यास उवाच: }  
तं राक्षसः प्रत्युवाच दशरात्रम् अभोजनम्  ।  
ममाभूद् अद्य च भवान् मया लब्धो मतङ्गज  ॥ ब्र्प्_२२८।२० ॥  
न मोक्ष्ये भक्षयिष्यामि क्षुधया पीडितो भृशम्  ।  
निशाचरवचः श्रुत्वा मातङ्गस् तम् उवाच ह  ।  
सान्त्वयञ् श्लक्ष्णया वाचा स सत्यवचनैर् दृढैः  ॥ ब्र्प्_२२८।२१ ॥  
{मातङ्ग उवाच: }  
सत्यमूलं जगत् सर्वं ब्रह्मराक्षस तच् छृणु  ।  
सत्येनाहं शपिष्यामि पुनरागमनाय च  ॥ ब्र्प्_२२८।२२ ॥  
आदित्यश् चन्द्रमा वह्निर् वायुर् भूर् द्यौर् जलं मनः  ।  
अहोरात्रं यमः सन्ध्ये द्वे विदुर् नरचेष्टितम्  ॥ ब्र्प्_२२८।२३ ॥  
परदारेषु यत् पापं यत् परद्रव्यहारिषु  ।  
यच् च ब्रह्महनः पापं सुरापे गुरुतल्पगे  ॥ ब्र्प्_२२८।२४ ॥  
वन्ध्यापतेश् च यत् पापं यत् पापं वृषलीपतेः  ।  
यच् च देवलके पापं मत्स्यमांसाशिनश् च यत्  ॥ ब्र्प्_२२८।२५ ॥  
क्रोडमांसाशिनो यच् च कूर्ममांसाशिनश् च यत्  ।  
वृथा मांसाशिनो यच् च पृष्ठमांसाशिनश् च यत्  ॥ ब्र्प्_२२८।२६ ॥  
कृतघ्ने मित्रघातके यत् पापं दिधिषूपतौ  ।  
सूतकस्य च यत् पापं यत् पापं क्रूरकर्मणः  ॥ ब्र्प्_२२८।२७ ॥  
कृपणस्य च यत् पापं यच् च वन्ध्यातिथेर् अपि  ।  
अमावास्याष्टमी षष्ठी कृष्णशुक्लचतुर्दशी  ॥ ब्र्प्_२२८।२८ ॥  
तासु यद् गमनात् पापं यद् विप्रो व्रजति स्त्रियम्  ।  
रजस्वलां तथा पश्चाच् छ्राद्धं कृत्वा स्त्रियं व्रजेत्  ॥ ब्र्प्_२२८।२९ ॥  
सर्वस्वस्नातभोज्यानां यत् पापं मलभोजने  ।  
मित्रभार्यां गच्छतां च यत् पापं पिशुनस्य च  ॥ ब्र्प्_२२८।३० ॥  
दम्भमायानुरक्ते च यत् पापं मधुघातिनः  ।  
ब्राह्मणस्य प्रतिश्रुत्य यत् पापं तदयच्छतः  ॥ ब्र्प्_२२८।३१ ॥  
यच् च कन्यानृते पापं यच् च गोश्वतरानृते  ।  
स्त्रीबालहन्तुर् यत् पापं यच् च मिथ्याभिभाषिणः  ॥ ब्र्प्_२२८।३२ ॥  
देववेदद्विजनृप- पुत्रमित्रसतीस्त्रियः  ।  
यच् च निन्दयतां पापं गुरुमिथ्यापचारतः  ॥ ब्र्प्_२२८।३३ ॥  
अग्नित्यागिषु यत् पापम् अग्निदायिषु यद् वने  ।  
गृहेष्ट्या पातके यच् च यद् गोघ्ने यद् द्विजाधमे  ॥ ब्र्प्_२२८।३४ ॥  
यत् पापं परिवित्ते च यत् पापं परिवेदिनः  ।  
तयोर् दातृग्रहीत्रोश् च यत् पापं भ्रूणघातिनः  ॥ ब्र्प्_२२८।३५ ॥  
किं चात्र बहुभिः प्रोक्तैः शपथैस् तव राक्षस  ।  
श्रूयतां शपथं भीमं दुर्वाच्यम् अपि कथ्यते  ॥ ब्र्प्_२२८।३६ ॥  
स्वकन्याजीविनः पापं गूढसत्येन साक्षिणः  ।  
अयाज्ययाजके षण्ढे यत् पापं श्रवणे ऽधमे  ॥ ब्र्प्_२२८।३७ ॥  
प्रव्रज्यावसिते यच् च ब्रह्मचारिणि कामुके  ।  
एतैस् तु पापैर् लिप्ये ऽहं यदि नैष्यामि ते ऽन्तिकम्  ॥ ब्र्प्_२२८।३८ ॥  
{व्यास उवाच: }  
मातङ्गवचनं श्रुत्वा विस्मितो ब्रह्मराक्षसः  ।  
प्राह गच्छस्व सत्येन समयं चैव पालय  ॥ ब्र्प्_२२८।३९ ॥  
इत्य् उक्तः कुणपाशेन श्वपाकः कुसुमानि तु  ।  
समादायागमच् चैव विष्णोः स निलयं गतः  ॥ ब्र्प्_२२८।४० ॥  
तानि प्रादाद् ब्राह्मणाय सो ऽपि प्रक्षाल्य चाम्भसा  ।  
विष्णुम् अभ्यर्च्य निलयं जगाम स तपोधनाः  ॥ ब्र्प्_२२८।४१ ॥  
सो ऽपि मातङ्गदायादः सोपवासस् तु तां निशाम्  ।  
गायन् हि बाह्यभूमिष्ठः प्रजागरम् उपाकरोत्  ॥ ब्र्प्_२२८।४२ ॥  
प्रभातायां तु शर्वर्यां स्नात्वा देवं नमस्य च  ।  
सत्यं स समयं कर्तुं प्रतस्थे यत्र राक्षसः  ॥ ब्र्प्_२२८।४३ ॥  
तं व्रजन्तं पथि नरः प्राह भद्र क्व गच्छसि  ।  
स तथाकथयत् सर्वं सो ऽप्य् एनं पुनर् अब्रवीत्  ॥ ब्र्प्_२२८।४४ ॥  
धर्मार्थकाममोक्षाणां शरीरं साधनं यतः  ।  
महता तु प्रयत्नेन शरीरं पालयेद् बुधः  ॥ ब्र्प्_२२८।४५ ॥  
जीवधर्मार्थसुखं  ब्र्प्_२२८।४६अ  
नरस् तथाप्नोति मोक्षगतिम् अग्र्याम्  ब्र्प्_२२८।४६ब्  
जीवन् कीर्तिम् उपैति च  ब्र्प्_२२८।४६च्  
भवति मृतस्य का कथा लोके  ब्र्प्_२२८।४६द्  
मातङ्गस् तद् वचः श्रुत्वा प्रत्युवाचाथ हेतुमत्  ॥* ब्र्प्_२२८।४७ ॥  
{मातङ्ग उवाच: }  
भद्र सत्यं पुरस्कृत्य गच्छामि शपथाः कृताः  ॥* ब्र्प्_२२८।४८ ॥  
{व्यास उवाच: }  
तं भूयः प्रत्युवाचाथ किम् एवं मूढधीर् भवान्  ।  
किं न श्रुतं त्वया साधो मनुना यद् उदीरितम्  ॥ ब्र्प्_२२८।४९ ॥  
गोस्त्रीद्विजानां परिरक्षणार्थं  ब्र्प्_२२८।५०अ  
विवाहकाले सुरतप्रसङ्गे  ब्र्प्_२२८।५०ब्  
प्राणात्यये सर्वधनापहारे  ब्र्प्_२२८।५०च्  
पञ्चानृतान्य् आहुर् अपातकानि  ब्र्प्_२२८।५०द्  
धर्मवाक्यं न च स्त्रीषु न विवाहे तथा रिपौ  ।  
वञ्चने चार्थहानौ च स्वनाशे ऽनृतके तथा  ।  
एवं तद् वाक्यम् आकर्ण्य मातङ्गः प्रत्युवाच ह  ॥ ब्र्प्_२२८।५१ ॥  
{मातङ्ग उवाच: }  
मैवं वदस्व भद्रं ते सत्यं लोकेषु पूज्यते  ।  
सत्येनावाप्यते सौख्यं यत् किञ्चिज् जगतीगतम्  ॥ ब्र्प्_२२८।५२ ॥  
सत्येनार्कः प्रतपति सत्येनापो रसात्मिकाः  ।  
ज्वलत्य् अग्निश् च सत्येन वाति सत्येन मारुतः  ॥ ब्र्प्_२२८।५३ ॥  
धर्मार्थकामसम्प्राप्तिर् मोक्षप्राप्तिश् च दुर्लभा  ।  
सत्येन जायते पुंसां तस्मात् सत्यं न सन्त्यजेत्  ॥ ब्र्प्_२२८।५४ ॥  
सत्यं ब्रह्म परं लोके सत्यं यज्ञेषु चोत्तमम्  ।  
सत्यं स्वर्गसमायातं तस्मात् सत्यं न सन्त्यजेत्  ॥ ब्र्प्_२२८।५५ ॥  
{व्यास उवाच: }  
इत्य् उक्त्वा सो ऽथ मातङ्गस् तं प्रक्षिप्य नरोत्तमम्  ।  
जगाम तत्र यत्रास्ते प्राणिहा ब्रह्मराक्षसः  ॥ ब्र्प्_२२८।५६ ॥  
तम् आगतं समीक्ष्यासौ चाण्डालं ब्रह्मराक्षसः  ।  
विस्मयोत्फुल्लनयनः शिरःकम्पं तम् अब्रवीत्  ॥ ब्र्प्_२२८।५७ ॥  
{ब्रह्मराक्षस उवाच: }  
साधु साधु महाभाग सत्यवाक्यानुपालक  ।  
न मातङ्गम् अहं मन्ये भवन्तं सत्यलक्षणम्  ॥ ब्र्प्_२२८।५८ ॥  
कर्मणानेन मन्ये त्वां ब्राह्मणं शुचिम् अव्ययम्  ।  
यत् किञ्चित् त्वां भद्रमुखं प्रवक्ष्ये धर्मसंश्रयम्  ।  
किं तत्र भवता रात्रौ कृतं विष्णुगृहे वद  ॥ ब्र्प्_२२८।५९ ॥  
{व्यास उवाच: }  
तम् अभ्युवाच मातङ्गः शृणु विष्णुगृहे मया  ।  
यत् कृतं रजनीभागे यथातथ्यं वदामि ते  ॥ ब्र्प्_२२८।६० ॥  
विष्णोर् देवकुलस्याधः स्थितेनानम्रमूर्तिना  ।  
प्रजागरः कृतो रात्रौ गायता विष्णुगीतिकाम्  ॥ ब्र्प्_२२८।६१ ॥  
तं ब्रह्मराक्षसः प्राह कियन्तं कालम् उच्यताम्  ।  
प्रजागरो विष्णुगृहे कृतं भक्तिमता वद  ॥ ब्र्प्_२२८।६२ ॥  
तम् अभ्युवाच प्रहसन् विंशत्य् अब्दानि राक्षस  ।  
एकादश्यां मासि मासि कृतस् तत्र प्रजागरः  ।  
मातङ्गवचनं श्रुत्वा प्रोवाच ब्रह्मराक्षसः  ॥ ब्र्प्_२२८।६३ ॥  
{ब्रह्मराक्षस उवाच: }  
यद् अद्य त्वां प्रवक्ष्यामि तद् भवान् वक्तुम् अर्हति  ।  
एकरात्रिकृतं साधो मम देहि प्रजागरम्  ॥ ब्र्प्_२२८।६४ ॥  
एवं त्वां मोक्षयिष्यामि मोक्षयिष्यामि नान्यथा  ।  
त्रिः सत्येन महाभाग इत्य् उक्त्वा विरराम ह  ॥ ब्र्प्_२२८।६५ ॥  
{व्यास उवाच: }  
मातङ्गस् तम् उवाचाथ मयात्मा ते निशाचर  ।  
निवेदितः किम् उक्तेन खादस्व स्वेच्छयापि माम्  ॥ ब्र्प्_२२८।६६ ॥  
तम् आह राक्षसो भूयो यामद्वयप्रजागरम्  ।  
सगीतं मे प्रयच्छस्व कृपां कर्तुं त्वम् अर्हसि  ॥ ब्र्प्_२२८।६७ ॥  
मातङ्गो राक्षसं प्राह किम् असम्बद्धम् उच्यते  ।  
खादस्व स्वेच्छया मां त्वं न प्रदास्ये प्रजागरम्  ।  
मातङ्गवचनं श्रुत्वा प्राह तं ब्रह्मराक्षसः  ॥ ब्र्प्_२२८।६८ ॥  
{ब्रह्मराक्षस उवाच: }  
को हि दुष्टमतिर् मन्दो भवन्तं द्रष्टुम् उत्सहेत्  ।  
धर्षयितुं पीडयितुं रक्षितं धर्मकर्मणा  ॥ ब्र्प्_२२८।६९ ॥  
दीनस्य पापग्रस्तस्य विषयैर् मोहितस्य च  ।  
नरकार्तस्य मूढस्य साधवः स्युर् दयान्विताः  ॥ ब्र्प्_२२८।७० ॥  
तन् मम त्वं महाभाग कृपां कृत्वा प्रजागरम्  ।  
यामस्यैकस्य मे देहि गच्छ वा निलयं स्वकम्  ॥ ब्र्प्_२२८।७१ ॥  
{व्यास उवाच: }  
तं पुनः प्राह चाण्डालो न यास्यामि निजं गृहम्  ।  
न चापि तव दास्यामि कथञ्चिद् यामजागरम्  ।  
तं प्रहस्याथ चाण्डालं प्रोवाच ब्रह्मराक्षसः  ॥ ब्र्प्_२२८।७२ ॥  
{ब्रह्मराक्षस उवाच: }  
रात्र्यवसाने या गीता गीतिका कौतुकाश्रया  ।  
तस्याः फलं प्रयच्छस्व त्राहि पापात् समुद्धर  ॥ ब्र्प्_२२८।७३ ॥  
{व्यास उवाच: }  
एवम् उच्चारिते तेन मातङ्गस् तम् उवाच ह  ॥* ब्र्प्_२२८।७४ ॥  
{मातङ्ग उवाच: }  
किं पूर्वं भवता कर्म विकृतं कृतम् अञ्जसा  ।  
येन त्वं दोषजातेन सम्भूतो ब्रह्मराक्षसः  ॥ ब्र्प्_२२८।७५ ॥  
{व्यास उवाच: }  
तस्य तद् वाक्यम् आकर्ण्य मातङ्गं ब्रह्मराक्षसः  ।  
प्रोवाच दुःखसन्तप्तः संस्मृत्य स्वकृतं कृतम्  ॥ ब्र्प्_२२८।७६ ॥  
{ब्रह्मराक्षस उवाच: }  
श्रूयतां यो ऽहम् आसं वै पूर्वं यच् च मया कृतम्  ।  
यस्मिन् कृते पापयोनिं गतवान् अस्मि राक्षसीम्  ॥ ब्र्प्_२२८।७७ ॥  
सोमशर्म इति ख्यातः पूर्वम् आसम् अहं द्विजः  ।  
पुत्रो ऽध्ययनशीलस्य देवशर्मस्य यज्वनः  ॥ ब्र्प्_२२८।७८ ॥  
कस्यचिद् यजमानस्य सूत्रमन्त्रबहिष्कृतः  ।  
नृपस्य कर्मसक्तेन यूपकर्मसुनिष्ठितः  ॥ ब्र्प्_२२८।७९ ॥  
आग्नीध्रं चाकरोद् यज्ञे लोभमोहप्रपीडितः  ।  
तस्मिन् परिसमाप्ते तु मौर्ख्याद् दम्भम् अनुष्ठितः  ॥ ब्र्प्_२२८।८० ॥  
यष्टुम् आरब्धवान् अस्मि द्वादशाहं महाक्रतुम्  ।  
प्रवर्तमाने तस्मिंस् तु कुक्षिशूलो ऽभवन् मम  ॥ ब्र्प्_२२८।८१ ॥  
सम्पूर्णे दशरात्रे तु न समाप्ते तथा क्रतौ  ।  
विरूपाक्षस्य दीयन्त्याम् आहुत्यां राक्षसे क्षणे  ॥ ब्र्प्_२२८।८२ ॥  
मृतो ऽहं तेन दोषेण सम्भूतो ब्रह्मराक्षसः  ।  
मूर्खेण मन्त्रहीनेन सूत्रस्वरविवर्जितम्  ॥ ब्र्प्_२२८।८३ ॥  
अजानता यज्ञविद्यां यद् इष्टं याजितं च यत्  ।  
तेन कर्मविपाकेन सम्भूतो ब्रह्मराक्षसः  ॥ ब्र्प्_२२८।८४ ॥  
तन् मां पापमहाम्भोधौ निमग्नं त्वं समुद्धर  ।  
प्रजागरे गीतिकैकां पश्चिमां दातुम् अर्हसि  ॥ ब्र्प्_२२८।८५ ॥  
{व्यास उवाच: }  
तम् उवाचाथ चाण्डालो यदि प्राणिवधाद् भवान्  ।  
निवृत्तिं कुरुते दद्यां ततः पश्चिमगीतिकाम्  ॥ ब्र्प्_२२८।८६ ॥  
बाढम् इत्य् अवदत् सो ऽपि मातङ्गो ऽपि ददौ तदा  ।  
गीतिकाफलम् आमन्त्र्य मुहूर्तार्धप्रजागरम्  ॥ ब्र्प्_२२८।८७ ॥  
तस्मिन् गीतिफले दत्ते मातङ्गं ब्रह्मराक्षसः  ।  
प्रणम्य प्रययौ हृष्टस् तीर्थवर्यं पृथूदकम्  ॥ ब्र्प्_२२८।८८ ॥  
तत्रानशनसङ्कल्पं कृत्वा प्राणाञ् जहौ द्विजाः  ।  
राक्षसत्वाद् विनिर्मुक्तो गीतिकाफलबृंहितः  ॥ ब्र्प्_२२८।८९ ॥  
पृथूदकप्रभावाच् च ब्रह्मलोकं च दुर्लभम्  ।  
दश वर्षसहस्राणि निरातङ्को ऽवसत् ततः  ॥ ब्र्प्_२२८।९० ॥  
तस्यान्ते ब्राह्मणो जातो बभूव स्मृतिमान् वशी  ।  
तस्याहं चरितं भूयः कथयिष्यामि भो द्विजाः  ॥ ब्र्प्_२२८।९१ ॥  
मातङ्गस्य कथाशेषं शृणुध्वं गदतो मम  ।  
राक्षसे तु गते धीमान् गृहम् एत्य यतात्मवान्  ॥ ब्र्प्_२२८।९२ ॥  
तद्विप्रचरितं स्मृत्वा निर्विण्णः शुचिर् अप्य् असौ  ।  
पुत्रेषु भार्यां निक्षिप्य ददौ भूम्याः प्रदक्षिणाम्  ॥ ब्र्प्_२२८।९३ ॥  
कोकामुखात् समारभ्य यावद् वै स्कन्ददर्शनम्  ।  
दृष्ट्वा स्कन्दं ययौ धारा- चक्रे चापि प्रदक्षिणम्  ॥ ब्र्प्_२२८।९४ ॥  
ततो ऽद्रिवरम् आगम्य विन्ध्यम् उच्चशिलोच्चयम्  ।  
पापप्रमोचनं तीर्थम् आससाद स तु द्विजाः  ॥ ब्र्प्_२२८।९५ ॥  
स्नानं पापहरं चक्रे स तु चाण्डालवंशजः  ।  
विमुक्तपापः सस्मार पूर्वजातीर् अनेकशः  ॥ ब्र्प्_२२८।९६ ॥  
स पूर्वजन्मन्य् अभवद् भिक्षुः संयतवाङ्मनाः  ।  
यतकायश् च मतिमान् वेदवेदाङ्गपारगः  ॥ ब्र्प्_२२८।९७ ॥  
एकदा गोषु नगराद् ध्रियमाणासु तस्करैः  ।  
भिक्षावधूता रजसा मुक्ता तेनाथ भिक्षुणा  ॥ ब्र्प्_२२८।९८ ॥  
स तेनाधर्मदोषेण चाण्डालीं योनिम् आगतः  ।  
पापप्रमोचने स्नातः स मृतो नर्मदातटे  ॥ ब्र्प्_२२८।९९ ॥  
मूर्खो ऽभूद् ब्राह्मणवरो वाराणस्यां च भो द्विजाः  ।  
तत्रास्य वसतो ऽब्दैस् तु त्रिंशद्भिः सिद्धपूरुषः  ॥ ब्र्प्_२२८।१०० ॥  
विरूपरूपी बभ्राम योगमालाबलान्वितः  ।  
तं दृष्ट्वा सोपहासार्थम् अभिवाद्याभ्युवाच ह  ॥ ब्र्प्_२२८।१०१ ॥  
कुशलं सिद्धपुरुषं कुतस् त्व् आगम्यते त्वया  ॥* ब्र्प्_२२८।१०२ ॥  
{व्यास उवाच: }  
एवं सम्भाषितस् तेन ज्ञातो ऽहम् इति चिन्त्य तु  ।  
प्रत्युवाचाथ वन्द्यस् तं स्वर्गलोकाद् उपागतः  ॥ ब्र्प्_२२८।१०३ ॥  
तं सिद्धं प्राह मूर्खो ऽसौ किं त्वं वेत्सि त्रिविष्टपे  ।  
नारायणोरुप्रभवाम् उर्वशीम् अप्सरोवराम्  ॥ ब्र्प्_२२८।१०४ ॥  
सिद्धस् तम् आह तां वेद्मि शक्रचामरधारिणीम्  ।  
स्वर्गस्याभरणं मुख्यम् उर्वशीं साधुसम्भवाम्  ॥ ब्र्प्_२२८।१०५ ॥  
विप्रः सिद्धम् उवाचाथ ऋजुमार्गविवर्जितः  ।  
तन् मित्र मत्कृते वार्त्ताम् उर्वश्या भवतादरात्  ॥ ब्र्प्_२२८।१०६ ॥  
कथनीया यच् च सा ते ब्रूयाद् आख्यास्यते भवान्  ।  
बाढम् इत्य् अब्रवीत् सिद्धः सो ऽपि विप्रो मुदान्वितः  ॥ ब्र्प्_२२८।१०७ ॥  
बभूव सिद्धो ऽपि ययौ मेरुपृष्ठं सुरालयम्  ।  
समेत्य चोर्वशीं प्राह यद् उक्तो ऽसौ द्विजेन तु  ॥ ब्र्प्_२२८।१०८ ॥  
सा प्राह तं सिद्धवरं नाहं काशिपतिं द्विजम्  ।  
जानामि सत्यम् उक्तं ते न चेतसि मम स्थितम्  ॥ ब्र्प्_२२८।१०९ ॥  
इत्य् उक्तः प्रययौ सो ऽपि कालेन बहुना पुनः  ।  
वाराणसीं ययौ सिद्धो दृष्टो मूर्खेण वै पुनः  ॥ ब्र्प्_२२८।११० ॥  
दृष्टः पृष्टः किल भूयः किम् आहोरुभवा तव  ।  
सिद्धो ऽब्रवीन् न जानामि माम् उवाचोर्वशी स्वयम्  ॥ ब्र्प्_२२८।१११ ॥  
सिद्धवाक्यं ततः श्रुत्वा स्मितभिन्नौष्ठसम्पुटः  ।  
पुनः प्राह कथं वेत्सीत्य् एवं वाच्या त्वयोर्वशी  ॥ ब्र्प्_२२८।११२ ॥  
बाढम् एवं करिष्यामीत्य् उक्त्वा सिद्धो दिवं गतः  ।  
ददर्श शक्रभवनान् निष्क्रामन्तीम् अथोर्वशीम्  ॥ ब्र्प्_२२८।११३ ॥  
प्रोवाच तां सिद्धवरः सा च तं सिद्धम् अब्रवीत्  ।  
नियमं कञ्चिद् अपि हि करोतु द्विजसत्तमः  ॥ ब्र्प्_२२८।११४ ॥  
येनाहं कर्मणा सिद्ध तं जानामि न चान्यथा  ।  
तद् उर्वशीवचो ऽभ्येत्य तस्मै मूर्खद्विजाय तु  ॥ ब्र्प्_२२८।११५ ॥  
कथयाम् आस सिद्धस् तु सो ऽपीमं नियमं जगौ  ।  
तवाग्रे सिद्धपुरुष नियमो ऽयं कृतो मया  ॥ ब्र्प्_२२८।११६ ॥  
न भोक्ष्ये ऽद्यप्रभृति वै शकटं सत्यम् ईरितम्  ।  
इत्य् उक्तः प्रययौ सिद्धः स्वर्गे दृष्ट्वोर्वशीम् अथ  ॥ ब्र्प्_२२८।११७ ॥  
प्राहासौ शकटं भोक्ष्ये नाद्यप्रभृति कर्हिचित्  ।  
तं सिद्धम् उर्वशी प्राह ज्ञातो ऽसौ साम्प्रतं मया  ॥ ब्र्प्_२२८।११८ ॥  
नियमग्रहणाद् एव मूर्खो माम् उपहासकः  ।  
इत्य् उक्त्वा प्रययौ शीघ्रं वासं नारायणात्मजा  ॥ ब्र्प्_२२८।११९ ॥  
सिद्धो ऽपि विचचारासौ कामचारी महीतलम्  ।  
उर्वश्य् अपि वरारोहा गत्वा वाराणसीं पुरीम्  ॥ ब्र्प्_२२८।१२० ॥  
मत्स्योदरीजले स्नानं चक्रे दिव्यवपुर्धरा  ।  
अथासाव् अपि मूर्खस् तु नदीं मत्स्योदरीं मुने  ॥ ब्र्प्_२२८।१२१ ॥  
जगामाथ ददर्शासौ स्नायमानाम् अथोर्वशीम्  ।  
तां दृष्ट्वा ववृधे ऽथास्य मन्मथः क्षोभकृद् दृढम्  ॥ ब्र्प्_२२८।१२२ ॥  
चकार मूर्खश् चेष्टाश् च तं विवेदोर्वशी स्वयम्  ।  
तं मूर्खं सिद्धगदितं ज्ञात्वा सस्मितम् आह तम्  ॥ ब्र्प्_२२८।१२३ ॥  
{उर्वश्य् उवाच: }  
किम् इच्छसि महाभाग मत्तः शीघ्रम् इहोच्यताम्  ।  
करिष्यामि वचस् तुभ्यं त्वं विश्रब्धं करिष्यसि  ॥ ब्र्प्_२२८।१२४ ॥  
{मूर्खब्राह्मण उवाच: }  
आत्मप्रदानेन मम प्राणान् रक्ष शुचिस्मिते  ॥* ब्र्प्_२२८।१२५ ॥  
{व्यास उवाच: }  
तं प्राहाथोर्वशी विप्रं नियमस्थास्मि साम्प्रतम्  ।  
त्वं तिष्ठस्व क्षणम् अथ प्रतीक्षस्वागतं मम  ॥ ब्र्प्_२२८।१२६ ॥  
स्थितो ऽस्मीत्य् अब्रवीद् विप्रः सापि स्वर्गं जगाम ह  ।  
मासमात्रेण सायाता ददर्श तं कृशं द्विजम्  ॥ ब्र्प्_२२८।१२७ ॥  
स्थितं मासं नदीतीरे निराहारं सुराङ्गना  ।  
तं दृष्ट्वा निश्चययुतं भूत्वा वृद्धवपुस् ततः  ॥ ब्र्प्_२२८।१२८ ॥  
सा चकार नदीतीरे शकटं शर्करावृतम्  ।  
घृतेन मधुना चैव नदीं मत्स्योदरीं गता  ॥ ब्र्प्_२२८।१२९ ॥  
स्नात्वाथ भूमौ वसन्ती शकटं च यथार्थतः  ।  
तं ब्राह्मणं समाहूय वाक्यम् आह सुलोचना  ॥ ब्र्प्_२२८।१३० ॥  
{उर्वश्य् उवाच: }  
मया तीव्रं व्रतं विप्र चीर्णं सौभाग्यकारणात्  ।  
व्रतान्ते निष्कृतिं दद्यां प्रतिगृह्णीष्व भो द्विज  ॥ ब्र्प्_२२८।१३१ ॥  
{व्यास उवाच: }  
स प्राह किम् इदं लोके दीयते शर्करावृतम्  ।  
क्षुत्क्षामकण्ठः पृच्छामि साधु भद्रे समीरय  ॥ ब्र्प्_२२८।१३२ ॥  
सा प्राह शकटो विप्र शर्करापिष्टसंयुतः  ।  
इमं त्वं समुपादाय प्राणं तर्पय मा चिरम्  ॥ ब्र्प्_२२८।१३३ ॥  
स तच् छ्रुत्वाथ संस्मृत्य क्षुधया पीडितो ऽपि सन्  ।  
प्राह भद्रे न गृह्णामि नियमो हि कृतो मया  ॥ ब्र्प्_२२८।१३४ ॥  
पुरतः सिद्धवर्गस्य न भोक्ष्ये शकटं त्व् इति  ।  
परिज्ञानार्थम् उर्वश्या ददस्वान्यस्य कस्यचित्  ॥ ब्र्प्_२२८।१३५ ॥  
साब्रवीन् नियमो भद्र कृतः काष्ठमये त्वया  ।  
नासौ काष्ठमयो भुङ्क्ष्व क्षुधया चातिपीडितः  ॥ ब्र्प्_२२८।१३६ ॥  
तां ब्राह्मणः प्रत्युवाच न मया तद् विशेषणम्  ।  
कृतं भद्रे ऽथ नियमः सामान्येनैव मे कृतः  ॥ ब्र्प्_२२८।१३७ ॥  
तं भूयः प्राह सा तन्वी न चेद् भोक्ष्यसि ब्राह्मण  ।  
गृहं गृहीत्वा गच्छस्व कुटुम्बं तव भोक्ष्यति  ॥ ब्र्प्_२२८।१३८ ॥  
स ताम् उवाच सुदति न तावद् यामि मन्दिरम्  ।  
इहायाता वरारोहा त्रैलोक्ये ऽप्य् अधिका गुणैः  ॥ ब्र्प्_२२८।१३९ ॥  
सा मया मदनार्तेन प्रार्थिताश्वासितस् तया  ।  
स्थीयतां क्षणम् इत्य् एवं स्थास्यामीति मयोदितम्  ॥ ब्र्प्_२२८।१४० ॥  
मासमात्रं गतायास् तु तस्या भद्रे स्थितस्य च  ।  
मम सत्यानुरक्तस्य सङ्गमाय धृतव्रते  ॥ ब्र्प्_२२८।१४१ ॥  
तस्य सा वचनं श्रुत्वा कृत्वा स्वं रूपम् उत्तमम्  ।  
विहस्य भावगम्भीरम् उर्वशी प्राह तं द्विजम्  ॥ ब्र्प्_२२८।१४२ ॥  
{उर्वश्य् उवाच: }  
साधु सत्यं त्वया विप्र व्रतं निष्ठितचेतसा  ।  
निष्पादितं हठाद् एव मम दर्शनम् इच्छता  ॥ ब्र्प्_२२८।१४३ ॥  
अहम् एवोर्वशी विप्र त्वां जिज्ञासार्थम् आगता  ।  
परीक्षितो निश्चितवान् भवान् सत्यतपा ऋषिः  ॥ ब्र्प्_२२८।१४४ ॥  
गच्छ शूकरवोद्देशं रूपतीर्थेति विश्रुतम्  ।  
सिद्धिं यास्यसि विप्रेन्द्र ततस् त्वं माम् अवाप्स्यसि  ॥ ब्र्प्_२२८।१४५ ॥  
{व्यास उवाच: }  
इत्य् उक्त्वा दिवम् उत्पत्य सा जगामोर्वशी द्विजाः  ।  
स च सत्यतपा विप्रो रूपतीर्थं जगाम ह  ॥ ब्र्प्_२२८।१४६ ॥  
तत्र शान्तिपरो भूत्वा नियमव्रतधृक् शुचिः  ।  
देहोत्सर्गे जगामासौ गान्धर्वं लोकम् उत्तमम्  ॥ ब्र्प्_२२८।१४७ ॥  
तत्र मन्वन्तरशतं भोगान् भुक्त्वा यथार्थतः  ।  
बभूव सुकुले राजा प्रजारञ्जनतत्परः  ॥ ब्र्प्_२२८।१४८ ॥  
स यज्वा विविधैर् यज्ञैः समाप्तवरदक्षिणैः  ।  
पुत्रेषु राज्यं निक्षिप्य ययौ शौकरवं पुनः  ॥ ब्र्प्_२२८।१४९ ॥  
रूपतीर्थे मृतो भूयः शक्रलोकम् उपागतः  ।  
तत्र मन्वन्तरशतं भोगान् भुक्त्वा ततश् च्युतः  ॥ ब्र्प्_२२८।१५० ॥  
प्रतिष्ठाने पुरवरे बुधपुत्रः पुरूरवाः  ।  
बभूव तत्र चोर्वश्याः सङ्गमाय तपोधनाः  ॥ ब्र्प्_२२८।१५१ ॥  
एवं पुरा सत्यतपा द्विजातिस्  ब्र्प्_२२८।१५२अ  
तीर्थे प्रसिद्धे स हि रूपसञ्ज्ञे  ब्र्प्_२२८।१५२ब्  
आराध्य जन्मन्य् अथ चार्च्य विष्णुम्  ब्र्प्_२२८।१५२च्  
अवाप्य भोगान् अथ मुक्तिम् एति  ब्र्प्_२२८।१५२द्  
{मुनय ऊचुः: }  
श्रुतं फलं गीतिकाया अस्माभिः सुप्रजागरे  ।  
कृष्णस्य येन चाण्डालो गतो ऽसौ परमां गतिम्  ॥ ब्र्प्_२२९।१ ॥  
यथा विष्णौ भवेद् भक्तिस् तन् नो ब्रूहि महामते  ।  
तपसा कर्मणा येन श्रोतुम् इच्छाम साम्प्रतम्  ॥ ब्र्प्_२२९।२ ॥  
{व्यास उवाच: }  
शृणुध्वं मुनिशार्दूलाः प्रवक्ष्याम्य् अनुपूर्वशः  ।  
यथा कृष्णे भवेद् भक्तिः पुरुषस्य महाफला  ॥ ब्र्प्_२२९।३ ॥  
संसारे ऽस्मिन् महाघोरे सर्वभूतभयावहे  ।  
महामोहकरे नॄणां नानादुःखशताकुले  ॥ ब्र्प्_२२९।४ ॥  
तिर्यग्योनिसहस्रेषु जायमानः पुनः पुनः  ।  
कथञ्चिल् लभते जन्म देही मानुष्यकं द्विजाः  ॥ ब्र्प्_२२९।५ ॥  
मानुषत्वे ऽपि विप्रत्वं विप्रत्वे ऽपि विवेकिता  ।  
विवेकाद् धर्मबुद्धिस् तु बुद्ध्या तु श्रेयसां ग्रहः  ॥ ब्र्प्_२२९।६ ॥  
यावत् पापक्षयं पुंसां न भवेज् जन्म सञ्चितम्  ।  
तावन् न जायते भक्तिर् वासुदेवे जगन्मये  ॥ ब्र्प्_२२९।७ ॥  
तस्माद् वक्ष्यामि भो विप्रा भक्तिः कृष्णे यथा भवेत्  ।  
अन्यदेवेषु या भक्तिः पुरुषस्येह जायते  ॥ ब्र्प्_२२९।८ ॥  
कर्मणा मनसा वाचा तद्गतेनान्तरात्मना  ।  
तेन तस्य भवेद् भक्तिर् यजने मुनिसत्तमाः  ॥ ब्र्प्_२२९।९ ॥  
स करोति ततो विप्रा भक्तिं चाग्नेः समाहितः  ।  
तुष्टे हुताशने तस्य भक्तिर् भवति भास्करे  ॥ ब्र्प्_२२९।१० ॥  
पूजां करोति सततम् आदित्यस्य ततो द्विजाः  ।  
प्रसन्ने भास्करे तस्य भक्तिर् भवति शङ्करे  ॥ ब्र्प्_२२९।११ ॥  
पूजां करोति विधिवत् स तु शम्भोः प्रयत्नतः  ।  
तुष्टे त्रिलोचने तस्य भक्तिर् भवति केशवे  ॥ ब्र्प्_२२९।१२ ॥  
सम्पूज्य तं जगन्नाथं वासुदेवाख्यम् अव्ययम्  ।  
ततो भुक्तिं च मुक्तिं च स प्राप्नोति द्विजोत्तमाः  ॥ ब्र्प्_२२९।१३ ॥  
{मुनय ऊचुः: }  
अवैष्णवा नरा ये तु दृश्यन्ते च महामुने  ।  
किं ते विष्णुं नार्चयन्ति ब्रूहि तत्कारणं द्विज  ॥ ब्र्प्_२२९।१४ ॥  
{व्यास उवाच: }  
द्वौ भूतसर्गौ विख्यातौ लोके ऽस्मिन् मुनिसत्तमाः  ।  
आसुरश् च तथा दैवः पुरा सृष्टः स्वयम्भुवा  ॥ ब्र्प्_२२९।१५ ॥  
दैवीं प्रकृतिम् आसाद्य पूजयन्ति ततो ऽच्युतम्  ।  
आसुरीं योनिम् आपन्ना दूषयन्ति नरा हरिम्  ॥ ब्र्प्_२२९।१६ ॥  
मायया हतविज्ञाना विष्णोस् ते तु नराधमाः  ।  
अप्राप्य तं हरिं विप्रास् ततो यान्त्य् अधमां गतिम्  ॥ ब्र्प्_२२९।१७ ॥  
तस्य या गह्वरी माया दुर्विज्ञेया सुरासुरैः  ।  
महामोहकरी नॄणां दुस्तरा चाकृतात्मभिः  ॥ ब्र्प्_२२९।१८ ॥  
{मुनय ऊचुः: }  
इच्छामस् तां महामायां ज्ञातुं विष्णोः सुदुस्तराम्  ।  
वक्तुम् अर्हसि धर्मज्ञ परं कौतूहलं हि नः  ॥ ब्र्प्_२२९।१९ ॥  
{व्यास उवाच: }  
स्वप्नेन्द्रजालसङ्काशा माया सा लोककर्षणी  ।  
कः शक्नोति हरेर् मायां ज्ञातुं तां केशवाद् ऋते  ॥ ब्र्प्_२२९।२० ॥  
या वृत्ता ब्राह्मणस्यासीन् मायार्थे नारदस्य च  ।  
विडम्बनां तु तां विप्राः शृणुध्वं गदतो मम  ॥ ब्र्प्_२२९।२१ ॥  
प्राग् आसीन् नृपतिः श्रीमान् आग्नीध्र इति विश्रुतः  ।  
नगरे कामदमनस् तस्याथ तनयः शुचिः  ॥ ब्र्प्_२२९।२२ ॥  
धर्मारामः क्षमाशीलः पितृशुश्रूषणे रतः  ।  
प्रजानुरञ्जको दक्षः श्रुतिशास्त्रकृतश्रमः  ॥ ब्र्प्_२२९।२३ ॥  
पितास्य त्व् अकरोद् यत्नं विवाहाय न चैच्छत  ।  
तं पिता प्राह किम् इति नेच्छसे दारसङ्ग्रहम्  ॥ ब्र्प्_२२९।२४ ॥  
सर्वम् एतत् सुखार्थं हि वाञ्छन्ति मनुजाः किल  ।  
सुखमूला हि दाराश् च तस्मात् तं त्वं समाचर  ॥ ब्र्प्_२२९।२५ ॥  
स पितुर् वचनं श्रुत्वा तूष्णीम् आस्ते च गौरवात्  ।  
मुहुर् मुहुस् तं च पिता चोदयाम् आस भो द्विजाः  ॥ ब्र्प्_२२९।२६ ॥  
अथासौ पितरं प्राह तात नामानुरूपता  ।  
मया समाश्रिता व्यक्ता वैष्णवी परिपालिनी  ॥ ब्र्प्_२२९।२७ ॥  
तं पिता प्राह सङ्गम्य नैष धर्मो ऽस्ति पुत्रक  ।  
न विधारयितव्या स्यात् पुरुषेण विपश्चिता  ॥ ब्र्प्_२२९।२८ ॥  
कुरु मद्वचनं पुत्र प्रभुर् अस्मि पिता तव  ।  
मा निमज्ज कुलं मह्यं नरके सन्ततिक्षयात्  ॥ ब्र्प्_२२९।२९ ॥  
स हि तं पितुर् आदेशं श्रुत्वा प्राह सुतो वशी  ।  
प्रीतः संस्मृत्य पौराणीं संसारस्य विचित्रताम्  ॥ ब्र्प्_२२९।३० ॥  
{पुत्र उवाच: }  
शृणु तात वचो मह्यं तत्त्ववाक्यं सहेतुकम्  ।  
नामानुरूपं कर्तव्यं सत्यं भवति पार्थिव  ॥ ब्र्प्_२२९।३१ ॥  
मया जन्मसहस्राणि जरामृत्युशतानि च  ।  
प्राप्तानि दारसंयोग- वियोगानि च सर्वशः  ॥ ब्र्प्_२२९।३२ ॥  
तृणगुल्मलतावल्ली- सरीसृपमृगद्विजाः  ।  
पशुस्त्रीपुरुषाद्यानि प्राप्तानि शतशो मया  ॥ ब्र्प्_२२९।३३ ॥  
गणकिन्नरगन्धर्व- विद्याधरमहोरगाः  ।  
यक्षगुह्यकरक्षांसि दानवाप्सरसः सुराः  ॥ ब्र्प्_२२९।३४ ॥  
नदीश्वरसहस्रं च प्राप्तं तात पुनः पुनः  ।  
सृष्टस् तु बहुशः सृष्टौ संहारे चापि संहृतः  ॥ ब्र्प्_२२९।३५ ॥  
दारसंयोगयुक्तस्य तातेदृङ् मे विडम्बना  ।  
इतस् तृतीये यद् वृत्तं मम जन्मनि तच् छृणु  ।  
कथयामि समासेन तीर्थमाहात्म्यसम्भवम्  ॥ ब्र्प्_२२९।३६ ॥  
अतीत्य जन्मानि बहूनि तात  ब्र्प्_२२९।३७अ  
नृदेवगन्धर्वमहोरगाणाम्  ब्र्प्_२२९।३७ब्  
विद्याधराणां खगकिन्नराणां  ब्र्प्_२२९।३७च्  
जातो हि वंशे सुतपा महर्षिः  ब्र्प्_२२९।३७द्  
ततो महाभूद् अचला हि भक्तिर्  ब्र्प्_२२९।३८अ  
जनार्दने लोकपतौ मधुघ्ने  ब्र्प्_२२९।३८ब्  
व्रतोपवासैर् विविधैश् च भक्त्या  ब्र्प्_२२९।३८च्  
सन्तोषितश् चक्रगदास्त्रधारी  ब्र्प्_२२९।३८द्  
तुष्टो ऽभ्यगात् पक्षिपतिं महात्मा  ब्र्प्_२२९।३९अ  
विष्णुः समारुह्य वरप्रदो मे  ब्र्प्_२२९।३९ब्  
प्राहोच्चशब्दं व्रियतां द्विजाते  ब्र्प्_२२९।३९च्  
वरो हि यं वाञ्छसि तं प्रदास्ये  ब्र्प्_२२९।३९द्  
ततो ऽहम् ऊचे हरिम् ईशितारं  ब्र्प्_२२९।४०अ  
तुष्टो ऽसि चेत् केशव तद् वृणोमि  ब्र्प्_२२९।४०ब्  
या सा त्वदीया परमा हि माया  ब्र्प्_२२९।४०च्  
तां वेत्तुम् इच्छामि जनार्दनो ऽहम्  ब्र्प्_२२९।४०द्  
अथाब्रवीन् मे मधुकैटभारिः  ब्र्प्_२२९।४१अ  
किं ते तया ब्रह्मन् मायया वै  ब्र्प्_२२९।४१ब्  
धर्मार्थकामानि ददानि तुभ्यं  ब्र्प्_२२९।४१च्  
पुत्राणि मुख्यानि निरामयत्वम्  ब्र्प्_२२९।४१द्  
ततो मुरारिं पुनर् उक्तवान् अहं  ब्र्प्_२२९।४२अ  
भूयो ऽर्थधर्मार्थजिगीषितैव यत्  ब्र्प्_२२९।४२ब्  
माया तवेमाम् इह वेत्तुम् इच्छे  ब्र्प्_२२९।४२च्  
ममाद्य तां दर्शय पुष्कराक्ष  ब्र्प्_२२९।४२द्  
ततो ऽभ्युवाचाथ नृसिंहमुख्यः  ब्र्प्_२२९।४३अ  
श्रीशः प्रभुर् विष्णुर् इदं वचो मे  ब्र्प्_२२९।४३ब्  
{विष्णुर् उवाच: }  
मायां मदीयां नहि वेत्ति कश्चिन्  ब्र्प्_२२९।४३च्  
न चापि वा वेत्स्यति कश्चिद् एव  ब्र्प्_२२९।४३द्  
पूर्वं सुरर्षिर् द्विज नारदाख्यो  ब्र्प्_२२९।४४अ  
ब्रह्मात्मजो ऽभून् मम भक्तियुक्तः  ब्र्प्_२२९।४४ब्  
तेनापि पूर्वं भवता यथैव  ब्र्प्_२२९।४४च्  
सन्तोषितो भक्तिमता हि तद्वत्  ब्र्प्_२२९।४४द्  
वरं च दत्तं गतवान् अहं च  ब्र्प्_२२९।४५अ  
स चापि वव्रे वरम् एतद् एव  ब्र्प्_२२९।४५ब्  
निवारितो माम् अतिमूढभावाद्  ब्र्प्_२२९।४५च्  
भवान् यथैवं वृतवान् वरं च  ब्र्प्_२२९।४५द्  
ततो मयोक्तो ऽम्भसि नारद त्वं  ब्र्प्_२२९।४६अ  
मायां हि मे वेत्स्यसि सन्निमग्नः  ब्र्प्_२२९।४६ब्  
ततो निमग्नो ऽम्भसि नारदो ऽसौ  ब्र्प्_२२९।४६च्  
कन्या बभौ काशिपतेः सुशीला  ब्र्प्_२२९।४६द्  
तां यौवनाढ्याम् अथ चारुधर्मिणे  ब्र्प्_२२९।४७अ  
विदर्भराज्ञस् तनयाय वै ददौ  ब्र्प्_२२९।४७ब्  
स्वधर्मणे सो ऽपि तया समेतः  ब्र्प्_२२९।४७च्  
सिषेव कामान् अतुलान् महर्षिः  ब्र्प्_२२९।४७द्  
स्वर्गे गते ऽसौ पितरि प्रतापवान्  ब्र्प्_२२९।४८अ  
राज्यं क्रमायातम् अवाप्य हृष्टः  ब्र्प्_२२९।४८ब्  
विदर्भराष्ट्रं परिपालयानः  ब्र्प्_२२९।४८च्  
पुत्रैः सपौत्रैर् बहुभिर् वृतो ऽभूत्  ब्र्प्_२२९।४८द्  
अथाभवद् भूमिपतेः सुधर्मणः  ब्र्प्_२२९।४९अ  
काशीश्वरेणाथ समं सुयुद्धम्  ब्र्प्_२२९।४९ब्  
तत्र क्षयं प्राप्य सपुत्रपौत्रं  ब्र्प्_२२९।४९च्  
विदर्भराट् काशिपतिश् च युद्धे  ब्र्प्_२२९।४९द्  
ततः सुशीला पितरं सपुत्रं  ब्र्प्_२२९।५०अ  
ज्ञात्वा पतिं चापि सपुत्रपौत्रम्  ब्र्प्_२२९।५०ब्  
पुराद् विनिःसृत्य रणावनिं गता  ब्र्प्_२२९।५०च्  
दृष्ट्वा सुशीला कदनं महान्तम्  ब्र्प्_२२९।५०द्  
भर्तुर् बले तत्र पितुर् बले च  ब्र्प्_२२९।५१अ  
दुःखान्विता सा सुचिरं विलप्य  ब्र्प्_२२९।५१ब्  
जगाम सा मातरम् आर्तरूपा  ब्र्प्_२२९।५१च्  
भ्रातॄन् सुतान् भ्रातृसुतान् सपौत्रान्  ब्र्प्_२२९।५१द्  
भर्तारम् एषा पितरं च गृह्य  ब्र्प्_२२९।५२अ  
महाश्मशाने च महाचितिं सा  ब्र्प्_२२९।५२ब्  
कृत्वा हुताशं प्रददौ स्वयं च  ब्र्प्_२२९।५२च्  
यदा समिद्धो हुतभुग् बभूव  ब्र्प्_२२९।५२द्  
तदा सुशीला प्रविवेश वेगाद्  ब्र्प्_२२९।५३अ  
धा पुत्र हा पुत्र इति ब्रुवाणा  ब्र्प्_२२९।५३ब्  
तदा पुनः सा मुनिर् नारदो ऽभूत्  ब्र्प्_२२९।५३च्  
स चापि वह्निः स्फटिकामलाभः  ब्र्प्_२२९।५३द्  
पूर्णं सरो ऽभूद् अथ चोत्ततार  ब्र्प्_२२९।५४अ  
तस्याग्रतो देववरस् तु केशवः  ब्र्प्_२२९।५४ब्  
प्रहस्य देवर्षिम् उवाच नारदम्  ब्र्प्_२२९।५४द्  
कस् ते तु पुत्रो वद मे महर्षे  ब्र्प्_२२९।५५अ  
मृतं च कं शोचसि नष्टबुद्धिः  ब्र्प्_२२९।५५ब्  
व्रीडान्वितो ऽभूद् अथ नारदो ऽसौ  ब्र्प्_२२९।५५च्  
ततो ऽहम् एनं पुनर् एव चाह  ब्र्प्_२२९।५५द्  
इतीदृशा नारद कष्टरूपा  ब्र्प्_२२९।५६अ  
माया मदीया कमलासनाद्यैः  ब्र्प्_२२९।५६ब्  
शक्या न वेत्तुं समहेन्द्ररुद्रैः  ब्र्प्_२२९।५६च्  
कथं भवान् वेत्स्यति दुर्विभाव्याम्  ब्र्प्_२२९।५६द्  
स वाक्यम् आकर्ण्य महामहर्षिर्  ब्र्प्_२२९।५७अ  
उवाच भक्तिं मम देहि विष्णो  ब्र्प्_२२९।५७ब्  
प्राप्ते ऽथ काले स्मरणं तथैव  ब्र्प्_२२९।५७च्  
सदा च सन्दर्शनम् ईश ते ऽस्तु  ब्र्प्_२२९।५७द्  
यत्राहम् आर्तश् चितिम् अद्य रूढस्  ब्र्प्_२२९।५८अ  
तत् तीर्थम् अस्त्व् अच्युतपापहन्त्रा  ब्र्प्_२२९।५८ब्  
अधिष्ठितं केशव नित्यम् एव  ब्र्प्_२२९।५८च्  
त्वया सहासं कमलोद्भवेन  ब्र्प्_२२९।५८द्  
ततो मयोक्तो द्विज नारदो ऽसौ  ब्र्प्_२२९।५९अ  
तीर्थं सितोदे हि चितिस् तवास्तु  ब्र्प्_२२९।५९ब्  
स्थास्याम्य् अहं चात्र सदैव विष्णुर्  ब्र्प्_२२९।५९च्  
महेश्वरः स्थास्यति चोत्तरेण  ब्र्प्_२२९।५९द्  
यदा विरञ्चेर् वदनं त्रिनेत्रः  ब्र्प्_२२९।६०अ  
स च्छेत्स्यतेयं च ममोग्रवाचम्  ब्र्प्_२२९।६०ब्  
तदा कपालस्य तु मोचनाय  ब्र्प्_२२९।६०च्  
समेष्यते तीर्थम् इदं त्वदीयम्  ब्र्प्_२२९।६०द्  
स्नातस्य तीर्थे त्रिपुरान्तकस्य  ब्र्प्_२२९।६१अ  
पतिष्यते भूमितले कपालम्  ब्र्प्_२२९।६१ब्  
ततस् तु तीर्थेति कपालमोचनं  ब्र्प्_२२९।६१च्  
ख्यातं पृथिव्यां च भविष्यते तत्  ब्र्प्_२२९।६१द्  
तदा प्रभृत्य् अम्बुदवाहनो ऽसौ  ब्र्प्_२२९।६२अ  
न मोक्ष्यते तीर्थवरं सुपुण्यम्  ब्र्प्_२२९।६२ब्  
न चैव तस्मिन् द्विज सम्प्रचक्षते  ब्र्प्_२२९।६२च्  
तत् क्षेत्रम् उग्रं त्व् अथ ब्रह्मवध्या  ब्र्प्_२२९।६२द्  
यदा न मोक्षत्य् अमरारिहन्ता  ब्र्प्_२२९।६३अ  
तत् क्षेत्रमुख्यं महद् आप्तपुण्यम्  ब्र्प्_२२९।६३ब्  
तदा विमुक्तेति सुरै रहस्यं  ब्र्प्_२२९।६३च्  
तीर्थं स्तुतं पुण्यदम् अव्ययाख्यम्  ब्र्प्_२२९।६३द्  
कृत्वा तु पापानि नरो महान्ति  ब्र्प्_२२९।६४अ  
तस्मिन् प्रविष्टः शुचिर् अप्रमादी  ब्र्प्_२२९।६४ब्  
यदा तु मां चिन्तयते स शुद्धः  ब्र्प्_२२९।६४च्  
प्रयाति मोक्षं भगवत्प्रसादात्  ब्र्प्_२२९।६४द्  
भूत्वा तस्मिन् रुद्रपिशाचसञ्ज्ञो  ब्र्प्_२२९।६५अ  
योन्यन्तरे दुःखम् उपाश्नुते ऽसौ  ब्र्प्_२२९।६५ब्  
विमुक्तपापो बहुवर्षपूगैर्  ब्र्प्_२२९।६५च्  
उत्पत्तिम् आयास्यति विप्रगेहे  ब्र्प्_२२९।६५द्  
शुचिर् यतात्मास्य ततो ऽन्तकाले  ब्र्प्_२२९।६६अ  
रुद्रो हितं तारकम् अस्य कीर्तयेत्  ब्र्प्_२२९।६६ब्  
इत्य् एवम् उक्त्वा द्विजवर्य नारदं  ब्र्प्_२२९।६६च्  
गतो ऽस्मि दुग्धार्णवम् आत्मगेहम्  ब्र्प्_२२९।६६द्  
स चापि विप्रस् त्रिदिवं चचार  ब्र्प्_२२९।६७अ  
गन्धर्वराजेन समर्च्यमानः  ब्र्प्_२२९।६७ब्  
एतत् तवोक्तं ननु बोधनाय  ब्र्प्_२२९।६७च्  
माया मदीया नहि शक्यते सा  ब्र्प्_२२९।६७द्  
ज्ञातुं भवान् इच्छति चेत् ततो ऽद्य  ब्र्प्_२२९।६८अ  
एवं विशस्वाप्सु च वेत्सि येन  ब्र्प्_२२९।६८ब्  
एवं द्विजातिर् हरिणा प्रबोधितो  ब्र्प्_२२९।६८च्  
भाव्यर्थयोगान् निममज्ज तोये  ब्र्प्_२२९।६८द्  
कोकामुखे तात ततो हि कन्या  ब्र्प्_२२९।६९अ  
चाण्डालवेश्मन्य् अभवद् द्विजः सः  ब्र्प्_२२९।६९ब्  
रूपान्विता शीलगुणोपपन्ना  ब्र्प्_२२९।६९च्  
अवाप सा यौवनम् आससाद  ब्र्प्_२२९।६९द्  
चाण्डालपुत्रेण सुबाहुनापि  ब्र्प्_२२९।७०अ  
विवाहिता रूपविवर्जितेन  ब्र्प्_२२९।७०ब्  
पतिर् न तस्या हि मतो बभूव  ब्र्प्_२२९।७०च्  
सा तस्य चैवाभिमता बभूव  ब्र्प्_२२९।७०द्  
पुत्रद्वयं नेत्रहीनं बभूव  ब्र्प्_२२९।७१अ  
कन्या च पश्चाद् बधिरा तथान्या  ब्र्प्_२२९।७१ब्  
पतिर् दरिद्रस् त्व् अथ सापि मुग्धा  ब्र्प्_२२९।७१च्  
नदीगता रोदिति तत्र नित्यम्  ब्र्प्_२२९।७१द्  
गता कदाचित् कलशं गृहीत्वा  ब्र्प्_२२९।७२अ  
सान्तर् जलं स्नातुम् अथ प्रविष्टा  ब्र्प्_२२९।७२ब्  
यावद् द्विजो ऽसौ पुनर् एव तावज्  ब्र्प्_२२९।७२च्  
जातः क्रियायोगरतः सुशीलः  ब्र्प्_२२९।७२द्  
तस्याः स भर्ताथ चिरङ्गतेति  ब्र्प्_२२९।७३अ  
द्रष्टुं जगामाथ नदीं सुपुण्याम्  ब्र्प्_२२९।७३ब्  
ददर्श कुम्भं न च तां तटस्थां  ब्र्प्_२२९।७३च्  
ततो ऽतिदुःखात् प्ररुरोद नादयन्  ब्र्प्_२२९।७३द्  
ततो ऽन्धयुग्मं बधिरा च कन्या  ब्र्प्_२२९।७४अ  
दुःखान्वितासौ समुपाजगाम  ब्र्प्_२२९।७४ब्  
ते वै रुदन्तं पितरं च दृष्ट्वा  ब्र्प्_२२९।७४च्  
दुःखान्विता वै रुरुदुर् भृशार्ताः  ब्र्प्_२२९।७४द्  
ततः स पप्रच्छ नदीतटस्थान्  ब्र्प्_२२९।७५अ  
द्विजान् भवद्भिर् यदि योषिद् एका  ब्र्प्_२२९।७५ब्  
दृष्टा तु तोयार्थम् उपाद्रवन्ती  ब्र्प्_२२९।७५च्  
आख्यात ते प्रोचुर् इमां प्रविष्टा  ब्र्प्_२२९।७५द्  
नदीं न भूयस् तु समुत्ततार  ब्र्प्_२२९।७६अ  
एतावद् एवेह समीहितं नः  ब्र्प्_२२९।७६ब्  
स तद्वचो घोरतरं निशम्य  ब्र्प्_२२९।७६च्  
रुरोद शोकाश्रुपरिप्लुताक्षः  ब्र्प्_२२९।७६द्  
तं वै रुदन्तं ससुतं सकन्यं  ब्र्प्_२२९।७७अ  
दृष्ट्वाहम् आर्तः सुतरां बभूव  ब्र्प्_२२९।७७ब्  
आर्तिश् च मे ऽभूद् अथ संस्मृतिश् च  ब्र्प्_२२९।७७च्  
चाण्डालयोषाहम् इति क्षितीश  ब्र्प्_२२९।७७द्  
ततो ऽब्रवं तं नृपते मतङ्गं  ब्र्प्_२२९।७८अ  
किमर्थम् आर्तेन हि रुद्यते त्वया  ब्र्प्_२२९।७८ब्  
तस्या न लाभो भवितातिमौर्ख्याद्  ब्र्प्_२२९।७८च्  
आक्रन्दितेनेह वृथा हि किं ते  ब्र्प्_२२९।७८द्  
स माम् उवाचात्मजयुग्मम् अन्धं  ब्र्प्_२२९।७९अ  
कन्या चैका बधिरेयं तथैव  ब्र्प्_२२९।७९ब्  
कथं द्विजाते अधुनार्तम् एतम्  ब्र्प्_२२९।७९च्  
आश्वासयिष्ये ऽप्य् अथ पोषयिष्ये  ब्र्प्_२२९।७९द्  
इत्य् एवम् उक्त्वा स सुतैश् च सार्धं  ब्र्प्_२२९।८०अ  
फूत्कृत्य फूत्कृत्य च रोदिति स्म  ब्र्प्_२२९।८०ब्  
यथा यथा रोदिति स श्वपाकस्  ब्र्प्_२२९।८०च्  
तथा तथा मे ह्य् अभवत् कृतापि  ब्र्प्_२२९।८०द्  
ततो ऽहम् आर्तं तु निवार्य तं वै  ब्र्प्_२२९।८१अ  
स्ववंशवृत्तान्तम् अथाचचक्षे  ब्र्प्_२२९।८१ब्  
ततः स दुःखात् सह पुत्रकैः  ब्र्प्_२२९।८१च्  
संविवेश कोकामुखम् आर्तरूपः  ब्र्प्_२२९।८१द्  
प्रविष्टमात्रे सलिले मतङ्गस्  ब्र्प्_२२९।८२अ  
तीर्थप्रभावाच् च विमुक्तपापः  ब्र्प्_२२९।८२ब्  
विमानम् आरुह्य शशिप्रकाशं  ब्र्प्_२२९।८२च्  
ययौ दिवं तात ममोपपश्यतः  ब्र्प्_२२९।८२द्  
तस्मिन् प्रविष्टे सलिले मृते च  ब्र्प्_२२९।८३अ  
ममार्तिर् आसीद् अतिमोहकर्त्री  ब्र्प्_२२९।८३ब्  
ततो ऽतिपुण्ये नृपवर्य कोका  ब्र्प्_२२९।८३च्  
जले प्रविष्टस् त्रिदिवं गतश् च  ब्र्प्_२२९।८३द्  
भूयो ऽभवं वैश्यकुले व्यथार्तो  ब्र्प्_२२९।८४अ  
जातिस्मरस् तीर्थवरप्रसादात्  ब्र्प्_२२९।८४ब्  
ततो ऽतिनिर्विण्णमना गतो ऽहं  ब्र्प्_२२९।८४च्  
कोकामुखं संयतवाक्यचित्तः  ब्र्प्_२२९।८४द्  
व्रतं समास्थाय कलेवरं स्वं  ब्र्प्_२२९।८५अ  
संशोषयित्वा दिवम् आरुरोह  ब्र्प्_२२९।८५ब्  
तस्माच् च्युतस् त्वद्भवने च जातो  ब्र्प्_२२९।८५च्  
जातिस्मरस् तात हरिप्रसादात्  ब्र्प्_२२९।८५द्  
सो ऽहं समाराध्य मुरारिदेवं  ब्र्प्_२२९।८६अ  
कोकामुखे त्यक्तशुभाशुभेच्छः  ब्र्प्_२२९।८६ब्  
इत्य् एवम् उक्त्वा पितरं प्रणम्य  ब्र्प्_२२९।८६च्  
गत्वा च कोकामुखम् अग्रतीर्थम्  ब्र्प्_२२९।८६द्  
विष्णुं समाराध्य वराहरूपम्  ब्र्प्_२२९।८६ए  
अवाप सिद्धिं मनुजर्षभो ऽसौ  ब्र्प्_२२९।८६ड़्  
इत्थं स कामदमनः सहपुत्रपौत्रः  ब्र्प्_२२९।८७अ  
कोकामुखे तीर्थवरे सुपुण्ये  ब्र्प्_२२९।८७ब्  
त्यक्त्वा तनुं दोषमयीं ततस् तु  ब्र्प्_२२९।८७च्  
गतो दिवं सूर्यसमैर् विमानैः  ब्र्प्_२२९।८७द्  
एवं मयोक्ता परमेश्वरस्य  ब्र्प्_२२९।८८अ  
माया सुराणाम् अपि दुर्विचिन्त्या  ब्र्प्_२२९।८८ब्  
स्वप्नेन्द्रजालप्रतिमा मुरारेर्  ब्र्प्_२२९।८८च्  
यया जगन् मोहम् उपैति विप्राः  ब्र्प्_२२९।८८द्  
{मुनय ऊचुः: }  
अस्माभिस् तु श्रुतं व्यास यत् त्वया समुदाहृतम्  ।  
प्रादुर्भावाश्रितं पुण्यं माया विष्णोश् च दुर्विदा  ॥ ब्र्प्_२३०।१ ॥  
श्रोतुम् इच्छामहे त्वत्तो यथावद् उपसंहृतिम्  ।  
महाप्रलयसञ्ज्ञां च कल्पान्ते च महामुने  ॥ ब्र्प्_२३०।२ ॥  
{व्यास उवाच: }  
श्रूयतां भो मुनिश्रेष्ठा यथावद् अनुसंहृतिः  ।  
कल्पान्ते प्राकृते चैव प्रलये जायते यथा  ॥ ब्र्प्_२३०।३ ॥  
अहोरात्रं पितॄणां तु मासो ऽब्दं त्रिदिवौकसाम्  ।  
चतुर्युगसहस्रे तु ब्रह्मणो ऽहर् द्विजोत्तमाः  ॥ ब्र्प्_२३०।४ ॥  
कृतं त्रेता द्वापरं च कलिश् चेति चतुर्युगम्  ।  
दैवैर् वर्षसहस्रैस् तु तद् द्वादशाभिर् उच्यते  ॥ ब्र्प्_२३०।५ ॥  
चतुर्युगाण्य् अशेषाणि सदृशानि स्वरूपतः  ।  
आद्यं कृतयुगं प्रोक्तं मुनयो ऽन्त्यं तथा कलिम्  ॥ ब्र्प्_२३०।६ ॥  
आद्ये कृतयुगे सर्गो ब्रह्मणा क्रियते यतः  ।  
क्रियते चोपसंहारस् तथान्ते ऽपि कलौ युगे  ॥ ब्र्प्_२३०।७ ॥  
{मुनय ऊचुः: }  
कलेः स्वरूपं भगवन् विस्तराद् वक्तुम् अर्हसि  ।  
धर्मश् चतुष्पाद् भगवान् यस्मिन् वैकल्यम् ऋच्छति  ॥ ब्र्प्_२३०।८ ॥  
{व्यास उवाच: }  
कलिस्वरूपं भो विप्रा यत् पृच्छध्वं ममानघाः  ।  
निबोधध्वं समासेन वर्तते यन् महत्तरम्  ॥ ब्र्प्_२३०।९ ॥  
वर्णाश्रमाचारवती प्रवृत्तिर् न कलौ नृणाम्  ।  
न साम-ऋग्यजुर्वेद- विनिष्पादनहैतुकी  ॥ ब्र्प्_२३०।१० ॥  
विवाहा न कलौ धर्मा न शिष्या गुरुसंस्थिताः  ।  
न पुत्रा धार्मिकाश् चैव न च वह्निक्रियाक्रमः  ॥ ब्र्प्_२३०।११ ॥  
यत्र तत्र कुले जातो बली सर्वेश्वरः कलौ  ।  
सर्वेभ्य एव वर्णेभ्यो नरः कन्योपजीवनः  ॥ ब्र्प्_२३०।१२ ॥  
येन तेनैव योगेन द्विजातिर् दीक्षितः कलौ  ।  
यैव सैव च विप्रेन्द्राः प्रायश्चित्तक्रिया कलौ  ॥ ब्र्प्_२३०।१३ ॥  
सर्वम् एव कलौ शास्त्रं यस्य यद् वचनं द्विजाः  ।  
देवताश् च कलौ सर्वाः सर्वः सर्वस्य चाश्रमः  ॥ ब्र्प्_२३०।१४ ॥  
उपवासस् तथायासो वित्तोत्सर्गस् तथा कलौ  ।  
धर्मो यथाभिरुचितैर् अनुष्ठानैर् अनुष्ठितः  ॥ ब्र्प्_२३०।१५ ॥  
वित्तेन भविता पुंसां स्वल्पेनैव मदः कलौ  ।  
स्त्रीणां रूपमदश् चैव केशैर् एव भविष्यति  ॥ ब्र्प्_२३०।१६ ॥  
सुवर्णमणिरत्नादौ वस्त्रे चोपक्षयं गते  ।  
कलौ स्त्रियो भविष्यन्ति तदा केशैर् अलङ्कृताः  ॥ ब्र्प्_२३०।१७ ॥  
परित्यक्ष्यन्ति भर्तारं वित्तहीनं तथा स्त्रियः  ।  
भर्ता भविष्यति कलौ वित्तवान् एव योषिताम्  ॥ ब्र्प्_२३०।१८ ॥  
यो यो ददाति बहुलं स स स्वामी तदा नृणाम्  ।  
स्वामित्वहेतुसम्बन्धो भविताभिजनस् तदा  ॥ ब्र्प्_२३०।१९ ॥  
गृहान्ता द्रव्यसङ्घाता द्रव्यान्ता च तथा मतिः  ।  
अर्थाश् चाथोपभोगान्ता भविष्यन्ति तदा कलौ  ॥ ब्र्प्_२३०।२० ॥  
स्त्रियः कलौ भविष्यन्ति स्वैरिण्यो ललितस्पृहाः  ।  
अन्यायावाप्तवित्तेषु पुरुषेषु स्पृहालवः  ॥ ब्र्प्_२३०।२१ ॥  
अभ्यर्थितो ऽपि सुहृदा स्वार्थहानिं तु मानवः  ।  
पणस्यार्धार्धमात्रे ऽपि करिष्यति तदा द्विजाः  ॥ ब्र्प्_२३०।२२ ॥  
सदा सपौरुषं चेतो भावि विप्र तदा कलौ  ।  
क्षीरप्रदानसम्बन्धि भाति गोषु च गौरवम्  ॥ ब्र्प्_२३०।२३ ॥  
अनावृष्टिभयात् प्रायः प्रजाः क्षुद्भयकातराः  ।  
भविष्यन्ति तदा सर्वा गगनासक्तदृष्टयः  ॥ ब्र्प्_२३०।२४ ॥  
मूलपर्णफलाहारास् तापसा इव मानवाः  ।  
आत्मानं घातयिष्यन्ति तदावृष्ट्याभिदुःखिताः  ॥ ब्र्प्_२३०।२५ ॥  
दुर्भिक्षम् एव सततं सदा क्लेशम् अनीश्वराः  ।  
प्राप्स्यन्ति व्याहतसुखं प्रमादान् मानवाः कलौ  ॥ ब्र्प्_२३०।२६ ॥  
अस्नातभोजिनो नाग्नि- देवतातिथिपूजनम्  ।  
करिष्यन्ति कलौ प्राप्ते न च पिण्डोदकक्रियाम्  ॥ ब्र्प्_२३०।२७ ॥  
लोलुपा ह्रस्वदेहाश् च बह्वन्नादनतत्पराः  ।  
बहुप्रजाल्पभाग्याश् च भविष्यन्ति कलौ स्त्रियः  ॥ ब्र्प्_२३०।२८ ॥  
उभाभ्याम् अथ पाणिभ्यां शिरःकण्डूयनं स्त्रियः  ।  
कुर्वत्यो गुरुभर्तॄणाम् आज्ञां भेत्स्यन्त्य् अनावृताः  ॥ ब्र्प्_२३०।२९ ॥  
स्वपोषणपराः क्रुद्धा देहसंस्कारवर्जिताः  ।  
परुषानृतभाषिण्यो भविष्यन्ति कलौ स्त्रियः  ॥ ब्र्प्_२३०।३० ॥  
दुःशीला दुष्टशीलेषु कुर्वत्यः सततं स्पृहाम्  ।  
असद्वृत्ता भविष्यन्ति पुरुषेषु कुलाङ्गनाः  ॥ ब्र्प्_२३०।३१ ॥  
वेदादानं करिष्यन्ति वडवाश् च तथाव्रताः  ।  
गृहस्थाश् च न होष्यन्ति न दास्यन्त्य् उचितान्य् अपि  ॥ ब्र्प्_२३०।३२ ॥  
भवेयुर् वनवासा वै ग्राम्याहारपरिग्रहाः  ।  
भिक्षवश् चापि पुत्रा हि स्नेहसम्बन्धयन्त्रकाः  ॥ ब्र्प्_२३०।३३ ॥  
अरक्षितारो हर्तारः शुल्कव्याजेन पार्थिवाः  ।  
हारिणो जनवित्तानां सम्प्राप्ते च कलौ युगे  ॥ ब्र्प्_२३०।३४ ॥  
यो यो ऽश्वरथनागाढ्यः स स राजा भविष्यति  ।  
यश् च यश् चाबलः सर्वः स स भृत्यः कलौ युगे  ॥ ब्र्प्_२३०।३५ ॥  
वैश्याः कृषिवणिज्यादि सन्त्यज्य निजकर्म यत्  ।  
शूद्रवृत्त्या भविष्यन्ति कारुकर्मोपजीविनः  ॥ ब्र्प्_२३०।३६ ॥  
भैक्ष्यव्रतास् तथा शूद्राः प्रव्रज्यालिङ्गिनो ऽधमाः  ।  
पाखण्डसंश्रयां वृत्तिम् आश्रयिष्यन्त्य् असंस्कृताः  ॥ ब्र्प्_२३०।३७ ॥  
दुर्भिक्षकरपीडाभिर् अतीवोपद्रुता जनाः  ।  
गोधूमान्नयवान्नाद्यान् देशान् यास्यन्ति दुःखिताः  ॥ ब्र्प्_२३०।३८ ॥  
वेदमार्गे प्रलीने च पाखण्डाढ्ये ततो जने  ।  
अधर्मवृद्ध्या लोकानाम् अल्पम् आयुर् भविष्यति  ॥ ब्र्प्_२३०।३९ ॥  
अशास्त्रविहितं घोरं तप्यमानेषु वै तपः  ।  
नरेषु नृपदोषेण बालमृत्युर् भविष्यति  ॥ ब्र्प्_२३०।४० ॥  
भवित्री योषितां सूतिः पञ्चषट्सप्तवार्षिकी  ।  
नवाष्टदशवर्षाणां मनुष्याणां तथा कलौ  ॥ ब्र्प्_२३०।४१ ॥  
पलितोद्गमश् च भविता तदा द्वादशवार्षिकः  ।  
न जीविष्यति वै कश्चित् कलौ वर्षाणि विंशतिम्  ॥ ब्र्प्_२३०।४२ ॥  
अल्पप्रज्ञा वृथालिङ्गा दुष्टान्तःकरणाः कलौ  ।  
यतस् ततो विनश्यन्ति कालेनाल्पेन मानवाः  ॥ ब्र्प्_२३०।४३ ॥  
यदा यदा हि पाखण्ड- वृत्तिर् अत्रोपलक्ष्यते  ।  
तदा तदा कलेर् वृद्धिर् अनुमेया विचक्षणैः  ॥ ब्र्प्_२३०।४४ ॥  
यदा यदा सतां हानिर् वेदमार्गानुसारिणाम्  ।  
तदा तदा कलेर् वृद्धिर् अनुमेया विचक्षणैः  ॥ ब्र्प्_२३०।४५ ॥  
प्रारम्भाश् चावसीदन्ति यदा धर्मकृतां नृणाम्  ।  
तदानुमेयं प्राधान्यं कलेर् विप्रा विचक्षणैः  ॥ ब्र्प्_२३०।४६ ॥  
यदा यदा न यज्ञानाम् ईश्वरः पुरुषोत्तमः  ।  
इज्यते पुरुषैर् यज्ञैस् तदा ज्ञेयं कलेर् बलम्  ॥ ब्र्प्_२३०।४७ ॥  
न प्रीतिर् वेदवादेषु पाखण्डेषु यदा रतिः  ।  
कलेर् वृद्धिस् तदा प्राज्ञैर् अनुमेया द्विजोत्तमाः  ॥ ब्र्प्_२३०।४८ ॥  
कलौ जगत्पतिं विष्णुं सर्वस्रष्टारम् ईश्वरम्  ।  
नार्चयिष्यन्ति भो विप्राः पाखण्डोपहता नराः  ॥ ब्र्प्_२३०।४९ ॥  
किं देवैः किं द्विजैर् वेदैः किं शौचेनाम्बुजल्पना  ।  
इत्य् एवं प्रलपिष्यन्ति पाखण्डोपहता नराः  ॥ ब्र्प्_२३०।५० ॥  
अल्पवृष्टिश् च पर्जन्यः स्वल्पं सस्यफलं तथा  ।  
फलं तथाल्पसारं च विप्राः प्राप्ते कलौ युगे  ॥ ब्र्प्_२३०।५१ ॥  
जानुप्रायाणि वस्त्राणि शमीप्राया महीरुहाः  ।  
शूद्रप्रायास् तथा वर्णा भविष्यन्ति कलौ युगे  ॥ ब्र्प्_२३०।५२ ॥  
अणुप्रायाणि धान्यानि आजप्रायं तथा पयः  ।  
भविष्यति कलौ प्राप्त औशीरं चानुलेपनम्  ॥ ब्र्प्_२३०।५३ ॥  
श्वश्रूश्वशुरभूयिष्ठा गुरवश् च नृणां कलौ  ।  
शालाद्याहारिभार्याश् च सुहृदो मुनिसत्तमाः  ॥ ब्र्प्_२३०।५४ ॥  
कस्य माता पिता कस्य यदा कर्मात्मकः पुमान्  ।  
इति चोदाहरिष्यन्ति श्वशुरानुगता नराः  ॥ ब्र्प्_२३०।५५ ॥  
वाङ्मनःकायजैर् दोषैर् अभिभूताः पुनः पुनः  ।  
नराः पापान्य् अनुदिनं करिष्यन्त्य् अल्पमेधसः  ॥ ब्र्प्_२३०।५६ ॥  
निःसत्यानाम् अशौचानां निर्ह्रीकाणां तथा द्विजाः  ।  
यद् यद् दुःखाय तत् सर्वं कलिकाले भविष्यति  ॥ ब्र्प्_२३०।५७ ॥  
निःस्वाध्यायवषट्कारे स्वधास्वाहाविवर्जिते  ।  
तदा प्रविरलो विप्रः कश्चिल् लोके भविष्यति  ॥ ब्र्प्_२३०।५८ ॥  
तत्राल्पेनैव कालेन पुण्यस्कन्धम् अनुत्तमम्  ।  
करोति यः कृतयुगे क्रियते तपसा हि यः  ॥ ब्र्प्_२३०।५९ ॥  
{मुनय ऊचुः: }  
कस्मिन् काले ऽल्पको धर्मो ददाति सुमहाफलम्  ।  
वक्तुम् अर्हस्य् अशेषेण श्रोतुं वाञ्छा प्रवर्तते  ॥ ब्र्प्_२३०।६० ॥  
{व्यास उवाच: }  
धन्ये कलौ भवेद् विप्रास् त्व् अल्पक्लेशैर् महत् फलम्  ।  
तथा भवेतां स्त्रीशूद्रौ धन्यौ चान्यन् निबोधत  ॥ ब्र्प्_२३०।६१ ॥  
यत् कृते दशभिर् वर्षैस् त्रेतायां हायनेन तत्  ।  
द्वापरे तच् च मासेन अहोरात्रेण तत् कलौ  ॥ ब्र्प्_२३०।६२ ॥  
तपसो ब्रह्मचर्यस्य जपादेश् च फलं द्विजाः  ।  
प्राप्नोति पुरुषस् तेन कलौ साध्व् इति भाषितुम्  ॥ ब्र्प्_२३०।६३ ॥  
ध्यायन् कृते यजन् यज्ञैस् त्रेतायां द्वापरे ऽर्चयन्  ।  
यद् आप्नोति तद् आप्नोति कलौ सङ्कीर्त्य केशवम्  ॥ ब्र्प्_२३०।६४ ॥  
धर्मोत्कर्षम् अतीवात्र प्राप्नोति पुरुषः कलौ  ।  
स्वल्पायासेन धर्मज्ञास् तेन तुष्टो ऽस्म्य् अहं कलौ  ॥ ब्र्प्_२३०।६५ ॥  
व्रतचर्यापरैर् ग्राह्या वेदाः पूर्वं द्विजातिभिः  ।  
ततस् तु धर्मसम्प्राप्तैर् यष्टव्यं विधिवद् धनैः  ॥ ब्र्प्_२३०।६६ ॥  
वृथा कथा वृथा भोज्यं वृथा स्वं च द्विजन्मनाम्  ।  
पतनाय तथा भाव्यं तैस् तु संयतिभिः सह  ॥ ब्र्प्_२३०।६७ ॥  
असम्यक्करणे दोषास् तेषां सर्वेषु वस्तुषु  ।  
भोज्यपेयादिकं चैषां नेच्छाप्राप्तिकरं द्विजाः  ॥ ब्र्प्_२३०।६८ ॥  
पारतन्त्र्यात् समस्तेषु तेषां कार्येषु वै ततः  ।  
लोकान् क्लेशेन महता यजन्ति विनयान्विताः  ॥ ब्र्प्_२३०।६९ ॥  
द्विजशुश्रूषणेनैव पाकयज्ञाधिकारवान्  ।  
निजं जयति वै लोकं शूद्रो धन्यतरस् ततः  ॥ ब्र्प्_२३०।७० ॥  
भक्ष्याभक्ष्येषु नाशास्ति येषां पापेषु वा यतः  ।  
नियमो मुनिशार्दूलास् तेनासौ साध्व् इतीरितम्  ॥ ब्र्प्_२३०।७१ ॥  
स्वधर्मस्याविरोधेन नरैर् लभ्यं धनं सदा  ।  
प्रतिपादनीयं पात्रेषु यष्टव्यं च यथाविधि  ॥ ब्र्प्_२३०।७२ ॥  
तस्यार्जने महान् क्लेशः पालनेन द्विजोत्तमाः  ।  
तथा सद्विनियोगाय विज्ञेयं गहनं नृणाम्  ॥ ब्र्प्_२३०।७३ ॥  
एभिर् अन्यैस् तथा क्लेशैः पुरुषा द्विजसत्तमाः  ।  
निजाञ् जयन्ति वै लोकान् प्राजापत्यादिकान् क्रमात्  ॥ ब्र्प्_२३०।७४ ॥  
योषिच् छुश्रूषणाद् भर्तुः कर्मणा मनसा गिरा  ।  
एतद् विषयम् आप्नोति तत्सालोक्यं यतो द्विजाः  ॥ ब्र्प्_२३०।७५ ॥  
नातिक्लेशेन महता तान् एव पुरुषो यथा  ।  
तृतीयं व्याहृतं तेन मया साध्व् इति योषितः  ॥ ब्र्प्_२३०।७६ ॥  
एतद् वः कथितं विप्रा यन्निमित्तम् इहागताः  ।  
तत् पृच्छध्वं यथाकामम् अहं वक्ष्यामि वः स्फुटम्  ॥ ब्र्प्_२३०।७७ ॥  
अल्पेनैव प्रयत्नेन धर्मः सिध्यति वै कलौ  ।  
नरैर् आत्मगुणाम्भोभिः क्षालिताखिलकिल्बिषैः  ॥ ब्र्प्_२३०।७८ ॥  
शूद्रैश् च द्विजशुश्रूषा- तत्परैर् मुनिसत्तमाः  ।  
तथा स्त्रीभिर् अनायासात् पतिशुश्रूषयैव हि  ॥ ब्र्प्_२३०।७९ ॥  
ततस् त्रितयम् अप्य् एतन् मम धन्यतमं मतम्  ।  
धर्मसंराधने क्लेशो द्विजातीनां कृतादिषु  ॥ ब्र्प्_२३०।८० ॥  
तथा स्वल्पेन तपसा सिद्धिं यास्यन्ति मानवाः  ।  
धन्या धर्मं चरिष्यन्ति युगान्ते मुनिसत्तमाः  ॥ ब्र्प्_२३०।८१ ॥  
भवद्भिर् यद् अभिप्रेतं तद् एतत् कथितं मया  ।  
अपृष्टेनापि धर्मज्ञाः किम् अन्यत् क्रियतां द्विजाः  ॥ ब्र्प्_२३०।८२ ॥  
{मुनय ऊचुः: }  
आसन्नं विप्रकृष्टं वा यदि कालं न विद्महे  ।  
ततो द्वापरविध्वंसं युगान्तं स्पृहयामहे  ॥ ब्र्प्_२३१।१ ॥  
प्राप्ता वयं हि तत् कालम् अनया धर्मतृष्णया  ।  
आदद्याम परं धर्मं सुखम् अल्पेन कर्मणा  ॥ ब्र्प्_२३१।२ ॥  
सन्त्रासोद्वेगजननं युगान्तं समुपस्थितम्  ।  
प्रनष्टधर्मं धर्मज्ञ निमित्तैर् वक्तुम् अर्हसि  ॥ ब्र्प्_२३१।३ ॥  
{व्यास उवाच: }  
अरक्षितारो हर्तारो बलिभागस्य पार्थिवाः  ।  
युगान्ते प्रभविष्यन्ति स्वरक्षणपरायणाः  ॥ ब्र्प्_२३१।४ ॥  
अक्षत्रियाश् च राजानो विप्राः शूद्रोपजीविनः  ।  
शूद्राश् च ब्राह्मणाचारा भविष्यन्ति युगक्षये  ॥ ब्र्प्_२३१।५ ॥  
श्रोत्रियाः काण्डपृष्ठाश् च निष्कर्माणि हवींषि च  ।  
एकपङ्क्त्याम् अशिष्यन्ति युगान्ते मुनिसत्तमाः  ॥ ब्र्प्_२३१।६ ॥  
अशिष्टवन्तो ऽर्थपरा नरा मद्यामिषप्रियाः  ।  
मित्रभार्यां भजिष्यन्ति युगान्ते पुरुषाधमाः  ॥ ब्र्प्_२३१।७ ॥  
राजवृत्तिस्थिताश् चौरा राजानश् चौरशीलिनः  ।  
भृत्या ह्य् अनिर्दिष्टभुजो भविष्यन्ति युगक्षये  ॥ ब्र्प्_२३१।८ ॥  
धनानि श्लाघनीयानि सतां वृत्तम् अपूजितम्  ।  
अकुत्सना च पतिते भविष्यति युगक्षये  ॥ ब्र्प्_२३१।९ ॥  
प्रनष्टनासाः पुरुषा मुक्तकेशा विरूपिणः  ।  
ऊनषोडशवर्षाश् च प्रसोष्यन्ति तथा स्त्रियः  ॥ ब्र्प्_२३१।१० ॥  
अट्टशूला जनपदाः शिवशूलाश् चतुष्पथाः  ।  
प्रमदाः केशशूलाश् च भविष्यन्ति युगक्षये  ॥ ब्र्प्_२३१।११ ॥  
सर्वे ब्रह्म वदिष्यन्ति द्विजा वाजसनेयिकाः  ।  
शूद्राभा वादिनश् चैव ब्राह्मणाश् चान्त्यवासिनः  ॥ ब्र्प्_२३१।१२ ॥  
शुक्लदन्ता जिताक्षाश् च मुण्डाः काषायवाससः  ।  
शूद्रा धर्मं वदिष्यन्ति शाठ्यबुद्ध्योपजीविनः  ॥ ब्र्प्_२३१।१३ ॥  
श्वापदप्रचुरत्वं च गवां चैव परिक्षयः  ।  
साधूनां परिवृत्तिश् च विद्याद् अन्तगते युगे  ॥ ब्र्प्_२३१।१४ ॥  
अन्त्या मध्ये निवत्स्यन्ति मध्याश् चान्तनिवासिनः  ।  
निर्ह्रीकाश् च प्रजाः सर्वा नष्टास् तत्र युगक्षये  ॥ ब्र्प्_२३१।१५ ॥  
तपोयज्ञफलानां च विक्रेतारो द्विजोत्तमाः  ।  
ऋतवो विपरीताश् च भविष्यन्ति युगक्षये  ॥ ब्र्प्_२३१।१६ ॥  
तथा द्विहायना दम्याः कलौ लाङ्गलधारिणः  ।  
चित्रवर्षी च पर्जन्यो युगे क्षीणे भविष्यति  ॥ ब्र्प्_२३१।१७ ॥  
सर्वे शूरकुले जाताः क्षमानाथा भवन्ति हि  ।  
यथा निम्नाः प्रजाः सर्वा भविष्यन्ति युगक्षये  ॥ ब्र्प्_२३१।१८ ॥  
पितृदेयानि दत्तानि भविष्यन्ति तथा सुताः  ।  
न च धर्मं चरिष्यन्ति मानवा निर्गते युगे  ॥ ब्र्प्_२३१।१९ ॥  
ऊषरा बहुला भूमिः पन्थानस् तस्करावृताः  ।  
सर्वे ॥। वाणिकाश् चैव भविष्यन्ति युगक्षये  ॥ ब्र्प्_२३१।२० ॥  
पितृदायाददत्तानि विभजन्ति तथा सुताः  ।  
हरणे यत्नवन्तो ऽपि लोभादिभिर् विरोधिनः  ॥ ब्र्प्_२३१।२१ ॥  
सौकुमार्ये तथा रूपे रत्ने चोपक्षयं गते  ।  
भविष्यन्ति युगस्यान्ते नार्यः केशैर् अलङ्कृताः  ॥ ब्र्प्_२३१।२२ ॥  
निर्वीर्यस्य रतिस् तत्र गृहस्थस्य भविष्यति  ।  
युगान्ते समनुप्राप्ते नान्या भार्यासमा रतिः  ॥ ब्र्प्_२३१।२३ ॥  
कुशीलानार्यभूयिष्ठा वृथारूपसमन्विताः  ।  
पुरुषाल्पं बहुस्त्रीकं तद् युगान्तस्य लक्षणम्  ॥ ब्र्प्_२३१।२४ ॥  
बहुयाचनको लोको न दास्यति परस्परम्  ।  
राजचौराग्निदण्डादि- क्षीणः क्षयम् उपैष्यति  ॥ ब्र्प्_२३१।२५ ॥  
अफलानि च सस्यानि तरुणा वृद्धशीलिनः  ।  
अशीलाः सुखिनो लोके भविष्यन्ति युगक्षये  ॥ ब्र्प्_२३१।२६ ॥  
वर्षासु परुषा वाता नीचाः शर्करवर्षिणः  ।  
सन्दिग्धः परलोकश् च भविष्यति युगक्षये  ॥ ब्र्प्_२३१।२७ ॥  
वैश्या इव च राजन्या धनधान्योपजीविनः  ।  
युगापक्रमणे पूर्वं भविष्यन्ति न बान्धवाः  ॥ ब्र्प्_२३१।२८ ॥  
अप्रवृत्ताः प्रपश्यन्ति समयाः शपथास् तथा  ।  
ऋणं सविनयभ्रंशं युगे क्षीणे भविष्यति  ॥ ब्र्प्_२३१।२९ ॥  
भविष्यत्य् अफलो हर्षः क्रोधश् च सफलो नृणाम्  ।  
अजाश् चापि निरोत्स्यन्ति पयसो ऽर्थे युगक्षये  ॥ ब्र्प्_२३१।३० ॥  
अशास्त्रविहितो यज्ञ एवम् एव भविष्यति  ।  
अप्रमाणं करिष्यन्ति नराः पण्डितमानिनः  ॥ ब्र्प्_२३१।३१ ॥  
शास्त्रोक्तस्याप्रवक्तारो भविष्यन्ति न संशयः  ।  
सर्वः सर्वं विजानाति वृद्धान् अनुपसेव्य वै  ॥ ब्र्प्_२३१।३२ ॥  
न कश्चिद् अकविर् नाम युगान्ते समुपस्थिते  ।  
नक्षत्राणि वियोगानि न कर्मस्था द्विजातयः  ॥ ब्र्प्_२३१।३३ ॥  
चौरप्रायाश् च राजानो युगान्ते समुपस्थिते  ।  
कुण्डीवृषा नैकृतिकाः सुरापा ब्रह्मवादिनः  ॥ ब्र्प्_२३१।३४ ॥  
अश्वमेधेन यक्ष्यन्ते युगान्ते द्विजसत्तमाः  ।  
याजयिष्यन्त्य् अयाज्यांस् तु तथाभक्ष्यस्य भक्षिणः  ॥ ब्र्प्_२३१।३५ ॥  
ब्राह्मणा धनतृष्णार्ता युगान्ते समुपस्थिते  ।  
भोःशब्दम् अभिधास्यन्ति न च कश्चित् पठिष्यति  ॥ ब्र्प्_२३१।३६ ॥  
एकशङ्खास् तथा नार्यो गवेधुकपिनद्धकाः  ।  
नक्षत्राणि विवर्णानि विपरिता दिशो दश  ॥ ब्र्प्_२३१।३७ ॥  
सन्ध्यारागो विदग्धाङ्गो भविष्यति युगक्षये  ।  
प्रेषयन्ति पितॄन् पुत्रा वधूः श्वश्रूः स्वकर्मसु  ॥ ब्र्प्_२३१।३८ ॥  
युगेष्व् एवं निवत्स्यन्ति प्रमदाश् च नरास् तथा  ।  
अकृत्वाग्राणि भोक्ष्यन्ति द्विजाश् चैवाहुताग्नयः  ॥ ब्र्प्_२३१।३९ ॥  
भिक्षां बलिम् अदत्त्वा च भोक्ष्यन्ति पुरुषाः स्वयम्  ।  
वञ्चयित्वा पतीन् सुप्तान् गमिष्यन्ति स्त्रियो ऽन्यतः  ॥ ब्र्प्_२३१।४० ॥  
न व्याधितान् नाप्य् अरूपान् नोद्यतान् नाप्य् असूयकान्  ।  
कृते न प्रतिकर्ता च युगे क्षीणे भविष्यति  ॥ ब्र्प्_२३१।४१ ॥  
{मुनय ऊचुः: }  
एवं विलम्बिते धर्मे मानुषाः करपीडिताः  ।  
कुत्र देशे निवत्स्यन्ति किमाहारविहारिणः  ॥ ब्र्प्_२३१।४२ ॥  
किङ्कर्माणः किमीहन्तः किम्प्रमाणाः किमायुषः  ।  
कां च काष्ठां समासाद्य प्रपत्स्यन्ति कृतं युगम्  ॥ ब्र्प्_२३१।४३ ॥  
{व्यास उवाच: }  
अत ऊर्ध्वं च्युते धर्मे गुणहीनाः प्रजास् तथा  ।  
शीलव्यसनम् आसाद्य प्राप्स्यन्ति ह्रासम् आयुषः  ॥ ब्र्प्_२३१।४४ ॥  
आयुर्हान्या बलग्नानिर् बलग्नान्या विवर्णता  ।  
वैवर्ण्याद् व्याधिसम्पीडा निर्वेदो व्याधिपीडनात्  ॥ ब्र्प्_२३१।४५ ॥  
निर्वेदाद् आत्मसम्बोधः सम्बोधाद् धर्मशीलता  ।  
एवं गत्वा परां काष्ठां प्रपत्स्यन्ति कृतं युगम्  ॥ ब्र्प्_२३१।४६ ॥  
उद्देशतो धर्मशीलाः केचिन् मध्यस्थतां गताः  ।  
किन्धर्मशीलाः केचित् तु केचिद् अत्र कुतूहलाः  ॥ ब्र्प्_२३१।४७ ॥  
प्रत्यक्षम् अनुमानं च प्रमाणम् इति निश्चिताः  ।  
अप्रमाणं करिष्यन्ति सर्वम् इत्य् अपरे जनाः  ॥ ब्र्प्_२३१।४८ ॥  
नास्तिक्यपरताश् चापि केचिद् धर्मविलोपकाः  ।  
भविष्यन्ति नरा मूढा द्विजाः पण्डितमानिनः  ॥ ब्र्प्_२३१।४९ ॥  
तदात्वमात्रश्रद्धेया शास्त्रज्ञानबहिष्कृताः  ।  
दाम्भिकास् ते भविष्यन्ति नरा ज्ञानविलोपिताः  ॥ ब्र्प्_२३१।५० ॥  
तथा विलुलिते धर्मे जनाः श्रेष्ठपुरस्कृताः  ।  
शुभान् समाचरिष्यन्ति दानशीलपरायणाः  ॥ ब्र्प्_२३१।५१ ॥  
सर्वभक्षाः स्वयङ्गुप्ता निर्घृणा निरपत्रपाः  ।  
भविष्यन्ति तदा लोके तत् कषायस्य लक्षणम्  ॥ ब्र्प्_२३१।५२ ॥  
कषायोपप्लवे काले ज्ञाननिष्ठाप्रणाशने  ।  
सिद्धिम् अल्पेन कालेन प्राप्स्यन्ति निरुपस्कृताः  ॥ ब्र्प्_२३१।५३ ॥  
विप्राणां शाश्वतीं वृत्तिं यदा वर्णावरे जनाः  ।  
संश्रयिष्यन्ति भो विप्रास् तत् कषायस्य लक्षणम्  ॥ ब्र्प्_२३१।५४ ॥  
महायुद्धं महावर्षं महावातं महातपः  ।  
भविष्यति युगे क्षीणे तत् कषायस्य लक्षणम्  ॥ ब्र्प्_२३१।५५ ॥  
विप्ररूपेण यक्षांसि राजानः कर्णवेदिनः  ।  
पृथिवीम् उपभोक्ष्यन्ति युगान्ते समुपस्थिते  ॥ ब्र्प्_२३१।५६ ॥  
निःस्वाध्यायवषट्काराः कुनेतारो ऽभिमानिनः  ।  
क्रव्यादा ब्रह्मरूपेण सर्वभक्ष्या वृथाव्रताः  ॥ ब्र्प्_२३१।५७ ॥  
मूर्खाश् चार्थपरा लुब्धाः क्षुद्राः क्षुद्रपरिच्छदाः  ।  
व्यवहारोपवृत्ताश् च च्युता धर्माश् च शाश्वतात्  ॥ ब्र्प्_२३१।५८ ॥  
हर्तारः पररत्नानां परदारप्रधर्षकाः  ।  
कामात्मानो दुरात्मानः सोपधाः प्रियसाहसाः  ॥ ब्र्प्_२३१।५९ ॥  
तेषु प्रभवमाणेषु जनेष्व् अपि च सर्वशः  ।  
अभाविनो भविष्यन्ति मुनयो बहुरूपिणः  ॥ ब्र्प्_२३१।६० ॥  
कलौ युगे समुत्पन्नाः प्रधानपुरुषाश् च ये  ।  
कथायोगेन तान् सर्वान् पूजयिष्यन्ति मानवाः  ॥ ब्र्प्_२३१।६१ ॥  
सस्यचौरा भविष्यन्ति तथा चैलापहारिणः  ।  
भोक्ष्यभोज्यहराश् चैव करण्डानां च हारिणः  ॥ ब्र्प्_२३१।६२ ॥  
चौराश् चौरस्य हर्तारो हन्ता हन्तुर् भविष्यति  ।  
चौरैश् चौरक्षये चापि कृते क्षेमं भविष्यति  ॥ ब्र्प्_२३१।६३ ॥  
निःसारे क्षुभिते काले निष्क्रिये संव्यवस्थिते  ।  
नरा वनं श्रयिष्यन्ति करभारप्रपीडिताः  ॥ ब्र्प्_२३१।६४ ॥  
यज्ञकर्मण्य् उपरते रक्षांसि श्वापदानि च  ।  
कीटमूषिकसर्पाश् च धर्षयिष्यन्ति मानवान्  ॥ ब्र्प्_२३१।६५ ॥  
क्षेमं सुभिक्षम् आरोग्यं सामग्र्यं चैव बन्धुषु  ।  
उद्देशेषु नराः श्रेष्ठा भविष्यन्ति युगक्षये  ॥ ब्र्प्_२३१।६६ ॥  
स्वयम्पालाः स्वयं चौराः प्लवसम्भारसम्भृताः  ।  
मण्डलैः सम्भविष्यन्ति देशे देशे पृथक् पृथक्  ॥ ब्र्प्_२३१।६७ ॥  
स्वदेशेभ्यः परिभ्रष्टा निःसाराः सह बन्धुभिः  ।  
नराः सर्वे भविष्यन्ति तदा कालपरिक्षयात्  ॥ ब्र्प्_२३१।६८ ॥  
ततः सर्वे समादाय कुमारान् प्रद्रुता भयात्  ।  
कौशिकीं सन्तरिष्यन्ति नराः क्षुद्भयपीडिताः  ॥ ब्र्प्_२३१।६९ ॥  
अङ्गान् वङ्गान् कलिङ्गांश् च काश्मीरान् अथ कोशलान्  ।  
ऋषिकान्तगिरिद्रोणीः संश्रयिष्यन्ति मानवाः  ॥ ब्र्प्_२३१।७० ॥  
कृत्स्नं च हिमवत्पार्श्वं कूलं च लवणाम्भसः  ।  
विविधं जीर्णपत्त्रं च वल्कलान्य् अजिनानि च  ॥ ब्र्प्_२३१।७१ ॥  
स्वयं कृत्वा निवत्स्यन्ति तस्मिन् भूते युगक्षये  ।  
अरण्येषु च वत्स्यन्ति नरा म्लेच्छगणैः सह  ॥ ब्र्प्_२३१।७२ ॥  
नैव शून्या नवारण्या भविष्यति वसुन्धरा  ।  
अगोप्तारश् च गोप्तारो भविष्यन्ति नराधिपाः  ॥ ब्र्प्_२३१।७३ ॥  
मृगैर् मत्स्यैर् विहङ्गैश् च श्वापदैः सर्पकीटकैः  ।  
मधुशाकफलैर् मूलैर् वर्तयिष्यन्ति मानवाः  ॥ ब्र्प्_२३१।७४ ॥  
शीर्णपर्णफलाहारा वल्कलान्य् अजिनानि च  ।  
स्वयं कृत्वा निवत्स्यन्ति यथा मुनिजनस् तथा  ॥ ब्र्प्_२३१।७५ ॥  
बीजानाम् अकृतस्नेहा आहताः काष्ठशङ्कुभिः  ।  
अजैडकं खरोष्ट्रं च पालयिष्यन्ति नित्यशः  ॥ ब्र्प्_२३१।७६ ॥  
नदीस्रोतांसि रोत्स्यन्ति तोयार्थं कूलम् आश्रिताः  ।  
पक्वान्नव्यवहारेण विपणन्तः परस्परम्  ॥ ब्र्प्_२३१।७७ ॥  
तनूरुहैर् यथाजातैः समलान्तरसम्भृतैः  ।  
बह्वपत्याः प्रजाहीनाः कुलशीलविवर्जिताः  ॥ ब्र्प्_२३१।७८ ॥  
एवं भविष्यन्ति तदा नराश् चाधर्मजीविनः  ।  
हीना हीनं तथा धर्मं प्रजा समनुवत्स्यति  ॥ ब्र्प्_२३१।७९ ॥  
आयुस् तत्र च मर्त्यानां परं त्रिंशद् भविष्यति  ।  
दुर्बला विषयग्लाना जराशोकैर् अभिप्लुताः  ॥ ब्र्प्_२३१।८० ॥  
भविष्यन्ति तदा तेषां रोगैर् इन्द्रियसङ्क्षयः  ।  
आयुःप्रत्ययसंरोधाद् विषयाद् उपरंस्यते  ॥ ब्र्प्_२३१।८१ ॥  
शुश्रूषवो भविष्यन्ति साधूनां दर्शने रताः  ।  
सत्यं च प्रतिपत्स्यन्ति व्यवहारोपसङ्क्षयात्  ॥ ब्र्प्_२३१।८२ ॥  
भविष्यन्ति च कामानाम् अलाभाद् धर्मशीलिनः  ।  
करिष्यन्ति च संस्कारं स्वयं च क्षयपीडिताः  ॥ ब्र्प्_२३१।८३ ॥  
एवं शुश्रूषवो दाने सत्ये प्राण्यभिरक्षणे  ।  
ततः पादप्रवृत्ते तु धर्मे श्रेयो निपत्स्यते  ॥ ब्र्प्_२३१।८४ ॥  
तेषां लब्धानुमानानां गुणेषु परिवर्तताम्  ।  
स्वादु किं त्व् इति विज्ञाय धर्म एव च दृश्यते  ॥ ब्र्प्_२३१।८५ ॥  
यथा हानिक्रमं प्राप्तास् तथा ऋद्धिक्रमं गताः  ।  
प्रगृहीते ततो धर्मे प्रपश्यन्ति कृतं युगम्  ॥ ब्र्प्_२३१।८६ ॥  
साधुवृत्तिः कृतयुगे कषाये हानिर् उच्यते  ।  
एक एव तु कालो ऽयं हीनवर्णो यथा शशी  ॥ ब्र्प्_२३१।८७ ॥  
छन्नश् च तमसा सोमो यथा कलियुगं तथा  ।  
मुक्तश् च तमसा सोम एवं कृतयुगं च तत्  ॥ ब्र्प्_२३१।८८ ॥  
अर्थवादः परं ब्रह्म वेदार्थ इति तं विदुः  ।  
अविविक्तम् अविज्ञातं दायाद्यम् इह धार्यते  ॥ ब्र्प्_२३१।८९ ॥  
इष्टवादस् तपो नाम तपो हि स्थविरीकृतः  ।  
गुणैः कर्माभिनिर्वृत्तिर् गुणाः शुध्यन्ति कर्मणा  ॥ ब्र्प्_२३१।९० ॥  
आशीस् तु पुरुषं दृष्ट्वा देशकालानुवर्तिनी  ।  
युगे युगे यथाकालम् ऋषिभिः समुदाहृता  ॥ ब्र्प्_२३१।९१ ॥  
धर्मार्थकाममोक्षाणां देवानां च प्रतिक्रिया  ।  
आशिषश् च शिवाः पुण्यास् तथैवायुर् युगे युगे  ॥ ब्र्प्_२३१।९२ ॥  
तथा युगानां परिवर्तनानि  ब्र्प्_२३१।९३अ  
चिरप्रवृत्तानि विधिस्वभावात्  ब्र्प्_२३१।९३ब्  
क्षणं न सन्तिष्ठति जीवलोकः  ब्र्प्_२३१।९३च्  
क्षयोदयाभ्यां परिवर्तमानः  ब्र्प्_२३१।९३द्  
{व्यास उवाच: }  
सर्वेषाम् एव भूतानां त्रिविधः प्रतिसञ्चरः  ।  
नैमित्तिकः प्राकृतिकस् तथैवात्यन्तिको मतः  ॥ ब्र्प्_२३२।१ ॥  
ब्राह्मो नैमित्तिकस् तेषां कल्पान्ते प्रतिसञ्चरः  ।  
आत्यन्तिको वै मोक्षश् च प्राकृतो द्विपरार्धिकः  ॥ ब्र्प्_२३२।२ ॥  
{मुनय ऊचुः: }  
परार्धसङ्ख्यां भगवंस् त्वम् आचक्ष्व यथोदिताम्  ।  
द्विगुणीकृतयज्ज्ञेयः प्राकृतः प्रतिसञ्चरः  ॥ ब्र्प्_२३२।३ ॥  
{व्यास उवाच: }  
स्थानात् स्थानं दशगुणम् एकैकं गण्यते द्विजाः  ।  
ततो ऽष्टादशमे भागे परार्धम् अभिधीयते  ॥ ब्र्प्_२३२।४ ॥  
परार्धं द्विगुणं यत् तु प्राकृतः स लयो द्विजाः  ।  
तदाव्यक्ते ऽखिलं व्यक्तं सहेतौ लयम् एति वै  ॥ ब्र्प्_२३२।५ ॥  
निमेषो मानुषो यो ऽयं मात्रामात्रप्रमाणतः  ।  
तैः पञ्चदशभिः काष्ठा त्रिंशत् काष्ठास् तथा कला  ॥ ब्र्प्_२३२।६ ॥  
नाडिका तु प्रमाणेन कला च दश पञ्च च  ।  
उन्मानेनाम्भसः सा तु पलान्य् अर्धत्रयोदश  ॥ ब्र्प्_२३२।७ ॥  
हेममाषैः कृतच्छिद्रा चतुर्भिश् चतुरङ्गुलैः  ।  
मागधेन प्रमाणेन जलप्रस्थस् तु स स्मृतः  ॥ ब्र्प्_२३२।८ ॥  
नाडिकाभ्याम् अथ द्वाभ्यां मुहूर्तो द्विजसत्तमाः  ।  
अहोरात्रं मुहूर्तास् तु त्रिंशन् मासो दिनैस् तथा  ॥ ब्र्प्_२३२।९ ॥  
मासैर् द्वादशभिर् वर्षम् अहोरात्रं तु तद् दिवि  ।  
त्रिभिर् वर्षशतैर् वर्षं षष्ट्या चैवासुरद्विषाम्  ॥ ब्र्प्_२३२।१० ॥  
तैस् तु द्वादशसाहस्रैश् चतुर्युगम् उदाहृतम्  ।  
चतुर्युगसहस्रं तु कथ्यते ब्रह्मणो दिनम्  ॥ ब्र्प्_२३२।११ ॥  
स कल्पस् तत्र मनवश् चतुर्दश द्विजोत्तमाः  ।  
तदन्ते चैव भो विप्रा ब्रह्मनैमित्तिको लयः  ॥ ब्र्प्_२३२।१२ ॥  
तस्य स्वरूपम् अत्युग्रं द्विजेन्द्रा गदतो मम  ।  
शृणुध्वं प्राकृतं भूयस् ततो वक्ष्याम्य् अहं लयम्  ॥ ब्र्प्_२३२।१३ ॥  
चतुर्युगसहस्रान्ते क्षीणप्राये महीतले  ।  
अनावृष्टिर् अतीवोग्रा जायते शतवार्षिकी  ॥ ब्र्प्_२३२।१४ ॥  
ततो यान्य् अल्पसाराणि तानि सत्त्वान्य् अनेकशः  ।  
क्षयं यान्ति मुनिश्रेष्ठाः पार्थिवान्य् अतिपीडनात्  ॥ ब्र्प्_२३२।१५ ॥  
ततः स भगवान् कृष्णो रुद्ररूपी तथाव्ययः  ।  
क्षयाय यतते कर्तुम् आत्मस्थाः सकलाः प्रजाः  ॥ ब्र्प्_२३२।१६ ॥  
ततः स भगवान् विष्णुर् भानोः सप्तसु रश्मिषु  ।  
स्थितः पिबत्य् अशेषाणि जलानि मुनिसत्तमाः  ॥ ब्र्प्_२३२।१७ ॥  
पीत्वाम्भांसि समस्तानि प्राणिभूतगतानि वै  ।  
शोषं नयति भो विप्राः समस्तं पृथिवीतलम्  ॥ ब्र्प्_२३२।१८ ॥  
समुद्रान् सरितः शैलाञ् शैलप्रस्रवणानि च  ।  
पातालेषु च यत् तोयं तत् सर्वं नयति क्षयम्  ॥ ब्र्प्_२३२।१९ ॥  
ततस् तस्याप्य् अभावेन तोयाहारोपबृंहिताः  ।  
सहस्ररश्मयः सप्त जायन्ते तत्र भास्कराः  ॥ ब्र्प्_२३२।२० ॥  
अधश् चोर्ध्वं च ते दीप्तास् ततः सप्त दिवाकराः  ।  
दहन्त्य् अशेषं त्रैलोक्यं सपातालतलं द्विजाः  ॥ ब्र्प्_२३२।२१ ॥  
दह्यमानं तु तैर् दीप्तैस् त्रैलोक्यं दीप्तभास्करैः  ।  
साद्रिनगार्णवाभोगं निःस्नेहम् अभिजायते  ॥ ब्र्प्_२३२।२२ ॥  
ततो निर्दग्धवृक्षाम्बु त्रैलोक्यम् अखिलं द्विजाः  ।  
भवत्य् एषा च वसुधा कूर्मपृष्ठोपमाकृतिः  ॥ ब्र्प्_२३२।२३ ॥  
ततः कालाग्निरुद्रो ऽसौ भूतसर्गहरो हरः  ।  
शेषाहिश्वाससन्तापात् पातालानि दहत्य् अधः  ॥ ब्र्प्_२३२।२४ ॥  
पातालानि समस्तानि स दग्ध्वा ज्वलनो महान्  ।  
भूमिम् अभ्येत्य सकलं दग्ध्वा तु वसुधातलम्  ॥ ब्र्प्_२३२।२५ ॥  
भुवो लोकं ततः सर्वं स्वर्गलोकं च दारुणः  ।  
ज्वालामालामहावर्तस् तत्रैव परिवर्तते  ॥ ब्र्प्_२३२।२६ ॥  
अम्बरीषम् इवाभाति त्रैलोक्यम् अखिलं तदा  ।  
ज्वालावर्तपरीवारम् उपक्षीणबलास् ततः  ॥ ब्र्प्_२३२।२७ ॥  
ततस् तापपरीतास् तु लोकद्वयनिवासिनः  ।  
हृतावकाशा गच्छन्ति महर्लोकं द्विजास् तदा  ॥ ब्र्प्_२३२।२८ ॥  
तस्माद् अपि महाताप- तप्ता लोकास् ततः परम्  ।  
गच्छन्ति जनलोकं ते दशावृत्या परैषिणः  ॥ ब्र्प्_२३२।२९ ॥  
ततो दग्ध्वा जगत् सर्वं रुद्ररूपी जनार्दनः  ।  
मुखनिःश्वासजान् मेघान् करोति मुनिसत्तमाः  ॥ ब्र्प्_२३२।३० ॥  
ततो गजकुलप्रख्यास् तडिद्वन्तो निनादिनः  ।  
उत्तिष्ठन्ति तदा व्योम्नि घोराः संवर्तका घनाः  ॥ ब्र्प्_२३२।३१ ॥  
केचिद् अञ्जनसङ्काशाः केचित् कुमुदसन्निभाः  ।  
धूमवर्णा घनाः केचित् केचित् पीताः पयोधराः  ॥ ब्र्प्_२३२।३२ ॥  
केचिद् धरिद्रावर्णाभा लाक्षारसनिभास् तथा  ।  
केचिद् वैदूर्यसङ्काशा इन्द्रनीलनिभास् तथा  ॥ ब्र्प्_२३२।३३ ॥  
शङ्खकुन्दनिभाश् चान्ये जातीकुन्दनिभास् तथा  ।  
इन्द्रगोपनिभाः केचिन् मनःशिलानिभास् तथा  ॥ ब्र्प्_२३२।३४ ॥  
पद्मपत्त्रनिभाः केचिद् उत्तिष्ठन्ति घनाघनाः  ।  
केचित् पुरवराकाराः केचित् पर्वतसन्निभाः  ॥ ब्र्प्_२३२।३५ ॥  
कूटागारनिभाश् चान्ये केचित् स्थलनिभा घनाः  ।  
महाकाया महारावा पूरयन्ति नभस्तलम्  ॥ ब्र्प्_२३२।३६ ॥  
वर्षन्तस् ते महासारास् तम् अग्निम् अतिभैरवम्  ।  
शमयन्त्य् अखिलं विप्रास् त्रैलोक्यान्तरविस्तृतम्  ॥ ब्र्प्_२३२।३७ ॥  
नष्टे चाग्नौ शतं ते ऽपि वर्षाणाम् अधिकं घनाः  ।  
प्लावयन्तो जगत् सर्वं वर्षन्ति मुनिसत्तमाः  ॥ ब्र्प्_२३२।३८ ॥  
धाराभिर् अक्षमात्राभिः प्लावयित्वाखिलां भुवम्  ।  
भुवो लोकं तथैवोर्ध्वं प्लावयन्ति दिवं द्विजाः  ॥ ब्र्प्_२३२।३९ ॥  
अन्धकारीकृते लोके नष्टे स्थावरजङ्गमे  ।  
वर्षन्ति ते महामेघा वर्षाणाम् अधिकं शतम्  ॥ ब्र्प्_२३२।४० ॥  
{व्यास उवाच: }  
सप्तर्षिस्थानम् आक्रम्य स्थिते ऽम्भसि द्विजोत्तमाः  ।  
एकार्णवं भवत्य् एतत् त्रैलोक्यम् अखिलं ततः  ॥ ब्र्प्_२३३।१ ॥  
अथ निःश्वासजो विष्णोर् वायुस् ताञ् जलदांस् ततः  ।  
नाशं नयति भो विप्रा वर्षाणाम् अधिकं शतम्  ॥ ब्र्प्_२३३।२ ॥  
सर्वभूतमयो ऽचिन्त्यो भगवान् भूतभावनः  ।  
अनादिर् आदिर् विश्वस्य पीत्वा वायुम् अशेषतः  ॥ ब्र्प्_२३३।३ ॥  
एकार्णवे ततस् तस्मिञ् शेषशय्यास्थितः प्रभुः  ।  
ब्रह्मरूपधरः शेते भगवान् आदिकृद् धरिः  ॥ ब्र्प्_२३३।४ ॥  
जनलोकगतैः सिद्धैः सनकाद्यैर् अभिष्टुतः  ।  
ब्रह्मलोकगतैश् चैव चिन्त्यमानो मुमुक्षुभिः  ॥ ब्र्प्_२३३।५ ॥  
आत्ममायामयीं दिव्यां योगनिद्रां समास्थितः  ।  
आत्मानं वासुदेवाख्यं चिन्तयन् परमेश्वरः  ॥ ब्र्प्_२३३।६ ॥  
एष नैमित्तिको नाम विप्रेन्द्राः प्रतिसञ्चरः  ।  
निमित्तं तत्र यच् छेते ब्रह्मरूपधरो हरिः  ॥ ब्र्प्_२३३।७ ॥  
यदा जागर्ति सर्वात्मा स तदा चेष्टते जगत्  ।  
निमीलत्य् एतद् अखिलं मायाशय्याशये ऽच्युते  ॥ ब्र्प्_२३३।८ ॥  
पद्मयोनेर् दिनं यत् तु चतुर्युगसहस्रवत्  ।  
एकार्णवकृते लोके तावती रात्रिर् उच्यते  ॥ ब्र्प्_२३३।९ ॥  
ततः प्रबुद्धो रात्र्यन्ते पुनः सृष्टिं करोत्य् अजः  ।  
ब्रह्मस्वरूपधृग् विष्णुर् यथा वः कथितं पुरा  ॥ ब्र्प्_२३३।१० ॥  
इत्य् एष कल्पसंहारो अन्तरप्रलयो द्विजाः  ।  
नैमित्तिको वः कथितः शृणुध्वं प्राकृतं परम्  ॥ ब्र्प्_२३३।११ ॥  
अवृष्ट्यग्न्यादिभिः सम्यक् कृते शय्यालये द्विजाः  ।  
समस्तेष्व् एव लोकेषु पातालेष्व् अखिलेषु च  ॥ ब्र्प्_२३३।१२ ॥  
महदादेर् विकारस्य विशेषात् तत्र सङ्क्षये  ।  
कृष्णेच्छाकारिते तस्मिन् प्रवृत्ते प्रतिसञ्चरे  ॥ ब्र्प्_२३३।१३ ॥  
आपो ग्रसन्ति वै पूर्वं भूमेर् गन्धादिकं गुणम्  ।  
आत्तगन्धा ततो भूमिः प्रलयाय प्रकल्पते  ॥ ब्र्प्_२३३।१४ ॥  
प्रनष्टे गन्धतन्मात्रे भवत्य् उर्वी जलात्मिका  ।  
आपस् तदा प्रवृत्तास् तु वेगवत्यो महास्वनाः  ॥ ब्र्प्_२३३।१५ ॥  
सर्वम् आपूरयन्तीदं तिष्ठन्ति विचरन्ति च  ।  
सलिलेनैवोर्मिमता लोकालोकः समन्ततः  ॥ ब्र्प्_२३३।१६ ॥  
अपाम् अपि गुणो यस् तु ज्योतिषा पीयते तु सः  ।  
नश्यन्त्य् आपः सुतप्ताश् च रसतन्मात्रसङ्क्षयात्  ॥ ब्र्प्_२३३।१७ ॥  
ततश् चापो ऽमृतरसा ज्योतिष्ट्वं प्राप्नुवन्ति वै  ।  
अग्न्यवस्थे तु सलिले तेजसा सर्वतो वृते  ॥ ब्र्प्_२३३।१८ ॥  
स चाग्निः सर्वतो व्याप्य आदत्ते तज् जलं तदा  ।  
सर्वम् आपूर्यतो चाभिस् तदा जगद् इदं शनैः  ॥ ब्र्प्_२३३।१९ ॥  
अर्चिभिः सन्तते तस्मिंस् तिर्यग् ऊर्ध्वम् अधस् तथा  ।  
ज्योतिषो ऽपि परं रूपं वायुर् अत्ति प्रभाकरम्  ॥ ब्र्प्_२३३।२० ॥  
प्रलीने च ततस् तस्मिन् वायुभूते ऽखिलात्मके  ।  
प्रनष्टे रूपतन्मात्रे कृतरूपो विभावसुः  ॥ ब्र्प्_२३३।२१ ॥  
प्रशाम्यति तदा ज्योतिर् वायुर् दोधूयते महान्  ।  
निरालोके तदा लोके वायुसंस्थे च तेजसि  ॥ ब्र्प्_२३३।२२ ॥  
ततः प्रलयम् आसाद्य वायुसम्भवम् आत्मनः  ।  
ऊर्ध्वं च वायुस् तिर्यक् च दोधवीति दिशो दश  ॥ ब्र्प्_२३३।२३ ॥  
वायोस् त्व् अपि गुणं स्पर्शम् आकाशं ग्रसते ततः  ।  
प्रशाम्यति तदा वायुः खं तु तिष्ठत्य् अनावृतम्  ॥ ब्र्प्_२३३।२४ ॥  
अरूपम् अरसस्पर्शम् अगन्धवद् अमूर्तिमत्  ।  
सर्वम् आपूरयच् चैव सुमहत् तत् प्रकाशते  ॥ ब्र्प्_२३३।२५ ॥  
परिमण्डलतस् तत् तु आकाशं शब्दलक्षणम्  ।  
शब्दमात्रं तथाकाशं सर्वम् आवृत्य तिष्ठति  ॥ ब्र्प्_२३३।२६ ॥  
ततः शब्दगुणं तस्य भूतादिर् ग्रसते पुनः  ।  
भूतेन्द्रियेषु युगपद् भूतादौ संस्थितेषु वै  ॥ ब्र्प्_२३३।२७ ॥  
अभिमानात्मको ह्य् एष भूतादिस् तामसः स्मृतः  ।  
भूतादिं ग्रसते चापि महाबुद्धिर् विचक्षणा  ॥ ब्र्प्_२३३।२८ ॥  
उर्वी महांश् च जगतः प्रान्ते ऽन्तर् बाह्यतस् तथा  ।  
एवं सप्त महाबुद्धिः क्रमात् प्रकृतयस् तथा  ॥ ब्र्प्_२३३।२९ ॥  
प्रत्याहारैस् तु ताः सर्वाः प्रविशन्ति परस्परम्  ।  
येनेदम् आवृतं सर्वम् अण्डम् अप्सु प्रलीयते  ॥ ब्र्प्_२३३।३० ॥  
सप्तद्वीपसमुद्रान्तं सप्तलोकं सपर्वतम्  ।  
उदकावरणं ह्य् अत्र ज्योतिषा पीयते तु तत्  ॥ ब्र्प्_२३३।३१ ॥  
ज्योतिर् वायौ लयं याति यात्य् आकाशे समीरणः  ।  
आकाशं चैव भूतादिर् ग्रसते तं तथा महान्  ॥ ब्र्प्_२३३।३२ ॥  
महान्तम् एभिः सहितं प्रकृतिर् ग्रसते द्विजाः  ।  
गुणसाम्यम् अनुद्रिक्तम् अन्यूनं च द्विजोत्तमाः  ॥ ब्र्प्_२३३।३३ ॥  
प्रोच्यते प्रकृतिर् हेतुः प्रधानं कारणं परम्  ।  
इत्य् एषा प्रकृतिः सर्वा व्यक्ताव्यक्तस्वरूपिणी  ॥ ब्र्प्_२३३।३४ ॥  
व्यक्तस्वरूपम् अव्यक्ते तस्यां विप्राः प्रलीयते  ।  
एकः शुद्धो ऽक्षरो नित्यः सर्वव्यापी तथा पुनः  ॥ ब्र्प्_२३३।३५ ॥  
सो ऽप्य् अंशः सर्वभूतस्य द्विजेन्द्राः परमात्मनः  ।  
नश्यन्ति सर्वा यत्रापि नामजात्यादिकल्पनाः  ॥ ब्र्प्_२३३।३६ ॥  
सत्तामात्रात्मके ज्ञेये ज्ञानात्मन्य् आत्मनः परे  ।  
स ब्रह्म तत् परं धाम परमात्मा परेश्वरः  ॥ ब्र्प्_२३३।३७ ॥  
स विष्णुः सर्वम् एवेदं यतो नावर्तते पुनः  ।  
प्रकृतिर् या मयाख्याता व्यक्ताव्यक्तस्वरूपिणी  ॥ ब्र्प्_२३३।३८ ॥  
पुरुषश् चाप्य् उभाव् एतौ लीयेते परमात्मनि  ।  
परमात्मा च सर्वेषाम् आधारः परमेश्वरः  ॥ ब्र्प्_२३३।३९ ॥  
विष्णुनाम्ना स वेदेषु वेदान्तेषु च गीयते  ।  
प्रवृत्तं च निवृत्तं च द्विविधं कर्म वैदिकम्  ॥ ब्र्प्_२३३।४० ॥  
ताभ्याम् उभाभ्यां पुरुषैर् यज्ञमूर्तिः स इज्यते  ।  
ऋग्यजुःसामभिर् मार्गैः प्रवृत्तैर् इज्यते ह्य् असौ  ॥ ब्र्प्_२३३।४१ ॥  
यज्ञेश्वरो यज्ञपुमान् पुरुषैः पुरुषोत्तमः  ।  
ज्ञानात्मा ज्ञानयोगेन ज्ञानमूर्तिः स इज्यते  ॥ ब्र्प्_२३३।४२ ॥  
निवृत्तैर् योगमार्गैश् च विष्णुर् मुक्तिफलप्रदः  ।  
ह्रस्वदीर्घप्लुतैर् यत् तु किञ्चिद् वस्त्व् अभिधीयते  ॥ ब्र्प्_२३३।४३ ॥  
यच् च वाचाम् अविषयस् तत् सर्वं विष्णुर् अव्ययः  ।  
व्यक्तः स एवम् अव्यक्तः स एव पुरुषो ऽव्ययः  ॥ ब्र्प्_२३३।४४ ॥  
परमात्मा च विश्वात्मा विश्वरूपधरो हरिः  ।  
व्यक्ताव्यक्तात्मिका तस्मिन् प्रकृतिः सा विलीयते  ॥ ब्र्प्_२३३।४५ ॥  
पुरुषश् चापि भो विप्रा यस् तद् अव्याकृतात्मनि  ।  
द्विपरार्धात्मकः कालः कथितो यो मया द्विजाः  ॥ ब्र्प्_२३३।४६ ॥  
तद् अहस् तस्य विप्रेन्द्रा विष्णोर् ईशस्य कथ्यते  ।  
व्यक्ते तु प्रकृतौ लीने प्रकृत्यां पुरुषे तथा  ॥ ब्र्प्_२३३।४७ ॥  
तत्रास्थिते निशा तस्य तत्प्रमाणा तपोधनाः  ।  
नैवाहस् तस्य च निशा नित्यस्य परमात्मनः  ॥ ब्र्प्_२३३।४८ ॥  
उपचारात् तथाप्य् एतत् तस्येशस्य तु कथ्यते  ।  
इत्य् एष मुनिशार्दूलाः कथितः प्राकृतो लयः  ॥ ब्र्प्_२३३।४९ ॥  
{व्यास उवाच: }  
आध्यात्मिकादि भो विप्रा ज्ञात्वा तापत्रयं बुधः  ।  
उत्पन्नज्ञानवैराग्यः प्राप्नोत्य् आत्यन्तिकं लयम्  ॥ ब्र्प्_२३४।१ ॥  
आध्यात्मिको ऽपि द्विविधः शारीरो मानसस् तथा  ।  
शारीरो बहुभिर् भेदैर् भिद्यते श्रूयतां च सः  ॥ ब्र्प्_२३४।२ ॥  
शिरोरोगप्रतिश्याय- ज्वरशूलभगन्दरैः  ।  
गुल्मार्शःश्वयथुश्वास- च्छर्द्यादिभिर् अनेकधा  ॥ ब्र्प्_२३४।३ ॥  
तथाक्षिरोगातीसार- कुष्ठाङ्गामयसञ्ज्ञकैः  ।  
भिद्यते देहजस् तापो मानसं श्रोतुम् अर्हथ  ॥ ब्र्प्_२३४।४ ॥  
कामक्रोधभयद्वेष- लोभमोहविषादजः  ।  
शोकासूयावमानेर्ष्या- मात्सर्याभिभवस् तथा  ॥ ब्र्प्_२३४।५ ॥  
मानसो ऽपि द्विजश्रेष्ठास् तापो भवति नैकधा  ।  
इत्य् एवमादिभिर् भेदैस् तापो ह्य् आध्यात्मिकः स्मृतः  ॥ ब्र्प्_२३४।६ ॥  
मृगपक्षिमनुष्याद्यैः पिशाचोरगराक्षसैः  ।  
सरीसृपाद्यैश् च नृणां जन्यते चाधिभौतिकः  ॥ ब्र्प्_२३४।७ ॥  
शीतोष्णवातवर्षाम्बु- वैद्युतादिसमुद्भवः  ।  
तापो द्विजवरश्रेष्ठाः कथ्यते चाधिदैविकः  ॥ ब्र्प्_२३४।८ ॥  
गर्भजन्मजराज्ञान- मृत्युनारकजं तथा  ।  
दुःखं सहस्रशो भेदैर् भिद्यते मुनिसत्तमाः  ॥ ब्र्प्_२३४।९ ॥  
सुकुमारतनुर् गर्भे जन्तुर् बहुमलावृते  ।  
उल्बसंवेष्टितो भग्न- पृष्ठग्रीवास्थिसंहतिः  ॥ ब्र्प्_२३४।१० ॥  
अत्यम्लकटुतीक्ष्णोष्ण- लवणैर् मातृभोजनैः  ।  
अतितापिभिर् अत्यर्थं बाध्यमानो ऽतिवेदनः  ॥ ब्र्प्_२३४।११ ॥  
प्रसारणाकुञ्चनादौ नागानां प्रभुर् आत्मनः  ।  
शकृन्मूत्रमहापङ्क- शायी सर्वत्र पीडितः  ॥ ब्र्प्_२३४।१२ ॥  
निरुच्छ्वासः सचैतन्यः स्मरञ् जन्मशतान्य् अथ  ।  
आस्ते गर्भे ऽतिदुःखेन निजकर्मनिबन्धनः  ॥ ब्र्प्_२३४।१३ ॥  
जायमानः पुरीषासृङ्- मूत्रशुक्राविलाननः  ।  
प्राजापत्येन वातेन पीड्यमानास्थिबन्धनः  ॥ ब्र्प्_२३४।१४ ॥  
अधोमुखस् तैः क्रियते प्रबलैः सूतिमारुतैः  ।  
क्लेशैर् निष्क्रान्तिम् आप्नोति जठरान् मातुर् आतुरः  ॥ ब्र्प्_२३४।१५ ॥  
मूर्छाम् अवाप्य महतीं संस्पृष्टो बाह्यवायुना  ।  
विज्ञानभ्रंशम् आप्नोति जातस् तु मुनिसत्तमाः  ॥ ब्र्प्_२३४।१६ ॥  
कण्टकैर् इव तुन्नाङ्गः क्रकचैर् इव दारितः  ।  
पूतिव्रणान् निपतितो धरण्यां क्रिमिको यथा  ॥ ब्र्प्_२३४।१७ ॥  
कण्डूयने ऽपि चाशक्तः परिवर्ते ऽप्य् अनीश्वरः  ।  
स्तनपानादिकाहारम् अवाप्नोति परेच्छया  ॥ ब्र्प्_२३४।१८ ॥  
अशुचिस्रस्तरे सुप्तः कीटदंशादिभिस् तथा  ।  
भक्ष्यमाणो ऽपि नैवैषां समर्थो विनिवारणे  ॥ ब्र्प्_२३४।१९ ॥  
जन्मदुःखान्य् अनेकानि जन्मनो ऽनन्तराणि च  ।  
बालभावे यदाप्नोति आधिभूतादिकानि च  ॥ ब्र्प्_२३४।२० ॥  
अज्ञानतमसा छन्नो मूढान्तःकरणो नरः  ।  
न जानाति कुतः को ऽहं कुत्र गन्ता किमात्मकः  ॥ ब्र्प्_२३४।२१ ॥  
केन बन्धेन बद्धो ऽहं कारणं किम् अकारणम्  ।  
किं कार्यं किम् अकार्यं वा किं वाच्यं किं न चोच्यते  ॥ ब्र्प्_२३४।२२ ॥  
को धर्मः कश् च वाधर्मः कस्मिन् वर्तेत वै कथम्  ।  
किं कर्तव्यम् अकर्तव्यं किं वा किं गुणदोषवत्  ॥ ब्र्प्_२३४।२३ ॥  
एवं पशुसमैर् मूढैर् अज्ञानप्रभवं महत्  ।  
अवाप्यते नरैर् दुःखं शिश्नोदरपरायणैः  ॥ ब्र्प्_२३४।२४ ॥  
अज्ञानं तामसो भावः कार्यारम्भप्रवृत्तयः  ।  
अज्ञानिनां प्रवर्तन्ते कर्मलोपस् ततो द्विजाः  ॥ ब्र्प्_२३४।२५ ॥  
नरकं कर्मणां लोपात् फलम् आहुर् महर्षयः  ।  
तस्माद् अज्ञानिनां दुःखम् इह चामुत्र चोत्तमम्  ॥ ब्र्प्_२३४।२६ ॥  
जराजर्जरदेहश् च शिथिलावयवः पुमान्  ।  
विचलच्छीर्णदशनो वलिस्नायुशिरावृतः  ॥ ब्र्प्_२३४।२७ ॥  
दूरप्रनष्टनयनो व्योमान्तर्गततारकः  ।  
नासाविवरनिर्यात- रोमपुञ्जश् चलद्वपुः  ॥ ब्र्प्_२३४।२८ ॥  
प्रकटीभूतसर्वास्थिर् नतपृष्ठास्थिसंहतिः  ।  
उत्सन्नजठराग्नित्वाद् अल्पाहारो ऽल्पचेष्टितः  ॥ ब्र्प्_२३४।२९ ॥  
कृच्छ्रचङ्क्रमणोत्थान- शयनासनचेष्टितः  ।  
मन्दीभवच्छ्रोत्रनेत्र- गलल्लालाविलाननः  ॥ ब्र्प्_२३४।३० ॥  
अनायत्तैः समस्तैश् च करणैर् मरणोन्मुखः  ।  
तत्क्षणे ऽप्य् अनुभूतानाम् अस्मर्ताखिलवस्तुनाम्  ॥ ब्र्प्_२३४।३१ ॥  
सकृद् उच्चारिते वाक्ये समुद्भूतमहाश्रमः  ।  
श्वासकासामयायास- समुद्भूतप्रजागरः  ॥ ब्र्प्_२३४।३२ ॥  
अन्येनोत्थाप्यते ऽन्येन तथा संवेश्यते जरी  ।  
भृत्यात्मपुत्रदाराणाम् अपमानपराकृतः  ॥ ब्र्प्_२३४।३३ ॥  
प्रक्षीणाखिलशौचश् च विहाराहारसंस्पृहः  ।  
हास्यः परिजनस्यापि निर्विण्णाशेषबान्धवः  ॥ ब्र्प्_२३४।३४ ॥  
अनुभूतम् इवान्यस्मिञ् जन्मन्य् आत्मविचेष्टितम्  ।  
संस्मरन् यौवने दीर्घं निश्वसित्य् अतितापितः  ॥ ब्र्प्_२३४।३५ ॥  
एवमादीनि दुःखानि जरायाम् अनुभूय च  ।  
मरणे यानि दुःखानि प्राप्नोति शृणु तान्य् अपि  ॥ ब्र्प्_२३४।३६ ॥  
श्लथग्रीवाङ्घ्रिहस्तो ऽथ प्राप्तो वेपथुना नरः  ।  
मुहुर् ग्लानिपरश् चासौ मुहुर् ज्ञानबलान्वितः  ॥ ब्र्प्_२३४।३७ ॥  
हिरण्यधान्यतनय- भार्याभृत्यगृहादिषु  ।  
एते कथं भविष्यन्तीत्य् अतीव ममताकुलः  ॥ ब्र्प्_२३४।३८ ॥  
मर्मविद्भिर् महारोगैः क्रकचैर् इव दारुणैः  ।  
शरैर् इवान्तकस्योग्रैश् छिद्यमानास्थिबन्धनः  ॥ ब्र्प्_२३४।३९ ॥  
परिवर्तमानताराक्षि हस्तपादं मुहुः क्षिपन्  ।  
संशुष्यमाणताल्वोष्ठ- कण्ठो घुरघुरायते  ॥ ब्र्प्_२३४।४० ॥  
निरुद्धकण्ठदेशो ऽपि उदानश्वासपीडितः  ।  
तापेन महता व्याप्तस् तृषा व्याप्तस् तथा क्षुधा  ॥ ब्र्प्_२३४।४१ ॥  
क्लेशाद् उत्क्रान्तिम् आप्नोति याम्यकिङ्करपीडितः  ।  
ततश् च यातनादेहं क्लेशेन प्रतिपद्यते  ॥ ब्र्प्_२३४।४२ ॥  
एतान्य् अन्यानि चोग्राणि दुःखानि मरणे नृणाम्  ।  
शृणुध्वं नरके यानि प्राप्यन्ते पुरुषैर् मृतैः  ॥ ब्र्प्_२३४।४३ ॥  
याम्यकिङ्करपाशादि- ग्रहणं दण्डताडनम्  ।  
यमस्य दर्शनं चोग्रम् उग्रमार्गविलोकनम्  ॥ ब्र्प्_२३४।४४ ॥  
करम्भवालुकावह्नि- यन्त्रशस्त्रादिभीषणे  ।  
प्रत्येकं यातनायाश् च यातनादि द्विजोत्तमाः  ॥ ब्र्प्_२३४।४५ ॥  
क्रकचैः पीड्यमानानां मृषायां चापि ध्माप्यताम्  ।  
कुठारैः पाट्यमानानां भूमौ चापि निखन्यताम्  ॥ ब्र्प्_२३४।४६ ॥  
शूलेष्व् आरोप्यमाणानां व्याघ्रवक्त्रे प्रवेश्यताम्  ।  
गृध्रैः सम्भक्ष्यमाणानां द्वीपिभिश् चोपभुज्यताम्  ॥ ब्र्प्_२३४।४७ ॥  
क्वथ्यतां तैलमध्ये च क्लिद्यतां क्षारकर्दमे  ।  
उच्चान् निपात्यमानानां क्षिप्यतां क्षेपयन्त्रकैः  ॥ ब्र्प्_२३४।४८ ॥  
नरके यानि दुःखानि पापहेतूद्भवानि वै  ।  
प्राप्यन्ते नारकैर् विप्रास् तेषां सङ्ख्या न विद्यते  ॥ ब्र्प्_२३४।४९ ॥  
न केवलं द्विजश्रेष्ठा नरके दुःखपद्धतिः  ।  
स्वर्गे ऽपि पातभीतस्य क्षयिष्णोर् नास्ति निर्वृतिः  ॥ ब्र्प्_२३४।५० ॥  
पुनश् च गर्भो भवति जायते च पुनर् नरः  ।  
गर्भे विलीयते भूयो जायमानो ऽस्तम् एति च  ॥ ब्र्प्_२३४।५१ ॥  
जातमात्रश् च म्रियते बालभावे च यौवने  ।  
यद् यत् प्रीतिकरं पुंसां वस्तु विप्राः प्रजायते  ॥ ब्र्प्_२३४।५२ ॥  
तद् एव दुःखवृक्षस्य बीजत्वम् उपगच्छति  ।  
कलत्रपुत्रमित्रादि- गृहक्षेत्रधनादिकैः  ॥ ब्र्प्_२३४।५३ ॥  
क्रियते न तथा भूरि सुखं पुंसां यथासुखम्  ।  
इति संसारदुःखार्क- तापतापितचेतसाम्  ॥ ब्र्प्_२३४।५४ ॥  
विमुक्तिपादपच्छायाम् ऋते कुत्र सुखं नृणाम्  ।  
तद् अस्य त्रिविधस्यापि दुःखजातस्य पण्डितैः  ॥ ब्र्प्_२३४।५५ ॥  
गर्भजन्मजराद्येषु स्थानेषु प्रभविष्यतः  ।  
निरस्तातिशयाह्लादं सुखभावैकलक्षणम्  ॥ ब्र्प्_२३४।५६ ॥  
भेषजं भगवत्प्राप्तिर् एका चात्यन्तिकी मता  ।  
तस्मात् तत्प्राप्तये यत्नः कर्तव्यः पण्डितैर् नरैः  ॥ ब्र्प्_२३४।५७ ॥  
तत्प्राप्तिहेतुर् ज्ञानं च कर्म चोक्तं द्विजोत्तमाः  ।  
आगमोत्थं विवेकाच् च द्विधा ज्ञानं तथोच्यते  ॥ ब्र्प्_२३४।५८ ॥  
शब्दब्रह्मागममयं परं ब्रह्म विवेकजम्  ।  
अन्धं तम इवाज्ञानं दीपवच् चेन्द्रियोद्भवम्  ॥ ब्र्प्_२३४।५९ ॥  
यथा सूर्यस् तथा ज्ञानं यद् वै विप्रा विवेकजम्  ।  
मनुर् अप्य् आह वेदार्थं स्मृत्वा यन् मुनिसत्तमाः  ॥ ब्र्प्_२३४।६० ॥  
तद् एतच् छ्रूयताम् अत्र सम्बन्धे गदतो मम  ।  
द्वे ब्रह्मणी वेदितव्ये शब्दब्रह्म परं च यत्  ॥ ब्र्प्_२३४।६१ ॥  
शब्दब्रह्मणि निष्णातः परं ब्रह्माधिगच्छति  ।  
द्वे विद्ये वै वेदितव्ये इति चाथर्वणी श्रुतिः  ॥ ब्र्प्_२३४।६२ ॥  
परया ह्य् अक्षरप्राप्तिर् ऋग्वेदादिमयापरा  ।  
यत् तद् अव्यक्तम् अजरम् अचिन्त्यम् अजम् अव्ययम्  ॥ ब्र्प्_२३४।६३ ॥  
अनिर्देश्यम् अरूपं च पाणिपादाद्यसंयुतम्  ।  
वित्तं सर्वगतं नित्यं भूतयोनिम् अकारणम्  ॥ ब्र्प्_२३४।६४ ॥  
व्याप्यं व्याप्तं यतः सर्वं तद् वै पश्यन्ति सूरयः  ।  
तद् ब्रह्म परमं धाम तद् धेयं मोक्षकाङ्क्षिभिः  ॥ ब्र्प्_२३४।६५ ॥  
श्रुतिवाक्योदितं सूक्ष्मं तद् विष्णोः परमं पदम्  ।  
उत्पत्तिं प्रलयं चैव भूतानाम् आगतिं गतिम्  ॥ ब्र्प्_२३४।६६ ॥  
वेत्ति विद्याम् अविद्यां च स वाच्यो भगवान् इति  ।  
ज्ञानशक्तिबलैश्वर्य- वीर्यतेजांस्य् अशेषतः  ॥ ब्र्प्_२३४।६७ ॥  
भगवच्छब्दवाच्यानि विना हेयैर् गुणादिभिः  ।  
सर्वाणि तत्र भूतानि निवसन्ति परात्मनि  ॥ ब्र्प्_२३४।६८ ॥  
भूतेषु च स सर्वात्मा वासुदेवस् ततः स्मृतः  ।  
उवाचेदं महर्षिभ्यः पुरा पृष्टः प्रजापतिः  ॥ ब्र्प्_२३४।६९ ॥  
नामव्याख्याम् अनन्तस्य वासुदेवस्य तत्त्वतः  ।  
भूतेषु वसते यो ऽन्तर् वसन्त्य् अत्र च तानि यत्  ।  
धाता विधाता जगतां वासुदेवस् ततः प्रभुः  ॥ ब्र्प्_२३४।७० ॥  
स सर्वभूतप्रकृतिर् गुणांश् च  ब्र्प्_२३४।७१अ  
दोषांश् च सर्वान् सगुणो ह्य् अतीतः  ब्र्प्_२३४।७१ब्  
अतीतसर्वावरणो ऽखिलात्मा  ब्र्प्_२३४।७१च्  
तेनावृतं यद् भुवनान्तरालम्  ब्र्प्_२३४।७१द्  
समस्तकल्याणगुणात्मको हि  ब्र्प्_२३४।७२अ  
स्वशक्तिलेशादृतभूतसर्गः  ब्र्प्_२३४।७२ब्  
इच्छागृहीताभिमतोरुदेहः  ब्र्प्_२३४।७२च्  
संसाधिताशेषजगद्धितो ऽसौ  ब्र्प्_२३४।७२द्  
तेजोबलैश्वर्यमहावरोधः  ब्र्प्_२३४।७३अ  
स्ववीर्यशक्त्यादिगुणैकराशिः  ब्र्प्_२३४।७३ब्  
परः पराणां सकला न यत्र  ब्र्प्_२३४।७३च्  
क्लेशादयः सन्ति परापरेशे  ब्र्प्_२३४।७३द्  
स ईश्वरो व्यष्टिसमष्टिरूपो  ब्र्प्_२३४।७४अ  
ऽव्यक्तस्वरूपः प्रकटस्वरूपः  ब्र्प्_२३४।७४ब्  
सर्वेश्वरः सर्वदृक् सर्ववेत्ता  ब्र्प्_२३४।७४च्  
समस्तशक्तिः परमेश्वराख्यः  ब्र्प्_२३४।७४द्  
सञ्ज्ञायते येन तद् अस्तदोषं  ब्र्प्_२३४।७५अ  
शुद्धं परं निर्मलम् एकरूपम्  ब्र्प्_२३४।७५ब्  
सन्दृश्यते वाप्य् अथ गम्यते वा  ब्र्प्_२३४।७५च्  
तज् ज्ञानम् अज्ञानम् अतो ऽन्यद् उक्तम्  ब्र्प्_२३४।७५द्  
{मुनय ऊचुः: }  
इदानीं ब्रूहि योगं च दुःखसंयोगभेषजम्  ।  
यं विदित्वाव्ययं तत्र युञ्जामः पुरुषोत्तमम्  ॥ ब्र्प्_२३५।१ ॥  
श्रुत्वा स वचनं तेषां कृष्णद्वैपायनस् तदा  ।  
अब्रवीत् परमप्रीतो योगी योगविदां वरः  ॥ ब्र्प्_२३५।२ ॥  
{व्यास उवाच: }  
योगं वक्ष्यामि भो विप्राः शृणुध्वं भवनाशनम्  ।  
यम् अभ्यस्याप्नुयाद् योगी मोक्षं परमदुर्लभम्  ॥ ब्र्प्_२३५।३ ॥  
श्रुत्वादौ योगशास्त्राणि गुरुम् आराध्य भक्तितः  ।  
इतिहासं पुराणं च वेदांश् चैव विचक्षणः  ॥ ब्र्प्_२३५।४ ॥  
आहारं योगदोषांश् च देशकालं च बुद्धिमान्  ।  
ज्ञात्वा समभ्यसेद् योगं निर्द्वन्द्वो निष्परिग्रहः  ॥ ब्र्प्_२३५।५ ॥  
भुञ्जन् सक्तुं यवागूं च तक्रमूलफलं पयः  ।  
यावकं कणपिण्याकम् आहारं योगसाधनम्  ॥ ब्र्प्_२३५।६ ॥  
न मनोविकले ध्माते न श्रान्ते क्षुधिते तथा  ।  
न द्वन्द्वे न च शीते च न चोष्णे नानिलात्मके  ॥ ब्र्प्_२३५।७ ॥  
सशब्दे न जलाभ्यासे जीर्णगोष्ठे चतुष्पथे  ।  
सरीसृपे श्मशाने च न नद्यन्ते ऽग्निसन्निधौ  ॥ ब्र्प्_२३५।८ ॥  
न चैत्ये न च वल्मीके सभये कूपसन्निधौ  ।  
न शुष्कपर्णनिचये योगं युञ्जीत कर्हिचित्  ॥ ब्र्प्_२३५।९ ॥  
देशान् एतान् अनादृत्य मूढत्वाद् यो युनक्ति वै  ।  
प्रवक्ष्ये तस्य ये दोषा जायन्ते विघ्नकारकाः  ॥ ब्र्प्_२३५।१० ॥  
बाधिर्यं जडता लोपः स्मृतेर् मूकत्वम् अन्धता  ।  
ज्वरश् च जायते सद्यस् तद्वद् अज्ञानसम्भवः  ॥ ब्र्प्_२३५।११ ॥  
तस्मात् सर्वात्मना कार्या रक्षा योगविदा सदा  ।  
धर्मार्थकाममोक्षाणां शरीरं साधनं यतः  ॥ ब्र्प्_२३५।१२ ॥  
आश्रमे विजने गुह्ये निःशब्दे निर्भये नगे  ।  
शून्यागारे शुचौ रम्ये चैकान्ते देवतालये  ॥ ब्र्प्_२३५।१३ ॥  
रजन्याः पश्चिमे यामे पूर्वे च सुसमाहितः  ।  
पूर्वाह्णे मध्यमे चाह्नि युक्ताहारो जितेन्द्रियः  ॥ ब्र्प्_२३५।१४ ॥  
आसीनः प्राङ्मुखो रम्य आसने सुखनिश्चले  ।  
नातिनीचे न चोच्छ्रिते निःस्पृहः सत्यवाक् शुचिः  ॥ ब्र्प्_२३५।१५ ॥  
युक्तनिद्रो जितक्रोधः सर्वभूतहिते रतः  ।  
सर्वद्वन्द्वसहो धीरः समकायाङ्घ्रिमस्तकः  ॥ ब्र्प्_२३५।१६ ॥  
नाभौ निधाय हस्तौ द्वौ शान्तः पद्मासने स्थितः  ।  
संस्थाप्य दृष्टिं नासाग्रे प्राणान् आयम्य वाग्यतः  ॥ ब्र्प्_२३५।१७ ॥  
समाहृत्येन्द्रियग्रामं मनसा हृदये मुनिः  ।  
प्रणवं दीर्घम् उद्यम्य संवृतास्यः सुनिश्चलः  ॥ ब्र्प्_२३५।१८ ॥  
रजसा तमसो वृत्तिं सत्त्वेन रजसस् तथा  ।  
सञ्छाद्य निर्मले शान्ते स्थितः संवृतलोचनः  ॥ ब्र्प्_२३५।१९ ॥  
हृत्पद्मकोटरे लीनं सर्वव्यापि निरञ्जनम्  ।  
युञ्जीत सततं योगी मुक्तिदं पुरुषोत्तमम्  ॥ ब्र्प्_२३५।२० ॥  
करणेन्द्रियभूतानि क्षेत्रज्ञे प्रथमं न्यसेत्  ।  
क्षेत्रज्ञश् च परे योज्यस् ततो युञ्जति योगवित्  ॥ ब्र्प्_२३५।२१ ॥  
मनो यस्यान्तम् अभ्येति परमात्मनि चञ्चलम्  ।  
सन्त्यज्य विषयांस् तस्य योगसिद्धिः प्रकाशिता  ॥ ब्र्प्_२३५।२२ ॥  
यदा निर्विषयं चित्तं परे ब्रह्मणि लीयते  ।  
समाधौ योगयुक्तस्य तदाभ्येति परं पदम्  ॥ ब्र्प्_२३५।२३ ॥  
असंसक्तं यदा चित्तं योगिनः सर्वकर्मसु  ।  
भवत्य् आनन्दम् आसाद्य तदा निर्वाणम् ऋच्छति  ॥ ब्र्प्_२३५।२४ ॥  
शुद्धं धामत्रयातीतं तुर्याख्यं पुरुषोत्तमम्  ।  
प्राप्य योगबलाद् योगी मुच्यते नात्र संशयः  ॥ ब्र्प्_२३५।२५ ॥  
निःस्पृहः सर्वकामेभ्यः सर्वत्र प्रियदर्शनः  ।  
सर्वत्रानित्यबुद्धिस् तु योगी मुच्येत नान्यथा  ॥ ब्र्प्_२३५।२६ ॥  
इन्द्रियाणि न सेवेत वैराग्येण च योगवित्  ।  
सदा चाभ्यासयोगेन मुच्यते नात्र संशयः  ॥ ब्र्प्_२३५।२७ ॥  
न च पद्मासनाद् योगो न नासाग्रनिरीक्षणात्  ।  
मनसश् चेन्द्रियाणां च संयोगो योग उच्यते  ॥ ब्र्प्_२३५।२८ ॥  
एवं मया मुनिश्रेष्ठा योगः प्रोक्तो विमुक्तिदः  ।  
संसारमोक्षहेतुश् च किम् अन्यच् छ्रोतुम् इच्छथ  ॥ ब्र्प्_२३५।२९ ॥  
{लोमहर्षण उवाच: }  
श्रुत्वा ते वचनं तस्य साधु साध्व् इति चाब्रुवन्  ।  
व्यासं प्रशस्य सम्पूज्य पुनः प्रष्टुं समुद्यताः  ॥ ब्र्प्_२३५।३० ॥  
{मुनय ऊचुः: }  
तव वक्त्राब्धिसम्भूतम् अमृतं वाङ्मयं मुने  ।  
पिबतां नो द्विजश्रेष्ठ न तृप्तिर् इह दृश्यते  ॥ ब्र्प्_२३६।१ ॥  
तस्माद् योगं मुने ब्रूहि विस्तरेण विमुक्तिदम्  ।  
साङ्ख्यं च द्विपदां श्रेष्ठ श्रोतुम् इच्छामहे वयम्  ॥ ब्र्प्_२३६।२ ॥  
प्रज्ञावाञ् श्रोत्रियो यज्वा ख्यातः प्राज्ञो ऽनसूयकः  ।  
सत्यधर्ममतिर् ब्रह्मन् कथं ब्रह्माधिगच्छति  ॥ ब्र्प्_२३६।३ ॥  
तपसा ब्रह्मचर्येण सर्वत्यागेन मेधया  ।  
साङ्ख्ये वा यदि वा योग एतत् पृष्टो वदस्व नः  ॥ ब्र्प्_२३६।४ ॥  
मनसश् चेन्द्रियाणां च यथैकाग्र्यम् अवाप्यते  ।  
येनोपायेन पुरुषस् तत् त्वं व्याख्यातुम् अर्हसि  ॥ ब्र्प्_२३६।५ ॥  
{व्यास उवाच: }  
नान्यत्र ज्ञानतपसोर् नान्यत्रेन्द्रियनिग्रहात्  ।  
नान्यत्र सर्वसन्त्यागात् सिद्धिं विन्दति कश्चन  ॥ ब्र्प्_२३६।६ ॥  
महाभूतानि सर्वाणि पूर्वसृष्टिः स्वयम्भुवः  ।  
भूयिष्ठं प्राणभृद्ग्रामे निविष्टानि शरीरिषु  ॥ ब्र्प्_२३६।७ ॥  
भूमेर् देहो जलात् स्नेहो ज्योतिषश् चक्षुषी स्मृते  ।  
प्राणापानाश्रयो वायुः कोष्ठाआकाशं शरीरिणाम्  ॥ ब्र्प्_२३६।८ ॥  
क्रान्तौ विष्णुर् बले शक्रः कोष्ठे ऽग्निर् भोक्तुम् इच्छति  ।  
कर्णयोः प्रदिशः श्रोत्रे जिह्वायां वाक् सरस्वती  ॥ ब्र्प्_२३६।९ ॥  
कर्णौ त्वक् चक्षुषी जिह्वा नासिका चैव पञ्चमी  ।  
दश तानीन्द्रियोक्तानि द्वाराण्य् आहारसिद्धये  ॥ ब्र्प्_२३६।१० ॥  
शब्दस्पर्शौ तथा रूपं रसं गन्धं च पञ्चमम्  ।  
इन्द्रियार्थान् पृथग् विद्याद् इन्द्रियेभ्यस् तु नित्यदा  ॥ ब्र्प्_२३६।११ ॥  
इन्द्रियाणि मनो युङ्क्ते अवश्यान् इव राजिनः  ।  
मनश् चापि सदा युङ्क्ते भूतात्मा हृदयाश्रितः  ॥ ब्र्प्_२३६।१२ ॥  
इन्द्रियाणां तथैवैषां सर्वेषाम् ईश्वरं मनः  ।  
नियमे च विसर्गे च भूतात्मा मनसस् तथा  ॥ ब्र्प्_२३६।१३ ॥  
इन्द्रियाणीन्द्रियार्थाश् च स्वभावश् चेतना मनः  ।  
प्राणापानौ च जीवश् च नित्यं देहेषु देहिनाम्  ॥ ब्र्प्_२३६।१४ ॥  
आश्रयो नास्ति सत्त्वस्य गुणशब्दो न चेतनाः  ।  
सत्त्वं हि तेजः सृजति न गुणान् वै कथञ्चन  ॥ ब्र्प्_२३६।१५ ॥  
एवं सप्तदशं देहं वृतं षोडशभिर् गुणैः  ।  
मनीषी मनसा विप्राः पश्यत्य् आत्मानम् आत्मनि  ॥ ब्र्प्_२३६।१६ ॥  
न ह्य् अयं चक्षुषा दृश्यो न च सर्वैर् अपीन्द्रियैः  ।  
मनसा तु प्रदीप्तेन महान् आत्मा प्रकाशते  ॥ ब्र्प्_२३६।१७ ॥  
अशब्दस्पर्शरूपं तच् चारसागन्धम् अव्ययम्  ।  
अशरीरं शरीरे स्वे निरीक्षेत निरिन्द्रियम्  ॥ ब्र्प्_२३६।१८ ॥  
अव्यक्तं सर्वदेहेषु मर्त्येषु परमार्चितम्  ।  
यो ऽनुपश्यति स प्रेत्य कल्पते ब्रह्मभूयतः  ॥ ब्र्प्_२३६।१९ ॥  
विद्याविनयसम्पन्न- ब्राह्मणे गवि हस्तिनि  ।  
शुनि चैव श्वपाके च पण्डिताः समदर्शिनः  ॥ ब्र्प्_२३६।२० ॥  
स हि सर्वेषु भूतेषु जङ्गमेषु ध्रुवेषु च  ।  
वसत्य् एको महान् आत्मा येन सर्वम् इदं ततम्  ॥ ब्र्प्_२३६।२१ ॥  
सर्वभूतेषु चात्मानं सर्वभूतानि चात्मनि  ।  
यदा पश्यति भूतात्मा ब्रह्म सम्पद्यते तदा  ॥ ब्र्प्_२३६।२२ ॥  
यावान् आत्मनि वेदात्मा तावान् आत्मा परात्मनि  ।  
य एवं सततं वेद सो ऽमृतत्वाय कल्पते  ॥ ब्र्प्_२३६।२३ ॥  
सर्वभूतात्मभूतस्य सर्वभूतहितस्य च  ।  
देवापि मार्गे मुह्यन्ति अपदस्य पदैषिणः  ॥ ब्र्प्_२३६।२४ ॥  
शकुन्तानाम् इवाकाशे मत्स्यानाम् इव चोदके  ।  
यथा गतिर् न दृश्येत तथा ज्ञानविदां गतिः  ॥ ब्र्प्_२३६।२५ ॥  
कालः पचति भूतानि सर्वाण्य् एवात्मनात्मनि  ।  
यस्मिंस् तु पच्यते कालस् तन् न वेदेह कश्चन  ॥ ब्र्प्_२३६।२६ ॥  
न तद् ऊर्ध्वं न तिर्यक् च नाधो न च पुनः पुनः  ।  
न मध्ये प्रतिगृह्णीते नैव किञ्चिन् न कश्चन  ॥ ब्र्प्_२३६।२७ ॥  
सर्वे तत्स्था इमे लोका बाह्यम् एषां न किञ्चन  ।  
यद्य् अप्य् अग्रे समागच्छेद् यथा बाणो गुणच्युतः  ॥ ब्र्प्_२३६।२८ ॥  
नैवान्तं कारणस्येयाद् यद्य् अपि स्यान् मनोजवः  ।  
तस्मात् सूक्ष्मतरं नास्ति नास्ति स्थूलतरं तथा  ॥ ब्र्प्_२३६।२९ ॥  
सर्वतःपाणिपादं तत् सर्वतोक्षिशिरोमुखम्  ।  
सर्वतःश्रुतिमल् लोके सर्वम् आवृत्य तिष्ठति  ॥ ब्र्प्_२३६।३० ॥  
तद् एवाणोर् अणुतरं तन् महद्भ्यो महत्तरम्  ।  
तद् अन्तः सर्वभूतानां ध्रुवं तिष्ठन् न दृश्यते  ॥ ब्र्प्_२३६।३१ ॥  
अक्षरं च क्षरं चैव द्वेधा भावो ऽयम् आत्मनः  ।  
क्षरः सर्वेषु भूतेषु दिव्यं त्व् अमृतम् अक्षरम्  ॥ ब्र्प्_२३६।३२ ॥  
नवद्वारं पुरं कृत्वा हंसो हि नियतो वशी  ।  
ईदृशः सर्वभूतस्य स्थावरस्य चरस्य च  ॥ ब्र्प्_२३६।३३ ॥  
हानेनाभिविकल्पानां नराणां सञ्चयेन च  ।  
शरीराणाम् अजस्याहुर् हंसत्वं पारदर्शिनः  ॥ ब्र्प्_२३६।३४ ॥  
हंसोक्तं च क्षरं चैव कूटस्थं यत् तद् अक्षरम्  ।  
तद् विद्वान् अक्षरं प्राप्य जहाति प्राणजन्मनी  ॥ ब्र्प्_२३६।३५ ॥  
{व्यास उवाच: }  
भवतां पृच्छतां विप्रा यथावद् इह तत्त्वतः  ।  
साङ्ख्यं ज्ञानेन संयुक्तं यद् एतत् कीर्तितं मया  ॥ ब्र्प्_२३६।३६ ॥  
योगकृत्यं तु भो विप्राः कीर्तयिष्याम्य् अतः परम्  ।  
एकत्वं बुद्धिमनसोर् इन्द्रियाणां च सर्वशः  ॥ ब्र्प्_२३६।३७ ॥  
आत्मनो व्यापिनो ज्ञानं ज्ञानम् एतद् अनुत्तमम्  ।  
तद् एतद् उपशान्तेन दान्तेनाध्यात्मशीलिना  ॥ ब्र्प्_२३६।३८ ॥  
आत्मारामेण बुद्धेन बोद्धव्यं शुचिकर्मणा  ।  
योगदोषान् समुच्छिद्य पञ्च यान् कवयो विदुः  ॥ ब्र्प्_२३६।३९ ॥  
कामं क्रोधं च लोभं च भयं स्वप्नं च पञ्चमम्  ।  
क्रोधं शमेन जयति कामं सङ्कल्पवर्जनात्  ॥ ब्र्प्_२३६।४० ॥  
सत्त्वसंसेवनाद् धीरो निद्राम् उच्छेत्तुम् अर्हति  ।  
धृत्या शिश्नोदरं रक्षेत् पाणिपादं च चक्षुषा  ॥ ब्र्प्_२३६।४१ ॥  
चक्षुः श्रोत्रं च मनसा मनो वाचं च कर्मणा  ।  
अप्रमादाद् भयं जह्याद् दम्भं प्राज्ञोपसेवनात्  ॥ ब्र्प्_२३६।४२ ॥  
एवम् एतान् योगदोषाञ् जयेन् नित्यम् अतन्द्रितः  ।  
अग्नींश् च ब्राह्मणांश् चाथ देवताः प्रणमेत् सदा  ॥ ब्र्प्_२३६।४३ ॥  
वर्जयेद् उद्धतां वाचं हिंसायुक्तां मनोनुगाम्  ।  
ब्रह्मतेजोमयं शुक्रं यस्य सर्वम् इदं जगत्  ॥ ब्र्प्_२३६।४४ ॥  
एतस्य भूतभूतस्य दृष्टं स्थावरजङ्गमम्  ।  
ध्यानम् अध्ययनं दानं सत्यं ह्रीर् आर्जवं क्षमा  ॥ ब्र्प्_२३६।४५ ॥  
शौचं चैवात्मनः शुद्धिर् इन्द्रियाणां च निग्रहः  ।  
एतैर् विवर्धते तेजः पाप्मानं चापकर्षति  ॥ ब्र्प्_२३६।४६ ॥  
समः सर्वेषु भूतेषु लभ्यालभ्येन वर्तयन्  ।  
धूतपाप्मा तु तेजस्वी लघ्वाहारो जितेन्द्रियः  ॥ ब्र्प्_२३६।४७ ॥  
कामक्रोधौ वशे कृत्वा निषेवेद् ब्रह्मणः पदम्  ।  
मनसश् चेन्द्रियाणां च कृत्वैकाग्र्यं समाहितः  ॥ ब्र्प्_२३६।४८ ॥  
पूर्वरात्रे परार्धे च धारयेन् मन आत्मनः  ।  
जन्तोः पञ्चेन्द्रियस्यास्य यद्य् एकं क्लिन्नम् इन्द्रियम्  ॥ ब्र्प्_२३६।४९ ॥  
ततो ऽस्य स्रवति प्रज्ञा गिरेः पादाद् इवोदकम्  ।  
मनसः पूर्वम् आदद्यात् कूर्माणाम् इव मत्स्यहा  ॥ ब्र्प्_२३६।५० ॥  
ततः श्रोत्रं ततश् चक्षुर् जिह्वा घ्राणं च योगवित्  ।  
तत एतानि संयम्य मनसि स्थापयेद् यदि  ॥ ब्र्प्_२३६।५१ ॥  
तथैवापोह्य सङ्कल्पान् मनो ह्य् आत्मनि धारयेत्  ।  
पञ्चेन्द्रियाणि मनसि हृदि संस्थापयेद् यदि  ॥ ब्र्प्_२३६।५२ ॥  
यदैतान्य् अवतिष्ठन्ते मनःषष्ठानि चात्मनि  ।  
प्रसीदन्ति च संस्थायां तदा ब्रह्म प्रकाशते  ॥ ब्र्प्_२३६।५३ ॥  
विधूम इव दीप्तार्चिर् आदित्य इव दीप्तिमान्  ।  
वैद्युतो ऽग्निर् इवाकाशे पश्यन्त्य् आत्मानम् आत्मनि  ॥ ब्र्प्_२३६।५४ ॥  
सर्वं तत्र तु सर्वत्र व्यापकत्वाच् च दृश्यते  ।  
तं पश्यन्ति महात्मानो ब्राह्मणा ये मनीषिणः  ॥ ब्र्प्_२३६।५५ ॥  
धृतिमन्तो महाप्राज्ञाः सर्वभूतहिते रताः  ।  
एवं परिमितं कालम् आचरन् संशितव्रतः  ॥ ब्र्प्_२३६।५६ ॥  
आसीनो हि रहस्य् एको गच्छेद् अक्षरसाम्यताम्  ।  
प्रमोहो भ्रम आवर्तो घ्राणं श्रवणदर्शने  ॥ ब्र्प्_२३६।५७ ॥  
अद्भुतानि रसः स्पर्शः शीतोष्णमारुताकृतिः  ।  
प्रतिभान् उपसर्गाश् च प्रतिसङ्गृह्य योगतः  ॥ ब्र्प्_२३६।५८ ॥  
तांस् तत्त्वविद् अनादृत्य साम्येनैव निवर्तयेत्  ।  
कुर्यात् परिचयं योगे त्रैलोक्ये नियतो मुनिः  ॥ ब्र्प्_२३६।५९ ॥  
गिरिशृङ्गे तथा चैत्ये वृक्षमूलेषु योजयेत्  ।  
सन्नियम्येन्द्रियग्रामं कोष्ठे भाण्डमना इव  ॥ ब्र्प्_२३६।६० ॥  
एकाग्रं चिन्तयेन् नित्यं योगान् नोद्विजते मनः  ।  
येनोपायेन शक्येत नियन्तुं चञ्चलं मनः  ॥ ब्र्प्_२३६।६१ ॥  
तत्र युक्तो निषेवेत न चैव विचलेत् ततः  ।  
शून्यागाराणि चैकाग्रो निवासार्थम् उपक्रमेत्  ॥ ब्र्प्_२३६।६२ ॥  
नातिव्रजेत् परं वाचा कर्मणा मनसापि वा  ।  
उपेक्षको यताहारो लब्धालब्धसमो भवेत्  ॥ ब्र्प्_२३६।६३ ॥  
यश् चैनम् अभिनन्देत यश् चैनम् अभिवादयेत्  ।  
समस् तयोश् चाप्य् उभयोर् नाभिध्यायेच् छुभाशुभम्  ॥ ब्र्प्_२३६।६४ ॥  
न प्रहृष्येत लाभेषु नालाभेषु च चिन्तयेत्  ।  
समः सर्वेषु भूतेषु सधर्मा मातरिश्वनः  ॥ ब्र्प्_२३६।६५ ॥  
एवं स्वस्थात्मनः साधोः सर्वत्र समदर्शिनः  ।  
षण् मासान् नित्ययुक्तस्य शब्दब्रह्माभिवर्तते  ॥ ब्र्प्_२३६।६६ ॥  
वेदनार्तान् परान् दृष्ट्वा समलोष्टाश्मकाञ्चनः  ।  
एवं तु निरतो मार्गं विरमेन् न विमोहितः  ॥ ब्र्प्_२३६।६७ ॥  
अपि वर्णावकृष्टस् तु नारी वा धर्मकाङ्क्षिणी  ।  
ताव् अप्य् एतेन मार्गेण गच्छेतां परमां गतिम्  ॥ ब्र्प्_२३६।६८ ॥  
अजं पुराणम् अजरं सनातनं  ब्र्प्_२३६।६९अ  
यम् इन्द्रियातिगम् अगोचरं द्विजाः  ब्र्प्_२३६।६९ब्  
अवेक्ष्य चेमां परमेष्ठिसाम्यतां  ब्र्प्_२३६।६९च्  
प्रयान्त्य् अनावृत्तिगतिं मनीषिणः  ब्र्प्_२३६।६९द्  
{मुनय ऊचुः: }  
यद्य् एवं वेदवचनं कुरु कर्म त्यजेति च  ।  
कां दिशं विद्यया यान्ति कां च गच्छन्ति कर्मणा  ॥ ब्र्प्_२३७।१ ॥  
एतद् वै श्रोतुम् इच्छामस् तद् भवान् प्रब्रवीतु नः  ।  
एतद् अन्योन्यवैरूप्यं वर्तते प्रतिकूलतः  ॥ ब्र्प्_२३७।२ ॥  
{व्यास उवाच: }  
शृणुध्वं मुनिशार्दूला यत् पृच्छध्वं समासतः  ।  
कर्मविद्यामयौ चोभौ व्याख्यास्यामि क्षराक्षरौ  ॥ ब्र्प्_२३७।३ ॥  
यां दिशं विद्यया यान्ति यां गच्छन्ति च कर्मणा  ।  
शृणुध्वं साम्प्रतं विप्रा गहनं ह्य् एतद् उत्तरम्  ॥ ब्र्प्_२३७।४ ॥  
अस्ति धर्म इति युक्तं नास्ति तत्रैव यो वदेत्  ।  
यक्षस्य सादृश्यम् इदं यक्षस्येदं भवेद् अथ  ॥ ब्र्प्_२३७।५ ॥  
द्वाव् इमाव् अथ पन्थानौ यत्र वेदाः प्रतिष्ठिताः  ।  
प्रवृत्तिलक्षणो धर्मो निवृत्तो वा विभाषितः  ॥ ब्र्प्_२३७।६ ॥  
कर्मणा बध्यते जन्तुर् विद्यया च विमुच्यते  ।  
तस्मात् कर्म न कुर्वन्ति यतयः पारदर्शिनः  ॥ ब्र्प्_२३७।७ ॥  
कर्मणा जायते प्रेत्य मूर्तिमान् षोडशात्मकः  ।  
विद्यया जायते नित्यम् अव्यक्तं ह्य् अक्षरात्मकम्  ॥ ब्र्प्_२३७।८ ॥  
कर्म त्व् एके प्रशंसन्ति स्वल्पबुद्धिरता नराः  ।  
तेन ते देहजालेन रमयन्त उपासते  ॥ ब्र्प्_२३७।९ ॥  
ये तु बुद्धिं परां प्राप्ता धर्मनैपुण्यदर्शिनः  ।  
न ते कर्म प्रशंसन्ति कूपं नद्यां पिबन्न् इव  ॥ ब्र्प्_२३७।१० ॥  
कर्मणां फलम् आप्नोति सुखदुःखे भवाभवौ  ।  
विद्यया तद् अवाप्नोति यत्र गत्वा न शोचति  ॥ ब्र्प्_२३७।११ ॥  
न म्रियते यत्र गत्वा यत्र गत्वा न जायते  ।  
न जीर्यते यत्र गत्वा यत्र गत्वा न वर्धते  ॥ ब्र्प्_२३७।१२ ॥  
यत्र तद् ब्रह्म परमम् अव्यक्तम् अचलं ध्रुवम्  ।  
अव्याकृतम् अनायामम् अमृतं चाधियोगवित्  ॥ ब्र्प्_२३७।१३ ॥  
द्वन्द्वैर् न यत्र बाध्यन्ते मानसेन च कर्मणा  ।  
समाः सर्वत्र मैत्राश् च सर्वभूतहिते रताः  ॥ ब्र्प्_२३७।१४ ॥  
विद्यामयो ऽन्यः पुरुषो द्विजाः कर्ममयो ऽपरः  ।  
विप्राश् चन्द्रसमस्पर्शः सूक्ष्मया कलया स्थितः  ॥ ब्र्प्_२३७।१५ ॥  
तद् एतद् ऋषिणा प्रोक्तं विस्तरेणानुगीयते  ।  
न वक्तुं शक्यते द्रष्टुं चक्रतन्तुम् इवाम्बरे  ॥ ब्र्प्_२३७।१६ ॥  
एकादशविकारात्मा कलासम्भारसम्भृतः  ।  
मूर्तिमान् इति तं विद्याद् विप्राः कर्मगुणात्मकम्  ॥ ब्र्प्_२३७।१७ ॥  
देवो यः संश्रितस् तस्मिन् बुद्धीन्दुर् इव पुष्करे  ।  
क्षेत्रज्ञं तं विजानीयान् नित्यं योगजितात्मकम्  ॥ ब्र्प्_२३७।१८ ॥  
तमो रजश् च सत्त्वं च ज्ञेयं जीवगुणात्मकम्  ।  
जीवम् आत्मगुणं विद्याद् आत्मानं परमात्मनः  ॥ ब्र्प्_२३७।१९ ॥  
सचेतनं जीवगुणं वदन्ति  ब्र्प्_२३७।२०अ  
स चेष्टते जीवगुणं च सर्वम्  ब्र्प्_२३७।२०ब्  
ततः परं क्षेत्रविदो वदन्ति  ब्र्प्_२३७।२०च्  
प्रकल्पयन्तो भुवनानि सप्त  ब्र्प्_२३७।२०द्  
{व्यास उवाच: }  
प्रकृत्यास् तु विकारा ये क्षेत्रज्ञास् ते परिश्रुताः  ।  
ते चैनं न प्रजानन्ति न जानाति स तान् अपि  ॥ ब्र्प्_२३७।२१ ॥  
तैश् चैव कुरुते कार्यं मनःषष्ठैर् इहेन्द्रियैः  ।  
सुदान्तैर् इव संयन्ता दृढः परमवाजिभिः  ॥ ब्र्प्_२३७।२२ ॥  
इन्द्रियेभ्यः परा ह्य् अर्था अर्थेभ्यः परमं मनः  ।  
मनसस् तु परा बुद्धिर् बुद्धेर् आत्मा महान् परः  ॥ ब्र्प्_२३७।२३ ॥  
महतः परम् अव्यक्तम् अव्यक्तात् परतो ऽमृतम्  ।  
अमृतान् न परं किञ्चित् सा काष्ठा परमा गतिः  ॥ ब्र्प्_२३७।२४ ॥  
एवं सर्वेषु भूतेषु गूढात्मा न प्रकाशते  ।  
दृश्यते त्व् अग्र्यया बुद्ध्या सूक्ष्मया सूक्ष्मदर्शिभिः  ॥ ब्र्प्_२३७।२५ ॥  
अन्तरात्मनि संलीय मनःषष्ठानि मेधया  ।  
इन्द्रियैर् इन्द्रियार्थांश् च बहुचित्तम् अचिन्तयन्  ॥ ब्र्प्_२३७।२६ ॥  
ध्याने ऽपि परमं कृत्वा विद्यासम्पादितं मनः  ।  
अनीश्वरः प्रशान्तात्मा ततो गच्छेत् परं पदम्  ॥ ब्र्प्_२३७।२७ ॥  
इन्द्रियाणां तु सर्वेषां वश्यात्मा चलितस्मृतिः  ।  
आत्मनः सम्प्रदानेन मर्त्यो मृत्युम् उपाश्नुते  ॥ ब्र्प्_२३७।२८ ॥  
विहत्य सर्वसङ्कल्पान् सत्त्वे चित्तं निवेशयेत्  ।  
सत्त्वे चित्तं समावेश्य ततः कालञ्जरो भवेत्  ॥ ब्र्प्_२३७।२९ ॥  
चित्तप्रसादेन यतिर् जहातीह शुभाशुभम्  ।  
प्रसन्नात्मात्मनि स्थित्वा सुखम् अत्यन्तम् अश्नुते  ॥ ब्र्प्_२३७।३० ॥  
लक्षणं तु प्रसादस्य यथा स्वप्ने सुखं भवेत्  ।  
निर्वाते वा यथा दीपो दीप्यमानो न कम्पते  ॥ ब्र्प्_२३७।३१ ॥  
एवं पूर्वापरे रात्रे युञ्जन्न् आत्मानम् आत्मना  ।  
लघ्वाहारो विशुद्धात्मा पश्यत्य् आत्मानम् आत्मनि  ॥ ब्र्प्_२३७।३२ ॥  
रहस्यं सर्ववेदानाम् अनैतिह्यम् अनागमम्  ।  
आत्मप्रत्यायकं शास्त्रम् इदं पुत्रानुशासनम्  ॥ ब्र्प्_२३७।३३ ॥  
धर्माख्यानेषु सर्वेषु सत्याख्यानेषु यद् वसु  ।  
दशवर्षसहस्राणि निर्मथ्यामृतम् उद्धृतम्  ॥ ब्र्प्_२३७।३४ ॥  
नवनीतं यथा दध्नः काष्ठाद् अग्निर् यथैव च  ।  
तथैव विदुषां ज्ञानं मुक्तिहेतोः समुद्धृतम्  ॥ ब्र्प्_२३७।३५ ॥  
स्नातकानाम् इदं शास्त्रं वाच्यं पुत्रानुशासनम्  ।  
तद् इदं नाप्रशान्ताय नादान्ताय तपस्विने  ॥ ब्र्प्_२३७।३६ ॥  
नावेदविदुषे वाच्यं तथा नानुगताय च  ।  
नासूयकायानृजवे न चानिर्दिष्टकारिणे  ॥ ब्र्प्_२३७।३७ ॥  
न तर्कशास्त्रदग्धाय तथैव पिशुनाय च  ।  
श्लाघिने श्लाघनीयाय प्रशान्ताय तपस्विने  ॥ ब्र्प्_२३७।३८ ॥  
इदं प्रियाय पुत्राय शिष्यायानुगताय तु  ।  
रहस्यधर्मं वक्तव्यं नान्यस्मै तु कथञ्चन  ॥ ब्र्प्_२३७।३९ ॥  
यद् अप्य् अस्य महीं दद्याद् रत्नपूर्णाम् इमां नरः  ।  
इदम् एव ततः श्रेय इति मन्येत तत्त्ववित्  ॥ ब्र्प्_२३७।४० ॥  
अतो गुह्यतरार्थं तद् अध्यात्मम् अतिमानुषम्  ।  
यत् तन् महर्षिभिर् दृष्टं वेदान्तेषु च गीयते  ॥ ब्र्प्_२३७।४१ ॥  
तद् युष्मभ्यं प्रयच्छामि यन् मां पृच्छत सत्तमाः  ।  
यन् मे मनसि वर्तेत यस् तु वो हृदि संशयः  ।  
श्रुतं भवद्भिस् तत् सर्वं किम् अन्यत् कथयामि वः  ॥ ब्र्प्_२३७।४२ ॥  
{मुनय ऊचुः: }  
अध्यात्मं विस्तरेणेह पुनर् एव वदस्व नः  ।  
यद् अध्यात्मं यथा विद्मो भगवन्न् ऋषिसत्तम  ॥ ब्र्प्_२३७।४३ ॥  
{व्यास उवाच: }  
अध्यात्मं यद् इदं विप्राः पुरुषस्येह पठ्यते  ।  
युष्मभ्यं कथयिष्यामि तस्य व्याख्यावधार्यताम्  ॥ ब्र्प्_२३७।४४ ॥  
भूमिर् आपस् तथा ज्योतिर् वायुर् आकाशम् एव च  ।  
महाभूतानि यश् चैव सर्वभूतेषु भूतकृत्  ॥ ब्र्प्_२३७।४५ ॥  
{मुनय ऊचुः: }  
आकारं तु भवेद् यस्य यस्मिन् देहं न पश्यति  ।  
आकाशाद्यं शरीरेषु कथं तद् उपवर्णयेत्  ।  
इन्द्रियाणां गुणाः केचित् कथं तान् उपलक्षयेत्  ॥ ब्र्प्_२३७।४६ ॥  
{व्यास उवाच: }  
एतद् वो वर्णयिष्यामि यथावद् अनुदर्शनम्  ।  
शृणुध्वं तद् इहैकाग्र्या यथातत्त्वं यथा च तत्  ॥ ब्र्प्_२३७।४७ ॥  
शब्दः श्रोत्रं तथा खानि त्रयम् आकाशलक्षणम्  ।  
प्राणश् चेष्टा तथा स्पर्श एते वायुगुणास् त्रयः  ॥ ब्र्प्_२३७।४८ ॥  
रूपं चक्षुर् विपाकश् च त्रिधा ज्योतिर् विधीयते  ।  
रसो ऽथ रसनं स्वेदो गुणास् त्व् एते त्रयो ऽम्भसाम्  ॥ ब्र्प्_२३७।४९ ॥  
घ्रेयं घ्राणं शरीरं च भूमेर् एते गुणास् त्रयः  ।  
एतावान् इन्द्रियग्रामो व्याख्यातः पाञ्चभौतिकः  ॥ ब्र्प्_२३७।५० ॥  
वायोः स्पर्शो रसो ऽद्भ्यश् च ज्योतिषो रूपम् उच्यते  ।  
आकाशप्रभवः शब्दो गन्धो भूमिगुणः स्मृतः  ॥ ब्र्प्_२३७।५१ ॥  
मनो बुद्धिः स्वभावश् च गुणा एते स्वयोनिजाः  ।  
ते गुणान् अतिवर्तन्ते गुणेभ्यः परमा मताः  ॥ ब्र्प्_२३७।५२ ॥  
यथा कूर्म इवाङ्गानि प्रसार्य सन्नियच्छति  ।  
एवम् एवेन्द्रियग्रामं बुद्धिश्रेष्ठो नियच्छति  ॥ ब्र्प्_२३७।५३ ॥  
यद् ऊर्ध्वं पादतलयोर् अवार्कोर्ध्वं च पश्यति  ।  
एतस्मिन्न् एव कृत्ये सा वर्तते बुद्धिर् उत्तमा  ॥ ब्र्प्_२३७।५४ ॥  
गुणैस् तु नीयते बुद्धिर् बुद्धिर् एवेन्द्रियाण्य् अपि  ।  
मनःषष्ठानि सर्वाणि बुद्ध्या भावात् कुतो गुणाः  ॥ ब्र्प्_२३७।५५ ॥  
इन्द्रियाणि नरैः पञ्च षष्ठं तन् मन उच्यते  ।  
सप्तमीं बुद्धिम् एवाहुः क्षेत्रज्ञं विद्धि चाष्टमम्  ॥ ब्र्प्_२३७।५६ ॥  
चक्षुर् आलोकनायैव संशयं कुरुते मनः  ।  
बुद्धिर् अध्यवसानाय साक्षी क्षेत्रज्ञ उच्यते  ॥ ब्र्प्_२३७।५७ ॥  
रजस् तमश् च सत्त्वं च त्रय एते स्वयोनिजाः  ।  
समाः सर्वेषु भूतेषु तान् गुणान् उपलक्षयेत्  ॥ ब्र्प्_२३७।५८ ॥  
तत्र यत् प्रीतिसंयुक्तं किञ्चिद् आत्मनि लक्षयेत्  ।  
प्रशान्तम् इव संयुक्तं सत्त्वं तद् उपधारयेत्  ॥ ब्र्प्_२३७।५९ ॥  
यत् तु सन्तापसंयुक्तं काये मनसि वा भवेत्  ।  
प्रवृत्तं रज इत्य् एवं तत्र चाप्य् उपलक्षयेत्  ॥ ब्र्प्_२३७।६० ॥  
यत् तु सम्मोहसंयुक्तम् अव्यक्तं विषमं भवेत्  ।  
अप्रतर्क्यम् अविज्ञेयं तमस् तद् उपधारयेत्  ॥ ब्र्प्_२३७।६१ ॥  
प्रहर्षः प्रीतिर् आनन्दं स्वाम्यं स्वस्थात्मचित्तता  ।  
अकस्माद् यदि वा कस्माद् वदन्ति सात्त्विकान् गुणान्  ॥ ब्र्प्_२३७।६२ ॥  
अभिमानो मृषावादो लोभो मोहस् तथाक्षमा  ।  
लिङ्गानि रजसस् तानि वर्तन्ते हेतुतत्त्वतः  ॥ ब्र्प्_२३७।६३ ॥  
तथा मोहः प्रमादश् च तन्द्री निद्राप्रबोधिता  ।  
कथञ्चिद् अभिवर्तन्ते विज्ञेयास् तामसा गुणाः  ॥ ब्र्प्_२३७।६४ ॥  
मनः प्रसृजते भावं बुद्धिर् अध्यवसायिनी  ।  
हृदयं प्रियम् एवेह त्रिविधा कर्मचोदना  ॥ ब्र्प्_२३७।६५ ॥  
इन्द्रियेभ्यः परा ह्य् अर्था अर्थेभ्यश् च परं मनः  ।  
मनसस् तु परा बुद्धिर् बुद्धेर् आत्मा परः स्मृतः  ॥ ब्र्प्_२३७।६६ ॥  
बुद्धिर् आत्मा मनुष्यस्य बुद्धिर् एवात्मनायिका  ।  
यदा विकुरुते भावं तदा भवति सा मनः  ॥ ब्र्प्_२३७।६७ ॥  
इन्द्रियाणां पृथग्भावाद् बुद्धिर् विकुरुते ह्य् अनु  ।  
शृण्वती भवति श्रोत्रं स्पृशती स्पर्श उच्यते  ॥ ब्र्प्_२३७।६८ ॥  
पश्यन्ती च भवेद् दृष्टी रसन्ती रसना भवेत्  ।  
जिघ्रन्ती भवति घ्राणं बुद्धिर् विकुरुते पृथक्  ॥ ब्र्प्_२३७।६९ ॥  
इन्द्रियाणि तु तान्य् आहुस् तेषां वृत्त्या वितिष्ठति  ।  
तिष्ठति पुरुषे बुद्धिर् बुद्धिभावव्यवस्थिता  ॥ ब्र्प्_२३७।७० ॥  
कदाचिल् लभते प्रीतिं कदाचिद् अपि शोचति  ।  
न सुखेन च दुःखेन कदाचिद् इह मुह्यते  ॥ ब्र्प्_२३७।७१ ॥  
स्वयं भावात्मिका भावांस् त्रीन् एतान् अतिवर्तते  ।  
सरितां सागरो भर्ता महावेलाम् इवोर्मिमान्  ॥ ब्र्प्_२३७।७२ ॥  
यदा प्रार्थयते किञ्चित् तदा भवति सा मनः  ।  
अधिष्ठाने च वै बुद्ध्या पृथग् एतानि संस्मरेत्  ॥ ब्र्प्_२३७।७३ ॥  
इन्द्रियाणि च मेध्यानि विचेतव्यानि कृत्स्नशः  ।  
सर्वाण्य् एवानुपूर्वेण यद् यदा च विधीयते  ॥ ब्र्प्_२३७।७४ ॥  
अविभागमना बुद्धिर् भावो मनसि वर्तते  ।  
प्रवर्तमानस् तु रजः सत्त्वम् अप्य् अतिवर्तते  ॥ ब्र्प्_२३७।७५ ॥  
ये वै भावेन वर्तन्ते सर्वेष्व् एतेषु ते त्रिषु  ।  
अन्व् अर्थान् सम्प्रवर्तन्ते रथनेमिम् अरा इव  ॥ ब्र्प्_२३७।७६ ॥  
प्रदीपार्थं मनः कुर्याद् इन्द्रियैर् बुद्धिसत्तमैः  ।  
निश्चरद्भिर् यथायोगम् उदासीनैर् यदृच्छया  ॥ ब्र्प्_२३७।७७ ॥  
एवंस्वभावम् एवेदम् इति बुद्ध्वा न मुह्यति  ।  
अशोचन् सम्प्रहृष्यंश् च नित्यं विगतमत्सरः  ॥ ब्र्प्_२३७।७८ ॥  
न ह्य् आत्मा शक्यते द्रष्टुम् इन्द्रियैः कामगोचरैः  ।  
प्रवर्तमानैर् अनेकैर् दुर्धरैर् अकृतात्मभिः  ॥ ब्र्प्_२३७।७९ ॥  
तेषां तु मनसा रश्मीन् यदा सम्यङ् नियच्छति  ।  
तदा प्रकाशते श्यात्मा दीपदीप्ता यथाकृतिः  ॥ ब्र्प्_२३७।८० ॥  
सर्वेषाम् एव भूतानां तमस्य् उपगते यथा  ।  
प्रकाशं भवते सर्वं तथैवम् उपधार्यताम्  ॥ ब्र्प्_२३७।८१ ॥  
यथा वारिचरः पक्षी न लिप्यति जले चरन्  ।  
विमुक्तात्मा तथा योगी गुणदोषैर् न लिप्यते  ॥ ब्र्प्_२३७।८२ ॥  
एवम् एव कृतप्रज्ञो न दोषैर् विषयांश् चरन्  ।  
असज्जमानः सर्वेषु न कथञ्चित् प्रलिप्यते  ॥ ब्र्प्_२३७।८३ ॥  
त्यक्त्वा पूर्वकृतं कर्म रतिर् यस्य सदात्मनि  ।  
सर्वभूतात्मभूतस्य गुणसङ्गेन सज्जतः  ॥ ब्र्प्_२३७।८४ ॥  
स्वयम् आत्मा प्रसवति गुणेष्व् अपि कदाचन  ।  
न गुणा विदुर् आत्मानं गुणान् वेद स सर्वदा  ॥ ब्र्प्_२३७।८५ ॥  
परिदध्याद् गुणानां स द्रष्टा चैव यथातथम्  ।  
सत्त्वक्षेत्रज्ञयोर् एवम् अन्तरं लक्षयेन् नरः  ॥ ब्र्प्_२३७।८६ ॥  
सृजते तु गुणान् एक एको न सृजते गुणान्  ।  
पृथग्भूतौ प्रकृत्यैतौ सम्प्रयुक्तौ च सर्वदा  ॥ ब्र्प्_२३७।८७ ॥  
यथाश्मना हिरण्यस्य सम्प्रयुक्तौ तथैव तौ  ।  
मशकोदुम्बरौ वापि सम्प्रयुक्तौ यथा सह  ॥ ब्र्प्_२३७।८८ ॥  
इषिका वा यथा मुञ्जे पृथक् च सह चैव ह  ।  
तथैव सहिताव् एतौ अन्योन्यस्मिन् प्रतिष्ठितौ  ॥ ब्र्प्_२३७।८९ ॥  
{व्यास उवाच: }  
सृजते तु गुणान् सत्त्वं क्षेत्रज्ञस् त्व् अधितिष्ठति  ।  
गुणान् विक्रियतः सर्वान् उदासीनवद् ईश्वरः  ॥ ब्र्प्_२३८।१ ॥  
स्वभावयुक्तं तत् सर्वं यद् इमान् सृजते गुणान्  ।  
ऊर्णनाभिर् यथा सूत्रं सृजते तद् गुणांस् तथा  ॥ ब्र्प्_२३८।२ ॥  
प्रवृत्ता न निवर्तन्ते प्रवृत्तिर् नोपलभ्यते  ।  
एवम् एके व्यवस्यन्ति निवृत्तिम् इति चापरे  ॥ ब्र्प्_२३८।३ ॥  
उभयं सम्प्रधार्यैतद् अध्यवस्येद् यथामति  ।  
अनेनैव विधानेन भवेद् वै संशयो महान्  ॥ ब्र्प्_२३८।४ ॥  
अनादिनिधनो ह्य् आत्मा तं बुद्ध्वा विहरेन् नरः  ।  
अक्रुध्यन्न् अप्रहृष्यंश् च नित्यं विगतमत्सरः  ॥ ब्र्प्_२३८।५ ॥  
इत्य् एवं हृदये सर्वो बुद्धिचिन्तामयं दृढम्  ।  
अनित्यं सुखम् आसीनम् अशोच्यं छिन्नसंशयः  ॥ ब्र्प्_२३८।६ ॥  
तरयेत् प्रच्युतां पृथ्वीं यथा पूर्णां नदीं नराः  ।  
अवगाह्य च विद्वांसो विप्रा लोलम् इमं तथा  ॥ ब्र्प्_२३८।७ ॥  
न तु तप्यति वै विद्वान् स्थले चरति तत्त्ववित्  ।  
एवं विचिन्त्य चात्मानं केवलं ज्ञानम् आत्मनः  ॥ ब्र्प्_२३८।८ ॥  
तां तु बुद्ध्वा नरः सर्गं भूतानाम् आगतिं गतिम्  ।  
समचेष्टश् च वै सम्यग् लभते शमम् उत्तमम्  ॥ ब्र्प्_२३८।९ ॥  
एतद् द्विजन्मसामग्र्यं ब्राह्मणस्य विशेषतः  ।  
आत्मज्ञानसमस्नेह- पर्याप्तं तत्परायणम्  ॥ ब्र्प्_२३८।१० ॥  
तत्त्वं बुद्ध्वा भवेद् बुद्धः किम् अन्यद् बुद्धलक्षणम्  ।  
विज्ञायैतद् विमुच्यन्ते कृतकृत्या मनीषिणः  ॥ ब्र्प्_२३८।११ ॥  
न भवति विदुषां महद् भयं  ब्र्प्_२३८।१२अ  
यद् अविदुषां सुमहद् भयं परत्र  ब्र्प्_२३८।१२ब्  
नहि गतिर् अधिकास्ति कस्यचिद्  ब्र्प्_२३८।१२च्  
भवति हि या विदुषः सनातनी  ब्र्प्_२३८।१२द्  
लोके मातरम् असूयते नरस्  ब्र्प्_२३८।१३अ  
तत्र देवम् अनिरीक्ष्य शोचते  ब्र्प्_२३८।१३ब्  
तत्र चेत् कुशलो न शोचते  ब्र्प्_२३८।१३च्  
ये विदुस् तद् उभयं कृताकृतम्  ब्र्प्_२३८।१३द्  
यत् करोत्य् अनभिसन्धिपूर्वकं  ब्र्प्_२३८।१४अ  
तच् च निन्दयति यत् पुरा कृतम्  ब्र्प्_२३८।१४ब्  
यत् प्रियं तद् उभयं न वाप्रियं  ब्र्प्_२३८।१४च्  
तस्य तज् जनयतीह कुर्वतः  ब्र्प्_२३८।१४द्  
{मुनय ऊचुः: }  
यस्माद् धर्मात् परो धर्मो विद्यते नेह कश्चन  ।  
यो विशिष्टश् च भूतेभ्यस् तद् भवान् प्रब्रवीतु नः  ॥ ब्र्प्_२३८।१५ ॥  
{व्यास उवाच: }  
धर्मं च सम्प्रवक्ष्यामि पुराणम् ऋषिभिः स्तुतम्  ।  
विशिष्टं सर्वधर्मेभ्यः शृणुध्वं मुनिसत्तमाः  ॥ ब्र्प्_२३८।१६ ॥  
इन्द्रियाणि प्रमाथीनि बुद्ध्या संयम्य तत्त्वतः  ।  
सर्वतः प्रसृतानीह पिता बालान् इवात्मजान्  ॥ ब्र्प्_२३८।१७ ॥  
मनसश् चेन्द्रियाणां चाप्य् ऐकाग्र्यं परमं तपः  ।  
विज्ञेयः सर्वधर्मेभ्यः स धर्मः पर उच्यते  ॥ ब्र्प्_२३८।१८ ॥  
तानि सर्वाणि सन्धाय मनःषष्ठानि मेधया  ।  
आत्मतृप्तः स एवासीद् बहुचिन्त्यम् अचिन्तयन्  ॥ ब्र्प्_२३८।१९ ॥  
गोचरेभ्यो निवृत्तानि यदा स्थास्यन्ति वेश्मनि  ।  
तदा चैवात्मनात्मानं परं द्रक्ष्यथ शाश्वतम्  ॥ ब्र्प्_२३८।२० ॥  
सर्वात्मानं महात्मानं विधूमम् इव पावकम्  ।  
प्रपश्यन्ति महात्मानं ब्राह्मणा ये मनीषिणः  ॥ ब्र्प्_२३८।२१ ॥  
यथा पुष्पफलोपेतो बहुशाखो महाद्रुमः  ।  
आत्मनो नाभिजानीते क्व मे पुष्पं क्व मे फलम्  ॥ ब्र्प्_२३८।२२ ॥  
एवम् आत्मा न जानीते क्व गमिष्ये कुतो ऽन्व् अहम्  ।  
अन्यो ह्य् अस्यान्तरात्मास्ति यः सर्वम् अनुपश्यति  ॥ ब्र्प्_२३८।२३ ॥  
ज्ञानदीपेन दीप्तेन पश्यत्य् आत्मानम् आत्मना  ।  
दृष्ट्वात्मानं तथा यूयं विरागा भवत द्विजाः  ॥ ब्र्प्_२३८।२४ ॥  
विमुक्ताः सर्वपापेभ्यो मुक्तत्वच इवोरगाः  ।  
परां बुद्धिम् अवाप्येहाप्य् अचिन्ता विगतज्वराः  ॥ ब्र्प्_२३८।२५ ॥  
सर्वतःस्रोतसं घोरां नदीं लोकप्रवाहिणीम्  ।  
पञ्चेन्द्रियग्राहवतीं मनःसङ्कल्परोधसम्  ॥ ब्र्प्_२३८।२६ ॥  
लोभमोहतृणच्छन्नां कामक्रोधसरीसृपाम्  ।  
सत्यतीर्थानृतक्षोभां क्रोधपङ्कां सरिद्वराम्  ॥ ब्र्प्_२३८।२७ ॥  
अव्यक्तप्रभवां शीघ्रां कामक्रोधसमाकुलाम्  ।  
प्रतरध्वं नदीं बुद्ध्या दुस्तराम् अकृतात्मभिः  ॥ ब्र्प्_२३८।२८ ॥  
संसारसागरगमां योनिपातालदुस्तराम्  ।  
आत्मजन्मोद्भवां तां तु जिह्वावर्तदुरासदाम्  ॥ ब्र्प्_२३८।२९ ॥  
यां तरन्ति कृतप्रज्ञा धृतिमन्तो मनीषिणः  ।  
तां तीर्णः सर्वतो मुक्तो विधूतात्मात्मवाञ् शुचिः  ॥ ब्र्प्_२३८।३० ॥  
उत्तमां बुद्धिम् आस्थाय ब्रह्मभूयाय कल्पते  ।  
उत्तीर्णः सर्वसङ्क्लेशान् प्रसन्नात्मा विकल्मषः  ॥ ब्र्प्_२३८।३१ ॥  
भूयिष्ठानीव भूतानि सर्वस्थानान् निरीक्ष्य च  ।  
अक्रुध्यन्न् अप्रसीदंश् च ननृशंसमतिस् तथा  ॥ ब्र्प्_२३८।३२ ॥  
ततो द्रक्ष्यथ सर्वेषां भूतानां प्रभवाप्ययम्  ।  
एतद् धि सर्वधर्मेभ्यो विशिष्टं मेनिरे बुधाः  ॥ ब्र्प्_२३८।३३ ॥  
धर्मं धर्मभृतां श्रेष्ठा मुनयः सत्यदर्शिनः  ।  
आत्मानो व्यापिनो विप्रा इति पुत्रानुशासनम्  ॥ ब्र्प्_२३८।३४ ॥  
प्रयताय प्रवक्तव्यं हितायानुगताय च  ।  
आत्मज्ञानम् इदं गुह्यं सर्वगुह्यतमं महत्  ॥ ब्र्प्_२३८।३५ ॥  
अब्रवं यद् अहं विप्रा आत्मसाक्षिकम् अञ्जसा  ।  
नैव स्त्री न पुमान् एवं न चैवेदं नपुंसकम्  ॥ ब्र्प्_२३८।३६ ॥  
अदुःखम् असुखं ब्रह्म भूतभव्यभवात्मकम्  ।  
नैतज् ज्ञात्वा पुमान् स्त्री वा पुनर्भवम् अवाप्नुयात्  ॥ ब्र्प्_२३८।३७ ॥  
यथा मतानि सर्वाणि तथैतानि यथा तथा  ।  
कथितानि मया विप्रा भवन्ति न भवन्ति च  ॥ ब्र्प्_२३८।३८ ॥  
तत्प्रीतियुक्तेन गुणान्वितेन  ब्र्प्_२३८।३९अ  
पुत्रेण सत्पुत्रदयान्वितेन  ब्र्प्_२३८।३९ब्  
दृष्ट्वा हितं प्रीतमना यदर्थं  ब्र्प्_२३८।३९च्  
ब्रूयात् सुतस्येह यद् उक्तम् एतत्  ब्र्प्_२३८।३९द्  
{मुनय ऊचुः: }  
मोक्षः पितामहेनोक्त उपायान् नानुपायतः  ।  
तम् उपायं यथान्यायं श्रोतुम् इच्छामहे मुने  ॥ ब्र्प्_२३८।४० ॥  
{व्यास उवाच: }  
अस्मासु तन् महाप्राज्ञा युक्तं निपुणदर्शनम्  ।  
यदुपायेन सर्वार्थान् मृगयध्वं सदानघाः  ॥ ब्र्प्_२३८।४१ ॥  
घटोपकरणे बुद्धिर् घटोत्पत्तौ न सा मता  ।  
एवं धर्माद्युपायार्थे नान्यधर्मेषु कारणम्  ॥ ब्र्प्_२३८।४२ ॥  
पूर्वे समुद्रे यः पन्था न स गच्छति पश्चिमम्  ।  
एकः पन्था हि मोक्षस्य तच् छृणुध्वं ममानघाः  ॥ ब्र्प्_२३८।४३ ॥  
क्षमया क्रोधम् उच्छिन्द्यात् कामं सङ्कल्पवर्जनात्  ।  
सत्त्वसंसेवनाद् धीरो निद्राम् उच्छेत्तुम् अर्हति  ॥ ब्र्प्_२३८।४४ ॥  
अप्रमादाद् भयं रक्षेद् रक्षेत् क्षेत्रं च संविदम्  ।  
इच्छां द्वेषं च कामं च धैर्येण विनिवर्तयेत्  ॥ ब्र्प्_२३८।४५ ॥  
निद्रां च प्रतिभां चैव ज्ञानाभ्यासेन तत्त्ववित्  ।  
उपद्रवांस् तथा योगी हितजीर्णमिताशनात्  ॥ ब्र्प्_२३८।४६ ॥  
लोभं मोहं च सन्तोषाद् विषयांस् तत्त्वदर्शनात्  ।  
अनुक्रोशाद् अधर्मं च जयेद् धर्मम् उपेक्षया  ॥ ब्र्प्_२३८।४७ ॥  
आयत्या च जयेद् आशां सामर्थ्यं सङ्गवर्जनात्  ।  
अनित्यत्वेन च स्नेहं क्षुधां योगेन पण्डितः  ॥ ब्र्प्_२३८।४८ ॥  
कारुण्येनात्मनात्मानं तृष्णां च परितोषतः  ।  
उत्थानेन जयेत् तन्द्रां वितर्कं निश्चयाज् जयेत्  ॥ ब्र्प्_२३८।४९ ॥  
मौनेन बहुभाषां च शौर्येण च भयं जयेत्  ।  
यच्छेद् वाङ्मनसी बुद्ध्या तां यच्छेज् ज्ञानचक्षुषा  ॥ ब्र्प्_२३८।५० ॥  
ज्ञानम् आत्मा महान् यच्छेत् तं यच्छेच् छान्तिर् आत्मनः  ।  
तद् एतद् उपशान्तेन बोद्धव्यं शुचिकर्मणा  ॥ ब्र्प्_२३८।५१ ॥  
योगदोषान् समुच्छिद्य पञ्च यान् कवयो विदुः  ।  
कामं क्रोधं च लोभं च भयं स्वप्नं च पञ्चमम्  ॥ ब्र्प्_२३८।५२ ॥  
परित्यज्य निषेवेत यथावद् योगसाधनात्  ।  
ध्यानम् अध्ययनं दानं सत्यं ह्रीर् आर्जवं क्षमा  ॥ ब्र्प्_२३८।५३ ॥  
शौचम् आचारतः शुद्धिर् इन्द्रियाणां च संयमः  ।  
एतैर् विवर्धते तेजः पाप्मानम् उपहन्ति च  ॥ ब्र्प्_२३८।५४ ॥  
सिध्यन्ति चास्य सङ्कल्पा विज्ञानं च प्रवर्तते  ।  
धूतपापः स तेजस्वी लघ्वाहारो जितेन्द्रियः  ॥ ब्र्प्_२३८।५५ ॥  
कामक्रोधौ वशे कृत्वा निर्विशेद् ब्रह्मणः पदम्  ।  
अमूढत्वम् असङ्गित्वं कामक्रोधविवर्जनम्  ॥ ब्र्प्_२३८।५६ ॥  
अदैन्यम् अनुदीर्णत्वम् अनुद्वेगो ह्य् अवस्थितिः  ।  
एष मार्गो हि मोक्षस्य प्रसन्नो विमलः शुचिः  ।  
तथा वाक्कायमनसां नियमाः कामतो ऽव्ययाः  ॥ ब्र्प्_२३८।५७ ॥  
{मुनय ऊचुः: }  
साङ्ख्यं योगस्य नो विप्र विशेषं वक्तुम् अर्हसि  ।  
तव धर्मज्ञ सर्वं हि विदितं मुनिसत्तम  ॥ ब्र्प्_२३९।१ ॥  
{व्यास उवाच: }  
साङ्ख्याः साङ्ख्यं प्रशंसन्ति योगान् योगविदुत्तमाः  ।  
वदन्ति कारणैः श्रेष्ठैः स्वपक्षोद्भवनाय वै  ॥ ब्र्प्_२३९।२ ॥  
अनीश्वरः कथं मुच्येद् इत्य् एवं मुनिसत्तमाः  ।  
वदन्ति कारणैः श्रेष्ठं योगं सम्यङ् मनीषिणः  ॥ ब्र्प्_२३९।३ ॥  
वदन्ति कारणं वेदं साङ्ख्यं सम्यग् द्विजातयः  ।  
विज्ञायेह गतीः सर्वा विरक्तो विषयेषु यः  ॥ ब्र्प्_२३९।४ ॥  
ऊर्ध्वं स देहात् सुव्यक्तं विमुच्येद् इति नान्यथा  ।  
एतद् आहुर् महाप्राज्ञाः साङ्ख्यं वै मोक्षदर्शनम्  ॥ ब्र्प्_२३९।५ ॥  
स्वपक्षे कारणं ग्राह्यं समर्थं वचनं हितम्  ।  
शिष्टानां हि मतं ग्राह्यं भवद्भिः शिष्टसम्मतैः  ॥ ब्र्प्_२३९।६ ॥  
प्रत्यक्षं हेतवो योगाः साङ्ख्याः शास्त्रविनिश्चयाः  ।  
उभे चैते मते तत्त्वे समवेते द्विजोत्तमाः  ॥ ब्र्प्_२३९।७ ॥  
उभे चैते मते ज्ञाते मुनीन्द्राः शिष्टसम्मते  ।  
अनुष्ठिते यथाशास्त्रं नयेतां परमां गतिम्  ॥ ब्र्प्_२३९।८ ॥  
तुल्यं शौचं तयोर् युक्तं दया भूतेषु चानघाः  ।  
व्रतानां धारणं तुल्यं दर्शनं त्व् असमं तयोः  ॥ ब्र्प्_२३९।९ ॥  
{मुनय ऊचुः: }  
यदि तुल्यं व्रतं शौचं दया चात्र महामुने  ।  
तुल्यं तद्दर्शनं कस्मात् तन् नो ब्रूहि द्विजोत्तम  ॥ ब्र्प्_२३९।१० ॥  
{व्यास उवाच: }  
रागं मोहं तथा स्नेहं कामं क्रोधं च केवलम्  ।  
योगास्थिरोदितान् दोषान् पञ्चैतान् प्राप्नुवन्ति तान्  ॥ ब्र्प्_२३९।११ ॥  
यथा वानिमिषाः स्थूलं जालं छित्त्वा पुनर् जलम्  ।  
प्राप्नुवन्ति तथा योगात् तत् पदं वीतकल्मषाः  ॥ ब्र्प्_२३९।१२ ॥  
तथैव वागुरां छित्त्वा बलवन्तो यथा मृगाः  ।  
प्राप्नुयुर् विमलं मार्गं विमुक्ताः सर्वबन्धनैः  ॥ ब्र्प्_२३९।१३ ॥  
लोभजानि तथा विप्रा बन्धनानि बलान्वितः  ।  
छित्त्वा योगात् परं मार्गं गच्छन्ति विमलं शुभम्  ॥ ब्र्प्_२३९।१४ ॥  
अचलास् त्व् आविला विप्रा वागुरासु तथापरे  ।  
विनश्यन्ति न सन्देहस् तद्वद् योगबलाद् ऋते  ॥ ब्र्प्_२३९।१५ ॥  
बलहीनाश् च विप्रेन्द्रा यथा जालं गता द्विजाः  ।  
बन्धं न गच्छन्त्य् अनघा योगास् ते तु सुदुर्लभाः  ॥ ब्र्प्_२३९।१६ ॥  
यथा च शकुनाः सूक्ष्मं प्राप्य जालम् अरिन्दमाः  ।  
तत्राशक्ता विपद्यन्ते मुच्यन्ते तु बलान्विताः  ॥ ब्र्प्_२३९।१७ ॥  
कर्मजैर् बन्धनैर् बद्धास् तद्वद् योगपरा द्विजाः  ।  
अबला न विमुच्यन्ते मुच्यन्ते च बलान्विताः  ॥ ब्र्प्_२३९।१८ ॥  
अल्पकश् च यथा विप्रा वह्निः शाम्यति दुर्बलः  ।  
आक्रान्त इन्धनैः स्थूलैस् तद्वद् योगबलः स्मृतः  ॥ ब्र्प्_२३९।१९ ॥  
स एव च तदा विप्रा वह्निर् जातबलः पुनः  ।  
समीरणगतः कृत्स्नां दहेत् क्षिप्रं महीम् इमाम्  ॥ ब्र्प्_२३९।२० ॥  
तत्त्वज्ञानबलो योगी दीप्ततेजा महाबलः  ।  
अन्तकाल इवादित्यः कृत्स्नं संशोषयेज् जगत्  ॥ ब्र्प्_२३९।२१ ॥  
दुर्बलश् च यथा विप्राः स्रोतसा ह्रियते नरः  ।  
बलहीनस् तथा योगी विषयैर् ह्रियते च सः  ॥ ब्र्प्_२३९।२२ ॥  
तद् एव तु यथा स्रोतो विष्कम्भयति वारणः  ।  
तद्वद् योगबलं लब्ध्वा न भवेद् विषयैर् हृतः  ॥ ब्र्प्_२३९।२३ ॥  
विशन्ति वा वशाद् वाथ योगाद् योगबलान्विताः  ।  
प्रजापतीन् मनून् सर्वान् महाभूतानि चेश्वराः  ॥ ब्र्प्_२३९।२४ ॥  
न यमो नान्तकः क्रुद्धो न मृत्युर् भीमविक्रमः  ।  
विशन्ते तद् द्विजाः सर्वे योगस्यामिततेजसः  ॥ ब्र्प्_२३९।२५ ॥  
आत्मनां च सहस्राणि बहूनि द्विजसत्तमाः  ।  
योगं कुर्याद् बलं प्राप्य तैश् च सर्वैर् महीं चरेत्  ॥ ब्र्प्_२३९।२६ ॥  
प्राप्नुयाद् विषयान् कश्चित् पुनश् चोग्रं तपश् चरेत्  ।  
सङ्क्षिप्येच् च पुनर् विप्राः सूर्यस् तेजोगुणान् इव  ॥ ब्र्प्_२३९।२७ ॥  
बलस्थस्य हि योगस्य बलार्थं मुनिसत्तमाः  ।  
विमोक्षप्रभवं विष्णुम् उपपन्नम् असंशयम्  ॥ ब्र्प्_२३९।२८ ॥  
बलानि योगप्रोक्तानि मयैतानि द्विजोत्तमाः  ।  
निदर्शनार्थं सूक्ष्माणि वक्ष्यामि च पुनर् द्विजाः  ॥ ब्र्प्_२३९।२९ ॥  
आत्मनश् च समाधाने धारणां प्रति वा द्विजाः  ।  
निदर्शनानि सूक्ष्माणि शृणुध्वं मुनिसत्तमाः  ॥ ब्र्प्_२३९।३० ॥  
अप्रमत्तो यथा धन्वी लक्ष्यं हन्ति समाहितः  ।  
युक्तः सम्यक् तथा योगी मोक्षं प्राप्नोत्य् असंशयम्  ॥ ब्र्प्_२३९।३१ ॥  
स्नेहपात्रे यथा पूर्णे मन आधाय निश्चलम्  ।  
पुरुषो युक्त आरोहेत् सोपानं युक्तमानसः  ॥ ब्र्प्_२३९।३२ ॥  
मुक्तस् तथायम् आत्मानं योगं तद्वत् सुनिश्चलम्  ।  
करोत्य् अमलम् आत्मानं भास्करोपमदर्शने  ॥ ब्र्प्_२३९।३३ ॥  
यथा च नावं विप्रेन्द्राः कर्णधारः समाहितः  ।  
महार्णवगतां शीघ्रं नयेद् विप्रांस् तु पत्तनम्  ॥ ब्र्प्_२३९।३४ ॥  
तद्वद् आत्मसमाधानं युक्तो योगेन योगवित्  ।  
दुर्गमं स्थानम् आप्नोति हित्वा देहम् इमं द्विजाः  ॥ ब्र्प्_२३९।३५ ॥  
सारथिश् च यथा युक्तः सदश्वान् सुसमाहितः  ।  
देशम् इष्टं नयत्य् आशु धन्विनं पुरुषर्षभम्  ॥ ब्र्प्_२३९।३६ ॥  
तथैव च द्विजा योगी धारणासु समाहितः  ।  
प्राप्नोत्य् आशु परं स्थानं लक्ष्यमुक्त इवाशुगः  ॥ ब्र्प्_२३९।३७ ॥  
आविश्यात्मनि चात्मानं यो ऽवतिष्ठति सो ऽचलः  ।  
पाशं हत्वेव मीनानां पदम् आप्नोति सो ऽजरम्  ॥ ब्र्प्_२३९।३८ ॥  
नाभ्यां शीर्षे च कुक्षौ च हृदि वक्षसि पार्श्वयोः  ।  
दर्शने श्रवणे वापि घ्राणे चामितविक्रमः  ॥ ब्र्प्_२३९।३९ ॥  
स्थानेष्व् एतेषु यो योगी महाव्रतसमाहितः  ।  
आत्मना सूक्ष्मम् आत्मानं युङ्क्ते सम्यग् द्विजोत्तमाः  ॥ ब्र्प्_२३९।४० ॥  
सुशीघ्रम् अचलप्रख्यं कर्म दग्ध्वा शुभाशुभम्  ।  
उत्तमं योगम् आस्थाय यदीच्छति विमुच्यते  ॥ ब्र्प्_२३९।४१ ॥  
{मुनय ऊचुः: }  
आहारान् कीदृशान् कृत्वा कानि जित्वा च सत्तम  ।  
योगी बलम् अवाप्नोति तद् भवान् वक्तुम् अर्हति  ॥ ब्र्प्_२३९।४२ ॥  
{व्यास उवाच: }  
कणानां भक्षणे युक्तः पिण्याकस्य च भो द्विजाः  ।  
स्नेहानां वर्जने युक्तो योगी बलम् अवाप्नुयात्  ॥ ब्र्प्_२३९।४३ ॥  
भुञ्जानो यावकं रूक्षं दीर्घकालं द्विजोत्तमाः  ।  
एकाहारी विशुद्धात्मा योगी बलम् अवाप्नुयात्  ॥ ब्र्प्_२३९।४४ ॥  
पक्षान् मासान् ऋतूंश् चित्रान् सञ्चरंश् च गुहास् तथा  ।  
अपः पीत्वा पयोमिश्रा योगी बलम् अवाप्नुयात्  ॥ ब्र्प्_२३९।४५ ॥  
अखण्डम् अपि वा मासं सततं मुनिसत्तमाः  ।  
उपोष्य सम्यक् शुद्धात्मा योगी बलम् अवाप्नुयात्  ॥ ब्र्प्_२३९।४६ ॥  
कामं जित्वा तथा क्रोधं शीतोष्णं वर्षम् एव च  ।  
भयं शोकं तथा स्वापं पौरुषान् विषयांस् तथा  ॥ ब्र्प्_२३९।४७ ॥  
अरतिं दुर्जयां चैव घोरां दृष्ट्वा च भो द्विजाः  ।  
स्पर्शं निद्रां तथा तन्द्रां दुर्जयां मुनिसत्तमाः  ॥ ब्र्प्_२३९।४८ ॥  
दीपयन्ति महात्मानं सूक्ष्मम् आत्मानम् आत्मना  ।  
वीतरागा महाप्राज्ञा ध्यानाध्ययनसम्पदा  ॥ ब्र्प्_२३९।४९ ॥  
दुर्गस् त्व् एष मतः पन्था ब्राह्मणानां विपश्चिताम्  ।  
यः कश्चिद् व्रजति क्षिप्रं क्षेमेण मुनिपुङ्गवाः  ॥ ब्र्प्_२३९।५० ॥  
यथा कश्चिद् वनं घोरं बहुसर्पसरीसृपम्  ।  
श्वभ्रवत् तोयहीनं च दुर्गमं बहुकण्टकम्  ॥ ब्र्प्_२३९।५१ ॥  
अभक्तम् अटवीप्रायं दावदग्धमहीरुहम्  ।  
पन्थानं तस्कराकीर्णं क्षेमेणाभिपतेत् तथा  ॥ ब्र्प्_२३९।५२ ॥  
योगमार्गं समासाद्य यः कश्चिद् व्रजते द्विजः  ।  
क्षेमेणोपरमेन् मार्गाद् बहुदोषो ऽपि सम्मतः  ॥ ब्र्प्_२३९।५३ ॥  
आस्थेयं क्षुरधारासु निशितासु द्विजोत्तमाः  ।  
धारणा सा तु योगस्य दुर्गेयम् अकृतात्मभिः  ॥ ब्र्प्_२३९।५४ ॥  
विषमा धारणा विप्रा यान्ति वै न शुभां गतिम्  ।  
नेतृहीना यथा नावः पुरुषाणां तु वै द्विजाः  ॥ ब्र्प्_२३९।५५ ॥  
यस् तु तिष्ठति योगाधौ धारणासु यथाविधि  ।  
मरणं जन्मदुःखित्वं सुखित्वं स विशिष्यते  ॥ ब्र्प्_२३९।५६ ॥  
नानाशास्त्रेषु नियतं नानामुनिनिषेवितम्  ।  
परं योगस्य पन्थानं निश्चितं तं द्विजातिषु  ॥ ब्र्प्_२३९।५७ ॥  
परं हि तद् ब्रह्ममयं मुनीन्द्रा  ब्र्प्_२३९।५८अ  
ब्रह्माणम् ईशं वरदं च विष्णुम्  ब्र्प्_२३९।५८ब्  
भवं च धर्मं च महानुभावं  ब्र्प्_२३९।५८च्  
यद् ब्रह्मपुत्रान् सुमहानुभावान्  ब्र्प्_२३९।५८द्  
तमश् च कष्टं सुमहद् रजश् च  ब्र्प्_२३९।५९अ  
सत्त्वं च शुद्धं प्रकृतिं परां च  ब्र्प्_२३९।५९ब्  
सिद्धिं च देवीं वरुणस्य पत्नीं  ब्र्प्_२३९।५९च्  
तेजश् च कृत्स्नं सुमहच् च धैर्यम्  ब्र्प्_२३९।५९द्  
ताराधिपं खे विमलं सुतारं  ब्र्प्_२३९।६०अ  
विश्वांश् च देवान् उरगान् पितॄंश् च  ब्र्प्_२३९।६०ब्  
शैलांश् च कृत्स्नान् उदधींश् च वाचलान्  ब्र्प्_२३९।६०च्  
नदीश् च सर्वाः सनगांश् च नागान्  ब्र्प्_२३९।६०द्  
साध्यांस् तथा यक्षगणान् दिशश् च  ब्र्प्_२३९।६१अ  
गन्धर्वसिद्धान् पुरुषान् स्त्रियश् च  ब्र्प्_२३९।६१ब्  
परस्परं प्राप्य महान् महात्मा  ब्र्प्_२३९।६१च्  
विशेत योगी नचिराद् विमुक्तः  ब्र्प्_२३९।६१द्  
कथा च या विप्रवराः प्रसक्ता  ब्र्प्_२३९।६२अ  
दैवे महावीर्यमतौ शुभेयम्  ब्र्प्_२३९।६२ब्  
योगान् स सर्वान् अनुभूय मर्त्या  ब्र्प्_२३९।६२च्  
नारायणं तं द्रुतम् आप्नुवन्ति  ब्र्प्_२३९।६२द्  
{मुनय ऊचुः: }  
सम्यक् क्रियेयं विप्रेन्द्र वर्णिता शिष्टसम्मता  ।  
योगमार्गो यथान्यायं शिष्यायेह हितैषिणा  ॥ ब्र्प्_२४०।१ ॥  
साङ्ख्ये त्व् इदानीं धर्मस्य विधिं प्रब्रूहि तत्त्वतः  ।  
त्रिषु लोकेषु यज् ज्ञानं सर्वं तद् विदितं हि ते  ॥ ब्र्प्_२४०।२ ॥  
{व्यास उवाच: }  
शृणुध्वं मुनयः सर्वम् आख्यानं विदितात्मनाम्  ।  
विहितं यतिभिर् वृद्धैः कपिलादिभिर् ईश्वरैः  ॥ ब्र्प्_२४०।३ ॥  
यस्मिन् सुविभ्रमाः केचिद् दृश्यन्ते मुनिसत्तमाः  ।  
गुणाश् च यस्मिन् बहवो दोषहानिश् च केवला  ॥ ब्र्प्_२४०।४ ॥  
ज्ञानेन परिसङ्ख्याय सदोषान् विषयान् द्विजाः  ।  
मानुषान् दुर्जयान् कृत्स्नान् पैशाचान् विषयांस् तथा  ॥ ब्र्प्_२४०।५ ॥  
विषयान् औरगाञ् ज्ञात्वा गन्धर्वविषयांस् तथा  ।  
पितॄणां विषयाञ् ज्ञात्वा तिर्यक्त्वं चरतां द्विजाः  ॥ ब्र्प्_२४०।६ ॥  
सुपर्णविषयाञ् ज्ञात्वा मरुतां विषयांस् तथा  ।  
महर्षिविषयांश् चैव राजर्षिविषयांस् तथा  ॥ ब्र्प्_२४०।७ ॥  
आसुरान् विषयाञ् ज्ञात्वा वैश्वदेवांस् तथैव च  ।  
देवर्षिविषयाञ् ज्ञात्वा योगानाम् अपि वै परान्  ॥ ब्र्प्_२४०।८ ॥  
विषयांश् च प्रमाणस्य ब्रह्मणो विषयांस् तथा  ।  
आयुषश् च परं कालं लोकैर् विज्ञाय तत्त्वतः  ॥ ब्र्प्_२४०।९ ॥  
सुखस्य च परं कालं विज्ञाय मुनिसत्तमाः  ।  
प्राप्तकाले च यद् दुःखं पततां विषयैषिणाम्  ॥ ब्र्प्_२४०।१० ॥  
तिर्यक्त्वे पततां विप्रास् तथैव नरकेषु यत्  ।  
स्वर्गस्य च गुणाञ् ज्ञात्वा दोषान् सर्वांश् च भो द्विजाः  ॥ ब्र्प्_२४०।११ ॥  
वेदवादे च ये दोषा गुणा ये चापि वैदिकाः  ।  
ज्ञानयोगे च ये दोषा ज्ञानयोगे च ये गुणाः  ॥ ब्र्प्_२४०।१२ ॥  
साङ्ख्यज्ञाने च ये दोषांस् तथैव च गुणा द्विजाः  ।  
सत्त्वं दशगुणं ज्ञात्वा रजो नवगुणं तथा  ॥ ब्र्प्_२४०।१३ ॥  
तमश् चाष्टगुणं ज्ञात्वा बुद्धिं सप्तगुणां तथा  ।  
षड्गुणं च नभो ज्ञात्वा तमश् च त्रिगुणं महत्  ॥ ब्र्प्_२४०।१४ ॥  
द्विगुणं च रजो ज्ञात्वा सत्त्वं चैकगुणं पुनः  ।  
मार्गं विज्ञाय तत्त्वेन प्रलयप्रेक्षणेन तु  ॥ ब्र्प्_२४०।१५ ॥  
ज्ञानविज्ञानसम्पन्नाः कारणैर् भावितात्मभिः  ।  
प्राप्नुवन्ति शुभं मोक्षं सूक्ष्मा इव नभः परम्  ॥ ब्र्प्_२४०।१६ ॥  
रूपेण दृष्टिं संयुक्तां घ्राणं गन्धगुणेन च  ।  
शब्दग्राह्यं तथा श्रोत्रं जिह्वां रसगुणेन च  ॥ ब्र्प्_२४०।१७ ॥  
त्वचं स्पर्शं तथा शक्यं वायुं चैव तदाश्रितम्  ।  
मोहं तमसि संयुक्तं लोभं मोहेषु संश्रितम्  ॥ ब्र्प्_२४०।१८ ॥  
विष्णुं क्रान्ते बले शक्रं कोष्ठे सक्तं तथानलम्  ।  
अप्सु देवीं समायुक्ताम् आपस् तेजसि संश्रिताः  ॥ ब्र्प्_२४०।१९ ॥  
तेजो वायौ तु संयुक्तं वायुं नभसि चाश्रितम्  ।  
नभो महति संयुक्तं तमो महसि संस्थितम्  ॥ ब्र्प्_२४०।२० ॥  
रजः सत्त्वं तथा सक्तं सत्त्वं सक्तं तथात्मनि  ।  
सक्तम् आत्मानम् ईशे च देवे नारायणे तथा  ॥ ब्र्प्_२४०।२१ ॥  
देवं मोक्षे च संयुक्तं ततो मोक्षं च न क्वचित्  ।  
ज्ञात्वा सत्त्वगुणं देहं वृतं षोडशभिर् गुणैः  ॥ ब्र्प्_२४०।२२ ॥  
स्वभावं भावनां चैव ज्ञात्वा देहसमाश्रिताम्  ।  
मध्यस्थम् इव चात्मानं पापं यस्मिन् न विद्यते  ॥ ब्र्प्_२४०।२३ ॥  
द्वितीयं कर्म वै ज्ञात्वा विप्रेन्द्रा विषयैषिणाम्  ।  
इन्द्रियाणीन्द्रियार्थांश् च सर्वान् आत्मनि संश्रितान्  ॥ ब्र्प्_२४०।२४ ॥  
दुर्लभत्वं च मोक्षस्य विज्ञाय श्रुतिपूर्वकम्  ।  
प्राणापानौ समानं च व्यानोदानौ च तत्त्वतः  ॥ ब्र्प्_२४०।२५ ॥  
आद्यं चैवानिलं ज्ञात्वा प्रभवं चानिलं पुनः  ।  
सप्तधा तांस् तथा शेषान् सप्तधा विधिवत् पुनः  ॥ ब्र्प्_२४०।२६ ॥  
प्रजापतीन् ऋषींश् चैव सर्गांश् च सुबहून् वरान्  ।  
सप्तर्षींश् च बहूञ् ज्ञात्वा राजर्षींश् च परन्तपान्  ॥ ब्र्प्_२४०।२७ ॥  
सुरर्षीन् मरुतश् चान्यान् ब्रह्मर्षीन् सूर्यसन्निभान्  ।  
ऐश्वर्याच् च्यावितान् दृष्ट्वा कालेन महता द्विजाः  ॥ ब्र्प्_२४०।२८ ॥  
महतां भूतसङ्घानां श्रुत्वा नाशं च भो द्विजाः  ।  
गतिं वाचां शुभां ज्ञात्वा अर्चार्हाः पापकर्मणाम्  ॥ ब्र्प्_२४०।२९ ॥  
वैतरण्यां च यद् दुःखं पतितानां यमक्षये  ।  
योनिषु च विचित्रासु सञ्चारान् अशुभांस् तथा  ॥ ब्र्प्_२४०।३० ॥  
जठरे चाशुभे वासं शोणितोदकभाजने  ।  
श्लेष्ममूत्रपुरीषे च तीव्रगन्धसमन्विते  ॥ ब्र्प्_२४०।३१ ॥  
शुक्रशोणितसङ्घाते मज्जास्नायुपरिग्रहे  ।  
शिराशतसमाकीर्णे नवद्वारे पुरे ऽथ वै  ॥ ब्र्प्_२४०।३२ ॥  
विज्ञाय हितम् आत्मानं योगांश् च विविधान् द्विजाः  ।  
तामसानां च जन्तूनां रमणीयानृतात्मनाम्  ॥ ब्र्प्_२४०।३३ ॥  
सात्त्विकानां च जन्तूनां कुत्सितं मुनिसत्तमाः  ।  
गर्हितं महताम् अर्थे साङ्ख्यानां विदितात्मनाम्  ॥ ब्र्प्_२४०।३४ ॥  
उपप्लवांस् तथा घोराञ् शशिनस् तेजसस् तथा  ।  
ताराणां पतनं दृष्ट्वा नक्षत्राणां च पर्ययम्  ॥ ब्र्प्_२४०।३५ ॥  
द्वन्द्वानां विप्रयोगं च विज्ञाय कृपणं द्विजाः  ।  
अन्योन्यभक्षणं दृष्ट्वा भूतानाम् अपि चाशुभम्  ॥ ब्र्प्_२४०।३६ ॥  
बाल्ये मोहं च विज्ञाय पक्षदेहस्य चाशुभम्  ।  
रागं मोहं च सम्प्राप्तं क्वचित् सत्त्वं समाश्रितम्  ॥ ब्र्प्_२४०।३७ ॥  
सहस्रेषु नरः कश्चिन् मोक्षबुद्धिं समाश्रितः  ।  
दुर्लभत्वं च मोक्षस्य विज्ञानं श्रुतिपूर्वकम्  ॥ ब्र्प्_२४०।३८ ॥  
बहुमानम् अलब्धेषु लब्धे मध्यस्थतां पुनः  ।  
विषयाणां च दौरात्म्यं विज्ञाय च पुनर् द्विजाः  ॥ ब्र्प्_२४०।३९ ॥  
गतासूनां च सत्त्वानां देहान् भित्त्वा तथा शुभान्  ।  
वासं कुलेषु जन्तूनां मरणाय धृतात्मनाम्  ॥ ब्र्प्_२४०।४० ॥  
सात्त्विकानां च जन्तूनां दुःखं विज्ञाय भो द्विजाः  ।  
ब्रह्मघ्नानां गतिं ज्ञात्वा पतितानां सुदारुणाम्  ॥ ब्र्प्_२४०।४१ ॥  
सुरापाने च सक्तानां ब्राह्मणानां दुरात्मनाम्  ।  
गुरुदारप्रसक्तानां गतिं विज्ञाय चाशुभाम्  ॥ ब्र्प्_२४०।४२ ॥  
जननीषु च वर्तन्ते येन सम्यग् द्विजोत्तमाः  ।  
सदेवकेषु लोकेषु येन वर्तन्ति मानवाः  ॥ ब्र्प्_२४०।४३ ॥  
तेन ज्ञानेन विज्ञाय गतिं चाशुभकर्मणाम्  ।  
तिर्यग्योनिगतानां च विज्ञाय च गतीः पृथक्  ॥ ब्र्प्_२४०।४४ ॥  
वेदवादांस् तथा चित्रान् ऋतूनां पर्ययांस् तथा  ।  
क्षयं संवत्सराणां च मासानां च क्षयं तथा  ॥ ब्र्प्_२४०।४५ ॥  
पक्षक्षयं तथा दृष्ट्वा दिवसानां च सङ्क्षयम्  ।  
क्षयं वृद्धिं च चन्द्रस्य दृष्ट्वा प्रत्यक्षतस् तथा  ॥ ब्र्प्_२४०।४६ ॥  
वृद्धिं दृष्ट्वा समुद्राणां क्षयं तेषां तथा पुनः  ।  
क्षयं धनानां दृष्ट्वा च पुनर् वृद्धिं तथैव च  ॥ ब्र्प्_२४०।४७ ॥  
संयोगानां तथा दृष्ट्वा युगानां च विशेषतः  ।  
देहवैक्लव्यतां चैव सम्यग् विज्ञाय तत्त्वतः  ॥ ब्र्प्_२४०।४८ ॥  
आत्मदोषांश् च विज्ञाय सर्वान् आत्मनि संस्थितान्  ।  
स्वदेहाद् उत्थितान् गन्धांस् तथा विज्ञाय चाशुभान्  ॥ ब्र्प्_२४०।४९ ॥  
{मुनय ऊचुः: }  
कान् उत्पातभवान् दोषान् पश्यसि ब्रह्मवित्तम  ।  
एतं नः संशयं कृत्स्नं वक्तुम् अर्हस्य् अशेषतः  ॥ ब्र्प्_२४०।५० ॥  
{व्यास उवाच: }  
पञ्च दोषान् द्विजा देहे प्रवदन्ति मनीषिणः  ।  
मार्गज्ञाः कापिलाः साङ्ख्याः शृणुध्वं मुनिसत्तमाः  ॥ ब्र्प्_२४०।५१ ॥  
कामक्रोधौ भयं निद्रा पञ्चमः श्वास उच्यते  ।  
एते दोषाः शरीरेषु दृश्यन्ते सर्वदेहिनाम्  ॥ ब्र्प्_२४०।५२ ॥  
छिन्दन्ति क्षमया क्रोधं कामं सङ्कल्पवर्जनात्  ।  
सत्त्वसंसेवनान् निद्राम् अप्रमादाद् भयं तथा  ॥ ब्र्प्_२४०।५३ ॥  
छिन्दन्ति पञ्चमं श्वासम् अल्पाहारतया द्विजाः  ।  
गुणान् गुणशतैर् ज्ञात्वा दोषान् दोषशतैर् अपि  ॥ ब्र्प्_२४०।५४ ॥  
हेतून् हेतुशतैश् चित्रैश् चित्रान् विज्ञाय तत्त्वतः  ।  
अपां फेनोपमं लोकं विष्णोर् मायाशतैः कृतम्  ॥ ब्र्प्_२४०।५५ ॥  
चित्रभित्तिप्रतीकाशं नलसारम् अनर्थकम्  ।  
तमःसम्भ्रमितं दृष्ट्वा वर्षबुद्बुदसन्निभम्  ॥ ब्र्प्_२४०।५६ ॥  
नाशप्रायं सुखाधानं नाशोत्तरमहाभयम्  ।  
रजस् तमसि सम्मग्नं पङ्के द्विपम् इवावशम्  ॥ ब्र्प्_२४०।५७ ॥  
साङ्ख्या विप्रा महाप्राज्ञास् त्यक्त्वा स्नेहं प्रजाकृतम्  ।  
ज्ञानज्ञेयेन साङ्ख्येन व्यापिना महता द्विजाः  ॥ ब्र्प्_२४०।५८ ॥  
राजसान् अशुभान् गन्धांस् तामसांश् च तथाविधान्  ।  
पुण्यांश् च सात्त्विकान् गन्धान् स्पर्शजान् देहसंश्रितान्  ॥ ब्र्प्_२४०।५९ ॥  
छित्त्वात्मज्ञानशस्त्रेण तपोदण्डेन सत्तमाः  ।  
ततो दुःखादिकं घोरं चिन्ताशोकमहाह्रदम्  ॥ ब्र्प्_२४०।६० ॥  
व्याधिमृत्युमहाघोरं महाभयमहोरगम्  ।  
तमःकूर्मं रजोमीनं प्रज्ञया सन्तरन्त्य् उत  ॥ ब्र्प्_२४०।६१ ॥  
स्नेहपङ्कं जरादुर्गं स्पर्शद्वीपं द्विजोत्तमाः  ।  
कर्मागाधं सत्यतीरं स्थितं व्रतमनीषिणः  ॥ ब्र्प्_२४०।६२ ॥  
हर्षसङ्घमहावेगं नानारससमाकुलम्  ।  
नानाप्रीतिमहारत्नं दुःखज्वरसमीरितम्  ॥ ब्र्प्_२४०।६३ ॥  
शोकतृष्णामहावर्तं तीक्ष्णव्याधिमहारुजम्  ।  
अस्थिसङ्घातसङ्घट्टं श्लेष्मयोगं द्विजोत्तमाः  ॥ ब्र्प्_२४०।६४ ॥  
दानमुक्ताकरं घोरं शोणितोद्गारविद्रुमम्  ।  
हसितोत्क्रुष्टनिर्घोषं नानाज्ञानसुदुष्करम्  ॥ ब्र्प्_२४०।६५ ॥  
रोदनाश्रुमलक्षारं सङ्गयोगपरायणम्  ।  
प्रलब्ध्वा जन्मलोको यं पुत्रबान्धवपत्तनम्  ॥ ब्र्प्_२४०।६६ ॥  
अहिंसासत्यमर्यादं प्राणयोगमयोर्मिलम्  ।  
वृन्दानुगामिनं क्षीरं सर्वभूतपयोदधिम्  ॥ ब्र्प्_२४०।६७ ॥  
मोक्षदुर्लभविषयं वाडवासुखसागरम्  ।  
तरन्ति यतयः सिद्धा ज्ञानयोगेन चानघाः  ॥ ब्र्प्_२४०।६८ ॥  
तीर्त्वा च दुस्तरं जन्म विशन्ति विमलं नभः  ।  
ततस् तान् सुकृतीञ् ज्ञात्वा सूर्यो वहति रश्मिभिः  ॥ ब्र्प्_२४०।६९ ॥  
पद्मतन्तुवद् आविश्य प्रवहन् विषयान् द्विजाः  ।  
तत्र तान् प्रवहो वायुः प्रतिगृह्णाति चानघाः  ॥ ब्र्प्_२४०।७० ॥  
वीतरागान् यतीन् सिद्धान् वीर्ययुक्तांस् तपोधनान्  ।  
सूक्ष्मः शीतः सुगन्धश् च सुखस्पर्शश् च भो द्विजाः  ॥ ब्र्प्_२४०।७१ ॥  
सप्तानां मरुतां श्रेष्ठो लोकान् गच्छति यः शुभान्  ।  
स तान् वहति विप्रेन्द्रा नभसः परमां गतिम्  ॥ ब्र्प्_२४०।७२ ॥  
नभो वहति लोकेशान् रजसः परमां गतिम्  ।  
रजो वहति विप्रेन्द्राः सत्त्वस्य परमां गतिम्  ॥ ब्र्प्_२४०।७३ ॥  
सत्त्वं वहति शुद्धात्मा परं नारायणं प्रभुम्  ।  
प्रभुर् वहति शुद्धात्मा परमात्मानम् आत्मना  ॥ ब्र्प्_२४०।७४ ॥  
परमात्मानम् आसाद्य तद्भूता यतयो ऽमलाः  ।  
अमृतत्वाय कल्पन्ते न निवर्तन्ति च द्विजाः  ॥ ब्र्प्_२४०।७५ ॥  
परमा सा गतिर् विप्रा निर्द्वन्द्वानां महात्मनाम्  ।  
सत्यार्जवरतानां वै सर्वभूतदयावताम्  ॥ ब्र्प्_२४०।७६ ॥  
{मुनय ऊचुः: }  
स्थानम् उत्तमम् आसाद्य भगवन्तं स्थिरव्रताः  ।  
आजन्ममरणं वा ते रमन्ते तत्र वा न वा  ॥ ब्र्प्_२४०।७७ ॥  
यद् अत्र तथ्यं तत्त्वं नो यथावद् वक्तुम् अर्हसि  ।  
त्वदृते मानवं नान्यं प्रष्टुम् अर्हाम सत्तम  ॥ ब्र्प्_२४०।७८ ॥  
मोक्षदोषो महान् एष प्राप्य सिद्धिं गतान् ऋषीन्  ।  
यदि तत्रैव विज्ञाने वर्तन्ते यतयः परे  ॥ ब्र्प्_२४०।७९ ॥  
प्रवृत्तिलक्षणं धर्मं पश्याम परमं द्विज  ।  
मग्नस्य हि परे ज्ञाने किन्तु दुःखान्तरं भवेत्  ॥ ब्र्प्_२४०।८० ॥  
{व्यास उवाच: }  
यथान्यायं मुनिश्रेष्ठाः प्रश्नः पृष्टश् च सङ्कटः  ।  
बुधानाम् अपि सम्मोहः प्रश्ने ऽस्मिन् मुनिसत्तमाः  ॥ ब्र्प्_२४०।८१ ॥  
अत्रापि तत्त्वं परमं शृणुध्वं वचनं मम  ।  
बुद्धिश् च परमा यत्र कपिलानां महात्मनाम्  ॥ ब्र्प्_२४०।८२ ॥  
इन्द्रियाण्य् अपि बुध्यन्ते स्वदेहं देहिनां द्विजाः  ।  
करणान्य् आत्मनस् तानि सूक्ष्मं पश्यन्ति तैस् तु सः  ॥ ब्र्प्_२४०।८३ ॥  
आत्मना विप्रहीणानि काष्ठकुड्यसमानि तु  ।  
विनश्यन्ति न सन्देहो वेला इव महार्णवे  ॥ ब्र्प्_२४०।८४ ॥  
इन्द्रियैः सह सुप्तस्य देहिनो द्विजसत्तमाः  ।  
सूक्ष्मश् चरति सर्वत्र नभसीव समीरणः  ॥ ब्र्प्_२४०।८५ ॥  
स पश्यति यथान्यायं स्मृत्वा स्पृशति चानघाः  ।  
बुध्यमानो यथापूर्वम् अखिलेनेह भो द्विजाः  ॥ ब्र्प्_२४०।८६ ॥  
इन्द्रियाणि ह सर्वाणि स्वे स्वे स्थाने यथाविधि  ।  
अनीशत्वात् प्रलीयन्ते सर्पा विषहता इव  ॥ ब्र्प्_२४०।८७ ॥  
इन्द्रियाणां तु सर्वेषां स्वस्थानेष्व् एव सर्वशः  ।  
आक्रम्य गतयः सूक्ष्मा वरत्य् आत्मा न संशयः  ॥ ब्र्प्_२४०।८८ ॥  
सत्त्वस्य च गुणान् कृत्स्नान् रजसश् च गुणान् पुनः  ।  
गुणांश् च तमसः सर्वान् गुणान् बुद्धेश् च सत्तमाः  ॥ ब्र्प्_२४०।८९ ॥  
गुणांश् च मनसश् चापि नभसश् च गुणांस् तथा  ।  
गुणान् वायोश् च सर्वज्ञाः स्नेहजांश् च गुणान् पुनः  ॥ ब्र्प्_२४०।९० ॥  
अपां गुणास् तथा विप्राः पार्थिवांश् च गुणान् अपि  ।  
सर्वान् एव गुणैर् व्याप्य क्षेत्रज्ञेषु द्विजोत्तमाः  ॥ ब्र्प्_२४०।९१ ॥  
आत्मा चरति क्षेत्रज्ञः कर्मणा च शुभाशुभे  ।  
शिष्या इव महात्मानम् इन्द्रियाणि च तं द्विजाः  ॥ ब्र्प्_२४०।९२ ॥  
प्रकृतिं चाप्य् अतिक्रम्य शुद्धं सूक्ष्मं परात् परम्  ।  
नारायणं महात्मानं निर्विकारं परात् परम्  ॥ ब्र्प्_२४०।९३ ॥  
विमुक्तं सर्वपापेभ्यः प्रविष्टं च ह्य् अनामयम्  ।  
परमात्मानम् अगुणं निर्वृतं तं च सत्तमाः  ॥ ब्र्प्_२४०।९४ ॥  
श्रेष्ठं तत्र मनो विप्रा इन्द्रियाणि च भो द्विजाः  ।  
आगच्छन्ति यथाकालं गुरोः सन्देशकारिणः  ॥ ब्र्प्_२४०।९५ ॥  
शक्यं वाल्पेन कालेन शान्तिं प्राप्तुं गुणांस् तथा  ।  
एवम् उक्तेन विप्रेन्द्राः साङ्ख्ययोगेन मोक्षिणीम्  ॥ ब्र्प्_२४०।९६ ॥  
साङ्ख्या विप्रा महाप्राज्ञा गच्छन्ति परमां गतिम्  ।  
ज्ञानेनानेन विप्रेन्द्रास् तुल्यं ज्ञानं न विद्यते  ॥ ब्र्प्_२४०।९७ ॥  
अत्र वः संशयो मा भूज् ज्ञानं साङ्ख्यं परं मतम्  ।  
अक्षरं ध्रुवम् एवोक्तं पूर्वं ब्रह्म सनातनम्  ॥ ब्र्प्_२४०।९८ ॥  
अनादिमध्यनिधनं निर्द्वन्द्वं कर्तृ शाश्वतम्  ।  
कूटस्थं चैव नित्यं च यद् वदन्ति शमात्मकाः  ॥ ब्र्प्_२४०।९९ ॥  
यतः सर्वाः प्रवर्तन्ते सर्गप्रलयविक्रियाः  ।  
एवं शंसन्ति शास्त्रेषु प्रवक्तारो महर्षयः  ॥ ब्र्प्_२४०।१०० ॥  
सर्वे विप्राश् च वेदाश् च तथा सामविदो जनाः  ।  
ब्रह्मण्यं परमं देवम् अनन्तं परमाच्युतम्  ॥ ब्र्प्_२४०।१०१ ॥  
प्रार्थयन्तश् च तं विप्रा वदन्ति गुणबुद्धयः  ।  
सम्यग् उक्तास् तथा योगाः साङ्ख्याश् चामितदर्शनाः  ॥ ब्र्प्_२४०।१०२ ॥  
अमूर्तिस् तस्य विप्रेन्द्राः साङ्ख्यं मूर्तिर् इति श्रुतिः  ।  
अभिज्ञानानि तस्याहुर् महान्ति मुनिसत्तमाः  ॥ ब्र्प्_२४०।१०३ ॥  
द्विविधानि हि भूतानि पृथिव्यां द्विजसत्तमाः  ।  
अगम्यगम्यसञ्ज्ञानि गम्यं तत्र विशिष्यते  ॥ ब्र्प्_२४०।१०४ ॥  
ज्ञानं महद् वै महतश् च विप्रा  ब्र्प्_२४०।१०५अ  
वेदेषु साङ्ख्येषु तथैव योगे  ब्र्प्_२४०।१०५ब्  
यच् चापि दृष्टं विधिवत् पुराणे  ब्र्प्_२४०।१०५च्  
साङ्ख्यागतं तन् निखिलं मुनीन्द्राः  ब्र्प्_२४०।१०५द्  
यच् चेतिहासेषु महत्सु दृष्टं  ब्र्प्_२४०।१०६अ  
यथार्थशास्त्रेषु विशिष्टदृष्टम्  ब्र्प्_२४०।१०६ब्  
ज्ञानं च लोके यद् इहास्ति किञ्चित्  ब्र्प्_२४०।१०६च्  
साङ्ख्यागतं तच् च महामुनीन्द्राः  ब्र्प्_२४०।१०६द्  
समस्तदृष्टं परमं बलं च  ब्र्प्_२४०।१०७अ  
ज्ञानं च मोक्षश् च यथावद् उक्तम्  ब्र्प्_२४०।१०७ब्  
तपांसि सूक्ष्माणि च यानि चैव  ब्र्प्_२४०।१०७च्  
साङ्ख्ये यथावद् विहितानि विप्राः  ब्र्प्_२४०।१०७द्  
विपर्ययं तस्य हितं सदैव  ब्र्प्_२४०।१०८अ  
गच्छन्ति साङ्ख्याः सततं सुखेन  ब्र्प्_२४०।१०८ब्  
तांश् चापि सन्धार्य ततः कृतार्थाः  ब्र्प्_२४०।१०८च्  
पतन्ति विप्रायतनेषु भूयः  ब्र्प्_२४०।१०८द्  
हित्वा च देहं प्रविशन्ति मोक्षं  ब्र्प्_२४०।१०९अ  
दिवौकसश् चापि च योगसाङ्ख्याः  ब्र्प्_२४०।१०९ब्  
अतो ऽधिकं ते ऽभिरता महार्हे  ब्र्प्_२४०।१०९च्  
साङ्ख्ये द्विजा भो इह शिष्टजुष्टे  ब्र्प्_२४०।१०९द्  
तेषां तु तिर्यग्गमनं हि दृष्टं  ब्र्प्_२४०।११०अ  
नाधो गतिः पापकृतां निवासः  ब्र्प्_२४०।११०ब्  
न वा प्रधाना अपि ते द्विजातयो  ब्र्प्_२४०।११०च्  
ये ज्ञानम् एतन् मुनयो न सक्ताः  ब्र्प्_२४०।११०द्  
साङ्ख्यं विशालं परमं पुराणं  ब्र्प्_२४०।१११अ  
महार्णवं विमलम् उदारकान्तम्  ब्र्प्_२४०।१११ब्  
कृत्स्नं हि साङ्ख्या मुनयो महात्म  ब्र्प्_२४०।१११च्  
नारायणे धारयताप्रमेयम्  ब्र्प्_२४०।१११द्  
एतन् मयोक्तं परमं हि तत्त्वं  ब्र्प्_२४०।११२अ  
नारायणाद् विश्वम् इदं पुराणम्  ब्र्प्_२४०।११२ब्  
स सर्गकाले च करोति सर्गं  ब्र्प्_२४०।११२च्  
संहारकाले च हरेत भूयः  ब्र्प्_२४०।११२द्  
{मुनय ऊचुः: }  
किं तद् अक्षरम् इत्य् उक्तं यस्मान् नावर्तते पुनः  ।  
किंस्वित् तत् क्षरम् इत्य् उक्तं यस्माद् आवर्तते पुनः  ॥ ब्र्प्_२४१।१ ॥  
अक्षराक्षरयोर् व्यक्तिं पृच्छामस् त्वां महामुने  ।  
उपलब्धुं मुनिश्रेष्ठ तत्त्वेन मुनिपुङ्गव  ॥ ब्र्प्_२४१।२ ॥  
त्वं हि ज्ञानविदां श्रेष्ठः प्रोच्यसे वेदपारगैः  ।  
ऋषिभिश् च महाभागैर् यतिभिश् च महात्मभिः  ॥ ब्र्प्_२४१।३ ॥  
तद् एतच् छ्रोतुम् इच्छामस् त्वत्तः सर्वं महामते  ।  
न तृप्तिम् अधिगच्छामः शृण्वन्तो ऽमृतम् उत्तमम्  ॥ ब्र्प्_२४१।४ ॥  
{व्यास उवाच: }  
अत्र वो वर्णयिष्यामि इतिहासं पुरातनम्  ।  
वसिष्ठस्य च संवादं करालजनकस्य च  ॥ ब्र्प्_२४१।५ ॥  
वसिष्ठं श्रेष्ठम् आसीनम् ऋषीणां भास्करद्युतिम्  ।  
पप्रच्छ जनको राजा ज्ञानं नैःश्रेयसं परम्  ॥ ब्र्प्_२४१।६ ॥  
परमात्मनि कुशलम् अध्यात्मगतिनिश्चयम्  ।  
मैत्रावरुणिम् आसीनम् अभिवाद्य कृताञ्जलिः  ॥ ब्र्प्_२४१।७ ॥  
स्वच्छन्दं सुकृतं चैव मधुरं चाप्य् अनुल्बणम्  ।  
पप्रच्छर्षिवरं राजा करालजनकः पुरा  ॥ ब्र्प्_२४१।८ ॥  
{करालजनक उवाच: }  
भगवञ् श्रोतुम् इच्छामि परं ब्रह्म सनातनम्  ।  
यस्मिन् न पुनरावृत्तिं प्राप्नुवन्ति मनीषिणः  ॥ ब्र्प्_२४१।९ ॥  
यच् च तत् क्षरम् इत्य् उक्तं यत्रेदं क्षरते जगत्  ।  
यच् चाक्षरम् इति प्रोक्तं शिवं क्षेमम् अनामयम्  ॥ ब्र्प्_२४१।१० ॥  
{वसिष्ठ उवाच: }  
श्रूयतां पृथिवीपाल क्षरतीदं यथा जगत्  ।  
यत्र क्षरति पूर्वेण यावत्कालेन चाप्य् अथ  ॥ ब्र्प्_२४१।११ ॥  
युगं द्वादशसाहस्र्यं कल्पं विद्धि चतुर्युगम्  ।  
दशकल्पशतावर्तम् अहस् तद् ब्राह्मम् उच्यते  ॥ ब्र्प्_२४१।१२ ॥  
रात्रिश् चैतावती राजन् यस्यान्ते प्रतिबुध्यते  ।  
सृजत्य् अनन्तकर्माणि महान्तं भूतम् अग्रजम्  ॥ ब्र्प्_२४१।१३ ॥  
मूर्तिमन्तम् अमूर्तात्मा विश्वं शम्भुः स्वयम्भुवः  ।  
यत्रोत्पत्तिं प्रवक्ष्यामि मूलतो नृपसत्तम  ॥ ब्र्प्_२४१।१४ ॥  
अणिमा लघिमा प्राप्तिर् ईशानं ज्योतिर् अव्ययम्  ।  
सर्वतःपाणिपादान्तं सर्वतोक्षिशिरोमुखम्  ॥ ब्र्प्_२४१।१५ ॥  
सर्वतःश्रुतिमल् लोके सर्वम् आवृत्य तिष्ठति  ।  
हिरण्यगर्भो भगवान् एष बुद्धिर् इति स्मृतिः  ॥ ब्र्प्_२४१।१६ ॥  
महान् इति च योगेषु विरिञ्चिर् इति चाप्य् अथ  ।  
साङ्ख्ये च पठ्यते शास्त्रे नामभिर् बहुधात्मकः  ॥ ब्र्प्_२४१।१७ ॥  
विचित्ररूपो विश्वात्मा एकाक्षर इति स्मृतः  ।  
धृतम् एकात्मकं येन कृत्स्नं त्रैलोक्यम् आत्मना  ॥ ब्र्प्_२४१।१८ ॥  
तथैव बहुरूपत्वाद् विश्वरूप इति श्रुतः  ।  
एष वै विक्रियापन्नः सृजत्य् आत्मानम् आत्मना  ॥ ब्र्प्_२४१।१९ ॥  
प्रधानं तस्य संयोगाद् उत्पन्नं सुमहत् पुरम्  ।  
अहङ्कारं महातेजाः प्रजापतिनमस्कृतम्  ॥ ब्र्प्_२४१।२० ॥  
अव्यक्ताद् व्यक्तिम् आपन्नं विद्यासर्गं वदन्ति तम्  ।  
महान्तं चाप्य् अहङ्कारम् अविद्यासर्ग एव च  ॥ ब्र्प्_२४१।२१ ॥  
अचरश् च चरश् चैव समुत्पन्नौ तथैकतः  ।  
विद्याविद्येति विख्याते श्रुतिशास्त्रानुचिन्तकैः  ॥ ब्र्प्_२४१।२२ ॥  
भूतसर्गम् अहङ्कारात् तृतीयं विद्धि पार्थिव  ।  
अहङ्कारेषु नृपते चतुर्थं विद्धि वैकृतम्  ॥ ब्र्प्_२४१।२३ ॥  
वायुर् ज्योतिर् अथाकाशम् आपो ऽथ पृथिवी तथा  ।  
शब्दस्पर्शौ च रूपं च रसो गन्धस् तथैव च  ॥ ब्र्प्_२४१।२४ ॥  
एवं युगपद् उत्पन्नं दशवर्गम् असंशयम्  ।  
पञ्चमं विद्धि राजेन्द्र भौतिकं सर्गम् अर्थकृत्  ॥ ब्र्प्_२४१।२५ ॥  
श्रोत्रं त्वक् चक्षुषी जिह्वा घ्राणम् एव च पञ्चमम्  ।  
वाग् हस्तौ चैव पादौ च पायुर् मेढ्रं तथैव च  ॥ ब्र्प्_२४१।२६ ॥  
बुद्धीन्द्रियाणि चैतानि तथा कर्मेन्द्रियाणि च  ।  
सम्भूतानीह युगपन् मनसा सह पार्थिव  ॥ ब्र्प्_२४१।२७ ॥  
एषा तत्त्वचतुर्विंशा सर्वाकृतिः प्रवर्तते  ।  
यां ज्ञात्वा नाभिशोचन्ति ब्राह्मणास् तत्त्वदर्शिनः  ॥ ब्र्प्_२४१।२८ ॥  
एवम् एतत् समुत्पन्नं त्रैलोक्यम् इदम् उत्तमम्  ।  
वेदितव्यं नरश्रेष्ठ सदैव नरकार्णवे  ॥ ब्र्प्_२४१।२९ ॥  
सयक्षभूतगन्धर्वे सकिन्नरमहोरगे  ।  
सचारणपिशाचे वै सदेवर्षिनिशाचरे  ॥ ब्र्प्_२४१।३० ॥  
सदंशकीटमशके सपूतिकृमिमूषके  ।  
शुनि श्वपाके चैणेये सचाण्डाले सपुल्कसे  ॥ ब्र्प्_२४१।३१ ॥  
हस्त्यश्वखरशार्दूले सवृके गवि चैव ह  ।  
या च मूर्तिश् च यत् किञ्चित् सर्वत्रैतन् निदर्शनम्  ॥ ब्र्प्_२४१।३२ ॥  
जले भुवि तथाकाशे नान्यत्रेति विनिश्चयः  ।  
स्थानं देहवताम् आसीद् इत्य् एवम् अनुशुश्रुम  ॥ ब्र्प्_२४१।३३ ॥  
कृत्स्नम् एतावतस् तात क्षरते व्यक्तसञ्ज्ञकः  ।  
अहन्य् अहनि भूतात्मा यच् चाक्षर इति स्मृतम्  ॥ ब्र्प्_२४१।३४ ॥  
ततस् तत् क्षरम् इत्य् उक्तं क्षरतीदं यथा जगत्  ।  
जगन् मोहात्मकं चाहुर् अव्यक्ताद् व्यक्तसञ्ज्ञकम्  ॥ ब्र्प्_२४१।३५ ॥  
महांश् चैवाक्षरो नित्यम् एतत् क्षरविवर्जनम्  ।  
कथितं ते महाराज यस्मान् नावर्तते पुनः  ॥ ब्र्प्_२४१।३६ ॥  
पञ्चविंशतिको ऽमूर्तः स नित्यस् तत्त्वसञ्ज्ञकः  ।  
सत्त्वसंश्रयणात् तत्त्वं सत्त्वम् आहुर् मनीषिणः  ॥ ब्र्प्_२४१।३७ ॥  
यद् अमूर्तिः सृजद् व्यक्तं तन् मूर्तिम् अधितिष्ठति  ।  
चतुर्विंशतिमो व्यक्तो ह्य् अमूर्तिः पञ्चविंशकः  ॥ ब्र्प्_२४१।३८ ॥  
स एव हृदि सर्वासु मूर्तिष्व् आतिष्ठतात्मवान्  ।  
चेतयंश् चेतनो नित्यं सर्वमूर्तिर् अमूर्तिमान्  ॥ ब्र्प्_२४१।३९ ॥  
सर्गप्रलयधर्मेण स सर्गप्रलयात्मकः  ।  
गोचरे वर्तते नित्यं निर्गुणो गुणसञ्ज्ञितः  ॥ ब्र्प्_२४१।४० ॥  
एवम् एष महात्मा च सर्गप्रलयकोटिशः  ।  
विकुर्वाणः प्रकृतिमान् नाभिमन्येत बुद्धिमान्  ॥ ब्र्प्_२४१।४१ ॥  
तमःसत्त्वरजोयुक्तस् तासु तास्व् इह योनिषु  ।  
लीयते प्रतिबुद्धत्वाद् अबुद्धजनसेवनात्  ॥ ब्र्प्_२४१।४२ ॥  
सहवासनिवासत्वाद् बालो ऽहम् इति मन्यते  ।  
यो ऽहं न सो ऽहम् इत्य् उक्तो गुणान् एवानुवर्तते  ॥ ब्र्प्_२४१।४३ ॥  
तमसा तामसान् भावान् विविधान् प्रतिपद्यते  ।  
रजसा राजसांश् चैव सात्त्विकान् सत्त्वसंश्रयात्  ॥ ब्र्प्_२४१।४४ ॥  
शुक्ललोहितकृष्णानि रूपाण्य् एतानि त्रीणि तु  ।  
सर्वाण्य् एतानि रूपाणि जानीहि प्राकृतानि तु  ॥ ब्र्प्_२४१।४५ ॥  
तामसा निरयं यान्ति राजसा मानुषान् अथ  ।  
सात्त्विका देवलोकाय गच्छन्ति सुखभागिनः  ॥ ब्र्प्_२४१।४६ ॥  
निष्केवलेन पापेन तिर्यग्योनिम् अवाप्नुयात्  ।  
पुण्यपापेषु मानुष्यं पुण्यमात्रेण देवताः  ॥ ब्र्प्_२४१।४७ ॥  
एवम् अव्यक्तविषयं मोक्षम् आहुर् मनीषिणः  ।  
पञ्चविंशतिमो यो ऽयं ज्ञानाद् एव प्रवर्तते  ॥ ब्र्प्_२४१।४८ ॥  
{वसिष्ठ उवाच: }  
एवम् अप्रतिबुद्धत्वाद् अबुद्धम् अनुवर्तते  ।  
देहाद् देहसहस्राणि तथा च न स भिद्यते  ॥ ब्र्प्_२४२।१ ॥  
तिर्यग्योनिसहस्रेषु कदाचिद् देवतास्व् अपि  ।  
उत्पद्यति तपोयोगाद् गुणैः सह गुणक्षयात्  ॥ ब्र्प्_२४२।२ ॥  
मनुष्यत्वाद् दिवं याति देवो मानुष्यम् एति च  ।  
मानुष्यान् निरयस्थानम् आलयं प्रतिपद्यते  ॥ ब्र्प्_२४२।३ ॥  
कोषकारो यथात्मानं कीटः समभिरुन्धति  ।  
सूत्रतन्तुगुणैर् नित्यं तथायम् अगुणो गुणैः  ॥ ब्र्प्_२४२।४ ॥  
द्वन्द्वम् एति च निर्द्वन्द्वस् तासु तास्व् इह योनिषु  ।  
शीर्षरोगे ऽक्षिरोगे च दन्तशूले गलग्रहे  ॥ ब्र्प्_२४२।५ ॥  
जलोदरे ऽतिसारे च गण्डमालाविचर्चिके  ।  
श्वित्रकुष्ठे ऽग्निदग्धे च सिध्मापस्मारयोर् अपि  ॥ ब्र्प्_२४२।६ ॥  
यानि चान्यानि द्वन्द्वानि प्राकृतानि शरीरिणाम्  ।  
उत्पद्यन्ते विचित्राणि तान्य् एवात्माभिमन्यते  ॥ ब्र्प्_२४२।७ ॥  
अभिमानातिमानानां तथैव सुकृतान्य् अपि  ।  
एकवासाश् चतुर्वासाः शायी नित्यम् अधस् तथा  ॥ ब्र्प्_२४२।८ ॥  
मण्डूकशायी च तथा वीरासनगतस् तथा  ।  
वीरम् आसनम् आकाशे तथा शयनम् एव च  ॥ ब्र्प्_२४२।९ ॥  
इष्टकाप्रस्तरे चैव चक्रकप्रस्तरे तथा  ।  
भस्मप्रस्तरशायी च भूमिशय्यानुलेपनः  ॥ ब्र्प्_२४२।१० ॥  
वीरस्थानाम्बुपाके च शयनं फलकेषु च  ।  
विविधासु च शय्यासु फलगृह्यान्वितासु च  ॥ ब्र्प्_२४२।११ ॥  
उद्याने खललग्ने तु क्षौमकृष्णाजिनान्वितः  ।  
मणिवालपरीधानो व्याघ्रचर्मपरिच्छदः  ॥ ब्र्प्_२४२।१२ ॥  
सिंहचर्मपरीधानः पट्टवासास् तथैव च  ।  
फलकं परिधानश् च तथा कटकवस्त्रधृक्  ॥ ब्र्प्_२४२।१३ ॥  
कटैकवसनश् चैव चीरवासास् तथैव च  ।  
वस्त्राणि चान्यानि बहून्य् अभिमत्य च बुद्धिमान्  ॥ ब्र्प्_२४२।१४ ॥  
भोजनानि विचित्राणि रत्नानि विविधानि च  ।  
एकरात्रान्तराशित्वम् एककालिकभोजनम्  ॥ ब्र्प्_२४२।१५ ॥  
चतुर्थाष्टमकालं च षष्ठकालिकम् एव च  ।  
षड्रात्रभोजनश् चैव तथा चाष्टाहभोजनः  ॥ ब्र्प्_२४२।१६ ॥  
मासोपवासी मूलाशी फलाहारस् तथैव च  ।  
वायुभक्षश् च पिण्याक- दधिगोमयभोजनः  ॥ ब्र्प्_२४२।१७ ॥  
गोमूत्रभोजनश् चैव काशपुष्पाशनस् तथा  ।  
शैवालभोजनश् चैव तथा चान्येन वर्तयन्  ॥ ब्र्प्_२४२।१८ ॥  
वर्तयञ् शीर्णपर्णैश् च प्रकीर्णफलभोजनः  ।  
विविधानि च कृच्छ्राणि सेवते सिद्धिकाङ्क्षया  ॥ ब्र्प्_२४२।१९ ॥  
चान्द्रायणानि विधिवल् लिङ्गानि विविधानि च  ।  
चातुराश्रम्ययुक्तानि धर्माधर्माश्रयाण्य् अपि  ॥ ब्र्प्_२४२।२० ॥  
उपाश्रयान् अप्य् अपरान् पाखण्डान् विविधान् अपि  ।  
विविक्ताश् च शिलाछायास् तथा प्रस्रवणानि च  ॥ ब्र्प्_२४२।२१ ॥  
पुलिनानि विविक्तानि विविधानि वनानि च  ।  
काननेषु विविक्ताश् च शैलानां महतीर् गुहाः  ॥ ब्र्प्_२४२।२२ ॥  
नियमान् विविधांश् चापि विविधानि तपांसि च  ।  
यज्ञांश् च विविधाकारान् विद्याश् च विविधास् तथा  ॥ ब्र्प्_२४२।२३ ॥  
वणिक्पथं द्विजक्षत्र- वैश्यशूद्रांस् तथैव च  ।  
दानं च विविधाकारं दीनान्धकृपणादिषु  ॥ ब्र्प्_२४२।२४ ॥  
अभिमन्येत सन्धातुं तथैव विविधान् गुणान्  ।  
सत्त्वं रजस् तमश् चैव धर्मार्थौ काम एव च  ॥ ब्र्प्_२४२।२५ ॥  
प्रकृत्यात्मानम् एवात्मा एवं प्रविभजत्य् उत  ।  
स्वाहाकारवषट्कारौ स्वधाकारनमस्क्रिये  ॥ ब्र्प्_२४२।२६ ॥  
यजनाध्ययने दानं तथैवाहुः प्रतिग्रहम्  ।  
याजनाध्यापने चैव तथान्यद् अपि किञ्चन  ॥ ब्र्प्_२४२।२७ ॥  
जन्ममृत्युविधानेन तथा विशसनेन च  ।  
शुभाशुभभयं सर्वम् एतद् आहुः सनातनम्  ॥ ब्र्प्_२४२।२८ ॥  
प्रकृतिः कुरुते देवी भयं प्रलयम् एव च  ।  
दिवसान्ते गुणान् एतान् अतीत्यैको ऽवतिष्ठते  ॥ ब्र्प्_२४२।२९ ॥  
रश्मिजालम् इवादित्यस् तत्कालं सन्नियच्छति  ।  
एवम् एवैष तत् सर्वं क्रीडार्थम् अभिमन्यते  ॥ ब्र्प्_२४२।३० ॥  
आत्मरूपगुणान् एतान् विविधान् हृदयप्रियान्  ।  
एवम् एतां प्रकुर्वाणः सर्गप्रलयधर्मिणीम्  ॥ ब्र्प्_२४२।३१ ॥  
क्रियां क्रियापथे रक्तस् त्रिगुणस् त्रिगुणाधिपः  ।  
क्रियाक्रियापथोपेतस् तथा तद् इति मन्यते  ॥ ब्र्प्_२४२।३२ ॥  
प्रकृत्या सर्वम् एवेदं जगद् अन्धीकृतं विभो  ।  
रजसा तमसा चैव व्याप्तं सर्वम् अनेकधा  ॥ ब्र्प्_२४२।३३ ॥  
एवं द्वन्द्वान्य् अतीतानि मम वर्तन्ति नित्यशः  ।  
मत्त एतानि जायन्ते प्रलये यान्ति माम् अपि  ॥ ब्र्प्_२४२।३४ ॥  
निस्तर्तव्याण्य् अथैतानि सर्वाणीति नराधिप  ।  
मन्यते पक्षबुद्धित्वात् तथैव सुकृतान्य् अपि  ॥ ब्र्प्_२४२।३५ ॥  
भोक्तव्यानि ममैतानि देवलोकगतेन वै  ।  
इहैव चैनं भोक्ष्यामि शुभाशुभफलोदयम्  ॥ ब्र्प्_२४२।३६ ॥  
सुखम् एवं तु कर्तव्यं सकृत् कृत्वा सुखं मम  ।  
यावद् एव तु मे सौख्यं जात्यां जात्यां भविष्यति  ॥ ब्र्प्_२४२।३७ ॥  
भविष्यति न मे दुःखं कृतेनेहाप्य् अनन्तकम्  ।  
सुखदुःखं हि मानुष्यं निरये चापि मज्जनम्  ॥ ब्र्प्_२४२।३८ ॥  
निरयाच् चापि मानुष्यं कालेनैष्याम्य् अहं पुनः  ।  
मनुष्यत्वाच् च देवत्वं देवत्वात् पौरुषं पुनः  ॥ ब्र्प्_२४२।३९ ॥  
मनुष्यत्वाच् च निरयं पर्यायेणोपगच्छति  ।  
एष एवं द्विजातीनाम् आत्मा वै स गुणैर् वृतः  ॥ ब्र्प्_२४२।४० ॥  
तेन देवमनुष्येषु निरयं चोपपद्यते  ।  
ममत्वेनावृतो नित्यं तत्रैव परिवर्तते  ॥ ब्र्प्_२४२।४१ ॥  
सर्गकोटिसहस्राणि मरणान्तासु मूर्तिषु  ।  
य एवं कुरुते कर्म शुभाशुभफलात्मकम्  ॥ ब्र्प्_२४२।४२ ॥  
स एवं फलम् आप्नोति त्रिषु लोकेषु मूर्तिमान्  ।  
प्रकृतिः कुरुते कर्म शुभाशुभफलात्मकम्  ॥ ब्र्प्_२४२।४३ ॥  
प्रकृतिश् च तथाप्नोति त्रिषु लोकेषु कामगा  ।  
तिर्यग्योनिमनुष्यत्वे देवलोके तथैव च  ॥ ब्र्प्_२४२।४४ ॥  
त्रीणि स्थानानि चैतानि जानीयात् प्राकृतानि ह  ।  
अलिङ्गप्रकृतित्वाच् च लिङ्गैर् अप्य् अनुमीयते  ॥ ब्र्प्_२४२।४५ ॥  
तथैव पौरुषं लिङ्गम् अनुमानाद् धि मन्यते  ।  
स लिङ्गान्तरम् आसाद्य प्राकृतं लिङ्गम् अव्रणम्  ॥ ब्र्प्_२४२।४६ ॥  
व्रणद्वाराण्य् अधिष्ठाय कर्माण्य् आत्मनि मन्यते  ।  
श्रोत्रादीनि तु सर्वाणि पञ्च कर्मेन्द्रियाण्य् अथ  ॥ ब्र्प्_२४२।४७ ॥  
रागादीनि प्रवर्तन्ते गुणेष्व् इह गुणैः सह  ।  
अहम् एतानि वै कुर्वन् ममैतानीन्द्रियाणि ह  ॥ ब्र्प्_२४२।४८ ॥  
निरिन्द्रियो हि मन्येत व्रणवान् अस्मि निर्व्रणः  ।  
अलिङ्गो लिङ्गम् आत्मानम् अकालं कालम् आत्मनः  ॥ ब्र्प्_२४२।४९ ॥  
असत्त्वं सत्त्वम् आत्मानम् अमृतं मृतम् आत्मनः  ।  
अमृत्युं मृत्युम् आत्मानम् अचरं चरम् आत्मनः  ॥ ब्र्प्_२४२।५० ॥  
अक्षेत्रं क्षेत्रम् आत्मानम् असङ्गं सङ्गम् आत्मनः  ।  
अतत्त्वं तत्त्वम् आत्मानम् अभवं भवम् आत्मनः  ॥ ब्र्प्_२४२।५१ ॥  
अक्षरं क्षरम् आत्मानम् अबुद्धत्वाद् धि मन्यते  ।  
एवम् अप्रतिबुद्धत्वाद् अबुद्धजनसेवनात्  ॥ ब्र्प्_२४२।५२ ॥  
सर्गकोटिसहस्राणि पतनान्तानि गच्छति  ।  
जन्मान्तरसहस्राणि मरणान्तानि गच्छति  ॥ ब्र्प्_२४२।५३ ॥  
तिर्यग्योनिमनुष्यत्वे देवलोके तथैव च  ।  
चन्द्रमा इव कोशानां पुनस् तत्र सहस्रशः  ॥ ब्र्प्_२४२।५४ ॥  
नीयते ऽप्रतिबुद्धत्वाद् एवम् एव कुबुद्धिमान्  ।  
कला पञ्चदशी योनिस् तद् धाम इति पठ्यते  ॥ ब्र्प्_२४२।५५ ॥  
नित्यम् एव विजानीहि सोमं वै षोडशांशकैः  ।  
कलया जायते ऽजस्रं पुनः पुनर् अबुद्धिमान्  ॥ ब्र्प्_२४२।५६ ॥  
धीमांश् चायं न भवति नृप एवं हि जायते  ।  
षोडशी तु कला सूक्ष्मा स सोम उपधार्यताम्  ॥ ब्र्प्_२४२।५७ ॥  
न तूपयुज्यते देवैर् देवान् अपि युनक्ति सः  ।  
ममत्वं क्षपयित्वा तु जायते नृपसत्तम  ।  
प्रकृतेस् त्रिगुणायास् तु स एव त्रिगुणो भवेत्  ॥ ब्र्प्_२४२।५८ ॥  
{जनक उवाच: }  
अक्षरक्षरयोर् एष द्वयोः सम्बन्ध इष्यते  ।  
स्त्रीपुंसयोर् वा सम्बन्धः स वै पुरुष उच्यते  ॥ ब्र्प्_२४३।१ ॥  
ऋते तु पुरुषं नेह स्त्री गर्भान् धारयत्य् उत  ।  
ऋते स्त्रियं न पुरुषो रूपं निर्वर्तते तथा  ॥ ब्र्प्_२४३।२ ॥  
अन्योन्यस्याभिसम्बन्धाद् अन्योन्यगुणसंश्रयात्  ।  
रूपं निर्वर्तयेद् एतद् एवं सर्वासु योनिषु  ॥ ब्र्प्_२४३।३ ॥  
रत्यर्थम् अतिसंयोगाद् अन्योन्यगुणसंश्रयात्  ।  
ऋतौ निर्वर्तते रूपं तद् वक्ष्यामि निदर्शनम्  ॥ ब्र्प्_२४३।४ ॥  
ये गुणाः पुरुषस्येह ये च मातुर् गुणास् तथा  ।  
अस्थि स्नायु च मज्जा च जानीमः पितृतो द्विज  ॥ ब्र्प्_२४३।५ ॥  
त्वङ्मांसशोणितं चेति मातृजान्य् अनुशुश्रुम  ।  
एवम् एतद् द्विजश्रेष्ठ वेदशास्त्रेषु पठ्यते  ॥ ब्र्प्_२४३।६ ॥  
प्रमाणं यच् च वेदोक्तं शास्त्रोक्तं यच् च पठ्यते  ।  
वेदशास्त्रप्रमाणं च प्रमाणं तत् सनातनम्  ॥ ब्र्प्_२४३।७ ॥  
एवम् एवाभिसम्बन्धौ नित्यं प्रकृतिपूरुषौ  ।  
यच् चापि भगवंस् तस्मान् मोक्षधर्मो न विद्यते  ॥ ब्र्प्_२४३।८ ॥  
अथवानन्तरकृतं किञ्चिद् एव निदर्शनम्  ।  
तन् ममाचक्ष्व तत्त्वेन प्रत्यक्षो ह्य् असि सर्वदा  ॥ ब्र्प्_२४३।९ ॥  
मोक्षकामा वयं चापि काङ्क्षामो यद् अनामयम्  ।  
अजेयम् अजरं नित्यम् अतीन्द्रियम् अनीश्वरम्  ॥ ब्र्प्_२४३।१० ॥  
{वसिष्ठ उवाच: }  
यद् एतद् उक्तं भवता वेदशास्त्रनिदर्शनम्  ।  
एवम् एतद् यथा वक्ष्ये तत्त्वग्राही यथा भवान्  ॥ ब्र्प्_२४३।११ ॥  
धार्यते हि त्वया ग्रन्थ उभयोर् वेदशास्त्रयोः  ।  
न च ग्रन्थस्य तत्त्वज्ञो यथातत्त्वं नरेश्वर  ॥ ब्र्प्_२४३।१२ ॥  
यो हि वेदे च शास्त्रे च ग्रन्थधारणतत्परः  ।  
न च ग्रन्थार्थतत्त्वज्ञस् तस्य तद्धारणं वृथा  ॥ ब्र्प्_२४३।१३ ॥  
भारं स वहते तस्य ग्रन्थस्यार्थं न वेत्ति यः  ।  
यस् तु ग्रन्थार्थतत्त्वज्ञो नास्य ग्रन्थागमो वृथा  ॥ ब्र्प्_२४३।१४ ॥  
ग्रन्थस्यार्थं स पृष्टस् तु मादृशो वक्तुम् अर्हति  ।  
यथातत्त्वाभिगमनाद् अर्थं तस्य स विन्दति  ॥ ब्र्प्_२४३।१५ ॥  
न यः समुत्सुकः कश्चिद् ग्रन्थार्थं स्थूलबुद्धिमान्  ।  
स कथं मन्दविज्ञानो ग्रन्थं वक्ष्यति निर्णयात्  ॥ ब्र्प्_२४३।१६ ॥  
अज्ञात्वा ग्रन्थतत्त्वानि वादं यः कुरुते नरः  ।  
लोभाद् वाप्य् अथवा दम्भात् स पापी नरकं व्रजेत्  ॥ ब्र्प्_२४३।१७ ॥  
निर्णयं चापि च्छिद्रात्मा न तद् वक्ष्यति तत्त्वतः  ।  
सो ऽपीहास्यार्थतत्त्वज्ञो यस्मान् नैवात्मवान् अपि  ॥ ब्र्प्_२४३।१८ ॥  
तस्मात् त्वं शृणु राजेन्द्र यथैतद् अनुदृश्यते  ।  
यथा तत्त्वेन साङ्ख्येषु योगेषु च महात्मसु  ॥ ब्र्प्_२४३।१९ ॥  
यद् एव योगाः पश्यन्ति साङ्ख्यं तद् अनुगम्यते  ।  
एकं साङ्ख्यं च योगं च यः पश्यति स बुद्धिमान्  ॥ ब्र्प्_२४३।२० ॥  
त्वङ् मांसं रुधिरं मेदः पित्तं मज्जास्थि स्नायु च  ।  
एतद् ऐन्द्रियकं तात यद् भवान् इत्थम् आत्थ माम्  ॥ ब्र्प्_२४३।२१ ॥  
द्रव्याद् द्रव्यस्य निर्वृत्तिर् इन्द्रियाद् इन्द्रियं तथा  ।  
देहाद् देहम् अवाप्नोति बीजाद् बीजं तथैव च  ॥ ब्र्प्_२४३।२२ ॥  
निरिन्द्रियस्य बीजस्य निर्द्रव्यस्यापि देहिनः  ।  
कथं गुणा भविष्यन्ति निर्गुणत्वान् महात्मनः  ॥ ब्र्प्_२४३।२३ ॥  
गुणा गुणेषु जायन्ते तत्रैव विरमन्ति च  ।  
एवं गुणाः प्रकृतिजा जायन्ते न च यान्ति च  ॥ ब्र्प्_२४३।२४ ॥  
त्वङ् मांसं रुधिरं मेदः पित्तं मज्जास्थि स्नायु च  ।  
अष्टौ तान्य् अथ शुक्रेण जानीहि प्राकृतेन वै  ॥ ब्र्प्_२४३।२५ ॥  
पुमांश् चैवापुमांश् चैव स्त्रीलिङ्गं प्राकृतं स्मृतम्  ।  
वायुर् एष पुमांश् चैव रस इत्य् अभिधीयते  ॥ ब्र्प्_२४३।२६ ॥  
अलिङ्गा प्रकृतिर् लिङ्गैर् उपलभ्यति सात्मजैः  ।  
यथा पुष्पफलैर् नित्यं मूर्तं चामूर्तयस् तथा  ॥ ब्र्प्_२४३।२७ ॥  
एवम् अप्य् अनुमानेन स लिङ्गम् उपलभ्यते  ।  
पञ्चविंशतिकस् तात लिङ्गेषु नियतात्मकः  ॥ ब्र्प्_२४३।२८ ॥  
अनादिनिधनो ऽनन्तः सर्वदर्शनकेवलः  ।  
केवलं त्व् अभिमानित्वाद् गुणेषु गुण उच्यते  ॥ ब्र्प्_२४३।२९ ॥  
गुणा गुणवतः सन्ति निर्गुणस्य कुतो गुणाः  ।  
तस्माद् एवं विजानन्ति ये जना गुणदर्शिनः  ॥ ब्र्प्_२४३।३० ॥  
यदा त्व् एष गुणान् एतान् प्राकृतान् अभिमन्यते  ।  
तदा स गुणवान् एव गुणभेदान् प्रपश्यति  ॥ ब्र्प्_२४३।३१ ॥  
यत् तद् बुद्धेः परं प्राहुः साङ्ख्ययोगं च सर्वशः  ।  
बुध्यमानं महाप्राज्ञाः प्रबुद्धपरिवर्जनात्  ॥ ब्र्प्_२४३।३२ ॥  
अप्रबुद्धं यथा व्यक्तं स्वगुणैः प्राहुर् ईश्वरम्  ।  
निर्गुणं चेश्वरं नित्यम् अधिष्ठातारम् एव च  ॥ ब्र्प्_२४३।३३ ॥  
प्रकृतेश् च गुणानां च पञ्चविंशतिकं बुधाः  ।  
साङ्ख्ययोगे च कुशला बुध्यन्ते परमैषिणः  ॥ ब्र्प्_२४३।३४ ॥  
यदा प्रबुद्धम् अव्यक्तम् अवस्थातननीरवः  ।  
बुध्यमानं न बुध्यन्ते ऽवगच्छन्ति समं तदा  ॥ ब्र्प्_२४३।३५ ॥  
एतन् निदर्शनं सम्यङ् न सम्यग् अनुदर्शनम्  ।  
बुध्यमानं प्रबुध्यन्ते द्वाभ्यां पृथग् अरिन्दम  ॥ ब्र्प्_२४३।३६ ॥  
परस्परेणैतद् उक्तं क्षराक्षरनिदर्शनम्  ।  
एकत्वम् अक्षरं प्राहुर् नानात्वं क्षरम् उच्यते  ॥ ब्र्प्_२४३।३७ ॥  
पञ्चविंशतिनिष्ठो ऽयं तदा सम्यक् प्रचक्षते  ।  
एकत्वदर्शनं चास्य नानात्वं चास्य दर्शनम्  ॥ ब्र्प्_२४३।३८ ॥  
तत्त्ववित् तत्त्वयोर् एव पृथग् एतन् निदर्शनम्  ।  
पञ्चविंशतिभिस् तत्त्वं तत्त्वम् आहुर् मनीषिणः  ॥ ब्र्प्_२४३।३९ ॥  
निस्तत्त्वं पञ्चविंशस्य परम् आहुर् मनीषिणः  ।  
वर्ज्यस्य वर्ज्यम् आचारं तत्त्वं तत्त्वात् सनातनम्  ॥ ब्र्प्_२४३।४० ॥  
{करालजनक उवाच: }  
नानात्वैकत्वम् इत्य् उक्तं त्वयैतद् द्विजसत्तम  ।  
पश्यतस् तद् धि सन्दिग्धम् एतयोर् वै निदर्शनम्  ॥ ब्र्प्_२४३।४१ ॥  
तथा बुद्धप्रबुद्धाभ्यां बुध्यमानस्य चानघ  ।  
स्थूलबुद्ध्या न पश्यामि तत्त्वम् एतन् न संशयः  ॥ ब्र्प्_२४३।४२ ॥  
अक्षरक्षरयोर् उक्तं त्वया यद् अपि कारणम्  ।  
तद् अप्य् अस्थिरबुद्धित्वात् प्रनष्टम् इव मे ऽनघ  ॥ ब्र्प्_२४३।४३ ॥  
तद् एतच् छ्रोतुम् इच्छामि नानात्वैकत्वदर्शनम्  ।  
द्वन्द्वं चैवानिरुद्धं च बुध्यमानं च तत्त्वतः  ॥ ब्र्प्_२४३।४४ ॥  
विद्याविद्ये च भगवन्न् अक्षरं क्षरम् एव च  ।  
साङ्ख्ययोगं च कृत्स्नेन बुद्धाबुद्धिं पृथक् पृथक्  ॥ ब्र्प्_२४३।४५ ॥  
{वसिष्ठ उवाच: }  
हन्त ते सम्प्रवक्ष्यामि यद् एतद् अनुपृच्छसि  ।  
योगकृत्यं महाराज पृथग् एव शृणुष्व मे  ॥ ब्र्प्_२४३।४६ ॥  
योगकृत्यं तु योगानां ध्यानम् एव परं बलम्  ।  
तच् चापि द्विविधं ध्यानम् आहुर् विद्याविदो जनाः  ॥ ब्र्प्_२४३।४७ ॥  
एकाग्रता च मनसः प्राणायामस् तथैव च  ।  
प्राणायामस् तु सगुणो निर्गुणो मानसस् तथा  ॥ ब्र्प्_२४३।४८ ॥  
मूत्रोत्सर्गे पुरीषे च भोजने च नराधिप  ।  
द्विकालं नोपभुञ्जीत शेषं भुञ्जीत तत्परः  ॥ ब्र्प्_२४३।४९ ॥  
इन्द्रियाणीन्द्रियार्थेभ्यो निवर्त्य मनसा मुनिः  ।  
दशद्वादशभिर् वापि चतुर्विंशात् परं यतः  ॥ ब्र्प्_२४३।५० ॥  
स चोदनाभिर् मतिमान् नात्मानं चोदयेद् अथ  ।  
तिष्ठन्तम् अजरं तं तु यत् तद् उक्तं मनीषिभिः  ॥ ब्र्प्_२४३।५१ ॥  
विश्वात्मा सततं ज्ञेय इत्य् एवम् अनुशुश्रुम  ।  
द्रव्यं ह्य् अहीनमनसो नान्यथेति विनिश्चयः  ॥ ब्र्प्_२४३।५२ ॥  
विमुक्तः सर्वसङ्गेभ्यो लघ्वाहारो जितेन्द्रियः  ।  
पूर्वरात्रे परार्धे च धारयीत मनो हृदि  ॥ ब्र्प्_२४३।५३ ॥  
स्थिरीकृत्येन्द्रियग्रामं मनसा मिथिलेश्वर  ।  
मनो बुद्ध्या स्थिरं कृत्वा पाषाण इव निश्चलः  ॥ ब्र्प्_२४३।५४ ॥  
स्थाणुवच् चाप्य् अकम्प्यः स्याद् दारुवच् चापि निश्चलः  ।  
बुद्ध्या विधिविधानज्ञस् ततो युक्तं प्रचक्षते  ॥ ब्र्प्_२४३।५५ ॥  
न शृणोति न चाघ्राति न च पश्यति किञ्चन  ।  
न च स्पर्शं विजानाति न च सङ्कल्पते मनः  ॥ ब्र्प्_२४३।५६ ॥  
न चापि मन्यते किञ्चिन् न च बुध्येत काष्ठवत्  ।  
तदा प्रकृतिम् आपन्नं युक्तम् आहुर् मनीषिणः  ॥ ब्र्प्_२४३।५७ ॥  
न भाति हि यथा दीपो दीप्तिस् तद्वच् च दृश्यते  ।  
निलिङ्गश् चाधश् चोर्ध्वं च तिर्यग्गतिम् अवाप्नुयात्  ॥ ब्र्प्_२४३।५८ ॥  
तदा तदुपपन्नश् च यस्मिन् दृष्टे च कथ्यते  ।  
हृदयस्थो ऽन्तरात्मेति ज्ञेयो ज्ञस् तात मद्विधैः  ॥ ब्र्प्_२४३।५९ ॥  
निर्धूम इव सप्तार्चिर् आदित्य इव रश्मिवान्  ।  
वैद्युतो ऽग्निर् इवाकाशे पश्यत्य् आत्मानम् आत्मनि  ॥ ब्र्प्_२४३।६० ॥  
यं पश्यन्ति महात्मानो धृतिमन्तो मनीषिणः  ।  
ब्राह्मणा ब्रह्मयोनिस्था ह्य् अयोनिम् अमृतात्मकम्  ॥ ब्र्प्_२४३।६१ ॥  
तद् एवाहुर् अणुभ्यो ऽणु तन् महद्भ्यो महत्तरम्  ।  
सर्वत्र सर्वभूतेषु ध्रुवं तिष्ठन् न दृश्यते  ॥ ब्र्प्_२४३।६२ ॥  
बुद्धिद्रव्येण दृश्येन मनोदीपेन लोककृत्  ।  
महतस् तमसस् तात पारे तिष्ठन् न तामसः  ॥ ब्र्प्_२४३।६३ ॥  
तमसो दूर इत्य् उक्तस् तत्त्वज्ञैर् वेदपारगैः  ।  
विमलो विमतश् चैव निर्लिङ्गो ऽलिङ्गसञ्ज्ञकः  ॥ ब्र्प्_२४३।६४ ॥  
योग एष हि लोकानां किम् अन्यद् योगलक्षणम्  ।  
एवं पश्यन् प्रपश्येत आत्मानम् अजरं परम्  ॥ ब्र्प्_२४३।६५ ॥  
योगदर्शनम् एतावद् उक्तं ते तत्त्वतो मया  ।  
साङ्ख्यज्ञानं प्रवक्ष्यामि परिसङ्ख्यानिदर्शनम्  ॥ ब्र्प्_२४३।६६ ॥  
अव्यक्तम् आहुः प्रख्यानं परां प्रकृतिम् आत्मनः  ।  
तस्मान् महत् समुत्पन्नं द्वितीयं राजसत्तम  ॥ ब्र्प्_२४३।६७ ॥  
अहङ्कारस् तु महतस् तृतीय इति नः श्रुतम्  ।  
पञ्चभूतान्य् अहङ्काराद् आहुः साङ्ख्यात्मदर्शिनः  ॥ ब्र्प्_२४३।६८ ॥  
एताः प्रकृतयस् त्व् अष्टौ विकाराश् चापि षोडश  ।  
पञ्च चैव विशेषाश् च तथा पञ्चेन्द्रियाणि च  ॥ ब्र्प्_२४३।६९ ॥  
एतावद् एव तत्त्वानां साङ्ख्यम् आहुर् मनीषिणः  ।  
साङ्ख्ये साङ्ख्यविधानज्ञा नित्यं साङ्ख्यपथे स्थिताः  ॥ ब्र्प्_२४३।७० ॥  
यस्माद् यद् अभिजायेत तत् तत्रैव प्रलीयते  ।  
लीयन्ते प्रतिलोमानि गृह्यन्ते चान्तरात्मना  ॥ ब्र्प्_२४३।७१ ॥  
आनुलोम्येन जायन्ते लीयन्ते प्रतिलोमतः  ।  
गुणा गुणेषु सततं सागरस्योर्मयो यथा  ॥ ब्र्प्_२४३।७२ ॥  
सर्गप्रलय एतावान् प्रकृतेर् नृपसत्तम  ।  
एकत्वं प्रलये चास्य बहुत्वं च तथा सृजि  ॥ ब्र्प्_२४३।७३ ॥  
एवम् एव च राजेन्द्र विज्ञेयं ज्ञानकोविदैः  ।  
अधिष्ठातारम् अव्यक्तम् अस्याप्य् एतन् निदर्शनम्  ॥ ब्र्प्_२४३।७४ ॥  
एकत्वं च बहुत्वं च प्रकृतेर् अनु तत्त्ववान्  ।  
एकत्वं प्रलये चास्य बहुत्वं च प्रवर्तनात्  ॥ ब्र्प्_२४३।७५ ॥  
बहुधात्मा प्रकुर्वीत प्रकृतिं प्रसवात्मिकाम्  ।  
तच् च क्षेत्रं महान् आत्मा पञ्चविंशो ऽधितिष्ठति  ॥ ब्र्प्_२४३।७६ ॥  
अधिष्ठातेति राजेन्द्र प्रोच्यते यतिसत्तमैः  ।  
अधिष्ठानाद् अधिष्ठाता क्षेत्राणाम् इति नः श्रुतम्  ॥ ब्र्प्_२४३।७७ ॥  
क्षेत्रं जानाति चाव्यक्तं क्षेत्रज्ञ इति चोच्यते  ।  
अव्यक्तिके पुरे शेते पुरुषश् चेति कथ्यते  ॥ ब्र्प्_२४३।७८ ॥  
अन्यद् एव च क्षेत्रं स्याद् अन्यः क्षेत्रज्ञ उच्यते  ।  
क्षेत्रम् अव्यक्त इत्य् उक्तं ज्ञातारं पञ्चविंशकम्  ॥ ब्र्प्_२४३।७९ ॥  
अन्यद् एव च ज्ञानं स्याद् अन्यज् ज्ञेयं तद् उच्यते  ।  
ज्ञानम् अव्यक्तम् इत्य् उक्तं ज्ञेयो वै पञ्चविंशकः  ॥ ब्र्प्_२४३।८० ॥  
अव्यक्तं क्षेत्रम् इत्य् उक्तं तथा सत्त्वं तथेश्वरम्  ।  
अनीश्वरम् अतत्त्वं च तत्त्वं तत् पञ्चविंशकम्  ॥ ब्र्प्_२४३।८१ ॥  
साङ्ख्यदर्शनम् एतावत् परिसङ्ख्या न विद्यते  ।  
सङ्ख्या प्रकुरुते चैव प्रकृतिं च प्रवक्ष्यते  ॥ ब्र्प्_२४३।८२ ॥  
चत्वारिंशच् चतुर्विंशत् प्रतिसङ्ख्याय तत्त्वतः  ।  
सङ्ख्या सहस्रकृत्या तु निस्तत्त्वः पञ्चविंशकः  ॥ ब्र्प्_२४३।८३ ॥  
पञ्चविंशत् प्रबुद्धात्मा बुध्यमान इति श्रुतः  ।  
यदा बुध्यति आत्मानं तदा भवति केवलः  ॥ ब्र्प्_२४३।८४ ॥  
सम्यग्दर्शनम् एतावद् भाषितं तव तत्त्वतः  ।  
एवम् एतद् विजानन्तः साम्यतां प्रतियान्त्य् उत  ॥ ब्र्प्_२४३।८५ ॥  
सम्यङ्निदर्शनं नाम प्रत्यक्षं प्रकृतेस् तथा  ।  
गुणवत्त्वाद् यथैतानि निर्गुणेभ्यस् तथा भवेत्  ॥ ब्र्प्_२४३।८६ ॥  
न त्व् एवं वर्तमानानाम् आवृत्तिर् वर्तते पुनः  ।  
विद्यते क्षरभावश् च न परस्परम् अव्ययम्  ॥ ब्र्प्_२४३।८७ ॥  
पश्यन्त्य् अमतयो ये न सम्यक् तेषु च दर्शनम्  ।  
ते व्यक्तिं प्रतिपद्यन्ते पुनः पुनर् अरिन्दम  ॥ ब्र्प्_२४३।८८ ॥  
सर्वम् एतद् विजानन्तो न सर्वस्य प्रबोधनात्  ।  
व्यक्तिभूता भविष्यन्ति व्यक्तस्यैवानुवर्तनात्  ॥ ब्र्प्_२४३।८९ ॥  
सर्वम् अव्यक्तम् इत्य् उक्तम् असर्वः पञ्चविंशकः  ।  
य एवम् अभिजानन्ति न भयं तेषु विद्यते  ॥ ब्र्प्_२४३।९० ॥  
{वसिष्ठ उवाच: }  
साङ्ख्यदर्शनम् एतावद् उक्तं ते नृपसत्तम  ।  
विद्याविद्ये त्व् इदानीं मे त्वं निबोधानुपूर्वशः  ॥ ब्र्प्_२४४।१ ॥  
अभेद्यम् आहुर् अव्यक्तं सर्गप्रलयधर्मिणः  ।  
सर्गप्रलय इत्य् उक्तं विद्याविद्ये च विंशकः  ॥ ब्र्प्_२४४।२ ॥  
परस्परस्य विद्या वै तन् निबोधानुपूर्वशः  ।  
यथोक्तम् ऋषिभिस् तात साङ्ख्यस्यातिनिदर्शनम्  ॥ ब्र्प्_२४४।३ ॥  
कर्मेन्द्रियाणां सर्वेषां विद्या बुद्धीन्द्रियं स्मृतम्  ।  
बुद्धीन्द्रियाणां च तथा विशेषा इति नः श्रुतम्  ॥ ब्र्प्_२४४।४ ॥  
विषयाणां मनस् तेषां विद्याम् आहुर् मनीषिणः  ।  
मनसः पञ्च भूतानि विद्या इत्य् अभिचक्षते  ॥ ब्र्प्_२४४।५ ॥  
अहङ्कारस् तु भूतानां पञ्चानां नात्र संशयः  ।  
अहङ्कारस् तथा विद्या बुद्धिर् विद्या नरेश्वर  ॥ ब्र्प्_२४४।६ ॥  
बुद्ध्या प्रकृतिर् अव्यक्तं तत्त्वानां परमेश्वरः  ।  
विद्या ज्ञेया नरश्रेष्ठ विधिश् च परमः स्मृतः  ॥ ब्र्प्_२४४।७ ॥  
अव्यक्तम् अपरं प्राहुर् विद्या वै पञ्चविंशकः  ।  
सर्वस्य सर्वम् इत्य् उक्तं ज्ञेयज्ञानस्य पारगः  ॥ ब्र्प्_२४४।८ ॥  
ज्ञानम् अव्यक्तम् इत्य् उक्तं ज्ञेयं वै पञ्चविंशकम्  ।  
तथैव ज्ञानम् अव्यक्तं विज्ञाता पञ्चविंशकः  ॥ ब्र्प्_२४४।९ ॥  
विद्याविद्ये तु तत्त्वेन मयोक्ते वै विशेषतः  ।  
अक्षरं च क्षरं चैव यद् उक्तं तन् निबोध मे  ॥ ब्र्प्_२४४।१० ॥  
उभाव् एतौ क्षराव् उक्तौ उभाव् एताव् अनक्षरौ  ।  
कारणं तु प्रवक्ष्यामि यथाज्ञानं तु ज्ञानतः  ॥ ब्र्प्_२४४।११ ॥  
अनादिनिधनाव् एतौ उभाव् एवेश्वरौ मतौ  ।  
तत्त्वसञ्ज्ञाव् उभाव् एव प्रोच्येते ज्ञानचिन्तकैः  ॥ ब्र्प्_२४४।१२ ॥  
सर्गप्रलयधर्मित्वाद् अव्यक्तं प्राहुर् अव्ययम्  ।  
तद् एतद् गुणसर्गाय विकुर्वाणं पुनः पुनः  ॥ ब्र्प्_२४४।१३ ॥  
गुणानां महदादीनाम् उत्पद्यति परस्परम्  ।  
अधिष्ठानं क्षेत्रम् आहुर् एतद् वै पञ्चविंशकम्  ॥ ब्र्प्_२४४।१४ ॥  
यद् अन्तर्गुणजालं तु तद् व्यक्तात्मनि सङ्क्षिपेत्  ।  
तद् अहं तद् गुणैस् तैस् तु पञ्चविंशे विलीयते  ॥ ब्र्प्_२४४।१५ ॥  
गुणा गुणेषु लीयन्ते तद् एका प्रकृतिर् भवेत्  ।  
क्षेत्रज्ञो ऽपि तदा तावत् क्षेत्रज्ञः सम्प्रणीयते  ॥ ब्र्प्_२४४।१६ ॥  
यदाक्षरं प्रकृतिर् यं गच्छते गुणसञ्ज्ञिता  ।  
निर्गुणत्वं च वै देहे गुणेषु परिवर्तनात्  ॥ ब्र्प्_२४४।१७ ॥  
एवम् एव च क्षेत्रज्ञः क्षेत्रज्ञानपरिक्षयात्  ।  
प्रकृत्या निर्गुणस् त्व् एष इत्य् एवम् अनुशुश्रुम  ॥ ब्र्प्_२४४।१८ ॥  
क्षरो भवत्य् एष यदा गुणवती गुणेष्व् अथ  ।  
प्रकृतिं त्व् अथ जानाति निर्गुणत्वं तथात्मनः  ॥ ब्र्प्_२४४।१९ ॥  
तथा विशुद्धो भवति प्रकृतेः परिवर्जनात्  ।  
अन्यो ऽहम् अन्येयम् इति यदा बुध्यति बुद्धिमान्  ॥ ब्र्प्_२४४।२० ॥  
तदैषो ऽव्यथताम् एति न च मिश्रत्वम् आव्रजेत्  ।  
प्रकृत्या चैष राजेन्द्र मिश्रो ऽन्यो ऽन्यस्य दृश्यते  ॥ ब्र्प्_२४४।२१ ॥  
यदा तु गुणजालं तत् प्राकृतं विजुगुप्सते  ।  
पश्यते च परं पश्यंस् तदा पश्यन् नु संसृजेत्  ॥ ब्र्प्_२४४।२२ ॥  
किं मया कृतम् एतावद् यो ऽहं कालनिमज्जनः  ।  
यथा मत्स्यो ह्य् अभिज्ञानाद् अनुवर्तितवाञ् जलम्  ॥ ब्र्प्_२४४।२३ ॥  
अहम् एव हि सम्मोहाद् अन्यम् अन्यं जनाज् जनम्  ।  
मत्स्यो यथोदकज्ञानाद् अनुवर्तितवान् इह  ॥ ब्र्प्_२४४।२४ ॥  
मत्स्यो ऽन्यत्वम् अथाज्ञानाद् उदकान् नाभिमन्यते  ।  
आत्मानं तद् अवज्ञानाद् अन्यं चैव न वेद्म्य् अहम्  ॥ ब्र्प्_२४४।२५ ॥  
ममास्तु धिक् कुबुद्धस्य यो ऽहं मग्न इमं पुनः  ।  
अनुवर्तितवान् मोहाद् अन्यम् अन्यं जनाज् जनम्  ॥ ब्र्प्_२४४।२६ ॥  
अयम् अनुभवेद् बन्धुर् अनेन सह मे क्षयम्  ।  
साम्यम् एकत्वतां यातो यादृशस् तादृशस् त्व् अहम्  ॥ ब्र्प्_२४४।२७ ॥  
तुल्यताम् इह पश्यामि सदृशो ऽहम् अनेन वै  ।  
अयं हि विमलो व्यक्तम् अहम् ईदृशकस् तदा  ॥ ब्र्प्_२४४।२८ ॥  
यो ऽहम् अज्ञानसम्मोहाद् अज्ञया सम्प्रवृत्तवान्  ।  
संसर्गाद् अतिसंसर्गात् स्थितः कालम् इमं त्व् अहम्  ॥ ब्र्प्_२४४।२९ ॥  
सो ऽहम् एवं वशीभूतः कालम् एतं न बुद्धवान्  ।  
उत्तमाधममध्यानां ताम् अहं कथम् आवसे  ॥ ब्र्प्_२४४।३० ॥  
समानमायया चेह सहवासम् अहं कथम्  ।  
गच्छाम्य् अबुद्धभावत्वाद् इहेदानीं स्थिरो भव  ॥ ब्र्प्_२४४।३१ ॥  
सहवासं न यास्यामि कालम् एतं विवञ्चनात्  ।  
वञ्चितो ह्य् अनया यद् धि निर्विकारो विकारया  ॥ ब्र्प्_२४४।३२ ॥  
न तत् तदपराद्धं स्याद् अपराधो ह्य् अयं मम  ।  
यो ऽहम् अत्राभवं सक्तः पराङ्मुखम् उपस्थितः  ॥ ब्र्प्_२४४।३३ ॥  
ततो ऽस्मिन् बहुरूपो ऽथ स्थितो मूर्तिर् अमूर्तिमान्  ।  
अमूर्तिश् चाप्य् अमूर्तात्मा ममत्वेन प्रधर्षितः  ॥ ब्र्प्_२४४।३४ ॥  
प्रकृत्या च तया तेन तासु तास्व् इह योनिषु  ।  
निर्ममस्य ममत्वेन विकृतं तासु तासु च  ॥ ब्र्प्_२४४।३५ ॥  
योनिषु वर्तमानेन नष्टसञ्ज्ञेन चेतसा  ।  
समता न मया काचिद् अहङ्कारे कृता मया  ॥ ब्र्प्_२४४।३६ ॥  
आत्मानं बहुधा कृत्वा सो ऽयं भूयो युनक्ति माम्  ।  
इदानीम् अवबुद्धो ऽस्मि निर्ममो निरहङ्कृतः  ॥ ब्र्प्_२४४।३७ ॥  
ममत्वं मनसा नित्यम् अहङ्कारकृतात्मकम्  ।  
अपलग्नाम् इमां हित्वा संश्रयिष्ये निरामयम्  ॥ ब्र्प्_२४४।३८ ॥  
अनेन साम्यं यास्यामि नानयाहम् अचेतसा  ।  
क्षेमं मम सहानेन नैवैकम् अनया सह  ॥ ब्र्प्_२४४।३९ ॥  
एवं परमसम्बोधात् पञ्चविंशो ऽनुबुद्धवान्  ।  
अक्षरत्वं निगच्छति त्यक्त्वा क्षरम् अनामयम्  ॥ ब्र्प्_२४४।४० ॥  
अव्यक्तं व्यक्तधर्माणं सगुणं निर्गुणं तथा  ।  
निर्गुणं प्रथमं दृष्ट्वा तादृग् भवति मैथिल  ॥ ब्र्प्_२४४।४१ ॥  
अक्षरक्षरयोर् एतद् उक्तं तव निदर्शनम्  ।  
मयेह ज्ञानसम्पन्नं यथा श्रुतिनिदर्शनात्  ॥ ब्र्प्_२४४।४२ ॥  
निःसन्दिग्धं च सूक्ष्मं च विशुद्धं विमलं तथा  ।  
प्रवक्ष्यामि तु ते भूयस् तन् निबोध यथाश्रुतम्  ॥ ब्र्प्_२४४।४३ ॥  
साङ्ख्ययोगो मया प्रोक्तः शास्त्रद्वयनिदर्शनात्  ।  
यद् एव साङ्ख्यशास्त्रोक्तं योगदर्शनम् एव तत्  ॥ ब्र्प्_२४४।४४ ॥  
प्रबोधनपरं ज्ञानं साङ्ख्यानाम् अवनीपते  ।  
विस्पष्टं प्रोच्यते तत्र शिष्याणां हितकाम्यया  ॥ ब्र्प्_२४४।४५ ॥  
बृहच् चैवम् इदं शास्त्रम् इत्य् आहुर् विदुषो जनाः  ।  
अस्मिंश् च शास्त्रे योगानां पुनर्भवपुरःसरम्  ॥ ब्र्प्_२४४।४६ ॥  
पञ्चविंशात् परं तत्त्वं पठ्यते च नराधिप  ।  
साङ्ख्यानां तु परं तत्त्वं यथावद् अनुवर्णितम्  ॥ ब्र्प्_२४४।४७ ॥  
बुद्धम् अप्रतिबुद्धं च बुध्यमानं च तत्त्वतः  ।  
बुध्यमानं च बुद्धत्वं प्राहुर् योगनिदर्शनम्  ॥ ब्र्प्_२४४।४८ ॥  
{वसिष्ठ उवाच: }  
अप्रबुद्धम् अथाव्यक्तम् इमं गुणनिधिं सदा  ।  
गुणानां धार्यतां तत्त्वं सृजत्य् आक्षिपते तथा  ॥ ब्र्प्_२४५।१ ॥  
अजो हि क्रीडया भूप विक्रियां प्राप्त इत्य् उत  ।  
आत्मानं बहुधा कृत्वा नानेव प्रतिचक्षते  ॥ ब्र्प्_२४५।२ ॥  
एतद् एवं विकुर्वाणो बुध्यमानो न बुध्यते  ।  
गुणान् आचरते ह्य् एष सृजत्य् आक्षिपते तथा  ॥ ब्र्प्_२४५।३ ॥  
अव्यक्तबोधनाच् चैव बुध्यमानं वदन्त्य् अपि  ।  
न त्व् एवं बुध्यते ऽव्यक्तं सगुणं तात निर्गुणम्  ॥ ब्र्प्_२४५।४ ॥  
कदाचित् त्व् एव खल्व् एतत् तद् आहुः प्रतिबुद्धकम्  ।  
बुध्यते यदि चाव्यक्तम् एतद् वै पञ्चविंशकम्  ॥ ब्र्प्_२४५।५ ॥  
बुध्यमानो भवत्य् एष ममात्मक इति श्रुतः  ।  
अन्योन्यप्रतिबुद्धेन वदन्त्य् अव्यक्तम् अच्युतम्  ॥ ब्र्प्_२४५।६ ॥  
अव्यक्तबोधनाच् चैव बुध्यमानं वदन्त्य् उत  ।  
पञ्चविंशं महात्मानं न चासाव् अपि बुध्यते  ॥ ब्र्प्_२४५।७ ॥  
षड्विंशं विमलं बुद्धम् अप्रमेयं सनातनम्  ।  
सततं पञ्चविंशं तु चतुर्विंशं विबुध्यते  ॥ ब्र्प्_२४५।८ ॥  
दृश्यादृश्ये ह्य् अनुगत- तत्स्वभावे महाद्युते  ।  
अव्यक्तं चैव तद् ब्रह्म बुध्यते तात केवलम्  ॥ ब्र्प्_२४५।९ ॥  
पञ्चविंशं चतुर्विंशम् आत्मानम् अनुपश्यति  ।  
बुध्यमानो यदात्मानम् अन्यो ऽहम् इति मन्यते  ॥ ब्र्प्_२४५।१० ॥  
तदा प्रकृतिमान् एष भवत्य् अव्यक्तलोचनः  ।  
बुध्यते च परां बुद्धिं विशुद्धाम् अमलां यथा  ॥ ब्र्प्_२४५।११ ॥  
षड्विंशं राजशार्दूल तदा बुद्धः कृतो व्रजेत्  ।  
ततस् त्यजति सो ऽव्यक्तं सर्गप्रलयधर्मिणम्  ॥ ब्र्प्_२४५।१२ ॥  
निर्गुणां प्रकृतिं वेद गुणयुक्ताम् अचेतनाम्  ।  
ततः केवलधर्मासौ भवत्य् अव्यक्तदर्शनात्  ॥ ब्र्प्_२४५।१३ ॥  
केवलेन समागम्य विमुक्तात्मानम् आप्नुयात्  ।  
एतत् तु तत्त्वम् इत्य् आहुर् निस्तत्त्वम् अजरामरम्  ॥ ब्र्प्_२४५।१४ ॥  
तत्त्वसंश्रवणाद् एव तत्त्वज्ञो जायते नृप  ।  
पञ्चविंशतितत्त्वानि प्रवदन्ति मनीषिणः  ॥ ब्र्प्_२४५।१५ ॥  
न चैव तत्त्ववांस् तात संसारेषु निमज्जति  ।  
एषाम् उपैति तत्त्वं हि क्षिप्रं बुध्यस्व लक्षणम्  ॥ ब्र्प्_२४५।१६ ॥  
षड्विंशो ऽयम् इति प्राज्ञो गृह्यमाणो ऽजरामरः  ।  
केवलेन बलेनैव समतां यात्य् असंशयम्  ॥ ब्र्प्_२४५।१७ ॥  
षड्विंशेन प्रबुद्धेन बुध्यमानो ऽप्य् अबुद्धिमान्  ।  
एतन् नानात्वम् इत्य् उक्तं साङ्ख्यश्रुतिनिदर्शनात्  ॥ ब्र्प्_२४५।१८ ॥  
चेतनेन समेतस्य पञ्चविंशतिकस्य ह  ।  
एकत्वं वै भवेत् तस्य यदा बुद्ध्यानुबुध्यते  ॥ ब्र्प्_२४५।१९ ॥  
बुध्यमानेन बुद्धेन समतां याति मैथिल  ।  
सङ्गधर्मा भवत्य् एष निःसङ्गात्मा नराधिप  ॥ ब्र्प्_२४५।२० ॥  
निःसङ्गात्मानम् आसाद्य षड्विंशं कर्मजं विदुः  ।  
विभुस् त्यजति चाव्यक्तं यदा त्व् एतद् विबुध्यते  ॥ ब्र्प्_२४५।२१ ॥  
चतुर्विंशम् अगाधं च षड्विंशस्य प्रबोधनात्  ।  
एष ह्य् अप्रतिबुद्धश् च बुध्यमानस् तु ते ऽनघ  ॥ ब्र्प्_२४५।२२ ॥  
उक्तो बुद्धश् च तत्त्वेन यथाश्रुतिनिदर्शनात्  ।  
मशकोदुम्बरे यद्वद् अन्यत्वं तद्वद् एतयोः  ॥ ब्र्प्_२४५।२३ ॥  
मत्स्योदके यथा तद्वद् अन्यत्वम् उपलभ्यते  ।  
एवम् एव च गन्तव्यं नानात्वैकत्वम् एतयोः  ॥ ब्र्प्_२४५।२४ ॥  
एतावन् मोक्ष इत्य् उक्तो ज्ञानविज्ञानसञ्ज्ञितः  ।  
पञ्चविंशतिकस्याशु यो ऽयं देहे प्रवर्तते  ॥ ब्र्प्_२४५।२५ ॥  
एष मोक्षयितव्यैति प्राहुर् अव्यक्तगोचरात्  ।  
सो ऽयम् एवं विमुच्येत नान्यथेति विनिश्चयः  ॥ ब्र्प्_२४५।२६ ॥  
परश् च परधर्मा च भवत्य् एव समेत्य वै  ।  
विशुद्धधर्मा शुद्धेन नाशुद्धेन च बुद्धिमान्  ॥ ब्र्प्_२४५।२७ ॥  
विमुक्तधर्मा बुद्धेन समेत्य पुरुषर्षभ  ।  
वियोगधर्मिणा चैव विमुक्तात्मा भवत्य् अथ  ॥ ब्र्प्_२४५।२८ ॥  
विमोक्षिणा विमोक्षश् च समेत्येह तथा भवेत्  ।  
शुचिकर्मा शुचिश् चैव भवत्य् अमितबुद्धिमान्  ॥ ब्र्प्_२४५।२९ ॥  
विमलात्मा च भवति समेत्य विमलात्मना  ।  
केवलात्मा तथा चैव केवलेन समेत्य वै  ।  
स्वतन्त्रश् च स्वतन्त्रेण स्वतन्त्रत्वम् अवाप्यते  ॥ ब्र्प्_२४५।३० ॥  
एतावद् एतत् कथितं मया ते  ब्र्प्_२४५।३१अ  
तथ्यं महाराज यथार्थतत्त्वम्  ब्र्प्_२४५।३१ब्  
अमत्सरस् त्वं प्रतिगृह्य बुद्ध्या  ब्र्प्_२४५।३१च्  
सनातनं ब्रह्म विशुद्धम् आद्यम्  ब्र्प्_२४५।३१द्  
तद् वेदनिष्ठस्य जनस्य राजन्  ब्र्प्_२४५।३२अ  
प्रदेयम् एतत् परमं त्वया भवेत्  ब्र्प्_२४५।३२ब्  
विधित्समानाय निबोधकारकं  ब्र्प्_२४५।३२च्  
प्रबोधहेतोः प्रणतस्य शासनम्  ब्र्प्_२४५।३२द्  
न देयम् एतच् च यथानृतात्मने  ब्र्प्_२४५।३३अ  
शठाय क्लीबाय न जिह्मबुद्धये  ब्र्प्_२४५।३३ब्  
न पण्डितज्ञानपरोपतापिने  ब्र्प्_२४५।३३च्  
देयं तथा शिष्यविबोधनाय  ब्र्प्_२४५।३३द्  
श्रद्धान्वितायाथ गुणान्विताय  ब्र्प्_२४५।३४अ  
परापवादाद् विरताय नित्यम्  ब्र्प्_२४५।३४ब्  
विशुद्धयोगाय बुधाय चैव  ब्र्प्_२४५।३४च्  
कृपावते ऽथ क्षमिणे हिताय  ब्र्प्_२४५।३४द्  
विविक्तशीलाय विधिप्रियाय  ब्र्प्_२४५।३५अ  
विवादहीनाय बहुश्रुताय  ब्र्प्_२४५।३५ब्  
विनीतवेशाय नहैतुकात्मने  ब्र्प्_२४५।३५च्  
सदैव गुह्यं त्व् इदम् एव देयम्  ब्र्प्_२४५।३५द्  
एतैर् गुणैर् हीनतमे न देयम्  ब्र्प्_२४५।३६अ  
एतत् परं ब्रह्म विशुद्धम् आहुः  ब्र्प्_२४५।३६ब्  
न श्रेयसे योक्ष्यति तादृशे कृतं  ब्र्प्_२४५।३६च्  
धर्मप्रवक्तारम् अपात्रदानात्  ब्र्प्_२४५।३६द्  
पृथ्वीम् इमां वा यदि रत्नपूर्णां  ब्र्प्_२४५।३७अ  
दद्याद् अदेयं त्व् इदम् अव्रताय  ब्र्प्_२४५।३७ब्  
जितेन्द्रियाय प्रयताय देयं  ब्र्प्_२४५।३७च्  
देयं परं तत्त्वविदे नरेन्द्र  ब्र्प्_२४५।३७द्  
कराल मा ते भयम् अस्ति किञ्चिद्  ब्र्प्_२४५।३८अ  
एतच् छ्रुतं ब्रह्म परं त्वयाद्य  ब्र्प्_२४५।३८ब्  
यथावद् उक्तं परमं पवित्रं  ब्र्प्_२४५।३८च्  
विशोकम् अत्यन्तम् अनादिमध्यम्  ब्र्प्_२४५।३८द्  
अगाधम् एतद् अजरामरं च  ब्र्प्_२४५।३९अ  
निरामयं वीतभयं शिवं च  ब्र्प्_२४५।३९ब्  
समीक्ष्य मोहं परवादसञ्ज्ञम्  ब्र्प्_२४५।३९च्  
एतस्य तत्त्वार्थम् इमं विदित्वा  ब्र्प्_२४५।३९द्  
अवाप्तम् एतद् धि पुरा सनातनाद्  ब्र्प्_२४५।४०अ  
धिरण्यगर्भाद् धि ततो नराधिप  ब्र्प्_२४५।४०ब्  
प्रसाद्य यत्नेन तम् उग्रतेजसं  ब्र्प्_२४५।४०च्  
सनातनं ब्रह्म यथा त्वयैतत्  ब्र्प्_२४५।४०द्  
पृष्टस् त्वया चास्मि यथा नरेन्द्र  ब्र्प्_२४५।४१अ  
तथा मयेदं त्वयि नोक्तम् अन्यत्  ब्र्प्_२४५।४१ब्  
यथावाप्तं ब्रह्मणो मे नरेन्द्र  ब्र्प्_२४५।४१च्  
महाज्ञानं मोक्षविदां परायणम्  ब्र्प्_२४५।४१द्  
{व्यास उवाच: }  
एतद् उक्तं परं ब्रह्म यस्मान् नावर्तते पुनः  ।  
पञ्चविंशं मुनिश्रेष्ठा वसिष्ठेन यथा पुरा  ॥ ब्र्प्_२४५।४२ ॥  
पुनरावृत्तिम् आप्नोति परमं ज्ञानम् अव्ययम्  ।  
नाति बुध्यति तत्त्वेन बुध्यमानो ऽजरामरम्  ॥ ब्र्प्_२४५।४३ ॥  
एतन् निःश्रेयसकरं ज्ञानं भोः परमं मया  ।  
कथितं तत्त्वतो विप्राः श्रुत्वा देवर्षितो द्विजाः  ॥ ब्र्प्_२४५।४४ ॥  
हिरण्यगर्भाद् ऋषिणा वसिष्ठेन समाहृतम्  ।  
वसिष्ठाद् ऋषिशार्दूलो नारदो ऽवाप्तवान् इदम्  ॥ ब्र्प्_२४५।४५ ॥  
नारदाद् विदितं मह्यम् एतद् उक्तं सनातनम्  ।  
मा शुचध्वं मुनिश्रेष्ठाः श्रुत्वैतत् परमं पदम्  ॥ ब्र्प्_२४५।४६ ॥  
येन क्षराक्षरे भिन्ने न भयं तस्य विद्यते  ।  
विद्यते तु भयं यस्य यो नैनं वेत्ति तत्त्वतः  ॥ ब्र्प्_२४५।४७ ॥  
अविज्ञानाच् च मूढात्मा पुनः पुनर् उपद्रवान्  ।  
प्रेत्य जातिसहस्राणि मरणान्तान्य् उपाश्नुते  ॥ ब्र्प्_२४५।४८ ॥  
देवलोकं तथा तिर्यङ् मानुष्यम् अपि चाश्नुते  ।  
यदि वा मुच्यते वापि तस्माद् अज्ञानसागरात्  ॥ ब्र्प्_२४५।४९ ॥  
अज्ञानसागरे घोरे ह्य् अव्यक्तागाध उच्यते  ।  
अहन्य् अहनि मज्जन्ति यत्र भूतानि भो द्विजाः  ॥ ब्र्प्_२४५।५० ॥  
तस्माद् अगाधाद् अव्यक्ताद् उपक्षीणात् सनातनात्  ।  
तस्माद् यूयं विरजस्का वितमस्काश् च भो द्विजाः  ॥ ब्र्प्_२४५।५१ ॥  
एवं मया मुनिश्रेष्ठाः सारात् सारतरं परम्  ।  
कथितं परमं मोक्षं यं ज्ञात्वा न निवर्तते  ॥ ब्र्प्_२४५।५२ ॥  
न नास्तिकाय दातव्यं नाभक्ताय कदाचन  ।  
न दुष्टमतये विप्रा न श्रद्धाविमुखाय च  ॥ ब्र्प्_२४५।५३ ॥  
{लोमहर्षण उवाच: }  
एवं पुरा मुनीन् व्यासः पुराणं श्लक्ष्णया गिरा  ।  
दशाष्टदोषरहितैर् वाक्यैः सारतरैर् द्विजाः  ॥ ब्र्प्_२४६।१ ॥  
पूर्णम् अस्तमलैः शुद्धैर् नानाशास्त्रसमुच्चयैः  ।  
जातिशुद्धसमायुक्तं साधुशब्दोपशोभितम्  ॥ ब्र्प्_२४६।२ ॥  
पूर्वपक्षोक्तिसिद्धान्त- परिनिष्ठासमन्वितम्  ।  
श्रावयित्वा यथान्यायं विरराम महामतिः  ॥ ब्र्प्_२४६।३ ॥  
ते ऽपि श्रुत्वा मुनिश्रेष्ठाः पुराणं वेदसम्मितम्  ।  
आद्यं ब्राह्माभिधानं च सर्ववाञ्छाफलप्रदम्  ॥ ब्र्प्_२४६।४ ॥  
हृष्टा बभूवुः सुप्रीता विस्मिताश् च पुनः पुनः  ।  
प्रशशंसुस् तदा व्यासं कृष्णद्वैपायनं मुनिम्  ॥ ब्र्प्_२४६।५ ॥  
{मुनय ऊचुः: }  
अहो त्वया मुनिश्रेष्ठ पुराणं श्रुतिसम्मितम्  ।  
सर्वाभिप्रेतफलदं सर्वपापहरं परम्  ॥ ब्र्प्_२४६।६ ॥  
प्रोक्तं श्रुतं तथास्माभिर् विचित्रपदम् अक्षरम्  ।  
न ते ऽस्त्य् अविदितं किञ्चित् त्रिषु लोकेषु वै प्रभो  ॥ ब्र्प्_२४६।७ ॥  
सर्वज्ञस् त्वं महाभाग देवेष्व् इव बृहस्पतिः  ।  
नमस्यामो महाप्राज्ञं ब्रह्मिष्ठं त्वां महामुनिम्  ॥ ब्र्प्_२४६।८ ॥  
येन त्वया तु वेदार्था भारते प्रकटीकृताः  ।  
कः शक्नोति गुणान् वक्तुं तव सर्वान् महामुने  ॥ ब्र्प्_२४६।९ ॥  
अधीत्य चतुरो वेदान् साङ्गान् व्याकरणानि च  ।  
कृतवान् भारतं शास्त्रं तस्मै ज्ञानात्मने नमः  ॥ ब्र्प्_२४६।१० ॥  
नमो ऽस्तु ते व्यास विशालबुद्धे  ब्र्प्_२४६।११अ  
फुल्लारविन्दायतपत्त्रनेत्र  ब्र्प्_२४६।११ब्  
येन त्वया भारततैलपूर्णः  ब्र्प्_२४६।११च्  
प्रज्वालितो ज्ञानमयः प्रदीपः  ब्र्प्_२४६।११द्  
अज्ञानतिमिरान्धानां भ्रामितानां कुदृष्टिभिः  ।  
ज्ञानाञ्जनशलाकेन त्वया चोन्मीलिता दृशः  ॥ ब्र्प्_२४६।१२ ॥  
एवम् उक्त्वा समभ्यर्च्य व्यासं ते चैव पूजिताः  ।  
जग्मुर् यथागतं सर्वे कृतकृत्याः स्वम् आश्रमम्  ॥ ब्र्प्_२४६।१३ ॥  
तथा मया मुनिश्रेष्ठा कथितं हि सनातनम्  ।  
पुराणं सुमहापुण्यं सर्वपापप्रणाशनम्  ॥ ब्र्प्_२४६।१४ ॥  
यथा भवद्भिः पृष्टो ऽहं सम्प्रश्नं द्विजसत्तमाः  ।  
व्यासप्रसादात् तत् सर्वं मया सम्परिकीर्तितम्  ॥ ब्र्प्_२४६।१५ ॥  
इदं गृहस्थैः श्रोतव्यं यतिभिर् ब्रह्मचारिभिः  ।  
धनसौख्यप्रदं नॄणां पवित्रं पापनाशनम्  ॥ ब्र्प्_२४६।१६ ॥  
तथा ब्रह्मपरैर् विप्रैर् ब्राह्मणाद्यैः सुसंयतैः  ।  
श्रोतव्यं सुप्रयत्नेन सम्यक् श्रेयोभिकाङ्क्षिभिः  ॥ ब्र्प्_२४६।१७ ॥  
प्राप्नोति ब्राह्मणो विद्यां क्षत्रियो विजयं रणे  ।  
वैश्यस् तु धनम् अक्षय्यं शूद्रः सुखम् अवाप्नुयात्  ॥ ब्र्प्_२४६।१८ ॥  
यं यं कामम् अभिध्यायञ् शृणोति पुरुषः शुचिः  ।  
तं तं कामम् अवाप्नोति नरो नास्त्य् अत्र संशयः  ॥ ब्र्प्_२४६।१९ ॥  
पुराणं वैष्णवं त्व् एतत् सर्वकिल्बिषनाशनम्  ।  
विशिष्टं सर्वशास्त्रेभ्यः पुरुषार्थोपपादकम्  ॥ ब्र्प्_२४६।२० ॥  
एतद् वो यन् मयाख्यातं पुराणं वेदसम्मितम्  ।  
श्रुते ऽस्मिन् सर्वदोषोत्थः पापराशिः प्रणश्यति  ॥ ब्र्प्_२४६।२१ ॥  
प्रयागे पुष्करे चैव कुरुक्षेत्रे तथार्बुदे  ।  
उपोष्य यद् अवाप्नोति तद् अस्य श्रवणान् नरः  ॥ ब्र्प्_२४६।२२ ॥  
यद् अग्निहोत्रे सुहुते वर्षे नाप्नोति वै फलम्  ।  
महापुण्यमयं विप्रास् तद् अस्य श्रवणात् सकृत्  ॥ ब्र्प्_२४६।२३ ॥  
यज् ज्येष्ठशुक्लद्वादश्यां स्नात्वा वै यमुनाजले  ।  
मथुरायां हरिं दृष्ट्वा प्राप्नोति पुरुषः फलम्  ॥ ब्र्प्_२४६।२४ ॥  
तद् आप्नोति फलं सम्यक् समाधानेन कीर्तनात्  ।  
पुराणे ऽस्य हितो विप्राः केशवार्पितमानसः  ॥ ब्र्प्_२४६।२५ ॥  
यत् फलं क्रियम् आलोक्य पुरुषो ऽथ लभेन् नरः  ।  
तत् फलं समवाप्नोति यः पठेच् छृणुयाद् अपि  ॥ ब्र्प्_२४६।२६ ॥  
इदं यः श्रद्धया नित्यं पुराणं वेदसम्मितम्  ।  
यः पठेच् छृणुयान् मर्त्यः स याति भुवनं हरेः  ॥ ब्र्प्_२४६।२७ ॥  
श्रावयेद् ब्राह्मणो यस् तु सदा पर्वसु संयतः  ।  
एकादश्यां द्वादश्यां च विष्णुलोकं स गच्छति  ॥ ब्र्प्_२४६।२८ ॥  
इदं यशस्यम् आयुष्यं सुखदं कीर्तिवर्धनम्  ।  
बलपुष्टिप्रदं नॄणां धन्यं दुःस्वप्ननाशनम्  ॥ ब्र्प्_२४६।२९ ॥  
त्रिसन्ध्यं यः पठेद् विद्वाञ् श्रद्धया सुसमाहितः  ।  
इदं वरिष्ठम् आख्यानं स सर्वम् ईप्सितं लभेत्  ॥ ब्र्प्_२४६।३० ॥  
रोगार्तो मुच्यते रोगाद् बद्धो मुच्येत बन्धनात्  ।  
भयाद् विमुच्यते भीत आपदापन्न आपदः  ॥ ब्र्प्_२४६।३१ ॥  
जातिस्मरत्वं विद्यां च पुत्रान् मेधां पशून् धृतिम्  ।  
धर्मं चार्थं च कामं च मोक्षं तु लभते नरः  ॥ ब्र्प्_२४६।३२ ॥  
यान् यान् कामान् अभिप्रेत्य पठेत् प्रयतमानसः  ।  
तांस् तान् सर्वान् अवाप्नोति पुरुषो नात्र संशयः  ॥ ब्र्प्_२४६।३३ ॥  
यश् चेदं सततं शृणोति मनुजः स्वर्गापवर्गप्रदं  ब्र्प्_२४६।३४अ  
विष्णुं लोकगुरुं प्रणम्य वरदं भक्त्येकचित्तः शुचिः  ब्र्प्_२४६।३४ब्  
भुक्त्वा चात्र सुखं विमुक्तकलुषः स्वर्गे च दिव्यं सुखं  ब्र्प्_२४६।३४च्  
पश्चाद् याति हरेः पदं सुविमलं मुक्तो गुणैः प्राकृतैः  ब्र्प्_२४६।३४द्  
तस्माद् विप्रवरैः स्वधर्मनिरतैर् मुक्त्येकमार्गेप्सुभिस्  ब्र्प्_२४६।३५अ  
तद्वत् क्षत्रियपुङ्गवैस् तु नियतैः श्रेयोर्थिभिः सर्वदा  ब्र्प्_२४६।३५ब्  
वैश्यैश् चानुदिनं विशुद्धकुलजैः शूद्रैस् तथा धार्मिकैः  ब्र्प्_२४६।३५च्  
श्रोतव्यं त्व् इदम् उत्तमं बहुफलं धर्मार्थमोक्षप्रदम्  ब्र्प्_२४६।३५द्  
धर्मे मतिर् भवतु वः पुरुषोत्तमानां  ब्र्प्_२४६।३६अ  
स ह्य् एक एव परलोकगतस्य बन्धुः  ब्र्प्_२४६।३६ब्  
अर्थाः स्त्रियश् च निपुणैर् अपि सेव्यमाना  ब्र्प्_२४६।३६च्  
नैव प्रभावम् उपयान्ति न च स्थिरत्वम्  ब्र्प्_२४६।३६द्  
धर्मेण राज्यं लभते मनुष्यः  ब्र्प्_२४६।३७अ  
स्वर्गं च धर्मेण नरः प्रयाति  ब्र्प्_२४६।३७ब्  
आयुश् च कीर्तिं च तपश् च धर्मं  ब्र्प्_२४६।३७च्  
धर्मेण मोक्षं लभते मनुष्यः  ब्र्प्_२४६।३७द्  
धर्मो ऽत्र मातापितरौ नरस्य  ब्र्प्_२४६।३८अ  
धर्मः सखा चात्र परे च लोके  ब्र्प्_२४६।३८ब्  
त्राता च धर्मस् त्व् इह मोक्षदश् च  ब्र्प्_२४६।३८च्  
धर्माद् ऋते नास्ति तु किञ्चिद् एव  ब्र्प्_२४६।३८द्  
इदं रहस्यं श्रेष्ठं च पुराणं वेदसम्मितम्  ।  
न देयं दुष्टमतये नास्तिकाय विशेषतः  ॥ ब्र्प्_२४६।३९ ॥  
इदं मयोक्तं प्रवरं पुराणं  ब्र्प्_२४६।४०अ  
पापापहं धर्मविवर्धनं च  ब्र्प्_२४६।४०ब्  
श्रुतं भवद्भिः परमं रहस्यम्  ब्र्प्_२४६।४०च्  
आज्ञापयध्वं मुनयो व्रजामि  ब्र्प्_२४६।४०द्  
  
  
  
  
