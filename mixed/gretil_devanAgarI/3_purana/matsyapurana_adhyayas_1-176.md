---
title: Matsyapurana, Adhyayas 1-176

---
## Intro
  
  
  
  
Matsyapurana, Adhyayas 1-176  
  
  
  
  
  
Matsyapurana, Adhyayas 1-176  
Based on the ed. Calcutta: Caukhamba Vidyabhavan, 1954.  
  
  
Input by Oliver Hellwig  
  
  
  
PLAIN TEXT VERSION  
  
  
  
  


## पाठः
  
  
  
  
  
  
थे त्रन्स्लितेरतिओन् एमुलतेस् देवनगरि स्च्रिप्त्।  
थेरेड़ोरे, wओर्द् बोउन्दरिएस् अरे उसुअल्ल्य् नोत् मर्केद् ब्य् ब्लन्क्स्  
  
  
  
  
  
  
  
______________________________________________________  
  
  
मत्स्य-पुराण १  
  
प्रचण्डताण्डवाटोपे प्रक्षिप्ता येन दिग्गजाः  ।  
भवन्तु विघ्नभङ्गाय भवस्य चरणाम्बुजाः  ॥ मत्स्प्_मन्ग्।१ ॥  
पातालादुत्पतिष्णोर् मकरवसतयो यस्य पुच्छाभिघाताद् ऊर्ध्वं ब्रह्माण्डखण्डव्यतिकरविहितव्यत्ययेनापतन्ति  ।  
विष्णोर्मत्स्यावतारे सकलवसुमतीमण्डलं व्यश्नुवानास् तस्यास्योदीरितानां ध्वनिर् अपहरताद् अश्रियं वः श्रुतीनाम्  ॥ मत्स्प्_१।१ ॥  
नारायणं नमस्कृत्य नरं चैव नरोत्तमम्  ।  
देवीं सरस्वतीं चैव ततो जयम् उदीरयेत्  ॥ मत्स्प्_१।२ ॥  
अजो ऽपि यः क्रियायोगान् नारायण इति स्मृतः  ।  
त्रिगुणाय त्रिवेदाय नमस् तस्मै स्वयम्भुवे  ॥ मत्स्प्_१।३ ॥  
सूतमेकाग्रमासीनं नैमिषारण्यवासिनः  ।  
मुनयो दीर्घसत्त्रान्ते पप्रच्छुर् दीर्घसंहिताम्  ॥ मत्स्प्_१।४ ॥  
प्रवृत्तासु पुराणीषु धर्म्यासु ललितासु च  ।  
कथासु शौनकाद्यास् तु अभिनन्द्य मुहुर्मुहुः  ॥ मत्स्प्_१।५ ॥  
कथितानि पुराणानि यान्यस्माकं त्वयानघ  ।  
तान्येवामृतकल्पानि श्रोतुम् इच्छामहे पुनः  ॥ मत्स्प्_१।६ ॥  
कथं ससर्ज भगवंल् लोकनाथश्चराचरम्  ।  
कस्माच्च भगवान् विष्णुर् मत्स्यरूपत्वम् आश्रितः  ॥ मत्स्प्_१।७ ॥  
भैरवत्वं भवस्यापि पुरारित्वं च केन हि  ।  
कस्य हेतोः कपालित्वं जगाम वृषभध्वजः  ॥ मत्स्प्_१।८ ॥  
सर्वम् एतत् समाचक्ष्व सूत विस्तरशः क्रमात्  ।  
त्वद्वाक्येनामृतस्येव न तृप्तिरिह जायते  ॥ मत्स्प्_१।९ ॥  
  
*सूत उवाच  
पुण्यं पवित्रम् आयुष्यम् इदानीं शृणुत द्विजाः  ।  
मात्स्यं पुराणमखिलं यज्जगाद गदाधरः  ॥ मत्स्प्_१।१० ॥  
पुरा राजा मनुर् नाम चीर्णवान् विपुलं तपः  ।  
पुत्रे राज्यं समारोप्य क्षमावान् रविनन्दनः  ॥ मत्स्प्_१।११ ॥  
मलयस्यैकदेशे तु सर्वात्मगुणसंयुतः  ।  
समदुःखसुखो वीरः प्राप्तवान् योगम् उत्तमम्  ॥ मत्स्प्_१।१२ ॥  
बभूव वरदश् चास्य वर्षायुतशते गते  ।  
वरं वृणीष्व प्रोवाच प्रीतः स कमलासनः  ॥ मत्स्प्_१।१३ ॥  
एवमुक्तो ऽब्रवीद् राजा प्रणम्य स पितामहम्  ।  
एकम् एवाहम् इच्छामि त्वत्तो वरमनुत्तमम्  ॥ मत्स्प्_१।१४ ॥  
भूतग्रामस्य सर्वस्य स्थावरस्य चरस्य च  ।  
भवेयं रक्षणायालं प्रलये समुपस्थिते  ॥ मत्स्प्_१।१५ ॥  
एवमस्त्विति विश्वात्मा तत्रैवान्तरधीयत  ।  
पुष्पवृष्टिः सुमहती खात्पपात सुरार्पिता  ॥ मत्स्प्_१।१६ ॥  
कदाचिदाश्रमे तस्य कुर्वतः पितृतर्पणम्  ।  
पपात पाण्योर् उपरि शफरी जलसंयुता  ॥ मत्स्प्_१।१७ ॥  
दृष्ट्वा तच्छफरीरूपं स दयालुर्महीपतिः  ।  
रक्षणायाकरोद्यत्नं स तस्मिन्करकोदरे  ॥ मत्स्प्_१।१८ ॥  
अहोरात्रेण चैकेन षोडशाङ्गुलविस्तृतः  ।  
सो ऽभवन्मत्स्यरूपेण पाहि पाहीति चाब्रवीत्  ॥ मत्स्प्_१।१९ ॥  
स तमादाय मणिके प्राक्षिपज्जलचारिणम्  ।  
तत्रापि चैकरात्रेण हस्तत्रयम् अवर्धत  ॥ मत्स्प्_१।२० ॥  
पुनः प्राहार्तनादेन सहस्रकिरणात्मजम्  ।  
स मत्स्यः पाहि पाहीति त्वामहं शरणं गतः  ॥ मत्स्प्_१।२१ ॥  
ततः स कूपे तं मत्स्यं प्राहिणोद् रविनन्दनः  ।  
यदा न माति तत्रापि कूपे मत्स्यः सरोवरे  ॥ मत्स्प्_१।२२ ॥  
क्षिप्तो ऽसौ पृथुतामागात् पुनर् योजनसम्मिताम्  ।  
तत्राप्याह पुनर् दीनः पाहि पाहि नृपोत्तम  ॥ मत्स्प्_१।२३ ॥  
ततः स मनुना क्षिप्तो गङ्गायामप्यवर्धत  ।  
यदा तदा समुद्रे तं प्राक्षिपन्मेदिनीपतिः  ॥ मत्स्प्_१।२४ ॥  
यदा समुद्रमखिलं व्याप्यासौ समुपस्थितः  ।  
तदा प्राह मनुर्भीतः को ऽपि त्वमसुरेश्वरः  ॥ मत्स्प्_१।२५ ॥  
अथवा वासुदेवस्त्वम् अन्य ईदृक्कथं भवेत्  ।  
योजनायुतविंशत्या कस्य तुल्यं भवेद्वपुः  ॥ मत्स्प्_१।२६ ॥  
ज्ञातस्त्वं मत्स्यरूपेण मां खेदयसि केशव  ।  
हृषीकेश जगन्नाथ जगद्धाम नमो ऽस्तु ते  ॥ मत्स्प्_१।२७ ॥  
एवमुक्तः स भगवान् मत्स्यरूपी जनार्दनः  ।  
साधु साध्विति चोवाच सम्यग्ज्ञातस् त्वयानघ  ॥ मत्स्प्_१।२८ ॥  
अचिरेणैव कालेन मेदिनी मेदिनीपते  ।  
भविष्यति जले मग्ना सशैलवनकानना  ॥ मत्स्प्_१।२९ ॥  
नौर् इयं सर्वदेवानां निकायेन विनिर्मिता  ।  
महाजीवनिकायस्य रक्षणार्थं महीपते  ॥ मत्स्प्_१।३० ॥  
स्वेदाण्डजोद्भिदो ये वै ये च जीवा जरायुजाः  ।  
अस्यां निधाय सर्वांस् तान् अनाथान् पाहि सुव्रत  ॥ मत्स्प्_१।३१ ॥  
युगान्तवाताभिहता यदा भवति नौर् नृप  ।  
शृङ्गे ऽस्मिन्मम राजेन्द्र तदेमां संयमिष्यसि  ॥ मत्स्प्_१।३२ ॥  
ततो लयान्ते सर्वस्य स्थावरस्य चरस्य च  ।  
प्रजापतिस्त्वं भविता जगतः पृथिवीपते  ॥ मत्स्प्_१।३३ ॥  
एवं कृतयुगस्यादौ सर्वज्ञो धृतिमान्नृपः  ।  
मन्वन्तराधिपश्चापि देवपूज्यो भविष्यसि  ॥ मत्स्प्_१।३४ ॥  
  
______________________________________________________  
  
  
मत्स्य-पुराण २  
  
*सूत उवाच  
एवमुक्तो मनुस्तेन पप्रच्छ मधुसूदनम्  ।  
भगवन्कियद्भिर्वर्षैर् भविष्यत्यन्तरक्षयः  ॥ मत्स्प्_२।१ ॥  
सत्त्वानि च कथं नाथ रक्षिष्ये मधुसूदन  ।  
त्वया सह पुनर्योगः कथं वा भविता मम  ॥ मत्स्प्_२।२ ॥  
  
*मत्स्य उवाच  
अद्यप्रभृत्यनावृष्टिर् भविष्यति महीतले  ।  
यावद्वर्षशतं साग्रं दुर्भिक्षम् अशुभावहम्  ॥ मत्स्प्_२।३ ॥  
ततो ऽल्पसत्त्वक्षयदा रश्मयः सप्त दारुणाः  ।  
सप्तसप्तेर्भविष्यन्ति प्रतप्ताङ्गारवर्षिणः  ॥ मत्स्प्_२।४ ॥  
और्वानलो ऽपि विकृतिं गमिष्यति युगक्षये  ।  
विषाग्निश्चापि पातालात् सङ्कर्षणमुखच्युतः  ।  
भवस्यापि ललाटोत्थस् तृतीयनयनानलः  ॥ मत्स्प्_२।५ ॥  
त्रिजगन्निर्दहन् क्षोभं समेष्यति महामुने  ।  
एवं दग्धा मही सर्वा यदा स्याद्भस्मसन्निभा  ॥ मत्स्प्_२।६ ॥  
आकाशमूष्मणा तप्तं भविष्यति परन्तप  ।  
ततः सदेवनक्षत्रं जगद्यास्यति सङ्क्षयम्  ॥ मत्स्प्_२।७ ॥  
संवर्तो भीमनादश्च द्रोणश्चण्डो बलाहकः  ।  
विद्युत्पताकः शोणस्तु सप्तैते लयवारिदाः  ॥ मत्स्प्_२।८ ॥  
अग्निप्रस्वेदसम्भूताः प्लावयिष्यन्ति मेदिनीम्  ।  
समुद्राः क्षोभमागत्य चैकत्वेन व्यवस्थिताः  ॥ मत्स्प्_२।९ ॥  
एतदेकार्णवं सर्वं करिष्यन्ति जगत्त्रयम्  ।  
वेदनावमिमां गृह्य सत्त्वबीजानि सर्वशः  ॥ मत्स्प्_२।१० ॥  
आरोप्य रज्जुयोगेन मत्प्रदत्तेन सुव्रत  ।  
संयम्य नावं मच्छृङ्गे मत्स्यभावाभिरक्षितः  ॥ मत्स्प्_२।११ ॥  
एकः स्थास्यसि देवेषु दग्धेष्वपि परन्तप  ।  
सोमसूर्यावहं ब्रह्मा चतुर्लोकसमन्वितः  ॥ मत्स्प्_२।१२ ॥  
नर्मदा च नदी पुण्या मार्कण्डेयो महानृषिः  ।  
भवो वेदाः पुराणानि विद्याभिः सर्वतोवृतम्  ॥ मत्स्प्_२।१३ ॥  
त्वया सार्धमिदं विश्वं स्थास्यत्यन्तरसङ्क्षये  ।  
एवमेकार्णवे जाते चाक्षुषान्तरसङ्क्षये  ॥ मत्स्प्_२।१४ ॥  
वेदान्प्रवर्तयिष्यामि त्वत्सर्गादौ महीपते  ।  
एवमुक्त्वा स भगवांस् तत्रैवान्तरधीयत  ॥ मत्स्प्_२।१५ ॥  
मनुर् अप्यास्थितो योगं वासुदेवप्रसादजम्  ।  
अभ्यसन् यावद् आभूत-सम्प्लवं पूर्वसूचितम्  ॥ मत्स्प्_२।१६ ॥  
काले यथोक्ते सञ्जाते वासुदेवमुखोद्गते  ।  
शृङ्गी प्रादुर्बभूवाथ मत्स्यरूपी जनार्दनः  ॥ मत्स्प्_२।१७ ॥  
भुजङ्गो रज्जुरूपेण मनोः पार्श्वमुपागमत्  ।  
भूतान्सर्वान्समाकृष्य योगेनारोप्य धर्मवित्  ॥ मत्स्प्_२।१८ ॥  
भुजङ्गरज्ज्वा मत्स्यस्य शृङ्गे नावमयोजयत्  ।  
उपर्युपस्थितस्तस्याः प्रणिपत्य जनार्दनम्  ॥ मत्स्प्_२।१९ ॥  
आभूतसम्प्लवे तस्मिन्न् अतीते योगशायिना  ।  
पृष्टेन मनुना प्रोक्तं पुराणं मत्स्यरूपिणा  ।  
तदिदानीं प्रवक्ष्यामि शृणुध्वमृषिसत्तमाः  ॥ मत्स्प्_२।२० ॥  
यद्भवद्भिः पुरा पृष्टः सृष्ट्यादिकमहं द्विजाः  ।  
तद् एवैकार्णवे तस्मिन् मनुः पप्रच्छ केशवम्  ॥ मत्स्प्_२।२१ ॥  
  
*मनुरुवाच  
उत्पत्तिं प्रलयं चैव वंशान्मन्वन्तराणि च  ।  
वंश्यानुचरितं चैव भुवनस्य च विस्तरम्  ॥ मत्स्प्_२।२२ ॥  
दानधर्मविधिं चैव श्राद्धकल्पं च शाश्वतम्  ।  
वर्णाश्रमविभागं च तथेष्टापूर्तसञ्ज्ञितम्  ॥ मत्स्प्_२।२३ ॥  
देवतानां प्रतिष्ठादि यच्चान्यद्विद्यते भुवि  ।  
तत्सर्वं विस्तरेण त्वं धर्मं व्याख्यातुमर्हसि  ॥ मत्स्प्_२।२४ ॥  
  
*मत्स्य उवाच  
महाप्रलयकालान्त एतदासीत्तमोमयम्  ।  
प्रसुप्तमिव चातर्क्यम् अप्रज्ञातमलक्षणम्  ॥ मत्स्प्_२।२५ ॥  
अविज्ञेयमविज्ञातं जगत् स्थास्नु चरिष्णु च  ।  
ततः स्वयम्भूर् अव्यक्तः प्रभवः पुण्यकर्मणाम्  ॥ मत्स्प्_२।२६ ॥  
व्यञ्जयन्नेतदखिलं प्रादुरासीत् तमोनुदः  ।  
यो ऽतीन्द्रियः परो व्यक्ताद् अणुर् ज्यायान् सनातनः  ।  
नारायण इति ख्यातः स एकः स्वयम् उद्बभौ  ॥ मत्स्प्_२।२७ ॥  
यः शरीराद् अभिध्याय सिसृक्षुर्विविधं जगत्  ।  
अप एव ससर्जादौ तासु वीर्यम् अवासृजत्  ॥ मत्स्प्_२।२८ ॥  
तदेवाण्डं समभवद् धेमरूप्यमयं महत्  ।  
संवत्सरसहस्रेण सूर्यायुतसमप्रभम्  ॥ मत्स्प्_२।२९ ॥  
प्रविश्यान्तर्महातेजाः स्वयम् एवात्मसम्भवः  ।  
प्रभावाद् अपि तद्व्याप्त्या विष्णुत्वम् अगमत् पुनः  ॥ मत्स्प्_२।३० ॥  
तदन्तर्भगवानेष सूर्यः समभवत्पुरा  ।  
आदित्यश्चादिभूतत्वाद् ब्रह्मा ब्रह्म पठन्न् अभूत्  ॥ मत्स्प्_२।३१ ॥  
दिवं भूमिं समकरोत् तदण्डशकलद्वयम्  ।  
स चाकरोद्दिशः सर्वा मध्ये व्योम च शाश्वतम्  ॥ मत्स्प्_२।३२ ॥  
जरायुर्मेरुमुख्याश् च शैलास् तस्याभवंस् तदा  ।*  
यद् औल्बं तद् अभून् मेघस् तडित्सङ्घातमण्डलम्  ॥ मत्स्प्_२।३३ ॥*  
नद्यो ऽण्डनाम्नः सम्भूताः पितरो मनवस् तथा  ।  
सप्त ये ऽमी समुद्राश् च ते ऽपि चान्तर्जलोद्भवाः  ।  
लवणेक्षुसुराद्याश् च नानारत्नसमन्विताः  ॥ मत्स्प्_२।३४ ॥  
स सिसृक्षुर् अभूद् देवः प्रजापतिर् अरिन्दम  ।  
तत्तेजसश् च तत्रैष मार्तण्डः समजायत  ॥ मत्स्प्_२।३५ ॥  
मृते ऽण्डे जायते यस्मान् मार्तण्डस् तेन संस्मृतः  ।  
रजोगुणमयं यत्तद् रूपं तस्य महात्मनः  ।  
चतुर्मुखः स भगवान् अभूल् लोकपितामहः  ॥ मत्स्प्_२।३६ ॥  
येन सृष्टं जगत् सर्वं सदेवासुरमानुषम्  ।  
तमवेहि रजोरूपं महत् सत्त्वम् उदाहृतम्  ॥ मत्स्प्_२।३७ ॥  
  
  
______________________________________________________  
  
  
मत्स्य-पुराण ३  
  
*मनुर् उवाच  
चतुर्मुखत्वम् अगमत् कस्माल् लोकपितामहः  ।  
कथं तु लोकान् असृजद् ब्रह्मा ब्रह्मविदां वरः  ॥ मत्स्प्_३।१ ॥  
  
*मत्स्य उवाच  
तपश् चचार प्रथमम् अमराणां पितामहः  ।  
आविभूतास् तथा वेदाः साङ्गोपाङ्गपदक्रमाः  ॥ मत्स्प्_३।२ ॥  
पुराणसर्वशास्त्राणां प्रथमं ब्रह्मणा स्मृतम्  ।  
नित्यं शब्दमयं पुण्यं शतकोटिप्रविस्तरम्  ॥ मत्स्प्_३।३ ॥  
अनन्तरं च वक्त्रेभ्यो वेदास् तस्य विनिःसृताः  ।  
मीमांसान्यायविद्याश् च प्रमाणाष्टकसंयुताः  ॥ मत्स्प्_३।४ ॥  
वेदाभ्यासरतस्यास्य प्रजाकामस्य मानसाः  ।  
मनसः पूर्वसृष्टा वै जाता यत् तेन मानसाः  ॥ मत्स्प्_३।५ ॥  
मरीचिर् अभवत् पूर्वं ततो ऽत्रिर् भगवान् ऋषिः  ।  
अङ्गिरश् चाभवत् पश्चात् पुलस्त्यस् तदनन्तरम्  ॥ मत्स्प्_३।६ ॥  
ततः पुलहनामा वै ततः क्रतुर् अजायत  ।  
प्रचेताश् च ततः पुत्रो वसिष्ठश् चाभवत् पुनः  ॥ मत्स्प्_३।७ ॥  
पुत्रो भृगुर् अभूत् तद्वन् नारदो ऽप्य् अचिराद् अभूत्  ।  
दशेमान् मानसान् ब्रह्मा मुनीन् पुत्रान् अजिजनत्  ॥ मत्स्प्_३।८ ॥  
शारीरान् अथ वक्ष्यामि मातृहीनान् प्रजापतेः  ।  
अङ्गुष्ठाद् दक्षिणाद् दक्षः प्रजापतिर् अजायत  ॥ मत्स्प्_३।९ ॥  
धर्मः स्तनान्ताद् अभवद् धृदयात् कुसुमायुधः  ।  
भ्रूमध्याद् अभवत् क्रोधो लोभश् चाधरसम्भवः  ॥ मत्स्प्_३।१० ॥  
बुद्धेर् मोहः समभवद् अहङ्काराद् अभून् मदः  ।  
प्रमोदश् चाभवत् कण्ठान् मृत्युर् लोचनतो ण्र्प  ।  
भरतः करमध्यात् तु ब्रह्मसूनुर् अभूत् ततः  ॥ मत्स्प्_३।११ ॥  
एते नव सुता राजन् कन्या च दशमी पुनः  ।  
अङ्गजा इति विख्याता दशमी ब्रह्मणः सुता  ॥ मत्स्प्_३।१२ ॥  
  
*मनुर् उवाच  
बुद्धेर् मोहः समभवद् इति यत् परिकीर्तितम्  ।  
अहङ्कारः स्मृतः क्रोधो बुद्धिर् नाम किम् उच्यते  ॥ मत्स्प्_३।१३ ॥  
  
*मत्स्य उवाच  
सत्त्वं रजस् तमश् चैव गुणत्रयम् उदाहृतम्  ।  
साम्यावस्थितिर् एतेषां प्रकृतिः परिकीर्तिता  ॥ मत्स्प्_३।१४ ॥  
केचित् प्रधानम् इत्य् आहुर् अव्यक्तम् अपरे जगुः  ।  
एतद् एव प्रजासृष्टिं करोति विकरोति च  ॥ मत्स्प्_३।१५ ॥  
गुणेभ्यः क्षोभमाणेभ्यस् त्रयो देवा विजज्ञिरे  ।  
एका मूर्तिस् त्रयो भागा ब्रह्मविष्णुमहेश्वराः  ॥ मत्स्प्_३।१६ ॥  
सविकारात् प्रधानात् तु महत् तत्त्वं प्रजायते  ।  
महान् इति यतः ख्यातिर् लोकानां जायते सदा  ॥ मत्स्प्_३।१७ ॥  
अहङ्कारश् च महतो जायते मानवर्धनः  ।  
इन्द्रियाणि ततः पञ्च वक्ष्ये बुद्धिवशानि तु  ।  
प्रादुर् भवन्ति चान्यानि तथा कर्मवशानि तु  ॥ मत्स्प्_३।१८ ॥  
श्रोत्रं त्वक् चक्षुषी जिह्वा नासिका च यथाक्रमम्  ।  
पायूपस्थं हस्तपादं वाक्क चेन्द्रियसङ्ग्रहः  ॥ मत्स्प्_३।१९ ॥  
शब्दः स्पर्शश् च रूपं च रसो गन्धश् च पञ्चमः  ।  
उत्सर्गानन्दनादान-गत्यालापाश् च तत्क्रियाः  ॥ मत्स्प्_३।२० ॥  
मन एकादशं तेषां कर्मबुद्धिगुणान्वितम्  ।  
इन्द्रियावयवाः सूक्ष्मास् तस्य मूर्तिं मनीषिणः  ॥ मत्स्प्_३।२१ ॥  
श्रयन्ति यस्मात् तन्मात्राः शरीरं तेन संस्मृतम्  ।  
शरीरयोगाज् जीवो ऽपि शरीरी गद्यते बुधैः  ॥ मत्स्प्_३।२२ ॥  
मनः सृष्टिं विकुरुते चोद्यमानं सिसृक्षया  ।  
आकाशं शब्दतन्मात्राद् अभूच् छब्दगुणात्मकम्  ॥ मत्स्प्_३।२३ ॥  
आकाशविकृतेर् वायुः शब्दस्पर्शगुणो ऽभवत्  ।  
वायोश् च स्पर्शतन्मात्रात् तेजश् चाविर् अभूत् ततः  ॥ मत्स्प्_३।२४ ॥  
त्रिगुणं तद्विकारेण तच्छब्दस्पर्शरूपवत्  ।  
तेजोविकाराद् अभवद् वारि राजंश् चतुर्गुणम्  ॥ मत्स्प्_३।२५ ॥  
रसतन्मात्रसम्भूतं प्रायो रसगुणात्मकम्  ।  
भूमिस् तु गन्धतन्मात्राद् अभूत् पञ्चगुणान्विता  ॥ मत्स्प्_३।२६ ॥  
प्रायो गन्धगुणा सा तु बुद्धिर् एषा गरीयसी  ।  
एभिः सम्पादितं भुङ्क्ते पुरुषः पञ्चविंशकः  ॥ मत्स्प्_३।२७ ॥  
ईश्वरेच्छावशः सो ऽपि जीवात्मा कथ्यते बुधैः  ।  
एवं षड्विंशकं प्रोक्तं शरीरम् इह मानवे  ॥ मत्स्प्_३।२८ ॥  
साङ्ख्यं सङ्ख्यात्मकत्वाच् च कपिलादिभिर् उच्यते  ।  
एतत् तत्त्वात्मकं कृत्वा जगद् वेधा अजीजनत्  ॥ मत्स्प्_३।२९ ॥  
सावित्रीं लोकसृष्ट्यर्थे हृदि कृत्वा समास्थितः  ।  
ततः सञ्जपतस् तस्य भित्वा देहम् अकल्मषम्  ॥ मत्स्प्_३।३० ॥  
स्त्रीरूपम् अर्धम् अकरोद् अर्धं पुरुषरूपवत्  ।  
शतरूपा च सा ख्याता सावित्री च निगद्यते  ॥ मत्स्प्_३।३१ ॥  
सरस्वत्य् अथ गायत्री ब्रह्माणी च परन्तप  ।  
ततः स्वदेहसम्भूताम् आत्मजाम् इत्य् अकल्पयत्  ॥ मत्स्प्_३।३२ ॥  
दृष्ट्वा तां व्यथितस् तावत् कामबाणार्दितो विभुः  ।  
अहो रूपम् अहो रूपम् इति चाह प्रजापतिः  ॥ मत्स्प्_३।३३ ॥  
ततो वासिष्ठप्रमुखा भगिनीम् इति चुक्रुशुः  ।  
ब्रह्मा न किञ्चिद् ददृशे तन्मुखालोकनाद् ऋते  ॥ मत्स्प्_३।३४ ॥  
अहो रूपम् अहो रूपम् इति प्राह पुनः पुनः  ।  
ततः प्रणामनम्रां तां पुनर् एवाभ्यलोकयत्  ॥ मत्स्प्_३।३५ ॥  
अथ प्रदक्षिणं चक्रे सा पितुर् वरवर्णिनी  ।  
पुत्रेभ्यो लज्जितस्यास्य तद्रूपालोकनेच्छया  ॥ मत्स्प्_३।३६ ॥  
आविर्भूतं तत्रो वक्त्रं दक्षिणं पाण्डुगण्डवत्  ।  
विस्मयस्फुरदोष्ठं च पाश्चात्यम् उदगात् ततः  ॥ मत्स्प्_३।३७ ॥  
चतुर्थम् अभवत् पश्चाद् वामं कामशरातुरम्  ।  
ततो ऽन्यद् अभवत् तस्य कामातुरतया तथा  ॥ मत्स्प्_३।३८ ॥  
उत्पतन्त्यास् तदाकारा आलोकनकुतूहलात्  ।  
सृष्ट्यर्थं यत् कृतं तेन तपः परमदारुणम्  ॥ मत्स्प्_३।३९ ॥  
तत् सर्वं नाशम् अगमत् स्वसुतोपगमेच्छया  ।  
तेनोर्ध्वं वक्त्रम् अभवत् पञ्चमं तस्य धीमतः  ।  
आविर्भवज्जटाभिश् च तद् वक्त्रं चावृणोत् प्रभुः  ॥ मत्स्प्_३।४० ॥  
ततस् तान् अब्रवीद् ब्रह्मा पुत्रान् आत्मसमुद्भवान्  ।  
प्रजाः सृजध्वम् अभितः सदेवासुरमानुषीः  ॥ मत्स्प्_३।४१ ॥  
एवम् उक्तास् ततः सर्वे ससृजुर् विविधाः प्रजाः  ।  
गतेषु तेषु सृष्ट्यर्थं प्रणामावनताम् इमाम्  ॥ मत्स्प्_३।४२ ॥  
उपयेमे स विश्वात्मा शतरूपाम् अनिन्दिताम्  ।  
सम्बभूव तया सार्धम् अतिकामातुरो विभुः  ।  
सलज्जां चकमे देवः कमलोदरमन्दिरे  ॥ मत्स्प्_३।४३ ॥  
यावद् अब्दशतं दिव्यं यथान्यः प्राकृतो जनः  ।  
ततःकालेन महता तस्याः पुत्रो ऽभवन् मनुः  ॥ मत्स्प्_३।४४ ॥  
स्वायम्भुवो इति ख्यातः स विराड् इति नः श्रुतम्  ।  
तद्रूपगुणसामान्याद् अधिपुरुष उच्यते  ॥ मत्स्प्_३।४५ ॥  
वैराजा यत्र ते जाता बहवः शंसितव्रताः  ।  
स्वायम्भुवा महाभागाः सप्त सप्त तथापरे  ॥ मत्स्प्_३।४६ ॥  
स्वारोचिषाद्याः सर्वे ते ब्रह्मतुल्यस्वरूपिणः  ।  
औत्तमिप्रमुखास् तद्वद् येसां त्वं सप्तमो ऽधुना  ॥ मत्स्प्_३।४७ ॥  
  
  
______________________________________________________  
  
  
मत्स्य-पुराण ४  
  
*मनुर् उवाच  
अहो कष्टतरं चैतद् अङ्गजागमनं विभो  ।  
कथं न दोषमगमत् कर्मणानेन पद्मभूः  ॥ मत्स्प्_४।१ ॥  
परस्परं च सम्बन्धः सगोत्राणाम् अभूत् कथम्  ।  
वैवाहिकस्तत्सुतानां छिन्द्धि मे संशयं विभो  ॥ मत्स्प्_४।२ ॥  
  
*मत्स्य उवाच  
दिव्येयमादिसृष्टिस्तु रजोगुणसमुद्भवा  ।  
अतीन्द्रियेन्द्रिया तद्वद् अतीन्द्रियशरीरिका  ॥ मत्स्प्_४।३ ॥  
दिव्यतेजोमयी भूप दिव्यज्ञानसमुद्भवा  ।  
न मर्त्यैरभितः शक्या वक्तुं वै मांसचक्षुभिः  ॥ मत्स्प्_४।४ ॥  
यथा भुजङ्गाः सर्पाणाम् आकाशं विश्वपक्षिणाम्  ।  
विदन्ति मार्गं दिव्यानां दिव्या एव न मानवाः  ॥ मत्स्प्_४।५ ॥  
कार्याकार्ये न देवानां शुभाशुभफलप्रदे  ।  
यस्मात्तस्मान्न राजेन्द्र तद्विचारो नृणां शुभः  ॥ मत्स्प्_४।६ ॥  
अन्यच्च सर्ववेदानाम् अधिष्ठाता चतुर्मुखः  ।  
गायत्री ब्रह्मणस्तद्वद् अङ्गभूता निगद्यते  ॥ मत्स्प्_४।७ ॥  
अमूर्तं मूर्तिमद् वापि मिथुनं तत्प्रचक्षते  ।  
विरिञ्चिर् यत्र भगवांस् तत्र देवी सरस्वती  ।  
भारती यत्र यत्रैव तत्र तत्र प्रजापतिः  ॥ मत्स्प्_४।८ ॥  
यथातपो न रहितश् छायया दृश्यते क्वचित्  ।  
गायत्री ब्रह्मणःपार्श्वं तथैव न विमुञ्चति  ॥ मत्स्प्_४।९ ॥  
वेदराशिः स्मृतो ब्रह्मा सावित्री तदधिष्ठिता  ।  
तस्मान्न कश्चिद्दोषः स्यात् सावित्रीगमने विभो  ॥ मत्स्प्_४।१० ॥  
तथापि लज्जावनतः प्रजापतिर् अभूत्पुरा  ।  
स्वसुतोपगमाद् ब्रह्मा शशाप कुसुमायुधम्  ॥ मत्स्प्_४।११ ॥  
यस्मान्ममाभिभवता मनः सङ्क्षोभितं शरैः  ।  
तस्मात्त्वद्देहमचिराद् रुद्रो भस्मीकरिष्यति  ॥ मत्स्प्_४।१२ ॥  
ततः प्रसादयामास कामदेवश्चतुर्मुखम्  ।  
न मामकारणे शप्तुं त्वमिहार्हसि मानद  ॥ मत्स्प्_४।१३ ॥  
अहमेवंविधः सृष्टस् त्वयैव चतुरानन  ।  
इन्द्रियक्षोभजनकः सर्वेषामेव देहिनाम्  ॥ मत्स्प्_४।१४ ॥  
स्त्रीपुंसोरविचारेण मया सर्वत्र सर्वदा  ।  
क्षोभ्यं मनः प्रयत्नेन त्वयैवोक्तं पुरा विभो  ॥ मत्स्प्_४।१५ ॥  
तस्मादनपराधो ऽहं त्वया शप्तस्तथा विभो  ।  
कुरु प्रसादं भगवन् स्वशरीराप्तये पुनः  ॥ मत्स्प्_४।१६ ॥  
  
*ब्रह्मोवाच  
वैवस्वते ऽन्तरे प्राप्ते यादवान्वयसम्भवः  ।  
रामो नाम यदा मर्त्यो मत्सत्त्वबलमाश्रितः  ॥ मत्स्प्_४।१७ ॥  
अवतीर्यासुरध्वंसी द्वारकाम् अधिवत्स्यति  ।  
तद्भ्रातुस्तत्समस्य त्वं तदा पुत्रत्वमेष्यसि  ॥ मत्स्प्_४।१८ ॥  
एवं शरीरमासाद्य भुक्त्वा भोगानशेषतः  ।  
ततो भरतवंशान्ते भूत्वा वत्सनृपात्मजः  ॥ मत्स्प्_४।१९ ॥  
विद्याधराधिपत्यं च यावद् आभूतसम्प्लवम्  ।  
सुखानि धर्मतः प्राप्य मत्समीपं गमिष्यसि  ॥ मत्स्प्_४।२० ॥  
एवं शापप्रसादाभ्याम् उपेतः कुसुमायुधः  ।  
शोकप्रमोदाभियुतो जगाम स यथागतम्  ॥ मत्स्प्_४।२१ ॥  
  
*मनुरुवाच  
को ऽसौ यदुरिति प्रोक्तो यद्वंशे कामसम्भवः  ।  
कथं च दग्धो रुद्रेण किमथ कुसुमायुधः  ॥ मत्स्प्_४।२२ ॥  
भरतस्यान्वये कस्य का च सृष्टिः पुराभवत्  ।  
एतत्सर्वं समाचक्ष्व मूलतः संशयो हि मे  ॥ मत्स्प्_४।२३ ॥  
  
*मत्स्य उवाच  
या सा देहार्धसम्भूता गायत्री ब्रह्मवादिनी  ।  
जननी या मनोर्देवी शतरूपा शतेन्द्रिया  ॥ मत्स्प्_४।२४ ॥  
रतिर्मनस्तपो बुद्धिर् महान् दिक्सम्भ्रमस् तथा  ।  
ततः स शतरूपायां सप्तापत्यान्यजीजनत्  ॥ मत्स्प्_४।२५ ॥  
ये मरीच्यादयः पुत्रा मानसास्तस्य धीमतः  ।  
तेषामयमभूल्लोकः सर्वज्ञानात्मकः पुरा  ॥ मत्स्प्_४।२६ ॥  
ततो ऽसृजद्वामदेवं त्रिशूलवरधारिणम्  ।  
सनत्कुमारं च विभुं पूर्वेषामपि पूर्वजम्  ॥ मत्स्प्_४।२७ ॥  
वामदेवस्तु भगवान् असृजन्मुखतो द्विजान्  ।  
राजन्यान् असृजद्बाह्वोर् विट्छूद्रान् ऊरुपादयोः  ॥ मत्स्प्_४।२८ ॥  
विद्युतो ऽशनिमेघांश्च रोहितेन्द्रधनूंषि च  ।  
छन्दांसि च ससर्जादौ पर्जन्यं च ततः परम्  ॥ मत्स्प्_४।२९ ॥  
ततः साध्यगणानीशस् त्रिनेत्रानसृजत्पुनः  ।  
कोटीश्च चतुरशीतिं जरामरणवर्जिताः  ॥ मत्स्प्_४।३० ॥  
वामो ऽसृजन्नमर्त्यांस् तान् ब्रह्मणा विनिवारितः  ।  
नैवंविधा भवेत्सृष्टिर् जरामरणवर्जिता  ॥ मत्स्प्_४।३१ ॥  
शुभाशुभात्मिका या तु सैव सृष्टिः प्रशस्यते  ।  
एवं स्थितः स तेनादौ सृष्टेः स्थाणुरतो ऽभवत्  ॥ मत्स्प्_४।३२ ॥  
स्वायम्भुवो मनुर्धीमांस् तपस्तप्त्वा सुदुश्चरम्  ।  
पत्नीमेवाप रूपाढ्याम् अनन्ता नाम नामतः  ॥ मत्स्प्_४।३३ ॥  
प्रियव्रतोत्तानपादौ मनुस्तस्याम् अजीजनत्  ।  
धर्मस्य कन्या चतुरा सूनृता नाम भामिनी  ॥ मत्स्प्_४।३४ ॥  
उत्तानपादात्तनयान् प्राप मन्थरगामिनी  ।  
अपस्यतिम् अपस्यन्तं कीर्तिमन्तं ध्रुवं तथा  ॥ मत्स्प्_४।३५ ॥  
उत्तानपादो ऽजनयत् सूनृतायां प्रजापतिः  ।  
ध्रुवो वर्षसहस्राणि त्रीणि कृत्वा तपः पुरा  ॥ मत्स्प्_४।३६ ॥  
दिव्यमाप ततः स्थानम् अचलं ब्रह्मणो वरात्  ।  
तमेव पुरतः कृत्वा ध्रुवं सप्तर्षयः स्थिताः  ॥ मत्स्प्_४।३७ ॥  
धन्या नाम मनोः कन्या ध्रुवाच्छिष्टम् अजीजनत्  ।  
अग्निकन्या तु सुच्छाया शिष्टात्सा सुषुवे सुतान्  ॥ मत्स्प्_४।३८ ॥  
कृपं रिपुं जयं वृत्तं वृकं च वृकतेजसम्  ।  
चक्षुषं ब्रह्मदौहित्र्यां वीरिण्यां स रिपुञ्जयः  ॥ मत्स्प्_४।३९ ॥  
वीरणस्यात्मजायां तु चक्षुर्मनुमजीजनत्  ।  
मनुर् वै राजकन्यायां नड्वलायां स चाक्षुषः  ॥ मत्स्प्_४।४० ॥  
जनयामास तनयान् दश शूरानकल्मषान्  ।  
ऊरुः पूरुः शतद्युम्नस् तपस्वी सत्यवाग्घविः  ॥ मत्स्प्_४।४१ ॥  
अग्निष्टुदतिरात्रश्च सुद्युम्नश्चापराजितः  ।  
अभिमन्युस्तु दशमो नड्वलायाम् अजायत  ॥ मत्स्प्_४।४२ ॥  
ऊरोर् अजनयत् पुत्रान् षड् आग्नेयी तु सुप्रभान्  ।  
अग्निं सुमनसं ख्यातिं क्रतुमङ्गिरसं गयम्  ॥ मत्स्प्_४।४३ ॥  
पितृकन्या सुनीथा तु वेनमङ्गादजीजनत्  ।  
वेनमन्यायिनं विप्रा ममन्थुस् तत्कराद् अभूत्  ।  
पृथुर्नाम महातेजाः स पुत्रौ द्वाव् अजीजनत्  ॥ मत्स्प्_४।४४ ॥  
अन्तर्धानस् तु मारीचं शिखण्डिन्यामजीजनत्  ।  
हविर्धानात् षड् आग्नेयी धिषणाजनयत् सुतान्  ।  
प्राचीनबर्हिषं साङ्गं यमं शुक्रं बलं शुभम्  ॥ मत्स्प्_४।४५ ॥  
प्राचीनबर्हिर् भगवान् महान् आसीत् प्रजापतिः  ।  
हविर्धानाः प्रजास् तेन बहवः सम्प्रवर्तिताः  ॥ मत्स्प्_४।४६ ॥  
सवर्णायां तु सामुद्र्यां दशाधत्त सुतान्प्रभुः  ।  
सर्वे प्रचेतसो नाम धनुर्वेदस्य पारगाः  ॥ मत्स्प्_४।४७ ॥  
तत्तपोरक्षिता वृक्षा बभुर् लोके समन्ततः  ।  
देवादेशाच्च तानग्निर् अदहद्रविनन्दन  ॥ मत्स्प्_४।४८ ॥  
सोमकन्याभवत् पत्नी मारीषा नाम विश्रुता  ।  
तेभ्यस्तु दक्षमेकं सा पुत्रम् अग्र्यम् अजीजनत्  ॥ मत्स्प्_४।४९ ॥  
दक्षादनन्तरं वृक्षान् औषधानि च सर्वशः  ।  
अजीजनत्सोमकन्या नदीं चन्द्रवतीं तथा  ॥ मत्स्प्_४।५० ॥  
सोमांशस्य च तस्यापि दक्षस्याशीतिकोटयः  ।  
वक्ष्ये तासां तु विस्तारं लोके यः सुप्रतिष्ठितः  ॥ मत्स्प्_४।५१ ॥  
द्विपदश्चाभवन् केचित् केचिद् बहुपदा नराः  ।  
वलीमुखाः शङ्कुकर्णाः कर्णप्रावरणास् तथा  ॥ मत्स्प्_४।५२ ॥  
अश्वऋक्षमुखाः केचित् केचित् सिंहाननास्तथा  ।  
श्वसूकरमुखाः केचित् केचिदुष्ट्रमुखास् तथा  ॥ मत्स्प्_४।५३ ॥  
जनयामास धर्मात्मा म्लेच्छान्सर्वाननेकशः  ।  
स सृष्ट्वा मनसा दक्षः स्त्रियः पश्चादजीजनत्  ॥ मत्स्प्_४।५४ ॥  
ददौ स दश धर्माय कश्यपाय त्रयोदश  ।  
सप्तविंशतिं सोमाय ददौ नक्षत्रसञ्ज्ञिताः  ।  
देवासुरमनुष्यादि ताभ्यः सर्वमभूज्जगत्  ॥ मत्स्प्_४।५५ ॥  
  
  
  
______________________________________________________  
  
  
मत्स्य-पुराण ५  
  
*ऋषय ऊचुः  
देवानां दानवानां च गन्धर्वोरगरक्षसाम्  ।  
उत्पत्तिं विस्तरेणैव सूत ब्रूहि यथातथम्  ॥ मत्स्प्_५।१ ॥  
  
*सूत उवाच  
सङ्कल्पाद् दर्शनात्स्पर्शात् पूर्वेषां सृष्टिरुच्यते  ।  
दक्षात्प्राचेतसाद् ऊर्ध्वं सृष्टिर् मैथुनसम्भवा  ॥ मत्स्प्_५।२ ॥  
प्रजाः सृजेति व्यादिष्टः पूर्वं दक्षः स्वयम्भुवा  ।  
यथा ससर्ज चैवादौ तथैव शृणुत द्विजाः  ॥ मत्स्प्_५।३ ॥  
यदा तु सृजतस्तस्य देवर्षिगणपन्नगान्  ।  
न वृद्धिम् अगमल्लोकस् तदा मैथुनयोगतः  ।  
दक्षः पुत्रसहस्राणि पाञ्चजन्यामजीजनत्  ॥ मत्स्प्_५।४ ॥  
तांस् तु दृष्ट्वा महाभागः सिसृक्षुर्विविधाः प्रजाः  ।  
नारदः प्राह हर्यश्वान् दक्षपुत्रान्समागतान्  ॥ मत्स्प्_५।५ ॥  
भुवः प्रमाणं सर्वत्र ज्ञात्वोर्ध्वम् अध एव च  ।  
ततः सृष्टिं विशेषेण कुरुध्वमृषिसत्तमाः  ॥ मत्स्प्_५।६ ॥  
ते तु तद्वचनं श्रुत्वा प्रयाताः सर्वतो दिशम्  ।  
अद्यापि न निवर्तन्ते समुद्रादिव सिन्धवः  ॥ मत्स्प्_५।७ ॥  
हर्यश्वेषु प्रनष्टेषु पुनर्दक्षः प्रजापतिः  ।  
वैरिण्यामेव पुत्राणां सहस्रमसृजत्प्रभुः  ॥ मत्स्प्_५।८ ॥  
शबला नाम ते विप्राः समेताः सृष्टिहेतवः  ।  
नारदो ऽनुगतान्प्राह पुनस्तान्पूर्ववत्स तान्  ॥ मत्स्प्_५।९ ॥  
भुवः प्रमाणं सर्वत्र ज्ञात्वा भ्रातॄन् अथो पुनः  ।  
आगत्य चाथ सृष्टिं च करिष्यथ विशेषतः  ॥ मत्स्प्_५।१० ॥  
ते ऽपि तेनैव मार्गेण जग्मुर्भ्रातृपथा तदा  ।  
ततः प्रभृति न भ्रातुः कनीयान्मार्गम् इच्छति  ।  
अन्विष्यन्दुःखमाप्नोति तेन तत्परिवर्जयेत्  ॥ मत्स्प्_५।११ ॥  
ततस्तेषु विनष्टेषु षष्टिं कन्याः प्रजापतिः  ।  
वैरिण्यां जनयामास दक्षः प्राचेतसस्तथा  ॥ मत्स्प्_५।१२ ॥  
प्रादात्स दश धर्माय कश्यपाय त्रयोदश  ।  
सप्तविंशतिं सोमाय चतस्रो ऽरिष्टनेमये  ॥ मत्स्प्_५।१३ ॥  
द्वे चैव भृगुपुत्राय द्वे कृशाश्वाय धीमते  ।  
द्वे चैवाङ्गिरसे तद्वत् तासां नामानि विस्तरात्  ॥ मत्स्प्_५।१४ ॥  
शृणुध्वं देवमातॄणां प्रजाविस्तारम् आदितः  ।  
मरुत्वती वसुर् यामी लम्बा भानुर् अरुन्धती  ॥ मत्स्प्_५।१५ ॥  
सङ्कल्पा च मुहूर्ता च साध्या विश्वा च भामिनी  ।  
धर्मपत्न्यः समाख्यातास् तासां पुत्रान् निबोधत  ॥ मत्स्प्_५।१६ ॥  
विश्वे देवास्तु विश्वायाः साध्या साध्यानजीजनत्  ।  
मरुत्वत्यां मरुत्वन्तो वसोस् तु वसवस्तथा  ॥ मत्स्प्_५।१७ ॥  
भानोस्तु भानवस्तद्वन् मुहूर्तायां मुहूर्तकाः  ।  
लम्बायां घोषनामानो नागवीथी तु यामिजा  ॥ मत्स्प्_५।१८ ॥  
पृथिवीतलसम्भूतम् अरुन्धत्याम् अजायत  ।  
सङ्कल्पायास्तु सङ्कल्पो वसुसृष्टिं निबोधत  ॥ मत्स्प्_५।१९ ॥  
ज्योतिष्मन्तस्तु ये देवा व्यापकाः सर्वतो दिशम्  ।  
वसवस्ते समाख्यातास् तेषां सर्गं निबोधत  ॥ मत्स्प्_५।२० ॥  
आपो ध्रुवश्च सोमश्च धरश्चैवानिलो ऽनलः  ।  
प्रत्यूषश्च प्रभासश्च वसवो ऽष्टौ प्रकीर्तिताः  ॥ मत्स्प्_५।२१ ॥  
आपस्य पुत्राश् चत्वारः शान्तो वै दण्ड एव च  ।  
शाम्बो ऽथ मणिवक्त्रश्च यज्ञरक्षाधिकारिणः  ॥ मत्स्प्_५।२२ ॥  
ध्रुवस्य कालः पुत्रस्तु वर्चाः सोमादजायत  ।  
द्रविणो हव्यवाहश्च धरपुत्राव् उभौ स्मृतौ  ॥ मत्स्प्_५।२३ ॥  
कल्याणिन्यां ततः प्राणो रमणः शिशिरो ऽपि च  ।  
मनोहरा धरात्पुत्रान् अवापाथ हरेः सुता  ॥ मत्स्प्_५।२४ ॥  
शिवा मनोजवं पुत्रम् अविज्ञातगतिं तथा  ।  
अवाप चानलात् पुत्राव् अग्निप्रायगुणौ पुनः  ॥ मत्स्प्_५।२५ ॥  
अग्निपुत्रः कुमारस्तु शरस्तम्बे व्यजायत  ।  
तस्य शाखो विशाखश्च नैगमेयश् च पृष्ठजाः  ॥ मत्स्प्_५।२६ ॥  
अपत्यं कृत्तिकानां तु कार्त्तिकेयस् ततः स्मृतः  ।  
प्रत्यूषस ऋषिः पुत्रो विभुर् नाम्नाथ देवलः  ।  
विश्वकर्मा प्रभासस्य पुत्रः शिल्पी प्रजापतिः  ॥ मत्स्प्_५।२७ ॥  
प्रासादभवनोद्यान-प्रतिमाभूषणादिषु  ।  
तडागारामकूपेषु स्मृतः सो ऽमरवर्धकिः  ॥ मत्स्प्_५।२८ ॥  
अजैकपादहिर्बुध्न्यो विरूपाक्षो ऽथ रैवतः  ।  
हरश्च बहुरूपश्च त्र्यम्बकश्च सुरेश्वरः  ॥ मत्स्प्_५।२९ ॥  
सावित्रश्च जयन्तश्च पिनाकी चापराजितः  ।  
एते रुद्राः समाख्याता एकादश गणेश्वराः  ॥ मत्स्प्_५।३० ॥  
एतेषां मानसानां तु त्रिशूलवरधारिणाम्  ।  
कोटयश्चतुरशीतिस् तत्पुत्राश् चाक्षया मताः  ॥ मत्स्प्_५।३१ ॥  
दिक्षु सर्वासु ये रक्षां प्रकुर्वन्ति गणेश्वराः  ।  
पुत्रपौत्रसुताश्चैते सुरभीगर्भसम्भवाः  ॥ मत्स्प्_५।३२ ॥  
  
  
______________________________________________________  
  
  
मत्स्य-पुराण ६  
  
कश्यपस्य प्रवक्ष्यामि पत्नीभ्यः पुत्रपौत्रकान्  ।  
अदितिर्दितिर्दनुश्चैव अरिष्टा सुरसा तथा  ॥ मत्स्प्_६।१ ॥  
सुरभिर् विनता तद्वत् ताम्रा क्रोधवशा इरा  ।  
कद्रूर्विश्वा मुनिस् तद्वत् तासां पुत्रान् निबोधत  ॥ मत्स्प्_६।२ ॥  
तुषिता नाम ये देवाश् चाक्षुषस्यान्तरे मनोः  ।  
वैवस्वते ऽन्तरे चैते आदित्या द्वादश स्मृताः  ॥ मत्स्प्_६।३ ॥  
इन्द्रो धाता भगस् त्वष्टा मित्रो ऽथ वरुणो यमः  ।  
विवस्वान्सविता पूषा अंशुमान् विष्णुर् एव च  ॥ मत्स्प्_६।४ ॥  
एते सहस्रकिरणा आदित्या द्वादश स्मृताः  ।  
मारीचात्कश्यपादाप पुत्रानदितिरुत्तमान्  ॥ मत्स्प्_६।५ ॥  
भृशाश्वस्य ऋषेः पुत्रा देवप्रहरणाः स्मृताः  ।  
एते देवगणा विप्राः प्रतिमन्वन्तरेषु च  ॥ मत्स्प्_६।६ ॥  
उत्पद्यन्ते प्रलीयन्ते कल्पे कल्पे तथैव च  ।  
दितिः पुत्रद्वयं लेभे कश्यपाद् इति नः श्रुतम्  ॥ मत्स्प्_६।७ ॥  
हिरण्यकशिपुं चैव हिरण्याक्षं तथैव च  ।  
हिरण्यकशिपोस्तद्वज् जातं पुत्रचतुष्टयम्  ॥ मत्स्प्_६।८ ॥  
प्रह्लादश् चानुह्लादश्च संह्लादो ह्लाद एव च  ।  
प्रह्लादपुत्र आयुष्मान् शिबिर् बाष्कल एव च  ॥ मत्स्प्_६।९ ॥  
विरोचनश् चतुर्थश्च स बलिं पुत्रमाप्तवान्  ।  
बलेः पुत्रशतं त्व् आसीद् बाणज्येष्ठं ततो द्विजाः  ॥ मत्स्प्_६।१० ॥  
धृतराष्ट्रस् तथा सूर्यश् चन्द्रश्चन्द्रांशुतापनः  ।  
निकुम्भनाभो गुर्वक्षः कुक्षिभीमो विभीषणः  ॥ मत्स्प्_६।११ ॥  
एवमाद्यास् तु बहवो बाणज्येष्ठा गुणाधिकाः  ।  
बाणः सहस्रबाहुश् च सर्वास्त्रगणसंयुतः  ॥ मत्स्प्_६।१२ ॥  
तपसा तोषितो यस्य पुरे वसति शूलभृत्  ।  
महाकालत्वम् अगमत् साम्यं यश्च पिनाकिनः  ॥ मत्स्प्_६।१३ ॥  
हिरण्याक्षस्य पुत्रो ऽभूद् उलूकः शकुनिस्तथा  ।  
भूतसन्तापनश् चैव महानाभस्तथैव च  ॥ मत्स्प्_६।१४ ॥  
एतेभ्यः पुत्रपौत्राणां कोटयः सप्तसप्ततिः  ।  
महाबला महाकाया नानारूपा महौजसः  ॥ मत्स्प्_६।१५ ॥  
दनुः पुत्रशतं लेभे कश्यपाद् बलदर्पितम्  ।  
विप्रचित्तिः प्रधानो ऽभूद् येषां मध्ये महाबलः  ॥ मत्स्प्_६।१६ ॥  
द्विमूर्धा शकुनिश्चैव तथा शङ्कुशिरोधरः  ।  
अयोमुखः शम्बरश् च कपिशो नामतस्तथा  ॥ मत्स्प्_६।१७ ॥  
मारीचिर् मेघवांश्चैव इरा गर्भशिरास् तथा  ।  
विद्रावणश्च केतुश्च केतुवीर्यः शतह्रदः  ॥ मत्स्प्_६।१८ ॥  
इन्द्रजित् सप्तजिच्चैव वज्रनाभस्तथैव च  ।  
एकचक्रो महाबाहुर् वज्राक्षस् तारकस् तथा  ॥ मत्स्प्_६।१९ ॥  
असिलोमा पुलोमा च बिन्दुर्बाणो महासुरः  ।  
स्वर्भानुर्वृषपर्वा च एवमाद्या दनोः सुताः  ॥ मत्स्प्_६।२० ॥  
स्वर्भानोस्तु प्रभा कन्या शची चैव पुलोमजा  ।  
उपदानवी मयस्यासीत् तथा मन्दोदरी कुहूः  ॥ मत्स्प्_६।२१ ॥  
शर्मिष्ठा सुन्दरी चैव चन्द्रा च वृषपर्वणः  ।  
पुलोमा कालका चैव वैश्वानरसुते हि ते  ॥ मत्स्प्_६।२२ ॥  
बह्वपत्ये महासत्त्वे मारीचस्य परिग्रहे  ।  
तयोः षष्टिसहस्राणि दानवानामभूत्पुरा  ॥ मत्स्प्_६।२३ ॥  
पौलोमान्कालकेयांश्च मारीचो ऽजनयत्पुरा  ।  
अवध्या ये ऽमराणां वै हिरण्यपुरवासिनः  ॥ मत्स्प्_६।२४ ॥  
चतुर्मुखाल्लब्धवरास् ते हता विजयेन तु  ।  
विप्रचित्तिः सैंहिकेयान् सिंहिकायाम् अजीजनत्  ॥ मत्स्प्_६।२५ ॥  
हिरण्यकशिपोर्ये वै भागिनेयास् त्रयोदश  ।  
व्यंसः कल्पश्च राजेन्द्र नलो वातापिरेव च  ॥ मत्स्प्_६।२६ ॥  
इल्वलो नमुचिश्चैव श्वसृपश् चाजनस् तथा  ।  
नरकः कालनाभश्च सरमाणस् तथैव च  ॥ मत्स्प्_६।२७ ॥  
कालवीयेश् च विख्यातो दनुवंशविवर्धनाः  ।  
संह्रादस्य तु दैत्यस्य निवातकवचाः स्मृताः  ॥ मत्स्प्_६।२८ ॥  
अवध्याः सर्वदेवानां गन्धर्वोरगरक्षसाम्  ।  
ये हता भर्गम् आश्रित्य त्व् अर्जुनेन रणाजिरे  ॥ मत्स्प्_६।२९ ॥  
षट्कन्या जनयामास ताम्रा मारीचबीजतः  ।  
शुकी श्येनी च भासी च सुग्रीवी गृध्रिका शुचिः  ॥ मत्स्प्_६।३० ॥  
शुकी शुकानुलूकांश्च जनयामास धर्मतः  ।  
श्येनी श्येनांस्तथा भासी कुररानप्यजीजनत्  ॥ मत्स्प्_६।३१ ॥  
गृध्री गृध्रान्कपोतांश्च पारावतविहङ्गमान्  ।  
हंससारसक्रौञ्चांश् च प्लवाञ्छुचिरजीजनत्  ॥ मत्स्प्_६।३२ ॥  
अजाश्वमेषोष्ट्रखरान् सुग्रीवी चाप्यजीजनत्  ।  
एष ताम्रान्वयः प्रोक्तो विनतायां निबोधत  ॥ मत्स्प्_६।३३ ॥  
गरुडः पततां नाथः अरुणश्च पतत्रिणाम्  ।  
सौदामनी तथा कन्या येयं नभसि विश्रुता  ॥ मत्स्प्_६।३४ ॥।  
सम्पातिश् च जटायुश्च अरुणस्य सुताव् उभौ  ।  
सम्पातिपुत्रो बभ्रुश्च शीघ्रगश्चापि विश्रुतः  ॥ मत्स्प्_६।३५ ॥  
जटायुषः कर्णिकारः शतगामी च विश्रुतौ  ।  
सारसो रज्जुवालश्च भेरुण्डश्चापि तत्सुताः  ॥ मत्स्प्_६।३६ ॥  
तेषामनन्तमभवत् पक्षिणां पुत्रपौत्रकम्  ।  
सुरसायाः सहस्रं तु सर्पाणाम् अभवत्पुरा  ॥ मत्स्प्_६।३७ ॥  
सहस्रशिरसां कद्रूः सहस्रं चापि सुव्रत  ।  
प्रधानास्तेषु विख्याताः षड्विंशतिर् अरिन्दम  ॥ मत्स्प्_६।३८ ॥  
शेषवासुकिकर्कोट-शङ्खैरावतकम्बलाः  ।  
धनञ्जयमहानील-पद्माश्वतरतक्षकाः  ॥ मत्स्प्_६।३९ ॥  
एलापत्त्रमहापद्म-धृतराष्ट्रबलाहकाः  ।  
शङ्खपालमहाशङ्ख-पुष्पदंष्ट्रशुभाननाः  ॥ मत्स्प्_६।४० ॥  
शङ्कुरोमा च बहुलो वामनः पाणिनस्तथा  ।  
कपिलो दुर्मुखश्चापि पतञ्जलिरिति स्मृताः  ॥ मत्स्प्_६।४१ ॥  
एषामनन्तमभवत् सर्वेषां पुत्रपौत्रकम्  ।  
प्रायशो यत्पुरा दग्धं जनमेजयमन्दिरे  ॥ मत्स्प्_६।४२ ॥  
रक्षोगणं क्रोधवशा स्वनामानम् अजीजनत्  ।  
दंष्ट्रिणां नियुतं तेषां भीमसेनादगात्क्षयम्  ॥ मत्स्प्_६।४३ ॥  
रुद्राणां च गणं तद्वद् गोमहिष्यो वराङ्गनाः  ।  
सुरभिर्जनयामास कश्यपात्संयतव्रता  ॥ मत्स्प्_६।४४ ॥  
मुनिर्मुनीनां च गणं गणमप्सरसां तथा  ।  
तथा किन्नरगन्धर्वान् अरिष्टाजनयद् बहून्  ॥ मत्स्प्_६।४५ ॥  
तृणवृक्षलतागुल्मम् इरा सर्वम् अजीजनत्  ।  
विश्वा तु यक्षरक्षांसि जनयामास कोटिशः  ॥ मत्स्प्_६।४६ ॥  
तत एकोनपञ्चाशन् मरुतः कश्यपाद्दितिः  ।  
जनयामास धर्मज्ञान् सर्वानमरवल्लभान्  ॥ मत्स्प्_६।४७ ॥  
  
  
______________________________________________________  
  
  
मत्स्य-पुराण ७  
  
*ऋषय ऊचुः  
दितेः पुत्राः कथं जाता मरुतो देववल्लभाः  ।  
देवैर्जग्मुश्च सापत्नैः कस्मात्ते सख्यमुत्तमम्  ॥ मत्स्प्_७।१ ॥  
  
*सूत उवाच  
पुरा देवासुरे युद्धे हृतेषु हरिणा सुरैः  ।  
पुत्रपौत्रेषु शोकार्ता गत्वा भूलोकमुत्तमम्  ॥ मत्स्प्_७।२ ॥  
स्यमन्तपञ्चके क्षेत्रे सरस्वत्यास्तटे शुभे  ।  
भर्तुर् आराधनपरा तप उग्रं चचार ह  ॥ मत्स्प्_७।३ ॥  
तदा दितिर् दैत्यमाता ऋषिरूपेण सुव्रता  ।  
फलाहारा तपस् तेपे कृच्छ्रं चान्द्रायणादिकम्  ॥ मत्स्प्_७।४ ॥  
यावद्वर्षशतं साग्रं जराशोकसमाकुला  ।  
ततः सा तपसा तप्ता वसिष्ठादीनपृच्छत  ॥ मत्स्प्_७।५ ॥  
कथयन्तु भवन्तो मे पुत्रशोकविनाशनम्  ।  
व्रतं सौभाग्यफलदम् इहलोके परत्र च  ॥ मत्स्प्_७।६ ॥  
ऊचुर् वसिष्ठप्रमुखा मदनद्वादशीव्रतम्  ।  
यस्याः प्रभावादभवत् सुतशोकविवर्जिता  ॥ मत्स्प्_७।७ ॥  
  
*ऋषय ऊचुः  
श्रोतुमिच्छामहे सूत मदनद्वादशीव्रतम्  ।  
सुतानेकोनपञ्चाशद् येन लेभे दितिः पुनः  ॥ मत्स्प्_७।८ ॥  
  
*सूत उवाच  
यद्वसिष्ठादिभिः पूर्वं दितेः कथितमुत्तमम्  ।  
विस्तरेण तदेवेदं मत्सकाशान्निबोधत  ॥ मत्स्प्_७।९ ॥  
चैत्रे मासि सिते पक्षे द्वादश्यां नियतव्रतः  ।  
स्थापयेदव्रणं कुम्भं सिततण्डुलपूरितम्  ॥ मत्स्प्_७।१० ॥  
नानाफलयुतं तद्वद् इक्षुदण्डसमन्वितम्  ।  
सितवस्त्रयुगच्छन्नं सितचन्दनचर्चितम्  ॥ मत्स्प्_७।११ ॥  
नानाभक्ष्यसमोपेतं सहिरण्यं तु शक्तितः  ।  
ताम्रपात्रं गुडोपेतं तस्योपरि निवेशयेत्  ॥ मत्स्प्_७।१२ ॥  
तस्मादुपरि कामं तु कदलीदलसंस्थितम्  ।  
कुर्याच्छर्करयोपेतां रतिं तस्य च वामतः  ॥ मत्स्प्_७।१३ ॥  
गन्धं धूपं ततो दद्याद् गीतं वाद्यं च कारयेत्  ।  
तदभावे कथां कुर्यात् कामकेशवयोर्नरः  ॥ मत्स्प्_७।१४ ॥  
कामनाम्ना हरेरर्चां स्नापयेद्गन्धवारिणा  ।  
शुक्लपुष्पाक्षततिलैर् अर्चयेन्मधुसूदनम्  ॥ मत्स्प्_७।१५ ॥  
कामाय पादौ सम्पूज्य जङ्घे सौभाग्यदाय च  ।  
ऊरू स्मरायेति पुनर् मन्मथायेति वै कटिम्  ॥ मत्स्प्_७।१६ ॥  
स्वच्छोदरायेत्युदरम् अनङ्गायेत्युरो हरेः  ।  
मुखं पद्ममुखायेति बाहू पञ्चशराय वै  ॥ मत्स्प्_७।१७ ॥  
नमः सर्वात्मने मौलिम् अर्चयेदिति केशवम्  ।  
ततः प्रभाते तं कुम्भं ब्राह्मणाय निवेदयेत्  ॥ मत्स्प्_७।१८ ॥  
ब्राह्मणान्भोजयेद्भक्त्या स्वयं च लवणादृते  ।  
भुक्त्या तु दक्षिणां दद्याद् इमं मन्त्रमुदीरयेत्  ॥ मत्स्प्_७।१९ ॥  
प्रीयताम् अत्र भगवान् कामरूपी जनार्दनः  ।  
हृदये सर्वभूतानां य आनन्दो ऽभिधीयते  ॥ मत्स्प्_७।२० ॥  
अनेन विधिना सर्वं मासि मासि व्रतं चरेत्  ।  
उपवासी त्रयोदश्याम् अर्चयेद्विष्णुमव्ययम्  ॥ मत्स्प्_७।२१ ॥  
फलमेकं च सम्प्राश्य द्वादश्यां भूतले स्वपेत्  ।  
ततस्त्रयोदशे मासि धृतधेनुसमन्विताम्  ॥ मत्स्प्_७।२२ ॥  
शय्यां दद्यादनङ्गाय सर्वोपस्करसंयुताम्  ।  
काञ्चनं कामदेवं च शुक्लां गां च पयस्विनीम्  ॥ मत्स्प्_७।२३ ॥  
वासोभिर् द्विजदाम्पत्यं पूज्यं शक्त्या विभूषणैः  ।  
शय्यागन्धादिकं दद्यात् प्रीयताम् इत्युदीरयेत्  ॥ मत्स्प्_७।२४ ॥  
होमः शुक्लतिलैः कार्यः कामनामानि कीर्तयेत्  ।  
गव्येन हविषा तद्वत् पायसेन च धर्मवित्  ॥ मत्स्प्_७।२५ ॥  
विप्रेभ्यो भोजनं दद्याद् वित्तशाठ्यं विवर्जयेत्  ।  
इक्षुदण्डानथो दद्यात् पुष्पमालाश् च शक्तितः  ॥ मत्स्प्_७।२६ ॥  
यः कुर्याद् विधिनानेन मदनद्वादशीमिमाम्  ।  
स सर्वपापनिर्मुक्तः प्राप्नोति हरिसाम्यताम्  ॥ मत्स्प्_७।२७ ॥  
इहलोके वरान् पुत्रान् सौभाग्यफलम् अश्नुते  ।  
यः स्मरः संस्मृतो विष्णुर् आनन्दात्मा महेश्वरः  ॥ मत्स्प्_७।२८ ॥  
सुखार्थी कामरूपेण स्मरेदङ्गजमीश्वरम्  ।  
एतच्छ्रुत्वा चकारासौ दितिः सर्वमशेषतः  ॥ मत्स्प्_७।२९ ॥  
कश्यपो व्रतमाहात्म्याद् आगत्य परया मुदा  ।  
चकार कर्कशां भूयो रूपयौवनशालिनीम्  ॥ मत्स्प्_७।३० ॥  
वरैर् आछन्दयामास सा तु वव्रे ततो वरम्  ।  
पुत्रं शक्रवधार्थाय समर्थममितौजसम्  ॥ मत्स्प्_७।३१ ॥  
वरयामि महात्मानं सर्वामरनिषूदनम्  ।  
उवाच कश्यपो वाक्यम् इन्द्रहन्तारम् ऊर्जितम्  ॥ मत्स्प्_७।३२ ॥  
प्रदास्याम्यहमेवेह किं त्व् एतत् क्रियतां शुभे  ।  
आपस्तम्बः करोत्विष्टिं पुत्रीयामद्य सुव्रते  ॥ मत्स्प्_७।३३ ॥  
विधास्यामि ततो गर्भम् इन्द्रशत्रुनिषूदनम्  ।  
आपस्तम्बस्ततश्चक्रे पुत्रेष्टिं द्रविणाधिकाम्  ॥ मत्स्प्_७।३४ ॥  
इन्द्रशत्रुर् भवस्वेति जुहाव च सविस्तरम्  ।  
देवा मुमुदिरे दैत्या विमुखाः स्युश्च दानवाः  ॥ मत्स्प्_७।३५ ॥  
दित्यां गर्भम् अथाधत्त कश्यपः प्राह तां पुनः  ।  
त्वया यत्नो विधातव्यो ह्य् अस्मिन्गर्भे वरानने  ॥ मत्स्प्_७।३६ ॥  
संवत्सरशतं त्व् एकम् अस्मिन्न् एव तपोवने  ।  
सङ्ख्यायां नैव भोक्तव्यं गर्भिण्या वरवर्णिनि  ॥ मत्स्प्_७।३७ ॥  
न स्थातव्यं न गन्तव्यं वृक्षमूलेषु सर्वदा  ।  
नोपस्करेषूपविशेन् मुसलोलूखलादिषु  ॥ मत्स्प्_७।३८ ॥  
जले च नावगाहेत शून्यागारं च वर्जयेत्  ।  
वल्मीकायां न तिष्ठेत न चोद्विग्नमना भवेत्  ॥ मत्स्प्_७।३९ ॥  
विलिखेन्न नखैर्भूमिं नाङ्गारेण न भस्मना  ।  
न शयालुः सदा तिष्ठेद् व्यायामं च विवर्जयेत्  ॥ मत्स्प्_७।४० ॥  
न तुषाङ्गारभस्मास्थि-कपालेषु समाविशेत्  ।  
वर्जयेत्कलहं लोकैर् गात्रभङ्गं तथैव च  ॥ मत्स्प्_७।४१ ॥  
न मुक्तकेशा तिष्ठेत नाशुचिः स्यात्कदाचन  ।  
न शयीतोत्तरशिरा न चापरशिराः क्वचित्  ॥ मत्स्प्_७।४२ ॥  
न वस्त्रहीना नोद्विग्ना न चार्द्रचरणा सती  ।  
नामङ्गल्यां वदेद्वाचं न च हास्याधिका भवेत्  ॥ मत्स्प्_७।४३ ॥  
कुर्यात्तु गुरुशुश्रूषां नित्यं माङ्गल्यतत्परा  ।  
सर्वौषधीभिः कोष्णेन वारिणा स्नानमाचरेत्  ॥ मत्स्प्_७।४४ ॥  
कृतरक्षा सुभूषा च वास्तुपूजनतत्परा  ।  
तिष्ठेत्प्रसन्नवदना भर्तुः प्रियहिते रता  ॥ मत्स्प्_७।४५ ॥  
दानशीला तृतीयायां पार्वण्यं नक्तमाचरेत्  ।  
इतिवृत्ता भवेन्नारी विशेषेण तु गर्भिणी  ॥ मत्स्प्_७।४६ ॥  
यस्तु तस्या भवेत्पुत्रः शीलायुर्वृद्धिसंयुतः  ।  
अन्यथा गर्भपतनम् अवाप्नोति न संशयः  ॥ मत्स्प्_७।४७ ॥  
तस्मात्त्वमनया वृत्त्या गर्भे ऽस्मिन्यत्नमाचर  ।  
स्वस्त्यस्तु ते गमिष्यामि तथेत्युक्तस्तया पुनः  ॥ मत्स्प्_७।४८ ॥  
पश्यतां सर्वभूतानां तत्रैवान्तरधीयत  ।  
ततः सा कश्यपोक्तेन विधिना समतिष्ठत  ॥ मत्स्प्_७।४९ ॥  
अथ भीतस्तथेन्द्रो ऽपि दितेः पार्श्वमुपागमत्  ।  
विहाय देवसदनं तच्छुश्रूषुरवस्थितः  ॥ मत्स्प्_७।५० ॥  
दितेश्छिद्रान्तरप्रेप्सुर् अभवत्पाकशासनः  ।  
विनीतो ऽभवद् अव्यग्रः प्रशान्तवदनो बहिः  ॥ मत्स्प्_७।५१ ॥  
अजानन्किल तत्कार्यम् आत्मनः शुभमाचरन्  ।  
ततो वर्षशतान्ते सा न्यूने तु दिवसैस् त्रिभिः  ॥ मत्स्प्_७।५२ ॥  
मेने कृतार्थमात्मानं प्रीत्या विस्मितमानसा  ।  
अकृत्वा पादयोः शौचं प्रसुप्ता मुक्तमूर्धजा  ॥ मत्स्प्_७।५३ ॥  
निद्राभरसमाक्रान्ता दिवापरशिराः क्वचित्  ।  
ततस्तदन्तरं लब्ध्वा प्रविष्टस्तु शचीपतिः  ॥ मत्स्प्_७।५४ ॥  
वज्रेण सप्तधा चक्रे तं गर्भं त्रिदशाधिपः  ।  
ततः सप्तैव ते जाताः कुमाराः सूर्यवर्चसः  ॥ मत्स्प्_७।५५ ॥  
रुदन्तः सप्त ते बाला निषिद्धा गिरिदारिणा  ।  
भूयो ऽपि रुदतश्चैतान् एकैकं सप्तधा हरिः  ॥ मत्स्प्_७।५६ ॥  
चिछेद वृत्रहन्ता वै पुनस्तदुदरे स्थितः  ।  
एवमेकोनपञ्चाशद् भूत्वा ते रुरुदुर्भृशम्  ॥ मत्स्प्_७।५७ ॥  
इन्द्रो निवारयामास मां रोदिष्ट पुनः पुनः  ।  
ततः स चिन्तयामास किमेतदिति वृत्रहा  ॥ मत्स्प्_७।५८ ॥  
धर्मस्य कस्य माहात्म्यात् पुनः सञ्जीवितास्त्वमी  ।  
विदित्वा ध्यानयोगेन मदनद्वादशीफलम्  ॥ मत्स्प्_७।५९ ॥  
नूनम् एतत् परिणतम् अधुना कृष्णपूजनात्  ।  
वज्रेणापि हताः सन्तो न विनाशम् अवाप्नुयुः  ॥ मत्स्प्_७।६० ॥  
एको ऽप्यनेकतामाप यस्मादुदरगो ऽप्यलम्  ।  
अवध्या नूनमेते वै तस्माद्देवा भवन्त्विति  ॥ मत्स्प्_७।६१ ॥  
यस्मान्मा रुदतेत्युक्ता रुदन्तो गर्भसंस्थिताः  ।  
मरुतो नाम ते नाम्ना भवन्तु मखभागिनः  ॥ मत्स्प्_७।६२ ॥  
ततः प्रसाद्य देवेशः क्षमस्वेति दितिं पुनः  ।  
अर्थशास्त्रं समास्थाय मयैतद् दुष्कृतं कृतम्  ॥ मत्स्प्_७।६३ ॥  
कृत्वा मरुद्गणं देवैः समानममराधिपः  ।  
दितिं विमानमारोप्य ससुतामनयद्दिवम्  ॥ मत्स्प्_७।६४ ॥  
यज्ञभागभुजो जाता मरुतस्ते ततो द्विजाः  ।  
न जग्मुरैक्यमसुरैर् अतस्ते सुरवल्लभाः  ॥ मत्स्प्_७।६५ ॥  
  
  
______________________________________________________  
  
  
मत्स्य-पुराण ८  
  
*ऋषय ऊचुः  
आदिसर्गश्च यः सूत कथितो विस्तरेण तु  ।  
प्रतिसर्गश्च ये येषाम् अधिपास् तान्वदस्व नः  ॥ मत्स्प्_८।१ ॥  
  
*सूत उवाच  
यदाभिषिक्तः सकलाधिराज्ये पृथुर्धरित्र्यामधिपो बभूव  ।  
तदौषधीनामधिपं चकार यज्ञव्रतानां तपसां च चन्द्रम्  ॥ मत्स्प्_८।२ ॥  
नक्षत्रताराद्विजवृक्षगुल्म-लतावितानस्य च रुक्मगर्भः  ।  
अपामधीशं वरुणं धनानां राज्ञां प्रभुं वैश्रवणं च तद्वत्  ॥ मत्स्प्_८।३ ॥  
विष्णुं रवीणामधिपं वसूनाम् अग्निं च लोकाधिपतिश्चकार  ।  
प्रजापतीनामधिपं च दक्षं चकार शक्रं मरुतामधीशम्  ॥ मत्स्प्_८।४ ॥  
दैत्याधिपानामथ दानवानां प्रह्लादमीशं च यमं पितॄणाम्  ।  
पिशाचरक्षःपशुभूतयक्ष-वेतालराजं त्व् अथ शूलपाणिम्  ॥ मत्स्प्_८।५ ॥  
प्रालेयशैलं च पतिं गिरीणाम् ईशं समुद्रं ससरिन्नदानाम्  ।  
गन्धर्वविद्याधरकिन्नराणाम् ईशं पुनश्चित्ररथं चकार  ॥ मत्स्प्_८।६ ॥  
नागाधिपं वासुकिमुग्रवीर्यं सर्पाधिपं तक्षकमादिदेश  ।  
दिशां गजानामधिपं चकार गजेन्द्रमैरावतनामधेयम्  ॥ मत्स्प्_८।७ ॥  
सुपर्णमीशं पततामथाश्व-राजानमुच्चैःश्रवसं चकार  ।  
सिंहं मृगाणां वृषभं गवां च प्लक्षं पुनः सर्ववनस्पतीनाम्  ॥ मत्स्प्_८।८ ॥  
पितामहः पूर्वमथाभ्यषिञ्चच् चैतान्पुनः सर्वदिशाधिनाथान्  ।  
पूर्वेण दिक्पालम् अथाभ्यषिञ्चन् नाम्ना सुधर्माणम् अरातिकेतुम्  ॥ मत्स्प्_८।९ ॥  
ततो ऽधिपं दक्षिणतश्चकार सर्वेश्वरं शङ्खपदाभिधानम्  ।  
स केतुमन्तं च दिगीशमीशश् चकार पश्चाद् भुवनाण्डगर्भः  ॥ मत्स्प्_८।१० ॥  
हिरण्यरोमाणम् उदग्दिगीशं प्रजापतिर् देवसुतं चकार  ।  
अद्यापि कुर्वन्ति दिशाम् अधीशाः शत्रून् दहन्तस्तु भुवो ऽभिरक्षाम्  ॥ मत्स्प्_८।११ ॥  
चतुर्भिर् एभिः पृथुनामधेयो नृपो ऽभिषिक्तः प्रथमं पृथिव्याम्  ।  
गते ऽन्तरे चाक्षुषनामधेये वैवस्वताख्ये च पुनः प्रवृत्ते  ।  
प्रजापतिः सो ऽस्य चराचरस्य बभूव सूर्यान्वयवंशचिह्नः  ॥ मत्स्प्_८।१२ ॥  
  
  
______________________________________________________  
  
  
मत्स्य-पुराण ९  
  
*सूत उवाच  
एवं श्रुत्वा मनुः प्राह पुनरेव जनार्दनम्  ।  
पूर्वेषां चरितं ब्रूहि मनूनां मधुसूदन  ॥ मत्स्प्_९।१ ॥  
  
*मत्स्य उवाच  
मन्वन्तराणि राजेन्द्र मनूनां चरितं च यत्  ।  
प्रमाणं चैव कालस्य तां सृष्टिं च समासतः  ॥ मत्स्प्_९।२ ॥  
एकचित्तः प्रशान्तात्मा शृणु मार्तण्डनन्दन  ।  
यामा नाम पुरा देवा आसन् स्वायम्भुवान्तरे  ॥ मत्स्प्_९।३ ॥  
सप्तैव ऋषयः पूर्वे ये मरीच्यादयः स्मृताः  ।  
आग्नीध्रश्चाग्निबाहुश्च सहः सवन एव च  ॥ मत्स्प्_९।४ ॥  
ज्योतिष्मान् द्युतिमान् हव्यो मेधा मेधातिथिर् वसुः  ।  
स्वायम्भुवस्यास्य मनोर् दशैते वंशवर्धनाः  ॥ मत्स्प्_९।५ ॥  
प्रतिसर्गमिमे कृत्वा जग्मुर्यत्परमम्पदम्  ।  
एतत् स्वायम्भुवं प्रोक्तं स्वारोचिषमतः परम्  ॥ मत्स्प्_९।६ ॥  
स्वारोचिषस्य तनयाश् चत्वारो देववर्चसः  ।  
नभोनभस्यप्रसृति-भानवः कीर्तिवर्धनाः  ॥ मत्स्प्_९।७ ॥  
दत्तो निश्च्यवनस्तम्बः प्राणः कश्यप एव च  ।  
और्वो बृहस्पतिश्चैव सप्तैते ऋषयः स्मृताः  ॥ मत्स्प्_९।८ ॥  
देवाश्च तुषिता नाम स्मृताः स्वारोचिषे ऽन्तरे  ।  
हस्तीन्द्रः सुकृतो मूर्तिर् आपो ज्योतिरयः स्मयः  ॥ मत्स्प्_९।९ ॥  
वसिष्ठस्य सुताः सप्त ये प्रजापतयः स्मृताः  ।  
द्वितीयमेतत्कथितं मन्वन्तरमतः परम्  ॥ मत्स्प्_९।१० ॥  
औत्तमीयं प्रवक्ष्यामि तथा मन्वन्तरं शुभम्  ।  
मनुर्नामौत्तमिर्यत्र दश पुत्रानजीजनत्  ॥ मत्स्प्_९।११ ॥  
ईष ऊर्जश्च तर्जश् च शुचिः शुक्रस्तथैव च  ।  
मधुश् च माधवश्चैव नभस्यो ऽथ नभास्तथा  ॥ मत्स्प्_९।१२ ॥  
सहः कनीयानेतेषाम् उदारः कीर्तिवर्धनः  ।  
भावनास् तत्र देवाः स्युर् ऊर्जाः सप्तर्षयः स्मृताः  ॥ मत्स्प्_९।१३ ॥  
कौकुरुण्डिश्च दाल्भ्यश्च शङ्गः प्रवहणः शिवः  ।  
सितश्च सस्मितश्चैव सप्तैते योगवर्धनाः  ॥ मत्स्प्_९।१४ ॥  
मन्वन्तरं चतुर्थं तु तामसं नाम विश्रुतम्  ।  
कविः पृथुस् तथैवाग्निर् अकपिः कपिरेव च  ॥ मत्स्प्_९।१५ ॥  
तथैव जल्पधीमानौ मुनयः सप्त तामसे  ।  
साध्या देवगणा यत्र कथितास्तामसे ऽन्तरे  ॥ मत्स्प्_९।१६ ॥  
अकल्मषस् तथा धन्वी तपोमूलस्तपोधनः  ।  
तपोरतिस्तपस्यश्च तपोद्युतिपरन्तपौ  ॥ मत्स्प्_९।१७ ॥  
तपोभागी तपोयोगी धर्माचाररताः सदा  ।  
तामसस्य सुताः सर्वे दश वंशविवर्धनाः  ॥ मत्स्प्_९।१८ ॥  
पञ्चमस्य मनोस् तद्वद् रैवतस्यान्तरं शृणु  ।  
देवबाहुः सुबाहुश्च पर्जन्यः सोमपो मुनिः  ॥ मत्स्प्_९।१९ ॥  
हिरण्यरोमा सप्ताश्वः सप्तैते ऋषयः स्मृताः  ।  
देवाश्चाभूतरजसस् तथा प्रकृतयः शुभाः  ॥ मत्स्प्_९।२० ॥  
अरुणस् तत्त्वदर्शी च वित्तवान्हव्यपः कपिः  ।  
युक्तो निरुत्सुकः सत्त्वो निर्मोहो ऽथ प्रकाशकः  ॥ मत्स्प्_९।२१ ॥  
धर्मवीर्यबलोपेता दशैते रैवतात्मजाः  ।  
भृगुः सुधामा विरजाः सहिष्णुर्नाद एव च  ॥ मत्स्प्_९।२२ ॥  
विवस्वानतिनामा च षष्ठे सप्तर्षयो ऽपरे  ।  
चाक्षुषस्यान्तरे देवा लेखा नाम परिश्रुताः  ॥ मत्स्प्_९।२३ ॥  
ऋभवो ऽथ ऋभाद्याश् च वारिमूला दिवौकसः  ।  
चाक्षुषस्यान्तरे प्रोक्ता देवानां पञ्च योनयः  ॥ मत्स्प्_९।२४ ॥  
रुरुप्रभृतयस्तद्वच् चाक्षुषस्य सुता दश  ।  
प्रोक्ताः स्वायम्भुवे वंशे ये मया पूर्वमेव तु  ॥ मत्स्प्_९।२५ ॥  
अन्तरं चाक्षुषं चैतन् मया ते परिकीर्तितम्  ।  
सप्तमं तत्प्रवक्ष्यामि यद्वैवस्वतमुच्यते  ॥ मत्स्प्_९।२६ ॥  
अत्रिश् चैव वसिष्ठश्च कश्यपो गौतमस्तथा  ।  
भरद्वाजस्तथा योगी विश्वामित्रः प्रतापवान्  ॥ मत्स्प्_९।२७ ॥  
जमदग्निश्च सप्तैते साम्प्रतं ये महर्षयः  ।  
कृत्वा धर्मव्यवस्थानं प्रयान्ति परमं पदम्  ॥ मत्स्प्_९।२८ ॥  
साध्या विश्वे च रुद्राश्च मरुतो वसवो ऽश्विनौ  ।  
आदित्याश्च सुरास्तद्वत् सप्त देवगणाः स्मृताः  ॥ मत्स्प्_९।२९ ॥  
इक्ष्वाकुप्रमुखाश्चास्य दश पुत्राः स्मृता भुवि  ।  
मन्वन्तरेषु सर्वेषु सप्त सप्त महर्षयः  ॥ मत्स्प्_९।३० ॥  
कृत्वा धर्मव्यवस्थानं प्रयान्ति परमं पदम्  ।  
सावर्ण्यस्य प्रवक्ष्यामि मनोर्भावि तथान्तरम्  ॥ मत्स्प्_९।३१ ॥  
अश्वत्थामा शरद्वांश्च कौशिको गालवस्तथा  ।  
शतानन्दः काश्यपश्च रामश्च ऋषयः स्मृताः  ॥ मत्स्प्_९।३२ ॥  
धृतिर् वरीयान् यवसः सुवर्णो वष्टिरेव च  ।  
चरिष्णुर् ईड्यः सुमतिर् वसुः शुक्रश्च वीर्यवान्  ॥ मत्स्प्_९।३३ ॥  
भविष्या दश सावर्णेर् मनोः पुत्राः प्रकीर्तिताः  ।  
रौच्यादयस्तथान्ये ऽपि मनवः सम्प्रकीर्तिताः  ॥ मत्स्प्_९।३४ ॥  
रुचेः प्रजापतेः पुत्रो रौच्यो नाम भविष्यति  ।  
मनुर् भूतिसुतस् तद्वद् भौत्यो नाम भविष्यति  ॥ मत्स्प्_९।३५ ॥  
ततस्तु मेरुसावर्णिर् ब्रह्मसूनुर् मनुः स्मृतः  ।  
ऋतश्च ऋतधामा च विष्वक्सेनो मनुस् तथा  ॥ मत्स्प्_९।३६ ॥  
अतीतानागताश्चैते मनवः परिकीर्तिताः  ।  
षडूनं युगसाहस्रम् एभिर् व्याप्तं नराधिप  ॥ मत्स्प्_९।३७ ॥  
स्वे स्वे ऽन्तरे सर्वमिदम् उत्पाद्य सचराचरम्  ।  
कल्पक्षये विनिर्वृत्ते मुच्यन्ते ब्रह्मणा सहा  ॥ मत्स्प्_९।३८ ॥  
एते युगसहस्रान्ते विनश्यन्ति पुनः पुनः  ।  
ब्रह्माद्या विष्णुसायुज्यं याता यास्यन्ति वै द्विजाः  ॥ मत्स्_९।३९ ॥  
______________________________________________________  
  
मत्स्य-पुराण १०  
  
*ऋषय ऊचुः  
बहुभिर् धारिणी भुक्ता भूपालैः श्रूयते पुरा  ।  
पार्थिवाः पृथिवीयोगात् पृथिवी कस्य योगतः  ॥ मत्स्प्_१०।१ ॥  
किम् अर्थं च कृता सञ्ज्ञा भूमेः किं पारिभाषिकी  ।  
गौर् इतीयं च विख्याता सूत कस्माद्ब्रवीहि नः  ॥ मत्स्प्_१०।२ ॥  
  
*सूत उवाच  
वंशे स्वायम्भुवस्यासीद् अङ्गो नाम प्रजापतिः  ।  
मृत्योस्तु दुहिता तेन परिणीता सुदुर्मुखा  ॥ मत्स्प्_१०।३ ॥  
सुनीथा नाम तस्यास्तु वेनो नाम सुतः पुरा  ।  
अधर्मनिरतश्चासीद् बलवान् वसुधाधिपः  ॥ मत्स्प्_१०।४ ॥  
लोके ऽप्यधर्मकृज्जातः परभार्यापहारकः  ।  
धर्माचारस्य सिद्ध्यर्थं जगतो ऽथ महर्षिभिः  ॥ मत्स्प्_१०।५ ॥  
अनुनीतो ऽपि न ददाव् अनुज्ञां स यदा ततः  ।  
शापेन मारयित्वैनम् अराजकमयार्दिताः  ॥ मत्स्प्_१०।६ ॥  
ममन्थुर् ब्राह्मणास्तस्य बलाद्देहमकल्मषाः  ।  
तत्कायान्मथ्यमानात्तु निपेतुर्म्लेच्छजातयः  ॥ मत्स्प्_१०।७ ॥  
शरीरे मातुरंशेन कृष्णाञ्जनसमप्रभाः  ।  
पितुरंशस्य चांशेन धार्मिको धर्मचारिणः  ॥ मत्स्प्_१०।८ ॥  
उत्पन्नो दक्षिणाद्धस्तात् सधनुः सशरो गदी  ।  
दिव्यतेजोमयवपुः सरत्नकवचाङ्गदः  ॥ मत्स्प्_१०।९ ॥  
पृथोरेवाभवद्यत्नात् ततः पृथुरजायत  ।  
स विप्रैरभिषिक्तो ऽपि तपः कृत्वा सुदारुणम्  ॥ मत्स्प्_१०।१० ॥  
विष्णोर्वरेण सर्वस्य प्रभुत्वम् अगमत् पुनः  ।  
निःस्वाध्यायवषट्कारं निर्धर्मं वीक्ष्य भूतलम्  ॥ मत्स्प्_१०।११ ॥  
दग्धुमेवोद्यतः कोपाच् छरेणामितविक्रमः  ।  
ततो गोरूपमास्थाय भूः पलायितुम् उद्यता  ॥ मत्स्प्_१०।१२ ॥  
पृष्ठतो ऽनुगतस्तस्याः पृथुर्दीप्तशरासनः  ।  
ततः स्थित्वैकदेशे तु किं करोमीति चाब्रवीत्  ॥ मत्स्प्_१०।१३ ॥  
पृथुर् अप्यवदद् वाक्यम् ईप्सितं देहि सुव्रते  ।  
सर्वस्य जगतः शीघ्रं स्थावरस्य चरस्य च  ॥ मत्स्प्_१०।१४ ॥  
तथैव साब्रवीद् भूमिर् दुदोह स नराधिपः  ।  
स्वके पाणौ पृथुर्वत्सं कृत्वा स्वायम्भुवं मनुम्  ॥ मत्स्प्_१०।१५ ॥  
तदन्नमभवच्छुद्धं प्रजा जीवन्ति येन वै  ।  
ततस्तु ऋषिभिर्दुग्धा वत्सः सोमस्तदाभवत्  ॥ मत्स्प्_१०।१६ ॥  
दोग्धा बृहस्पतिरभूत् पात्रं वेदस्तपो रसः  ।  
देवैश्च वसुधा दुग्धा दोग्धा मित्रस्तदाभवत्  ॥ मत्स्प्_१०।१७ ॥  
इन्द्रो वत्सः समभवत् क्षीरमूर्जस्करं बलम्  ।  
देवानां काञ्चनं पात्रं पितॄणां राजतं तथा  ॥ मत्स्प्_१०।१८ ॥  
अन्तकश्चाभवद्दोग्धा यमो वत्सः स्वधा रसः  ।  
अलाबुपात्रं नागानां तक्षको वत्सको ऽभवत्  ॥ मत्स्प्_१०।१९ ॥  
विषं क्षीरं ततो दोग्धा धृतराष्ट्रो ऽभवत्पुनः  ।  
असुरैरपि दुग्धेयम् आयसे शक्रपीडिनीम्  ॥ मत्स्प्_१०।२० ॥  
पात्रे मायाम् अभूद् वत्सः प्राह्लादिस् तु विरोचनः  ।  
दोग्धा द्विमूर्धा तत्रासीन् माया येन प्रवर्तिता  ॥ मत्स्प्_१०।२१ ॥  
यक्षैश्च वसुधा दुग्धा पुरान्तर्धानम् ईप्सुभिः  ।  
कृत्वा वैश्रवणं वत्सम् आमपात्रे महीपते  ॥ मत्स्प्_१०।२२ ॥  
प्रेतरक्षोगणैर्दुग्धा धरा रुधिरमुल्बणम्  ।  
रौप्यनाभो ऽभवद्दोग्धा सुमाली वत्स एव तु  ॥ मत्स्प्_१०।२३ ॥  
गन्धर्वैश्च पुरा दुग्धा वसुधा साप्सरोगणैः  ।  
वत्सं चैत्ररथं कृत्वा गन्धान्पद्मदले तथा  ॥ मत्स्प्_१०।२४ ॥  
दोग्धा वररुचिर्नाम नाट्यवेदस्य पारगः  ।  
गिरिभिर्वसुधा दुग्धा रत्नानि विविधानि च  ॥ मत्स्प्_१०।२५ ॥  
औषधानि च दिव्यानि दोग्धा मेरुर्महाचलः  ।  
वत्सो ऽभूद्धिमवांस् तत्र पात्रं शैलमयं पुनः  ॥ मत्स्प्_१०।२६ ॥  
वृक्षैश्च वसुधा दुग्धा क्षीरं छिन्नप्ररोहणम्  ।  
पालाशपात्रे दोग्धा तु शालः पुष्पलताकुलः  ॥ मत्स्प्_१०।२७ ॥  
प्लक्षो ऽभवत्ततो वत्सः सर्ववृक्षो धनाधिपः  ।  
एवमन्यैश्च वसुधा तदा दुग्धा यथेप्सितम्  ॥ मत्स्प्_१०।२८ ॥  
आयुर् धनानि सौख्यं च पृथौ राज्यं प्रशासति  ।  
न दरिद्रस्तदा कश्चिन् न रोगी न च पापकृत्  ॥ मत्स्प्_१०।२९ ॥  
नोपसर्गभयं किञ्चित् पृथौ राजनि शासति  ।  
नित्यं प्रमुदिता लोका दुःखशोकविवर्जिताः  ॥ मत्स्प्_१०।३० ॥  
धनुष्कोट्या च शैलेन्द्रान् उत्सार्य स महाबलः  ।  
भुवस्तलं समं चक्रे लोकानां हितकाम्यया  ॥ मत्स्प्_१०।३१ ॥  
न पुरग्रामदुर्गाणि न चायुधधरा नराः  ।  
क्षयातिशयदुःखं च नार्थशास्त्रस्य चादरः  ॥ मत्स्प्_१०।३२ ॥  
धर्मैकवासना लोकाः पृथौ राज्यं प्रशासति  ।  
कथितानि च पात्राणि यत्क्षीरं च मया तव  ॥ मत्स्प्_१०।३३ ॥  
येषां यत्र रुचिस्तत्तद् देयं तेभ्यो विजानता  ।  
यज्ञश्राद्धेषु सर्वेषु मया तुभ्यं निवेदितम्  ॥ मत्स्प्_१०।३४ ॥  
दुहितृत्वं गता यस्मात् पृथोर्धर्मवतो मही  ।  
तदानुरागयोगाच्च पृथिवी विश्रुता बुधैः  ॥ मत्स्प्_१०।३५ ॥  
  
  
______________________________________________________  
  
  
मत्स्य-पुराण ११  
  
*ऋषय ऊचुः  
आदित्यवंशमखिलं वद सूत यथाक्रमम्  ।  
सोमवंशं च तत्त्वज्ञ यथावद्वक्तुमर्हसि  ॥ मत्स्प्_११।१ ॥  
  
*सूत उवाच  
विवस्वान्कश्यपात् पूर्वम् अदित्यामभवत् सुतः  ।  
तस्य पत्नीत्रयं तद्वत् सञ्ज्ञा राज्ञी प्रभा तथा  ॥ मत्स्प्_११।२ ॥  
रैवतस्य सुता राज्ञी रेवतं सुषुवे सुतम्  ।  
प्रभा प्रभातं सुषुवे त्वाष्ट्री सञ्ज्ञा तथा मनुम्  ॥ मत्स्प्_११।३ ॥  
यमश्च यमुना चैव यमलौ तु बभूवतुः  ।  
ततस्तेजोमयं रूपम् असहन्ती विवस्वतः  ॥ मत्स्प्_११।४ ॥  
नारीमुत्पादयामास स्वशरीरादनिन्दिताम्  ।  
त्वाष्ट्री स्वरूपरूपेण नाम्ना छायेति भामिनी  ॥ मत्स्प्_११।५ ॥  
पुरतः संस्थितां दृष्ट्वा सञ्ज्ञा तां प्रत्यभाषत  ।  
छाये तं भज भर्तारम् अस्मदीयं वरानने  ॥ मत्स्प्_११।६ ॥  
अपत्यानि मदीयानि मातृस्नेहेन पालय  ।  
तथेत्युक्त्वा तु सा देवम् अगमत् क्वापि सुव्रता  ॥ मत्स्प्_११।७ ॥  
कामयामास देवो ऽपि सञ्ज्ञेयमिति चादरात्  ।  
जनयामास तस्यां तु पुत्रं च मनुरूपिणम्  ॥ मत्स्प्_११।८ ॥  
सवर्णत्वाच्च सावर्णिर् मनोर्वैवस्वतस्य च  ।  
ततः शनिं च तपतीं विष्टिं चैव क्रमेण तु  ॥ मत्स्प्_११।९ ॥  
छायायां जनयामास सञ्ज्ञेयमिति भास्करः  ।  
छाया स्वपुत्रे ऽभ्यधिकं स्नेहं चक्रे मनौ तथा  ॥ मत्स्प्_११।१० ॥  
पूर्वो मनुस्तु चक्षाम न यमः क्रोधमूर्छितः  ।  
सन्तर्जयामास तदा पादमुद्यम्य दक्षिणम्  ॥ मत्स्प्_११।११ ॥  
शशाप च यमं छाया सक्षतः कृमिसंयुतः  ।  
पादो ऽयमेको भविता पूयशोणितविस्रवः  ॥ मत्स्प्_११।१२ ॥  
निवेदयामास पितुर् यमः शापादमर्षितः  ।  
निष्कारणमहं शप्तो मात्रा देव सकोपया  ॥ मत्स्प्_११।१३ ॥  
बालभावान्मया किञ्चिद् उद्यतश् चरणः सकृत्  ।  
मनुना वार्यमाणापि मम शापम् अदाद् विभो  ॥ मत्स्प्_११।१४ ॥  
प्रायो न माता सास्माकं शापेनाहं यतो हतः  ।  
देवो ऽप्याह यमं भूयः किं करोमि महामते  ॥ मत्स्प्_११।१५ ॥  
मौर्ख्यात्कस्य न दुःखं स्याद् अथवा कर्मसन्ततिः  ।  
अनिवार्या भवस्यापि का कथान्येषु जन्तुषु  ॥ मत्स्प्_११।१६ ॥  
कृकवाकुर्मया दत्तो यः कृमीन्भक्षयिष्यति  ।  
क्लेदं च रुधिरं चैव वत्सायम् अपनेष्यति  ॥ मत्स्प्_११।१७ ॥  
एवमुक्तस्तपस्तेपे यमस्तीव्रं महायशाः  ।  
गोकर्णतीर्थे वैराग्यात् फलपत्त्रानिलाशनः  ॥ मत्स्प्_११।१८ ॥  
आराधयन्महादेवं यावद्वर्षायुतायुतम्  ।  
वरं प्रादान्महादेवः सन्तुष्टः शूलभृत्तदा  ॥ मत्स्प्_११।१९ ॥  
वव्रे स लोकपालत्वं पितृलोके नृपालयम्  ।  
धर्माधर्मात्मकस्यापि जगतस्तु परीक्षणम्  ॥ मत्स्प्_११।२० ॥  
एवं स लोकपालत्वम् अगमच्छूलपाणिनः  ।  
पितॄणां चाधिपत्यं च धर्माधर्मस्य चानघ  ॥ मत्स्प्_११।२१ ॥  
विवस्वानथ तज्ज्ञात्वा सञ्ज्ञायाः कर्मचेष्टितम्  ।  
त्वष्टुः समीपमगमद् आचचक्षे च रोषवान्  ॥ मत्स्प्_११।२२ ॥  
तमुवाच ततस्त्वष्टा सान्त्वपूर्वं द्विजोत्तमाः  ।  
तवासहन्ती भगवन् महस्तीव्रं तमोनुदम्  ॥ मत्स्प्_११।२३ ॥  
वडबारूपम् आस्थाय मत्सकाशम् इहागता  ।  
निवारिता मया सा नु त्वया चैव दिवाकर  ॥ मत्स्प्_११।२४ ॥  
यस्माद् अविज्ञाततया मत्सकाशम् इहागता  ।  
तस्मान्मदीयं भवनं प्रवेष्टुं न त्वमर्हसि  ॥ मत्स्प्_११।२५ ॥  
एवमुक्ता जगामाथ मरुदेशमनिन्दिता  ।  
वडबारूपम् आस्थाय भूतले सम्प्रतिष्ठिता  ॥ मत्स्प्_११।२६ ॥  
तस्मात्प्रसादं कुरु मे यद्यनुग्रहभागहम्  ।  
अपनेष्यामि ते तेजो यन्त्रे कृत्वा दिवाकर  ॥ मत्स्प्_११।२७ ॥  
रूपं तव करिष्यामि लोकानन्दकरं प्रभो  ।  
तथेत्युक्तः स रविणा भ्रमौ कृत्वा दिवाकरम्  ॥ मत्स्प्_११।२८ ॥  
पृथक्चकार तत्तेजश् चक्रं विष्णोर् अकल्पयत्  ।  
त्रिशूलं चापि रुद्रस्य वज्रमिन्द्रस्य चाधिकम्  ॥ मत्स्प्_११।२९ ॥  
दैत्यदानवसंहर्तुः सहस्रकिरणात्मकम्  ।  
रूपं चाप्रतिमं चक्रे त्वष्टा पद्भ्यामृते महत्  ॥ मत्स्प्_११।३० ॥  
न शशाकाथ तद्द्रष्टुं पादरूपं रवेः पुनः  ।  
अर्चास्वपि ततः पादौ न कश्चित्कारयेत् क्वचित्  ॥ मत्स्प्_११।३१ ॥  
यः करोति स पापिष्ठां गतिमाप्नोति निन्दिताम्  ।  
कुष्ठरोगमवाप्नोति लोके ऽस्मिन्दुःखसंयुतः  ॥ मत्स्प्_११।३२ ॥  
तस्माच्च धर्मकामार्थी चित्रेष्वायतनेषु च  ।  
न क्वचित्कारयेत्पादौ देवदेवस्य धीमतः  ॥ मत्स्प्_११।३३ ॥  
ततः स भगवान्गत्वा भूर्लोकम् अमराधिपः  ।  
कामयामास कामार्तो मुख एव दिवाकरः  ॥ मत्स्प्_११।३४ ॥  
अश्वरूपेण महता तेजसा च समावृतः  ।  
सञ्ज्ञा च मनसा क्षोभम् अगमद्भयविह्वला  ॥ मत्स्प्_११।३५ ॥  
नासापुटाभ्यामुत्सृष्टं परो ऽयमिति शङ्कया  ।  
तद्रेतसस् ततो जाताव् अश्विनाव् इति निश्चितम्  ॥ मत्स्प्_११।३६ ॥  
दस्रौ सुतत्वात् सञ्जातौ नासत्यौ नासिकाग्रतः  ।  
ज्ञात्वा चिराच्च तं देवं सन्तोषम् अगमत् परम्  ॥ मत्स्प्_११।३७ ॥  
विमानेनागमत्स्वर्गं पत्या सह मुदान्विता  ।  
सावर्णो ऽपि मनुर् मेराव् अद्याप्यास्ते तपोधनः  ।  
शनिस्तपोबलादाप ग्रहसाम्यं ततः पुनः  ॥ मत्स्प्_११।३८ ॥  
यमुना तपती चैव पुनर्नद्यौ बभूवतुः  ।  
विष्टिर्घोरात्मिका तद्वत् कालत्वेन व्यवस्थिता  ॥ मत्स्प्_११।३९ ॥  
मनोर् वैवस्वतस्यासन् दश पुत्रा महाबलाः  ।  
इलस् तु प्रथमस्तेषां पुत्रेष्ट्यां समजायत  ॥ मत्स्प्_११।४० ॥  
इक्ष्वाकुः कुशनाभश्च अरिष्टो धृष्ट एव च  ।  
नरिष्यन्तः करूषश्च शर्यातिश्च महाबलाः  ।  
पृषध्रश्चाथ नाभागः सर्वे ते दिव्यमानुषाः  ॥ मत्स्प्_११।४१ ॥  
अभिषिच्य मनुः पुत्रम् इलं ज्येष्ठं स धार्मिकः  ।  
जगाम तपसे भूयः स महेन्द्रवनालयम्  ॥ मत्स्प्_११।४२ ॥  
अथ दिग्जयसिद्ध्यर्थम् इलः प्रायान्महीम् इमाम्  ।  
भ्रमन्द्वीपानि सर्वाणि क्ष्माभृतः सम्प्रधर्षयन्  ॥ मत्स्प्_११।४३ ॥  
जगामोपवनं शम्भोर् अश्वाकृष्टः प्रतापवान्  ।  
कल्पद्रुमलताकीर्णं नाम्ना शरवणं महत्  ॥ मत्स्प्_११।४४ ॥  
रमते यत्र देवेशः शम्भुः सोमार्धशेखरः  ।  
उमया समयस्तत्र पुरा शरवणे कृतः  ॥ मत्स्प्_११।४५ ॥  
पुन्नाम सत्त्वं यत्किञ्चिद् आगमिष्यति ते वने  ।  
स्त्रीत्वमेष्यति तत्सर्वं दशयोजनमण्डले  ॥ मत्स्प्_११।४६ ॥  
अज्ञातसमयो राजा इलः शरवणे पुरा  ।  
स्त्रीत्वमाप विशन्न् एव वडबात्वं हयस्तदा  ॥ मत्स्प्_११।४७ ॥  
पुरुषत्वं हृतं सर्वं स्त्रीरूपे विस्मितो नृपः  ।  
इलेति साभवन्नारी पीनोन्नतघनस्तनी  ॥ मत्स्प्_११।४८ ॥  
उन्नतश्रोणिजघना पद्मपत्त्रायतेक्षणा  ।  
पूर्णेन्दुवदना तन्वी विलासोल्लासितेक्षणा  ॥ मत्स्प्_११।४९ ॥  
मूलोन्नतायतभुजा नीलकुञ्चितमूर्धजा  ।  
तनुलोमा सुदशना मृदुगम्भीरभाषिणी  ॥ मत्स्प्_११।५० ॥  
श्यामगौरेण वर्णेन हंसवारणगामिनी  ।  
कार्मुकभ्रूयुगोपेता तनुताम्रनखाङ्कुरा  ॥ मत्स्प्_११।५१ ॥  
भ्रमन्ती च वने तस्मिंश् चिन्तयामास भामिनी  ।  
को मे पिताथवा भ्राता का मे माता भवेदिह  ॥ मत्स्प्_११।५२ ॥  
कस्य भर्तुरहं दत्ता कियद्वत्स्यामि भूतले  ।  
चिन्तयन्तीति ददृशे सोमपुत्रेण साङ्गना  ॥ मत्स्प्_११।५३ ॥  
इला रूपसमाक्षिप्त-मनसा वरवर्णिनी  ।  
बुधस्तदाप्तये यत्नम् अकरोत्कामपीडितः  ॥ मत्स्प्_११।५४ ॥  
विशिष्टाकारवान्दण्डी सकमण्डलुपुस्तकः  ।  
वेणुदण्डकृतानेक-पवित्रकगणत्रिकः  ॥ मत्स्प्_११।५५ ॥  
द्विजरूपः शिखी ब्रह्मा निगदन्कर्णकुण्डलः  ।  
बटुभिश्चान्वितो युक्तैः समित्पुष्पकुशोदकैः  ॥ मत्स्प्_११।५६ ॥  
किलान्विषन् वने तस्मिन् नाजुहाव स तामिलाम्  ।  
बहिर् वनस्यान्तरितः किल पादपमण्डले  ॥ मत्स्प्_११।५७ ॥  
ससम्भ्रममकस्मात्तां सोपालम्भमिवावदत्  ।  
त्यक्त्वाग्निहोत्रशुश्रूषां क्व गता मन्दिरान्मम  ॥ मत्स्प्_११।५८ ॥  
इयं विहारवेला ते ह्य् अतिक्रामति साम्प्रतम्  ।  
एह्येहि पृथुसुश्रोणि सम्भ्रान्ता केन हेतुना  ॥ मत्स्प्_११।५९ ॥  
इयं सायन्तनी वेला विहारस्येह वर्तते  ।  
कृत्वोपलेपनं पुष्पैर् अलङ्कुरु गृहं मम  ॥ मत्स्प्_११।६० ॥  
सा त्व् अब्रवीद् विरमृताहं सर्वमेतत्तपोधन  ।  
आत्मानं त्वां च भर्तारं कुलं च वद मे ऽनघ  ॥ मत्स्प्_११।६१ ॥  
बुधः प्रोवाच तां तन्वीम् इला त्वं वरवर्णिनी  ।  
अहं च कामुको नाम बहुविद्यो बुधः स्मृतः  ॥ मत्स्प्_११।६२ ॥  
तेजस्विनः कुले जातः पिता मे ब्राह्मणाधिपः  ।  
इति सा तस्य वचनात् प्रविष्टा बुधमन्दिरम्  ॥ मत्स्प्_११।६३ ॥  
रत्नस्तम्भसमायुक्तं दिव्यमायाविनिर्मितम्  ।  
इला कृतार्थमात्मानं मेने तद्भवनस्थिता  ॥ मत्स्प्_११।६४ ॥  
अहो वृत्तमहो रूपम् अहो धनमहो कुलम्  ।  
मम चास्य च मे भर्तुर् अहो लावण्यम् उत्तमम्  ॥ मत्स्प्_११।६५ ॥  
रेमे च सा तेन समम् अतिकालमिला ततः  ।  
सर्वभोगमये गेहे यथेन्द्रभवने तथा  ॥ मत्स्प्_११।६६ ॥  
  
______________________________________________________  
  
  
मत्स्य-पुराण १२  
  
*सूत उवाच  
अथान्विषन्तो राजानं भ्रातरस् तस्य मानवाः  ।  
इक्ष्वाकुप्रमुखा जग्मुस् तदा शरवणान्तिकम्  ॥ मत्स्प्_१२।१ ॥  
ततस्ते ददृशुः सर्वे वडबाम् अग्रतः स्थिताम्  ।  
रत्नपर्याणकिरण-दीप्तकायाम् अनुत्तमाम्  ॥ मत्स्प्_१२।२ ॥  
पर्याणप्रत्यभिज्ञानात् सर्वे विस्मयम् आगताः  ।  
अयं चन्द्रप्रभो नाम वाजी तस्य महात्मनः  ॥ मत्स्प्_१२।३ ॥  
अगमद् वडबारूपम् उत्तमं केन हेतुना  ।  
ततस् तु मैत्रावरुणिं पप्रच्छुस्ते पुरोधसम्  ॥ मत्स्प्_१२।४ ॥  
किमित्येतदभूच्चित्रं वद योगविदां वर  ।  
वसिष्ठश्चाब्रवीत् सर्वं दृष्ट्वा तद्ध्यानचक्षुषा  ॥ मत्स्प्_१२।५ ॥  
समयः शम्भुदयिता-कृतः शरवणे पुरा  ।  
यः पुमान्प्रविशेद् अत्र स नारीत्वमवाप्स्यति  ॥ मत्स्प्_१२।६ ॥  
अयमश्वो ऽपि नारीत्वम् अगाद्राज्ञा सहैव तु  ।  
पुनः पुरुषतामेति यथासौ धनदोपमः  ॥ मत्स्प्_१२।७ ॥  
तथैव यत्नः कर्तव्यश् चाराध्यैव पिनाकिनम्  ।  
ततस्ते मानवा जग्मुर् यत्र देवो महेश्वरः  ॥ मत्स्प्_१२।८ ॥  
तुष्टुवुर् विविधैः स्तोत्रैः पार्वतीपरमेश्वरौ  ।  
ताव् ऊचतुर् अलङ्घ्यो ऽयं समयः किन्तु साम्प्रतम्  ॥ मत्स्प्_१२।९ ॥  
इक्ष्वाकोरश्वमेधेन यत्फलं स्यात्तदावयोः  ।  
दत्त्वा किम्पुरुषो वीरः स भविष्यत्यसंशयम्  ॥ मत्स्प्_१२।१० ॥  
तथेत्युक्तास्ततस्ते तु जग्मुर् वैवस्वतात्मजाः  ।  
इक्ष्वाकोश्चाश्वमेधेन चेलः किम्पुरुषो ऽभवत्  ॥ मत्स्प्_१२।११ ॥  
मासमेकं पुमान्वीरः स्त्री च मासमभूत्पुनः  ।  
बुधस्य भवने तिष्ठन् निलो गर्भधरो ऽभवत्  ॥ मत्स्प्_१२।१२ ॥  
अजीजनत्पुत्रमेकम् अनेकगुणसंयुतम्  ।  
बुधश्चोत्पाद्य तं पुत्रं स्वर्लोकम् अगमत्ततः  ॥ मत्स्प्_१२।१३ ॥  
इलस्य नाम्ना तद्वर्षम् इलावृतम् अभूत्तदा  ।  
सोमार्कवंशयोर् आदाव् इलो ऽभून्मनुनन्दनः  ॥ मत्स्प्_१२।१४ ॥  
एवं पुरूरवाः पुंसोर् अभवद् वंशवर्धनः  ।  
इक्ष्वाकुर् अर्कवंशस्य तथैवोक्तस्तपोधनाः  ॥ मत्स्प्_१२।१५ ॥  
इलः किम्पुरुषत्वे च सुद्युम्न इति चोच्यते  ।  
पुनः पुत्रत्रयमभूत् सुद्युम्नस्यापराजितम्  ॥ मत्स्प्_१२।१६ ॥  
उत्कलो वै गहस् तद्वद् धरिताश्वश् च वीर्यवान्  ।  
उत्कलस्योत्कला नाम गयस्य तु गया मता  ॥ मत्स्प्_१२।१७ ॥  
हरिताश्वस्य दिक्पूर्वा विश्रुता कुरुभिः सह  ।  
प्रतिष्ठाने ऽभिषिच्याथ स पुरूरवसं सुतम्  ॥ मत्स्प्_१२।१८ ॥  
जगामेलावृतं भोक्तुं वर्षं दिव्यफलाशनम्  ।  
इक्ष्वाकुर्ज्येष्ठदायादो मध्यदेशमवाप्तवान्  ॥ मत्स्प्_१२।१९ ॥  
नरिष्यन्तस्य पुत्रो ऽभूच् छुचो नाम महाबलः  ।  
नाभागस्याम्बरीषस्तु धृष्टस्य च सुतत्रयम्  ॥ मत्स्प्_१२।२० ॥  
धृतकेतुश्चित्रनाथो रणधृष्टश्च वीर्यवान्  ।  
आनर्तो नाम शर्यातेः सुकन्या चैव दारिका  ॥ मत्स्प्_१२।२१ ॥  
आनर्तस्याभवत्पुत्रो रोचमानः प्रतापवान्  ।  
आनर्तो नाभ देशो ऽभून् नगरी च कुशस्थली  ॥ मत्स्प्_१२।२२ ॥  
रोचमानस्य पुत्रो ऽभूद् रेवो रैवत एव च  ।  
ककुद्मी चापरं नाम ज्येष्ठः पुत्रशतस्य च  ॥ मत्स्प्_१२।२३ ॥  
रेवती तस्य सा कन्या भार्या रामस्य विश्रुता  ।  
करूषस्य तु कारूषा बहवः प्रथिता भुवि  ॥ मत्स्प्_१२।२४ ॥  
पृषध्रो गोवधाच्छूद्रो गुरुशापादजायत  ।  
इक्ष्वाकुवंशं वक्ष्यामि शृणुध्वमृषिसत्तमाः  ॥ मत्स्प्_१२।२५ ॥  
इक्ष्वाकोः पुत्रताम् आप विकुक्षिर् नाम देवराट्  ।  
ज्येष्ठः पुत्रशतस्यासीद् दश पञ्च च तत्सुताः  ॥ मत्स्प्_१२।२६ ॥  
मेरोरुत्तरतस्ते तु जाताः पार्थिवसत्तमाः  ।  
चतुर्दशोत्तरं चान्यच् छतमस्य तथाभवत्  ॥ मत्स्प्_१२।२७ ॥  
मेरोर्दक्षिणतो ये ये राजानः सम्प्रकीर्तिताः  ।  
ज्येष्ठः ककुत्स्थो नाम्नाभूत् तत्सुतस्तु सुयोधनः  ॥ मत्स्प्_१२।२८ ॥  
तस्य पुत्रः पृथुर्नाम विश्वगश्चपृथोः सुतः  ।  
इन्दुस्तस्य च पुत्रो ऽभूद् युवनाश्वस्ततो ऽभवत्  ॥ मत्स्प्_१२।२९ ॥  
श्रावस्तश्च महातेजा वत्सकस्तत्सुतो ऽभवत्  ।  
निर्मिता येन श्रावस्ती गौडदेशे द्विजोत्तमाः  ॥ मत्स्प्_१२।३० ॥  
श्रावस्ताद्बृहदश्वो ऽभूत् कुवलाश्वस् ततो ऽभवत्  ।  
धुन्धुमारत्वमगमद् धुन्धुनाम्ना हतः पुरा  ॥ मत्स्प्_१२।३१ ॥  
तस्य पुत्रास् त्रयो जाता दृढाश्वो दण्ड एव च  ।  
कपिलाश्वश्च विख्यातो धौन्धुमारिः प्रतापवान्  ॥ मत्स्प्_१२।३२ ॥  
दृढाश्वस्य प्रमोदश्च हर्यश्वस्तस्य चात्मजः  ।  
हर्यश्वस्य निकुम्भो ऽभूत् संहताश्वस् ततो ऽभवत्  ॥ मत्स्प्_१२।३३ ॥  
अकृताश्वो रणाश्वश्च संहताश्वसुताव् उभौ  ।  
युवनाश्वो रणाश्वस्य मान्धाता च ततो ऽभवत्  ॥ मत्स्प्_१२।३४ ॥  
मान्धातुः पुरुकुत्सो ऽभूद् धर्मसेनश्च पार्थिवः  ।  
मुचुकुन्दश्च विख्यातः शत्रुजिच्च प्रतापवान्  ॥ मत्स्प्_१२।३५ ॥  
पुरुकुत्सस्य पुत्रो ऽभूद् वसुदो नर्मदापतिः  ।  
सम्भूतिस्तस्य पुत्रो ऽभूत् त्रिधन्वा च ततो ऽभवत्  ॥ मत्स्प्_१२।३६ ॥  
त्रिधन्वनः सुतो जातस् त्रय्यारुण इति स्मृतः  ।  
तस्मात्सत्यव्रतो नाम तस्मात्सत्यरथः स्मृतः  ॥ मत्स्प्_१२।३७ ॥  
तस्य पुत्रो हरिश्चन्द्रो हरिश्चन्द्राच्च रोहितः  ।  
रोहिताच्च वृको जातो वृकाद्बाहुरजायत  ॥ मत्स्प्_१२।३८ ॥  
सगरस्तस्य पुत्रो ऽभूद् राजा परमधार्मिकः  ।  
द्वे भार्ये सगरस्यापि प्रभा भानुमती तथा  ॥ मत्स्प्_१२।३९ ॥  
ताभ्यामाराधितः पूर्वम् और्वो ऽग्निः पुत्रकाम्यया  ।  
और्वस्तुष्टस्तयोः प्रादाद् यथेष्टं वरमुत्तमम्  ॥ मत्स्प्_१२।४० ॥  
एका षष्टिसहस्राणि सुतमेकं तथापरा  ।  
गृह्णातु वंशकर्तारं प्रभागृह्णाद् बहूंस्तदा  ॥ मत्स्प्_१२।४१ ॥  
एकं भानुमती पुत्रम् अगृह्णादसमञ्जसम्  ।  
ततः षष्टिसहस्राणि सुषुवे यादवी प्रभा  ॥ मत्स्प्_१२।४२ ॥  
खनन्तः पृथिवीं दग्धा विष्णुना ये ऽश्वमार्गणे  ।  
असमञ्जसस्तु तनयो यो ऽंशुमान्नाम विश्रुतः  ॥ मत्स्प्_१२।४३ ॥  
तस्य पुत्रो दिलीपस् तु दिलीपात्तु भगीरथः  ।  
येन भागीरथी गङ्गा तपः कृत्वावतारिता  ॥ मत्स्प्_१२।४४ ॥  
भगीरथस्य तनयो नाभाग इति विश्रुतः  ।  
नाभागस्याम्बरीषो ऽभूत् सिन्धुद्वीपस् ततो ऽभवत्  ॥ मत्स्प्_१२।४५ ॥  
तस्यायुतायुः पुत्रो ऽभूद् ऋतुपर्णस्ततो ऽभवत्  ।  
तस्य कल्माषपादस्तु सर्वकर्मा ततः स्मृतः  ॥ मत्स्प्_१२।४६ ॥  
तस्यानरण्यः पुत्रो ऽभून् निघ्नस्तस्य सुतो ऽभवत्  ।  
निघ्नपुत्राव् उभौ जाताव् अनमित्ररघू नृपौ  ॥ मत्स्प्_१२।४७ ॥  
अनामित्रो वनमगाद् भविता स कृते नृपः  ।  
रघोर् अभूद्दिलीपस्तु दिलीपादजकस्तथा  ॥ मत्स्प्_१२।४८ ॥  
दीर्घबाहुरजाज्जातश् चाजपालस्ततो नृपः  ।  
तस्माद्दशरथो जातस् तस्य पुत्रचतुष्टयम्  ॥ मत्स्प्_१२।४९ ॥  
नारायणात्मकाः सर्वे रामस्तेष्वग्रजो ऽभवत्  ।  
रावणान्तकरस्तद्वद् रघूणां वंशवर्धनः  ॥ मत्स्प्_१२।५० ॥  
वाल्मीकिस्तस्य चरितं चक्रे भार्गवसत्तमः  ।  
तस्य पुत्रौ कुशलवाव् इक्ष्वाकुकुलवर्धनौ  ॥ मत्स्प्_१२।५१ ॥  
अतिथिस्तु कुशाज्जज्ञे निषधस्तस्य चात्मजः  ।  
नलस्तु नैषधस्तस्मान् नभास्तस्मादजायत  ॥ मत्स्प्_१२।५२ ॥  
नभसः पुण्डरीको ऽभूत् क्षेमधन्वा ततः स्मृतः  ।  
तस्य पुत्रो ऽभवद्वीरो देवानीकः प्रतापवान्  ॥ मत्स्प्_१२।५३ ॥  
अहीनगुस्तस्य सुतः सहस्राश्वस्ततः परः  ।  
ततश्चन्द्रावलोकस्तु तारापीडस्ततो ऽभवत्  ॥ मत्स्प्_१२।५४ ॥  
तस्यात्मजश् चन्द्रगिरिर् भानुश् चन्द्रस्ततो ऽभवत्  ।  
श्रुतायुर् अभवत्तस्माद् भारते यो निपातितः  ॥ मत्स्प्_१२।५५ ॥  
नलौ द्वाव् एव विख्यातौ वंशे कश्यपसम्भवे  ।  
वीरसेनसुतस्तद्वन् नैषधश्च नराधिपः  ॥ मत्स्प्_१२।५६ ॥  
एते वैवस्वते वंशे राजानो भूरिदक्षिणाः  ।  
इक्ष्वाकुवंशप्रभवाः प्राधान्येन प्रकीर्तिताः  ॥ मत्स्प्_१२।५७ ॥  
  
  
______________________________________________________  
  
  
मत्स्य-पुराण १३  
  
*मनुरुवाच  
भगवञ्श्रोतुमिच्छामि पितॄणां वंशमुत्तमम्  ।  
रवेश्च श्राद्धदेवत्वं सोमस्य च विशेषतः  ॥ मत्स्प्_१३।१ ॥  
  
*मत्स्य उवाच  
हन्त ते कथयिष्यामि पितॄणां वंशमुत्तमम्  ।  
स्वर्गे पितृगणाः सप्त त्रयस्तेषाममूर्तयः  ॥ मत्स्प्_१३।२ ॥  
मूर्तिमन्तो ऽथ चत्वारः सर्वेषाममितौजसः  ।  
अमूर्तयः पितृगणा वैराजस्य प्रजापतेः  ॥ मत्स्प्_१३।३ ॥  
जयन्ति यान्देवगणा वैराजा इति विश्रुताः  ।  
ये चैते योगविभ्रष्टाः प्राप्य लोकान्सनातनान्  ॥ मत्स्प्_१३।४ ॥  
पुनर्ब्रह्मदिनान्ते तु जायन्ते ब्रह्मवादिनः  ।  
सम्प्राप्य तां स्मृतिं भूयो योगं साङ्ख्यमनुत्तमम्  ॥ मत्स्प्_१३।५ ॥  
सिद्धिं प्रयान्ति योगेन पुनरावृत्तिदुर्लभाम्  ।  
योगिनामेव देयानि तस्माच्छ्राद्धानि दातृभिः  ॥ मत्स्प्_१३।६ ॥  
एतेषां मानसी कन्या पत्नी हिमवतो मता  ।  
मैनाकस्तस्य दायादः क्रौञ्चस्तस्याग्रजो ऽभवत्  ।  
क्रौञ्चद्वीपः स्मृतो येन चतुर्थो घृतसंवृतः  ॥ मत्स्प्_१३।७ ॥  
मेना च सुषुवे तिस्रः कन्या योगवतीस्ततः  ।  
उमैकपर्णापर्णा च तीव्रव्रतपरायणाः  ॥ मत्स्प्_१३।८ ॥  
रुद्रस्यैका सितस्यैका जैगीषव्यस्य चापरा  ।  
दत्ता हिमवता बालाः सर्वा लोके तपो ऽधिकाः  ॥ मत्स्प्_१३।९ ॥  
  
*ऋषय ऊचुः  
कस्माद्दाक्षायणी पूर्वं ददाहात्मानमात्मना  ।  
हिमवद्दुहिता तद्वत् कथं जाता महीतले  ॥ मत्स्प्_१३।१० ॥  
संहरन्ती किमुक्तासौ सुता वा ब्रह्मसूनुना  ।  
दक्षेण लोकजननी सूत विस्तरतो वद  ॥ मत्स्प्_१३।११ ॥  
  
*सूत उवाच  
दक्षस्य यज्ञे वितते प्रभूतवरदक्षिणे  ।  
समाहूतेषु देवेषु प्रोवाच पितरं सती  ॥ मत्स्प्_१३।१२ ॥  
किमर्थं तात भर्ता मे यज्ञे ऽस्मिन्नाभिमन्त्रितः  ।  
अयोग्य इति तामाह दक्षो यज्ञेषु शूलभृत्  ॥ मत्स्प्_१३।१३ ॥  
उपसंहारकृद्रुद्रस् तेनामङ्गलभागयम्  ।  
चुकोपाथ सती देहं त्यक्ष्यामीति त्वदुद्भवम्  ॥ मत्स्प्_१३।१४ ॥  
दशानां त्वं च भविता पितॄणामेकपुत्रकः  ।  
क्षत्रियत्वे ऽश्वमेधे च रुद्रात्त्वं नाशमेष्यसि  ॥ मत्स्प्_१३।१५ ॥  
इत्युक्त्वा योगमास्थाय स्वदेहोद्भवतेजसा  ।  
निर्दहन्ती तदात्मानं सदेवासुरकिन्नरैः  ॥ मत्स्प्_१३।१६ ॥  
किं किमेतदिति प्रोक्ता गन्धर्वगणगुह्यकैः  ।  
उपगम्याब्रवीद्दक्षः प्रणिपत्याथ दुःखितः  ॥ मत्स्प्_१३।१७ ॥  
त्वमस्य जगतो माता जगत्सौभाग्यदेवता  ।  
दुहितृत्वं गता देवि ममानुग्रहकाम्यया  ॥ मत्स्प्_१३।१८ ॥  
न त्वया रहितं किञ्चिद् ब्रह्माण्डे सचराचरम्  ।  
प्रसादं कुरु धर्मज्ञे न मां त्यक्तुमिहार्हसि  ॥ मत्स्प्_१३।१९ ॥  
प्राह देवी यदारब्धं तत्कार्यं मे न संशयः  ।  
किन्त्ववश्यं त्वया मर्त्ये हतयज्ञेन शूलिना  ॥ मत्स्प्_१३।२० ॥  
प्रसादे लोकसृष्ट्यर्थं तपः कार्यं ममान्तिके  ।  
प्रजापतिस्त्वं भविता दशानामङ्गजो ऽप्यलम्  ॥ मत्स्प्_१३।२१ ॥  
मदंशेनाङ्गना षष्टिर् भविष्यन्त्यङ्गजास्तव  ।  
मत्सन्निधौ तपः कुर्वन् प्राप्स्यसे योगमुत्तमम्  ॥ मत्स्प्_१३।२२ ॥  
एवमुक्तो ऽब्रवीद्दक्षः केषु केषु मयानघे  ।  
तीर्थेषु च त्वं द्रष्टव्या स्तोतव्या कैश्च नामभिः  ॥ मत्स्प्_१३।२३ ॥  
  
*देव्युवाच  
सर्वदा सर्वभूतेषु द्रष्टव्या सर्वतो भुवि  ।  
सर्वलोकेषु यत्किञ्चिद् रहितं न मया विना  ॥ मत्स्प्_१३।२४ ॥  
तथापि येषु स्थानेषु द्रष्टव्या सिद्धिमीप्सुभिः  ।  
स्मर्तव्या भूतिकामैर् वा तानि वक्ष्यामि तत्त्वतः  ॥ मत्स्प्_१३।२५ ॥  
वाराणस्यां विशालाक्षी नैमिषे लिङ्गधारिणी  ।  
प्रयागे ललिता देवी कामाक्षी गन्धमादने  ।  
मानसे कुमुदा नाम विश्वकाया तथाम्बरे  ॥ मत्स्प्_१३।२६ ॥  
गोमन्ते गोमती नाम मन्दरे कामचारिणी  ।  
मदोत्कटा चैत्ररथे जयन्ती हस्तिनापुरे  ॥ मत्स्प्_१३।२७ ॥  
कान्यकुब्जे तथा गौरी रम्भा मलयपर्वते  ।  
एकाम्भके कीर्तिमती विश्वां विश्वेश्वरे विदुः  ॥ मत्स्प्_१३।२८ ॥  
पुष्करे पुरुहूतेति केदारे मार्गदायिनी  ।  
नन्दा हिमवतः पृष्ठे गोकर्णे भद्रकर्णिका  ॥ मत्स्प्_१३।२९ ॥  
स्थानेश्वरे भवानी तु बिल्वले बिल्वपत्त्रिका  ।  
श्रीशैले माधवी नाम भद्रा भद्रेश्वरे तथा  ॥ मत्स्प्_१३।३० ॥  
जया वराहशैले तु कामला कमलालये  ।  
रुद्रकोट्यां च रुद्राणी काली कालञ्जरे गिरौ  ॥ मत्स्प्_१३।३१ ॥  
महालिङ्गे तु कपिला मर्कोटे मुकुटेश्वरी  ।  
शालग्रामे महादेवी शिवलिङ्गे जलप्रिया  ॥ मत्स्प्_१३।३२ ॥  
मायापुर्यां कुमारी तु सन्ताने ललिता तथा  ।  
उत्पलाक्षी सहस्राक्षे कमलाक्षे महोत्पला  ॥ मत्स्प्_१३।३३ ॥  
गङ्गायां मङ्गला नाम विमिला पुरुषोत्तमे  ।  
विपाशायाम् अमोघाक्षी पाटला पुण्ड्रवर्धने  ॥ मत्स्प्_१३।३४ ॥  
नारायणी सुपार्श्वे तु विकूटे भद्रसुन्दरी  ।  
विपुले विपुला नाम कल्याणी मलयाचले  ॥ मत्स्प्_१३।३५ ॥  
कोटवी कोटितीर्थे तु सुगन्धा माधवे वने  ।  
गोदाश्रमे त्रिसन्ध्या तु गङ्गाद्वारे रतिप्रिया  ॥ मत्स्प्_१३।३६ ॥  
शिवकुण्डे शिवानन्दा नन्दिनी देविकातटे  ।  
रुक्मिणी द्वारवत्यां तु राधा वृन्दावने वने  ॥ मत्स्प्_१३।३७ ॥  
देवकी मथुरायां तु पाताले परमेश्वरी  ।  
चित्रकूटे तथा सीता विन्ध्ये विन्ध्याधिवासिनी  ॥ मत्स्प्_१३।३८ ॥  
सह्याद्राव् एकवीरा तु हरिश्चन्द्रे तु चन्द्रिका  ।  
रमणा रामतीर्थे तु यमुनायां मृगावती  ॥ मत्स्प्_१३।३९ ॥  
करवीरे महालक्ष्मीर् उमा देवी विनायके  ।  
अरोगा वैद्यनाथे तु महाकाले महेश्वरी  ॥ मत्स्प्_१३।४० ॥  
अभयेत्युष्णतीर्थेषु चामृता विन्ध्यकन्दरे  ।  
माण्डव्ये माण्डवी नाम स्वाहा माहेश्वरे पुरे  ॥ मत्स्प्_१३।४१ ॥  
छागलाण्डे प्रचण्डा तु चण्डिका मकरन्दके  ।  
सोमेश्वरे वरारोहा प्रभासे पुष्करावती  ॥ मत्स्प्_१३।४२ ॥  
देवमाता सरस्वत्यां पारावारतटे मता  ।  
महालये महाभागा पयोष्ण्यां पिङ्गलेश्वरी  ॥ मत्स्प्_१३।४३ ॥  
सिंहिका कृतशौचे तु कार्त्तिकेये यशस्करी  ।  
उत्पलावर्तके लोला सुभद्रा शोणसङ्गमे  ॥ मत्स्प्_१३।४४ ॥  
माता सिद्धपुरे लक्ष्मीर् अङ्गना भरताश्रमे  ।  
जालन्धरे विश्वमुखी तारा किष्किन्धपर्वते  ॥ मत्स्प्_१३।४५ ॥  
देवदारुवने पुष्टिर् मेधा काश्मीरमण्डले  ।  
भीमा देवी हिमाद्रौ तु पुष्टिर्विश्वेश्वरे तथा  ॥ मत्स्प्_१३।४६ ॥  
कपालमोचने शुद्धिर् माता कायावरोहणे  ।  
शङ्खोद्धारे ध्वनिर्नाम धृतिः पिण्डारके तथा  ॥ मत्स्प्_१३।४७ ॥  
काला तु चन्द्रभागायाम् अच्छोदे शिवकारिणी  ।  
वेणायाममृता नाम बदर्यामुर्वशी तथा  ॥ मत्स्प्_१३।४८ ॥  
ओषधी चोत्तरकुरौ कुशद्वीपे कुशोदका  ।  
मन्मथा हेमकूटे तु मुकुटे सत्यवादिनी  ॥ मत्स्प्_१३।४९ ॥  
अश्वत्थे वन्दनीया तु निधिर्वैश्रवणालये  ।  
गायत्री वेदवदने पार्वती शिवसन्निधौ  ॥ मत्स्प्_१३।५० ॥  
देवलोके तथेन्द्राणी ब्रह्मास्येषु सरस्वती  ।  
सूर्यबिम्बे प्रभा नाम मातॄणां वैष्णवी मता  ॥ मत्स्प्_१३।५१ ॥  
अरुन्धती सतीनां तु रामासु च तिलोत्तमा  ।  
चित्ते ब्रह्मकला नाम शक्तिः सर्वशरीरिणाम्  ॥ मत्स्प्_१३।५२ ॥  
एतदुद्देशतः प्रोक्तं नामाष्टशतमुत्तमम्  ।  
अष्टोत्तरं च तीर्थानां शतमेतदुदाहृतम्  ॥ मत्स्प्_१३।५३ ॥  
यः स्मरेच्छृणुयाद् वापि सर्वपापैः प्रमुच्यते  ।  
एषु तीर्थेषु यः कृत्वा स्नानं पश्यति मां नरः  ॥ मत्स्प्_१३।५४ ॥  
सर्वपापविनिर्मुक्तः कल्पं शिवपुरे वसेत्  ।  
यस्तु मत्परमं कालं करोत्येतेषु मानवः  ॥ मत्स्प्_१३।५५ ॥  
स भित्त्वा ब्रह्मसदनं पदमभ्येति शाङ्करम्  ।  
नाम्नामष्टशतं यस्तु श्रावयेच्छिवसन्निधौ  ॥ मत्स्प्_१३।५६ ॥  
तृतीयायामथाष्टम्यां बहुपुत्रो भवेन्नरः  ।  
गोदाने श्राद्धदाने वा अहन्य् अहनि वा बुधः  ॥ मत्स्प्_१३।५७ ॥  
देवार्चनविधौ विद्वान् पठन् ब्रह्माधिगच्छति  ।  
एवं वदन्ती सा तत्र ददाहात्मानम् आत्मना  ॥ मत्स्प्_१३।५८ ॥  
स्वायम्भुवो ऽपि कालेन दक्षः प्राचेतसो ऽभवत्  ।  
पार्वती साभवद्देवी शिवदेहार्धधारिणी  ॥ मत्स्प्_१३।५९ ॥  
मेनागर्भसमुत्पन्ना भुक्तमुक्तिफलप्रदा  ।  
अरुन्धती जपन्त्येतत् प्राप योगमनुत्तमम्  ॥ मत्स्प्_१३।६० ॥  
पुरूरवाश्च राजर्षि-लोके व्यजेयताम् अगात्  ।  
ययातिः पुत्रलाभं च धनलाभं च भार्गवः  ॥ मत्स्प्_१३।६१ ॥  
तथान्ये देवदैत्याश्च ब्राह्मणाः क्षत्रियास्तथा  ।  
वैश्याः शूद्राश्च बहवः सिद्धिमीयुर्यथेप्सिताम्  ॥ मत्स्प्_१३।६२ ॥  
यत्रैतल्लिखितं तिष्ठेत् पूज्यते देवसन्निधौ  ।  
न तत्र शोको दौर्गत्यं कदाचिदपि जायते  ॥ मत्स्प्_१३।६३ ॥  
  
  
______________________________________________________  
  
  
मत्स्य-पुराण १४  
  
*सूत उवाच  
लोकाः सोमपथा नाम यत्र मारीचनन्दनाः  ।  
वर्तन्ते देव पितरो देवा यान्भावयन्त्यलम्  ॥ मत्स्प्_१४।१ ॥  
अग्निष्वात्ता इति ख्याता यज्वानो यत्र संस्थिताः  ।  
अच्छोदा नाम तेषां तु मानसी कन्यका नदी  ॥ मत्स्प्_१४।२ ॥  
अच्छोदं नाम च सरः पितृभिर्निर्मितं पुरा  ।  
अच्छोदा तु तपश्चक्रे दिव्यं वर्षसहस्रकम्  ॥ मत्स्प्_१४।३ ॥  
आजग्मुः पितरस्तुष्टाः किल दातुं च तां वरम्  ।  
दिव्यरूपधराः सर्वे दिव्यमाल्यानुलेपनाः  ॥ मत्स्प्_१४।४ ॥  
सर्वे युवानो बलिनः कुसुमायुधसन्निभाः  ।  
तन्मध्ये ऽमावसुं नाम पितरं वीक्ष्य साङ्गना  ॥ मत्स्प्_१४।५ ॥  
वव्रे वरार्थिनी सङ्गं कुसुमायुधपीडिता  ।  
योगाद्भ्रष्टा तु सा तेन व्यभिचारेण भामिनी  ॥ मत्स्प्_१४।६ ॥  
धरां तु नास्पृशत्पूर्वं पपाताथ भुवस्तले  ।  
तिथाव् अमावसुर् यस्याम् इच्छां चक्रे न तां प्रति  ॥ मत्स्प्_१४।७ ॥  
धैर्येण तस्य सा लोकैर् अमावास्येति विश्रुता  ।  
पितॄणां वल्लभा तस्मात् तस्यामक्षयकारकम्  ॥ मत्स्प्_१४।८ ॥  
अच्छोदाधोमुखी दीना लज्जिता तपसः क्षयात्  ।  
सा पितॄन् प्रार्थयामास पुरे चात्मप्रसिद्धये  ॥ मत्स्प्_१४।९ ॥  
विलप्यमाना पितृभिर् इदमुक्ता तपस्विनी  ।  
भविष्यमर्थमालोक्य देवकार्यं च ते तदा  ॥ मत्स्प्_१४।१० ॥  
इदम् ऊचुर् महाभागाः प्रसादशुभया गिरा  ।  
दिवि दिव्यशरीरेण यत् किञ्चित् क्रियते बुधैः  ॥ मत्स्प्_१४।११ ॥  
तेनैव तत्कर्मफलं भुज्यते वरवर्णिनी  ।  
सद्यः फलन्ति कर्माणि देवत्वे प्रेत्य मानुषे  ॥ मत्स्प्_१४।१२ ॥  
तस्मात्त्वं पुत्रि तपसः प्राप्स्यसे प्रेत्य तत्फलम्  ।  
अष्टाविंशे भवित्री त्वं द्वापरे मत्स्ययोनिजा  ॥ मत्स्प्_१४।१३ ॥  
व्यतिक्रमात्पितॄणां त्वं कष्टं कुलमवाप्स्यसि  ।  
तस्माद्राज्ञो वसोः कन्या त्वम् अवश्यं भविष्यसि  ॥ मत्स्प्_१४।१४ ॥  
कन्या भूत्वा च लोकान्स्वान् पुनराप्स्यसि दुर्लभान्  ।  
पराशरस्य वीर्येण पुत्रमेकमवाप्स्यसि  ॥ मत्स्प्_१४।१५ ॥  
द्वीपे तु बदरीप्राये बादरायणमच्युतम्  ।  
स वेदमेकं बहुधा विभजिष्यति ते सुतः  ॥ मत्स्प्_१४।१६ ॥  
पौरवस्यात्मजौ द्वौ तु समुद्रांशस्य शन्तनोः  ।  
विचित्रवीर्यस्तनयस् तथा चित्राङ्गदो नृपः  ॥ मत्स्प्_१४।१७ ॥  
इमाव् उत्पाद्य तनयौ क्षेत्रजावस्य धीमतः  ।  
प्रौष्ठपद्यष्टकारूपा पितृलोके भविष्यसि  ॥ मत्स्प्_१४।१८ ॥  
नाम्ना सत्यवती लोके पितृलोके तथाष्टका  ।  
आयुरारोग्यदा नित्यं सर्वकामफलप्रदा  ॥ मत्स्प्_१४।१९ ॥  
भविष्यसि परे काले नदीत्वं च गमिष्यसि  ।  
पुण्यतोषा सरिच्छ्रेष्ठा लोके ह्य् अच्छोदनामिका  ॥ मत्स्प्_१४।२० ॥  
इत्युक्त्वा स गणस्तेषां तत्रैवान्तरधीयत  ।  
साप्यवाप च तत्सर्वं फलं यदुदितं पुरा  ॥ मत्स्प्_१४।२१ ॥  
  
  
______________________________________________________  
  
  
मत्स्य-पुराण १५  
  
*सूत उवाच  
विभ्राजा नाम चान्ये तु दिवि सन्ति सुवर्चसः  ।  
लोका बर्हिषदो यत्र पितरः सन्ति सुव्रताः  ॥ मत्स्प्_१५।१ ॥  
यत्र बर्हिणयुक्तानि विमानानि सहस्रशः  ।  
सङ्कल्प्या बर्हिषो यत्र तिष्ठन्ति फलदायिनः  ॥ मत्स्प्_१५।२ ॥  
यत्राभ्युदयशालासु मोदन्ते श्राद्धदायिनः  ।  
यांश् च देवासुरगणा गन्धर्वाप्सरसां गणाः  ॥ मत्स्प्_१५।३ ॥  
यक्षरक्षोगणाश्चैव यजन्ति दिवि देवताः  ।  
पुलस्त्यपुत्राः शतशस् तपोयोगसमन्विताः  ॥ मत्स्प्_१५।४ ॥  
महात्मानो महाभागा भक्तानामभयप्रदाः  ।  
एतेषां पीवरी कन्या मानसी दिवि विश्रुता  ॥ मत्स्प्_१५।५ ॥  
योगिनी योगमाता च तपश्चक्रे सुदारुणम्  ।  
प्रसन्नो भगवांस्तस्या वरं वव्रे तु सा हरेः  ॥ मत्स्प्_१५।६ ॥  
योगवन्तं सुरूपं च भर्तारं विजितेन्द्रियम्  ।  
देहि देव प्रसन्नस्त्वं पतिं मे वदतां वरम्  ॥ मत्स्प्_१५।७ ॥  
उवाच देवो भविता व्यासपुत्रो यदा शुकः  ।  
भविता तस्य भार्या त्वं योगाचार्यस्य सुव्रते  ॥ मत्स्प्_१५।८ ॥  
भविष्यति च ते कन्या कृत्वी नाम च योगिनी  ।  
पाञ्चालाधिपतेर्देया मानुषस्य त्वया तदा  ॥ मत्स्प्_१५।९ ॥  
जननी ब्रह्मदत्तस्य योगसिद्धा च गौः स्मृता  ।  
कृष्णो गौरः प्रभुः शम्भुर् भविष्यन्ति च ते सुताः  ॥ मत्स्प्_१५।१० ॥  
महात्मानो महाभागा गमिष्यन्ति परं पदम्  ।  
तानुत्पाद्य पुनर् योगात् सवरा मोक्षमेष्यसि  ॥ मत्स्प्_१५।११ ॥  
सुमूर्तिमन्तः पितरो वसिष्ठस्य सुताः स्मृताः  ।  
नाम्ना तु मानसाः सर्वे सर्वे ते धर्ममूर्तयः  ॥ मत्स्प्_१५।१२ ॥  
ज्योतिर्भासिषु लोकेषु ये वसन्ति दिवः परम्  ।  
विराजमानाः क्रीडन्ति यत्र ते श्राद्धदायिनः  ॥ मत्स्प्_१५।१३ ॥  
सर्वकामसमृद्धेषु विमानेष्वपि पादजाः  ।  
किं पुनः श्राद्धदा विप्रा भक्तिमन्तः क्रियान्विताः  ॥ मत्स्प्_१५।१४ ॥  
गौर् नाम कन्या येषां तु मानसी दिवि राजते  ।  
शुक्रस्य दयिता पत्नी साध्यानां कीर्तिवर्धिनी  ॥ मत्स्प्_१५।१५ ॥  
मरीचिगर्भा नाम्ना तु लोका मार्तण्डमण्डले  ।  
पितरो यत्र तिष्ठन्ति हविष्मन्तो ऽङ्गिरःसुताः  ॥ मत्स्प्_१५।१६ ॥  
तीर्थश्राद्धप्रदा यान्ति ये च क्षत्रियसत्तमाः  ।  
राज्ञां तु पितरस्ते वै स्वर्गमोक्षफलप्रदाः  ॥ मत्स्प्_१५।१७ ॥  
एतेषां मानसी कन्या यशोदा लोकविश्रुता  ।  
पत्नी ह्य् अंशुमतः श्रेष्ठा स्नुषा पञ्चजनस्य च  ॥ मत्स्प्_१५।१८ ॥  
जनन्यथ दिलीपस्य भगीरथपितामही  ।  
लोकाः कामदुघा नाम कामभोगफलप्रदाः  ॥ मत्स्प्_१५।१९ ॥  
सुस्वधा नाम पितरो यत्र तिष्ठन्ति सुव्रताः  ।  
आज्यपा नाम लोकेषु कर्दमस्य प्रजापतेः  ॥ मत्स्प्_१५।२० ॥  
पुलहाङ्गजदायादा वैश्यास्तान्भावयन्ति च  ।  
यत्र श्राद्धकृतः सर्वे पश्यन्ति युगपद्गताः  ॥ मत्स्प्_१५।२१ ॥  
मातृभ्रातृपितृस्वसृ-सखिसम्बन्धिबान्धवान्  ।  
अपि जन्मायुतैर्दृष्टान् अनुभूतान्सहस्रशः  ॥ मत्स्प्_१५।२२ ॥  
एतेषां मानसी कन्या विरजा नाम विश्रुता  ।  
या पत्नी नहुषस्यासीद् ययातेर्जननी तथा  ॥ मत्स्प्_१५।२३ ॥  
एकाष्टकाभवत् पश्चाद् ब्रह्मलोके गता सती  ।  
त्रय एते गणाः प्रोक्ताश् चतुर्थं तु वदाम्यतः  ॥ मत्स्प्_१५।२४ ॥  
लोकास्तु मानसा नाम ब्रह्माण्डोपरि संस्थिताः  ।  
येषां तु मानसी कन्या नर्मदा नाम विश्रुता  ॥ मत्स्प्_१५।२५ ॥  
सोमपा नाम पितरो यत्र तिष्ठन्ति शाश्वताः  ।  
धर्ममूर्तिधराः सर्वे परतो ब्रह्मणः स्मृताः  ॥ मत्स्प्_१५।२६ ॥  
उत्पन्नाः स्वधया ते तु ब्रह्मत्वं प्राप्य योगिनः  ।  
कृत्वा सृष्ट्यादिकं सर्वं मानसे साम्प्रतं स्थिताः  ॥ मत्स्प्_१५।२७ ॥  
नर्मदा नाम तेषां तु कन्या तोयवहा सरित्  ।  
भूतानि या पावयति दक्षिणापथगामिनी  ॥ मत्स्प्_१५।२८ ॥  
तेभ्यः सर्वे तु मनवः प्रजाः सर्गेषु निर्मिताः  ।  
ज्ञात्वा श्राद्धानि कुर्वन्ति धर्माभावे ऽपि सर्वदा  ॥ मत्स्प्_१५।२९ ॥  
तेभ्य एव पुनः प्राप्तुं प्रसादाद्योगसन्ततिम्  ।  
पितॄणामादिसर्गे तु श्राद्धमेव विनिर्मितम्  ॥ मत्स्प्_१५।३० ॥  
सर्वेषां राजतं पात्रम् अथवा रजतान्वितम्  ।  
दत्तं स्वधा पुरोधाय पितॄन् प्रीणाति सर्वदा  ॥ मत्स्प्_१५।३१ ॥  
अग्नीषोमयमानां तु कार्यमाप्यायनं बुधः  ।  
अग्न्यभावे ऽपि विप्रस्य प्राणाव् अपि जले ऽथवा  ॥ मत्स्प्_१५।३२ ॥  
अजाकर्णे ऽश्वकर्णे वा गोष्ठे वा सलिलान्तिके  ।  
पितॄणाम् अम्बरं स्थानं दक्षिणा दिक्प्रशस्यते  ॥ मत्स्प्_१५।३३ ॥  
प्राचीनावीतमुदकं तिलाः सव्याङ्गमेव च  ।  
दर्भा मांसं च पाठीनं गोक्षीरं मधुरा रसाः  ॥ मत्स्प्_१५।३४ ॥  
खड्गलोहामिषमधु-कुशश्यामाकशालयः  ।  
यवनीवारमुद्गेक्षु-शुक्लपुष्पघृतानि च  ॥ मत्स्प्_१५।३५ ॥  
वल्लभानि प्रशस्तानि पितॄणामिह सर्वदा  ।  
द्वेष्याणि सम्प्रवक्ष्यामि श्राद्धे वर्ज्यानि यानि तु  ॥ मत्स्प्_१५।३६ ॥  
मसूरशणनिष्पाव-राजमाषकुसुम्भिकाः  ।  
पद्मबिल्वार्कधत्तूर-पारिभद्राटरूषकाः  ॥ मत्स्प्_१५।३७ ॥  
न देयाः पितृकार्येषु पयश्चाजाविकं तथा  ।  
कोद्रवोदारचणकाः कपित्थं मधुकातसी  ॥ मत्स्प्_१५।३८ ॥  
एतान्यपि न देयानि पितृभ्यः प्रियमिच्छता  ।  
पितॄन् प्रीणाति यो भक्त्या ते पुनः प्रीणयन्ति तम्  ॥ मत्स्प्_१५।३९ ॥  
यच्छन्ति पितरः पुष्टिं स्वर्गारोग्यं प्रजाफलम्  ।  
देवकार्यादपि पुनः पितृकार्यं विशिष्यते  ॥ मत्स्प्_१५।४० ॥  
देवतानां च पितरः पूर्वमाप्यायनं स्मृतम्  ।  
शीघ्रप्रसादास्त्वक्रोधा निःशस्त्राः स्थिरसौहृदाः  ॥ मत्स्प्_१५।४१ ॥  
शान्तात्मानः शौचपराः सततं प्रियवादिनः  ।  
भक्तानुरक्ताः सुखदाः पितरः पूर्वदेवताः  ॥ मत्स्प्_१५।४२ ॥  
हविष्मतामाधिपत्ये श्राद्धदेवः स्मृतो रविः  ।  
एतद्वः सर्वमाख्यातं पितृवंशानुकीर्तनम्  ।  
पुण्यं पवित्रम् आयुष्यं कीर्तनीयं सदा नृभिः  ॥ मत्स्प्_१५।४३ ॥  
  
  
______________________________________________________  
  
मत्स्य-पुराण १६  
  
*सूत उवाच  
श्रुत्वैतत् सर्वम् अखिलं मनुः पप्रच्छ केशवम्  ।  
श्राद्धकालं च विविधं श्राद्धभेदं तथैव च  ॥ मत्स्प्_१६।१ ॥  
श्राद्धेषु भोजनीया ये ये च वर्ज्या द्विजातयः  ।  
कस्मिन्वासरभागे वा पितृभ्यः श्राद्धमाचरेत्  ॥ मत्स्प्_१६।२ ॥  
कस्मिन्दत्तं कथं याति श्राद्धं तु मधुसूदन  ।  
विधिना केन कर्तव्यं कथं प्रीणाति तत्पितॄन्  ॥ मत्स्प्_१६।३ ॥  
  
*मत्स्य उवाच  
कुर्यादहरहः श्राद्धम् अन्नाद्येनोदकेन वा  ।  
पयोमूलफलैर् वापि पितृभ्यः प्रीतिमावहन्  ॥ मत्स्प्_१६।४ ॥  
नित्यं नैमित्तिकं काम्यं त्रिविधं श्राद्धमुच्यते  ।  
नित्यं तावत्प्रवक्ष्यामि अर्घ्यावाहनवर्जितम्  ॥ मत्स्प्_१६।५ ॥  
अदैवं तद्विजानीयात् पार्वणं पर्वसु स्मृतम्  ।  
पार्वणं त्रिविधं प्रोक्तं शृणु तावन्महीपते  ॥ मत्स्प्_१६।६ ॥  
पार्वणे ये नियोज्यास्तु ताञ्शृणुष्व नराधिप  ।  
पञ्चाग्निः स्नातकश्चैव त्रिसुपर्णः षडङ्गवित्  ॥ मत्स्प्_१६।७ ॥  
श्रोत्रियः श्रोत्रियसुतो विधिवाक्यविशारदः  ।  
सर्वज्ञो वेदविन्मन्त्री ज्ञातवंशः कुलान्वितः  ॥ मत्स्प्_१६।८ ॥  
पुराणवेत्ता धर्मज्ञः स्वाध्यायजपतत्परः  ।  
शिवभक्तः पितृपरः सूर्यभक्तो ऽथ वैष्णवः  ॥ मत्स्प्_१६।९ ॥  
ब्रह्मण्यो योगविच्छान्तो विजितात्मा च शीलवान्  ।  
भोजयेच्चापि दौहित्रं यत्नतः स्वसुहृद्गुरून्  ॥ मत्स्प्_१६।१० ॥  
विट्पीतं मातुलं बन्धुम् ऋत्विगाचार्यसोमपान्  ।  
यश्च व्याकुरुते वाक्यं यश्च मीमांसते ऽध्वरम्  ॥ मत्स्प्_१६।११ ॥  
सामस्वरविधिज्ञश्च पङ्क्तिपावनपावनः  ।  
सामगो ब्रह्मचारी च वेदयुक्तो ऽथ ब्रह्मवित्  ॥ मत्स्प्_१६।१२ ॥  
यत्रैते भुञ्जते श्राद्धे तदेव परमार्थवत्  ।  
एते भोज्याः प्रयत्नेन वर्जनीयान्निबोध मे  ॥ मत्स्प्_१६।१३ ॥  
पतितो ऽभिशस्तः क्लीबः पिशुनव्यङ्गरोगिणः  ।  
कुनखी श्यावदन्तश्च कुण्डगोलाश्वपालकाः  ॥ मत्स्प्_१६।१४ ॥  
परिवित्तिर्नियुक्तात्मा प्रमत्तोन्मत्तदारुणाः  ।  
बैडाली बकवृत्तिश्च दम्भी देवलकादयः  ॥ मत्स्प्_१६।१५ ॥  
कृतघ्नान्नास्तिकांस् तद्वन् म्लेच्छदेशनिवासिनः  ।  
त्रिशङ्कुर् बर्बरद्राव-वीतद्रविडकोङ्कणान्  ॥ मत्स्प्_१६।१६ ॥  
वर्जयेल्लिङ्गिनः सर्वाञ् श्राद्धकाले विशेषतः  ।  
पूर्वेद्युरपरेद्युर्वा विनीतात्मा निमन्त्रयेत्  ॥ मत्स्प्_१६।१७ ॥  
निमन्त्रितान्हि पितर उपतिष्ठन्ति तान्द्विजान्  ।  
वायुभूता नु गच्छन्ति तथासीनानुपासते  ॥ मत्स्प्_१६।१८ ॥  
दक्षिणं जानुमालभ्य त्वं मया तु निमन्त्रितः  ।  
एवं निमन्त्र्य नियमं श्रावयेत्पितृबान्धवान्  ॥ मत्स्प्_१६।१९ ॥  
अक्रोधनैः शौचपरैः सततं ब्रह्मचारिभिः  ।  
भवितव्यं भवद्भिश्च मया च श्राद्धकारिणा  ॥ मत्स्प्_१६।२० ॥  
पितृयज्ञं विनिर्वर्त्य तर्पणाख्यं तु यो ऽग्निमान्  ।  
पिण्डान्वाहार्यकं कुर्याच् छ्राद्धमिन्दुक्षये सदा  ॥ मत्स्प्_१६।२१ ॥  
गोमयेनोपलिप्ते तु दक्षिणप्रवणे स्थले  ।  
श्राद्धं समाचरेद्भक्त्या गोष्ठे वा जलसन्निधौ  ॥ मत्स्प्_१६।२२ ॥  
अग्निमान्निर्वपेत्पित्र्यं चरुं च सममुष्टिभिः  ।  
पितृभ्यो निर्वपामीति सर्वं दक्षिणतो न्यसेत्  ॥ मत्स्प्_१६।२३ ॥  
अभिघार्यं ततः कुर्यान् निर्वापत्रयमग्रतः  ।  
ते ऽपि तस्यायताः कार्याश् चतुरङ्गुलविस्तृताः  ॥ मत्स्प्_१६।२४ ॥  
दर्वीत्रयं तु कुर्वीत खादिरं रजतान्वितम्  ।  
रत्निमात्रं परिश्लक्ष्णं हस्ताकाराग्रमुत्तमम्  ॥ मत्स्प्_१६।२५ ॥  
उदपात्रं च कांस्यं च मेक्षणं च समित्कुशान्  ।  
तिलाः पात्राणि सद्वासो गन्धधूपानुलेपनम्  ॥ मत्स्प्_१६।२६ ॥  
आहरेदपसव्यं तु सर्वं दक्षिणतः शनैः  ।  
एवमासाद्य तत्सर्वं भवनस्याग्रतो भुवि  ॥ मत्स्प्_१६।२७ ॥  
गोमयेनोपलिप्तायां गोमूत्रेण तु मण्डलम्  ।  
अक्षताभिः सपुष्पाभिस् तदभ्यर्च्यापसव्यवत्  ॥ मत्स्प्_१६।२८ ॥  
विप्राणां क्षालयेत् पादाव् अभिनन्द्य पुनः पुनः  ।  
आसनेषूपकॢप्तेषु दर्भवत्सु विधानवत्  ॥ मत्स्प्_१६।२९ ॥  
उपस्पृष्टोदकान्विप्रान् उपवेश्यानुमन्त्रयेत्  ।  
द्वौ दैवे पितृकृत्ये त्रीन् एकैकमुभयत्र च  ॥ मत्स्प्_१६।३० ॥  
भोजयेदीश्वरो ऽपीह न कुर्याद्विस्तरं बुधः  ।  
दैवपूर्वं नियोज्याथ विप्रानर्घ्यादिना बुधः  ॥ मत्स्प्_१६।३१ ॥  
अग्नौ कुर्यादनुज्ञातो विप्रैर् विप्रो यथाविधि  ।  
स्वगृह्योक्तविधानेन कांस्ये कृत्वा चरुं ततः  ॥ मत्स्प्_१६।३२ ॥  
अग्नीषोमयमाभ्यां तु कुर्यादाप्यायनं बुधः  ।  
दक्षिणाग्नौ प्रतीते वा य एकाग्निर्द्विजोत्तमः  ॥ मत्स्प्_१६।३३ ॥  
यज्ञोपवीती निर्वर्त्य ततः पर्युक्षणादिकम्  ।  
प्राचीनावीतिना कार्यम् अतः सर्वं विजानता  ॥ मत्स्प्_१६।३४ ॥  
षट् च तस्माद्धविःशेषात् पिण्डान्कृत्वा ततोदकम्  ।  
दद्यादुदकपात्रैस् तु सतिलं सव्यपाणिना  ॥ मत्स्प्_१६।३५ ॥  
जान्व् आच्य सव्यं यत्नेन दर्भयुक्तो विमत्सरः  ।  
विधाय लेखा यत्नेन निर्वापेष्ववनेजनम्  ॥ मत्स्प्_१६।३६ ॥  
दक्षिणाभिमुखः कुर्यात् करे दर्वीं निधाय वै  ।  
निधाय पिण्डम् एकैकं सर्वदर्भेष्वनुक्रमात्  ॥ मत्स्प्_१६।३७ ॥  
निनयेदथ दर्भेषु नामगोत्रानुकीर्तनैः  ।  
तेषु दर्भेषु तं हस्तं विमृज्याल्लेपभागिनाम्  ॥ मत्स्प्_१६।३८ ॥  
तथैव च ततः कुर्यात् पुनः प्रत्यवनेजनम्  ।  
षडप्यृतून्नमस्कृत्य गन्धधूपार्हणादिभिः  ॥ मत्स्प्_१६।३९ ॥  
एवमावाह्य तत्सर्वं वेदमन्त्रैर्यथोदितैः  ।  
एकाग्नेरेक एव स्यान् निर्वापो दर्विका तथा  ॥ मत्स्प्_१६।४० ॥  
ततः कृत्वान्तरे दद्यात् पत्नीभ्यो ऽन्नं कुशेषु सः  ।  
तद्वत्पिण्डादिके कुर्याद् आवाहनविसर्जनम्  ॥ मत्स्प्_१६।४१ ॥  
ततो गृहीत्वा पिण्डेभ्यो मात्राः सर्वाः क्रमेण तु  ।  
तानेव विप्रान्प्रथमं प्राशयेद्यत्नतो नरः  ॥ मत्स्प्_१६।४२ ॥  
यस्मादन्नाद्धृता मात्रा भक्षयन्ति द्विजातयः  ।  
अन्वाहार्यकम् इत्युक्तं तस्मात्तच्चन्द्रसङ्क्षये  ॥ मत्स्प्_१६।४३ ॥  
पूर्वं दत्त्वा तु तद्धस्ते सपवित्रं तिलोदकम्  ।  
तत्पिण्डाग्रं प्रयच्छेत स्वधैषामस्त्विति ब्रुवन्  ॥ मत्स्प्_१६।४४ ॥  
वर्णयन्भोजयेदन्नं मिष्टं पूतं च सर्वदा  ।  
वर्जयेत्क्रोधपरतां स्मरन्नारायणं हरिम्  ॥ मत्स्प्_१६।४५ ॥  
तृप्ताञ्ज्ञात्वा ततः कुर्याद् विकिरन्सार्ववर्णिकम्  ।  
सोदकं चान्नमुद्धृत्य सलिलं प्रक्षिपेद्भुवि  ॥ मत्स्प्_१६।४६ ॥  
आचान्तेषु पुनर्दद्याज् जलपुष्पाक्षतोदकम्  ।  
स्वस्तिवाचनकं सर्वं पिण्डोपरि समाहरेत्  ॥ मत्स्प्_१६।४७ ॥  
देवाद्यन्तं प्रकुर्वीत श्राद्धनाशो ऽन्यथा भवेत्  ।  
विसृज्य ब्राह्मणांस्तद्वत् तेषां कृत्वा प्रदक्षिणम्  ॥ मत्स्प्_१६।४८ ॥  
दक्षिणां दिशमाकाङ्क्षन् पितॄन् याचेत मानवः  ।  
दातारो नो ऽभिवर्धन्तां वेदाः सन्ततिरेव च  ॥ मत्स्प्_१६।४९ ॥  
श्रद्धा च नो मा व्यगमद् बहु देयं च नो ऽस्त्विति  ।  
अन्नं च नो बहु भवेद् अतिथींश्च लभेमहि  ॥ मत्स्प्_१६।५० ॥  
याचितारश्च नः सन्तु मा च याचिष्म कञ्चन  ।  
एतदस्त्विति तत्प्रोक्तम् अन्वाहार्यं तु पार्वणम्  ॥ मत्स्प्_१६।५१ ॥  
यथेन्दुसङ्क्षये तद्वद् अन्यत्रापि निगद्यते  ।  
पिण्डांस्तु गोजविप्रेभ्यो दद्यादग्नौ जले ऽपि वा  ॥ मत्स्प्_१६।५२ ॥  
विप्राग्रतो वा विकिरेद् वयोभिर् अभिवाशयेत्  ।  
पत्नी तु मध्यमं पिण्डं प्राशयेद् विनयान्विता  ॥ मत्स्प्_१६।५३ ॥  
आधत्त पितरो गर्भम् अत्र सन्तानवर्धनम्  ।  
तावदुच्छेषणं तिष्ठेद् यावद्विप्रा विसर्जिताः  ॥ मत्स्प्_१६।५४ ॥  
वैश्वदेवं ततः कुर्यान् निवृत्ते पितृकर्मणि  ।  
इष्टैः सह ततः शान्तो भुञ्जीत पितृसेवितम्  ॥ मत्स्प्_१६।५५ ॥  
पुनर् भोजनमध्वानं यानमायासमैथुनम्  ।  
श्राद्धकृच्छ्राद्धभुक्चैव सर्वमेतद्विवर्जयेत्  ॥ मत्स्प्_१६।५६ ॥  
स्वाध्यायकलहं चैव दिवास्वप्नं च सर्वदा  ।  
अनेन विधिना श्राद्धं निरुद्वास्येह निर्वपेत्  ॥ मत्स्प्_१६।५७ ॥  
कन्याकुम्भवृषस्थे ऽर्के कृष्णपक्षेषु सर्वदा  ।  
यत्र यत्र प्रदातव्यं सपिण्डीकरणात् परम्  ।  
तत्रानेन विधानेन देयम् अग्निमता सदा  ॥ मत्स्प्_१६।५८ ॥  
  
  
______________________________________________________  
  
  
मत्स्य-पुराण १७  
  
*सूत उवाच  
अतः परं प्रवक्ष्यामि विष्णुना यदुदीरितम्  ।  
श्राद्धं साधारणं नाम भुक्तिमुक्तिफलप्रदम्  ॥ मत्स्प्_१७।१ ॥  
अयने विषुवे युग्मे सामान्ये चार्कसङ्क्रमे  ।  
अमावास्याष्टकाकृष्ण-पक्षे पञ्चदशीषु च  ॥ मत्स्प्_१७।२ ॥  
आर्द्रामघारोहिणीषु द्रव्यब्राह्मणसङ्गमे  ।  
गजच्छायाव्यतीपाते विष्टिवैधृतिवासरे  ॥ मत्स्प्_१७।३ ॥  
वैशाखस्य तृतीयायां नवमी कार्त्तिकस्य च  ।  
पञ्चदशी च माघस्य नभस्ये च त्रयोदशी  ॥ मत्स्प्_१७।४ ॥  
युगादयः स्मृता ह्य् एता दत्तस्याक्षय्यकारिकाः  ।  
तथा मन्वन्तरादौ च देयं श्राद्धं विजानता  ॥ मत्स्प्_१७।५ ॥  
अश्वयुक्छुक्लनवमी द्वादशी कार्त्तिके तथा  ।  
तृतीया चैत्रमासस्य तथा भाद्रपदस्य च  ॥ मत्स्प्_१७।६ ॥  
फाल्गुनस्य ह्य् अमावास्या पौषस्यैकादशी तथा  ।  
आषाढस्यापि दशमी माघमासस्य सप्तमी  ॥ मत्स्प्_१७।७ ॥  
श्रावणस्याष्टमी कृष्णा तथाषाढी च पूर्णिमा  ।  
कार्त्तिकी फाल्गुनी चैत्री ज्येष्ठपञ्चदशी सिता  ।  
मन्वन्तरादयश् चैता दत्तस्याक्षय्यकारिकाः  ॥ मत्स्प्_१७।८ ॥  
यस्यां मन्वन्तरस्यादौ रथमास्ते दिवाकरः  ।  
माघमासस्य सप्तम्यां सा तु स्याद्रथसप्तमी  ॥ मत्स्प्_१७।९ ॥  
पानीयमप्यत्र तिलैर्विमिश्रं दद्यात्पितृभ्यः प्रयतो मनुष्यः  ।  
श्राद्धं कृतं तेन समाः सहस्रं रहस्यमेतत्पितरो वदन्ति  ॥ मत्स्प्_१७।१० ॥  
वैशाख्यामुपरागेषु तथोत्सवमहालये  ।  
तीर्थायतनगोष्ठेषु दीपोद्यानगृहेषु च  ॥ मत्स्प्_१७।११ ॥  
विविक्तेषूपलिप्तेषु श्राद्धं देयं विजानता  ।  
विप्रान्पूर्वे परे चाह्नि विनीतात्मा निमन्त्रयेत्  ॥ मत्स्प्_१७।१२ ॥  
शीलवृत्तगुणोपेतान् वयोरूपसमन्वितान्  ।  
द्वौ दैवे त्रींस्तथा पित्र्य एकैकमुभयत्र वा  ॥ मत्स्प्_१७।१३ ॥  
भोजयेत्सुसमृद्धो ऽपि न प्रसज्जते विस्तरे  ।  
विश्वान्देवान्यवैः पुष्पैर् अभ्यर्च्यासनपूर्वकम्  ॥ मत्स्प्_१७।१४ ॥  
पूरयेत्पात्रयुग्मं तु स्थाप्य दर्भपवित्रकम्  ।  
शं नो देवीत्य् अपः कुर्याद् यवो ऽसीति यवानपि  ॥ मत्स्प्_१७।१५ ॥  
गन्धपुष्पैश्च सम्पूज्य वैश्वदेवं प्रति न्यसेत्  ।  
विश्वे देवास इत्याभ्याम् आवाह्य विकिरेद्यवान्  ॥ मत्स्प्_१७।१६ ॥  
गन्धपुष्पैर् अलङ्कृत्य या दिव्येत्यर्घ्यमुत्सृजेत्  ।  
अभ्यर्च्य ताभ्यामुत्सृष्टं पितृकार्यं समारभेत्  ॥ मत्स्प्_१७।१७ ॥  
दर्भासनं तु दत्त्वादौ त्रीणि पात्राणि पूरयेत्  ।  
खपवित्राणि कृत्वादौ शं नो देवीत्य् अपः क्षिपेत्  ॥ मत्स्प्_१७।१८ ॥  
तिलो ऽसीति तिलान्कुर्याद् गन्धपुष्पादिकं पुनः  ।  
पात्रं वनस्पतिमयं तथा पर्णमयं पुनः  ॥ मत्स्प्_१७।१९ ॥  
जलजं वाथ कुर्वीत तथा सागरसम्भवम्  ।  
सौवर्णं राजतं वापि पितॄणां पात्रमुच्यते  ॥ मत्स्प्_१७।२० ॥  
रजतस्य कथा वापि दर्शनं दानमेव वा  ।  
राजतैर् भाजनैरेषाम् अथवा रजतान्वितैः  ॥ मत्स्प्_१७।२१ ॥  
वार्यपि श्रद्धया दत्तम् अक्षयायोपकल्पते  ।  
तथार्घ्यपिण्डभोज्यादौ पितॄणां राजतं मतम्  ॥ मत्स्प्_१७।२२ ॥  
शिवनेत्रोद्भवं यस्मात् तस्मात्तत्पितृवल्लभम्  ।  
अमङ्गलं तद्यत्नेन देवकार्येषु वर्जयेत्  ॥ मत्स्प्_१७।२३ ॥  
एवं पात्राणि सङ्कल्प्य यथालाभं विमत्सरः  ।  
या दिव्येति पितुर्नाम गोत्रैर्दर्भकरो न्यसेत्  ॥ मत्स्प्_१७।२४ ॥  
पितॄन् आवाहयिष्यामि कुर्वित्युक्तस्तु तैः पुनः  ।  
उशन्तस्त्वा तथायन्तु ऋग्भ्याम् आवाहयेत्पितॄन्  ॥ मत्स्प्_१७।२५ ॥  
या दिव्येत्यर्घ्यमुत्सृज्य दद्याद्गन्धादिकांस्ततः  ।  
हस्तात्तदुदकं पूर्वं दत्त्वा संस्रवमादितः  ॥ मत्स्प्_१७।२६ ॥  
पितृपात्रे निधायाथ न्युब्जमुत्तरतो न्यसेत्  ।  
पितृभ्यः स्थानमसीति निधाय परिषेचयेत्  ॥ मत्स्प्_१७।२७ ॥  
तत्रापि पूर्ववत्कुर्याद् अग्निकार्यं विमत्सरः  ।  
उभाभ्यामपि हस्ताभ्याम् आहृत्य परिवेषयेत्  ॥ मत्स्प्_१७।२८ ॥  
प्रशान्तचित्तः सततं दर्भपाणिरशेषतः  ।  
गुणाढ्यैः सूपशाकैस्तु नानाभक्ष्यैर्विशेषतः  ॥ मत्स्प्_१७।२९ ॥  
अन्नं तु सदधिक्षीरं गोघृतं शर्करान्वितम्  ।  
मासं प्रीणाति वै सर्वान् पितॄनित्याह केशवः  ॥ मत्स्प्_१७।३० ॥  
द्वौ मासौ मत्स्यमांसेन त्रीन्मासान्हारिणेन तु  ।  
औरभ्रेणाथ चतुरः शाकुनेनाथ पञ्च वै  ॥ मत्स्प्_१७।३१ ॥  
षण्मासं छागमांसेन तृप्यन्ति पितरस्तथा  ।  
सप्त पार्षतमांसेन तथाष्टाव् एणजेन तु  ॥ मत्स्प्_१७।३२ ॥  
दश मासांस्तु तृप्यन्ति वराहमहिषामिषैः  ।  
शशकूर्मजमांसेन मासानेकादशैव तु  ॥ मत्स्प्_१७।३३ ॥  
संवत्सरं तु गव्येन पयसा पायसेन च  ।  
रौरवेण च तृप्यन्ति मासान्पञ्चदशैव तु  ॥ मत्स्प्_१७।३४ ॥  
वार्ध्रीणसस्य मांसेन तृप्तिर् द्वादशवार्षिकी  ।  
कालशाकेन चानन्ता खड्गमांसेन चैव हि  ॥ मत्स्प्_१७।३५ ॥  
यत्किञ्चिन्मधुसम्मिश्रं गोक्षीरं घृतपायसम्  ।  
दत्तमक्षयमित्याहुः पितरः पूर्वदेवताः  ॥ मत्स्प्_१७।३६ ॥  
स्वाध्यायं श्रावयेत्पित्र्यं पुराणान्यखिलानि च  ।  
ब्रह्मविष्ण्वर्करुद्राणां सूक्तानि विविधानि च  ॥ मत्स्प्_१७।३७ ॥  
इन्द्राग्निसोमसूक्तानि पावनानि स्वशक्तितः  ।  
बृहद्रथन्तरं तद्वज् ज्येष्ठसाम सरौहिणम्  ॥ मत्स्प्_१७।३८ ॥  
तथैव शान्तिकाध्यायं मधुब्राह्मणमेव च  ।  
मण्डलं ब्राह्मणं तद्वत् प्रीतिकारि तु यत्पुनः  ॥ मत्स्प्_१७।३९ ॥  
विप्राणामात्मनश्चैव तत्सर्वं समुदीरयेत्  ।  
भुक्तवत्सु ततस्तेषु भोजनोपान्तिके नृप  ॥ मत्स्प्_१७।४० ॥  
सार्ववर्णिकमन्नाद्यं सन्नीयाप्लाव्य वारिणा  ।  
समुत्सृजेद्भुक्तवताम् अग्रतो विकिरेद्भुवि  ॥ मत्स्प्_१७।४१ ॥  
अग्निदग्धास्तु ये जीवा ये ऽप्यदग्धाः कुले मम  ।  
भूमौ दत्तेन तृप्यन्तु प्रयान्तु परमां गतिम्  ॥ मत्स्प्_१७।४२ ॥  
येषां न माता न पिता न बन्धुर् न गोत्रशुद्धिर्न तथान्नम् अस्ति  ।  
तत्तृप्तये ऽन्नं भुवि दत्तमेतत् प्रयान्तु लोकेषु सुखाय तद्वत्  ॥ मत्स्प्_१७।४३ ॥  
असंस्कृतप्रमीतानां त्यक्तानां कुलयोषिताम्  ।  
उच्छिष्टभागधेयः स्याद् दर्भे विकिरयोश्च यः  ॥ मत्स्प्_१७।४४ ॥  
तृप्ताञ्ज्ञात्वोदकं दद्यात् सकृद्विप्रकरे तथा  ।  
उपलिप्ते महीपृष्ठे गोशकृन्मूत्रवारिणा  ॥ मत्स्प्_१७।४५ ॥  
निधाय दर्भान्विधिवद् दक्षिणाग्रान् प्रयत्नतः  ।  
सर्ववर्णेन चान्नेन पिण्डांस्तु पितृयज्ञवत्  ॥ मत्स्प्_१७।४६ ॥  
अवनेजनपूर्वं तु नामगोत्रेण मानवः  ।  
गन्धधूपादिकं दद्यात् कृत्वा प्रत्यवनेजनम्  ॥ मत्स्प्_१७।४७ ॥  
जान्वाच्य सव्यं सव्येन पाणिनाथ प्रदक्षिणम्  ।  
पित्र्यमानीय तत्कार्यं विधिवद्दर्भपाणिना  ॥ मत्स्प्_१७।४८ ॥  
दीपप्रज्वालनं तद्वत् कुर्यात्पुष्पार्चनं बुधः  ।  
अथाचान्तेषु चाचम्य वारि दद्यात्सकृत्सकृत्  ॥ मत्स्प्_१७।४९ ॥  
अथ पुष्पाक्षतान् पश्चाद् अक्षय्योदकम् एव च  ।  
सतिलं नामगोत्रेण दद्याच्छक्त्या च दक्षिणाम्  ॥ मत्स्प्_१७।५० ॥  
गोभूहिरण्यवासांसि भव्यानि शयनानि च  ।  
दद्याद्यदिष्टं विप्राणाम् आत्मनः पितुरेव च  ॥ मत्स्प्_१७।५१ ॥  
वित्तशाठ्येन रहितः पितृभ्यः प्रीतिमावहन्  ।  
ततः स्वधावाचनकं विश्वदेवेषु चोदकम्  ॥ मत्स्प्_१७।५२ ॥  
दत्त्वाशीः प्रतिगृह्णीयाद् द्विजेभ्यः प्राङ्मुखो बुधः  ।  
अघोराः पितरः सन्तु सन्त्वित्युक्तः पुनर् द्विजैः  ॥ मत्स्प्_१७।५३ ॥  
गोत्रं तथा वर्धतां नस् तथेत्युक्तश्च तैः पुनः  ।  
दातारो नो ऽभिवर्धन्ताम् इति चैवमुदीरयेत्  ॥ मत्स्प्_१७।५४ ॥  
एताः सत्याशिषः सन्तु सन्त्वित्युक्तश्च तैः पुनः  ।  
स्वस्तिवाचनकं कुर्यात् पिण्डानुद्धृत्य भक्तितः  ॥ मत्स्प्_१७।५५ ॥  
उच्छेषणं तु तत्तिष्ठेद् यावद्विप्रा विसर्जिताः  ।  
ततो ग्रहबलिं कुर्याद् इति धर्मव्यवस्थितिः  ॥ मत्स्प्_१७।५६ ॥  
उच्छेषणं भूमिगतम् अजिह्मस्यास्तिकस्य च  ।  
दासवर्गस्य तत्पित्र्यं भागधेयं प्रचक्षते  ॥ मत्स्प्_१७।५७ ॥  
पितृभिर् निर्मितं पूर्वम् एतदाप्यायनं सदा  ।  
अपुत्राणां सपुत्राणां स्त्रीणामपि नराधिप  ॥ मत्स्प्_१७।५८ ॥  
ततस्तानग्रतः स्थित्वा परिगृह्योदपात्रकम्  ।  
वाजे वाज इति जपन् कुशाग्रेण विसर्जयेत्  ॥ मत्स्प्_१७।५९ ॥  
बहिः प्रदक्षिणां कुर्यात् पदान्य् अष्टाव् अनुव्रजन्  ।  
बन्धुवर्गेण सहितः पुत्रभार्यासमन्वितः  ॥ मत्स्प्_१७।६० ॥  
निवृत्य प्रणिपत्याथ पर्युक्ष्याग्निं समन्त्रवत्  ।  
वैश्वदेवं प्रकुर्वीत नैत्यकं बलिमेव च  ॥ मत्स्प्_१७।६१ ॥  
ततस्तु वैश्वदेवान्ते सभृत्यसुतबान्धवः  ।  
भुञ्जीतातिथिसंयुक्तः सर्वं पितृनिषेवितम्  ॥ मत्स्प्_१७।६२ ॥  
एतच्चानुपनीतो ऽपि कुर्यात्सर्वेषु पर्वसु  ।  
श्राद्धं साधारणं नाम सर्वकामफलप्रदम्  ॥ मत्स्प्_१७।६३ ॥  
भार्याविरहितो ऽप्येतत् प्रवासस्थो ऽपि भक्तिमान्  ।  
शूद्रो ऽप्यमन्त्रवत्कुर्याद् अनेन विधिना बुधः  ॥ मत्स्प्_१७।६४ ॥  
तृतीयमाभ्युदयिकं वृद्धिश्राद्धं तदुच्यते  ।  
उत्सवानन्दसम्भारे यज्ञोद्वाहादिमङ्गले  ॥ मत्स्प्_१७।६५ ॥  
मातरः प्रथमं पूज्याः पितरस्तदनन्तरम्  ।  
ततो मातामहा राजन् विश्वे देवास्तथैव च  ॥ मत्स्प्_१७।६६ ॥  
प्रदक्षिणोपचारेण दध्यक्षतफलोदकैः  ।  
प्राङ्मुखो निर्वपेत्पिण्डान् दूर्वया च कुशैर्युतान्  ॥ मत्स्प्_१७।६७ ॥  
सम्पन्नम् इत्यभ्युदये दद्यादर्घ्यं द्वयोर् द्वयोः  ।  
युग्मा द्विजातयः पूज्या वस्त्रकार्तस्वरादिभिः  ॥ मत्स्प्_१७।६८ ॥  
तिलार्थस्तु यवैः कार्यो नान्दीशब्दानुपूर्वकः  ।  
माङ्गल्यानि च सर्वाणि वाचयेद्द्विजपुङ्गवैः  ॥ मत्स्प्_१७।६९ ॥  
एवं शूद्रो ऽपि सामान्य-वृद्धिश्राद्धे ऽपि सर्वदा  ।  
नमस्कारेण मन्त्रेण कुर्यादामान्नतः सदा  ॥ मत्स्प्_१७।७० ॥  
दानप्रधानः शूद्रः स्याद् इत्याह भगवान्प्रभुः  ।  
दानेन सर्वकामाप्तिर् अस्य सञ्जायते यतः  ॥ मत्स्प्_१७।७१ ॥  
  
  
______________________________________________________  
  
  
मत्स्य-पुराण १८  
  
*सूत उवाच  
एकोद्दिष्टमतो वक्ष्ये यदुक्तं चक्रपाणिना  ।  
मृते पुत्रैर्यथा कार्यम् आशौचं च पितर्यपि  ॥ मत्स्प्_१८।१ ॥  
दशाहं शावमाशौचं ब्राह्मणेषु विधीयते  ।  
क्षत्रियेषु दश द्वे च पक्षं वैश्येषु चैव हि  ॥ मत्स्प्_१८।२ ॥  
शूद्रेषु मासमाशौचं सपिण्डेषु विधीयते  ।  
नैशं वाकृतचूडस्य त्रिरात्रं परतः स्मृतम्  ॥ मत्स्प्_१८।३ ॥  
जनने ऽप्येवमेव स्यात् सर्ववर्णेषु सर्वदा  ।  
तथास्थिसञ्चयाद् ऊर्ध्वम् अङ्गस्पर्शो विधीयते  ॥ मत्स्प्_१८।४ ॥  
प्रेताय पिण्डदानं तु द्वादशाहं समाचरेत्  ।  
पाथेयं तस्य तत्प्रोक्तं यतः प्रीतिकरं महत्  ॥ मत्स्प्_१८।५ ॥  
तस्मात्प्रेतपुरं प्रेतो द्वादशाहं न नीयते  ।  
गृहं पुत्रं कलत्रं च द्वादशाहं प्रपश्यति  ॥ मत्स्प्_१८।६ ॥  
तस्मान्निधेयमाकाशे दशरात्रं पयस्तथा  ।  
सर्वदाहोपशान्त्यर्थम् अध्वश्रमविनाशनम्  ॥ मत्स्प्_१८।७ ॥  
तत एकादशाहे तु द्विजानेकादशैव तु  ।  
क्षत्रादिः सूतकान्ते तु भोजयेदयुजो द्विजान्  ॥ मत्स्प्_१८।८ ॥  
द्वितीये ऽह्नि पुनस्तद्वद् एकोद्दिष्टं समाचरेत्  ।  
आवाहनाग्नौकरणं दैवहीनं विधानतः  ॥ मत्स्प्_१८।९ ॥  
एकं पवित्रमेको ऽर्घ एकः पिण्डो विधीयते  ।  
उपतिष्ठतामित्येतद् देयं पश्चात्तिलोदकम्  ॥ मत्स्प्_१८।१० ॥  
स्वदितं विकिरेद्ब्रूयाद् विसर्गे चाभिरम्यताम्  ।  
शेषं पूर्ववदत्रापि कार्यं वेदविदा पितुः  ॥ मत्स्प्_१८।११ ॥  
अनेन विधिना सर्वम् अनुमासं समाचरेत्  ।  
सूतकान्ताद्द्वितीये ऽह्नि शय्यां दद्याद्विलक्षणाम्  ॥ मत्स्प्_१८।१२ ॥  
काञ्चनं पुरुषं तद्वत् फलवस्त्रसमन्विताम्  ।  
सम्पूज्य द्विजदाम्पत्यं नानाभरणभूषणैः  ॥ मत्स्प्_१८।१३ ॥  
वृषोत्सर्गं प्रकुर्वीत देया च कपिला शुभा  ।  
उदकुम्भश्च दातव्यो भक्ष्यभोज्यसमन्वितः  ॥ मत्स्प्_१८।१४ ॥  
यावदब्दं नरश्रेष्ठ सतिलोदकपूर्वकम्  ।  
ततः संवत्सरे पूर्णे सपिण्डीकरणं भवेत्  ॥ मत्स्प्_१८।१५ ॥  
सपिण्डीकरणादूर्ध्वं प्रेतः पार्वणभाग्भवेत्  ।  
वृद्धिपूर्वेषु योग्यश्च गृहस्थश्च भवेत्ततः  ॥ मत्स्प्_१८।१६ ॥  
सपिण्डीकरणे श्राद्धे देवपूर्वं नियोजयेत्  ।  
पितॄन् निवासयेत्तत्र पृथक्प्रेतं विनिर्दिशेत्  ॥ मत्स्प्_१८।१७ ॥  
गन्धोदकतिलैर्युक्तं कुर्यात्पात्रचतुष्टयम्  ।  
अर्घार्थं पितृपात्रेषु प्रेतपात्रं प्रसेचयेत्  ॥ मत्स्प्_१८।१८ ॥  
तद्वत्सङ्कल्प्य चतुरः पिण्डान्पिण्डप्रदस्तथा  ।  
ये समाना इति द्वाभ्याम् अन्त्यं तु विभजेत्त्रिधा  ॥ मत्स्प्_१८।१९ ॥  
चतुर्थस्य पुनः कार्यं न कदाचिदतो भवेत्  ।  
ततः पितृत्वमापन्नः सर्वतस्तुष्टिमागतः  ॥ मत्स्प्_१८।२० ॥  
अग्निष्वात्तादिमध्यत्वं प्राप्नोत्यमृतमुत्तमम्  ।  
सपिण्डीकरणादूर्ध्वं तस्मै तस्मान्न दीयते  ॥ मत्स्प्_१८।२१ ॥  
पितृष्वेव तु दातव्यं तत्पिण्डो येषु संस्थितः  ।  
ततः प्रभृति सङ्क्रान्ताव् उपरागादिपर्वसु  ॥ मत्स्प्_१८।२२ ॥  
त्रिपिण्डमाचरेच्छ्राद्धम् एकोद्दिष्टे मृते ऽहनि  ।  
एकोद्दिष्टं परित्यज्य मृताहे यः समाचरेत्  ॥ मत्स्प्_१८।२३ ॥  
सदैव पितृहा स स्यान् मातृभ्रातृविनाशकः  ।  
मृताहे पार्वणं कुर्वन् नधो ऽधो याति मानवः  ॥ मत्स्प्_१८।२४ ॥  
सम्पृक्तेष्वाकुलीभावः प्रेतेषु तु गतो भवेत्  ।  
प्रतिसंवत्सरं तस्माद् एकोद्दिष्टं समाचरेत्  ॥ मत्स्प्_१८।२५ ॥  
यावदब्दं तु यो दद्याद् उदकुम्भं विमत्सरः  ।  
प्रेतायान्नसमायुक्तं सो ऽश्वमेधफलं लभेत्  ॥ मत्स्प्_१८।२६ ॥  
आमश्राद्धं यदा कुर्याद् विधिज्ञः श्राद्धदस्तदा  ।  
तेनाग्नौकरणं कुर्यात् पिण्डांस्तेनैव निर्वपेत्  ॥ मत्स्प्_१८।२७ ॥  
त्रिभिः सपिण्डीकरणे अशेषत्रितये पिता  ।  
यदा प्राप्स्यति कालेन तदा मुच्येत बन्धनात्  ॥ मत्स्प्_१८।२८ ॥  
मुक्तो ऽपि लेपभागित्वं प्राप्नोति कुशमार्जनात्  ।  
लेपभाजश्चतुर्थाद्याः पित्राद्याः पिण्डभागिनः  ।  
पिण्डदः सप्तमस्तेषां सापिण्ड्यं साप्तपौरुषम्  ॥ मत्स्प्_१८।२९ ॥  
  
  
______________________________________________________  
  
  
मत्स्य-पुराण १९  
  
*ऋषय ऊचुः  
कथं कव्यानि देयानि हव्यानि च जनैरिह  ।  
गच्छन्ति पितृलोकस्थान् प्रापकः को ऽत्र गद्यते  ॥ मत्स्प्_१९।१ ॥  
यदि मर्त्यो द्विजो भुङ्क्ते हूयते यदि वानले  ।  
शुभाशुभात्मकैः प्रेतैर् दत्तं तद्भुज्यते कथम्  ॥ मत्स्प्_१९।२ ॥  
  
*सूत उवाच  
वसून्वदन्ति च पितॄन् रुद्रांश्चैव पितामहान्  ।  
प्रपितामहांस्तथादित्यान् इत्येवं वैदिकी श्रुतिः  ॥ मत्स्प्_१९।३ ॥  
नाम गोत्रं पितॄणां तु प्रापकं हव्यकव्ययोः  ।  
श्राद्धस्य मन्त्राः श्रद्धा च उपयोज्यातिभक्तितः  ॥ मत्स्प्_१९।४ ॥  
अग्निष्वात्तादयस्तेषाम् आधिपत्ये व्यवस्थिताः  ।  
नामगोत्रकालदेशा भवान्तरगतानपि  ॥ मत्स्प्_१९।५ ॥  
प्राणिनः प्रीणयन्त्येते तदाहारत्वमागतान्  ।  
देवो यदि पिता जातः शुभकर्मानुयोगतः  ॥ मत्स्प्_१९।६ ॥  
तस्यान्नममृतं भूत्वा दिव्यत्वे ऽप्यनुगच्छति  ।  
दैत्यत्वे भोगरूपेण पशुत्वे च तृणं भवेत्  ॥ मत्स्प्_१९।७ ॥  
श्राद्धान्नं वायुरूपेण सर्पत्वे ऽप्युपतिष्ठति  ।  
पानं भवति यक्षत्वे राक्षसत्वे तथामिषम्  ॥ मत्स्प्_१९।८ ॥  
दनुजत्वे तथा माया प्रेतत्वे रुधिरोदकम्  ।  
मनुष्यत्वे ऽन्नपानानि नानाभोगरसं भवेत्  ॥ मत्स्प्_१९।९ ॥  
रतिशक्तिः स्त्रियः कान्ता भोज्यं भोजनशक्तिता  ।  
दानशक्तिः सविभवा रूपमारोग्यमेव च  ॥ मत्स्प्_१९।१० ॥  
श्रद्धा पुष्पमिदं प्रोक्तं फलं ब्रह्मसमागमः  ।  
आयुः पुत्रान् धनं विद्यां स्वर्गं मोक्षं सुखानि च  ॥ मत्स्प्_१९।११ ॥  
राज्यं चैव प्रयच्छन्ति प्रीताः पितृगणा नृणाम्  ।  
श्रूयते च पुरा मोक्षं प्राप्ताः कौशिकसूनवः  ।  
पञ्चभिर्जन्मसम्बन्धैर् गता विष्णोः परं पदम्  ॥ मत्स्प्_१९।१२ ॥  
  
  
______________________________________________________  
  
  
मत्स्य-पुराण २०  
  
*ऋषय ऊचुः  
कथं कौशिकदायादाः प्राप्तास्ते योगमुत्तमम्  ।  
पञ्चभिर्जन्मसम्बन्धैः कथं कर्मक्षयो भवेत्  ॥ मत्स्प्_२०।१ ॥  
  
*सूत उवाच  
कौशिको नाम धर्मात्मा कुरुक्षेत्रे महानृषिः  ।  
नामतः कर्मतस्तस्य सुतान्सप्त निबोधत  ॥ मत्स्प्_२०।२ ॥  
श्वसृपः क्रोधनो हिंस्रः पिशुनः कविरेव च  ।  
वाग्दुष्टः पितृवर्ती च गर्गशिष्यास्तदाभवन्  ॥ मत्स्प्_२०।३ ॥  
पितर्युपरते तेषाम् अभूद्दुर्भिक्षमुल्बणम्  ।  
अनावृष्टिश्च महती सर्वलोकभयङ्करी  ॥ मत्स्प्_२०।४ ॥  
गर्गादेशाद्वने दोग्ध्रीं रक्षन्तस्ते तपोधनाः  ।  
खादामः कपिलामेतां वयं क्षुत्पीडिता भृशम्  ॥ मत्स्प्_२०।५ ॥  
इति चिन्तयतां पापं लघुः प्राह तदानुजः  ।  
यद्यवश्यमियं वध्या श्राद्धरूपेण योज्यताम्  ॥ मत्स्प्_२०।६ ॥  
श्राद्धे नियोज्यमानेयं पापात्त्रास्यति नो ध्रुवम्  ।  
एव कुर्वित्यनुज्ञातः पितृवर्ती तदानुजैः  ॥ मत्स्प्_२०।७ ॥  
चक्रे समाहितः श्राद्धम् उपयुज्य च तां पुनः  ।  
द्वौ दैवे भ्रातरौ कृत्वा पित्रे त्रीनप्यनुक्रमात्  ॥ मत्स्प्_२०।८ ॥  
तथैकमतिथिं कृत्वा श्राद्धदः स्वयमेव तु  ।  
चकार मन्त्रवच्छ्राद्धं स्मरन्पितृपरायणः  ॥ मत्स्प्_२०।९ ॥  
विना गवा वत्सको ऽपि गुरवे विनिवेदितः  ।  
व्याघ्रेण निहता धेनुर् वत्सो ऽयं प्रतिगृह्यताम्  ॥ मत्स्प्_२०।१० ॥  
एवं सा भक्षिता धेनुः सप्तभिस्तैस्तपोधनैः  ।  
वैदिकं बलमाश्रित्य क्रूरे कर्मणि निर्भयाः  ॥ मत्स्प्_२०।११ ॥  
ततः कालावकृष्टास्ते व्याधा दाशपुरे ऽभवन्  ।  
जातिस्मरत्वं प्राप्तास्ते पितृभावेन भाविताः  ॥ मत्स्प्_२०।१२ ॥  
यत्कृतं क्रूरकर्मापि श्राद्धरूपेण तैस्तदा  ।  
तेन ते भवने जाता व्याधानां क्रूरकर्मिणाम्  ॥ मत्स्प्_२०।१३ ॥  
पितॄणां चैव माहात्म्याज् जाता जातिस्मरास्तु ते  ।  
ते तु वैराग्ययोगेन आस्थायानशनं पुनः  ॥ मत्स्प्_२०।१४ ॥  
जातिस्मराः सप्त जाता मृगाः कालञ्जरे गिरौ  ।  
नीलकण्ठस्य पुरतः पितृभावानुभाविताः  ॥ मत्स्प्_२०।१५ ॥  
तत्रापि ज्ञानवैराग्यात् प्राणानुत्सृज्य धर्मतः  ।  
लोकैर् अवेक्ष्यमाणास्ते तीर्थान्ते ऽनशनेन तु  ॥ मत्स्प्_२०।१६ ॥  
मानसे चक्रवाकास्ते सञ्जाताः सप्त योगिनः  ।  
नामतः कर्मतः सर्वाञ् छृणुध्वं द्विजसत्तमाः  ॥ मत्स्प्_२०।१७ ॥  
सुमनाः कुमुदः शुद्धश् छिद्रदर्शी सुनेत्रकः  ।  
सुनेत्रश्चांशुमांश्चैव सप्तैते योगपारगाः  ॥ मत्स्प्_२०।१८ ॥  
योगभ्रष्टास्त्रयस्तेषां बभ्रमुश् चाल्पचेतनाः  ।  
दृष्ट्वा विभ्राजमानं तम् उद्याने स्त्रीभिरन्वितम्  ॥ मत्स्प्_२०।१९ ॥  
क्रीडन्तं विविधैर्भावैर् महाबलपराक्रमम्  ।  
पञ्चालान्वयसम्भूतं प्रभूतबलवाहनम्  ॥ मत्स्प्_२०।२० ॥  
राज्यकामो ऽभवच्चैकस् तेषां मध्ये जलौकसाम्  ।  
पितृवर्ती च यो विप्रः श्राद्धकृत् पितृवत्सलः  ॥ मत्स्प्_२०।२१ ॥  
अपरौ मन्त्रिणौ दृष्ट्वा प्रभूतबलवाहनौ  ।  
मन्त्रित्वे चक्रतुश्चेच्छाम् अस्मिन्मर्त्ये द्विजोत्तमाः  ॥ मत्स्प्_२०।२२ ॥  
तन्मध्ये ये तु निष्कामास् ते बभूवुर् द्विजोत्तमाः  ।  
विभ्राजपुत्रस्त्वेको ऽभूद् ब्रह्मदत्त इति स्मृतः  ॥ मत्स्प्_२०।२३ ॥  
मन्त्रिपुत्रौ तथा चोभौ कण्डरीकसुबालकौ  ।  
ब्रह्मदत्तो ऽभिषिक्तः सन् पुरोहितविपश्चिता  ॥ मत्स्प्_२०।२४ ॥  
पञ्चालराजो विक्रान्तः सर्वशास्त्रविशारदः  ।  
योगवित्सर्वजन्तूनां रुतवेत्ताभवत्तदा  ॥ मत्स्प्_२०।२५ ॥  
तस्य राज्ञो ऽभवद्भार्या देवलस्यात्मजा शुभा  ।  
सन्नतिर्नाम विख्याता कपिला याभवत्पुरा  ॥ मत्स्प्_२०।२६ ॥  
पितृकार्ये नियुक्तत्वाद् अभवद्ब्रह्मवादिनी  ।  
तया चकार सहितः स राज्यं राजनन्दनः  ॥ मत्स्प्_२०।२७ ॥  
कदाचिदुद्यानगतस् तया सह स पार्थिवः  ।  
ददर्श कीटमिथुनम् अनङ्गकलहाकुलम्  ॥ मत्स्प्_२०।२८ ॥  
पिपीलिकामनुनयन् परितः कीटकामुकः  ।  
पञ्चबाणाभितप्ताङ्गः सगद्गदमुवाच ह  ॥ मत्स्प्_२०।२९ ॥  
न त्वया सदृशी लोके कामिनी विद्यते क्वचित्  ।  
मध्यक्षामातिजघना बृहद्वक्षो ऽभिगामिनी  ॥ मत्स्प्_२०।३० ॥  
सुवर्णवर्णा सुश्रोणी मञ्जूक्ता चारुहासिनी  ।  
सुलक्ष्यनेत्ररसना गुडशर्करवत्सला  ॥ मत्स्प्_२०।३१ ॥  
भोक्ष्यसे मयि भुक्ते त्वं स्नासि स्नाते तथा मयि  ।  
प्रोषिते सति दीना त्वं क्रुद्धे ऽपि भयचञ्चला  ॥ मत्स्प्_२०।३२ ॥  
किमर्थं वद कल्याणि सरोषवदना स्थिता  ।  
सा तमाह सकोपा तु किम् आलपसि मां शठ  ॥ मत्स्प्_२०।३३ ॥  
त्वया मोदकचूर्णं तु मां विहाय विनेष्यता  ।  
प्रदत्तं समतिक्रान्ते दिने ऽन्यस्याः समन्मथ  ॥ मत्स्प्_२०।३४ ॥  
  
*पिपीलिक उवाच  
त्वत्सादृश्यान्मया दत्तम् अन्यस्यै वरवर्णिनि  ।  
तदेकमपराधं मे क्षन्तुमर्हसि भामिनि  ॥ मत्स्प्_२०।३५ ॥  
नैतदेवं करिष्यामि पुनः क्वापीह सुव्रते  ।  
स्पृशामि पादौ सत्येन प्रसीद प्रणतस्य मे  ॥ मत्स्प्_२०।३६ ॥  
  
*सूत उवाच  
इति तद्वचनं श्रुत्वा सा प्रसन्नाभवत्ततः  ।  
आत्मानम् अर्पयामास मोहनाय पिपीलिका  ॥ मत्स्प्_२०।३७ ॥  
ब्रह्मदत्तो ऽप्यशेषं तं ज्ञात्वा विस्मयम् आगमत्  ।  
सर्वसत्त्वरुतज्ञत्वात् प्रसादाच् चक्रपाणिनः  ॥ मत्स्प्_२०।३८ ॥  
  
  
______________________________________________________  
  
  
मत्स्य-पुराण २१  
  
*ऋषय ऊचुः  
कथं सत्त्वरुतज्ञो ऽभूद् ब्रह्मदत्तो धरातले  ।  
तच्चाभवत्कस्य कुले चक्रवाकचतुष्टयम्  ॥ मत्स्प्_२१।१ ॥  
  
*ऋषय ऊचुः  
कथं सत्त्वरुतज्ञो ऽभूद् ब्रह्मदत्तो धरातले  ।  
तच्चाभवत्कस्य कुले चक्रवाकचतुष्टयम्  ॥ मत्स्प्_२१।१ ॥  
  
*सूत उवाच  
तस्मिन्नेव पुरे जातास् ते च चक्राह्वयास्तदा  ।  
वृद्धद्विजस्य दायादा विप्रा जातिस्मराः पुरा  ॥ मत्स्प्_२१।२ ॥  
धृतिमांस्तत्त्वदर्शी च विद्याचण्डस् तपोत्सुकः  ।  
नामतः कर्मतश्चैते सुदरिद्रस्य ते सुताः  ॥ मत्स्प्_२१।३ ॥  
तपसे बुद्धिरभवत् तदा तेषां द्विजन्मनाम्  ।  
यास्यामः परमां सिद्धिम् इत्य् ऊचुस् ते द्विजोत्तमाः  ॥ मत्स्प्_२१।४ ॥  
ततस्तद्वचनं श्रुत्वा सुदरिद्रो महातपाः  ।  
उवाच दीनया वाचा किमेतदिति पुत्रकाः  ॥ मत्स्प्_२१।५ ॥  
अधर्म एष इति वः पिता तान् अभ्यवारयत्  ।  
वृद्धं पितरमुत्सृज्य दरिद्रं वनवासिनः  ॥ मत्स्प्_२१।६ ॥  
को नु धर्मो ऽत्र भविता मत्त्यागाद्गतिरेव वा  ।  
ऊचुस्ते कल्पिता वृत्तिस् तव तात वदस्व तत्  ॥ मत्स्प्_२१।७ ॥  
वित्तमेतत्पुरो राज्ञः स ते दास्यति पुष्कलम्  ।  
धनं ग्रामसहस्राणि प्रभाते पठतस्तव  ॥ मत्स्प्_२१।८ ॥  
ये विप्रमुख्याः कुरुजाङ्गलेषु दाशास्तथा दाशपुरे मृगाश्च  ।  
कालञ्जरे सप्त च चक्रवाका ये मानसे ते वयमत्र सिद्धाः  ॥ मत्स्प्_२१।९ ॥  
इत्युक्त्वा पितरं जग्मुस् ते वनं तपसे पुनः  ।  
वृद्धो ऽपि राजभवनं जगामात्मार्थसिद्धये  ॥ मत्स्प्_२१।१० ॥  
अनघो नाम वैभ्राजः पाञ्चालाधिपतिः पुरा  ।  
पुत्रार्थी देवदेवेशं हरिं नारायणं प्रभुम्  ॥ मत्स्प्_२१।११ ॥  
आराधयामास विभुं तीव्रव्रतपरायणः  ।  
ततः कालेन महता तुष्टस्तस्य जनार्दनः  ॥ मत्स्प्_२१।१२ ॥  
वरं वृणीष्व भद्रं ते हृदयेनेप्सितं नृप  ।  
एवमुक्तस्तु देवेन वव्रे स वरमुत्तमम्  ॥ मत्स्प्_२१।१३ ॥  
पुत्रं मे देहि देवेश महाबलपराक्रमम्  ।  
पारगं सर्वशास्त्राणां धार्मिकं योगिनां परम्  ॥ मत्स्प्_२१।१४ ॥  
सर्वसत्त्वरुतज्ञं मे देहि योगिनमात्मजम्  ।  
एवमस्त्विति विश्वात्मा तमाह परमेश्वरः  ॥ मत्स्प्_२१।१५ ॥  
पश्यतां सर्वदेवानां तत्रैवान्तरधीयत  ।  
ततः स तस्य पुत्रो ऽभूद् ब्रह्मदत्तः प्रतापवान्  ॥ मत्स्प्_२१।१६ ॥  
सर्वसत्त्वानुकम्पी च सर्वसत्त्वबलाधिकः  ।  
सर्वसत्त्वरुतज्ञश्च सर्वसत्त्वेश्वरेश्वरः  ॥ मत्स्प्_२१।१७ ॥  
अहसत्तेन योगात्मा स पिपीलिकरागतः  ।  
यत्र तत्कीटमिथुनं रममाणमवस्थितम्  ॥ मत्स्प्_२१।१८ ॥  
ततः सा सन्नतिर्दृष्ट्वा तं हसन्तं सुविस्मिता  ।  
किमप्याशङ्क्य मनसा तमपृच्छन्नरेश्वरम्  ॥ मत्स्प्_२१।१९ ॥  
  
*सन्नतिरुवाच  
अकस्मादतिहासस्ते किमर्थमभवन्नृप  ।  
हास्यहेतुं न जानामि यदकाले कृतं त्वया  ॥ मत्स्प्_२१।२० ॥  
  
*सूत उवाच  
अवदद्राजपुत्रो ऽपि स पिपीलिकभाषितम्  ।  
रागवाग्भिः समुत्पन्नम् एतद्धास्यं वरानने  ॥ मत्स्प्_२१।२१ ॥  
न चान्यत्कारणं किञ्चिद् धास्यहेतौ शुचिस्मिते  ।  
न सामन्यत् तदा देवी प्राहालीकमिदं वचः  ॥ मत्स्प्_२१।२२ ॥  
अहमेवाद्य हसिता न जीविष्ये त्वयाधुना  ।  
कथं पिपीलिकालापं मर्त्यो वेत्ति विना सुरान्  ॥ मत्स्प्_२१।२३ ॥  
तस्मात्त्वयाहम् एवेह हसिता किमतः परम्  ।  
ततो निरुत्तरो राजा जिज्ञासुस्तत्पुरो हरेः  ॥ मत्स्प्_२१।२४ ॥  
आस्थाय नियमं तस्थौ सप्तरात्रमकल्मषः  ।  
स्वप्ने प्राह हृषीकेशः प्रभाते पर्यटन्पुरम्  ॥ मत्स्प्_२१।२५ ॥  
वृद्धद्विजो यस्तद्वाक्यात् सर्वं ज्ञास्यस्यशेषतः  ।  
इत्युक्त्वान्तर्दधे विष्णुः प्रभाते ऽथ नृपः पुरात्  ॥ मत्स्प्_२१।२६ ॥  
निर्गच्छन्मन्त्रिसहितः सभार्यो वृद्धमग्रतः  ।  
गदन्तं विप्रम् आयान्तं तं वृद्धं सन्ददर्श ह  ॥ मत्स्प्_२१।२७ ॥  
  
*ब्राह्मण उवाच  
ये विप्रमुख्याः कुरुजाङ्गलेषु दाशास्तथा दाशपुरे मृगाश्च  ।  
कालञ्जरे सप्त च चक्रवाका ये मानसे ते वयमत्र सिद्धाः  ॥ मत्स्प्_२१।२८ ॥  
  
*सूत उवाच  
इत्याकर्ण्य वचस्ताभ्यां स पपात शुचा ततः  ।  
जातिस्मरत्वमगमत् तौ च मन्त्रिवराव् उभौ  ॥ मत्स्प्_२१।२९ ॥  
कामशास्त्रप्रणेता च बाभ्रव्यस्तु सुबालकः  ।  
पाञ्चाल इति लोकेषु विश्रुतः सर्वशास्त्रवित्  ॥ मत्स्प्_२१।३० ॥  
कण्डरीको ऽपि धर्मात्मा वेदशास्त्रप्रवर्तकः  ।  
भूत्वा जातिस्मरौ शोकात् पतिताव् अग्रतस्तदा  ॥ मत्स्प्_२१।३१ ॥  
हा वयं योगविभ्रष्टाः कामतः कर्मबन्धनाः  ।  
एवं विलप्य बहुशस् त्रयस्ते योगपारगाः  ॥ मत्स्प्_२१।३२ ॥  
विस्मयाच्छ्राद्धमाहात्म्यम् अभिनन्द्य पुनः पुनः  ।  
ततस्तस्मै धनं दत्त्वा प्रभूतग्रामसंयुतम्  ॥ मत्स्प्_२१।३३ ॥  
विसृज्य ब्राह्मणं तं च वृद्धं धनमुदान्वितम्  ।  
आत्मीयं नृपतिः पुत्रं नृपलक्षणसंयुतम्  ॥ मत्स्प्_२१।३४ ॥  
विष्वक्सेनाभिधानं तु राजा राज्ये ऽभ्यषेचयत्  ।  
मानसे मिलिताः सर्वे ततस्ते योगिनां वराः  ॥ मत्स्प्_२१।३५ ॥  
ब्रह्मदत्तादयस्तस्मिन् पितृसक्ता विमत्सराः  ।  
सन्नतिश्चाभवद्भ्रष्टा मयैतत्किल कारितम्  ॥ मत्स्प्_२१।३६ ॥  
राज्यत्यागफलं सर्वं यदेतद् अभिलष्यते  ।  
तथेति प्राह राजा तु पुनस्तामभिनन्दयन्  ॥ मत्स्प्_२१।३७ ॥  
त्वत्प्रसादादिदं सर्वं मयैतत्प्राप्यते फलम्  ।  
ततस्ते योगमास्थाय सर्व एव वनौकसः  ॥ मत्स्प्_२१।३८ ॥  
ब्रह्मरन्ध्रेण परमं पदमापुस्तपोबलात्  ।  
एवमायुर्धनं विद्यां स्वर्गं मोक्षं सुखानि च  ॥ मत्स्प्_२१।३९ ॥  
प्रयच्छन्ति सुतान्राज्यं नृणां प्रीताः पितामहाः  ।  
य इदं पितृमाहात्म्यं ब्रह्मदत्तस्य च द्विजाः  ॥ मत्स्प्_२१।४० ॥  
द्विजेभ्यः श्रावयेद्यो वा शृणोत्यथ पठेत्तु वा  ।  
कल्पकोटिशतं साग्रं ब्रह्मलोके महीयते  ॥ मत्स्प्_२१।४१ ॥  
  
  
______________________________________________________  
  
  
मत्स्य-पुराण २२  
  
*ऋषय ऊचुः  
कस्मिन्काले च तच्छ्राद्धम् अनन्तफलदं भवेत्  ।  
कस्मिन्वासरभागे तु श्राद्धकृच्छ्राद्धमाचरेत्  ।  
तीर्थेषु केषु च कृतं श्राद्धं बहुफलं भवेत्  ॥ मत्स्प्_२२।१ ॥  
  
*सूत उवाच  
अपराह्णे तु सम्प्राप्ते अभिजिद्रौहिणोदये  ।  
यत्किञ्चिद्दीयते तत्र तदक्षयमुदाहृतम्  ॥ मत्स्प्_२२।२ ॥  
तीर्थानि यानि शस्तानि पितॄणां वल्लभानि च  ।  
नामतस्तानि वक्ष्यामि सङ्क्षेपेण द्विजोत्तमाः  ॥ मत्स्प्_२२।३ ॥  
पितृतीर्थं गया नाम सर्वतीर्थवरं शुभम्  ।  
यत्रास्ते देवदेवेशः स्वयमेव पितामहः  ॥ मत्स्प्_२२।४ ॥  
तत्रैषा पितृभिर्गीता गाथा भागमभीप्सुभिः  ॥ मत्स्प्_२२।५ ॥  
एष्टव्या बहवः पुत्रा यद्येको ऽपि गयां व्रजेत्  ।  
यजेत वाश्वमेधेन नीलं वा वृषमुत्सृजेत्  ॥ मत्स्प्_२२।६ ॥  
तथा वाराणसी पुण्या पितॄणां वल्लभा सदा  ।  
यत्राविमुक्तसान्निध्यं भुक्तिमुक्तिफलप्रदम्  ॥ मत्स्प्_२२।७ ॥  
पितॄणां वल्लभं तद्वत् पुण्यं च विमलेश्वरम्  ।  
पितृतीर्थं प्रयागं तु सर्वकामफलप्रदम्  ॥ मत्स्प्_२२।८ ॥  
वटेश्वरस्तु भगवान् माधवेन समन्वितः  ।  
योगनिद्राशयस्तद्वत् सदा वसति केशवः  ॥ मत्स्प्_२२।९ ॥  
दशाश्वमेधिकं पुण्यं गङ्गाद्वारं तथैव च  ।  
नन्दाथ ललिता तद्वत् तीर्थं मायापुरी शुभा  ॥ मत्स्प्_२२।१० ॥  
तथा मित्रपदं नाम ततः केदारमुत्तमम्  ।  
गङ्गासागरमित्याहुः सर्वतीर्थमयं शुभम्  ॥ मत्स्प्_२२।११ ॥  
तीर्थं ब्रह्मसरस्तद्वच् छतद्रुसलिले ह्रदे  ।  
तीर्थं तु नैमिषं नाम सर्वतीर्थफलप्रदम्  ॥ मत्स्प्_२२।१२ ॥  
गङ्गोद्भेदस्तु गोमत्यां यत्रोद्भूतः सनातनः  ।  
तथा यज्ञवराहस्तु देवदेवश्च शूलभृत्  ॥ मत्स्प्_२२।१३ ॥  
यत्र तत्काञ्चनं द्वारम् अष्टादशभुजो हरः  ।  
नेमिस्तु हरिचक्रस्य शीर्णा यत्राभवत्पुरा  ॥ मत्स्प्_२२।१४ ॥  
तदेतन्नैमिषारण्यं सर्वतीर्थनिषेवितम्  ।  
देवदेवस्य तत्रापि वाराहस्य तु दर्शनम्  ॥ मत्स्प्_२२।१५ ॥  
यः प्रयाति स पूतात्मा नारायणपदं व्रजेत्  ।  
कृतशौचं महापुण्यं सर्वपापनिषूदनम्  ॥ मत्स्प्_२२।१६ ॥  
यत्रास्ते नारसिंहस्तु स्वयमेव जनार्दनः  ।  
तीर्थमिक्षुमती नाम पितॄणां वल्लभं सदा  ॥ मत्स्प्_२२।१७ ॥  
सङ्गमे यत्र तिष्ठन्ति गङ्गायाः पितरः सदा  ।  
कुरुक्षेत्रं महापुण्यं सर्वतीर्थसमन्वितम्  ॥ मत्स्प्_२२।१८ ॥  
तथा च सरयूः पुण्या सर्वदेवनमस्कृता  ।  
इरावती नदी तद्वत् पितृतीर्थाधिवासिनी  ॥ मत्स्प्_२२।१९ ॥  
यमुना देविका काली चन्द्रभागा दृषद्वती  ।  
नदी वेणुमती पुण्या परा वेत्रवती तथा  ॥ मत्स्प्_२२।२० ॥  
पितॄणां वल्लभा ह्य् एताः श्राद्धे कोटिगुणा मताः  ।  
जम्बूमार्गं महापुण्यं यत्र मार्गो हि लक्ष्यते  ॥ मत्स्प्_२२।२१ ॥  
अद्यापि पितृतीर्थं तत् सर्वकामफलप्रदम्  ।  
नीलकुण्डमिति ख्यातं पितृतीर्थं द्विजोत्तमाः  ॥ मत्स्प्_२२।२२ ॥  
तथा रुद्रसरः पुण्यं सरो मानसमेव च  ।  
मन्दाकिनी तथाच्छोदा विपाशाथ सरस्वती  ॥ मत्स्प्_२२।२३:१ ॥  
पूर्वमित्रपदं तद्वद् वैद्यनाथं महाफलम्  ।  
क्षिप्रा नदी महाकालस् तथा कालञ्जरं शुभम्  ॥ मत्स्प्_२२।२३:२ ॥  
वंशोद्भेदं हरोद्भेदं गङ्गोद्भेदं महाफलम्  ।  
भद्रेश्वरं विष्णुपदं नर्मदाद्वारमेव च  ॥ मत्स्प्_२२।२४ ॥  
गयापिण्डप्रदानेन समान्याहुर्महर्षयः  ।  
एतानि पितृतीर्थानि सर्वपापहराणि च  ॥ मत्स्प्_२२।२५ ॥  
स्मरणादपि लोकानां किम् उ श्राद्धकृतां नृणाम्  ।  
ॐकारं पितृतीर्थं च कावेरी कपिलोदकम्  ॥ मत्स्प्_२२।२६ ॥  
सम्भेदश् चण्डवेगायास् तथैवामरकण्टकम्  ।  
कुरुक्षेत्राच्छतगुणं तस्मिन्स्नानादिकं भवेत्  ॥ मत्स्प्_२२।२७ ॥  
शुक्रतीर्थं च विख्यातं तीर्थं सोमेश्वरं परम्  ।  
सर्वव्याधिहरं पुण्यं शतकोटिफलाधिकम्  ॥ मत्स्प्_२२।२८ ॥  
श्राद्धे दाने तथा होमे स्वाध्याये जलसन्निधौ  ।  
कायावरोहणं नाम तथा चर्मण्वती नदी  ॥ मत्स्प्_२२।२९ ॥  
गोमती वरणा तद्वत् तीर्थमौशनसं परम्  ।  
भैरवं भृगुतुङ्गं च गौरीतीर्थमनुत्तमम्  ॥ मत्स्प्_२२।३० ॥  
तीर्थं वैनायकं नाम भद्रेश्वरमतः परम्  ।  
तथा पापहरं नाम पुण्याथ तपती नदी  ॥ मत्स्प्_२२।३१ ॥  
मूलतापी पयोष्णी च पयोष्णीसङ्गमस्तथा  ।  
महाबोधिः पाटला च नागतीर्थमवन्तिका  ॥ मत्स्प्_२२।३२ ॥  
तथा वेणा नदी पुण्या महाशालं तथैव च  ।  
महारुद्रं महालिङ्गं दशार्णा च नदी शुभा  ॥ मत्स्प्_२२।३३ ॥  
शतरुद्रा शताह्वा च तथा विश्वपदं परम्  ।  
अङ्गारवाहिका तद्वन् नदौ तौ शोणघर्घरौ  ॥ मत्स्प्_२२।३४ ॥  
कालिका च नदी पुण्या वितस्ता च नदी तथा  ।  
एतानि पितृतीर्थानि शस्यन्ते स्नानदानयोः  ॥ मत्स्प्_२२।३५ ॥  
श्राद्धमेतेषु यद्दत्तं तदनन्तफलं स्मृतम्  ।  
द्रोणी वाटनदी धारा सरित्क्षीरनदी तथा  ॥ मत्स्प्_२२।३६ ॥  
गोकर्णं गजकर्णं च तथा च पुरुषोत्तमः  ।  
द्वारका कृष्णतीर्थं च तथार्बुदसरस्वती  ॥ मत्स्प्_२२।३७ ॥  
नदी मणिमती नाम तथा च गिरिकर्णिका  ।  
धूतपापं तथा तीर्थं समुद्रो दक्षिणस्तथा  ॥ मत्स्प्_२२।३८ ॥  
एतेषु पितृतीर्थेषु श्राद्धमानन्त्यमश्नुते  ।  
तीर्थं मेघकरं नाम स्वयमेव जनार्दनः  ॥ मत्स्प्_२२।३९ ॥  
यत्र शार्ङ्गधरो विष्णुर् मेखलायामवस्थितः  ।  
तथा मन्दोदरीतीर्थं तीर्थं चम्पा नदी शुभा  ॥ मत्स्प्_२२।४० ॥  
तथा सामलनाथश्च महाशालनदी तथा  ।  
चक्रवाकं चर्मकोटं तथा जन्मेश्वरं महत्  ॥ मत्स्प्_२२।४१ ॥  
अर्जुनं त्रिपुरं चैव सिद्धेश्वरमतः परम्  ।  
श्रीशैलं शाङ्करं तीर्थं नारसिंहमतः परम्  ॥ मत्स्प्_२२।४२ ॥  
महेन्द्रं च तथा पुण्यम् अथ श्रीरङ्गसञ्ज्ञितम्  ।  
एतेष्वपि सदा श्राद्धम् अनन्तफलदं स्मृतम्  ॥ मत्स्प्_२२।४३ ॥  
दर्शनादपि चैतानि सद्यः पापहराणि वै  ।  
तुङ्गभद्रा नदी पुण्या तथा भीमरथी सरित्  ॥ मत्स्प्_२२।४४ ॥  
भीमेश्वरं कृष्णवेणा कावेरी कुड्मला नदी  ।  
नदी गोदावरी नाम त्रिसन्ध्या तीर्थमुत्तमम्  ॥ मत्स्प्_२२।४५ ॥  
तीर्थं त्रैयम्बकं नाम सर्वतीर्थनमस्कृतम्  ।  
यत्रास्ते भगवानीशः स्वयमेव त्रिलोचनः  ॥ मत्स्प्_२२।४६ ॥  
श्राद्धमेतेषु सर्वेषु कोटिकोटिगुणं भवेत्  ।  
स्मरणादपि पापानि नश्यन्ति शतधा द्विजाः  ॥ मत्स्प्_२२।४७ ॥  
श्रीपर्णी ताम्रपर्णी च जया तीर्थमनुत्तमम्  ।  
तथा मत्स्यनदी पुण्या शिवधारं तथैव च  ॥ मत्स्प्_२२।४८ ॥  
भद्रतीर्थं च विख्यातं पम्पातीर्थं च शाश्वतम्  ।  
पुण्यं रामेश्वरं तद्वद् एलापुरमलं पुरम्  ॥ मत्स्प्_२२।४९ ॥  
अङ्गभूतं च विख्यातम् आमर्दकम् अलम्भुषम्  ।  
आम्रातकेश्वरं तद्वद् एकाम्भकमतः परम्  ॥ मत्स्प्_२२।५० ॥  
गोवर्धनं हरिश्चन्द्रं कृपुचन्द्रं पृथूदकम्  ।  
सहस्राक्षं हिरण्याक्षं तथा च कदली नदी  ॥ मत्स्प्_२२।५१ ॥  
रामाधिवासस्तत्रापि तथा सौमित्रिसङ्गमः  ।  
इन्द्रकीलं महानादं तथा च प्रियमेलकम्  ॥ मत्स्प्_२२।५२ ॥  
एतान्यपि सदा श्राद्धे प्रशस्तान्यधिकानि तु  ।  
एतेषु सर्वदेवानां सान्निध्यं दृश्यते यतः  ॥ मत्स्प्_२२।५३ ॥  
दानमेतेषु सर्वेषु दत्तं कोटिशताधिकम्  ।  
बाहुदा च नदीपुण्या तथा सिद्धवनं शुभम्  ॥ मत्स्प्_२२।५४ ॥  
तीर्थं पाशुपतं नाम नदी पार्वतिका शुभा  ।  
श्राद्धमेतेषु सर्वेषु दत्तं कोटिशतोत्तरम्  ॥ मत्स्प्_२२।५५ ॥  
तथैव पितृतीर्थं तु यत्र गोदावरी नदी  ।  
युता लिङ्गसहस्रेण सर्वान्तरजलावहा  ॥ मत्स्प्_२२।५६ ॥  
जामदग्न्यस्य तत्तीर्थं क्रमादायातमुत्तमम्  ।  
प्रतीकस्य भयाद्भिन्नं यत्र गोदावरी नदी  ॥ मत्स्प्_२२।५७ ॥  
तत्तीर्थं हव्यकव्यानाम् अप्सरोयुगसञ्ज्ञितम्  ।  
श्राद्धाग्निकार्यदानेषु तथा कोटिशताधिकम्  ॥ मत्स्प्_२२।५८ ॥  
तथा सहस्रलिङ्गं च राघवेश्वरमुत्तमम्  ।  
सेन्द्रफेना नदी पुण्या यत्रेन्द्रः पतितः पुरा  ॥ मत्स्प्_२२।५९ ॥  
निहत्य नमुचिं शक्रस् तपसा स्वर्गमाप्तवान्  ।  
तत्र दत्तं नरैः श्राद्धम् अनन्तफलदं भवेत्  ॥ मत्स्प्_२२।६० ॥  
तीर्थं तु पुष्करं नाम शालग्रामं तथैव च  ।  
सोमपानं च विख्यातं यत्र वैश्वानरालयम्  ॥ मत्स्प्_२२।६१ ॥  
तीर्थं सारस्वतं नाम स्वामितीर्थं तथैव च  ।  
मलन्दरा नदी पुण्या कौशिकी चन्द्रिका तथा  ॥ मत्स्प्_२२।६२ ॥  
वैदर्भा वाथ वैरा च पयोष्णी प्राङ्मुखा परा  ।  
कावेरी चोत्तरा पुण्या तथा जालन्धरो गिरिः  ॥ मत्स्प्_२२।६३ ॥  
एतेषु श्राद्धतीर्थेषु श्राद्धमानन्त्यमश्नुते  ।  
लोहदण्डं तथा तीर्थं चित्रकूटस्तथैव च  ॥ मत्स्प्_२२।६४ ॥  
विन्ध्ययोगश्च गङ्गायास् तथा नदीतटं शुभम्  ।  
कुब्जाभ्रं तु तथा तीर्थम् उर्वशीपुलिनं तथा  ॥ मत्स्प्_२२।६५ ॥  
संसारमोचनं तीर्थं तथैव ऋणमोचनम्  ।  
एतेषु पितृतीर्थेषु श्राद्धम् आनन्त्यमश्नुते  ॥ मत्स्प्_२२।६६ ॥  
अट्टहासं तथा तीर्थं गौतमेश्वरमेव च  ।  
तथा वसिष्ठतीर्थं नु हारीतं तु ततः परम्  ॥ मत्स्प्_२२।६७ ॥  
ब्रह्मावर्तं कुशावर्तं हयतीर्थं तथैव च  ।  
पिण्डारकं च विख्यातं शङ्खोद्धारं तथैव च  ॥ मत्स्प्_२२।६८ ॥  
घण्टेश्वरं बिल्वकं च नीलपर्वतमेव च  ।  
तथा च धरणीतीर्थं रामतीर्थं तथैव च  ॥ मत्स्प्_२२।६९ ॥  
अश्वतीर्थं च विख्यातम् अनन्तं श्राद्धदानयोः  ।  
तीर्थं वेदशिरो नाम तथैवौघवती नदी  ॥ मत्स्प्_२२।७० ॥  
तीर्थं वसुप्रदं नाम छागलाण्डं तथैव च  ।  
एतेषु श्राद्धदातारः प्रयान्ति परमं पदम्  ॥ मत्स्प्_२२।७१ ॥  
तथाच बदरीतीर्थं गणतीर्थं तथैव च  ।  
जयन्तं विजयं चैव शक्रतीर्थं तथैव च  ॥ मत्स्प्_२२।७२ ॥  
श्रीपतेश्च तथा तीर्थं तीर्थं रैवतकं तथा  ।  
तथैव शारदातीर्थं भद्रकालेश्वरं तथा  ॥ मत्स्प्_२२।७३ ॥  
वैकुण्ठतीर्थं च परं भीमेश्वरमथापि वा  ।  
एतेषु श्राद्धदातारः प्रयान्ति परमां गतिम्  ॥ मत्स्प्_२२।७४ ॥  
तीर्थं मातृगृहं नाम करवीरपुरं तथा  ।  
कुशेशयं च विख्यातं गौरीशिखरमेव च  ॥ मत्स्प्_२२।७५ ॥  
नकुलेशस्य तीर्थं च कर्दमालं तथैव च  ।  
दिण्डिपुण्यकरं तद्वत् पुण्डरीकपुरं तथा  ॥ मत्स्प्_२२।७६ ॥  
सप्तगोदावरीतीर्थं सर्वतीर्थेश्वरेश्वरम्  ।  
तत्र श्राद्धं प्रदातव्यम् अनन्तफलमीप्सुभिः  ॥ मत्स्प्_२२।७७ ॥  
एष तूद्देशतः प्रोक्तस् तीर्थानां सङ्ग्रहो मया  ।  
वागीशो ऽपि न शक्नोति विस्तरात् किम् उ मानुषः  ॥ मत्स्प्_२२।७८ ॥  
सत्यं तीर्थं दया तीर्थं तीर्थमिन्द्रियनिग्रहः  ।  
वर्णाश्रमाणां गेहे ऽपि तीर्थं तु समुदाहृतम्  ॥ मत्स्प्_२२।७९ ॥  
एतत्तीर्थेषु यच्छ्राद्धं तत्कोटिगुणमिष्यते  ।  
यस्मात्तस्मात्प्रयत्नेन तीर्थे श्राद्धं समाचरेत्  ॥ मत्स्प्_२२।८० ॥  
प्रातःकालो मुहूर्तांस् त्रीन् सङ्गवस् तावदेव तु  ।  
मध्याह्नस्त्रिमुहूर्तः स्याद् अपराह्णस्ततः परम्  ॥ मत्स्प्_२२।८१ ॥  
सायाह्नस्त्रिमुहूर्तः स्याच् छ्राद्धं तत्र न कारयेत्  ।  
राक्षसी नाम सा वेला गर्हिता सर्वकर्मसु  ॥ मत्स्प्_२२।८२ ॥  
अह्नो मुहूर्ता विख्याता दश पञ्च च सर्वदा  ।  
तत्राष्टमो मुहूर्तो यः स कालः कुतपः स्मृतः  ॥ मत्स्प्_२२।८३ ॥  
मध्याह्ने सर्वदा यस्मान् मन्दीभवति भास्करः  ।  
तस्मादनन्तफलदस् तदारम्भो विशिष्यते  ॥ मत्स्प्_२२।८४ ॥  
मध्याह्नः खड्गपात्रं च तथा नेपालकम्बलः  ।  
रूप्यं दर्भास्तिला गावो दौहित्रश्चाष्टमः स्मृतः  ॥ मत्स्प्_२२।८५ ॥  
पापं कुत्सितमित्याहुस् तस्य सन्तापकारिणः  ।  
अष्टाव् एते यतस्तस्मात् कुतपा इति विश्रुताः  ॥ मत्स्प्_२२।८६ ॥  
ऊर्ध्वं मुहूर्तात्कुतपाद् यन्मुहूर्तचतुष्टयम्  ।  
मुहूर्तपञ्चकं चैतत् स्वधाभवनमिष्यते  ॥ मत्स्प्_२२।८७ ॥  
विष्णोर् देहसमुद्भूताः कुशाः कृष्णास्तिलास्तथा  ।  
श्राद्धस्य रक्षणायालम् एतत्प्राहुर्दिवौकसः  ॥ मत्स्प्_२२।८८ ॥  
तिलोदकाञ्जलिर्देयो जलस्थैस्तीर्थवासिभिः  ।  
सदर्भहस्तेनैकेन श्राद्धमेवं विशिष्यते  ॥ मत्स्प्_२२।८९ ॥  
श्राद्धसाधनकाले तु पाणिनैकेन दीयते  ।  
तर्पणं तूभयेनैव विधिरेष सदा स्मृतः  ॥ मत्स्प्_२२।९० ॥  
  
*सूत उवाच  
पुण्यं पवित्रमायुष्यं सर्वपापविनाशनम्  ।  
पुरा मलये न कथितं तीर्थश्राद्धानुकीर्तनम्  ॥ मत्स्प्_२२।९१ ॥  
शृणोति यः पठेद्वापि श्रीमान्सञ्जायते नरः  ॥ मत्स्प्_२२।९२ ॥  
श्राद्धकाले च वक्तव्यं तथा तीर्थनिवासिभिः  ।  
सर्वपापोपशान्त्यर्थम् अलक्ष्मीनाशनं परम्  ॥ मत्स्प्_२२।९३ ॥  
इदं पवित्रं यशसो निधानम् इदं महापापहरं च पुंसाम्  ।  
ब्रह्मार्करुद्रैरपि पूजितं च श्राद्धस्य माहात्म्यमुशन्ति तज्ज्ञाः  ॥ मत्स्प्_२२।९४ ॥  
  
  
______________________________________________________  
  
  
मत्स्य-पुराण २३  
  
*ऋषय ऊचुः  
सोमः पितॄणामधिपः कथं शास्त्रविशारद  ।  
तद्वंश्या ये च राजानो बभूवुः कीर्तिवर्धनाः  ॥ मत्स्प्_२३।१ ॥  
  
*सूत उवाच  
आदिष्टो ब्रह्मणा पूर्वम् अत्रिः सर्गविधौ पुरा  ।  
अनुत्तमं नाम तपः सृष्ट्यर्थं तप्तवान्प्रभुः  ॥ मत्स्प्_२३।२ ॥  
यदानन्दकरं ब्रह्म जगत्क्लेशविनाशनम्  ।  
ब्रह्मविष्ण्वर्करुद्राणाम् अभ्यन्तरमतीन्द्रियम्  ॥ मत्स्प्_२३।३ ॥  
शान्तिकृच् छान्तमनसस् तदन्तर्नयने स्थितम्  ।  
माहात्म्यात्तपसा विप्राः परमानन्दकारकम्  ॥ मत्स्प्_२३।४ ॥  
यस्मादुमापतिः सार्धम् उमया तमधिष्ठितः  ।  
तं दृष्ट्वा चाष्टमांशेन तस्मात्सोमो ऽभवच्छिशुः  ॥ मत्स्प्_२३।५ ॥  
अधः सुस्राव नेत्राभ्यां धाम तच्चाम्बुसम्भवम्  ।  
दीपयन्विश्वमखिलं ज्योत्स्नया सचराचरम्  ॥ मत्स्प्_२३।६ ॥  
तद्दिशो जगृहुर्धाम स्त्रीरूपेण सुतेच्छया  ।  
गर्भो भूत्वोदरे तासाम् आस्थितो ऽब्दशतत्रयम्  ॥ मत्स्प्_२३।७ ॥  
आशास्तं मुमुचुर्गर्भम् अशक्ता धारणे ततः  ।  
समादायाथ तं गर्भम् एकीकृत्य चतुर्मुखः  ॥ मत्स्प्_२३।८ ॥  
युवानमकरोद्ब्रह्मा सर्वायुधधरं नरम्  ।  
स्यन्दने ऽथ सहस्राश्वे वेदशक्तिमये प्रभुः  ॥ मत्स्प्_२३।९ ॥  
आरोप्य लोकमनयद् आत्मीयं स पितामह  ।  
तत्र ब्रह्मर्षिभिः प्रोक्तम् अस्मत्स्वामी भवत्वयम्  ॥ मत्स्प्_२३।१० ॥  
ऋषिभिर्देवगन्धर्वैर् ओषधीभिस्तथैव च  ।  
तुष्टुवुः सोमदेवत्यैर् ब्रह्माद्या मन्त्रसङ्ग्रहैः  ॥ मत्स्प्_२३।११ ॥  
स्तूयमानस्य तस्याभूद् अधिको धामसम्भवः  ।  
तेजोवितानादभवद् भुवि दिव्यौषधीगणः  ॥ मत्स्प्_२३।१२ ॥  
तद्दीप्तिरधिका तस्माद् रात्रौ भवति सर्वदा  ।  
तेनौषधीशः सोमो ऽभूद् द्विजेशश्चापि गद्यते  ॥ मत्स्प्_२३।१३ ॥  
वेदधामरसं चापि यदिदं चन्द्रमण्डलम्  ।  
क्षीयते वर्धते चैव शुक्ले कृष्णे च सर्वदा  ॥ मत्स्प्_२३।१४ ॥  
विंशतिं च तथा सप्त दक्षः प्राचेतसो ददौ  ।  
रूपलावण्यसंयुक्तास् तस्मै कन्याः सुवर्चसः  ॥ मत्स्प्_२३।१५ ॥  
ततः पद्मसहस्राणां सहस्राणि दशैव तु  ।  
तपश्चचार शीतांशुर् विष्णुध्यानैकतत्परः  ॥ मत्स्प्_२३।१६ ॥  
ततस्तुष्टस्तु भगवांस् तस्मै नारायणो हरिः  ।  
वरं वृणीष्व प्रोवाच परमात्मा जनार्दनः  ॥ मत्स्प्_२३।१७ ॥  
ततो वव्रे वरान्सोमः शक्रलोकं जयाम्यहम्  ।  
प्रत्यक्षमेव भोक्तारो भवन्तु मम मन्दिरे  ॥ मत्स्प्_२३।१८ ॥  
राजसूये सुरगणा ब्रह्माद्याः सन्तु मे द्विजाः  ।  
रक्षःपालः शिवो ऽस्माकम् आस्तां शूलधरो हरः  ॥ मत्स्प्_२३।१९ ॥  
तथेत्युक्तः स आजह्रे राजसूयं तु विष्णुना  ।  
होतात्रिर् भृगुरध्वर्युर् उद्गाताभूच्चतुर्मुखः  ॥ मत्स्प्_२३।२० ॥  
ब्रह्मत्वमगमत्तस्य उपद्रष्टा हरिः स्वयम्  ।  
सदस्याः सनकाद्यास्तु राजसूयविधौ स्मृताः  ॥ मत्स्प्_२३।२१ ॥  
चमसाध्वर्यवस्तत्र विश्वे देवा दशैव तु  ।  
त्रैलोक्यं दक्षिणा तेन ऋत्विग्भ्यः प्रतिपादितम्  ॥ मत्स्प्_२३।२२ ॥  
ततः समाप्ते ऽवभृथे तद्रूपालोकनेच्छवः  ।  
कामबाणाभितप्ताङ्ग्यो नव देव्यः सिषेविरे  ॥ मत्स्प्_२३।२३ ॥  
लक्ष्मीर्नारायणं त्यक्त्वा सिनीवाली च कर्दमम्  ।  
द्युतिर्विभावसुं तद्वत् तुष्टिर्धातारमव्ययम्  ॥ मत्स्प्_२३।२४ ॥  
प्रभा प्रभाकरं त्यक्त्वा हविष्मन्तं कुहूः स्वयम्  ।  
कीर्तिर्जयन्तं भर्तारं वसुर्मारीचकश्यपम्  ॥ मत्स्प्_२३।२५ ॥  
धृतिस् त्यक्त्वा पीतं नन्दिं सोममेवाभजंस्तदा  ।  
स्वकीया इव सोमो ऽपि कामयामास तास्तदा  ॥ मत्स्प्_२३।२६ ॥  
एवं कृतापचारस्य तासां भर्तृगणस्तदा  ।  
न शशाकापचाराय शापैः शस्त्रादिभिः पुनः  ॥ मत्स्प्_२३।२७ ॥  
तथाप्यराजत विधुर् दशधा भावयन्दिशः  ।  
सोमः प्राप्याथ दुष्प्राप्यम् ऐश्वर्यमृषिसंस्कृतम्  ।  
सप्तलोकैकनाथत्वम् अवाप तपसा तदा  ॥ मत्स्प्_२३।२८ ॥  
कदाचिदुद्यानगतामपश्यद् अनेकपुष्पाभरणैश्च शोभिताम्  ।  
बृहन्नितम्बस्तनभारखेदात् पुष्पस्य भङ्गे ऽप्यतिदुर्बलाङ्गीम्  ॥ मत्स्प्_२३।२९ ॥  
भार्यां च तां देवगुरोर् अनङ्ग बाणाभिरामायतचारुनेत्राम्  ।  
तारां स ताराधिपतिः स्मरार्तः केशेषु जग्राह विविक्तभूमौ  ॥ मत्स्प्_२३।३० ॥  
सापि स्मरार्ता सह तेन रेमे तद्रूपकान्त्या हृतमानसेन  ।  
चिरं विहृत्याथ जगाम तारां विधुर्गृहीत्वा स्वगृहं ततो ऽपि  ॥ मत्स्प्_२३।३१ ॥  
न तृप्तिरासीच्च गृहे ऽपि तस्य तारानुरक्तस्य सुखागमेषु  ।  
बृहस्पतिस् तद्विरहाग्निदग्धस् तद्ध्याननिष्ठैकमना बभूव  ॥ मत्स्प्_२३।३२ ॥  
शशाक शापं न च दातुम् अस्मै न मन्त्रशस्त्राग्निविषैरशेषैः  ।  
तस्यापकर्तुं विविधैरुपायैर् नैवाभिचारैरपि वागधीशः  ॥ मत्स्प्_२३।३३ ॥  
स याचयामास ततस्तु दैन्यात् सोमं स्वभार्यार्थमनङ्गतप्तः  ।  
स याच्यमानो ऽपि ददौ न तारां बृहस्पतेस्तत्सुखपाशबद्धः  ॥ मत्स्प्_२३।३४ ॥  
महेश्वरेणाथ चतुर्मुखेण साध्यैर् मरुद्भिः सह लोकपालैः  ।  
ददौ यदा तां न कथञ्चिद् इन्दुस् तदा शिवः क्रोधपरो बभूव  ॥ मत्स्प्_२३।३५ ॥  
यो वामदेवः प्रथितः पृथिव्याम् अनेकरुद्रार्चितपादपद्मः  ।  
ततः सशिष्यो गिरिशः पिनाकी बृहस्पतिस्नेहवशानुबद्धः  ॥ मत्स्प्_२३।३६ ॥  
धनुर्गृहीत्वाजगवं पुरारिर् जगाम भूतेश्वरसिद्धजुष्टः  ।  
युद्धाय सोमेन विशेषदीप्त-तृतीयनेत्रानलभीमवक्त्रः  ॥ मत्स्प्_२३।३७ ॥  
सहैव जग्मुश्च गणेशकाद्या विंशच्चतुःषष्टिगणास्त्रयुक्ताः  ।  
यक्षेश्वरः कोटिशतैर् अनेकैर् युतो ऽन्वगात् स्यन्दनसंस्थितानाम्  ॥ मत्स्प्_२३।३८ ॥  
वेतालयक्षोरगकिन्नराणां पद्मेन चैकेन तथार्बुदेन  ।  
लक्षैस् त्रिभिर् द्वादशभी रथानां सोमो ऽप्यगात्तत्र विवृद्धमन्युः  ॥ मत्स्प्_२३।३९ ॥  
नक्षत्रदैत्यासुरसैन्ययुक्तः शनैश्चराङ्गारकवृद्धतेजाः  ।  
जग्मुर्भयं सप्त तथैव लोकाश् चचाल भूर् द्वीपसमुद्रगर्भा  ॥ मत्स्प्_२३।४० ॥  
स सोममेवाभ्यगमत्पिनाकी गृहीतदीप्तास्त्रविशालवह्निः  ।  
अथाभवद् भीषणभीमसेन-सैन्यद्वयस्यापि महाहवो ऽसौ  ॥ मत्स्प्_२३।४१ ॥  
अशेषसत्त्वक्षयकृत्प्रवृद्धस् तीक्ष्णायुधास्त्रज्वलनैकरूपः  ।  
शस्त्रैरथान्योन्यमशेषसैन्यं द्वयोर्जगाम क्षयमुग्रतीक्ष्णैः  ॥ मत्स्प्_२३।४२ ॥  
पतन्ति शस्त्राणि तथोज्ज्वलानि स्वर्भूमिपातालमथो दहन्ति  ।  
रुद्रः कोपाद्ब्रह्मशीर्षं मुमोच सोमो ऽपि सोमास्त्रममोघवीर्यम्  ॥ मत्स्प्_२३।४३ ॥  
तयोर्निपातेन समुद्रभूम्योर् अथान्तरिक्षस्य च भीतिरासीत्  ।  
तदस्त्रयुग्मं जगतां क्षयाय प्रवृद्धमालोक्य पितामहो ऽपि  ॥ मत्स्प्_२३।४४ ॥  
अन्तः प्रविश्याथ कथं कथञ्चिन् निवारयामास सुरैः सहैव  ।  
अकारणं किं क्षयकृज्जनानां सोम त्वयापीत्थम् अकारि कार्यम्  ॥ मत्स्प्_२३।४५ ॥  
यस्मात्परस्त्रीहरणाय सोम त्वया कृतं युद्धमतीव भीमम्  ।  
पापग्रहस्त्वं भविता जनेषु शान्तो ऽप्यलं नूनमथो सितान्ते  ।  
भार्यामिमामर्पय वाक्पतेस्त्वं न चावमानो ऽस्ति परस्वहारे  ॥ मत्स्प्_२३।४६ ॥  
  
*सूत उवाच  
तथेति चोवाच हिमांशुमाली युद्धाद् अपाक्रामदतः प्रशान्तः  ।  
बृहस्पतिः स्वामपगृह्य तारां हृष्टो जगाम स्वगृहं सरुद्रः  ॥ मत्स्प्_२३।४७ ॥  
  
  
______________________________________________________  
  
मत्स्य-पुराण २४  
  
*सूत उवाच  
ततः संवत्सरस्यान्ते द्वादशादित्यसन्निभः  ।  
दिव्यपीताम्बरधरो दिव्याभरणभूषितः  ॥ मत्स्प्_२४।१ ॥  
तारोदराद्विनिष्क्रान्तः कुमारश्चन्द्रसन्निभः  ।  
सर्वार्थशास्त्रविद्धीमान् हस्तिशास्त्रप्रवर्तकः  ॥ मत्स्प्_२४।२ ॥  
नाम यद्राजपुत्रीयं विश्रुतं गजवैद्यकम्  ।  
राज्ञः सोमस्य पुत्रत्वाद् राजपुत्रो बुधः स्मृतः  ॥ मत्स्प्_२४।३ ॥  
जातमात्रः स तेजांसि सर्वाण्येवाजयद्बली  ।  
ब्रह्माद्यास्तत्र चाजग्मुर् देवा देवर्षिभिः सह  ॥ मत्स्प्_२४।४ ॥  
बृहस्पतिगृहे सर्वे जातकर्मोत्सवे तदा  ।  
अपृच्छंस्ते सुरास्तारां केन जातः कुमारकः  ॥ मत्स्प्_२४।५ ॥  
ततः सा लज्जिता तेषां न किञ्चिदवदत्तदा  ।  
पुनः पुनस्तदा पृष्टा लज्जयन्ती वराङ्गना  ॥ मत्स्प्_२४।६ ॥  
सोमस्येति चिरादाह ततो ऽगृह्णाद्विधुः सुतम्  ।  
बुध इत्यकरोन्नाम्ना प्रादाद्राज्यं च भूतले  ॥ मत्स्प्_२४।७ ॥  
अभिषेकं ततः कृत्वा प्रधानमकरोद्विभुः  ।  
गृहसाम्यं प्रदायाथ ब्रह्मा ब्रह्मर्षिसंयुतः  ॥ मत्स्प्_२४।८ ॥  
पश्यतां सर्वदेवानां तत्रैवान्तरधीयत  ।  
इलोदरे च धर्मिष्ठं बुधः पुत्रमजीजनत्  ॥ मत्स्प्_२४।९ ॥  
अश्वमेधशतं साग्रम् अकरोद्यः स्वतेजसा  ।  
पुरूरवा इति ख्यातः सर्वलोकनमस्कृतः  ॥ मत्स्प्_२४।१० ॥  
हिमवच्छिखरे रम्ये समाराध्य जनार्दनम्  ।  
लोकैश्वर्यमगाद्राजा सप्तद्वीपपतिस्तदा  ॥ मत्स्प्_२४।११ ॥  
केशिप्रभृतयो दैत्याः कोटिशो येन दारिताः  ।  
उर्वशी यस्य पत्नीत्वम् अगमद्रूपमोहिता  ॥ मत्स्प्_२४।१२ ॥  
सप्तद्वीपा वसुमती सशैलवनकानना  ।  
धर्मेण पालिता तेन सर्वलोकहितैषिणा  ॥ मत्स्प्_२४।१३ ॥  
चामरग्राहिणी कीर्तिः सदा चैवाङ्गवाहिका  ।  
विष्णोः प्रसादाद्देवेन्द्रो ददाव् अर्धासनं तदा  ॥ मत्स्प्_२४।१४ ॥  
धर्मार्थकामान्धर्मेण समम् एवाभ्यपालयत्  ।  
धर्मार्थकामाः सन्द्रष्टुम् आजग्मुः कौतुकात्पुरा  ॥ मत्स्प्_२४।१५ ॥  
जिज्ञासवस्तच्चरितं कथं पश्यति नः समम्  ।  
भक्त्या चक्रे ततस्तेषाम् अर्घ्यपाद्यादिकं नृपः  ॥ मत्स्प्_२४।१६ ॥  
आसनत्रयमानीय दिव्यं कनकभूषितम्  ।  
निविश्याथाकरोत्पूजाम् ईषद्धर्मे ऽधिकां पुनः  ॥ मत्स्प्_२४।१७ ॥  
जग्मतुस्तेन कामार्थाव् अतिकोपं नृपं प्रति  ।  
अर्थः शापमदात्तस्मै लोभात्त्वं नाशमेष्यसि  ॥ मत्स्प्_२४।१८ ॥  
कामो ऽप्याह तवोन्मादो भविता गन्धमादने  ।  
कुमारवनमाश्रित्य वियोगादुर्वशीभवात्  ॥ मत्स्प्_२४।१९ ॥  
धर्मो ऽप्याह चिरायुस् त्वं धार्मिकश्च भविष्यसि  ।  
सन्ततिस्तव राजेन्द्र यावच्चन्द्रार्कतारकम्  ॥ मत्स्प्_२४।२० ॥  
शतशो वृद्धिमायातु न नाशं भुवि यास्यति  ।  
इत्युक्त्वान्तर्दधुः सर्वे राजा राज्यं तदन्वभूत्  ॥ मत्स्प्_२४।२१ ॥  
अहन्यहनि देवेन्द्रं द्रष्टुं याति स राजराट्  ।  
कदाचिदारुह्य रथं दक्षिणाम्बरचारिणम्  ॥ मत्स्प्_२४।२२ ॥  
सार्धमर्केण सो ऽपश्यन् नीयमानामथाम्बरे  ।  
केशिना दानवेन्द्रेण चित्रलेखामथोर्वशीम्  ॥ मत्स्प्_२४।२३ ॥  
तं विनिर्जित्य समरे विविधायुधपाणिना  ।  
बुधपुत्रेण वायव्यम् अस्त्रं मुक्त्वा यशो ऽर्थिना  ॥ मत्स्प्_२४।२४ ॥  
तथा शक्रो ऽपि समरे येन चैवं विनिर्जितः  ।  
मित्रत्वम् अगमद् देवैर् ददाव् इन्द्राय चोर्वशीम्  ॥ मत्स्प्_२४।२५ ॥  
ततःप्रभृति मित्रत्वम् अगमत् पाकशासनः  ।  
सर्वलोकातिशायित्वं बलमूर्जो यशः श्रियम्  ॥ मत्स्प्_२४।२६ ॥  
प्रादाद्वज्रीति सन्तुष्टो गेयतां भरतेन च  ।  
सा पुरूरवसः प्रीत्या गायन्ती चरितं महत्  ॥ मत्स्प्_२४।२७ ॥  
लक्ष्मीस्वयंवरं नाम भरतेन प्रवर्तितम्  ।  
मेनकामुर्वशीं रम्भां नृत्यतेति तदादिशत्  ॥ मत्स्प्_२४।२८ ॥  
ननर्त सलयं तत्र लक्ष्मीरूपेण चोर्वशी  ।  
सा पुरूरवसं दृष्ट्वा नृत्यन्ती कामपीडिता  ॥ मत्स्प्_२४।२९ ॥  
विस्मृताभिनयं सर्वं यत्पुरा भरतोदितम्  ।  
शशाप भरतः क्रोधाद् वियोगादस्य भूतले  ॥ मत्स्प्_२४।३० ॥  
पञ्चपञ्चाशदब्दानि लता सूक्ष्मा भविष्यसि  ।  
पुरूरवाः पिशाचत्वं तत्रैवानुभविष्यति  ॥ मत्स्प्_२४।३१ ॥  
ततस्तमुर्वशी गत्वा भर्तारमकरोच्चिरम्  ।  
शापान्ते भरतस्याथ उर्वशी बुधसूनुतः  ॥ मत्स्प्_२४।३२ ॥  
अजीजनत्सुतानष्टौ नामतस्तान्निबोधत  ।  
आयुर् दृढायुर् अश्वायुर् धनायुर् धृतिमान्वसुः  ॥ मत्स्प्_२४।३३ ॥  
शुचिविद्यः शतायुश्च सर्वे दिव्यबलौजसः  ।  
आयुषो नहुषः पुत्रौ वृद्धशर्मा तथैव च  ॥ मत्स्प्_२४।३४ ॥  
रजिर्दम्भो विपाप्मा च वीराः पञ्च महारथाः  ।  
रजेः पुत्रशतं जज्ञे राजेयमिति विश्रुतम्  ॥ मत्स्प्_२४।३५ ॥  
रजिराराधयामास नारायणमकल्मषम्  ।  
तपसा तोषितो विष्णुर् वरान्प्रादान्महीपते  ॥ मत्स्प्_२४।३६ ॥  
देवासुरमनुष्याणाम् अभूत्स विजयी तदा  ।  
अथ देवासुरं युद्धम् अभूद् वर्षशतत्रयम्  ॥ मत्स्प्_२४।३७ ॥  
प्रह्लादशक्रयोर्भीमं न कश्चिद्विजयी तयोः  ।  
ततो देवासुरैः पृष्टः प्राह देवश्चतुर्मुखः  ॥ मत्स्प्_२४।३८ ॥  
अनयोर्विजयी कः स्याद् रजिर्यत्रेति सो ऽब्रवीत्  ।  
जयाय प्रार्थितो राजा सहायस्त्वं भवस्व नः  ॥ मत्स्प्_२४।३९ ॥  
दैत्यैः प्राह यदि स्वामी वो भवामि ततस्त्वलम्  ।  
नासुरैः प्रतिपन्नं तत् प्रतिपन्नं सुरैस्तथा  ॥ मत्स्प्_२४।४० ॥  
स्वामी भव त्वमस्माकं सङ्ग्रामे नाशय द्विषः  ।  
ततो विनाशिताः सर्वे ये ऽवध्या वज्रपाणिना  ॥ मत्स्प्_२४।४१ ॥  
पुत्रत्वमगमत्तुष्टस् तस्येन्द्रः कर्मणा विभुः  ।  
दत्त्वेन्द्राय तदा राज्यं जगाम तपसे रजिः  ॥ मत्स्प्_२४।४२ ॥  
रजिपुत्रैस्तदाच्छिन्नं बलादिन्द्रस्य वैभवम्  ।  
यज्ञभागं च राज्यं च तपोबलगुणान्वितैः  ॥ मत्स्प्_२४।४३ ॥  
राज्यभ्रष्टस्तदा शक्रो रजिपुत्रैर्निपीडितः  ।  
प्राह वाचस्पतिं दीनः पीडितो ऽस्मि रजेः सुतैः  ॥ मत्स्प्_२४।४४ ॥  
न यज्ञभागो राज्यं मे निर्जितश्च बृहस्पते  ।  
राज्यलाभाय मे यत्नं विधत्स्व धिषणाधिप  ॥ मत्स्प्_२४।४५ ॥  
ततो बृहस्पतिः शक्रम् अकरोद्बलदर्पितम्  ।  
ग्रहशान्तिविधानेन पौष्टिकेन च कर्मणा  ॥ मत्स्प्_२४।४६ ॥  
गत्वाथ मोहयामास रजिपुत्रान्बृहस्पतिः  ।  
जिनधर्मं समास्थाय वेदबाह्यं स वेदवित्  ॥ मत्स्प्_२४।४७ ॥  
वेदत्रयीपरिभ्रष्टांश् चकार धिषणाधिपः  ।  
वेदबाह्यान्परिज्ञाय हेतुवादसमन्वितान्  ॥ मत्स्प्_२४।४८ ॥  
जघान शक्रो वज्रेण सर्वान्धर्मबहिष्कृतान्  ।  
नहुषस्य प्रवक्ष्यामि पुत्रान्सप्तैव धार्मिकान्  ॥ मत्स्प्_२४।४९ ॥  
यतिर्ययातिः संयातिर् उद्भवः पाचिरेव च  ।  
शर्यातिर्मेघजातिश्च सप्तैते वंशवर्धनाः  ॥ मत्स्प्_२४।५० ॥  
यतिः कुमारभावे ऽपि योगी वैखानसो ऽभवत्  ।  
ययातिश्चाकरोद्राज्यं धर्मैकशरणः सदा  ॥ मत्स्प्_२४।५१ ॥  
शर्मिष्ठा तस्य भार्याभूद् दुहिता वृषपर्वणः  ।  
भार्गवस्यात्मजा तद्वद् देवयानी च सुव्रता  ॥ मत्स्प्_२४।५२ ॥  
ययातेः पञ्च दायादास् तान्प्रवक्ष्यामि नामतः  ।  
देवयानी यदुं पुत्रं तुर्वसुं चाप्यजीजनत्  ॥ मत्स्प्_२४।५३ ॥  
तथा द्रुह्युमनुं पूरुं शर्मिष्ठाजनयत्सुतान्  ।  
यदुः पूरुश्चाभवतां तेषां वंशविवर्धनौ  ॥ मत्स्प्_२४।५४ ॥  
ययातिर्नाहुषश्चासीद् राजा सत्यपराक्रमः  ।  
पालयामास स महीम् ईजे च विधिवन्मखैः  ॥ मत्स्प्_२४।५५ ॥  
अतिभक्त्या पितॄनर्च्य देवांश्च प्रयतः सदा  ।  
अथाजयत्प्रजाः सर्वा ययातिरपराजितः  ॥ मत्स्प्_२४।५६ ॥  
स शाश्वतीः समा राजा प्रजा धर्मेण पालयन्  ।  
जराम् आर्छन् महाघोरां नाहुषो रूपनाशिनीम्  ॥ मत्स्प्_२४।५७ ॥  
जराभिभूतः पुत्रान् स राजा वचनमब्रवीत्  ।  
यदुं पूरुं तुर्वसुं च द्रुह्युं चानुं च पार्थिवः  ॥ मत्स्प्_२४।५८ ॥  
यौवनेन चलान्कामान् युवा युवतिभिः सह  ।  
विहर्तुम् अहमिच्छामि साहाय्यं कुरुतात्मजाः  ॥ मत्स्प्_२४।५९ ॥  
तं पुत्रो देवयानेयः पूर्वजो यदुरब्रवीत्  ।  
साहाय्यं भवतः कार्यम् अस्माभिर्यौवनेन किम्  ॥ मत्स्प्_२४।६० ॥  
ययातिरब्रवीत् पुत्राञ् जरा मे प्रतिगृह्यताम्  ।  
यौवनेनाथ भवतां चरेयं विषयानहम्  ॥ मत्स्प्_२४।६१ ॥  
यजतो दीर्घसत्त्रैर्मे शापाच्चोशनसो मुनेः  ।  
कामार्थः परिहीनो मे ऽतृप्तो ऽहं तेन पुत्रकाः  ॥ मत्स्प्_२४।६२ ॥  
स्वकीयेन शरीरेण जरामेनां प्रशास्तु वः  ।  
अहं तन्वाभिनवया युवा कामानवाप्नुयाम्  ॥ मत्स्प्_२४।६३ ॥  
न ते ऽस्य प्रत्यगृह्णन्त यदुप्रभृतयो जराम्  ।  
चतुरस्तान्स राजर्षिर् अशपच्चेति नः श्रुतम्  ॥ मत्स्प्_२४।६४ ॥  
तमब्रवीत्ततः पूरुः कनीयान्सत्यविक्रमः  ।  
जरां मा देहि नवया तन्वा मे यौवनात्सुखी  ॥ मत्स्प्_२४।६५ ॥  
अहं जरां तवादाय राज्ये स्थास्यामि चाज्ञया  ।  
एवमुक्तः स राजर्षिस् तपोवीर्यसमाश्रयात्  ॥ मत्स्प्_२४।६६ ॥  
संस्थापयामास जरां तदा पुत्रे महात्मनि  ।  
पौरवेणाथ वयसा राजा यौवनमास्थितः  ॥ मत्स्प्_२४।६७ ॥  
ययातेश्चाथ वयसा राज्यं पूरुरकारयत्  ।  
ततो वर्षसहस्रान्ते ययातिरपराजितः  ॥ मत्स्प्_२४।६८ ॥  
अतृप्त इव कामानां पूरुं पुत्रमुवाच ह  ।  
त्वया दायादवान् अस्मि त्वं मे वंशकरः सुतः  ॥ मत्स्प्_२४।६९ ॥  
पौरवो वंश इत्येष ख्यातिं लोके गमिष्यति  ।  
ततः स नृपशार्दूलः पूरुं राज्ये ऽभिषिच्य च  ॥ मत्स्प्_२४।७० ॥  
कालेन महता पश्चात् कालधर्मम् उपेयिवान्  ।  
पूरुवंशं प्रवक्ष्यामि शृणुध्वमृषिसत्तमाः  ।  
यत्र ते भारता जाता भरतान्वयवर्धनाः  ॥ मत्स्प्_२४।७१ ॥  
  
  
______________________________________________________  
  
  
मत्स्य-पुराण २५  
  
*ऋषय ऊचुः  
किमर्थं पौरवो वंशः श्रेष्ठत्वं प्राप भूतले  ।  
ज्येष्ठस्यापि यदोर्वंशः किमर्थं हीयते श्रिया  ॥ मत्स्प्_२५।१ ॥  
अन्यद्ययातिचरितं सूत विस्तरतो वद  ।  
यस्मात्तत्पुण्यमायुष्यम् अभिनन्द्यं सुरैरपि  ॥ मत्स्प्_२५।२ ॥  
  
*सूत उवाच  
एतदेव पुरा पृष्टः शतानीकेन शौनकः  ।  
पुण्यं पवित्रमायुष्यं ययातिचरितं महत्  ॥ मत्स्प्_२५।३ ॥  
  
*शतानीक उवाच  
ययातिः पूर्वजो ऽस्माकं दशमो यः प्रजापतेः  ।  
कथं स शुक्रतनयां लेभे परमदुर्लभाम्  ॥ मत्स्प्_२५।४ ॥  
एतदिच्छाम्यहं श्रोतुं विस्तरेण तपोधन  ।  
आनुपूर्व्याच्च मे शंस पूरोर्वंशधरान्नृपान्  ॥ मत्स्प्_२५।५ ॥  
  
*शौनक उवाच  
ययातिरासीद्राजर्षिर् देवराजसमद्युतिः  ।  
तं शुक्रवृषपर्वाणौ वव्राते वै यथा पुरा  ॥ मत्स्प्_२५।६ ॥  
तत्ते ऽहं सम्प्रवक्ष्यामि पृच्छतो राजसत्तम  ।  
देवयान्याश्च संयोगं ययातेर्नाहुषस्य च  ॥ मत्स्प्_२५।७ ॥  
सुराणामसुराणां च समजायत वै मिथः  ।  
ऐश्वर्यं प्रति सङ्घर्षस् त्रैलोक्ये सचराचरे  ॥ मत्स्प्_२५।८ ॥  
जिगीषया ततो देवा वव्रुराङ्गिरसं मुनिम्  ।  
पौरोहित्ये च यज्ञार्थे काव्यं तूशनसं परे  ॥ मत्स्प्_२५।९ ॥  
ब्राह्मणौ ताव् उभौ नित्यम् अन्योन्यं स्पर्धिनौ भृशम्  ।  
तत्र देवा निजघ्नुर्यान् दानवान् युधि सङ्गतान्  ॥ मत्स्प्_२५।१० ॥  
तान्पुनर् जीवयामास काव्यो विद्याबलाश्रयात्  ।  
ततस्ते पुनरुत्थाय योधयाञ्चक्रिरे सुरान्  ॥ मत्स्प्_२५।११ ॥  
असुरास्तु निजघ्नुर्यान् सुरान्समरमूर्धनि  ।  
न तान्सञ्जीवयामास बृहस्पतिरुदारधीः  ॥ मत्स्प्_२५।१२ ॥  
न हि वेद स तां विद्यां यां काव्यो वेद वीर्यवान्  ।  
सञ्जीवनीं ततो देवा विषादमगमन्परम्  ॥ मत्स्प्_२५।१३ ॥  
अथ देवा भयोद्विग्नाः काव्यादुशनसस्तदा  ।  
ऊचुः कचमुपागम्य ज्येष्ठं पुत्रं बृहस्पतेः  ॥ मत्स्प्_२५।१४ ॥  
भजमानान्भजस्वास्मान् कुरु साहाय्यमुत्तमम्  ।  
यासौ विद्या निवसति ब्राह्मणे ऽमिततेजसि  ॥ मत्स्प्_२५।१५ ॥  
शुक्रे तामाहर क्षिप्रं भागभाङ्नो भविष्यसि  ।  
वृषपर्वणः समीपे ऽसौ शक्यो द्रष्टुं त्वया द्विजः  ॥ मत्स्प्_२५।१६ ॥  
रक्षते दानवांस्तत्र न स रक्षत्यदानवान्  ।  
तम् आराधयितुं शक्तो नान्यः कश्चिदृते त्वया  ॥ मत्स्प्_२५।१७ ॥  
देवयानी च दयिता सुता तस्य महात्मनः  ।  
ताम् आराधयितुं शक्तो नान्यः कश्चन विद्यते  ॥ मत्स्प्_२५।१८ ॥  
शीलदाक्षिण्यमाधुर्यैर् आचारेण दमेन च  ।  
देवयान्यां तु तुष्टायां विद्यां तां प्राप्स्यसि ध्रुवम्  ॥ मत्स्प्_२५।१९ ॥  
तदा हि प्रेषितो देवैः समीपे वृषपर्वणः  ।  
तथेत्युक्त्वा तु स प्रायाद् बृहस्पतिसुतः कचः  ॥ मत्स्प्_२५।२० ॥  
स गत्वा त्वरितो राजन् देवैः सम्पूजितः कचः  ।  
असुरेन्द्रपुरे शुक्रं प्रणम्येदमुवाच ह  ॥ मत्स्प्_२५।२१ ॥  
ऋषेर् अङ्गिरसः पौत्रं पुत्रं साक्षाद्बृहस्पतेः  ।  
नाम्ना कचेति विख्यातं शिष्यं गृह्णातु मां भवान्  ॥ मत्स्प्_२५।२२ ॥  
ब्रह्मचर्यं चरिष्यामि त्वय्यहं परमं गुरो  ।  
अनुमन्यस्व मां ब्रह्मन् सहस्रपरिवत्सरान्  ॥ मत्स्प्_२५।२३ ॥  
  
*शुक्र उवाच  
कच सुस्वागतं ते ऽस्तु प्रतिगृह्णामि ते वचः  ।  
अर्चयिष्ये ऽहमर्च्यं त्वाम् अर्चितो ऽस्तु बृहस्पतिः  ॥ मत्स्प्_२५।२४ ॥  
  
*शौनक उवाच  
कचस्तु तं तथेत्युक्त्वा प्रतिजग्राह तद्व्रतम्  ।  
आदिष्टं कविपुत्रेण शुक्रेणोशनसा स्वयम्  ॥ मत्स्प्_२५।२५ ॥  
व्रतं च व्रतकालं च यथोक्तं प्रत्यगृह्णत  ।  
आराधयन्नुपाध्यायं देवयानीं च भारत  ॥ मत्स्प्_२५।२६ ॥  
नित्यमाराधयिष्यंस्तां युवा यौवनगोचराम्  ।  
गायन्नृत्यन्वादयंश्च देवयानीमतोषयत्  ॥ मत्स्प्_२५।२७ ॥  
संशीलयन्देवयानीं कन्यां सम्प्राप्तयौवनाम्  ।  
पुष्पैः फलैः प्रेषणैश्च तोषयामास भार्गवीम्  ॥ मत्स्प्_२५।२८ ॥  
देवयान्यपि तं विप्रं नियमव्रतचारिणम्  ।  
अनुगायन्ती ललना रहः पर्यचरत्तदा  ॥ मत्स्प्_२५।२९ ॥  
पञ्च वर्षशतान्येवं कचस्य चरतो भृशम्  ।  
तत्तत्तीव्रं व्रतं बुद्ध्वा दानवास्तं ततः कचम्  ॥ मत्स्प्_२५।३० ॥  
गा रक्षन्तं वने दृष्ट्वा रहस्येनममर्षिताः  ।  
जघ्नुर् बृहस्पतेर् द्वेषान् निजरक्षार्थम् एव च  ॥ मत्स्प्_२५।३१ ॥  
हत्वा सालावृकेभ्यश्च प्रायच्छंस्तिलशः कृतम्  ।  
ततो गावो निवृत्तास्ता अगोपाः स्वनिवेशनम्  ॥ मत्स्प्_२५।३२ ॥  
ता दृष्ट्वा रहिता गास्तु कचेनाभ्यागता वनात्  ।  
उवाच वचनं काले देवयान्यथ भार्गवम्  ॥ मत्स्प्_२५।३३ ॥  
हुतं चैवाग्निहोत्रं ते सूर्यश्चास्तं गतः प्रभो  ।  
अगोपाश्चागता गावः कचस्तात न दृश्यते  ॥ मत्स्प्_२५।३४ ॥  
व्यक्तं हतो धृतो वापि कचस्तात भविष्यति  ।  
तं विना नैव जीवामि वचः सत्यं ब्रवीम्यहम्  ॥ मत्स्प्_२५।३५ ॥  
  
*शुक्र उवाच  
अथेह्येहीति शब्देन मृतं सञ्जीवयाम्यहम्  ।  
ततः सञ्जीवनीं विद्यां प्रयुक्त्वा कचमाह्वयत्  ॥ मत्स्प्_२५।३६ ॥  
आहूतः प्रादुरभवत् कचः शुक्रं ननाम स  ।  
हतो ऽहमिति चाचख्यौ राक्षसैर् धिषणात्मजः  ॥ मत्स्प्_२५।३७ ॥  
स पुनर्देवयान्युक्तः पुष्पाहारे यदृच्छया  ।  
वनं ययौ कचो विप्रः पठन्ब्रह्म च शाश्वतम्  ॥ मत्स्प्_२५।३८ ॥  
वने पुष्पाणि चिन्वन्तं ददृशुर् दानवाश्च तम्  ।  
ततो ऽद्वितीयं तं हत्वा दग्धं कृत्वा च चूर्णवत्  ।  
प्रायच्छन् ब्राह्मणायैव सुरायामसुरास्तदा  ॥ मत्स्प्_२५।३९ ॥  
देवयान्यथ भूयो ऽपि पितरं वाक्यमब्रवीत्  ।  
पुष्पाहारप्रेषणकृत् कचस्तात न दृश्यते  ॥ मत्स्प्_२५।४० ॥  
व्यक्तं हतो मृतो वापि कचस्तात भविष्यति  ।  
तं विना नैव जीवामि वचः सत्यं ब्रवीमि ते  ॥ मत्स्प्_२५।४१ ॥  
  
*शुक्र उवाच  
बृहस्पतेः सुतः पुत्रि कचः प्रेतगतिं गतः  ।  
विद्यया जीवितो ऽप्येवं हन्यते करवाणि किम्  ॥ मत्स्प्_२५।४२ ॥  
मैनं शुचो मा रुद देवयानि न त्वादृशी मर्त्यमनु प्रशोचेत्  ।  
यस्यास्तव ब्रह्म च ब्राह्मणाश्च सेन्द्राश्च देवा वसवो ऽश्विनौ च  ॥ मत्स्प्_२५।४३ ॥  
सुरद्विषश्चैव जगच्च सर्वम् उपस्थितं मत्तपसः प्रभावात्  ।  
अशक्यो ऽयं जीवयितुं द्विजातिः सञ्जीवितो यो वध्यते चैव भूयः  ॥ मत्स्प्_२५।४४ ॥  
  
*देवयान्युवाच  
यस्याङ्गिरा वृद्धतमः पितामहो बृहस्पतिश्चापि पिता तपोनिधिः  ।  
ऋषेः सुपुत्रं तमथापि पौत्रं कथं न शोचे यमहं न रुद्याम्  ॥ मत्स्प्_२५।४५ ॥  
स ब्रह्मचारी च तपोधनश्च सदोत्थितः कर्मसु चैव दक्षः  ।  
कचस्य मार्गं प्रतिपत्स्ये न भोक्ष्ये प्रियो हि मे तात कचो ऽभिरूपः  ॥ मत्स्प्_२५।४६ ॥  
  
*शौनक उवाच  
स त्व् एवमुक्तो देवयान्या महर्षिः संरम्भेण व्याजहाराथ काव्यः  ।  
असंशयं मामसुरा द्विषन्ति ये मे शिष्यानागतान्सूदयन्ति  ॥ मत्स्प्_२५।४७ ॥  
अब्राह्मणं कर्तुमिच्छन्ति रौद्रा एभिर् व्यर्थं प्रस्तुतो दानवैर्हि  ।  
तत्कर्मणाप्यस्य भवेदिहान्तः कं ब्रह्महत्या न दहेदपीन्द्रम्  ॥ मत्स्प्_२५।४८ ॥  
स तेनापृष्टो विद्यया चोपहूतः शनैर्वाचं जठरे व्याजहार  ।  
तमब्रवीत्केन चेहोपनीतो ममोदरे तिष्ठसि ब्रूहि वत्स  ॥ मत्स्प्_२५।४९ ॥  
  
*कच उवाच  
भवत्प्रसादान्न जहाति मां स्मृतिः सर्वं स्मरेयं यच्च यथा च वृत्तम्  ।  
न त्व् एवं स्यात्तपसः क्षयो मे तत क्लेशं घोरतरं स्मरामि  ॥ मत्स्प्_२५।५० ॥  
असुरैः सुरायां भवतो ऽस्मि दत्तो हत्वा दग्ध्वा चूर्णयित्वा च काव्य  ।  
ब्राह्मीं मायां त्व् आसुरी त्व् अत्र माया त्वयि स्थिते कथम् एवाभिबाधते  ॥ मत्स्प्_२५।५१ ॥  
  
*शुक्र उवाच  
किं ते प्रियं करवाण्यद्य वत्से विनैव मे जीवितं स्यात्कचस्य  ।  
नान्यत्र कुक्षेर्मम भेदनाच्च दृश्येत् कचो मद्गतो देवयानि  ॥ मत्स्प्_२५।५२ ॥  
  
*देवयान्युवाच  
द्वौ मां शोकाव् अग्निकल्पौ दहेतां कचस्य नाशस्तव चैवोपघातः  ।  
कचस्य नाशे मम नास्ति शर्म तवोपघाते जीवितुं नास्मि शक्ता  ॥ मत्स्प्_२५।५३ ॥  
  
*शुक्र उवाच  
संसिद्धरूपो ऽसि बृहस्पतेः सुत यत्त्वां भक्तं भजते देवयानी  ।  
विद्यामिमां प्राप्नुहि जीवनीं त्वं न चेदिन्द्रः कचरूपी त्वमद्य  ॥ मत्स्प्_२५।५४ ॥  
न निवर्तेत्पुनर्जीवन् कश्चिदन्यो ममोदरात्  ।  
ब्राह्मणं वर्जयित्वैकं तस्माद्विद्याम् अवाप्नुहि  ॥ मत्स्प्_२५।५५ ॥  
पुत्रो भूत्वा निष्क्रमस्वोदरान्मे भित्त्वा कुक्षिं जीवय मां च तात  ।  
अवेक्षेथा धर्मवतीमवेक्षां गुरोः सकाशात्प्राप्य विद्यां सविद्यः  ॥ मत्स्प्_२५।५६ ॥  
  
*शौनक उवाच  
गुरोः सकाशात्समवाप्य विद्यां भित्त्वा कुक्षिं निर्विचक्राम विप्रः  ।  
प्रालेयाद्रेः शुक्लमुद्भिद्य शृङ्गं रात्र्यागमे पौर्णमास्यामिवेन्दुः  ॥ मत्स्प्_२५।५७ ॥  
दृष्ट्वा च तं पतितं वेदराशिम् उत्थापयामास ततः कचो ऽपि  ।  
विद्यां सिद्धां तामवाप्याभिवाद्य ततः कचस्तं गुरुमित्युवाच  ॥ मत्स्प्_२५।५८ ॥  
निधिं निधीनां वरदं वराणां ये नाद्रियन्ते गुरुमर्चनीयम्  ।  
प्रालेयाद्रिप्रोज्ज्वलद्भालसंस्थं पापांल्लोकांस्ते व्रजन्त्यप्रतिष्ठाः  ॥ मत्स्प्_२५।५९ ॥  
  
*शौनक उवाच  
सुरापानाद् वञ्चनात् प्रापयित्वा सञ्ज्ञानाशं चेतसश्चापि घोरम्  ।  
दृष्ट्वा कचं चापि तथाभिरूपं पीतं तथा सुरया मोहितेन  ॥ मत्स्प्_२५।६० ॥  
समन्युरुत्थाय महानुभावस् तदोशना विप्रहितं चिकीर्षुः  ।  
काव्यः स्वयं वाक्यमिदं जगाद सुरापानं प्रत्यसौ जातशङ्कः  ॥ मत्स्प्_२५।६१ ॥  
  
*शुक्र उवाच  
यो ब्राह्मणो ऽद्यप्रभृतीह कश्चिन् मोहात्सुरां पास्यति मन्दबुद्धिः  ।  
अपेतधर्मा ब्रह्महा चैव स स्यादस्मिंल्लोके गर्हितः स्यात्परे च  ॥ मत्स्प्_२५।६२ ॥  
मया चेमां विप्रधर्मोक्तसीमां मर्यादां वै स्थापितां सर्वलोके  ।  
सन्तो विप्राः शुश्रुवांसो गुरूणां देवा दैत्याश्चोपशृण्वन्तु सर्वे  ॥ मत्स्प्_२५।६३ ॥  
  
*शौनक उवाच  
इतीदमुक्त्वा स महाप्रभावस् तपोनिधीनां निधिर् अप्रमेयः  ।  
तान्दानवांश्चैव निगूढबुद्धीन् इदं समाहूय वचो ऽभ्युवाच  ॥ मत्स्प्_२५।६४ ॥  
  
*शुक्र उवाच  
आचक्षे वो दानवा बालिशाः स्थ शिष्यः कचो वत्स्यति मत्समीपे  ।  
सञ्जीवनीं प्राप्य विद्यां मयायं तुल्यप्रभावो ब्राह्मणो ब्रह्मभूतः  ॥ मत्स्प्_२५।६५ ॥  
  
*शौनक उवाच  
गुरोरुष्य सकाशे च दश वर्षशतानि सः  ।  
अनुज्ञातः कचो गन्तुम् इयेष त्रिदशालयम्  ॥ मत्स्प्_२५।६६ ॥  
  
  
______________________________________________________  
  
  
मत्स्य-पुराण २६  
  
*शौनक उवाच  
समापितव्रतं तं तु विसृष्टं गुरुणा तदा  ।  
प्रस्थितं त्रिदशावासं देवयानीदमब्रवीत्  ॥ मत्स्प्_२६।१ ॥  
  
*देवयान्युवाच  
ऋषेर् अङ्गिरसः पौत्र वृत्तेनाभिजनेन च  ।  
भ्राजसे विद्यया चैव तपसा च दमेन च  ॥ मत्स्प्_२६।२ ॥  
ऋषिर् यथाङ्गिरा मान्यः पितुर्मम महायशाः  ।  
तथा मान्यश्च पूज्यश्च मम भूयो बृहस्पतिः  ॥ मत्स्प्_२६।३ ॥  
एवं ज्ञात्वा विजानीहि यद्ब्रवीमि तपोधन  ।  
व्रतस्थे नियमोपेते यथा वर्ताम्यहं त्वयि  ॥ मत्स्प्_२६।४ ॥  
स समापितविद्यो मां भक्तां न त्यक्तुमर्हसि  ।  
गृहाण पाणिं विधिवन् मम मन्त्रपुरस्कृतम्  ॥ मत्स्प्_२६।५ ॥  
  
*कच उवाच  
पूज्यो मान्यश्च भगवान् यथा मम पिता तव  ।  
तथा त्वमनवद्याङ्गि पूजनीयतमा मता  ॥ मत्स्प्_२६।६ ॥  
आत्मप्राणैः प्रियतमा भार्गवस्य महात्मनः  ।  
त्वं भद्रे धर्मतः पूज्या गुरुपुत्री सदा मम  ॥ मत्स्प्_२६।७ ॥  
यथा मम गुरुर्नित्यं मान्यः शुक्रः पिता तव  ।  
देवयानि तथैव त्वं नैवं मां वक्तुमर्हसि  ॥ मत्स्प्_२६।८ ॥  
  
*देवयान्युवाच  
गुरुपुत्रस्य पुत्रो मे न तु त्वमसि मे पितुः  ।  
तस्मान्मान्यश्च पूज्यश्च ममापि त्वं द्विजोत्तम  ॥ मत्स्प्_२६।९ ॥  
असुरैर्हन्यमाने तु कचे त्वयि पुनः पुनः  ।  
तदाप्रभृति या प्रीतिस् तां त्वमेव स्मरस्व मे  ॥ मत्स्प्_२६।१० ॥  
सौहार्दे चानुरागे च वेत्थ मे भक्तिमुत्तमाम्  ।  
न मामर्हसि धर्मज्ञ त्यक्तुं भक्तामनागसम्  ॥ मत्स्प्_२६।११ ॥  
  
*कच उवाच  
अनियोज्ये नियोगे मां नियुनक्षि शुभव्रते  ।  
प्रसीद सुभ्रूर्मह्यं त्वं गुरोर् गुरुतरा शुभे  ॥ मत्स्प्_२६।१२ ॥  
यत्रोषितं विशालाक्षि त्वया चन्द्रनिभानने  ।  
तत्राहमुषितो भद्रे कुक्षौ काव्यस्य भामिनि  ॥ मत्स्प्_२६।१३ ॥  
भगिनी धर्मतो मे त्वं मैवं वोचः शुभानने  ।  
सुखेनाध्युषितो भद्रे न मन्युर्विद्यते मम  ॥ मत्स्प्_२६।१४ ॥  
आपृच्छे त्वां गमिष्यामि शिवमस्त्वथ मे पथि  ।  
अविरोधेन धर्मस्य स्मर्तव्यो ऽस्मि कथान्तरे  ।  
अप्रमत्तोद्यता नित्यम् आराधय गुरुं मम  ॥ मत्स्प्_२६।१५ ॥  
  
*देवयान्युवाच  
दैत्यैर्हतस्त्वं यद्भर्तृ-बुद्ध्या त्वं रक्षितो मया  ।  
यदि मां धर्मकामार्थं प्रत्याख्यास्यसि धर्मतः  ॥ मत्स्प्_२६।१६ ॥  
ततः कच न ते विद्या सिद्धिमेषा गमिष्यति  ॥ मत्स्प्_२६।१७ ॥  
  
*कच उवाच  
गुरुपुत्रीति कृत्वाहं प्रत्याख्यास्ये न दोषतः  ।  
गुरुणा चाभ्यनुज्ञातः काममेव शपस्व माम्  ॥ मत्स्प्_२६।१८ ॥  
आर्षं धर्मं ब्रुवाणो ऽहं देवयानि यथा त्वया  ।  
शप्तुं नार्हो ऽस्मि कल्याणि कामतो ऽद्य च धर्मतः  ॥ मत्स्प्_२६।१९ ॥  
तस्माद्भवत्या यः कामो न तथा सम्भविष्यति  ।  
ऋषिपुत्रो न ते कश्चिज् जातु पाणिं ग्रहीष्यति  ॥ मत्स्प्_२६।२० ॥  
फलिष्यति न मे विद्या त्वद्वचश्चेति तत्तया  ।  
अध्यापयिष्यामि च यं तस्य विद्या फलिष्यति  ॥ मत्स्प्_२६।२१ ॥  
  
*शौनक उवाच  
एवमुक्त्वा नृपश्रेष्ठ देवयानीं कचस्तदा  ।  
त्रिदशेशालयं शीघ्रं जगाम द्विजसत्तमः  ॥ मत्स्प्_२६।२२ ॥  
तमागतमभिप्रेक्ष्य देवाः सेन्द्रपुरोगमाः  ।  
बृहस्पतिं सभाज्येदं कचमाहुर्मुदान्विताः  ॥ मत्स्प्_२६।२३ ॥  
  
*देवा ऊचुः  
त्वं कचास्मद्धितं कर्म कृतवान्महदद्भुतम्  ।  
न ते यशः प्रणशिता भागभाक्च भविष्यसि  ॥ मत्स्प्_२६।२४ ॥  
  
  
______________________________________________________  
  
  
मत्स्य-पुराण २७  
  
*शौनक उवाच  
कृतविद्ये कचे प्राप्ते हृष्टरूपा दिवौकसः  ।  
कचादवेत्य तां विद्यां कृतार्था भरतर्षभ  ॥ मत्स्प्_२७।१ ॥  
सर्व एव समागम्य शतक्रतुमथाब्रुवन्  ।  
कालस्त्वद्विक्रमस्याद्य जहि शत्रून्पुरन्दर  ॥ मत्स्प्_२७।२ ॥  
एवमुक्तस्तु सह तैस् त्रिदशैर् मघवांस्तदा  ।  
तथेत्युक्त्वोपचक्राम सो ऽपश्यद्विपिने स्त्रियः  ॥ मत्स्प्_२७।३ ॥  
क्रीडन्तीनां तु कन्यानां वने चैत्ररथोपमे  ।  
वायुर्भूतः स वस्त्राणि सर्वाण्येव व्यमिश्रयत्  ॥ मत्स्प्_२७।४ ॥  
ततो जलात् समुत्तीर्य ताः कन्याः सहितास्तदा  ।  
वस्त्राणि जगृहुस्तानि यथासंस्थान्यनेकशः  ॥ मत्स्प्_२७।५ ॥  
तत्र वासो देवयान्याः शर्मिष्ठा जगृहे तदा  ।  
व्यतिक्रममजानन्ती दुहिता वृषपर्वणः  ॥ मत्स्प्_२७।६ ॥  
ततस्तयोर् मिथस्तत्र विरोधः समजायत  ।  
देवयान्याश्च राजेन्द्र शर्मिष्ठायाश्च तत्कृते  ॥ मत्स्प्_२७।७ ॥  
  
*देवयान्युवाच  
कस्माद्गृह्णासि मे वस्त्रं शिष्या भूत्वा ममासुरि  ।  
समुदाचारहीनाया न ते श्रेयो भविष्यति  ॥ मत्स्प्_२७।८ ॥  
  
*शर्मिष्ठोवाच  
आसीनं च शयानं च पिता ते पितरं मम  ।  
स्तौति पृच्छति चाभीक्ष्णं नीचस्थः सुविनीतवत्  ॥ मत्स्प्_२७।९ ॥  
याचतस्त्वं च दुहिता स्तुवतः प्रतिगृह्णतः  ।  
सुताहं स्तूयमानस्य ददतो न तु गृह्णतः  ॥ मत्स्प्_२७।१० ॥  
अनायुधा सायुधायाः किं त्वं कुप्यसि भिक्षुकि  ।  
लप्स्यसे प्रतियोद्धारं न च त्वां गणयाम्यहम्  ॥ मत्स्प्_२७।११ ॥  
  
*शौनक उवाच  
सा विस्मयं देवयानीं गतां सक्तां च वाससि  ।  
शर्मिष्ठा प्राक्षिपत्कूपे ततः स्वपुरमाविशत्  ॥ मत्स्प्_२७।१२ ॥  
हतेयमिति विज्ञाय शर्मिष्ठा पापनिश्चया  ।  
अनवेक्ष्य ययौ तस्मात् क्रोधवेगपरायणा  ॥ मत्स्प्_२७।१३ ॥  
अथ तं देशमभ्यागाद् ययातिर्नहुषात्मजः  ।  
श्रान्तयुग्यः श्रान्तरूपो मृगलिप्सुः पिपासितः  ॥ मत्स्प्_२७।१४ ॥  
नाहुषिः प्रेक्षमाणो हि स निपाने गतोदके  ।  
ददर्श कन्यां तां तत्र दीप्तामग्निशिखाम् इव  ॥ मत्स्प्_२७।१५ ॥  
तामपृच्छत्स दृष्ट्वैव कन्याममरवर्णिनीम्  ।  
सान्त्वयित्वा नृपश्रेष्ठः साम्ना परमवल्गुना  ॥ मत्स्प्_२७।१६ ॥  
का त्वं चारुमुखी श्यामा सुमृष्टमणिकुण्डला  ।  
दीर्घं ध्यायसि चात्यर्थं कस्माच्छ्वसिषि चातुरा  ॥ मत्स्प्_२७।१७ ॥  
कथं च पतिता ह्य् अस्मिन् कूपे वीरुत्तृणावृते  ।  
दुहिता चैव कस्य त्वं वद सर्वं सुमध्यमे  ॥ मत्स्प्_२७।१८ ॥  
  
*देवयान्युवाच  
यो ऽसौ देवैर्हतान् दैत्यान् उत्थापयति विद्यया  ।  
तस्य शुक्रस्य कन्याहं त्वं मां नूनं न बुध्यसे  ॥ मत्स्प्_२७।१९ ॥  
एष मे दक्षिणो राजन् पाणिस् ताम्रनखाङ्गुलिः  ।  
समुद्धर गृहीत्वा मां कुलीनस्त्वं हि मे मतः  ॥ मत्स्प्_२७।२० ॥  
जानामि त्वां च संशान्तं वीर्यवन्तं यशस्विनम्  ।  
तस्मान्मां पतितां कूपाद् अस्माद् उद्धर्तुमर्हसि  ॥ मत्स्प्_२७।२१ ॥  
  
*शौनक उवाच  
तामथ ब्राह्मणीं स्त्रीं च विज्ञाय नहुषात्मजः  ।  
गृहीत्वा दक्षिणे पाणाव् उज्जहार ततो ऽवटात्  ॥ मत्स्प्_२७।२२ ॥  
उद्धृत्य चैनां तरसा तस्मात्कूपान्नराधिपः  ।  
आमन्त्रयित्वा सुश्रोणीं ययातिः स्वपुरं ययौ  ॥ मत्स्प्_२७।२३ ॥  
गते तु नाहुषे तस्मिन् देवयान्यपि निन्दिता  ।  
उवाच शोकसन्तप्ता घूर्णिकामागतां पुनः  ॥ मत्स्प्_२७।२४ ॥  
  
*देवयान्युवाच  
त्वरितं घूर्णिके गच्छ सर्वमाचक्ष्व मे पितुः  ।  
नेदानीं तु प्रवेक्ष्यामि नगरं वृषपर्वणः  ॥ मत्स्प्_२७।२५ ॥  
  
*शौनक उवाच  
सा तु वै त्वरितं गत्वा घूर्णिकासुरमन्दिरम्  ।  
दृष्ट्वा काव्यमुवाचेदं कम्पमाना विचेतना  ॥ मत्स्प्_२७।२६ ॥  
आचख्यौ च महाभागा देवयानी वने हता  ।  
शर्मिष्ठया महाप्राज्ञ दुहित्रा वृषपर्वणः  ॥ मत्स्प्_२७।२७ ॥  
श्रुत्वा दुहितरं काव्यस् तदा शर्मिष्ठया हताम्  ।  
त्वरया निर्ययौ दुःखान् मार्गमाणः सुतां वने  ॥ मत्स्प्_२७।२८ ॥  
दृष्ट्वा दुहितरं काव्यो देवयानीं तपोवने  ।  
बाहुभ्यां सम्परिष्वज्य दुःखितो वाक्यमब्रवीत्  ॥ मत्स्प्_२७।२९ ॥  
आत्मदोषैर् नियच्छन्ति सर्वे दुःखसुखे जनाः  ।  
मन्ये दुश्चरितं ते ऽस्ति तस्येयं निष्कृतिः कृता  ॥ मत्स्प्_२७।३० ॥  
  
*देवयान्युवाच  
निष्कृतिर् वास्तु वा मास्तु शृणुष्वावहितो मम  ।  
शर्मिष्ठया यदुक्तास्मि दुहित्रा वृषपर्वणः  ॥ मत्स्प्_२७।३१ ॥  
सत्यं किलैतत्सा प्राह दैत्यानामस्मि गायना  ।  
एवं हि मे कथयति शर्मिष्ठा वार्षपर्वणी  ॥ मत्स्प्_२७।३२ ॥  
वचनं तीक्ष्णपरुषं क्रोधरक्तेक्षणा भृशम्  ।  
स्तुवतो दुहितासि त्वं याचतः प्रतिगृह्णतः  ॥ मत्स्प्_२७।३३ ॥  
सुताहं स्तूयमानस्य ददतो ऽप्रतिगृह्णतः  ।  
इति मामाह शर्मिष्ठा दुहिता वृषपर्वणः  ।  
क्रोधसंरक्तनयना दर्पपूर्णानना ततः  ॥ मत्स्प्_२७।३४ ॥  
यद्यहं स्तुवतस्तात दुहिता प्रतिगृह्णतः  ।  
प्रसादयिष्ये शर्मिष्ठाम् इत्युक्ता हि सखी मया  ॥ मत्स्प्_२७।३५ ॥  
  
*शुक्र उवाच  
स्तुवतो दुहिता न त्वं भद्रे न प्रतिगृह्णतः  ।  
अतस्त्वं स्तूयमानस्य दुहिता देवयान्यसि  ॥ मत्स्प्_२७।३५ ॥  
वृषपर्वैव तद्वेद शक्रो राजा च नाहुषः  ।  
अचिन्त्यं ब्रह्म निर्द्वन्द्वम् ऐश्वरं हि बलं मम  ॥ मत्स्प्_२७।३७ ॥  
  
  
______________________________________________________  
  
मत्स्य-पुराण २८  
  
*शुक्र उवाच  
यः परेषां नरो नित्यम् अतिवादांस्तितिक्षति  ।  
देवयानि विजानीहि तेन सर्वमिदं जितम्  ॥ मत्स्प्_२८।१ ॥  
यः समुत्पतितं क्रोधं निगृह्णाति हयं यथा  ।  
स यन्तेत्युच्यते सद्भिर् न यो रश्मिषु लम्बते  ॥ मत्स्प्_२८।२ ॥  
यः समुत्पतितं क्रोधम् अक्रोधने नियच्छति  ।  
देवयानि विजानीहि तेन सर्वमिदं जितम्  ॥ मत्स्प्_२८।३ ॥  
यः समुत्पतितं कोपं क्षमयैव निरस्यति  ।  
यथोरगस्त्वचं जीर्णां स वै पुरुष उच्यते  ॥ मत्स्प्_२८।४ ॥  
यस्तु भावयते धर्मं यो ऽतिमात्रं तितिक्षति  ।  
यश्च तप्तो न तपति भृशं सो ऽर्थस्य भाजनम्  ॥ मत्स्प्_२८।५ ॥  
यो यजेदश्वमेधेन मासि मासि शतं समाः  ।  
यस्तु कुप्येन्न सर्वस्य तयोरक्रोधनो वरः  ॥ मत्स्प्_२८।६ ॥  
ये कुमाराः कुमार्यश्च वैरं कुर्युरचेतसः  ।  
नैतत्प्राज्ञस्तु कुर्वीत विदुस्ते न बलाबलम्  ॥ मत्स्प्_२८।७ ॥  
*देवयान्युवाच  
वेदाहं तात बालापि कार्याणां तु गतागतम्  ।  
क्रोधे चैवातिवादे वा कार्यस्यापि बलाबले  ॥ मत्स्प्_२८।८ ॥  
शिष्यस्याशिष्यवृत्तं हि न क्षन्तव्यं बुभूषुणा  ।  
असत्सङ्कीर्णवृत्तेषु वासो मम न रोचते  ॥ मत्स्प्_२८।९ ॥  
पुंसो ये नाभिनन्दन्ति वृत्तेनाभिजनेन च  ।  
न तेषु निवसेत्प्राज्ञः श्रेयोर्थी पापबुद्धिषु  ॥ मत्स्प्_२८।१० ॥  
ये नैनमभिजानन्ति वृत्तेनाभिजनेन च  ।  
तेषु साधुषु वस्तव्यं स वासः श्रेष्ठ उच्यते  ॥ मत्स्प्_२८।११ ॥  
तन्मे मथ्नाति हृदयम् अग्निकल्पमिवारणम्  ।  
वाग्दुरुक्तं महाघोरं दुहितुर्वृषपर्वणः  ॥ मत्स्प्_२८।१२ ॥  
न ह्य् अतो दुष्करं मन्ये तात लोकेष्वपि त्रिषु  ।  
यः सपत्नश्रियं दीप्तां हीनश्रीः पर्युपासते  ॥ मत्स्प्_२८।१३ ॥  
  
  
______________________________________________________  
  
  
मत्स्य-पुराण २९  
  
*शौनक उवाच  
ततः काव्यो भृगुश्रेष्ठः समन्युरुपगम्य ह  ।  
वृषपर्वाणम् आसीनम् इत्युवाचाविचारयन्  ॥ मत्स्प्_२९।१ ॥  
नाधर्मश्चरितो राजन् सद्यः फलति गौर् इव  ।  
शनैरावर्त्यमानस्तु मूलान्यपि निकृन्तति  ॥ मत्स्प्_२९।२ ॥  
यदि नात्मनि पुत्रेषु न चेत्पश्यति नप्तृषु  ।  
पापमाचरितं कर्म त्रिवर्गमतिवर्तते  ॥ मत्स्प्_२९।३ ॥  
फलत्येवं ध्रुवं पापं गुरुभुक्तमिवोदरे  ।  
यदा घातयसे विप्रं कचमाङ्गिरसं तदा  ॥ मत्स्प्_२९।४ ॥  
अपापशीलं धर्मज्ञं शुश्रूषुं मद्गृहे रतम्  ।  
वधादनर्हतस्तस्य वधाच्च दुहितुर्मम  ॥ मत्स्प्_२९।५ ॥  
वृषपर्वन्निबोध त्वं त्यक्ष्यामि त्वां सबान्धवम्  ।  
स्थातुं त्वद्विषये राजन् न शक्नोमि त्वया सह  ॥ मत्स्प्_२९।६ ॥  
अद्यैवमभिजानामि दैत्यं मिथ्याप्रलापिनम्  ।  
यतस्त्वमात्मनोदीर्णां दुहितां किमुपेक्षसे  ॥ मत्स्प्_२९।७ ॥  
  
*वृषपर्वोवाच  
नावद्यं न मृषावादं त्वयि जानामि भार्गव  ।  
त्वयि सत्यं च धर्मश्च तत्प्रसीदतु मां भवान्  ॥ मत्स्प्_२९।८ ॥  
अद्यास्मानपहाय त्वम् इतो यास्यसि भार्गव  ।  
समुद्रं सम्प्रवेक्ष्यामि नान्यदस्ति परायणम्  ॥ मत्स्प्_२९।९ ॥  
  
*शुक्र उवाच  
समुद्रं प्रविशध्वं वो दिशो वा व्रजतासुराः  ।  
दुहितुर्नाप्रियं सोढुं शक्तो ऽहं दयिता हि मे  ॥ मत्स्प्_२९।१० ॥  
प्रसाद्यतां देवयानी जीवितं यत्र मे स्थितम्  ।  
योगक्षेमकरस्ते ऽहम् इन्द्रस्येव बृहस्पतिः  ॥ मत्स्प्_२९।११ ॥  
  
*वृषपर्वोवाच  
यत्किञ्चिद् असुरेन्द्राणां विद्यते वसु भार्गव  ।  
भुवि हस्तिरथाश्वं वा तस्य त्वं मम चेश्वरः  ॥ मत्स्प्_२९।१२ ॥  
  
*शुक्र उवाच  
यत्किञ्चिद् अस्ति द्रविणं दैत्येन्द्राणां महासुर  ।  
तस्येश्वरो ऽस्मि यद्येतद् देवयानी प्रसाद्यताम्  ॥ मत्स्प्_२९।१३ ॥  
*शौनक उवाच  
ततस्तु त्वरितः शुक्रस् तेन राज्ञा समं ययौ  ।  
उवाच चैनां सुभगे प्रतिपन्नं वचस्तव  ॥ मत्स्प्_२९।१४ ॥  
  
*देवयान्युवाच  
यदि त्वमीश्वरस्तात राज्ञो वित्तस्य भार्गव  ।  
नाभिजानामि तत्ते ऽहं राजा वदतु मां स्वयम्  ॥ मत्स्प्_२९।१५ ॥  
  
*वृषपर्वोवाच  
यं काममभिजानासि देवयानि शुचिस्मिते  ।  
तत्ते ऽहं सम्प्रदास्यामि यद्यपि स्यात्सुदुर्लभम्  ॥ मत्स्प्_२९।१६ ॥  
  
*देवयान्युवाच  
दासीं कन्यासहस्रेण शर्मिष्ठामभिकामये  ।  
अनुयास्यति मां तत्र यत्र दास्यति मे पिता  ॥ मत्स्प्_२९।१७ ॥  
  
*वृषपर्वोवाच  
उत्तिष्ठ धात्रि गच्छ त्वं शर्मिष्ठां शीघ्रमानय  ।  
यं च कामयते कामं देवयानी करोतु तम्  ॥ मत्स्प्_२९।१८ ॥  
  
*शौनक उवाच  
ततो धात्री तत्र गत्वा शर्मिष्ठाम् इदमब्रवीत्  ।  
उत्तिष्ठ भद्रे शर्मिष्ठे ज्ञातीनां सुखमावह  ॥ मत्स्प्_२९।१९ ॥  
त्यजति ब्राह्मणः शिष्यान् देवयान्या प्रचोदितः  ।  
यं सा कामयते कामं स कार्यो ऽत्र त्वयानघे  ।  
दासीत्वम् अभिजातासि देवयान्याः सुशोभने  ॥ मत्स्प्_२९।२० ॥  
  
*शर्मिष्ठोवाच  
यं च कामयते कामं करवाण्यहमद्य तम्  ।  
मा गान्मन्युवशं शुक्रो देवयानी च मत्कृते  ॥ मत्स्प्_२९।२१ ॥  
  
*शौनक उवाच  
ततः कन्यासहस्रेण वृता शिबिकया तदा  ।  
पितुर्निदेशात्त्वरिता निश्चक्राम पुरोत्तमात्  ॥ मत्स्प्_२९।२२ ॥  
  
*शर्मिष्ठोवाच  
अहं कन्यासहस्रेण दाशी ते परिचारिका  ।  
ध्रुवं त्वां तत्र यास्यामि यत्र दास्यति ते पिता  ॥ मत्स्प्_२९।२३ ॥  
  
*देवयान्युवाच  
स्तुवतो दुहिता चाहं याचतः प्रतिगृह्णतः  ।  
स्तूयमानस्य दुहिता कथं दासी भविष्यसि  ॥ मत्स्प्_२९।२४ ॥  
  
*शर्मिष्ठोवाच  
येन केनचिदार्तानां ज्ञातीनां सुखमावहेत्  ।  
अनुयास्याम्यहं तत्र यत्र दास्यति ते पिता  ॥ मत्स्प्_२९।२५ ॥  
  
*शौनक उवाच  
प्रतिश्रुते दासभावे दुहित्रा वृषपर्वणः  ।  
देवयानी नृपश्रेष्ठ पितरं वाक्यमब्रवीत्  ॥ मत्स्प्_२९।२६ ॥  
  
*देवयान्युवाच  
प्रविशामि पुरं तात तुष्टास्मि द्विजसत्तम  ।  
अमोघं तव विज्ञानम् अस्ति विद्याबलं च ते  ॥ मत्स्प्_२९।२७ ॥  
  
*शौनक उवाच  
एवमुक्तो द्विजश्रेष्ठो दुहित्रा सुमहायशाः  ।  
प्रविवेश पुरं हृष्टः पूजितः सर्वदानवैः  ॥ मत्स्प्_२९।२८ ॥  
  
______________________________________________________  
  
  
मत्स्य-पुराण ३०  
  
*शौनक उवाच  
अथ दीर्घेण कालेन देवयानी नृपोत्तम  ।  
वनं तदैव निर्याता क्रीडार्थं वरवर्णिनी  ॥ मत्स्प्_३०।१ ॥  
तेन दासीसहस्रेण सार्धं शर्मिष्ठया तदा  ।  
तमेव देशं सम्प्राप्ता यथाकामं चचार सा  ॥ मत्स्प्_३०।२ ॥  
ताभिः सखीभिः सहिता सर्वाभिर्मुदिता भृशम्  ।  
क्रीडन्त्यो ऽभिरताः सर्वाः पिबन्त्यो मधु माधवम्  ॥ मत्स्प्_३०।३ ॥  
खादन्त्यो विविधान्भक्ष्यान् फलानि विविधानि च  ।  
पुनश्च नाहुषो राजा मृगलिप्सुर्यदृच्छया  ॥ मत्स्प्_३०।४ ॥  
तमेव देशं सम्प्राप्तो जललिप्सुः प्रतर्षितः  ।  
ददर्श देवयानीं च शर्मिष्ठां ताश्च योषितः  ॥ मत्स्प्_३०।५ ॥  
पिबन्त्यो ललनास्ताश्च दिव्याभरणभूषिताः  ।  
उपविष्टां च ददृशे देवयानीं शुचिस्मिताम्  ॥ मत्स्प्_३०।६ ॥  
रूपेणाप्रतिमां तासां स्त्रीणां मध्ये वराङ्गनाम्  ।  
शर्मिष्ठया सेव्यमानां पादसंवाहनादिभिः  ॥ मत्स्प्_३०।७ ॥  
  
*ययातिरुवाच  
द्वाभ्यां कन्यासहस्राभ्यां द्वे कन्ये परिवारिते  ।  
गोत्रे च नामनी चैव द्वयोः पृच्छाम्यतो ह्य् अहम्  ॥ मत्स्प्_३०।८ ॥  
  
*देवयान्युवाच  
आख्यास्याम्यहम् आदत्स्व वचनं मे नराधिप  ।  
शुको नामासुरगुरुः सुतां जानीहि तस्य माम्  ॥ मत्स्प्_३०।९ ॥  
इयं च मे सखी दासी यत्राहं तत्र गामिनी  ।  
दुहिता दानवेन्द्रस्य शर्मिष्ठा वृषपर्वणः  ॥ मत्स्प्_३०।१० ॥  
  
*ययातिरुवाच  
कथं तु ते सखी दासी कन्येयं वरवर्णिनी  ।  
असुरेन्द्रसुता सुभूः परं कौतूहलं हि मे  ॥ मत्स्प्_३०।११ ॥  
  
*देवयान्युवाच  
सर्वमेव नरव्याघ्र विधानमनुवर्तते  ।  
विधिना विहितं ज्ञात्वा मा विचित्रं मनः कृथाः  ॥ मत्स्प्_३०।१२ ॥  
राजवद्रूपवेषौ ते ब्राह्मीं वाचं बिभर्षि च  ।  
किन्नामा त्वं कुतश्चासि कस्य पुत्रश्च शंस मे  ॥ मत्स्प्_३०।१३ ॥  
  
*ययातिरुवाच  
ब्रह्मचर्येण वेदो मे कृत्स्नः श्रुतिपथं गतः  ।  
राजाहं राजपुत्रश्च ययातिरिति विश्रुतः  ॥ मत्स्प्_३०।१४ ॥  
  
*देवयान्युवाच  
केन चार्थेन नृपते ह्य् एनं देशं समागतः  ।  
जिघृक्षुर्वारि यत्किञ्चिद् अथवा मृगलिप्सया  ॥ मत्स्प्_३०।१५ ॥  
  
*ययातिरुवाच  
मृगलिप्सुरहं भद्रे पानीयार्थम् इहागतः  ।  
बहुधाप्यनुयुक्तो ऽस्मि त्वम् अनुज्ञातुमर्हसि  ॥ मत्स्प्_३०।१६ ॥  
  
*देवयान्युवाच  
द्वाभ्यां कन्यासहस्राभ्यां दास्या शर्मिष्ठया सह  ।  
त्वदधीनास्मि भद्रं ते सखे भर्ता च मे भव  ॥ मत्स्प्_३०।१७ ॥  
  
*ययातिरुवाच  
विद्ध्यौशनसि भद्रं ते न त्वदर्हो ऽस्मि भामिनि  ।  
अविवाह्याः स्म राजानो देवयानि पितुस्तव  ॥ मत्स्प्_३०।१८ ॥  
  
*देवयान्युवाच  
संसृष्टं ब्रह्मणा क्षत्रं क्षत्रं ब्रह्मणि संश्रितम्  ।  
ऋषिश्च ऋषिपुत्रश्च नाहुषाद्य भजस्व माम्  ॥ मत्स्प्_३०।१९ ॥  
  
*ययातिरुवाच  
एकदेहोद्भवा वर्णाश् चत्वारो ऽपि वरानने  ।  
पृथग्धर्माः पृथक्छौचास् तेषां वै ब्राह्मणो वरः  ॥ मत्स्प्_३०।२० ॥  
  
*देवयान्युवाच  
पाणिग्रहो नाहुषायं न पुम्भिः सेवितः पुरा  ।  
त्वं पाणिमग्रहीदग्रे वृणोमि त्वामहं ततः  ॥ मत्स्प्_३०।२१ ॥  
कथं तु मे मनस्विन्याः पाणिमन्यः पुमान्स्पृशेत्  ।  
गृहीतमृषिपुत्रेण स्वयं वाप्यृषिणा त्वया  ॥ मत्स्प्_३०।२२ ॥  
  
*ययातिरुवाच  
क्रुद्धादाशीविषात् सर्पाज् ज्वलनात्सर्वतोमुखात्  ।  
दुराधर्षतरो विप्रः पुरुषेण विजानता  ॥ मत्स्प्_३०।२३ ॥  
  
*देवयान्युवाच  
कथमाशीविषात् सर्पाज् ज्वलनात् सर्वतोमुखात्  ।  
दुराधर्षतरो विप्र इत्यात्थ पुरुषर्षभ  ॥ मत्स्प्_३०।२४ ॥  
  
*ययातिरुवाच  
दशेदाशीविषस्त्वेकं शस्त्रेणैकश्च वध्यते  ।  
हन्ति विप्रः सराष्ट्राणि पुराण्यपि हि कोपितः  ॥ मत्स्प्_३०।२५ ॥  
दुराधर्षतरो विप्रस् तस्माद्भीरु मतो मम  ।  
अतो ऽदत्तां च पित्रा त्वां भद्रे न विवहाम्यहम्  ॥ मत्स्प्_३०।२६ ॥  
  
*देवयान्युवाच  
दत्तां वहस्व पित्रा मां त्वं हि राजन्वृतो मया  ।  
अयाचतो भयं नास्ति दत्तां च प्रतिगृह्णतः  ॥ मत्स्प्_३०।२७ ॥  
  
*शौनक उवाच  
त्वरितं देवयान्याथ प्रेषिता पितुरात्मनः  ।  
सर्वं निवेदयामास धात्री तस्मै यथातथम्  ॥ मत्स्प्_३०।२८ ॥  
श्रुत्वैव च स राजानं दर्शयामास भार्गवः  ।  
दृष्ट्वैवम् आगतं विप्रं ययातिः पृथिवीपतिः  ॥ मत्स्प्_३०।२९ ॥  
ववन्दे ब्राह्मणं काव्यं प्राञ्जलिः प्रणतः स्थितः  ।  
तं चाप्यभ्यवदत्काव्यः साम्ना परमवल्गुना  ॥ मत्स्प्_३०।३० ॥  
  
*देवयान्युवाच  
राजायं नाहुषस्तात दुर्गमे पाणिमग्रहीत्  ।  
नमस्ते देहि मामस्मै लोके नान्यं पतिं वृणे  ॥ मत्स्प्_३०।३१ ॥  
  
*शुक्र उवाच  
वृतो ऽनया पतिर्वीर सुतया त्वं ममेष्टया  ।  
गृहाणेमां मया दत्तां महिषीं नहुषात्मज  ॥ मत्स्प्_३०।३२ ॥  
  
*ययातिरुवाच  
अधर्मो मां स्पृशेदेवं पापम् अस्याश्च भार्गव  ।  
वर्णसङ्करतो ब्रह्मन्न् इति त्वां प्रवृणोम्यहम्  ॥ मत्स्प्_३०।३३ ॥  
  
*शुक्र उवाच  
अधर्मात्त्वां विमुञ्चामि वरं वरय चेप्सितम्  ।  
अस्मिन्विवाहे त्वं श्लाघ्यो रहः पापं नुदामि ते  ॥ मत्स्प्_३०।३४ ॥  
वहस्व भार्यां धर्मेण देवयानीं शुचिस्मिताम्  ।  
अनया सह सम्प्रीतिम् अतुलां समवाप्नुहि  ॥ मत्स्प्_३०।३५ ॥  
इयं चापि कुमारी ते शर्मिष्ठा वार्षपर्वणी  ।  
सम्पूज्या सततं राजन् न चैनां शयने ह्वय  ॥ मत्स्प्_३०।३६ ॥  
  
*शौनक उवाच  
एवमुक्तो ययातिस्तु शुक्रं कृत्वा प्रदक्षिणम्  ।  
जगाम स्वपुरं हृष्टः सो ऽनुज्ञातो महात्मना  ॥ मत्स्प्_३०।३७ ॥  
  
  
______________________________________________________  
  
  
मत्स्य-पुराण ३१  
  
*शौनक उवाच  
ययातिः स्वपुरं प्राप्य महेन्द्रपुरसन्निभम्  ।  
प्रविश्यान्तःपुरं तत्र देवयानीं न्यवेशयत्  ॥ मत्स्प्_३१।१ ॥  
देवयान्याश्चानुमते सुतां तां वृषपर्वणः  ।  
अशोकवनिकाभ्याशे गृहं कृत्वा न्यवेशयत्  ॥ मत्स्प्_३१।२ ॥  
वृतां दासीसहस्रेण शर्मिष्ठाम् आसुरायणीम्  ।  
वासोभिरन्नपानैश्च संविभज्य सुसंवृताम्  ॥ मत्स्प्_३१।३ ॥  
देवयान्या तु सहितः स नृपो नहुषात्मजः  ।  
विजहार बहूनब्दान् देववन्मुदितो भृशम्  ॥ मत्स्प्_३१।४ ॥  
ऋतुकाले तु सम्प्राप्ते देवयानी वराङ्गना  ।  
लेभे गर्भं प्रथमतः कुमारश्च व्यजायत  ॥ मत्स्प्_३१।५ ॥  
गते वर्षसहस्रे तु शर्मिष्ठा वार्षपर्वणी  ।  
ददर्श यौवनं प्राप्ता ऋतुं सा कमलेक्षणा  ॥ मत्स्प्_३१।६ ॥  
चिन्तयामास धर्मज्ञा ऋतुप्राप्तौ च भामिनी  ।  
ऋतुकालश्च सम्प्राप्तो न कश्चिन्मे पतिर्वृतः  ॥ मत्स्प्_३१।७ ॥  
किं प्राप्तं किञ्च कर्तव्यं कथं कृत्वा सुखं भवेत्  ।  
देवयानी प्रसूतासौ वृथाहं प्राप्तयौवना  ॥ मत्स्प्_३१।८ ॥  
यथा तया वृतो भर्ता तथैवाहं वृणोमि तम्  ।  
राज्ञा पुत्रफलं देयम् इति मे निश्चिता मतिः  ।  
अपीदानीं स धर्मात्मा रहो मे दर्शनं व्रजेत्  ॥ मत्स्प्_३१।९ ॥  
  
*शौनक उवाच  
अथ निष्क्रम्य राजासौ तस्मिन्काले यदृच्छया  ।  
अशोकवनिकाभ्याशे शर्मिष्ठां प्राप्य विस्मितः  ॥ मत्स्प्_३१।१० ॥  
तमेकं रहसि दृष्ट्वा शर्मिष्ठा चारुहासिनी  ।  
प्रत्युद्गम्याञ्जलिं कृत्वा राजानं वाक्यमब्रवीत्  ॥ मत्स्प्_३१।११ ॥  
  
*शर्मिष्ठोवाच  
सोमश्चेन्द्रश्च वायुश्च यमश्च वरुणश्च वा  ।  
तव वा नाहुष गृहे कः स्त्रियं द्रष्टुमर्हति  ॥ मत्स्प्_३१।१२ ॥  
रूपाभिजनशीलैर्हि त्वं राजन्वेत्थ मां सदा  ।  
सा त्वां याचे प्रसाद्येह रन्तुमेहि नराधिप  ॥ मत्स्प्_३१।१३ ॥  
  
*ययातिरुवाच  
वेद्मि त्वां शीलसम्पन्नां दैत्यकन्यामनिन्दिताम्  ।  
रूपं तु ते न पश्यामि सूच्यग्रमपि निन्दितम्  ॥ मत्स्प्_३१।१४ ॥  
मामब्रवीत्तदा शुक्रो देवयानीं यदावहम्  ।  
नेयम् आह्वयितव्या ते शयने वार्षपर्वणी  ॥ मत्स्प्_३१।१५ ॥  
  
*शर्मिष्ठोवाच  
न नर्मयुक्तं वचनं हिनस्ति न स्त्रीषु राजन् न विवाहकाले  ।  
प्राणात्यये सर्वधनापहारे पञ्चानृतान्याहुर् अपातकानि  ॥ मत्स्प्_३१।१६ ॥  
पृष्टास्तु साक्ष्ये प्रवदन्ति चान्यथा भवन्ति मिथ्यावचना नरेन्द्र ते  ।  
एकार्थतायां तु समाहितायां मिथ्या वदन्तं ह्य् अनृतं हिनस्ति  ॥ मत्स्प्_३१।१७ ॥  
  
*ययातिरुवाच  
राजा प्रमाणं भूतानां स विनश्येन्मृषा वदन्  ।  
अर्थकृच्छ्रमपि प्राप्य न मिथ्या कर्तुमुत्सहे  ॥ मत्स्प्_३१।१८ ॥  
  
*शर्मिष्ठोवाच  
समाव् एतौ मतौ राजन् पतिः सख्याश्च यः पतिः  ।  
समं विवाह इत्याहुः सख्या मे ऽसि पतिर्यतः  ॥ मत्स्प्_३१।१९ ॥  
  
*ययातिरुवाच  
दातव्यं याचमानस्य हीति मे व्रतमाहितम्  ।  
त्वं च याचसि कामं मां ब्रूहि किं करवाणि तत्  ॥ मत्स्प्_३१।२० ॥  
  
*शर्मिष्ठोवाच  
अधर्मात्त्राहि मां राजन् धर्मं च प्रतिपादय  ।  
त्वत्तो ऽपत्यवती लोके चरेयं धर्ममुत्तमम्  ॥ मत्स्प्_३१।२१ ॥  
त्रय एवाधना राजन् भार्या दासस्तथा सुतः  ।  
यत्ते समधिगच्छन्ति यस्य ते तस्य तद्धनम्  ॥ मत्स्प्_३१।२२ ॥  
देवयान्या भुजिष्यास्मि वश्या च तव भार्गवी  ।  
सा चाहं च त्वया राजन् भरणीयां भजस्व माम्  ॥ मत्स्प्_३१।२३ ॥  
  
*शौनक उवाच  
एवमुक्तस्तया राजा तथ्यम् इत्यभिजज्ञिवान्  ।  
पूजयामास शर्मिष्ठां धर्मं च प्रतिपादयन्  ॥ मत्स्प्_३१।२४ ॥  
स समागम्य शर्मिष्ठां यथाकाममवाप्य च  ।  
अन्योन्यं चाभिसम्पूज्य जग्मतुस्तौ यथागतम्  ॥ मत्स्प्_३१।२५ ॥  
तस्मिन्समागमे सुभ्रूः शर्मिष्ठा वार्षपर्वणी  ।  
लेभे गर्भं प्रथमतस् तस्मान्नृपतिसत्तमात्  ॥ मत्स्प्_३१।२६ ॥  
प्रजज्ञे च ततः काले राज्ञी राजीवलोचना  ।  
कुमारं देवगर्भाभम् आदित्यसमतेजसम्  ॥ मत्स्प्_३१।२७ ॥  
  
  
______________________________________________________  
  
  
मत्स्य-पुराण ३२  
  
*शौनक उवाच  
श्रुत्वा कुमारं जातं सा देवयानी शुचिस्मिता  ।  
चिन्तयाविष्टदुःखार्ता शर्मिष्ठां प्रति भारत  ॥ मत्स्प्_३२।१ ॥  
ततो ऽभिगम्य शर्मिष्ठां देवयान्यब्रवीदिदम्  ।  
किमर्थं वृजिनं सुभ्रूः कृतं ते कामलुब्धया  ॥ मत्स्प्_३२।२ ॥  
  
*शर्मिष्ठोवाच  
ऋषिर् अभ्यागतः कश्चिद् धर्मात्मा वेदपारगः  ।  
स मया तु वरः कामं याचितो धर्मसंहतम्  ॥ मत्स्प्_३२।३ ॥  
नाहमन्यायतः कामम् आचरामि शुचिस्मिते  ।  
तस्माद् ऋषेर् ममापत्यम् इति सत्यं ब्रवीमि ते  ॥ मत्स्प्_३२।४ ॥  
  
*देवयान्युवाच  
पद्येतदेवं शर्मिष्ठे न मन्युर्विद्यते मम  ।  
अपत्यं यदि ते लब्धं ज्येष्ठाच्छ्रेष्ठाच्च वै द्विजात्  ॥ मत्स्प्_३२।५ ॥  
शोभनं भीरु सत्यं चेत् कथं स ज्ञायते द्विजः  ।  
गोत्रनामाभिजनतः श्रोतुमिच्छामि तं द्विजम्  ॥ मत्स्प्_३२।६ ॥  
  
*शर्मिष्ठोवाच  
ओजसा तेजसा चैव दीप्यमानं रविं यथा  ।  
तं दृष्ट्वा मम सम्प्रष्टुं शक्तिर् नासीच्छुचिस्मिते  ॥ मत्स्प्_३२।७ ॥  
  
*शौनक उवाच  
अन्योन्यमेवम् उक्त्वा च सम्प्रहस्य च ते मिथः  ।  
जगाम भार्गवी वेश्म तथ्यमित्यभिजानती  ॥ मत्स्प्_३२।८ ॥  
ययातिर्देवयान्यां तु पुत्राव् अजनयन्नृपः  ।  
यदुं च तुर्वसुं चैव शक्रविष्णू इवापरौ  ॥ मत्स्प्_३२।९ ॥  
तस्मादेव तु राजर्षेः शर्मिष्ठा वार्षपर्वणी  ।  
द्रुह्यं चानुं च पूरुं च त्रीन्कुमारानजीजनत्  ॥ मत्स्प्_३२।१० ॥  
ततः काले च कस्मिंश्चिद् देवयानी शुचिस्मिता  ।  
ययातिसहिता राजञ् जगाम हरितं वनम्  ॥ मत्स्प्_३२।११ ॥  
ददर्श च तदा तत्र कुमारान्देवरूपिणः  ।  
क्रीडमानान् तु विस्रब्धान् विस्मिता चेदमब्रवीत्  ॥ मत्स्प्_३२।१२ ॥  
  
*देवयान्युवाच  
कस्यैते दारका राजन् देवपुत्रोपमाः शुभाः  ।  
वर्चसा रूपतश्चैव दृश्यन्ते सदृशास्तव  ॥ मत्स्प्_३२।१३ ॥  
एवं पृष्ट्वा तु राजानं कुमारान्पर्यपृच्छत  ।  
किं नामधेयगोत्रे वः पुत्रका ब्राह्मणः पिता  ॥ मत्स्प्_३२।१४ ॥  
विब्रूत मे यथातथ्यं श्रोतुकामास्म्यतो ह्य् अहम्  ।  
ते ऽदर्शयन्प्रदेशिन्या तमेव नृपसत्तमम्  ॥ मत्स्प्_३२।१५ ॥  
शर्मिष्ठां मातरं चैव तस्या ऊचुः कुमारकाः  ।  
  
*शौनक उवाच  
इत्युक्त्वा सहितास्तेन राजानम् उपचक्रमुः  ॥ मत्स्प्_३२।१६ ॥  
नाभ्यनन्दत तान्राजा देवयान्यास् तदान्तिके  ।  
रुदन्तस्ते ऽथ शर्मिष्ठाम् अभ्ययुर् बालकास्तदा  ॥ मत्स्प्_३२।१७ ॥  
दृष्ट्वा तेषां तु बालानां प्रणयं पार्थिवं प्रति  ।  
बुद्ध्वा च तत्त्वतो देवी शर्मिष्ठामिदमब्रवीत्  ॥ मत्स्प्_३२।१८ ॥  
  
*देवयान्युवाच  
मदधीना सती कस्माद् अकार्षीर्विप्रियं मम  ।  
तमेवासुरधर्मं त्वम् आस्थिता न बिभेषि किम्  ॥ मत्स्प्_३२।१९ ॥  
  
*शर्मिष्ठोवाच  
यदुक्तमृषिरित्येव तत्सत्यं चारुहासिनि  ।  
न्यायतो धर्मतश्चैव चरन्ती न बिभेमि ते  ॥ मत्स्प्_३२।२० ॥  
यदा त्वया वृतो राजा वृत एव तदा मया  ।  
सखीभर्ता हि धर्मेण भर्ता भवति शोभने  ॥ मत्स्प्_३२।२१ ॥  
पूज्यासि मम मान्या च श्रेष्ठा ज्येष्ठा च ब्राह्मणी  ।  
त्वत्तो हि मे पूज्यतरो राजर्षिः किं न वेत्सि तत्  ॥ मत्स्प्_३२।२२ ॥  
  
*शौनक उवाच  
श्रुत्वा तस्यास्ततो वाक्यं देवयान्यब्रवीद् इदम्  ।  
राजन्नाद्येह वत्स्यामि विप्रियं मे त्वया कृतम्  ॥ मत्स्प्_३२।२३ ॥  
सहसोत्पतितां श्यामां दृष्ट्वा तां साश्रुलोचनाम्  ।  
तूर्णं सकाशं काव्यस्य प्रस्थितां व्यथितस्तदा  ॥ मत्स्प्_३२।२४ ॥  
अनुवव्राज सम्भ्रान्तः पृष्ठतः सान्त्वयन्नृपः  ।  
न्यवर्तत न सा चैव क्रोधसंरक्तलोचना  ॥ मत्स्प्_३२।२५ ॥  
अविब्रुवन्ती किञ्चिच्च राजानं साश्रुलोचना  ।  
अचिरादेव सम्प्राप्ता काव्यस्योशनसो ऽन्तिकम्  ॥ मत्स्प्_३२।२६ ॥  
सा तु दृष्ट्वैव पितरम् अभिवाद्याग्रतः स्थिता  ।  
अनन्तरं ययातिस्तु पूजयामास भार्गवम्  ॥ मत्स्प्_३२।२७ ॥  
  
*देवयान्युवाच  
अधर्मेण जितो धर्मः प्रवृत्तमधरोत्तरम्  ।  
शर्मिष्ठा यातिवृत्तास्ति दुहिता वृषपर्वणः  ॥ मत्स्प्_३२।२८ ॥  
त्रयो ऽस्यां जनिताः पुत्रा राज्ञानेन ययातिना  ।  
दुर्भगाया मम द्वौ तु पुत्रौ तात ब्रवीमि ते  ॥ मत्स्प्_३२।२९ ॥  
धर्मज्ञ इति विख्यात एष राजा भृगूद्वह  ।  
अतिक्रान्तश्च मर्यादां काव्यैतत्कथयामि ते  ॥ मत्स्प्_३२।३० ॥  
  
*शुक्र उवाच  
धर्मज्ञस्त्वं महाराज यो ऽधर्मम् अकृथाः प्रियम्  ।  
तस्माज्जरा त्वाम् अचिराद् धर्षयिष्यति दुर्जया  ॥ मत्स्प्_३२।३१ ॥  
  
*ययातिरुवाच  
ऋतुं यो याच्यमानाया न ददाति पुमान्वृतः  ।  
भ्रूणहेत्युच्यते ब्रह्मन् स चेह ब्रह्मवादिभिः  ॥ मत्स्प्_३२।३२ ॥  
ऋतुकामां स्त्रियं यस्तु गम्यां रहसि याचितः  ।  
नोपैति यो हि धर्मेण ब्रह्महेत्युच्यते बुधैः  ॥ मत्स्प्_३२।३३ ॥  
इत्येतानि समीक्ष्याहं कारणानि भृगूद्वह  ।  
अधर्मभयसंविग्नः शर्मिष्ठाम् उपजग्मिवान्  ॥ मत्स्प्_३२।३४ ॥  
  
*शुक्र उवाच  
न त्व् अहं प्रत्यवेक्ष्यस्ते मदधीनो ऽसि पार्थिव  ।  
मिथ्याचरणधर्मेषु चौर्यं भवति नाहुष  ॥ मत्स्प्_३२।३५ ॥  
  
*शौनक उवाच  
क्रोधेनोशनसा शप्तो ययातिर्नाहुषस्तदा  ।  
पूर्वं वयः परित्यज्य जरां सद्यो ऽन्वपद्यत  ॥ मत्स्प्_३२।३६ ॥  
  
*ययातिरुवाच  
अतृप्तो यौवनस्याहं देवयान्यां भृगूद्वह  ।  
प्रसादं कुरु मे ब्रह्मञ् जरेयं मा विशेत माम्  ॥ मत्स्प्_३२।३७ ॥  
  
*शुक्र उवाच  
नाहं मृषा वदाम्येतज् जरां प्राप्तो ऽसि भूमिप  ।  
जरां त्व् एतां त्वमन्यस्मिन् सङ्क्रामय यदीच्छसि  ॥ मत्स्प्_३२।३८ ॥  
  
*ययातिरुवाच  
राज्यभाक् स भवेद्ब्रह्मन् पुण्यभाक्कीर्तिभाक्तथा  ।  
यो दद्यान्मे वयः पुत्रस् तद्भवाननुमन्यताम्  ॥ मत्स्प्_३२।३९ ॥  
  
*शुक्र उवाच  
सङ्क्रामयिष्यसि जरां यथेष्टं नहुषात्मज  ।  
मामनुध्याय तत्त्वेन न च पापमवाप्स्यसि  ॥ मत्स्प्_३२।४० ॥  
वयो दास्यति ते पुत्रो यः स राजा भविष्यति  ।  
आयुष्मान्कीर्तिमांश्चैव बह्वपत्यस् तथैव च  ॥ मत्स्प्_३२।४१ ॥  
  
  
______________________________________________________  
  
  
मत्स्य-पुराण ३३  
  
*शौनक उवाच  
जरां प्राप्य ययातिस्तु स्वपुरं प्राप्य चैव हि  ।  
पुत्रं ज्येष्ठं वरिष्ठं च यदुमित्यब्रवीद्द्विजः  ॥ मत्स्प्_३३।१ ॥  
  
*ययातिरुवाच  
जरा वली च मां तात पलितानि च पर्यगुः  ।  
काव्यस्योशनसः शापान् न च तृप्तो ऽस्मि यौवने  ॥ मत्स्प्_३३।२ ॥  
त्वं यदो प्रतिपद्यस्व पाप्मानं जरया सह  ।  
यौवनेन त्वदीयेन चरेयं विषयानहम्  ॥ मत्स्प्_३३।३ ॥  
पूर्णे वर्षसहस्रे तु त्वदीयं यौवनं त्व् अहम्  ।  
दत्त्वा सम्प्रतिपत्स्यामि पाप्मानं जरया सह  ॥ मत्स्प्_३३।४ ॥  
  
*यदुरुवाच  
सितश्मश्रुधरो दीनो जरसा शिथिलीकृतः  ।  
वलीसन्ततगात्रश्च दुर्दर्शो दुर्बलः कृशः  ॥ मत्स्प्_३३।५ ॥  
अशक्तः कार्यकरणे परिभूतः स यौवने  ।  
सहोपजीविभिश्चैव तज्जरां नाभिकामये  ॥ मत्स्प्_३३।६ ॥  
सन्ति ते बहवः पुत्रा मत्तः प्रियतरा नृप  ।  
जरां ग्रहीतुं धर्मज्ञ पुत्रमन्यं वृणीष्व वै  ॥ मत्स्प्_३३।७ ॥  
  
*ययातिरुवाच  
यस्त्वं मे हृदयाज्जातो वयः स्वं न प्रयच्छसि  ।  
पापान्मातुलसम्बन्धाद् दुष्प्रजा ते भविष्यति  ॥ मत्स्प्_३३।८ ॥  
तुर्वसो प्रतिपद्यस्व पाप्मानं जरया सह  ।  
यौवनेन चरेयं वै विषयांस्तव पुत्रक  ॥ मत्स्प्_३३।९ ॥  
पूर्णे वर्षसहस्रे नु पुनर्दास्यामि यौवनम्  ।  
तथैव प्रतिपत्स्यामि पाप्मानं जरया सह  ॥ मत्स्प्_३३।१० ॥  
  
*तुर्वसुरुवाच  
न कामये जरां तात कामभोगप्रणाशिनीम्  ।  
बलरूपान्तकरणीं बुद्धिमानविनाशिनीम्  ॥ मत्स्प्_३३।११ ॥  
  
*ययातिरुवाच  
यस्त्वं मे हृदयाज्जातो वयः स्वं न प्रयच्छसि  ।  
तस्मात्प्रजा समुच्छेदं तुर्वसो तव यास्यति  ॥ मत्स्प्_३३।१२ ॥  
सङ्कीर्णाश्चोरधर्मेषु प्रतिलोमचरेषु च  ।  
पिशिताशिषु लोकेषु नूनं राजा भविष्यसि  ॥ मत्स्प्_३३।१३ ॥  
गुरुदारप्रसक्तेषु तिर्यग्योनिरतेषु च  ।  
पशुधर्मिषु म्लेच्छेषु पापेषु प्रभविष्यसि  ॥ मत्स्प्_३३।१४ ॥  
  
*शौनक उवाच  
एवं स तुर्वसुं शप्त्वा ययातिः सुतमात्मनः  ।  
शर्मिष्ठायाः सुतं ज्येष्ठं द्रुह्युं वचनमब्रवीत्  ॥ मत्स्प्_३३।१५ ॥  
*ययातिरुवाच  
द्रुह्यो त्वं प्रतिपद्यस्व वर्णरूपविनाशिनीम्  ।  
जरां वर्षसहस्रं मे यौवनं स्वं प्रयच्छताम्  ॥ मत्स्प्_३३।१६ ॥  
पूर्णे वर्षसहस्रे तु ते प्रदास्यामि यौवनम्  ।  
स्वं चादास्यामि भूयो ऽहं पाप्मानं जरया सह  ॥ मत्स्प्_३३।१७ ॥  
  
*द्रुह्युरुवाच  
न राज्यं न रथं नाश्वं जीर्णो भुङ्क्ते न च स्त्रियम्  ।  
न रागश्चास्य भवति तज्जरां ते न कामये  ॥ मत्स्प्_३३।१८ ॥  
  
*ययातिरुवाच  
यस्त्वं मे हृदयाज्जातो वयः स्वं न प्रयच्छसि  ।  
तद्द्रुह्यो वै प्रियः कामो न ते सम्पत्स्यते क्वचित्  ॥ मत्स्प्_३३।१९ ॥  
नौर् उपप्लवसञ्चारो यत्र नित्यं भविष्यति  ।  
अराज्यभोजशब्दं त्वं तत्र प्राप्स्यसि सान्वयः  ॥ मत्स्प्_३३।२० ॥  
  
*ययातिरुवाच  
अनो त्वं प्रतिपद्यस्व पाप्मानं जरया सह  ।  
एकं वर्षसहस्रं तु चरेयं यौवनेन ते  ॥ मत्स्प्_३३।२१ ॥  
  
*अनुर् उवाच  
जीर्णः शिशुरिवादत्ते काले ऽन्नमशुचिर्यथा  ।  
न जुहोति च काले ऽग्निं तां जरां नाभिकामये  ॥ मत्स्प्_३३।२२ ॥  
  
*ययातिरुवाच  
यस्त्वं मे हृदयाज्जातो वयः स्वं न प्रयच्छसि  ।  
जरादोषस्त्वयोक्तो यस् तस्मात्त्वं प्रतिपद्यसे  ॥ मत्स्प्_३३।२३ ॥  
प्रजाश्च यौवनं प्राप्ता विनश्यन्ति ह्य् अनो तव  ।  
अग्निप्रस्कन्दनगतस् त्वं चाप्येवं भविष्यसि  ॥ मत्स्प्_३३।२४ ॥  
  
*ययातिरुवाच  
पूरो त्वं प्रतिपद्यस्व पाप्मानं जरया सह  ।  
त्वं मे प्रियतरः पुत्रस् त्वं वरीयान् भविष्यसि  ॥ मत्स्प्_३३।२५ ॥  
जरा वली च मां तात पलितानि च पर्यगुः  ।  
काव्यस्योशनसः शापान् न च तृप्तो ऽस्मि यौवने  ॥ मत्स्प्_३३।२६ ॥  
किञ्चित्कालं चरेयं वै विषयान्वयसा तव  ।  
पूर्णे वर्षसहस्रे तु प्रतिदास्यामि यौवनम्  ।  
स्वं चैव प्रतिपत्स्ये ऽहं पाप्मानं जरया सह  ॥ मत्स्प्_३३।२७ ॥  
  
*शौनक उवाच  
एवमुक्तः प्रत्युवाच पूरुः पितरमञ्जसा  ।  
यथात्थ त्वं महाराज तत्करिष्यामि ते वचः  ॥ मत्स्प्_३३।२८ ॥  
प्रतिपत्स्यामि ते राजन् पाप्मानं जरया सह  ।  
गृहाण यौवनं मत्तश् चर कामान् यथेप्सितान्  ॥ मत्स्प्_३३।२९ ॥  
जरयाहं प्रतिच्छन्नो वयोरूपधरस्तव  ।  
यौवनं भवते दत्त्वा चरिष्यामि यथेच्छया  ॥ मत्स्प्_३३।३० ॥  
  
*ययातिरुवाच  
पूरो प्रीतो ऽस्मि ते वत्स वरं चेमं ददामि ते  ।  
सर्वकामसमृद्धार्था भविष्यति तव प्रजा  ॥ मत्स्प्_३३।३१ ॥  
  
  
______________________________________________________  
  
  
मत्स्य-पुराण ३४  
  
*शौनक उवाच  
एवमुक्तः स राजर्षिः काव्यं स्मृत्वा महाव्रतम्  ।  
सङ्क्रामयामास जरां तदा पुत्रे महात्मनि  ॥ मत्स्प्_३४।१ ॥  
पौरवेणाथ वयसा ययातिर्नहुषात्मजः  ।  
प्रीतियुक्तो नरश्रेष्ठश् चचार विषयान्प्रियान्  ॥ मत्स्प्_३४।२ ॥  
यथाकामं यथोत्साहं यथाकालं यथासुखम्  ।  
धर्माविरुद्धान्राजेन्द्रो यथार्हति स एव हि  ॥ मत्स्प्_३४।३ ॥  
देवान् अतर्पयद् यज्ञैः श्राद्धैरपि पितामहान्  ।  
दीनाननुग्रहैरिष्टैः कामैश्च द्विजसत्तमान्  ॥ मत्स्प्_३४।४ ॥  
अतिथीनन्नपानैश्च विशश्च प्रतिपालनैः  ।  
आनृशंस्येन शूद्रांश्च दस्यून्निग्रहणेन च  ॥ मत्स्प्_३४।५ ॥  
धर्मेण च प्रजाः सर्वा यथावद् अनुरञ्जयन्  ।  
ययातिः पालयामास साक्षादिन्द्र इवापरः  ॥ मत्स्प्_३४।६ ॥  
स राजा सिंहविक्रान्तो युवा विषयगोचरः  ।  
अविरोधेन धर्मस्य चचार सुखमुत्तमम्  ॥ मत्स्प्_३४।७ ॥  
स सम्प्राप्य शुभान्कामांस् तृप्तः खिन्नश्च पार्थिवः  ।  
कालं वर्षसहस्रान्तं सस्मार मनुजाधिपः  ॥ मत्स्प्_३४।८ ॥  
परिचिन्त्य स कालज्ञः कलाकाष्ठाश्च वीर्यवान्  ।  
पूर्णम् मत्वा ततः कालं पूरुं पुत्रमुवाच ह  ॥ मत्स्प्_३४।९ ॥  
न जातु कामः कामानाम् उपभोगेन शाम्यति  ।  
हविषा कृष्णवर्त्मेव भूय एवाभिवर्धते  ॥ मत्स्प्_३४।१० ॥  
यत्पृथिव्यां व्रीहियवं हिरण्यं पशवः स्त्रियः  ।  
नालमेकस्य तत्सर्वम् इति मत्वा शमं व्रजेत्  ॥ मत्स्प्_३४।११ ॥  
यथासुखं यथोत्साहं यथाकाममरिन्दम  ।  
सेविता विषयाः पुत्र यौवनेन मया तव  ॥ मत्स्प्_३४।१२ ॥  
पूरो प्रीतो ऽस्मि भद्रं ते गृहाणेदं स्वयौवनम्  ।  
राज्यं चैव गृहाणेदं त्वं हि मे प्रियकृत्सुतः  ॥ मत्स्प्_३४।१३ ॥  
  
*शौनक उवाच  
प्रतिपेदे जरां राजा ययातिर्नाहुषस्तदा  ।  
यौवनं प्रतिपेदे स पूरुः स्वं पुनरात्मनः  ॥ मत्स्प्_३४।१४ ॥  
अभिषेक्तुकामं च नृपं पूरुं पुत्रं कनीयसम्  ।  
ब्राह्मणप्रमुखा वर्णा इदं वचनमब्रुवन्  ॥ मत्स्प्_३४।१५ ॥  
कथं शुक्रस्य दौहित्रं देवयान्याः सुतं प्रभो  ।  
ज्येष्ठं यदुमतिक्रम्य राज्यं पूरोः प्रदास्यसि  ॥ मत्स्प्_३४।१६ ॥  
ज्येष्ठो यदुस्तव सुतस् तुर्वसुस्तदनन्तरम्  ।  
शर्मिष्ठायाः सुतो द्रुह्युस् तथानुः पूरुरेव च  ॥ मत्स्प्_३४।१७ ॥  
कथं ज्येष्ठमतिक्रम्य कनीयान् राज्यमर्हति  ।  
एतत्सम्बोधयामस्त्वां स्वधर्ममनुपालय  ॥ मत्स्प्_३४।१८ ॥  
  
*ययातिरुवाच  
ब्राह्मणप्रमुखा वर्णाः सर्वे शृण्वन्तु मे वचः  ।  
ज्येष्ठं प्रति यतो राज्यं न देयं मे कथञ्चन  ॥ मत्स्प्_३४।१९ ॥  
मम ज्येष्ठेन यदुना नियोगो नानुपालितः  ।  
प्रतिकूलः पितुर्यश्च न स पुत्रः सतां मतः  ॥ मत्स्प्_३४।२० ॥  
मातापित्रोर्वचनकृद् धितः पथ्यश्च यः सुतः  ।  
स पुत्रः पुत्रवद्यश्च वर्तते पितृमातृषु  ॥ मत्स्प्_३४।२१ ॥  
यदुनाहमवज्ञातस् तथा तुर्वसुनापि वा  ।  
द्रुह्युणा चानुना चैवम् अप्यवज्ञा कृता भृशम्  ॥ मत्स्प्_३४।२२ ॥  
पूरुणा मे कृतं वाक्यं मानितं च विशेषतः  ।  
कनीयान्मम दायादो जरा येन धृता मम  ॥ मत्स्प्_३४।२३ ॥  
मम कामः स च कृतः पूरुणा पुत्ररूपिणा  ।  
शुक्रेण च वरो दत्तः काव्येनोशनसा स्वयम्  ॥ मत्स्प्_३४।२४ ॥  
पुत्रो यस्त्वानुवर्तेत स राजा पृथिवीपतिः  ।  
भवन्तः प्रतिजानन्तु पूरू राज्ये ऽभिषिच्यताम्  ॥ मत्स्प्_३४।२५ ॥  
  
*प्रकृतय ऊचुः  
यः पुत्रो गुणसम्पन्नो मातापित्रोर्हितः सदा  ।  
सर्वं सो ऽर्हति कल्याणं कनीयानपि स प्रभुः  ॥ मत्स्प्_३४।२६ ॥  
अर्हं पूरोरिदं राज्यं यः प्रियः प्रियकृत् तव  ।  
वरदानेन शुक्रस्य न शक्यं वक्तुमुत्तरम्  ॥ मत्स्प्_३४।२७ ॥  
  
*शौनक उवाच  
पौरजानपदैस् तुष्टैर् इत्युक्तो नाहुषस्तदा  ।  
अभिषिच्य ततः पूरुं राज्ये स्वसुतमात्मजम्  ॥ मत्स्प्_३४।२८ ॥  
दत्त्वा च पूरवे राज्यं वनवासाय दीक्षितः  ।  
पुरात्स निर्ययौ राजा ब्राह्मणैस्तापसैः सह  ॥ मत्स्प्_३४।२९ ॥  
यदोस्तु यादवा जातास् तुर्वसोर्यवनाः सुताः  ।  
द्रुह्योश्चैव सुता भोजा अनोस्तु म्लेच्छजातयः  ॥ मत्स्प्_३४।३० ॥  
पूरोस्तु पौरवो वंशो यत्र जातो ऽसि पार्थिव  ।  
इदं वर्षसहस्रात्तु राज्यं कुरुकुलागतम्  ॥ मत्स्प्_३४।३१ ॥  
  
  
______________________________________________________  
  
  
मत्स्य-पुराण ३५  
  
*शौनक उवाच  
एवं स नाहुषो राजा ययातिः पुत्रमीप्सितम्  ।  
राज्ये ऽभिषिच्य मुदितो वानप्रस्थो ऽभवन्मुनिः  ॥ मत्स्प्_३५।१ ॥  
उषित्वा वनवासं स ब्राह्मणैः सह संश्रितः  ।  
फलमूलाशनो दान्तो यथा स्वर्गमितो गतः  ॥ मत्स्प्_३५।२ ॥  
स गतः स्वर्गवासं तु न्यवसन्मुदितः सुखी  ।  
कालस्य नातिमहतः पुनः शक्रेण पातितः  ॥ मत्स्प्_३५।३ ॥  
विवशः प्रच्युतः स्वर्गाद् अप्राप्तो मेदिनीतलम्  ।  
स्थितश्चासीद् अन्तरिक्षे स तदेति श्रुतं मया  ॥ मत्स्प्_३५।४ ॥  
तत एव पुनश्चापि गतः स्वर्गमिति श्रुतिः  ।  
राज्ञा वसुमता सार्धम् अष्टकेन च वीर्यवान्  ।  
प्रतर्दनेन शिबिना समेत्य किल संसदि  ॥ मत्स्प्_३५।५ ॥  
  
*शतानीक उवाच  
कर्मणा केन स दिवं पुनः प्राप्तो महीपतिः  ।  
कथमिन्द्रेण भगवन् पातितो मेदिनीतले  ॥ मत्स्प्_३५।६ ॥  
सर्वमेतद् अशेषेण श्रोतुमिच्छामि तत्त्वतः  ।  
कथ्यमानं त्वया विप्र देवर्षिगणसन्निधौ  ॥ मत्स्प्_३५।७ ॥  
देवराजसमो ह्य् आसीद् ययातिः पृथिवीपतिः  ।  
वर्धनः कुरुवंशस्य विभावसुसमद्युतिः  ॥ मत्स्प्_३५।८ ॥  
तस्य विस्तीर्णयशसः सत्यकीर्तेर् महात्मनः  ।  
श्रोतुमिच्छामि देवेश दिवि चेह च सर्वशः  ॥ मत्स्प्_३५।९ ॥  
  
*शौनक उवाच  
हन्त ते कथयिष्यामि ययातेरुत्तमां कथाम्  ।  
दिवि चेह च पुण्यार्थां सर्वपापप्रणाशिनीम्  ॥ मत्स्प्_३५।१० ॥  
ययातिर्नाहुषो राजा पूरुं पुत्रं कनीयसम्  ।  
राज्ये ऽभिषिच्य मुदितः प्रवव्राज वनं तदा  ॥ मत्स्प्_३५।११ ॥  
अन्तेषु स विनिक्षिप्य पुत्रान् यदुपुरोगमान्  ।  
फलमूलाशनो राजा वने ऽसौ न्यवसच्चिरम्  ॥ मत्स्प्_३५।१२ ॥  
स जितात्मा जितक्रोधस् तर्पयन् पितृदेवताः  ।  
अग्नींश्च विधिवज्जुह्वन् वानप्रस्थविधानतः  ॥ मत्स्प्_३५।१३ ॥  
अतिथीन् पूजयन्नित्यं वन्येन हविषा विभुः  ।  
शिलोञ्छवृत्तिमास्थाय शेषान्नकृतभोजनः  ॥ मत्स्प्_३५।१४ ॥  
पूर्णं सहस्रं वर्षाणाम् एवंवृत्तिर् अभून्नृपः  ।  
अम्बुभक्षः स चाब्दांस्त्रीन् आसीन् नियतवाङ्मनाः  ॥ मत्स्प्_३५।१५ ॥  
ततस्तु वायुभक्षो ऽभूत् संवत्सरमतन्द्रितः  ।  
पञ्चाग्निमध्ये च तपस् तेपे संवत्सरं पुनः  ॥ मत्स्प्_३५।१६ ॥  
एकपादस्थितश्चासीत् षण्मासान् अनिलाशनः  ।  
पुण्यकीर्तिस्ततः स्वर्गं जगामावृत्य रोदसी  ॥ मत्स्प्_३५।१७ ॥  
  
  
______________________________________________________  
  
  
मत्स्य-पुराण ३६  
  
*शौनक उवाच  
स्वर्गतस्तु स राजेन्द्रो न्यवसद्देवसद्मनि  ।  
पूजितस्त्रिदशैः साध्यैर् मरुद्भिर्वसुभिस्तथा  ॥ मत्स्प्_३६।१ ॥  
देवलोकाद् ब्रह्मलोकं सञ्चरन्पुण्यकृद्वशी  ।  
अवसत्पृथिवीपालो दीर्घकालमिति श्रुतिः  ॥ मत्स्प्_३६।२ ॥  
स कदाचिन्नृपश्रेष्ठो ययातिः शक्रमागतः  ।  
कथान्ते तत्र शक्रेण पृष्टः स पृथिवीपतिः  ॥ मत्स्प्_३६।३ ॥  
  
*शक्र उवाच  
यदा स पूरुस्तव रूपेण राजञ् जरां गृहीत्वा प्रचचार लोके  ।  
तदा राज्यं सम्प्रदायैव तस्मै त्वया किमुक्तः कथयेह सत्यम्  ॥ मत्स्प्_३६।४ ॥  
  
*ययातिरुवाच  
प्रकृत्यनुमते पूरुं राज्ये कृत्वेदमब्रुवम्  ।  
गङ्गायमुनयोर्मध्ये कृत्स्नो ऽयं विषयस्तव  ।  
मध्ये पृथिव्यास्त्वं राजा भ्रातरो ऽन्ते ऽधिपास्तव  ॥ मत्स्प्_३६।५ ॥  
अक्रोधनः क्रोधनेभ्यो विशिष्टस् तथा तितिक्षुर् अतितिक्षोर् विशिष्टः  ।  
अमानुषेभ्यो मानुषश्च प्रधानो विद्वांस्तथैवाविदुषः प्रधानः  ॥ मत्स्प्_३६।६ ॥  
आक्रुश्यमानो नाक्रोशेन् मन्युमेव तितिक्षति  ।  
आक्रोष्टारं निर्दहति सुकृतं चास्य विन्दति  ॥ मत्स्प्_३६।७ ॥  
नारुन्तुदः स्यान्न नृशंसवादी न हीनतः परम् अभ्याददीत  ।  
ययास्य वाचा पर उद्विजेत न तां वदेद्रुशतीं पापलौल्याम्  ॥ मत्स्प्_३६।८ ॥  
अरुन्तुदं पुरुषं तीव्रवाचं वाक्कण्टकैर् वितुदन्तं मनुष्यान्  ।  
विद्याद् अलक्ष्मीकतमं जनानां मुखे निबद्धं निरृतिं वहन्तम्  ॥ मत्स्प्_३६।९ ॥  
सद्भिः पुरस्तादभिपूजितः स्यात् सद्भिस्तथा पृष्ठतो रक्षितः स्यात्  ।  
सदा सताम् अतिवादांस्तितिक्षेत् सतां वृत्तं पालयन्साधुवृतः  ॥ मत्स्प्_३६।१० ॥  
वाक्सायका वदनान्निष्पतन्ति यैर् आहतः शोचति वा त्र्यहानि  ।  
परस्य नो मर्मसु ते पतन्ति तान्पण्डितो नावसृजेत्परेषु  ॥ मत्स्प्_३६।११ ॥  
नास्तीदृशं संवननं त्रिषु लोकेषु किञ्चन  ।  
यथा मैत्री च लोकेषु दानं च मधुरा च वाक्  ॥ मत्स्प्_३६।१२ ॥  
तस्मात्सान्त्वं सदा वाच्यं न वाच्यं परुषं क्वचित्  ।  
पूज्यान्सम्पूजयेद् दद्यान् नाभिशापं कदाचन  ॥ मत्स्प्_३६।१३ ॥  
  
  
______________________________________________________  
  
  
मत्स्य-पुराण ३७  
*  
इन्द्र उवाच  
सर्वाणि कार्याणि समाप्य राजन् गृहान्परित्यज्य वनं गतो ऽसि  ।  
तत्त्वां पृच्छामि नहुषस्य पुत्र केनापि तुल्यस्तपसा ययाते  ॥ मत्स्प्_३७।१ ॥  
  
*ययातिरुवाच  
नाहं देवमनुष्येषु न गन्धर्वमहर्षिषु  ।  
आत्मनस्तपसा तुल्यं कञ्चित्पश्यामि वासव  ॥ मत्स्प्_३७।२ ॥  
  
*इन्द्र उवाच  
यदावमंस्थाः सदृशः श्रेयसश्च पापीयसश् चाविदितप्रभावः  ।  
तस्माल्लोका ह्य् अन्तवन्तस्तवेमे क्षीणे पुण्ये पतितो ऽस्यद्य राजन्  ॥ मत्स्प्_३७।३ ॥  
  
*ययातिरुवाच  
सुरर्षिगन्धर्वनरावमानात् क्षयं गता मे यदि शक्रलोकाः  ।  
इच्छाम्यहं सुरलोकाद्विहीनः सतां मध्ये पतितुं देवराज  ॥ मत्स्प्_३७।४ ॥  
  
*इन्द्र उवाच  
सतां सकाशे पतितो ऽसि राजंश् च्युतः प्रतिष्ठां यत्र लब्धासि भूयः  ।  
एवं विदित्वा तु पुनर्ययाते न ते ऽवमान्याः सदृशः श्रेयसे च  ॥ मत्स्प्_३७।५ ॥  
  
*शौनक उवाच  
ततः पपातामरराजजुष्टात् पुण्याल्लोकात्पतमानं ययातिम्  ।  
सम्प्रेक्ष्य राजर्षिवरो ऽष्टकस् तम् उवाच सद्धर्मविधानगोप्ता  ॥ मत्स्प्_३७।६ ॥  
  
*अष्टक उवाच  
कस्त्वं युवा वासवतुल्यरूपः स्वतेजसा दीप्यमानो यथाग्निः  ।  
पतस्युदीर्णाम्बुधरप्रकाशः खे खेचराणां प्रवरो यथार्कः  ॥ मत्स्प्_३७।७ ॥  
दृष्ट्वा च त्वां सूर्यपथात्पतन्तं वैश्वानरार्कद्युतिमप्रमेयम्  ।  
किन्नुस्विद् एतत् पततीव सर्वे वितर्कयन्तः परिमोहिताः स्मः  ॥ मत्स्प्_३७।८ ॥  
दृष्ट्वा च त्वाधिष्ठितं देवमार्गे शक्रार्कविष्णुप्रतिमप्रभावम्  ।  
प्रत्युद्गतास्त्वां वयमद्य सर्वे तस्मात्पाते तव जिज्ञासमानाः  ॥ मत्स्प्_३७।९ ॥  
न चापि त्वां धृष्णवः प्रष्टुम् अग्रे न च त्वमस्मान्पृच्छसि के वयं स्म  ।  
तत्त्वां पृच्छामि स्पृहणीयरूपं कस्य त्वं वा किन्निमित्तं त्वमागाः  ॥ मत्स्प्_३७।१० ॥  
भयं तु ते व्येतु विषादमोहौ त्यजाशु देवेन्द्रसमानरूप  ।  
त्वां वर्तमानं हि सतां सकाशे शक्रो न सोढुं बलहापि शक्तः  ॥ मत्स्प्_३७।११ ॥  
सन्तः प्रतिष्ठा हि सुखच्युतानां सतां सदैवामरराजकल्प  ।  
ते सङ्गताः स्थावरजङ्गमेशाः प्रतिष्ठितस्त्वं सदृशेषु सत्सु  ॥ मत्स्प्_३७।१२ ॥  
प्रभुरग्निः प्रतपने भूमिरावपने प्रभुः  ।  
प्रभुः सूर्यः प्रकाशाच्च सतां चाभ्यागतः प्रभुः  ॥ मत्स्प्_३७।१३ ॥  
  
  
______________________________________________________  
  
  
मत्स्य-पुराण ३८  
  
*ययातिरुवाच  
अहं ययातिर्नहुषस्य पुत्रः पूरोः पिता सर्वभूतावमानात्  ।  
प्रभ्रंशितो ऽहं सुरसिद्धलोकात् परिच्युतः प्रपताम्यल्पपुण्यः  ॥ मत्स्प्_३८।१ ॥  
अहं हि पूर्वो वयसा भवद्भयस् तेनाभिवादं भवतां न युञ्जे  ।  
यो विद्यया तपसा जन्मना वा वृद्धः स वै सम्भवति द्विजानाम्  ॥ मत्स्प्_३८।२ ॥  
  
*अष्टक उवाच  
अवादीस्त्वं वयसास्मि प्रवृद्ध इति वै राजन्न् अधिकः कथञ्चित्  ।  
यो वै विद्वांस्तपसा सम्प्रवृद्धः स एव पूज्यो भवति द्विजानाम्  ॥ मत्स्प्_३८।३ ॥  
  
*ययातिरुवाच  
प्रतिकूलं कर्मणां पापमाहुस् तद्वर्तिनां प्रवणं पापलोकम्  ।  
सन्तो ऽसतो नान्ववर्तन्त ते वै यदात्मनैषां प्रतिकूलवादी  ॥ मत्स्प्_३८।४ ॥  
अभूद्धनं मे विपुलं महद्वै विचेष्टमानो ऽधिगन्ता तदस्मि  ।  
एवं प्रधार्यात्महिते निविष्टो यो वर्तते स विजानाति धीरः  ॥ मत्स्प्_३८।५ ॥  
नानाभावा बहवो जीवलोके दैवाधीना नष्टचेष्टाधिकाराः  ।  
तत्तत्प्राप्य न विहन्येत धीरो दिष्टं बलीय इति मत्वात्मबुद्ध्या  ॥ मत्स्प्_३८।६ ॥  
सुखं हि जन्तुर्यदि वापि दुःखं दैवाधीनं विन्दति नात्मशक्त्या  ।  
तस्माद्दिष्टं बलवन्मन्यमानो न सञ्ज्वरेन्नापि हृष्येत्कदाचित्  ॥ मत्स्प्_३८।७ ॥  
दुःखे न तप्येत सुखे न हृष्येत् समेन वर्तेत सदैव धीरः  ।  
दिष्टं बलीय इति मन्यमानो न सञ्ज्वरेन्नापि हृष्येत् कदाचित्  ॥ मत्स्प्_३८।८ ॥  
भये न मुह्याम्यष्टकाहं कदाचित् सन्तापो मे मनसो नास्ति कश्चित्  ।  
धाता यथा मां विदधाति लोके ध्रुवं तथाहं भवितेति मत्वा  ॥ मत्स्प्_३८।९ ॥  
संस्वेदजा ह्य् अण्डजा ह्य् उद्भिदश्च सरीसृपाः कृमयो ऽप्य् अप्सु मत्स्याः  ।  
तथाश्मानस्तृणकाष्ठं च सर्वं दिष्टक्षये स्वां प्रकृतिं भजन्ते  ॥ मत्स्प्_३८।१० ॥  
अनित्यतां सुखदुःखस्य बुद्ध्वा कस्मात् सन्तापमष्टकाहं भजेयम्  ।  
किं कुर्यां वै किञ्च कृत्वा न तप्ये तस्मात्सन्तापं वर्जयाम्यप्रमत्तः  ॥ मत्स्प्_३८।११ ॥  
  
*शौनक उवाच  
एवं ब्रुवाणं नृपतिं ययातिम् अथाष्टकः पुनरेवान्वपृच्छत्  ।  
मातामहं सर्वगुणोपपन्नं यत्र स्थितं स्वर्गलोके यथावत्  ॥ मत्स्प्_३८।१२ ॥  
  
*अष्टक उवाच  
ये ये लोकाः पार्थिवेन्द्र प्रधानास् त्वया भुक्ता यं च काले यथा च  ।  
तन्मे राजन्ब्रूहि सर्वं यथावत् क्षेत्रज्ञवद्भाषसे त्वं हि धर्मम्  ॥ मत्स्प्_३८।१३ ॥  
  
*ययातिरुवाच  
राजाहमासं त्व् इह सार्वभौमस् ततो लोकान्महतश् चाजर्यं वै  ।  
तत्रावसं वर्षसहस्रमात्रं ततो लोकान्परमानभ्युपेतः  ॥ मत्स्प्_३८।१४ ॥  
ततः पुरीं पुरुहूतस्य रम्यां सहस्रद्वारां शतयोजनान्ताम्  ।  
अध्यावसं वर्षसहस्रमात्रं ततो लोकान्परमानभ्युपेतः  ॥ मत्स्प्_३८।१५ ॥  
ततो दिव्यमजरं प्राप्य लोकं प्रजापतेर् लोकपतेर्दुरापम्  ।  
तत्रावसं वर्षसहस्रमात्रं ततो लोकान्परमानभ्युपेतः  ॥ मत्स्प्_३८।१६ ॥  
देवस्य देवस्य निवेशने च विजित्य लोकान्न्यवसं यथेष्टम्  ।  
सम्पूज्यमानस्त्रिदशैः समस्तैस् तुल्यप्रभावद्युतिरीश्वराणाम्  ॥ मत्स्प्_३८।१७ ॥  
तथावसं नन्दने कामरूपी संवत्सराणामयुतं शतानाम्  ।  
सहाप्सरोभिर्विचरन्पुण्यगन्धान् पश्यन्नगान् पुष्पितांश्चारुरूपान्  ॥ मत्स्प्_३८।१८ ॥  
तत्र स्थितं मां देवसुखेषु सक्तं काले ऽतीते महति ततो ऽतिमात्रम्  ।  
दूतो देवानामब्रवीदुग्ररूपो ध्वंसेत्युच्चैस्त्रिः प्लुतेन स्वरेण  ॥ मत्स्प्_३८।१९ ॥  
एतावन्मे विदितं राजसिंह ततो भ्रष्टो ऽहं नन्दनात्क्षीणपुण्यः  ।  
वाचो ऽश्रौषं चान्तरिक्षे सुराणाम् अनुक्रोशाच्छोचतां मां नरेन्द्र  ॥ मत्स्प्_३८।२० ॥  
अकस्माद्वै क्षीणपुण्यो ययातिः पतत्यसौ पुण्यकृत्पुण्यकीर्तिः  ।  
तानब्रुवं पतमानस्तदाहं सतां मध्ये निपतेयं कथं नु  ॥ मत्स्प्_३८।२१ ॥  
तैराख्यातां भवतां यज्ञभूमिं समीक्ष्य चैनामहमागतो ऽस्मि  ।  
हविर्गन्धैर् दर्शितां यज्ञभूमिं धूमापाङ्गं परिगृह्य प्रतीताम्  ॥ मत्स्प्_३८।२२ ॥  
  
  
______________________________________________________  
  
  
मत्स्य-पुराण ३९  
  
*अष्टक उवाच  
यदा वसन्नन्दने कामरूपे संवत्सराणामयुतं शतानाम्  ।  
किङ्कारणं कार्तयुगप्रधान हित्वा तद्वै वसुधाम् अन्वपद्यः  ॥ मत्स्प्_३९।१ ॥  
  
*ययातिरुवाच  
ज्ञातिः सुहृत्स्वजनो यो यथेह क्षीणे वित्ते त्यज्यते मानवैर्हि  ।  
तथा स्वर्गे क्षीणपुण्यं मनुष्यं त्यजन्ति सद्यः खेचरा देवसङ्घाः  ॥ मत्स्प्_३९।२ ॥  
  
*अष्टक उवाच  
कथं तस्मिन्क्षीणपुण्या भवन्ति सम्मुह्यते मे ऽत्र मनो ऽतिमात्रम्  ।  
किंविशिष्टाः कस्य धामोपयान्ति तद्वै ब्रूहि क्षेत्रवित्त्वं मतो मे  ॥ मत्स्प्_३९।३ ॥  
  
*ययातिरुवाच  
इमं भौमं नरकं ते पतन्ति लालप्यमाना नरदेव सर्वे  ।  
ते कङ्कगोमायुपलाशनार्थं क्षितौ विवृद्धिं बहुधा प्रयान्ति  ॥ मत्स्प्_३९।४ ॥  
तस्मादेवं वर्जनीयं नरेन्द्र दुष्टं लोके गर्हणीयं च कर्म  ।  
आख्यातं ते पार्थिव सर्वमेतद् भूयश्चेदानीं वद किं ते वदामि  ॥ मत्स्प्_३९।५ ॥  
  
*अष्टक उवाच  
यदा तु तांस् ते वितुदन्ते वयांसि तथा गृध्राः शितिकण्ठाः पतङ्गाः  ।  
कथं भवन्ति कथमाभवन्ति त्वत्तो भौमं नरकमहं शृणोमि  ॥ मत्स्प्_३९।६ ॥  
  
*ययातिरुवाच  
ऊर्ध्वं देहात्कर्मणो जृम्भमाणाद् व्यक्तं पृथिव्याम् अनुसञ्चरन्ति  ।  
इमं भौमं नरकं ते पतन्ति नावेक्षन्ते वर्षपूगाननेकान्  ॥ मत्स्प्_३९।७ ॥  
षष्टिं सहस्राणि पतन्ति व्योम्नि तथाशीतिं चैव तु वत्सराणाम्  ।  
तान्वै नुदन्ते प्रपतन्तः प्रयातान् भीमा भौमा राक्षसास् तीक्ष्णदंष्ट्राः  ॥ मत्स्प्_३९।८ ॥  
  
*अष्टक उवाच  
यदेतांस्ते सम्पततस्तुदन्ति भीमा भौमा राक्षसास्तीक्ष्णदंष्ट्राः  ।  
कथं भवन्ति कथमाभवन्ति कथम्भूता गर्भभूता भवन्ति  ॥ मत्स्प्_३९।९ ॥  
  
*ययातिरुवाच  
असृग्रेतः पुष्परसानुयुक्तम् अन्वेति सद्यः पुरुषेण सृष्टम्  ।  
तव तरया रज आपद्यते च स गर्भभूतः समुपैति तत्र  ॥ मत्स्प्_३९।१० ॥  
वनस्पतीन् ओषधींश्चाविशन्ति अपो वायुं पृथिवीं चान्तरिक्षम्  ।  
चतुष्पदं द्विपदं चापि सर्व एवम्भूता गर्भभूता भवन्ति  ॥ मत्स्प्_३९।११ ॥  
  
*अष्टक उवाच  
अन्यद्वपुर्विदधातीह गर्भ उताहोस्वित्स्वेन कामेन याति  ।  
आपद्यमानो नरयोनिमेताम् आचक्ष्व मे संशयात्पृच्छतस्त्वम्  ॥ मत्स्प्_३९।१२ ॥  
शरीरदेहादिसमुच्छ्रयं च चक्षुःश्रोत्रे लभते केन सञ्ज्ञाम्  ।  
एतत्सर्वं तात आचक्ष्व पृष्टः क्षेत्रज्ञं त्वां मन्यमाना हि सर्वे  ॥ मत्स्प्_३९।१३ ॥  
  
*ययातिरुवाच  
वायुः समुत्कर्षति गर्भयोनिम् ऋतौ रेतः पुष्परसानुयुक्तम्  ।  
स तत्र तन्मात्रकृताधिकारः क्रमेण संवर्धयतीह गर्भम्  ॥ मत्स्प्_३९।१४ ॥  
स जायमानो ऽथ गृहीतमात्रः सञ्ज्ञामधिष्ठाय ततो मनुष्यः  ।  
स श्रोत्राभ्यां वेदयतीह शब्दं स वै रूपं पश्यति चक्षुषा च  ॥ मत्स्प्_३९।१५ ॥  
घ्राणेन गन्धं जिह्वयाथो रसं च त्वचा स्पर्शं मनसा देवभावम्  ।  
इत्यष्टकेहोपचितं हि विद्धि महात्मनः प्राणभृतः शरीरे  ॥ मत्स्प्_३९।१६ ॥  
  
*अष्टक उवाच  
यः संस्थितः पुरुषो दह्यते वा निखन्यते वापि निकृष्यते वा  ।  
अभावभूतः स विनाशमेत्य केनात्मानं चेतयते पुरस्तात्  ॥ मत्स्प्_३९।१७ ॥  
  
*ययातिरुवाच  
हित्वा सो ऽसून् सुप्तवन्निष्ठितत्वात् पुरोधाय सुकृतं दुष्कृतं च  ।  
अन्यां योनिं पुण्यपापानुसारां हित्वा देहं भजते राजसिंह  ॥ मत्स्प्_३९।१८ ॥  
पुण्यां योनिं पुण्यकृतो विशन्ति पापां योनिं पापकृतो व्रजन्ति  ।  
कीटाः पतङ्गाश्च भवन्ति पापान् न मे विवक्षास्ति महानुभाव  ॥ मत्स्प्_३९।१९ ॥  
चतुष्पदा द्विपदाः पक्षिणश्च तथाभूता गर्भभूता भवन्ति  ।  
आख्यातमेतन्निखिलं हि सर्वं भूयस्तु किं पृच्छसि राजसिंह  ॥ मत्स्प्_३९।२० ॥  
  
*अष्टक उवाच  
किं स्वित्कृत्वा लभते तात सञ्ज्ञां मर्त्यः श्रेष्ठां तपसा विद्यया वा  ।  
तन्मे पृष्टः शंस सर्वं यथावच् छुभांल्लोकान् येन गच्छेत्क्रमेण  ॥ मत्स्प्_३९।२१ ॥  
  
*ययातिरुवाच  
तपश्च दानं च शमो दमश्च ह्रीर् आर्जवं सर्वभूतानुकम्पा  ।  
स्वर्गस्य लोकस्य वदन्ति सन्तो द्वाराणि सप्तैव महान्ति पुंसाम्  ॥ मत्स्प्_३९।२२ ॥  
सर्वाणि चैतानि यथोदितानि तपःप्रधानान्यभिमर्षकेण  ।  
नश्यन्ति मानेन तमो ऽभिभूताः पुंसः सदैवेति वदन्ति सन्तः  ॥ मत्स्प्_३९।२३ ॥  
अधीयानः पण्डितं मन्यमानो यो विद्यया हन्ति यशः परस्य  ।  
तस्यान्तवन्तः पुरुषस्य लोका न चास्य तद्ब्रह्मफलं ददाति  ॥ मत्स्प्_३९।२४ ॥  
चत्वारि कर्माणि भयङ्कराणि भयं प्रयच्छन्त्ययथाकृतानि  ।  
मानाग्निहोत्रमुत मानमौनं मानेनाधीतमुत मानयज्ञः  ॥ मत्स्प्_३९।२५ ॥  
न मान्यमानो मुदमाददीत न सन्तापं प्राप्नुयाच्चावमानात्  ।  
सन्तः सतः पूजयन्तीह लोके नासाधवः साधुबुद्धिं लभन्ते  ॥ मत्स्प्_३९।२६ ॥  
इति दद्यादिति यजेद् इत्यधीयीत मे श्रुतम्  ।  
इत्येतान्यभयान्याहुस् तान्य् अवर्ज्यानि नित्यशः  ॥ मत्स्प्_३९।२७ ॥  
येनाश्रयं वेदयन्ते पुराणं मनीषिणो मानसे मानयुक्तम्  ।  
तन्निःश्रेयस् तेन संयोगमेत्य परां शान्तिं प्राप्नुयुः प्रेत्य चेह  ॥ मत्स्प्_३९।२८ ॥  
  
  
______________________________________________________  
  
  
मत्स्य-पुराण ४०  
  
*अष्टक उवाच  
चरन्गृहस्थः कथमेति देवान् कथं भिक्षुः कथम् आचार्यकर्मा  ।  
वानप्रस्थः सत्पथे सन्निविष्टो बहून्यस्मिन् सम्प्रति वेदयन्ति  ॥ मत्स्प्_४०।१ ॥  
  
*ययातिरुवाच  
आहूताध्यायी गुरुकर्मसु चोद्यतः पूर्वोत्थायी चरमं चोपशायी  ।  
मृदुर्दान्तो धृतिमानप्रमत्तः स्वाध्यायशीलः सिध्यति ब्रह्मचारी  ॥ मत्स्प्_४०।२ ॥  
धर्मागतं प्राप्य धनं यजेत दद्यात्सदैवातिथीन्भोजयेच्च  ।  
अनाददानश्च परैरदत्तं सैषा गृहस्थोपनिषत्पुराणी  ॥ मत्स्प्_४०।३ ॥  
स्ववीर्यजीवी वृजिनान्निवृत्तो दाता परेभ्यो न परोपतापी  ।  
तादृङ्मुनिः सिद्धिमुपैति मुख्यां वसन्न् अरण्ये नियताहारचेष्टः  ॥ मत्स्प्_४०।४ ॥  
अशिल्पजीवी विगृहश्च नित्यं जितेन्द्रियः सर्वतो विप्रमुक्तः  ।  
अनोकशायी लघु लिप्समानश् चरन् देशानेकचरः स भिक्षुः  ॥ मत्स्प्_४०।५ ॥  
रात्र्या यया चाभिरताश्च लोका भवन्ति कामाभिजिताः सुखेन च  ।  
तामेव रात्रिं प्रयतेत विद्वान् अरण्यसंस्थो भवितुं यतात्मा  ॥ मत्स्प्_४०।६ ॥  
दशैव पूर्वान्दश चापरांस्तु ज्ञातींस्तथात्मानमथैकविंशम्  ।  
अरण्यवासी सुकृतं दधाति मुक्त्वा त्व् अरण्ये स्वशरीरधातून्  ॥ मत्स्प्_४०।७ ॥  
  
*अष्टक उवाच  
कतिस्विद् देवमुनयो मौनानि कति चाप्युत  ।  
भवन्तीति तदाचक्ष्व श्रोतुम् इच्छामहे वयम्  ॥ मत्स्प्_४०।८ ॥  
*ययातिरुवाच  
अरण्ये वसतो यस्य ग्रामो भवति पृष्ठतः  ।  
ग्रामे वा वसतो ऽरण्यं स मुनिः स्याज्जनाधिप  ॥ मत्स्प्_४०।९ ॥  
  
*अष्टक उवाच  
कथंस्विद्वसतो ऽरण्ये ग्रामो भवति पृष्ठतः  ।  
ग्रामे वा वसतो ऽरण्यं कथं भवति पृष्ठतः  ॥ मत्स्प्_४०।१० ॥  
  
*ययातिरुवाच  
न ग्राम्यमुपयुञ्जीत य आरण्यो मुनिर्भवेत्  ।  
तथास्य वसतो ऽरण्ये ग्रामो भवति पृष्ठतः  ॥ मत्स्प्_४०।११ ॥  
अनग्निरनिकेतश् चाप्य् अगोत्रचरणो मुनिः  ।  
कौपीनाच्छादनं यावत् तावदिच्छेच्च चीवरम्  ॥ मत्स्प्_४०।१२ ॥  
यावत्प्राणाभिसन्धानं तावदिच्छेच्च भोजनम्  ।  
तदास्य वसतो ग्रामे ऽरण्यं भवति पृष्ठतः  ॥ मत्स्प्_४०।१३ ॥  
यस्तु कामान्परित्यज्य त्यक्तकर्मा जितेन्द्रियः  ।  
आतिष्ठेत मुनिर् मौनं स लोके सिद्धिमाप्नुयात्  ॥ मत्स्प्_४०।१४ ॥  
धौतदन्तं कृत्तनखं सदा स्नातमलङ्कृतम्  ।  
असितं सितकर्मस्थं कस्तं नार्चितुमर्हति  ॥ मत्स्प्_४०।१५ ॥  
तपसा कर्शितः क्षामः क्षीणमांसास्थिशोणितः  ।  
यदा भवति निर्द्वन्द्वो मुनिर्मौनं समास्थितः  ॥ मत्स्प्_४०।१६ ॥  
अथ लोकमिमं जित्वा लोकं चापि जयेत्परम्  ।  
आस्येन तु यदाहारं गोवन्मृगयते मुनिः  ।  
अथास्य लोकैः सर्वो यः सो ऽमृतत्वाय कल्पते  ॥ मत्स्प्_४०।१७ ॥  
  
  
______________________________________________________  
  
  
मत्स्य-पुराण ४१  
  
*अष्टक उवाच  
कतरस्त्वेतयोः पूर्वं देवानामेति सात्म्यताम्  ।  
उभयोर्धावतो राजन् सूर्यचन्द्रमसोरिव  ॥ मत्स्प्_४१।१ ॥  
  
*ययातिरुवाच  
अनिकेतगृहस्थेषु कामवृत्तेषु संयतः  ।  
ग्राम एव चरन्भिक्षुस् तयोः पूर्वतरं गतः  ॥ मत्स्प्_४१।२ ॥  
अप्राप्यं दीर्घमायुश्च यः प्राप्तो विकृतिं चरेत्  ।  
तप्येत यदि तत्कृत्वा चरेत्सोग्रं तपस्ततः  ॥ मत्स्प्_४१।३ ॥  
यद्वै नृशंसं तदपत् ह्यमाहुर् यः सेवते धर्ममनर्थबुद्धिः  ।  
असावनीशः स तथैव राजंस् तदार्जवं स समाधिस्तदार्यम्  ॥ मत्स्प्_४१।४ ॥  
  
*अष्टक उवाच  
केनाद्य त्वं तु प्रहितो ऽसि राजन् युवा स्रग्वी दर्शनीयः सुवर्चाः  ।  
कुत आगतः कतमस्यां दिशि त्वमुताहोस्वित्पार्थिवस्थानम् अस्ति  ॥ मत्स्प्_४१।५ ॥  
  
*ययातिरुवाच  
इमं भौमं नरकं क्षीणपुण्यः प्रवेष्टुम् ऊर्वीं गगनाद्विप्रकीर्णः  ।  
उक्त्वाहं वः प्रपतिष्याम्य् अनन्तरं त्वरन्त्वमी ब्रह्मणो लोकपा ये  ॥ मत्स्प्_४१।६ ॥  
सतां सकाशे तु वृतः प्रपातस् ते सङ्गता गुणवन्तस्तु सर्वे  ।  
शक्राच्च लब्धो हि वरो मयैष पतिष्यता भूमितलं नरेन्द्र  ॥ मत्स्प्_४१।७ ॥  
  
*अष्टक उवाच  
पृच्छामि त्वां प्रपतन्तं प्रपातं यदि लोकाः पार्थिव सन्ति मे ऽत्र  ।  
यद्यन्तरिक्षे यदि वा दिवि श्रिताः क्षेत्रज्ञं त्वां तस्य धर्मस्य मन्ये  ॥ मत्स्प्_४१।८ ॥  
  
*ययातिरुवाच  
यावत्पृथिव्यां विहितं गवाश्वं सहारण्यैः पशुभिः पक्षिभिश्च  ।  
तावल्लोका दिवि ते संस्थिता वै तथा विजानीहि नरेन्द्रसिंह  ॥ मत्स्प्_४१।९ ॥  
  
*अष्टक उवाच  
तांस्ते ददामि मा प्रपत प्रपातं ये मे लोका दिवि राजेन्द्र सन्ति  ।  
यद्यन्तरिक्षे यदि वा दिवि  श्रितास्तानाक्रम क्षिप्रममित्रहाऽथसि  ॥ मत्स्प्_४१।१० ॥  
  
*ययातिरुवाच  
नास्मद्विधो ऽब्राह्मणो ब्रह्मविच्च प्रतिग्रहे वर्तते राजमुख्य  ।  
यथा प्रदेयं सततं द्विजेभ्यस् तदा ददे पूर्वम् अहं नरेन्द्र  ॥ मत्स्प्_४१।११ ॥  
नाब्राह्मणः कृपणो जातु जीवेद् यद्यपि स्याद्ब्राह्मणी वीरपत्नी  ।  
सो ऽहं यदेवाकृतपूर्वं चरेयं विवित्समानः किमु तत्र साधुः  ॥ मत्स्प्_४१।१२ ॥  
  
*प्रतर्दन उवाच  
पृच्छामि त्वां स्पृहणीयरूप प्रतर्दनो ऽहं यदि मे सन्ति लोकाः  ।  
यद्यन्तरिक्षे यदि वा दिवि श्रुताः क्षेत्रज्ञं त्वां तस्य धर्मस्य मन्ये  ॥ मत्स्प्_४१।१३ ॥  
  
*ययातिरुवाच  
सन्ति लोका बहवस्ते नरेन्द्र अप्येकैकं सप्त शतान्यहानि  ।  
मधुच्युतो घृतवन्तो विशोकास् तेनान्तवन्तः प्रतिपालयन्ति  ॥ मत्स्प्_४१।१४ ॥  
  
*प्रतर्दन उवाच  
तांस्ते ददामि पतमानस्य राजन् ये मे लोकास्तव ते वै भवन्तु  ।  
यद्यन्तरिक्षे यदि वा दिवि श्रितास् तानाक्रम क्षिप्रमपेतमोहः  ॥ मत्स्प्_४१।१५ ॥  
  
*ययातिरुवाच  
नु तुल्यतेजाः सुकृतं हि कामये योगक्षेमं पार्थिवात्पार्थिवः सन्  ।  
दैवादेशादापदं प्राप्य विद्वांश् चरेन्नृशंसं हि न जातु राजा  ॥ मत्स्प्_४१।१६ ॥  
धर्म्यं मार्गं चिन्तयानो यशस्यं कुर्यात्तपो धर्ममवेक्षमाणः  ।  
न मद्विधो धर्मबुद्धिर्हि राजा ह्य् एवं कुर्यात्कृपणं मां यथात्थ  ॥ मत्स्प्_४१।१७ ॥  
कुर्यामपूर्वं न कृतं यदन्यैर् विवित्समानः किम् उ तत्र साधुः  ।  
ब्रुवाणमेवं नृपतिं ययातिं नृपोत्तमो वसुमानब्रवीत् तम्  ॥ मत्स्प्_४१।१८ ॥  
  
  
______________________________________________________  
  
  
मत्स्य-पुराण ४२  
  
*वसुमानुवाच  
पृच्छाम्यहं वसुमानौषदश्विर् यद्यस्ति लोको दिवि मह्यं नरेन्द्र  ।  
यद्यन्तरिक्षे प्रथितो महात्मन् क्षेत्रज्ञं त्वां तस्य धर्मस्य मन्ये  ॥ मत्स्प्_४२।१ ॥  
  
*ययातिरुवाच  
यदन्तरिक्षं पृथिवी दिशश्च यत्तेजसा तपते भानुमांश्च  ।  
लोकास् तावन्तो दिवि संस्थिता वै ते त्वां भवन्तं प्रतिपालयन्ति  ॥ मत्स्प्_४२।२ ॥  
  
*वसुमानुवाच  
तांस् ते ददामि पत मां प्रपातं ये मे लोकास्तव ते वै भवन्तु  ।  
क्रीणीष्वैनांस् तृणकेनापि राजन् प्रतिग्रहस्ते यदि सम्यक्प्रदुष्टः  ॥ मत्स्प्_४२।३ ॥  
  
*ययातिरुवाच  
न मिथ्याहं विक्रयं वै स्मरामि मया कृतं शिशुभावे ऽपि राजन्  ।  
कुर्यां न चैवाकृतपूर्वमन्यैर् विवित्समानो वसुमन्न साधु  ॥ मत्स्प्_४२।४ ॥  
  
*वसुमानुवाच  
तांस् त्वं लोकान्प्रतिपद्यस्व राजन् मया दत्तान्यदि नेष्टः क्रयस्ते  ।  
नाहं तान्वै प्रतिगन्ता नरेन्द्र सर्वे लोकास्तावका वै भवन्तु  ॥ मत्स्प्_४२।५ ॥  
  
*शिबिरुवाच  
पृच्छामि त्वां शिबिरौशीनरो ऽहं ममापि लोका यदि सन्ति तात  ।  
यद्यन्तरिक्षे यदि वा दिवि श्रिताः क्षेत्रज्ञं त्वां तस्य धर्मस्य मन्ये  ॥ मत्स्प्_४२।६ ॥  
  
*ययातिरुवाच  
न त्वं वाचा हृदयेनापि राजन् परीप्समानो मावमंस्था नरेन्द्र  ।  
तेनानन्ता दिवि लोकाः स्थिता वै विद्युद्रूपाः स्वनवन्तो महान्तः  ॥ मत्स्प्_४२।७ ॥  
  
*शिबिरुवाच  
तांस् त्वं लोकान्प्रतिपद्यस्व राजन् मया दत्तान्यदि नेष्टः क्रयस्ते  ।  
न चाहं तान्प्रतिपद्य दत्त्वा यत्र त्वं तात गन्तासि लोकान्  ॥ मत्स्प्_४२।८ ॥  
  
*ययातिरुवाच  
यथा त्वमिन्द्रप्रतिमप्रभावस् तेचाप्यनन्ता नरदेव लोकाः  ।  
तथाद्य लोके न रमे ऽन्यदत्ते तस्माच्छिबे नाभिनन्दामि वाचम्  ॥ मत्स्प्_४२।९ ॥  
  
*अष्टक उवाच  
न चेदेकैकशो राजंल् लोकान्नः प्रतिनन्दसि  ।  
सर्वे प्रदाय तांल्लोकान् गन्तारो नरकं वयम्  ॥ मत्स्प्_४२।१० ॥  
  
*ययातिरुवाच  
यदर्हास् तद्वदध्वं वः सन्तः सत्यादिदर्शिनः  ।  
अहं तु नाभिगृह्णामि यत्कृतं न मया पुरा  ॥ मत्स्प्_४२।११ ॥  
अलिप्समानस्य तु मे यदुक्तं न तत्तथास्तीह नरेन्द्रसिंह  ।  
अस्य प्रदानस्य यदेव युक्तं तस्यैव चानन्तफलं भविष्यम्  ॥ मत्स्प्_४२।१२ ॥  
  
*अष्टक उवाच  
कस्यैते प्रतिदृश्यन्ते रथाः पञ्च हिरण्मयाः  ।  
उच्चैः सन्तः प्रकाशन्ते ज्वलन्तो ऽग्निशिखा इव  ॥ मत्स्प्_४२।१३ ॥  
  
*ययातिरुवाच  
भवतां मम चैवैते रथा भान्ति हिरण्मयाः  ।  
आरुह्यैतेषु गन्तव्यं भवद्भिश्च मया सह  ॥ मत्स्प्_४२।१४ ॥  
  
*अष्टक उवाच  
आतिष्ठस्व रथं राजन् विक्रमस्व विहायसा  ।  
वयमप्यनुयास्यामो यदा कालो भविष्यति  ॥ मत्स्प्_४२।१५ ॥  
  
*ययातिरुवाच  
सर्वैरिदानीं गन्तव्यं सह स्वर्गो जितो यतः  ।  
एष वो विरजाः पन्था दृश्यते देवसद्मगः  ॥ मत्स्प्_४२।१६ ॥  
  
*शौनक उवाच  
ते ऽभिरुह्य रथान्सर्वे प्रयाता नृपते नृपाः  ।  
आक्रामन्तो दिवं भान्ति धर्मेणावृत्य रोदसी  ॥ मत्स्प्_४२।१७ ॥  
  
*अष्टक उवाच  
अहं मन्ये पूर्वमेको ऽभिगन्ता सखा चेन्द्रः सर्वथा मे महात्मा  ।  
कस्मादेवं शिबिरौशीनरो ऽयम् एको ऽत्ययात् सर्वं वेगेन वाहान्  ॥ मत्स्प्_४२।१८ ॥  
  
*ययातिरुवाच  
अददाद्देवयानाय यावद्वित्तमनिन्दितः  ।  
उशीनरस्य पुत्रो ऽयं तस्माच्छ्रेष्ठो हि वः शिबिः  ॥ मत्स्प्_४२।१९ ॥  
दानं शौचं सत्यमथो ह्य् अहिंसा ह्रीः श्रीस्तितिक्षा समतानृशंस्यम्  ।  
राजन्त्येतान्यथ सर्वाणि राज्ञि शिबौ स्थितान्यप्रतिमे सुबुद्ध्या  ।  
एवं वृत्तं ह्रीनिषेवी बिभर्ति तस्माच्छिबिर् अभिगन्ता रथेन  ॥ मत्स्प्_४२।२० ॥  
  
*शौनक उवाच  
अथाष्टकः पुनरेवान्वपृच्छन् मातामहं कौतुकादिन्द्रकल्पम्  ।  
पृच्छामि त्वां नृपते ब्रूहि सत्यं कुतश्च कश्चासि कथं त्वमागाः  ।  
कृतं त्वया यद्धि न तस्य कर्ता लोके त्वदन्यो ब्राह्मणः क्षत्रियो वा  ॥ मत्स्प्_४२।२१ ॥  
  
*ययातिरुवाच  
ययातिरस्मि नहुषस्य पुत्रः पूरोः पिता सार्वभौमस्त्विहासम्  ।  
गुह्यं मन्त्रं मामकेभ्यो ब्रवीमि मातामहो भवतां सुप्रकाशः  ॥ मत्स्प्_४२।२२ ॥  
सर्वाम् इमां पृथिवीं निर्जिगाय ऋद्धां महीमददां ब्राह्मणेभ्यः  ।  
मेध्यानश्वान्नैकशस् तान्सुरूपांस् तदा देवाः पुण्यभाजो भवन्ति  ॥ मत्स्प्_४२।२३ ॥  
अदामहं पृथिवीं ब्राह्मणेभ्यः पूर्णामिमामखिलान्नैः प्रशस्ताम्  ।  
गोभिः सुवर्णैश्च धनैश्च मुख्यैर् अश्वाः सनागाः शतशस्त्वर्बुदानि  ॥ मत्स्प्_४२।२४ ॥  
सत्येन मे द्यौश्च वसुन्धरा च तथैवाग्निर्ज्वलते मानुषेषु  ।  
न मे वृथा व्याहृतमेव वाक्यं सत्यं हि सन्तः प्रतिपूजयन्ति  ॥ मत्स्प्_४२।२५ ॥  
साध्वष्टक प्रब्रवीमीह सत्यं प्रतर्दनं वसुमन्तं शिबिं च  ।*  
सर्वे देवा मुनयश्च लोकाः सत्येन पूज्या इति मे मनोगतम्  ॥ मत्स्प्_४२।२६ ॥*  
यो नः सर्वजितं सर्वं यथावृत्तं निवेदयेत्  ।  
अनसूयुर् द्विजाग्न्येभ्यः स भजेन्नः सलोकताम्  ॥ मत्स्प्_४२।२७ ॥  
  
*शौनक उवाच  
एवं राजन्स महात्मा ययातिः स्वदौहित्रैस्तारितो मित्रवर्यैः  ।  
त्यक्त्वा महीं परमोदारकर्मा स्वर्गं गतः कर्मभिर्व्याप्य पृथ्वीम्  ॥ मत्स्प्_४२।२८ ॥  
एवं सर्वं विस्तरतो यथावद् आख्यातं ते चरितं नाहुषस्य  ।  
वंशो यस्य प्रथितं पौरवेयो यस्मिञ्जातस्त्वं मनुजेन्द्रकल्पः  ॥ मत्स्प्_४२।२९ ॥  
  
  
______________________________________________________  
  
  
मत्स्य-पुराण ४३  
  
*सूत उवाच  
इत्येतच्छौनकाद्राजा शतानीको निशम्य तु  ।  
विस्मितः परया प्रीत्या पूर्णचन्द्र इवाबभौ  ॥ मत्स्प्_४३।१ ॥  
पूजयामास नृपतिर् विधिवच्चाथ शौनकम्  ।  
रत्नैर्गोभिः सुवर्णैश्च वासोभिर्विविधैस्तथा  ॥ मत्स्प्_४३।२ ॥  
प्रतिगृह्य ततः सर्वं यद्राज्ञा प्रहितं धनम्  ।  
दत्त्वा च ब्राह्मणेभ्यश्च शौनको ऽन्तरधीयत  ॥ मत्स्प्_४३।३ ॥  
  
*ऋषय ऊचुः  
ययातेर्वंशमिच्छामः श्रोतुं विस्तरतो वद  ।  
यदुप्रभृतिभिः पुत्रैर् यदा लोके प्रतिष्ठितम्  ॥ मत्स्प्_४३।४ ॥  
  
*सूत उवाच  
यदोर्वंशं प्रवक्ष्यामि ज्येष्ठस्योत्तमतेजसः  ।  
विस्तरेणानुपूर्व्या च गदतो मे निबोधत  ॥ मत्स्प्_४३।५ ॥  
यदोः पुत्रा बभूवुर्हि पञ्च देवसुतोपमाः  ।  
महारथा महेष्वासा नामतस्तान्निबोधत  ॥ मत्स्प्_४३।६ ॥  
सहस्रजिर् अथो ज्येष्ठः क्रोष्टुर्नीलो ऽन्तिको लघुः  ।  
सहस्रजेस्तु दायादः शतजिर्नाम पार्थिवः  ॥ मत्स्प्_४३।७ ॥  
शतजेरपि दायादास् त्रयः परमकीर्तयः  ।  
हैहयश्च हयश्चैव तथा वेणुहयश्च यः  ॥ मत्स्प्_४३।८ ॥  
हैहयस्य तु दायादो धर्मनेत्रः प्रतिश्रुतः  ।  
धर्मनेत्रस्य कुन्तिस्तु संहतस्तस्य चात्मजः  ॥ मत्स्प्_४३।९ ॥  
संहतस्य तु दायादो महिष्मान्नाम पार्थिवः  ।  
आसीन्महिष्मतः पुत्रो रुद्रश्रेण्यः प्रतापवान्  ॥ मत्स्प्_४३।१० ॥  
वाराणस्याम् अभूद्राजा कथितं पूर्वमेव तु  ।  
रुद्रश्रेण्यस्य पुत्रो ऽभूद् दुर्दमो नाम पार्थिवः  ॥ मत्स्प्_४३।११ ॥  
दुर्दमस्य सुतो धीमान् कनको नाम वीर्यवान्  ।  
कनकस्य तु दायादाश् चत्वारो लोकविश्रुताः  ॥ मत्स्प्_४३।१२ ॥  
कृतवीर्यः कृताग्निश्च कृतवर्मा तथैव च  ।  
कृतौजाश्च चतुर्थो ऽभूत् कृतवीर्यात्ततो ऽर्जुनः  ॥ मत्स्प्_४३।१३ ॥  
जातः करसहस्रेण सप्तद्वीपेश्वरो नृपः  ।  
वर्षायुतं तपस्तेपे दुश्चरं पृथिवीपतिः  ॥ मत्स्प्_४३।१४ ॥  
दत्तमाराधयामास कार्तवीर्यो ऽत्रिसम्भवम्  ।  
तस्मै दत्ता वरास्तेन चत्वारः पुरुषोत्तम  ॥ मत्स्प्_४३।१५ ॥  
पूर्वं बाहुसहस्रं तु स वव्रे राजसत्तमः  ।  
अधर्मं चरमाणस्य सद्भिश्चापि निवारणम्  ॥ मत्स्प्_४३।१६ ॥  
युद्धेन पृथिवीं जित्वा धर्मेणैवानुपालनम्  ।  
सङ्ग्रामे वर्तमानस्य वधश्चैवाधिकाद्भवेत्  ॥ मत्स्प्_४३।१७ ॥  
तेनेयं पृथिवी सर्वा सप्तद्वीपा सपर्वता  ।  
सप्तोदधिपरिक्षिप्ता क्षात्त्रेण विधिना जिता  ॥ मत्स्प्_४३।१८ ॥  
जज्ञे बाहुसहस्रं वै इच्छतस्तस्य धीमतः  ।  
रथो ध्वजश्च सञ्जज्ञ इत्येवमनुशुश्रुम  ॥ मत्स्प्_४३।१९ ॥  
दश यज्ञसहस्राणि राज्ञां द्वीपेषु वै तदा  ।  
निरर्गलानि वृत्तानि श्रूयन्ते तस्य धीमतः  ॥ मत्स्प्_४३।२० ॥  
सर्वे यज्ञा महाराज्ञस् तस्यासन् भूरिदक्षिणाः  ।  
सर्वे काञ्चनयूपास्ते सर्वाः काञ्चनवेदिकाः  ॥ मत्स्प्_४३।२१ ॥  
सर्वे देवैः समं प्राप्तैर् विमानस्थैरलङ्कृताः  ।  
गन्धर्वैरप्सरोभिश्च नित्यमेवोपशोभिताः  ॥ मत्स्प्_४३।२२ ॥  
तस्य यज्ञे जगौ गाथां गन्धर्वो नारदस्तथा  ।  
कार्तवीर्यस्य राजर्षेर् महिमानं निरीक्ष्य सः  ॥ मत्स्प्_४३।२३ ॥  
न नूनं कार्तवीर्यस्य गतिं यास्यन्ति क्षत्रियाः  ।  
यज्ञैर्दानैस्तपोभिश्च विक्रमेण श्रुतेन च  ॥ मत्स्प्_४३।२४ ॥  
स हि सप्तसु द्वीपेषु खड्गी चक्री शरासनी  ।  
रथी द्वीपान्यनुचरन् योगी पश्यति तस्करान्  ॥ मत्स्प्_४३।२५ ॥  
पञ्चाशीतिसहस्राणि वर्षाणां स नराधिपः  ।  
स सर्वरत्नसम्पूर्णश् चक्रवर्ती बभूव ह  ॥ मत्स्प्_४३।२६ ॥  
स एव पशुपालो ऽभूत् क्षेत्रपालः स एव हि  ।  
स एव वृष्ट्या पर्जन्यो योगित्वादर्जुनो ऽभवत्  ॥ मत्स्प्_४३।२७ ॥  
यो ऽसौ बाहुसहस्रेण ज्याघातकठिनत्वचा  ।  
भाति रश्मिसहस्रेण शारदेनेव भास्करः  ॥ मत्स्प्_४३।२८ ॥  
एष नागं मनुष्येषु माहिष्मत्यां महाद्युतिः  ।  
कर्कोटकसुतं जित्वा पुर्यां तत्र न्यवेशयत्  ॥ मत्स्प्_४३।२९ ॥  
एष वेगं समुद्रस्य प्रावृट्काले भजेत वै  ।  
क्रीडन्नेव सुखोद्भिन्नः प्रतिस्रोतो महीपतिः  ॥ मत्स्प्_४३।३० ॥  
ललता क्रीडता तेन प्रतिस्रग्दाममालिनी  ।  
ऊर्मिभ्रुकुटिसन्त्रासाच् चकिताभ्येति नर्मदा  ॥ मत्स्प्_४३।३१ ॥  
एको बाहुसहस्रेण वगाहे स महार्णवम्  ।  
करोत्युद्वृत्तवेगां तु नर्मदां प्रावृडुद्धताम्  ॥ मत्स्प्_४३।३२ ॥  
तस्य बाहुसहस्रेण क्षोभ्यमाणे महोदधौ  ।  
भवन्त्यतीव निश्चेष्टाः पातालस्था महासुराः  ॥ मत्स्प्_४३।३३ ॥  
चूर्णीकृतमहावीचि-लीनमीनमहातिमिम्  ।  
मारुताविद्धफेनौघम् आवर्ताक्षिप्तदुःसहम्  ॥ मत्स्प्_४३।३४ ॥  
करोत्यालोडयन्नेव दोःसहस्रेण सागरम्  ।  
मन्दरक्षोभचकिता ह्य् अमृतोत्पादशङ्किताः  ॥ मत्स्प्_४३।३५ ॥  
तदा निश्चलमूर्धानो भवन्ति च महोरगाः  ।  
सायाह्ने कदलीखण्डा निर्वातस्तिमिता इव  ॥ मत्स्प्_४३।३६ ॥  
एवं बद्ध्वा धनुर्ज्यायाम् उत्सिक्तं पञ्चभिः शरैः  ।  
लङ्कायां मोहयित्वा तु सबलं रावणं बलात्  ॥ मत्स्प्_४३।३७ ॥  
निर्जित्य बद्ध्वा चानीय माहिष्मत्यां बबन्ध च  ।  
ततो गत्वा पुलस्त्यस्तु ह्य् अर्जुनं सम्प्रसादयन्  ॥ मत्स्प्_४३।३८ ॥  
मुमोच रक्षः पौलस्त्यं पुलस्त्येनेह सान्त्वितम्  ।  
तस्य बाहुसहस्रेण बभूव ज्यातलस्वनः  ॥ मत्स्प्_४३।३९ ॥  
युगान्ताभ्रसहस्रस्य आस्फोटस्त्वशनेरिव  ।  
अहो बत विधेर्वीर्यं भार्गवो ऽयं यदाछिनत्  ॥ मत्स्प्_४३।४० ॥  
तद्वै सहस्रं बाहूनां हेमतालवनं यथा  ।  
यत्रापवस्तु सङ्क्रुद्धो ह्य् अर्जुनं शप्तवान्प्रभुः  ॥ मत्स्प्_४३।४१ ॥  
यस्माद्वनं प्रदग्धं वै विश्रुतं मम हैहय  ।  
तस्मात्ते दुष्करं कर्म कृतमन्यो हरिष्यति  ॥ मत्स्प्_४३।४२ ॥  
छित्त्वा बाहुसहस्रं ते प्रथमं तरसा बली  ।  
तपस्वी ब्राह्मणश्च त्वां स वधिष्यति भार्गव  ॥ मत्स्प्_४३।४३ ॥  
  
*सूत उवाच  
तस्य रामस्तदा त्व् आसीन् मृत्युः शापेन धीमतः  ।  
वरश्चैव तु राजर्षेः स्वयमेव वृतः पुरा  ॥ मत्स्प्_४३।४४ ॥  
तस्य पुत्रशतं त्व् आसीत् पञ्च तत्र महारथाः  ।  
कृतास्त्रा बलिनः शूरा धर्मात्मानो महाबलाः  ॥ मत्स्प्_४३।४५ ॥  
शूरसेनश्च शूरश्च धृष्टः क्रोष्टुस्तथैव च  ।  
जयध्वजश्च वैकर्ता अवन्तिश्च विशाम्पते  ॥ मत्स्प्_४३।४६ ॥  
जयध्वजस्य पुत्रस्तु तालजङ्घो महाबलः  ।  
तस्य पुत्रशतान्येव तालजङ्घा इति श्रुताः  ॥ मत्स्प्_४३।४७ ॥  
तेषां पञ्च कुलाः ख्याता हैहयानां महात्मनाम्  ।  
वीतिहोत्राश्च शार्यातो भोजाश्चावन्तयस्तथा  ॥ मत्स्प्_४३।४८ ॥  
कुण्डिकेराश्च विक्रान्तास् तालजङ्घास् तथैव च  ।  
वीतिहोत्रसुतश्चापि आनर्तो नाम वीर्यवान्  ।  
दुर्जेयस्तस्य पुत्रस्तु बभूव मित्रकर्शनः  ॥ मत्स्प्_४३।४९ ॥  
सद्भावेन महाराज प्रजा धर्मेण पालयन्  ।  
कार्तवीर्यार्जुनो नाम राजा बाहुसहस्रवान्  ॥ मत्स्प्_४३।५० ॥  
येन सागरपर्यन्ता धनुषा निर्जिता मही  ।  
यस्तस्य कीर्तयेन्नाम कल्यमुत्थाय मानवः  ॥ मत्स्प्_४३।५१ ॥  
न तस्य वित्तनाशः स्यान् नष्टं च लभते पुनः  ।  
कार्तवीर्यस्य यो जन्म कथयेदिह धीमतः  ।  
यथावत्स्विष्टपूतात्मा स्वर्गलोके महीयते  ॥ मत्स्प्_४३।५२ ॥  
  
  
______________________________________________________  
  
  
मत्स्य-पुराण ४४  
  
*ऋषय ऊचुः  
किमर्थं तद्वनं दग्धम् आपवस्य महात्मनः  ।  
कार्तवीर्येण विक्रम्य सूत प्रब्रूहि तत्त्वतः  ॥ मत्स्प्_४४।१ ॥  
रक्षिता स तु राजर्षिः प्रजानामिति नः श्रुतम्  ।  
स कथं रक्षिता भूत्वा अदहत्तत्तपोवनम्  ॥ मत्स्प्_४४।२ ॥  
*सूत उवाच  
आदित्यो द्विजरूपेण कार्तवीर्यमुपस्थितः  ।  
तृप्तिमेकां प्रयच्छस्व आदित्यो ऽहं नरेश्वर  ॥ मत्स्प्_४४।३ ॥  
  
*राजोवाच  
भगवन्केन तृप्तिस्ते भवत्येव दिवाकर  ।  
कीदृशं भोजनं दद्मि हुत्वा तु विदधाम्यहम्  ॥ मत्स्प्_४४।४ ॥  
  
*आदित्य उवाच  
स्थावरं देहि मे सर्वम् आहारं ददतां वर  ।  
तेन तृप्तो भवेयं वै सा मे तृप्तिर्हि पार्थिव  ॥ मत्स्प्_४४।५ ॥  
  
*कार्तवीर्य उवाच  
न शक्याः स्थावराः सर्वे तेजसा च बलेन च  ।  
निर्दग्धुं तपतां श्रेष्ठ तेन त्वां प्रणमाम्यहम्  ॥ मत्स्प्_४४।६ ॥  
  
*आदित्य उवाच  
तुष्टस्ते ऽहं शरान्दद्मि अक्षयान्सर्वतोमुखान्  ।  
ये प्रक्षिप्ता ज्वलिष्यन्ति मम तेजःसमन्विताः  ॥ मत्स्प्_४४।७ ॥  
आविष्टा मम तेजोभिः शोषयिष्यन्ति स्थावरान्  ।  
शुष्कान् भस्मीकरिष्यन्ति तेन तृप्तिर्नराधिप  ॥ मत्स्प्_४४।८ ॥  
  
*सूत उवाच  
ततः शरांस्तदादित्यस् त्व् अर्जुनाय प्रयच्छत  ।  
ततो ददाह सम्प्राप्तान् स्थावरान् सर्वमेव च  ॥ मत्स्प्_४४।९ ॥  
ग्रामांस्तथाश्रमांश्चैव घोषाणि नगराणि च  ।  
तपोवनानि रम्याणि वनान्युपवनानि च  ॥ मत्स्प्_४४।१० ॥  
एवं प्राचीमन्वदहत् ततः सर्वां स दक्षिणाम्  ।  
निर्वृक्षा निस्तृणा भूमिर् हता घोरेण तेजसा  ॥ मत्स्प्_४४।११ ॥  
एतस्मिन्नेव काले तु आपवो जलमास्थितः  ।  
दश वर्षसहस्राणि तत्रास्ते स महानृषिः  ॥ मत्स्प्_४४।१२ ॥  
पूर्णे व्रते महातेजा उदतिष्ठंस्तपोधनः  ।  
सो ऽपश्यदाश्रमं दग्धम् अर्जुनेन महामुनिः  ॥ मत्स्प्_४४।१३ ॥  
क्रोधाच्छशाप राजर्षिं कीर्तितं वो यथा मया  ।  
क्रोष्टोः शृणुत राजर्षेर् वंशमुत्तमपौरुषम्  ॥ मत्स्प्_४४।१४ ॥  
यस्यान्ववाये सम्भूतो विष्णुर्वृष्णिकुलोद्वहः  ।  
क्रोष्टोरेवाभवत्पुत्रो वृजिनीवान्महारथः  ॥ मत्स्प्_४४।१५ ॥  
वृजिनीवतश्च पुत्रो ऽभूत् स्वाहो नाम महाबलः  ।  
स्वाहपुत्रो ऽभवद् राजन् रुषङ्गुर् वदतां वरः  ॥ मत्स्प्_४४।१६ ॥  
स तु प्रसूतिमिच्छन् वै रुषङ्गुः सौम्यमात्मजम्  ।  
चित्रश्चित्ररथश्चास्य पुत्रः कर्मभिरन्वितः  ॥ मत्स्प्_४४।१७ ॥  
अथ चैत्ररथिवीरो जज्ञे विपुलदक्षिणः  ।  
शशबिन्दुरिति ख्यातश् चक्रवर्ती बभूव ह  ॥ मत्स्प्_४४।१८ ॥  
अत्रानुवंशश्लोको ऽयं गीतस् तस्मिन्पुराभवत्  ।  
शशबिन्दोस्तु पुत्राणां शतानाम् अभवच्छतम्  ॥ मत्स्प्_४४।१९ ॥  
धीमतां चाभिरूपाणां भूरिद्रविणतेजसाम्  ।  
तेषां शतप्रधानानां पृथुसाह्वा महाबलाः  ॥ मत्स्प्_४४।२० ॥  
पृथुश्रवाः पृथुयशाः पृथुधर्मा पृथुञ्जयः  ।  
पृथुकीर्तिः पृथुमना राजानः शशबिन्दवः  ॥ मत्स्प्_४४।२१ ॥  
शंसन्ति च पुराणज्ञाः पृथुश्रवसमुत्तमम्  ।  
अन्तरस्य सुयज्ञस्य सुयज्ञस्तनयो ऽभवत्  ॥ मत्स्प्_४४।२२ ॥  
उशना तु सुयज्ञस्य यो रक्षन्पृथिवीमिमाम्  ।  
आजहाराश्वमेधानां शतमुत्तमधार्मिकः  ॥ मत्स्प्_४४।२३ ॥  
तितिक्षुरभवत्पुत्र औशनः शत्रुतापनः  ।  
मरुत्तस्तस्य तनयो राजर्षीणामनुत्तमः  ॥ मत्स्प्_४४।२४ ॥  
आसीन्मरुत्ततनयौ वीरः कम्बलबर्हिषः  ।  
पुत्रस्तु रुक्मकवचो विद्वान्कम्बलबर्हिषः  ॥ मत्स्प्_४४।२५ ॥  
निहत्य रुक्मकवचः परान्कवचधारिणः  ।  
धन्विनो विविधैर्बाणैर् अवाप्य पृथिवीमिमाम्  ॥ मत्स्प्_४४।२६ ॥  
अश्वमेधे ददौ राजा ब्राह्मणेभ्यस्तु दक्षिणाम्  ।  
यज्ञे तु रुक्मकवचः कदाचित्परवीरहा  ॥ मत्स्प्_४४।२७ ॥  
जज्ञिरे पञ्च पुत्रास्तु महावीर्या धनुर्भृतः  ।  
रुक्मेषुः पृथुरुक्मश्च ज्यामघः परिघो हरिः  ॥ मत्स्प्_४४।२८ ॥  
परिघं च हरिं चैव विदेहे ऽस्थापयत्पिता  ।  
रुक्मेषुरभवद्राजा पृथुरुक्मस्तदाश्रयः  ॥ मत्स्प्_४४।२९ ॥  
तेभ्यः प्रव्राजितो राज्याज् ज्यामघस्तु तदाश्रमे  ।  
प्रशान्तश्चाश्रमस्थश्च ब्राह्मणेनावबोधितः  ॥ मत्स्प्_४४।३० ॥  
जगाम धनुरादाय देशमन्यं ध्वजी रथी  ।  
नर्मदां नृप एकाकी केवलं वृत्तिकामतः  ॥ मत्स्प्_४४।३१ ॥  
ऋक्षवन्तं गिरिं गत्वा भुक्तमन्यैरुपाविशत्  ।  
ज्यामघस्याभवद्भार्या चैत्रा परिणता सती  ॥ मत्स्प्_४४।३२ ॥  
अपुत्रो न्यवसद्राजा भार्यामन्यां न विन्दत  ।  
तस्यासीद्विजयो युद्धे तत्र कन्यामवाप्य सः  ॥ मत्स्प्_४४।३३ ॥  
भार्यामुवाच सन्त्रासात् स्नुषेयं ते शुचिस्मिते  ।  
एवमुक्ताब्रवीदेनं कस्य चेयं स्नुषेति च  ॥ मत्स्प्_४४।३४ ॥  
  
*राजोवाच  
यस्ते जनिष्यते पुत्रस् तस्य भार्या भविष्यति  ।  
तस्मात्सा तपसोग्रेण कन्यायाः सम्प्रसूयत  ॥ मत्स्प्_४४।३५ ॥  
पुत्रं विदर्भं सुभगा चैत्रा परिणता सती  ।  
राजपुत्र्यां च विद्वान्स स्नुषायां क्रथकैशिकौ  ।  
लोमपादं तृतीयं तु पुत्रं परमधार्मिकम्  ॥ मत्स्प्_४४।३६ ॥  
तस्यां विदर्भो ऽजनयच् छरान्रणविशारदान्  ।  
लोमपादान्मनुः पुत्रा ज्ञातिस्तस्य तु चात्मजः  ॥ मत्स्प्_४४।३७ ॥  
कैशिकस्य चिदिः पुत्रस् तस्माच्चैद्या नृपाः स्मृताः  ।  
क्रथो विदर्भपुत्रस्तु कुन्तिस् तस्यात्मजो ऽभवत्  ॥ मत्स्प्_४४।३८ ॥  
कुन्तेर्धृष्टः सुतो जज्ञे रणधृष्टः प्रतापवान्  ।  
धृष्टस्य पुत्रो धर्मात्मा निर्वृतिः परवीरहा  ॥ मत्स्प्_४४।३९ ॥  
तदेको निर्वृतेः पुत्रो नाम्ना स तु विदूरथः  ।  
दशार्हस्तस्य वै पुत्रो व्योमस्तस्य च वै स्मृतः  ।  
दाशार्हाच्चैव व्योमात्तु पुत्रो जीमूत उच्यते  ॥ मत्स्प्_४४।४० ॥  
जीमूतपुत्रो विमलस् तस्य भीमरथः सुतः  ।  
सुतो भीमरथस्यासीत् स्मृतो नवरथः किल  ॥ मत्स्प्_४४।४१ ॥  
तस्य चासीद् दृढरथः शकुनिस्तस्य चात्मजः  ।  
तस्मात्करम्भः कारम्भिर् देवरातो बभूव ह  ॥ मत्स्प्_४४।४२ ॥  
देवक्षत्रो ऽभवद्राजा दैवरातिर्महायशाः  ।  
देवगर्भसमो जज्ञे देवनक्षत्रनन्दनः  ॥ मत्स्प्_४४।४३ ॥  
मधुर्नाम महातेजा मधोः पुरवसस् तथा  ।  
आसीत् पुरवसात् पुत्रः पुरुद्वान्पुरुषोत्तमः  ॥ मत्स्प्_४४।४४ ॥  
जन्तुर्जज्ञे ऽथ वैदर्भ्यां भद्रसेन्यां पुरुद्वतः  ।  
ऐक्ष्वाकी चाभवद्भार्या जन्तोस्तस्यामजायत  ॥ मत्स्प्_४४।४५ ॥  
सात्वतः सत्त्वसंयुक्तः सात्वतां कीर्तिवर्धनः  ।  
इमां विसृष्टिं विज्ञाय ज्यामघस्य महात्मनः  ।  
प्रजावान् एति सायुज्यं राज्ञः सोमस्य धीमतः  ॥ मत्स्प्_४४।४६ ॥  
सात्वतान् सत्त्वसम्पन्नान् कौशल्या सुषुवे सुतान्  ।  
भजिनं भजमानं तु दिव्यं देवावृधं नृप  ॥ मत्स्प्_४४।४७ ॥  
अन्धकं च महाभोजं वृष्णिं च यदुनन्दनम्  ।  
तेषां तु सर्गाश् चत्वारो विस्तरेणैव तच्छृणु  ॥ मत्स्प्_४४।४८ ॥  
भजमानस्य सृञ्जय्यां बाह्यकायां च बाह्यकाः  ।  
सृञ्जयस्य सुते द्वे तु बाह्यकास्तु तदाभवन्  ॥ मत्स्प्_४४।४९ ॥  
तस्य भार्ये भगिन्यौ द्वे सुषुवाते बहून्सुतान्  ।  
निमिं च कृमिलं चैव वृष्णिं परपुरञ्जयम्  ।  
ते बाह्यकायां सृञ्जय्यां भजमानाद् विजज्ञिरे  ॥ मत्स्प्_४४।५० ॥  
यज्ञे देवावृधो राजा बन्धूनां मित्रवर्धनः  ।  
अपुत्रस्त्वभवद्राजा चचार परमं तपः  ।  
पुत्रः सर्वगुणोपेतो मम भूयादिति स्पृहन्  ॥ मत्स्प्_४४।५१ ॥  
संयोज्य मन्त्रमेवाथ पर्णाशाजलमस्पृशत्  ।  
तदोपस्पर्शनात्तस्य चकार प्रियमापगा  ॥ मत्स्प्_४४।५२ ॥  
कल्याणत्वान्नरपतेस् तस्मै सा निम्नगोत्तमा  ।  
चिन्तयाथ परीतात्मा जगामाथ विनिश्चयम्  ॥ मत्स्प्_४४।५३ ॥  
नाधिगच्छाम्यहं नारीं यस्यामेवंविधः सुतः  ।  
जायेत तस्मादद्याहं भवाम्यथ सहस्रशः  ॥ मत्स्प्_४४।५४ ॥  
अथ भूत्वा कुमारी सा बिभ्रती परमं वपुः  ।  
ज्ञापयामास राजानं तामियेष महाव्रतः  ॥ मत्स्प्_४४।५५ ॥  
अथ सा नवमे मासि सुषुवे सरितां वरा  ।  
पुत्रं सर्वगुणोपेतं बभ्रुं देवावृधान्नृपात्  ॥ मत्स्प्_४४।५६ ॥  
अनुवंशे पुराणज्ञा गायन्तीति परिश्रुतम्  ।  
गुणान्देवावृधस्यापि कीर्तयन्तो महात्मनः  ॥ मत्स्प्_४४।५७ ॥  
यथैव शृणुमो दूराद् अपश्यामस् तथान्तिकात्  ।  
बभ्रुः श्रेष्ठो मनुष्याणां देवैर्देवावृधः समः  ॥ मत्स्प्_४४।५८ ॥  
षष्टिश्च पूर्वपुरुषाः सहस्राणि च सप्ततिः  ।  
एते ऽमृतत्वं सम्प्राप्ता बभ्रोर् देवावृधान्नृप  ॥ मत्स्प्_४४।५९ ॥  
यज्वा दानपतिर् वीरो ब्रह्मण्यश्च दृढव्रतः  ।  
रूपवान्सुमहातेजाः श्रुतवीर्यधरस्तथा  ॥ मत्स्प्_४४।६० ॥  
अथ कङ्कस्य दुहिता सुषुवे चतुरः सुतान्  ।  
कुकुरं भजमानं च शशिं कम्बलबर्हिषम्  ॥ मत्स्प्_४४।६१ ॥  
कुकुरस्य सुतो वृष्णिर् वृष्णेस्तु तनयो धृतिः  ।  
कपोतरोमा तस्याथ तैत्तिरिस्तस्य चात्मजः  ॥ मत्स्प्_४४।६२ ॥  
तस्यासीत्तनुजः सर्पो विद्वान्पुत्रो नलः किल  ।  
ख्यायते तस्य नाम्ना स नन्दनो दरदुन्दुभिः  ॥ मत्स्प्_४४।६३ ॥  
तस्मिन्प्रवितते यज्ञे अभिजातः पुनर्वसुः  ।  
अश्वमेधं च पुत्रार्थम् आजहार नरोत्तमः  ॥ मत्स्प्_४४।६४ ॥  
तस्य मध्ये ऽतिरात्रस्य सभामध्यात्समुत्थितः  ।  
अतस्तु विद्वान्कर्मज्ञो यज्वा दाता पुनर्वसुः  ॥ मत्स्प्_४४।६५ ॥  
तस्यासीत् पुत्रमिथुनं बभूवाविजितं किल  ।  
आहुकश्चाहुकी चैव ख्यातं मातेमतां वर  ॥ मत्स्प्_४४।६६ ॥  
इमांश्चोदाहरन्त्यत्र श्लोकान्प्रति तमाहुकम्  ।  
सोपासङ्गानुकर्षाणां सध्वजानां वरूथिनाम्  ॥ मत्स्प्_४४।६७ ॥  
रथानां मेघघोषाणां सहस्राणि दशैव तु  ।  
नासत्यवादी नातेजा नायज्वा नासहस्रदः  ॥ मत्स्प्_४४।६८ ॥  
नाशुचिर्नाप्यविद्वान् हि यो भोजेष्वभ्यजायत  ।  
आहुकस्य भृतिं प्राप्ता इत्येतद्वै तदुच्यते  ॥ मत्स्प्_४४।६९ ॥  
आहुकश्चाप्यवन्तीषु स्वसारं चाहुकीं ददौ  ।  
आहुकात्काश्यदुहिता द्वौ पुत्रौ समसूयत  ॥ मत्स्प्_४४।७० ॥  
देवकश्चोग्रसेनश्च देवगर्भसमाव् उभौ  ।  
देवकस्य सुता वीरा जज्ञिरे त्रिदशोपमाः  ॥ मत्स्प्_४४।७१ ॥  
देववानुपदेवश्च सुदेवो देवरक्षितः  ।  
तेषां स्वसारः सप्तासन् वसुदेवाय ता ददौ  ॥ मत्स्प्_४४।७२ ॥  
देवकी श्रुतदेवी च मित्रदेवी यशोधरा  ।  
श्रीदेवी सत्यदेवी च सुतापी चेति सप्तमी  ॥ मत्स्प्_४४।७३ ॥  
नवोग्रसेनस्य सुताः कंसस्तेषां तु पूर्वजः  ।  
न्यग्रोधश्च सुनामा च कङ्कः शङ्कुश्च भूयसः  ॥ मत्स्प्_४४।७४ ॥  
अजभू राष्ट्रपालश्च युद्धमुष्टिः सुमुष्टिदः  ।  
तेषां स्वसारः पञ्चासन् कंसा कंसवती तथा  ॥ मत्स्प्_४४।७५ ॥  
सुतन्तू राष्ट्रपाली च कङ्का चेति वराङ्गनाः  ।  
उग्रसेनः सहापत्यो व्याख्यातः कुकुरोद्भवः  ॥ मत्स्प्_४४।७६ ॥  
भजमानस्य पुत्रो ऽथ रथिमुख्यो विदूरथः  ।  
राजाधिदेवः शूरश्च विदूरथसुतो ऽभवत्  ॥ मत्स्प्_४४।७७ ॥  
राजाधिदेवस्य सुतौ जज्ञाते देवसम्मितौ  ।  
नियमव्रतप्रधानौ शोणाश्वः श्वेतवाहनः  ॥ मत्स्प्_४४।७८ ॥  
शोणाश्वस्य सुताः पञ्च शूरा रणविशारदाः  ।  
शमी च देवशर्मा च निकुन्तः शक्रशत्रुजित्  ॥ मत्स्प्_४४।७९ ॥  
शमिपुत्रः प्रतिक्षत्रः प्रतिक्षत्रस्य चात्मजः  ।  
प्रतिक्षेत्रः सुतो भोजो हृदीकस्तस्य चात्मजः  ॥ मत्स्प्_४४।८० ॥  
हृदीकस्याभवन्पुत्रा दश भीमपराक्रमाः  ।  
कृतवर्माग्रजस् तेषां शतधन्वा च मध्यमः  ॥ मत्स्प्_४४।८१ ॥  
देवार्हश्चैव नाभश्च भीषणश्च महाबलः  ।  
अजातो वनजातश्च कनीयककरम्भकौ  ॥ मत्स्प्_४४।८२ ॥  
देवार्हस्य सुतो विद्वाञ् जज्ञे कम्बलबर्हिषः  ।  
असामञ्जाः सुतस्तस्य तमोजातस्य चात्मजः  ॥ मत्स्प्_४४।८३ ॥  
अजातपुत्रा विक्रान्तास् त्रयः परमकीर्तयः  ।  
सुदंष्ट्रश्च सुनाभश्च कृष्ण इत्यन्धका मताः  ॥ मत्स्प्_४४।८४ ॥  
अन्धकानामिमं वंशं यः कीर्तयति नित्यशः  ।  
आत्मनो विपुलं वंशं प्रजावानाप्नुते नरः  ॥ मत्स्प्_४४।८५ ॥  
  
  
______________________________________________________  
  
  
मत्स्य-पुराण ४५  
  
*सूत उवाच  
गान्धारी चैव माद्री च वृष्णिभार्ये बभूवतुः  ।  
गान्धारी जनयामास सुमित्रं मित्रनन्दनम्  ॥ मत्स्प्_४५।१ ॥  
माद्री युधाजितं पुत्रं ततो वै देवमीढुषम्  ।  
अनमित्रं शिबिं चैव पञ्चमं कृतलक्षणम्  ॥ मत्स्प्_४५।२ ॥  
अनमित्रसुतो निघ्नो निघ्नस्यापि तु द्वौ सुतौ  ।  
प्रसेनश्च महावीर्यः शक्तिसेनश्च ताव् उभौ  ॥ मत्स्प्_४५।३ ॥  
स्यमन्तकः प्रसेनस्य मणिरत्नमनुत्तमम्  ।  
पृथिव्यां सर्वरत्नानां राजा वै सो ऽभवन्मणिः  ॥ मत्स्प्_४५।४ ॥  
हृदि कृत्वा तु बहुशो मणिं तमभियाचितः  ।  
गोविन्दो ऽपि न तं लेभे शक्तो ऽपि न जहार सः  ॥ मत्स्प्_४५।५ ॥  
कदाचिन्मृगयां यातः प्रसेनस्तेन भूषितः  ।  
यथाशब्दं स शुश्राव बिले सत्त्वेन पूरिते  ॥ मत्स्प्_४५।६ ॥  
ततः प्रविश्य स बिलं प्रसेनो ह्य् ऋक्षमैक्षत  ।  
ऋक्षः प्रसेनं च तथा ऋक्षं चैव प्रसेनजित्  ॥ मत्स्प्_४५।७ ॥  
हत्वा ऋक्षः प्रसेनं तु ततस्तं मणिमाददात्  ।  
अदृष्टस्तु हतस्तेन अन्तर्बिलगतस्तदा  ॥ मत्स्प्_४५।८ ॥  
प्रसेनं तु हतं ज्ञात्वा गोविन्दः परिशङ्कितः  ।  
गोविन्देन हतो व्यक्तं प्रसेनो मणिकारणात्  ॥ मत्स्प्_४५।९ ॥  
प्रसेनस्तु गतो ऽरण्यं मणिरत्नेन भूषितः  ।  
तं दृष्ट्वा स हतस्तेन गोविन्दः प्रत्युवाच ह  ।  
हन्मि चैनं दुराचारं शत्रुभूतं हि वृष्णिषु  ॥ मत्स्प्_४५।१० ॥  
अथ दीर्घेण कालेन मृगयां निर्गतः पुनः  ।  
यदृच्छया च गोविन्दो बिलस्याभ्याशमागमत्  ॥ मत्स्प्_४५।११ ॥  
तं दृष्ट्वा तु महाशब्दं स चक्रे ऋक्षराड्बली  ।  
शब्दं श्रुत्वा तु गोविन्दः खड्गपाणिः प्रविश्य सः  ।  
अपश्यज्जाम्बवन्तं तम् ऋक्षराजं महाबलम्  ॥ मत्स्प्_४५।१२ ॥  
ततस्तूर्णं हृषीकेशस् तमृक्षपतिमञ्जसा  ।  
जाम्बवन्तं स जग्राह क्रोधसंरक्तलोचनः  ॥ मत्स्प्_४५।१३ ॥  
तुष्टावैनं तदा ऋक्षः कर्मभिर्वैष्णवैः प्रभुम्  ।  
ततस्तुष्टस्तु भगवान् वरेणैनमरोचयत्  ॥ मत्स्प्_४५।१४ ॥  
  
*जाम्बवानुवाच  
इच्छे चक्रप्रहारेण त्वत्तो ऽहं मरणं प्रभो  ।  
कन्या चेयं मम शुभा भर्तारं त्वामवाप्नुयात्  ।  
यो ऽयं मणिः प्रसेनं तु हत्वा प्राप्तो मया प्रभो  ॥ मत्स्प्_४५।१५ ॥  
ततः स जाम्बवन्तं तं हत्वा चक्रेण वै प्रभुः  ।  
कृतकर्मा महाबाहुः सकन्यं मणिमाहरत्  ॥ मत्स्प्_४५।१६ ॥  
ददौ सत्राजितायैनं सर्वसात्वतसंसदि  ।  
तेन मिथ्यापवादेन सन्तप्तो ऽयं जनार्दनः  ॥ मत्स्प्_४५।१७ ॥  
ततस्ते यादवाः सर्वे वासुदेवमथाब्रुवन्  ।  
अस्माकं तु मतिर्ह्यासीत् प्रसेनस्तु त्वया हतः  ॥ मत्स्प्_४५।१८ ॥  
कैकेयस्य सुता भार्या दश सत्राजितः शुभाः  ।  
तासूत्पन्नाः सुतास्तस्य शतमेकं तु विश्रुताः  ।  
ख्यातिमन्तो महावीर्या भङ्गकारस्तु पूर्वजः  ॥ मत्स्प्_४५।१९ ॥  
अथ व्रतवती तस्माद् भङ्गकारात्तु पूर्वजात्  ।  
सुषुवे सुकुमारीस्तु तिस्रः कमललोचनाः  ॥ मत्स्प्_४५।२० ॥  
सत्यभामा वरा स्त्रीणां व्रतिनी च दृढव्रता  ।  
तथा पद्मावती चैव ताश्च कृष्णाय सो ऽददात्  ॥ मत्स्प्_४५।२१ ॥  
अनमित्राच्छिनिर्जज्ञे कनिष्ठाद्वृष्णिनन्दनात्  ।  
सत्यकस्तस्य पुत्रस्तु सात्यकिस्तस्य चात्मजः  ॥ मत्स्प्_४५।२२ ॥  
सत्यवान्युयुधानस्तु शिनेर्नप्ता प्रतापवान्  ।  
असङ्गो युयुधानस्य द्युम्निस्तस्यात्मजो ऽभवत्  ॥ मत्स्प्_४५।२३ ॥  
द्युम्नेर्युगन्धरः पुत्र इति शैन्याः प्रकीर्तिताः  ।  
अनमित्रान्वयो ह्य् एष व्याख्यातो वृष्णिवंशजः  ॥ मत्स्प्_४५।२४ ॥  
अनमित्रस्य सञ्जज्ञे पृथ्व्यां वीरो युधाजितः  ।  
अन्यौ तु तनयौ वीरौ वृषभः क्षत्र एव च  ॥ मत्स्प्_४५।२५ ॥  
वृषभः काशिराजस्य सुतां भार्यामविन्दत  ।  
जयन्तस्तु जयन्त्यां तु पुत्रः समभवच्छुभः  ॥ मत्स्प्_४५।२६ ॥  
सदायज्ञो ऽतिवीरश्च श्रुतवानतिथिप्रियः  ।  
अक्रूरः सुषुवे तस्मात् सदायज्ञो ऽतिदक्षिणः  ॥ मत्स्प्_४५।२७ ॥  
रत्ना कन्या च शैब्यस्य अक्रूरस्तामवाप्तवान्  ।  
पुत्रानुत्पादयामास एकादश महाबलान्  ॥ मत्स्प्_४५।२८ ॥  
उपलम्भः सदालम्भो वृकलो वीर्य एव च  ।  
सवीतरः सदापक्षः शत्रुघ्नो वारिमेजयः  ॥ मत्स्प्_४५।२९ ॥  
धर्मभृद्धर्मवर्माणौ धृष्टमानस्तथैव च  ।  
सर्वे च प्रतिहोतारो रत्नायां जज्ञिरे च ते  ॥ मत्स्प्_४५।३० ॥  
अक्रूराद् उग्रसेनायां सुतौ द्वौ कुलवर्धनौ  ।  
देववानुपदेवश्च जज्ञाते देवसन्निभौ  ॥ मत्स्प्_४५।३१ ॥  
अश्विन्यां च ततः पुत्राः पृथुर् विपृथुरेव च  ।  
अश्वत्थामा सुबाहुश्च सुपार्श्वकगवेषणौ  ॥ मत्स्प्_४५।३२ ॥  
वृष्टिनेमिः सुधर्मा च तथा शर्यातिरेव च  ।  
अभूमिर् वर्जभूमिश्च श्रमिष्ठः श्रवणस्तथा  ॥ मत्स्प्_४५।३३ ॥  
इमां मिथ्याभिशस्तिं यो वेद कृष्णादपोहिताम्  ।  
न स मिथ्याभिशापेन अभिशाप्यो ऽथ केनचित्  ॥ मत्स्प्_४५।३४ ॥  
  
  
______________________________________________________  
  
  
मत्स्य-पुराण ४६  
  
*सूत उवाच  
ऐक्ष्वाकी सुषुवे शूरं ख्यातमद्भुतमीढुषम्  ।  
पौरुषाज्जज्ञिरे शूराद् भोजायां पुत्रका दश  ॥ मत्स्प्_४६।१ ॥  
वसुदेवो महाबाहुः पूर्वमानकदुन्दुभिः  ।  
देवमार्गस्ततो जज्ञे ततो देवश्रवाः पुनः  ॥ मत्स्प्_४६।२ ॥  
अनाधृष्टिः शिनिश्चैव नन्दश्चैव ससृञ्जयः  ।  
श्यामः शमीकः संयूपः पञ्च चास्य वराङ्गनाः  ॥ मत्स्प्_४६।३ ॥  
श्रुतकीर्तिः पृथा चैव श्रुतादेवी श्रुतश्रवाः  ।  
राजाधिदेवी च तथा पञ्चैता वीरमातरः  ॥ मत्स्प्_४६।४ ॥  
कृतस्य तु श्रुतादेवी सुग्रीवं सुषुवे सुतम्  ।  
कैकेय्यां श्रुतकीर्त्यां तु जज्ञे सो ऽनुव्रतो नृपः  ॥ मत्स्प्_४६।५ ॥  
श्रुतश्रवसि चैद्यस्य सुनीथः समपद्यत  ।  
बहुशो धर्मचारी स सम्बभूवारिमर्दनः  ॥ मत्स्प्_४६।६ ॥  
अथ सख्येन वृद्धे ऽसौ कुन्तिभोजे सुतां ददौ  ।  
एवं कुन्ती समाख्याता वसुदेवस्वसा पृथा  ॥ मत्स्प्_४६।७ ॥  
वसुदेवेन सा दत्ता पाण्डोर्भार्या ह्य् अनिन्दिता  ।  
पाण्डोरर्थेन सा जज्ञे देवपुत्रान् महारथान्  ॥ मत्स्प्_४६।८ ॥  
धर्माद्युधिष्ठिरो जज्ञे वायोर्जज्ञे वृकादेरः  ।  
इन्द्राद्धनञ्जयश् चैव शक्रतुल्यपराक्रमः  ॥ मत्स्प्_४६।९ ॥  
माद्रवत्यां तु जनिताव् अश्विभ्याभिति शुश्रुम  ।  
नकुलः सहदेवश्च रूपशीलगुणान्वितौ  ॥ मत्स्प्_४६।१० ॥  
रोहिणी पौरवी नाम भार्या ह्य् आनकदुन्दुभेः  ।  
लेभे ज्येष्ठं सुतं रामं सारणं च सुतं प्रियम्  ॥ मत्स्प्_४६।११ ॥  
दुर्दमं दमनं सुभ्रुं पिण्डारकमहाहनू  ।  
चित्राक्ष्यौ द्वे कुमार्यौ तु रोहिण्यां जज्ञिरे तदा  ॥ मत्स्प्_४६।१२ ॥  
देवक्यां जज्ञिरे शौरेः सुषेणः कीर्तिमानपि  ।  
उदासी भद्रसेनश्च ऋषिवासस्तथैव च  ।  
षष्ठो भद्रविदेहश्च कंसः सर्वानघातयत्  ॥ मत्स्प्_४६।१३ ॥  
प्रथमा या अमावास्या वार्षिकी तु भविष्यति  ।  
तस्यां जज्ञे महाबाहुः पूर्वं कृष्णः प्रजापतिः  ॥ मत्स्प्_४६।१४ ॥  
अनुजा त्व् अभवत्कृष्णा सुभद्रा भद्रभाषिणी  ।  
देवक्यां तु महातेजा जज्ञे शूरो महायशाः  ॥ मत्स्प्_४६।१५ ॥  
सहदेवस्तु ताम्रायां जज्ञे शौरिः कुलोद्वहः  ।  
उपासङ्गधरं लेभे तनयं देवरक्षिता  ।  
एकां कन्यां च सुभगां कंसस्ताम् अभ्यघातयत्  ॥ मत्स्प्_४६।१६ ॥  
विजयं रोचमानं च वर्धमानं तु देवलम्  ।  
एते सर्वे महात्मानो ह्य् उपदेव्यां प्रजज्ञिरे  ॥ मत्स्प्_४६।१७ ॥  
अवगाहो महात्मा च वृकदेव्यामजायत  ।  
वृकदेव्यां स्वयं जज्ञे नन्दको नाम नामतः  ॥ मत्स्प्_४६।१८ ॥  
सप्तमं देवकीपुत्रं मदनं सुषुवे नृप  ।  
गवेषणं महाभागं सङ्ग्रामेष्वपराजितम्  ॥ मत्स्प्_४६।१९ ॥  
श्रद्धादेव्या विहारे तु वने हि विचरन्पुरा  ।  
वैश्यायामदधाच्छौरिः पुत्रं कौशिकमग्रजम्  ॥ मत्स्प्_४६।२० ॥  
सुतनू रथराजी च शौरेरास्तां परिग्रहौ  ।  
पुण्ड्रश्च कपिलश्चैव वसुदेवात्मजौ बलौ  ॥ मत्स्प्_४६।२१ ॥  
जरा नाम निषादो ऽभूत् प्रथमः स धनुर्धरः  ।  
सौभद्रश्च भवश्चैव महासत्त्वौ बभूवतुः  ॥ मत्स्प्_४६।२२ ॥  
देवभागसुतश्चापि नाम्नासाव् उद्धवः स्मृतः  ।  
पण्डितं प्रथमं प्राहुर् देवश्रवःसमुद्भवम्  ॥ मत्स्प्_४६।२३ ॥  
ऐक्ष्वाक्यलभतापत्यम् अनाधृष्टेर्यशस्विनी  ।  
निधूतसत्त्वं शत्रुघ्नं श्राद्धस्तस्मादजायत  ॥ मत्स्प्_४६।२४ ॥  
करूषायानपत्याय कृष्णस्तुष्टः सुतं ददौ  ।  
सुचन्द्रं तु महाभागं वीर्यवन्तं महाबलम्  ॥ मत्स्प्_४६।२५ ॥  
जाम्बवत्याः सुताव् एतौ द्वौ च सत्कृतलक्षणौ  ।  
चारुदेष्णश्च साम्बश्च वीर्यवन्तौ महाबलौ  ॥ मत्स्प्_४६।२६ ॥  
तन्तिपालश्च तन्तिश्च नन्दनस्य सुताव् उभौ  ।  
शमीकपुत्राश् चत्वारो विक्रान्ताः सुमहाबलाः  ।  
विराजश्च धनुश्चैव श्यामश्च सृञ्जयस्तथा  ॥ मत्स्प्_४६।२७ ॥  
अनपत्यो ऽभवच्छ्यामः शमीकस्तु वनं ययौ  ।  
जुगुप्समानो भोजत्वं राजर्षित्वमवाप्तवान्  ॥ मत्स्प्_४६।२८ ॥  
कृष्णस्य जन्माभ्युदयं यः कीर्तयति नित्यशः  ।  
शृणोति मानवो नित्यं सर्वपापैः प्रमुच्यते  ॥ मत्स्प्_४६।२९ ॥  
  
  
______________________________________________________  
  
  
मत्स्य-पुराण ४७  
  
*सूत उवाच  
अथ देवो महादेवः पूर्वं कृष्णः प्रजापतिः  ।  
विहारार्थं स देवेशो मानुषेष्विह जयते  ॥ मत्स्प्_४७।१ ॥  
देवक्यां वसुदेवस्य तपसा पुष्करेक्षणः  ।  
चतुर्बाहुस्तदा जातो दिव्यरूपो ज्वलञ्श्रिया  ॥ मत्स्प्_४७।२ ॥  
श्रीवत्सलक्षणं देवं दृष्ट्वा दिव्यैश्च लक्षणैः  ।  
उवाच वसुदेवस्तं रूपं संहर वै प्रभो  ॥ मत्स्प्_४७।३ ॥  
भीतो ऽहं देव कंसस्य ततस्त्वेतद्ब्रवीमि ते  ।  
मम पुत्रा हतास्तेन ज्येष्ठास्ते भीमविक्रमाः  ॥ मत्स्प्_४७।४ ॥  
वसुदेववचः श्रुत्वा रूपं संहरते ऽच्युतः  ।  
अनुज्ञाप्य ततः शौरिं नन्दगोपगृहे ऽनयत्  ॥ मत्स्प्_४७।५ ॥  
दत्त्वैनं नन्दगोपस्य रक्ष्यतामिति चाब्रवीत्  ।  
अतस्तु सर्वकल्याणं यादवानां भविष्यति  ।  
अयं तु गर्भो देवक्यां जातः कंसं हनिष्यति  ॥ मत्स्प्_४७।६ ॥  
  
*ऋषय ऊचुः  
क एष वसुदेवस्तु देवकी च यशस्विनी  ।  
नन्दगोपश्च कस्त्वेष यशोदा च महाव्रता  ॥ मत्स्प्_४७।७ ॥  
यो विष्णुं जनयामास यं च तातेत्यभाषत  ।  
या गर्भं जनयामास या चैनं त्व् अभ्यवर्धयत्  ॥ मत्स्प्_४७।८ ॥  
  
*सूत उवाच  
पुरुषः कश्यपस्त्वासीद् अदितिस्तु प्रिया स्मृता  ।  
ब्रह्मणः कश्यपस्त्वंशः पृथिव्यास्त्वदितिस्तथा  ॥ मत्स्प्_४७।९ ॥  
अथ कामान्महाबाहुर् देवक्याः समपूरयत्  ।  
ये तया काङ्क्षिता नित्यम् अजातस्य महात्मनः  ॥ मत्स्प्_४७।१० ॥  
सो ऽवतीर्णो महीं देवः प्रविष्टो मानुषीं तनुम्  ।  
मोहयन्सर्वभूतानि योगात्मा योगमायया  ॥ मत्स्प्_४७।११ ॥  
नष्टे धर्मे तथा जज्ञे विष्णुर्वृष्णिकुले प्रभुः  ।  
कर्तुं धर्मस्य संस्थानम् असुराणां प्रणाशनम्  ॥ मत्स्प्_४७।१२ ॥  
रुक्मिणी सत्यभामा च सत्या नाग्नजिती तथा  ।  
सुभामा च तथा शैब्या गान्धारी लक्ष्मणा तथा  ॥ मत्स्प्_४७।१३ ॥  
मित्रविन्दा च कालिन्दी देवी जाम्बवती तथा  ।  
सुशीला च तथा माद्री कौशल्या विजया तथा  ।  
एवमादीनि देवीनां सहस्राणि च षोडश  ॥ मत्स्प्_४७।१४ ॥  
रुक्मिणी जनयामास पुत्रान्रणविशारदान्  ।  
चारुदेष्णं रणे शूरं प्रद्युम्नं च महाबलम्  ॥ मत्स्प्_४७।१५ ॥  
सुचारुं भद्रचारुं च सुदेष्णं भद्रमेव च  ।  
परशुं चारुगुप्तं च चारुभद्रं सुचारुकम्  ।  
चारुहासं कनिष्ठं च कन्यां चारुमतीं तथा  ॥ मत्स्प्_४७।१६ ॥  
जज्ञिरे सत्यभामायां भानुर्भ्रमरतेक्षणः  ।  
रोहितो दीप्तिमांश्चैव ताम्रश् चक्रो जलन्धमः  ॥ मत्स्प्_४७।१७ ॥  
चतस्रो जज्ञिरे तेषां स्वसारस्तु यवीयसीः  ।  
जाम्बवत्याः सुतो जज्ञे साम्बः समितिशोभनः  ॥ मत्स्प्_४७।१८ ॥  
मित्रवान्मित्रविन्दश्च मित्रविन्दा वराङ्गना  ।  
मित्रबाहुः सुनीथश्च नाग्नजित्याः प्रजा हि सा  ॥ मत्स्प्_४७।१९ ॥  
एवमादीनि पुत्राणां सहस्राणि निबोधत  ।  
शतं शतसहस्राणां पुत्राणां तस्य धीमतः  ॥ मत्स्प्_४७।२० ॥  
अशीतिश्च सहस्राणि वासुदेवसुतास्तथा  ।  
लक्षमेकं तथा प्रोक्तं पुत्राणां च द्विजोत्तमाः  ॥ मत्स्प्_४७।२१ ॥  
उपसङ्गस्य तु सुतौ वज्रः सङ्क्षिप्त एव च  ।  
भूरीन्द्रसेनो भूरिश्च गवेषणसुताव् उभौ  ॥ मत्स्प्_४७।२२ ॥  
प्रद्युम्नस्य तु दायादो वैदर्भ्यां बुद्धिसत्तमः  ।  
अनिरुद्धो रणे ऽरुद्धो जज्ञे ऽस्य मृगकेतनः  ॥ मत्स्प्_४७।२३ ॥  
काश्या सुपार्श्वतनया साम्बाल्लेभे तरस्विनः  ।  
सत्यप्रकृतयो देवाः पञ्च वीराः प्रकीर्तिताः  ॥ मत्स्प्_४७।२४ ॥  
तिस्रः कोट्यः प्रवीराणां यादवानां महात्मनाम्  ।  
षष्टिः शतसहस्राणि वीर्यवन्तो महाबलाः  ॥ मत्स्प्_४७।२५ ॥  
देवांशाः सर्व एवेह ह्य् उत्पन्नास्ते महौजसः  ।  
देवासुरे हता ये च त्व् असुरा ये महाबलाः  ॥ मत्स्प्_४७।२६ ॥  
इहोत्पन्ना मनुष्येषु बाधन्ते सर्वमानवान्  ।  
तेषामुत्सादनार्थाय उत्पन्नो यादवे कुले  ॥ मत्स्प्_४७।२७ ॥  
कुलानां शतमेकं च यादवानां महात्मनाम्  ।  
सर्वमेतत्कुलं यावद् वर्तते वैष्णवे कुले  ॥ मत्स्प्_४७।२८ ॥  
विष्णुस्तेषां प्रणेता च प्रभुत्वे च व्यवस्थितः  ।  
निदेशस्थायिनस्तस्य कथ्यन्ते सर्वयादवाः  ॥ मत्स्प्_४७।२९ ॥  
  
*ऋषय ऊचुः  
सप्तर्षयः कुबेरश्च यक्षो माणिचरस्तथा  ।  
शालकिर् नारदश्चैव सिद्धो धन्वन्तरिस्तथा  ॥ मत्स्प्_४७।३० ॥  
आदिदेवस्तथा विष्णुर् एभिस्तु सह दैवतः  ।  
किमर्थं सङ्घशो भूताः स्मृताः सम्भूतयः कति  ॥ मत्स्प्_४७।३१ ॥  
भविष्याः कति चैवान्ये प्रादुर्भावा महात्मनः  ।  
ब्रह्मक्षत्रेषु शान्तेषु किमर्थमिह जायते  ॥ मत्स्प्_४७।३२ ॥  
यदर्थमिह सम्भूतो विष्णुर्वृष्ण्यन्धकोत्तमः  ।  
पुनः पुनर्मनुष्येषु तन्नः प्रब्रूहि पृच्छताम्  ॥ मत्स्प्_४७।३३ ॥  
  
*सूत उवाच  
त्यक्त्वा दिव्यां तनुं विष्णुर् मानुषेष्विह जायते  ।  
युगे त्व् अथ परावृत्ते काले प्रशिथिले प्रभुः  ॥ मत्स्प्_४७।३४ ॥  
देवासुरविमर्देषु जायते हरिरीश्वरः  ।  
हिरण्यकशिपौ दैत्ये त्रैलोक्यं प्राक्प्रशासति  ॥ मत्स्प्_४७।३५ ॥  
बलिनाधिष्ठिते चैव पुरा लोकत्रये क्रमात्  ।  
सख्यमासीत्परमकं देवानामसुरैः सह  ॥ मत्स्प्_४७।३६ ॥  
युगाख्यासुरसम्पूर्णं ह्य् आसीद् अत्याकुलं जगत्  ।  
निदेशस्थायिनश्चापि तयोर्देवासुराः समम्  ॥ मत्स्प्_४७।३७ ॥  
मृधो बलिविमर्दाय सम्प्रवृद्धः सुदारुणः  ।  
देवानामसुराणां च घोरः क्षयकरो महान्  ॥ मत्स्प्_४७।३८ ॥  
कर्तुं धर्मव्यवस्थानं जायते मानुषेष्विह  ।  
भृगोः शापनिमित्तं तु देवासुरकृते तदा  ॥ मत्स्प्_४७।३९ ॥  
  
*मुनय ऊचुः  
कथं देवासुरकृते व्यापारं प्राप्तवान्स्वतः  ।  
देवासुरं यथा वृत्तं तन्नः प्रब्रूहि पृच्छताम्  ॥ मत्स्प्_४७।४० ॥  
  
*सूत उवाच  
तेषां दायनिमित्तं ते सङ्ग्रामास्तु सुदारुणाः  ।  
वराहाद्या दश द्वौ च शण्डामर्कान्तरे स्मृताः  ॥ मत्स्प्_४७।४१ ॥  
नामतस्तु समासेन शृणुतैषां विवक्षतः  ।  
प्रथमो नारसिंहस्तु द्वितीयश्चापि वामनः  ॥ मत्स्प्_४७।४२ ॥  
तृतीयस्तु वराहश्च चतुर्थो ऽमृतमन्थनः  ।  
सङ्ग्रामः पञ्चमश्चैव सञ्जातस्तारकामयः  ॥ मत्स्प्_४७।४३ ॥  
षष्ठो ह्य् आडीबकाख्यस्तु सप्तमस्त्रैपुरस्तथा  ।  
अन्धकाख्यो ऽष्टमस्तेषां नवमो वृत्रघातकः  ॥ मत्स्प्_४७।४४ ॥  
धात्रश्च दशमश्चैव ततो हालाहलः स्मृतः  ।  
प्रथितो द्वादशस्तेषां घोरः कोलाहलस्तथा  ॥ मत्स्प्_४७।४५ ॥  
हिरण्यकशिपुर् दैत्यो नारसिंहेन पातितः  ।  
वामनेन बलिर् बद्धस् त्रैलोक्याक्रमणे पुरा  ॥ मत्स्प्_४७।४६ ॥  
हिरण्याक्षो हतो द्वन्द्वे प्रतिघाते तु दैवतैः  ।  
दंष्ट्रया तु वराहेण समुद्रस्तु द्विधा कृतः  ॥ मत्स्प्_४७।४७ ॥  
प्रह्लादो निर्जितो युद्धे इन्द्रेणामृतमन्थने  ।  
विरोचनस्तु प्राह्लादिर् नित्यम् इन्द्रवधोद्यतः  ॥ मत्स्प्_४७।४८ ॥  
इन्द्रेणैव तु विक्रम्य निहतस्तारकामये  ।  
अशक्नुवन्स देवानां सर्वं सोढुं सदैवतम्  ॥ मत्स्प्_४७।४९ ॥  
निहता दानवाः सर्वे त्रैलोक्ये त्र्यम्बकेण तु  ।  
असुराश्च पिशाचाश्च दानवाश्चान्धकाहवे  ॥ मत्स्प्_४७।५० ॥  
हता देवमनुष्ये स्वे पितृभिश्चैव सर्वशः  ।  
सम्पृक्तो दानवैर्वृत्रो घोरो हालाहले हतः  ॥ मत्स्प्_४७।५१ ॥  
तदा विष्णुसहायेन महेन्द्रेण निवर्तितः  ।  
हतो ध्वजे महेन्द्रेण मायाच्छन्नस्तु योगवित्  ।  
ध्वजलक्षणमाविश्य विप्रचित्तिः सहानुजः  ॥ मत्स्प्_४७।५२ ॥  
दैत्यांश्च दानवांश्चैव संयतान्किल संयुतान्  ।  
जयन्कोलाहले सर्वान् देवैः परिवृतो वृषा  ॥ मत्स्प्_४७।५३ ॥  
यज्ञस्यावभृथे दृश्यौ शण्डामर्कौ तु दैवतैः  ।  
एते देवासुरे वृत्ताः सङ्ग्रामा द्वादशैव तु  ॥ मत्स्प्_४७।५४ ॥  
देवासुरक्षयकराः प्रजानां तु हिताय वै  ।  
हिरण्यकशिपू राजा वर्षाणामर्बुदं बभौ  ॥ मत्स्प्_४७।५५ ॥  
द्विसप्तति तथान्यानि नियुतान्यधिकानि च  ।  
अशीतिं च सहस्राणि त्रैलोक्यैश्वर्यतां गतः  ॥ मत्स्प्_४७।५६ ॥  
पर्यायेण नु राजाभूद् बलिर्वर्षायुतं पुनः  ।  
षष्टिवर्षसहस्राणि नियुतानि च विंशतिः  ॥ मत्स्प्_४७।५७ ॥  
बले राज्याधिकारस्तु यावत्कालं बभूव ह  ।  
तावत्कालं तु प्रह्लादो निवृत्तो ह्य् असुरैः सह  ॥ मत्स्प्_४७।५८ ॥  
इन्द्रास्त्रयस्ते विज्ञेया असुराणां महौजसः  ।  
दैत्यसंस्थमिदं सर्वम् आसीद्दशयुगं पुनः  ॥ मत्स्प्_४७।५९ ॥  
त्रैलोक्यमिदमव्यग्रं महेन्द्रेणानुपाल्यते  ।  
असपत्नमिदं सर्वम् आसीद्दशयुगं पुनः  ॥ मत्स्प्_४७।६० ॥  
प्रह्लादस्य हते तस्मिंस् त्रैलोक्ये कालपर्ययात्  ।  
पर्यायेण तु सम्प्राप्ते त्रैलोक्यं पाकशासने  ।  
ततो ऽसुरान्परित्यज्य शुक्रो देवानगच्छत  ॥ मत्स्प्_४७।६१ ॥  
यज्ञे देवानथ गतं दितिजाः काव्यमाह्वयन्  ।  
किं त्वं नो मिषतां राज्यं त्यक्त्वा यज्ञं पुनर्गतः  ॥ मत्स्प्_४७।६२ ॥  
स्थातुं न शक्नुमो ह्य् अत्र प्रविशामो रसातलम्  ।  
एवमुक्तो ऽब्रवीद्दैत्यान् विषण्णान्सान्त्वयन्गिरा  ॥ मत्स्प्_४७।६३ ॥  
मा भैष्ट धारयिष्यामि तेजसा स्वेन वो ऽसुराः  ।  
मन्त्राश्चौषधयश्चैव रसा वसु च यत्परम्  ॥ मत्स्प्_४७।६४ ॥  
कृत्स्नानि मयि तिष्ठन्ति पादस्तेषां सुरेषु वै  ।  
तत्सर्वं वः प्रदास्यामि युष्मदर्थे धृता मया  ॥ मत्स्प्_४७।६५ ॥  
ततो देवास्तु तान्दृष्ट्वा वृतान्काव्येन धीमता  ।  
सम्मन्त्रयन्ति देवा वै संविज्ञास्तु जिघृक्षया  ॥ मत्स्प्_४७।६६ ॥  
काव्यो ह्य् एष इदं सर्वं व्यावर्तयति नो बलात्  ।  
साधु गच्छामहे तूर्णं यावन्नाध्यापयिष्यति  ॥ मत्स्प्_४७।६७ ॥  
प्रसह्य हत्वा शिष्टांस्तु पातालं प्रापयामहे  ।  
ततो देवास्तु संरब्धा दानवान् उपसृत्य ह  ॥ मत्स्प्_४७।६८ ॥  
ततस्ते वध्यमानास्तु काव्यमेवाभिदुद्रुवुः  ।  
ततः काव्यस्तु तान्दृष्ट्वा तूर्णं देवैर् अभिद्रुतान्  ॥ मत्स्प्_४७।६९ ॥  
रक्षां काव्येन संहृत्य देवास्ते ऽप्यसुरार्दिताः  ।  
काव्यं दृष्ट्वा स्थितं देवा निःशङ्कमसुराञ्जहुः  ॥ मत्स्प्_४७।७० ॥  
ततः काव्यो ऽनुचिन्त्याथ ब्राह्मणो वचनं हितम्  ।  
तानुवाच ततः काव्यः पूर्वं वृत्तमनुस्मरन्  ॥ मत्स्प्_४७।७१ ॥  
त्रैलोक्यं वो हृतं सर्वं वामनेन त्रिभिः क्रमैः  ।  
बलिर्बद्धो हतो जम्भो निहतश्च विरोचनः  ॥ मत्स्प्_४७।७२ ॥  
महासुरा द्वादशसु सङ्ग्रामेषु सुरैर् हताः  ।  
तैस्तैरुपायैर्भूयिष्ठं निहता वः प्रधानतः  ॥ मत्स्प्_४७।७३ ॥  
किञ्चिच्छीष्टास्तु यूयं वै युद्धं मास्त्विति मे मतम्  ।  
नीतिं यां वो ऽभिधास्यामि तिष्ठध्वं कालपर्ययात्  ॥ मत्स्प्_४७।७४ ॥  
यास्याम्यहं महादेवं मन्त्रार्थं विजयावहम्  ।  
अप्रतीपांस्ततो मन्त्रान् देवात्प्राप्य महेश्वरात्  ।  
युध्यामहे पुनर्देवांस् ततः प्राप्स्यथ वै जयम्  ॥ मत्स्प्_४७।७५ ॥  
ततस्ते कृतसंवादा देवान् ऊचुस्तदासुराः  ।  
न्यस्तशस्त्रा वयं सर्वे निःसन्नाहा रथैर्विना  ॥ मत्स्प्_४७।७६ ॥  
वयं तपश्चरिष्यामः संवृता वल्कलैर्वने  ।  
प्रह्लादस्य वचः श्रुत्वा सत्याभिव्याहृतं तु तत्  ॥ मत्स्प्_४७।७७ ॥  
ततो देवा न्यवर्तन्त विज्वरा मुदिताश्च ते  ।  
न्यस्तशस्त्रेषु दैत्येषु विनिवृत्तास्तदा सुराः  ॥ मत्स्प्_४७।७८ ॥  
ततस्तानब्रवीत्काव्यः कञ्चित्कालमुपास्यथ  ।  
निरुत्सिक्तास् तपोयुक्ताः कालं कार्यार्थसाधकम्  ॥ मत्स्प्_४७।७९ ॥  
पितुर्ममाश्रमस्था वै मां प्रतीक्षत दानवाः  ।  
तत्सन्दिश्यासुरान्काव्यो महादेवं प्रपद्यत  ॥ मत्स्प्_४७।८० ॥  
  
*शुक्र उवाच  
मन्त्रानिच्छाम्यहं देव ये न सन्ति बृहस्पतौ  ।  
पराभवाय देवानाम् असुराणां जयाय च  ॥ मत्स्प्_४७।८१ ॥  
एवमुक्तो ऽब्रवीद्देवो व्रतं त्वं चर भार्गव  ।  
पूर्णं वर्षसहस्रं तु कणधूममवाक्शिराः  ।  
यदि पास्यसि भद्रं ते ततो मन्त्रानवाप्स्यसि  ॥ मत्स्प्_४७।८२ ॥  
तथेति समनुज्ञाप्य शुक्रस्तु भृगुनन्दनः  ।  
पादौ संस्पृश्य देवस्य बाढमित्यब्रवीद्वचः  ।  
व्रतं चराम्यहं देव त्वयादिष्टो ऽद्य वै प्रभो  ॥ मत्स्प्_४७।८३ ॥  
ततो ऽनुसृष्टो देवेन कुण्डधारो ऽस्य धूमकृत्  ।  
तदा तस्मिन्गते शुक्रे ह्य् असुराणां हिताय वै  ।  
मन्त्रार्थं तत्र वसति ब्रह्मचर्यं महेश्वरे  ॥ मत्स्प्_४७।८४ ॥  
तद्बुद्ध्वा नीतिपूर्वं तु राज्ये न्यस्ते तदासुरैः  ।  
अस्मिंश्छिद्रे तदामर्षाद् देवास्तान्समुपाद्रवन्  ।  
दंशिताः सायुधाः सर्वे बृहस्पतिपुरःसराः  ॥ मत्स्प्_४७।८५ ॥  
दृष्ट्वासुरगणा देवान् प्रगृहीतायुधान्पुनः  ।  
उत्पेतुः सहसा ते वै सन्त्रस्तास्तान्वचो ऽब्रुवन्  ॥ मत्स्प्_४७।८६ ॥  
न्यस्ते शस्त्रे ऽभये दत्त आचार्ये व्रतमास्थिते  ।  
दत्त्वा भवन्तो ह्य् अभयं सम्प्राप्ता नो जिघांसया  ॥ मत्स्प्_४७।८७ ॥  
अनाचार्या वयं देवास् त्यक्तशस्त्रास्त्ववस्थिताः  ।  
चीरकृष्णाजिनधरा निष्क्रिया निष्परिग्रहाः  ॥ मत्स्प्_४७।८८ ॥  
रणे विजेतुं देवांश्च न शक्ष्यामः कथञ्चन  ।  
अयुद्धेन प्रपत्स्यामः शरणं काव्यमातरम्  ॥ मत्स्प्_४७।८९ ॥  
यापयामः कृच्छ्रमिदं यावदभ्येति नो गुरुः  ।  
निवृत्ते च तथा शुक्रे योत्स्यामो दंशितायुधाः  ॥ मत्स्प्_४७।९० ॥  
एवमुक्त्वा ततो ऽन्योन्यं शरणं काव्यमातरम्  ।  
प्रापद्यन्त ततो भीतास् तेभ्यो ऽदादभयं तु सा  ॥ मत्स्प्_४७।९१ ॥  
न भेतव्यं न भेतव्यं भयं त्यजत दानवाः  ।  
मत्सन्निधौ वर्ततां वो न भीर् भवितुमर्हति  ॥ मत्स्प्_४७।९२ ॥  
तया चाभ्युपपन्नांस्तान् दृष्ट्वा देवास्ततो ऽसुरान्  ।  
अभिजग्मुः प्रसह्यैतान् अविचार्य बलाबलम्  ॥ मत्स्प्_४७।९३ ॥  
ततस्तान्बाध्यमानांस्तु देवैर्दृष्ट्वासुरांस्तदा  ।  
देवी क्रुद्धाब्रवीद्देवान् अनिन्द्रान्वः करोम्यहम्  ॥ मत्स्प्_४७।९४ ॥  
सम्भृत्य सर्वसम्भारान् इन्द्रं साभ्यचरत्तदा  ।  
तस्तम्भ देवी बलवद् योगयुक्ता तपोधना  ॥ मत्स्प्_४७।९५ ॥  
ततस्तं स्तम्भितं दृष्ट्वा इन्द्रं देवाश्च मूकवत्  ।  
प्राद्रवन्त ततो भीता इन्द्रं दृष्ट्वा वशीकृतम्  ॥ मत्स्प्_४७।९६ ॥  
गतेषु सुरसङ्घेषु शक्रं विष्णुरभाषत  ।  
मां त्वं प्रविश भद्रं ते नयिष्ये त्वां सुरोत्तम  ॥ मत्स्प्_४७।९७ ॥  
एवमुक्तस्ततो विष्णुं प्रविवेश पुरन्दरः  ।  
विष्णुना रक्षितं दृष्ट्वा देवी क्रुद्धा वचो ऽब्रवीत्  ॥ मत्स्प्_४७।९८ ॥  
एषा त्वां विष्णुना सार्धं दहामि मघवन्बलात्  ।  
मिषतां सर्वभूतानां दृश्यतां मे तपोबलम्  ॥ मत्स्प्_४७।९९ ॥  
तया ऽभिभूतौ तौ देवाव् इन्द्राविष्णू बभूवतुः  ।  
कथं मुच्येव सहितौ विष्णुरिन्द्रम् अभाषत  ॥ मत्स्प्_४७।१०० ॥  
इन्द्रो ऽब्रवीज्जहि ह्येनां यावन्नौ न दहेत्प्रभो  ।  
विशेषणाभिभूतो ऽस्मि त्वत्तो ऽहं जहि मा चिरम्  ॥ मत्स्प्_४७।१०१ ॥  
ततः समीक्ष्य विष्णुस्तां स्त्रीवधे कृच्छ्रम् आस्थितः  ।  
अभिध्याय ततश्चक्रम् आपदुद्धरणे तु तत्  ॥ मत्स्प्_४७।१०२ ॥  
ततस्तु त्वरया युक्तः शीघ्रकारी भयान्वितः  ।  
ज्ञात्वा विष्णुस्ततस्तस्या क्रूरं देव्याश्चिकीर्षितम्  ।  
क्रुद्धः स्वमस्त्रमादाय शिरश्चिच्छेद वै भिया  ॥ मत्स्प्_४७।१०३ ॥  
तं दृष्ट्वा स्त्रीवधं घोरं चुक्रोध भृगुरीश्वरः  ।  
ततो ऽभिशप्तो भृगुणा विष्णुर् भार्यावधे तदा  ॥ मत्स्प्_४७।१०४ ॥  
यस्मात्ते जानतो धर्म-प्रवध्या स्त्री निषूदिता  ।  
तस्मात्त्वं सप्तकृत्वेह मानुषेषूपपत्स्जसे  ॥ मत्स्प्_४७।१०५ ॥  
ततस्तेनाभिशापेन नष्टे धर्मे पुनःपुनः  ।  
लोकस्य च हितार्थाय जायते मानुयेष्विह  ॥ मत्स्प्_४७।१०६ ॥  
अनुव्याहृत्य विष्णुं स तदादाय शिरस्त्वरन्  ।  
समानीय ततः कायम् असौ गृह्येदमब्रवीत्  ॥ मत्स्प्_४७।१०७ ॥  
एषा त्वं विष्पुना देवि हता सञ्जीवयाम्यहम्  ।  
ततस्तां योज्य शिरसा अभिजीवेति सो ऽब्रवीत्  ॥ मत्स्प्_४७।१०८ ॥  
यदि कृत्स्नो मया धर्मो ज्ञायते चरितो ऽपि वा  ।  
तेन सत्येन जीवस्व यदि सत्यं वदाम्यहम्  ॥ मत्स्प्_४७।१०९ ॥  
ततस्तां प्रोक्ष्य शीताभिर् अद्भिर् जीवेति सो ऽब्रवीत्  ।  
ततो ऽभिव्याहृते तस्य देवी सञ्जीविता तदा  ॥ मत्स्प्_४७।११० ॥  
ततस्तां सर्वभूतानि दृष्ट्वा सुप्तोत्थितामिव  ।  
साधु साध्विति चक्रुस्ते वचसा सर्वतोदिशम्  ॥ मत्स्प्_४७।१११ ॥  
एवं प्रत्याहृता तेन देवी सा भृगुणा तदा  ।  
मिषतां देवतानां हि तदद्भुतम् इवाभवद्  ॥ मत्स्प्_४७।११२ ॥  
असम्भ्रान्तेन भृगुणा पत्नी सञ्जीविता पुनः  ।  
दृष्ट्वा चेन्द्रो नालभत शर्म काव्यभयात्पुनः  ।  
प्रजागरे ततश्चेन्द्रो जयन्तीमिदमब्रवीत्  ॥ मत्स्प्_४७।११३ ॥  
सञ्चिन्त्य मतिमान् वाक्यं स्वां कन्यां पाकशासनः  ।  
एष काव्यो ह्यमित्राय व्रतं चरति दारुणम्  ।  
तेनाहं व्याकुलः पुत्रि कृतो मतिमता भृशम्  ॥ मत्स्प्_४७।११४ ॥  
गच्छ संसाधयस्वैनं श्रमापनयनैः शुभैः  ।  
तैस्तैर्मनोनुकूलैश्च ह्य् उपचारैर् अतन्द्रिता  ॥ मत्स्प्_४७।११५ ॥  
काव्यमाराधयस्वैनं यथा तुष्येत स द्विजः  ।  
गच्छ त्वं तस्य दत्ताऽसि प्रयत्नं कुरु मत्कृते  ॥ मत्स्प्_४७।११६ ॥  
एवमुक्ता जयन्ती सा वचः सङ्गृह्य वै पितुः  ।  
अगच्छद्यत्र घोरं स तप आरभ्य तिष्ठति  ॥ मत्स्प्_४७।११७ ॥  
तं दृष्ट्वा तु पिबन्तं सा कणधूमम् अवाङ्मुखम्  ।  
यक्षेण पात्यमानं च कुण्डधारेण पातितम्  ॥ मत्स्प्_४७।११८ ॥  
दृष्ट्वा च तं पात्यमानं देवी काव्यमवस्थितम्  ।  
स्वरूपं ध्यानशाम्यन्तं दुर्बलं भूतिमास्थितम्  ।  
पित्रा यथोक्तं वाक्यं सा काव्ये कृतवती तदा  ॥ मत्स्प्_४७।११९ ॥  
गीर्भिश्चैवानुकूलाभिः स्तुवती वल्गुभाषिणी  ।  
गात्रसंवाहनैः काले सेवमाना त्वचः सुखैः  ।  
व्रतचर्यानुकूलाभिर् उवास बहुलाः समाः  ॥ मत्स्प्_४७।१२० ॥  
पूर्णे धूमव्रते तस्मिन् घोरे वर्षसहस्रके  ।  
वरेण च्छन्दयामास काव्यं प्रीतो भवस्तदा  ॥ मत्स्प्_४७।१२१ ॥  
  
*महादेव उवाच  
एतद्व्रतं त्वयैकेन चीर्णं नान्येन केनचित्  ।  
तस्माद्वै तपसा बुद्ध्या श्रुतेन च बलेन च  ॥ मत्स्प्_४७।१२२ ॥  
तेजसा च सुरान्सर्वांस् त्वमेको ऽभिभविष्यसि  ।  
यच्चाभिलषितं ब्रह्मन् विद्यते भृगुनन्दन  ॥ मत्स्प्_४७।१२३ ॥  
प्रपत्स्यसे तु तत्सर्वं नानुवाच्यं तु कस्यचित्  ।  
सर्वाभिभावी तेन त्वं भविष्यसि द्विजोत्तम  ॥ मत्स्प्_४७।१२४ ॥  
एतान्दत्त्वा वरांस्तस्मै भार्गवाय भवः पुनः  ।  
प्रजेशत्वं धनेशत्वम् अवध्यत्वं च वै ददौ  ॥ मत्स्प्_४७।१२५ ॥  
एतांल्लब्ध्वा वरान्काव्यः सम्प्रहृष्टतनूरुहः  ।  
हर्षात्प्रादुर्बभौ तस्य दिव्यस्तोत्रं महेश्वरे  ।  
तथा तिर्यक्स्थितश्चैव तुष्टुवे नीललोहितम्  ॥ मत्स्प्_४७।१२६ ॥  
  
*शुक्र उवाच  
नमो ऽस्तु शितिकण्ठाय कनिष्ठाय सुवर्चसे  ।  
लेलिहानाय काव्याय वत्सरायान्धसः पते  ॥ मत्स्प्_४७।१२७ ॥  
कपर्दिने करालाय हर्यक्ष्णे वरदाय च  ।  
संस्तुताय सुतीर्थाय देवदेवाय रंहसे  ॥ मत्स्प्_४७।१२८ ॥  
उष्णीषिणे सुवक्त्राय बहुरूपाय वेधसे  ।  
वसुरेताय रुद्राय तपसे चित्रवाससे  ॥ मत्स्प्_४७।१२९ ॥  
ह्रस्वाय मुक्तकेशाय सेनान्ये रोहिताय च  ।  
कवये राजवृक्षाय तक्षकक्रीडनाय च  ॥ मत्स्प्_४७।१३० ॥  
सहस्रशिरसे चैव सहस्राक्षाय मीधुषे  ।  
वराय भव्यरूपाय श्वेताय पुरुषाय च  ॥ मत्स्प्_४७।१३१ ॥  
गिरिशाय नमो ऽर्काय बलिने आज्यपाय च  ।  
सुतृप्ताय सुवस्त्राय धन्विने भार्गवाय च  ॥ मत्स्प्_४७।१३२ ॥  
निषङ्गिणे च ताराय स्वक्षाय क्षपणाय च  ।  
ताम्राय चैव भीमाय उग्राय च शिवाय च  ॥ मत्स्प्_४७।१३३ ॥  
महादेवाय शर्वाय विश्वरूपशिवाय च  ।  
हिरण्याय वरिष्ठाय ज्येष्ठाय मध्यमाय च  ॥ मत्स्प्_४७।१३४ ॥  
वास्तोष्पते पिनाकाय मुक्तये केवलाय च  ।  
मृगव्याधाय दक्षाय स्थाणवे भीषणाय च  ॥ मत्स्प्_४७।१३५ ॥  
बहुनेत्राय धुर्याय त्रिनेत्रायेश्वराय च  ।  
कपालिने च वीराय मृत्यवे त्र्यम्बकाय च  ॥ मत्स्प्_४७।१३६ ॥  
बभ्रवे च पिशङ्गाय पिङ्गलायारुणाय च  ।  
पिनाकिने चेषुमते चित्राय रोहिताय च  ॥ मत्स्प्_४७।१३७ ॥  
दुन्दुभ्यायैकपादाय अजाय बुद्धिदाय च  ।  
आरण्याय गृहस्थाय यतये ब्रह्मचारिणे  ॥ मत्स्प्_४७।१३८ ॥  
साङ्ख्याय चैव योगाय व्यापिने दीक्षिताय च  ।  
अनाहताय शर्वाय भव्येशाय यमाय च  ॥ मत्स्प्_४७।१३९ ॥  
रोधसे चेकितानाय ब्रह्मिष्ठाय महर्षये  ।  
चतुष्पदाय मेध्याय रक्षिणे शीघ्रगाय च  ॥ मत्स्प्_४७।१४० ॥  
शिखण्डिने करालाय दंष्ट्रिणे विश्ववेधसे  ।  
भास्वराय प्रतीताय सुदीप्ताय सुमेधसे  ॥ मत्स्प्_४७।१४१ ॥  
क्रूरायाविकृतायैव भीषणाय शिवाय च  ।  
सौम्याय चैव मुख्याय धार्मिकाय शुभाय च  ॥ मत्स्प्_४७।१४२ ॥  
अवध्यायामृतायैव नित्याय शाश्वताय च  ।  
व्यापृताय विशिष्टाय भरताय च साक्षिणे  ॥ मत्स्प्_४७।१४३ ॥  
क्षेमाय सहमानाय सत्याय चामृताय च  ।  
कर्त्रे परशवे चैव शूलिने दिव्यचक्षुषे  ॥ मत्स्प्_४७।१४४ ॥  
सोमपायाज्यपायैव धूमपायोष्मपाय च  ।  
शुचये परिधानाय सद्योजाताय मृत्यवे  ॥ मत्स्प्_४७।१४५ ॥  
पिशिताशाय सर्वाय मेघाय विद्युताय च  ।  
व्यावृत्ताय वरिष्ठाय भरिताय तरक्षवे  ॥ मत्स्प्_४७।१४६ ॥  
त्रिपुरघ्नाय तीर्थाया-वक्राय रोमशाय च  ।  
तिग्मायुधाय व्याख्याय सुसिद्धाय पुलस्तये  ॥ मत्स्प्_४७।१४७ ॥  
रोचमानाय चण्डाय स्फीताय ऋषभाय च  ।  
व्रतिने युञ्जमानाय शुचये चोर्ध्वरेतसे  ॥ मत्स्प्_४७।१४८ ॥  
असुरघ्नाय स्वाघ्नाय मृत्युघ्ने यज्ञियाय च  ।  
कृशानवे प्रचेताय वह्नये निर्मलाय च  ॥ मत्स्प्_४७।१४९ ॥  
रक्षोघ्नाय पशुघ्नाया-विघ्नाय श्वसिताय च  ।  
विभ्रान्ताय महान्ताय अर्णवे दुर्गमाय च  ॥ मत्स्प्_४७।१५० ॥  
कृष्णाय च जयन्ताय लोकानामीश्वराय च  ।  
अनाश्रिताय वेध्याय समत्वाधिष्ठिताय च  ॥ मत्स्प्_४७।१५१ ॥  
हिरण्यबाहवे चैव व्याप्ताय च महाय च  ।  
सुकर्मणे प्रसह्याय चेशानाय सुचक्षुषे  ॥ मत्स्प्_४७।१५२ ॥  
क्षिप्रेषवे सदश्वाय शिवाय मोक्षदाय च  ।  
कपिलाय पिशङ्गाय महादेवाय धीमते  ॥ मत्स्प्_४७।१५३ ॥  
महाकायाय दीप्ताय रोदनाय सहाय च  ।  
दृढधन्विने कवचिने रथिने च वरूथिने  ॥ मत्स्प्_४७।१५४ ॥  
भृगुनाथाय शुक्राय गह्वरेष्ठाय वेधसे  ।  
अमोघाय प्रशान्ताय सुमेधाय वृषाय च  ॥ मत्स्प्_४७।१५५ ॥  
नमो ऽस्तु तुभ्यं भगवन् विश्वाय कृत्तिवाससे  ।  
पशूनां पतये तुभ्यं भूतानां पतये नमः  ॥ मत्स्प्_४७।१५६ ॥  
प्रणवे ऋग्यजुःसाम्ने स्वाहाय च स्वधाय च  ।  
वषट्कारात्मने चैव तुभ्यं मन्त्रात्मने नमः  ॥ मत्स्प्_४७।१५७ ॥  
त्वष्ट्रे धात्रे तथा कर्त्रे चक्षुःश्रोत्रमयाय च  ।  
भूतभव्यभवेशाय तुभ्यं कर्मात्मने नमः  ॥ मत्स्प्_४७।१५८ ॥  
वसवे चैव साध्याय रुद्रादित्यसुराय च  ।  
विषाय मारुतायैव तुभ्यं देवात्मने नमः  ॥ मत्स्प्_४७।१५९ ॥  
अग्नीषोमविधिज्ञाय पशुमन्त्रौषधाय च  ।  
स्वयम्भुवे ह्य् अजायैव अपूर्वप्रथमाय च  ।  
प्रजानां पतये चैव तुभ्यं ब्रह्मात्मने नमः  ॥ मत्स्प्_४७।१६० ॥  
आत्मेशायात्मवश्याय सर्वेशातिशयाय च  ।  
सर्वभूताङ्गभूताय तुभ्यं भूतात्मने नमः  ॥ मत्स्प्_४७।१६१ ॥  
निर्गुणाय गुणज्ञाय व्याकृतायामृताय च  ।  
निरुपाख्याय मित्राय तुभ्यं साङ्ख्यात्मने नमः  ॥ मत्स्प्_४७।१६२ ॥  
पृथिव्यै चान्तरिक्षाय दिव्याय च महाय च  ।  
जनस्तपाय सत्याय तुभ्यं लोकात्मने नमः  ॥ मत्स्प्_४७।१६३ ॥  
अव्यक्ताय च महते भूतादेरिन्द्रियाय च  ।  
आत्मज्ञाय विशेषाय तुभ्यं सर्वात्मने नमः  ॥ मत्स्प्_४७।१६४ ॥  
नित्याय चात्मलिङ्गाय सूक्ष्मायैवेतराय च  ।  
बुद्धाय विभवे चैव तुभ्यं मोक्षात्मने नमः  ॥ मत्स्प्_४७।१६५ ॥  
नमस्ते त्रिषु लोकेषु नमस्ते परतस् त्रिषु  ।  
सत्यान्तेषु महाद्येषु चतुर्षु च नमो ऽस्तु ते  ॥ मत्स्प्_४७।१६६ ॥  
नमः स्तोत्रे मया ह्य् अस्मिन् यदि न व्याहृतं भवेत्  ।  
मद्भक्त इति ब्रह्मण्य तत्सर्वं क्षन्तुमर्हसि  ॥ मत्स्प्_४७।१६७ ॥  
  
*सूत उवाच  
एवमाभाष्य देवेशम् ईश्वरं नीललोहितम्  ।  
प्रह्वो ऽभिप्रणतस्तस्मै प्राञ्जलिर्वाग्यतो ऽभवत्  ॥ मत्स्प्_४७।१६८ ॥  
काव्यस्य गात्रं संस्पृश्य हस्तेन प्रीतिमान्भवः  ।  
निकामं दर्शनं दत्त्वा तत्रैवान्तरधीयत  ॥ मत्स्प्_४७।१६९ ॥  
ततः सो ऽन्तर्हिते तस्मिन् देवेशे ऽनुचरीं तदा  ।  
तिष्ठन्तीं पार्श्वतो दृष्ट्वा जयन्तीमिदमब्रवीत्  ॥ मत्स्प्_४७।१७० ॥  
कस्य त्वं सुभगे का वा दुःखिते मयि दुःखिता  ।  
महता तपसा युक्ता किमर्थं मां निषेवसे  ॥ मत्स्प्_४७।१७१ ॥  
अनया संस्तुतो भक्त्या प्रश्रयेण दमेन च  ।  
स्नेहेन चैव सुश्रोणि प्रीतो ऽस्मि वरवर्णिनि  ॥ मत्स्प्_४७।१७२ ॥  
किमिच्छसि वरारोहे कस्ते कामः समृध्यताम्  ।  
तत्ते सम्पादयाम्यद्य यद्यपि स्यात्सुदुष्करः  ॥ मत्स्प्_४७।१७३ ॥  
एवमुक्ताब्रवीदेनं तपसा ज्ञातुमर्हसि  ।  
चिकीर्षितं हि मे ब्रह्मंस् त्वं हि वेत्थ यथातथम्  ॥ मत्स्प्_४७।१७४ ॥  
एवमुक्तो ऽब्रवीदेनां दृष्ट्वा दिव्येन चक्षुषा  ।  
मया सह त्वं सुश्रोणि दश वर्षाणि भामिनि  ॥ मत्स्प्_४७।१७५ ॥  
सर्वभूतैरदृश्या च सम्प्रयोगमिहेच्छसि  ।  
देवि चेन्दीवरश्यामे वरार्हे वामलोचने  ।  
एवं वृणोषि कामं त्वं मत्तो वै वल्गुभाषिणि  ॥ मत्स्प्_४७।१७६ ॥  
एवं भवतु गच्छामो गृहान्नो मत्तकाशिनि  ।  
ततः स्वगृहमागत्य जयन्त्याः पाणिमुद्वहन्  ॥ मत्स्प्_४७।१७७ ॥  
तया सहावसद्देव्या दश वर्षाणि भार्गवः  ।  
अदृश्यः सर्वभूतानां मायया संवृतः प्रभुः  ॥ मत्स्प्_४७।१७८ ॥  
कृतार्थमागतं दृष्ट्वा काव्यं सर्वे दितेः सुताः  ।  
अभिजग्मुर्गृहं तस्य मुदितास्ते दिदृक्षवः  ॥ मत्स्प्_४७।१७९ ॥  
यदा गता न पश्यन्ति मायया संवृतं गुरुम्  ।  
लक्षणं तस्य तद्बुद्ध्वा प्रतिजग्मुर्यथागतम्  ॥ मत्स्प्_४७।१८० ॥  
बृहस्पतिस्तु संरुद्धं काव्यं ज्ञात्वा वरेण तु  ।  
तुष्ट्यर्थं दश वर्षाणि जयन्त्या हितकाम्यया  ॥ मत्स्प्_४७।१८१ ॥  
बुद्ध्वा तदन्तरं सो ऽपि दैत्यानामिन्द्रनोदितः  ।  
काव्यस्य रूपमास्थाय असुरान् समुपाह्वयत्  ॥ मत्स्प्_४७।१८२ ॥  
ततस्तानागतान्दृष्ट्वा बृहस्पतिरुवाच ह  ।  
स्वागतं मम याज्यानां प्राप्तो ऽहं वो हिताय च  ॥ मत्स्प्_४७।१८३ ॥  
अहं वो ऽध्यापयिष्यामि विद्याः प्राप्तास्तु या मया  ।  
ततस्ते हृष्टमनसो विद्यार्थमुपपेदिरे  ॥ मत्स्प्_४७।१८४ ॥  
पूर्णे काव्यस्तदा तस्मिन् समये दशवार्षिके  ।  
समयान्ते देवयानी तदोत्पन्ना इति श्रुतिः  ।  
बुद्धिं चक्रे ततः सो ऽथ याज्यानां प्रत्यवेक्षणे  ॥ मत्स्प्_४७।१८५ ॥  
देवि गच्छाम्यहं द्रष्टुं मम याज्याञ्शुचिस्मिते  ।  
विभ्रान्तवीक्षिते साध्वि त्रिवर्णायतलोचने  ॥ मत्स्प्_४७।१८६ ॥  
एवमुक्ताब्रवीद् एनं भज भक्तान्महाव्रत  ।  
एष धर्मः सतां ब्रह्मन् न धर्मं लोपयामि ते  ॥ मत्स्प्_४७।१८७ ॥  
ततो गत्वासुरान्दृष्ट्वा देवाचार्येण धीमता  ।  
वञ्चितान्काव्यरूपेण ततः काव्यो ऽब्रवीत्तु तान्  ॥ मत्स्प्_४७।१८८ ॥  
काव्यं मां वो विजानीध्वं तोषितो गिरिशो विभुः  ।  
वञ्चिता बत यूयं वै सर्वे शृणुत दानवाः  ॥ मत्स्प्_४७।१८९ ॥  
श्रुत्वा तथा ब्रुवाणं तं सम्भ्रान्तास्ते तदाभवन्  ।  
प्रेक्षन्तस् ताव् उभौ तत्र स्थितासीनौ सुविस्मिताः  ॥ मत्स्प्_४७।१९० ॥  
सम्प्रमूढास् ततः सर्वे न प्राबुध्यन्त किञ्चन  ।  
अब्रवीत् सम्प्रमूढेषु काव्यस्तानसुरांस्तदा  ॥ मत्स्प्_४७।१९१ ॥  
आचार्यो वो ह्य् अहं काव्यो देवाचार्यो ऽयमङ्गिराः  ।  
अनुगच्छत मां दैत्यास् त्यजतैनं बृहस्पतिम्  ॥ मत्स्प्_४७।१९२ ॥  
इत्युक्ता ह्य् असुरास्तेन ताव् उभौ समवेक्ष्य च  ।  
यदासुरा विशेषं तु न जानन्त्युभयोस्तयोः  ॥ मत्स्प्_४७।१९३ ॥  
बृहस्पतिर् उवाचैनान् असम्भ्रान्तस्तपोधनः  ।  
काव्यो वो ऽहं गुरुर्दैत्या मद्रूपो ऽयं बृहस्पतिः  ॥ मत्स्प्_४७।१९४ ॥  
सम्मोहयति रूपेण मामकेनैष वो ऽसुराः  ।  
श्रुत्वा तस्य ततस्ते वै समेत्य तु ततो ऽब्रुवन्  ॥ मत्स्प्_४७।१९५ ॥  
अयं नो दश वर्षाणि सततं शास्ति वै प्रभुः  ।  
एष वै गुरुरस्माकम् अन्तरेप्सुरयं द्विजः  ॥ मत्स्प्_४७।१९६ ॥  
ततस्ते दानवाः सर्वे प्रणिपत्याभिनन्द्य च  ।  
वचनं जगृहुस्तस्य चिराभ्यासे न मोहिताः  ॥ मत्स्प्_४७।१९७ ॥  
ऊचुस् तमसुराः सर्वे क्रोधसंरक्तलोचनाः  ।  
अयं गुरुर् हितो ऽस्माकं गच्छ त्वं नासि नो गुरुः  ॥ मत्स्प्_४७।१९८ ॥  
भार्गवो वाङ्गिरा वापि भगवानेष नो गुरुः  ।  
स्थिता वयं निदेशे ऽस्य साधु त्वं गच्छ माचिरम्  ॥ मत्स्प्_४७।१९९ ॥  
एवमुक्त्वासुराः सर्वे प्रापद्यन्त बृहस्पतिम्  ।  
यदा न प्रत्यपद्यन्त काव्येनोक्तं महद्धितम्  ॥ मत्स्प्_४७।२०० ॥  
चुकोप भार्गवस्तेषाम् अवलेपेन तेन तु  ।  
बोधिता हि मया यस्मान् न मां भजथ दानवाः  ॥ मत्स्प्_४७।२०१ ॥  
तस्मात्प्रनष्टसञ्ज्ञा वै पराभवमवाप्स्यथ  ।  
इति व्याहृत्य तान्काव्यो जगामाथ यथागतम्  ॥ मत्स्प्_४७।२०२ ॥  
शप्तांस्तानसुराञ्ज्ञात्वा काव्येन स बृहस्पतिः  ।  
कृतार्थः स तदा हृष्टः स्वरूपं प्रत्यपद्यत  ॥ मत्स्प्_४७।२०३ ॥  
बुद्ध्यासुरान् हताञ्ज्ञात्वा कृतार्थो ऽन्तरधीयत  ।  
ततः प्रनष्टे तस्मिंस्तु विभ्रान्ता दानवाभवन्  ॥ मत्स्प्_४७।२०४ ॥  
अहो विवञ्चिताः स्मेति परस्परमथाब्रुवन्  ।  
पृष्ठतो ऽभिमुखाश्चैव ताडिताङ्गिरसेन तु  ॥ मत्स्प्_४७।२०५ ॥  
वञ्चिताः सोपधानेन स्वे स्वे वस्तुनि मायया  ।  
ततस्त्वपरितुष्टास्ते तमेव त्वरिता ययुः  ।  
प्रह्लादमग्रतः कृत्वा काव्यस्यानुपदं पुनः  ॥ मत्स्प्_४७।२०६ ॥  
ततः काव्यं समासाद्य उपतस्थुरवाङ्मुखाः  ।  
समागतान्पुनर्दृष्ट्वा काव्यो याज्यानुवाच ह  ॥ मत्स्प्_४७।२०७ ॥  
मया सम्बोधिताः सर्वे यस्मान्मा नाभिनन्दथ  ।  
ततस्तेनावमानेन गता यूयं पराभवम्  ॥ मत्स्प्_४७।२०८ ॥  
एवं ब्रुवाणं शुक्रं तु बाष्पसन्दिग्धया गिरा  ।  
प्रह्लादस्तं तदोवाच मा नस्त्वं त्यज भार्गव  ॥ मत्स्प्_४७।२०९ ॥  
स्वाश्रयान् भजमानांश्च भक्तांस्त्वं भज भार्गव  ।  
त्वय्यदृष्टे वयं तेन देवाचार्येण मोहिताः  ।  
भक्तानर्हसि वै ज्ञातुं तपोदीर्घेण चक्षुषा  ॥ मत्स्प्_४७।२१० ॥  
यदि नस्त्वं न कुरुषे प्रसादं भृगुनन्दन  ।  
अपध्यातास् त्वया ह्य् अद्य प्रविशामो रसातलम्  ॥ मत्स्प्_४७।२११ ॥  
ज्ञात्वा काव्यो यथातत्त्वं कारुण्यादनुकम्पया  ।  
एवं प्रत्यनुनीतो वै ततः कोपं नियम्य सः  ।  
उवाचैतान्न भेतव्यं न गन्तव्यं रसातलम्  ॥ मत्स्प्_४७।२१२ ॥  
अवश्यं भाविनो ह्य् अर्थाः प्राप्तव्या मयि जाग्रति  ।  
न शक्यमन्यथा कर्तुं दिष्टं हि बलवत्तरम्  ॥ मत्स्प्_४७।२१३ ॥  
सञ्ज्ञा प्रनष्टा या वो ऽद्य तामेतां प्रतिपत्स्यथ  ।  
देवाञ्जित्वा सकृच्चापि पातालं प्रतिपत्स्यथ  ॥ मत्स्प्_४७।२१४ ॥  
प्राप्ते पर्यायकाले च हीति ब्रह्माभ्यभाषत  ।  
मत्प्रसादाच्च त्रैलोक्यं भुक्तं युष्माभिरूर्जितम्  ॥ मत्स्प्_४७।२१५ ॥  
युगाख्या दश सम्पूर्णा देवानाक्रम्य मूर्धनि  ।  
एतावन्तं च कालं वै ब्रह्मा राज्यमभाषत  ॥ मत्स्प्_४७।२१६ ॥  
राज्यं सावर्णिके तुभ्यं पुनः किल भविष्यति  ।  
लोकानामीश्वरो भाव्यस् तव पौत्रः पुनर्बलिः  ॥ मत्स्प्_४७।२१७ ॥  
एवं किल मिथः प्रोक्तः पौत्रस्ते विष्णुना स्वयम्  ।  
वाचा हृतेषु लोकेषु तास्तास्तस्याभवन्किल  ॥ मत्स्प्_४७।२१८ ॥  
यस्मात्प्रवृत्तयश्चास्य सङ्काशाद् अभिसन्धिताः  ।  
तस्माद्वृत्तेन प्रीतेन तुभ्यं दत्तं स्वयम्भुवा  ॥ मत्स्प्_४७।२१९ ॥  
देवराज्ये बलिर्भाव्य इति मामीश्वरो ऽब्रवीत्  ।  
तस्माददृश्यो भूतानां कालापेक्षः स तिष्ठति  ॥ मत्स्प्_४७।२२० ॥  
प्रीतेन चापरो दत्तो वरस्तुभ्यं स्वयम्भुवा  ।  
तस्मान्निरुत्सुकस्त्वं वै पर्यायं सहितो ऽसुरैः  ॥ मत्स्प्_४७।२२१ ॥  
न हि शक्यं मया तुभ्यं पुरस्ताद् विप्रभाषितुम्  ।  
ब्रह्मणा प्रतिषिद्धो ऽहं भविष्यं जानता विभो  ॥ मत्स्प्_४७।२२२ ॥  
इमौ च शिष्यौ द्वौ मह्यं समाव् एतौ बृहस्पतेः  ।  
दैवतैः सह संसृष्टान् सर्वान्वो धारयिष्यतः  ॥ मत्स्प्_४७।२२३ ॥  
इत्युक्ता ह्य् असुराः सर्वे काव्येनाक्लिष्टकर्मणा  ।  
हृष्टास्तेन ययुः सार्धं प्रह्लादेन महात्मना  ॥ मत्स्प्_४७।२२४ ॥  
अवश्यं भाव्यमर्थं तु श्रुत्वा शुक्रेण भाषितम्  ।  
सकृदाशंसमानास्तु जयं शुक्रेण भाषितम्  ।  
दंशिताः सायुधाः सर्वे ततो देवान्समाह्वयन्  ॥ मत्स्प्_४७।२२५ ॥  
देवास्तदासुरान्दृष्ट्वा सङ्ग्रामे समुपस्थितान्  ।  
सर्वे सम्भृतसम्भारा देवास्तान् समयोधयन्  ॥ मत्स्प्_४७।२२६ ॥  
देवासुरे तदा तस्मिन् वर्तमाने शतं समाः  ।  
अजयन्नसुरा देवांस् ततो देवा ह्य् अमन्त्रयन्  ॥ मत्स्प्_४७।२२७ ॥  
यज्ञेनोपाह्वयामस् तौ ततो जेष्यामहे ऽसुरान्  ।  
तदोपामन्त्रयन्देवाः शण्डामर्कौ तु ताव् उभौ  ॥ मत्स्प्_४७।२२८ ॥  
यज्ञे चाहूय तौ प्रोक्तौ त्यजेतामसुरान् द्विजौ  ।  
वयं युवां भजिष्यामः सह जित्वा तु दानवान्  ॥ मत्स्प्_४७।२२९ ॥  
एवं कृताभिसन्धी तौ शण्डामर्कौ सुरास्तथा  ।  
ततो देवा जयं प्रापुर् दानवाश्च पराजिताः  ॥ मत्स्प्_४७।२३० ॥  
शण्डामर्कपरित्यक्ता दानवा ह्य् अबलास्तथा  ।  
एवं दैत्याः पुरा काव्य-शापेनाभिहतास्तदा  ॥ मत्स्प्_४७।२३१ ॥  
काव्यशापाभिभूतास्ते निराधाराश्च सर्वशः  ।  
निरस्यमाना देवैश्च विविशुस्ते रसातलम्  ॥ मत्स्प्_४७।२३२ ॥  
एवं निरुद्यमा देवैः कृताः कृच्छ्रेण दानवाः  ।  
ततः प्रभृति शापेन भृगोर्नैमित्तिकेन तु  ॥ मत्स्प्_४७।२३३ ॥  
जज्ञे पुनः पुनर्विष्णुर् धर्मे प्रशिथिले प्रभुः  ।  
कुर्वन्धर्मव्यवस्थानम् असुराणां प्रणाशनम्  ॥ मत्स्प्_४७।२३४ ॥  
प्रह्लादस्य निदेशे तु न स्थास्यन्त्यसुराश्च ये  ।  
मनुष्यवध्यास्ते सर्वे ब्रह्मेति व्याहरत्प्रभुः  ॥ मत्स्प्_४७।२३५ ॥  
धर्मान्नारायणस्यांशः सम्भूतश् चाक्षुषे ऽन्तरे  ।  
यज्ञं वै वर्तयामासुर् देवा वैवस्वते ऽन्तरे  ॥ मत्स्प्_४७।२३६ ॥  
प्रादुर्भावे ततस्तस्य ब्रह्मा ह्य् आसीत्पुरोहितः  ।  
युगाख्यायां चतुर्थ्यां तु आपन्नेषु सुरेषु वै  ॥ मत्स्प्_४७।२३७ ॥  
सम्भूतस्तु समुद्रान्ते हिरण्यकशिपोर्वधे  ।  
द्वितीये नरसिंहाख्ये रुद्रो ह्य् आसीत्पुरोहितः  ॥ मत्स्प्_४७।२३८ ॥  
बलिसंस्थेषु लोकेषु त्रेतायां सप्तमं प्रति  ।  
तृतीये वामनस्यार्थे धर्मेण तु पुरोधसा  ॥ मत्स्प्_४७।२३९ ॥  
एतास् तिस्रः स्मृतास्तस्य दिव्याः सम्भूतयो द्विजाः  ।  
मानुषाः सप्त यान्यास्तु शापजास्ता निबोधत  ॥ मत्स्प्_४७।२४० ॥  
त्रेतायुगे तु प्रथमे दत्तात्रेयो बभूव ह  ।  
नष्टे धर्मे चतुर्थांशे मार्कण्डेयपुरःसरः  ॥ मत्स्प्_४७।२४१ ॥  
पञ्चमः पञ्चदश्यां च त्रेतायां सम्बभूव ह  ।  
मान्धाता चक्रवर्ती तु तदोत्तङ्कपुरःसरे  ॥ मत्स्प्_४७।२४२ ॥  
एकोनविंश्यां त्रेतायां सर्वक्षत्रान्तकृद्विभुः  ।  
जामदग्न्यस्तथा षष्ठो विश्वामित्रपुरःसरः  ॥ मत्स्प्_४७।२४३ ॥  
चतुर्विंशे युगे रामो वसिष्ठेन पुरोधसा  ।  
सप्तमो रावणस्यार्थे जज्ञे दशरथात्मजः  ॥ मत्स्प्_४७।२४४ ॥  
अष्टमे द्वापरे विष्णुर् अष्टाविंशे पराशरात्  ।  
वेदव्यासस्तथा जज्ञे जातूकर्ण्यपुरःसरः  ॥ मत्स्प्_४७।२४५ ॥  
कर्तुं धर्मव्यवस्थानम् असुराणां प्रणाशनम्  ।  
बुद्धो नवमको जज्ञे तपसा पुष्करेक्षणः  ।  
देवसुन्दररूपेण द्वैपायनपुरःसरः  ॥ मत्स्प्_४७।२४६ ॥  
तस्मिन्नेव युगे क्षीणे सन्ध्याशिष्टे भविष्यति  ।  
कल्की तु विष्णुयशसः पाराशर्यपुरःसरः  ॥ मत्स्प्_४७।२४७ ॥  
दशमो भाव्यसम्भूतो याज्ञवल्क्यपुरःसरः  ।  
सर्वांश्च भूतांस् तिमितान् पाषण्डांश्चैव सर्वशः  ॥ मत्स्प्_४७।२४८ ॥  
प्रगृहीतायुधैर् विप्रैर् वृतः शतसहस्रशः  ॥ मत्स्प्_४७।२४९ ॥  
निःशेषाञ्छूद्रराज्ञस्तु तदा स तु करिष्यति  ।  
ब्रह्मद्विषः सपत्नांस्तु संहृत्यैव च तद्वपुः  ॥ मत्स्प्_४७।२५० ॥  
पञ्चविंशे स्थितः कल्किश् चरितार्थः ससैनिकः  ।  
शूद्रान् संशोधयित्वा तु समुद्रान्तं च वै स्वयम्  ॥ मत्स्प्_४७।२५१ ॥  
प्रवृत्तचक्रो बलवान् संहारं तु करिष्यति  ।  
उत्सादयित्वा वृषलान् प्रायशस्तानधार्मिकान्  ॥ मत्स्प्_४७।२५२ ॥  
ततस्तदा स वै कल्किश् चरितार्थः ससैनिकः  ।  
प्रजास्तं साधयित्वा तु समृद्धास्तेन वै स्वयम्  ॥ मत्स्प्_४७।२५३ ॥  
अकस्मात्कोपितान्योन्यं भविष्यन्तीह मोहिताः  ।  
क्षपयित्वा तु ते ऽन्योन्यं भाविनार्थेन चोदिताः  ॥ मत्स्प्_४७।२५४ ॥  
ततः काले व्यतीते तु स देवो ऽन्तरधीयत  ।  
नृपेष्वथ प्रनष्टेषु प्रजानां सङ्ग्रहात्तदा  ॥ मत्स्प्_४७।२५५ ॥  
रक्षणे विनिवृत्ते तु हत्वा चान्योन्यमाहवे  ।  
परस्परं च हत्वा तु निराक्रन्दाः सुदुःखिताः  ॥ मत्स्प्_४७।२५६ ॥  
पुराणि हित्वा ग्रामांश्च तुल्यत्वे निष्परिग्रहाः  ।  
प्रनष्टाश्रमधर्माश्च नष्टवर्णाश्रमास्तथा  ॥ मत्स्प्_४७।२५७ ॥  
अट्टशूला नानपदाः शिवशूलाश्चतुष्पथाः  ।  
प्रमदाः केशशूलाश्च भविष्यन्ति युगक्षये  ॥ मत्स्प्_४७।२५८ ॥  
ह्रस्वदेहायुषश्चैव भविष्यन्ति वनौकसः  ।  
सरित्पर्वतवासिन्यो मूलपत्त्रफलाशनाः  ॥ मत्स्प्_४७।२५९ ॥  
चीरचर्माजिनधराः सङ्करं घोरमाश्रिताः  ।  
उत्पातदुःखाः स्वल्पार्था बहुबाधाश्च ताः प्रजाः  ॥ मत्स्प्_४७।२६० ॥  
एवं कष्टमनुप्राप्ताः काले सन्ध्यंशके तदा  ।  
ततः क्षयं गमिष्यन्ति सार्धं कलियुगेन तु  ॥ मत्स्प्_४७।२६१ ॥  
क्षीणे कलियुगे तस्मिंस् ततः कृतमवर्तत  ।  
इत्येतत्कीर्तितं सम्यग् देवासुरविचेष्टितम्  ॥ मत्स्प्_४७।२६२ ॥  
यदुवंशप्रसङ्गेन समासाद्वैष्णवं यशः  ।  
तुर्वसोस्तु प्रवक्ष्यामि पूरोर् द्रुह्योस्तथा ह्य् अनोः  ॥ मत्स्प्_४७।२६३ ॥  
  
  
______________________________________________________  
  
  
मत्स्य-पुराण ४८  
  
*सूत उवाच  
तुर्वसोस्तु सुतो गर्भो गोभानुस्तस्य चात्मजः  ।  
गोभानोस्तु सुतो वीरस् त्रिसारिरपराजितः  ॥ मत्स्प्_४८।१ ॥  
करन्धमस्तु त्रैसारिर् भरतस्तस्य चात्मजः  ।  
दुष्यन्तः पौरवस्यापि तस्य पुत्रो ह्य् अकल्मषः  ॥ मत्स्प्_४८।२ ॥  
एवं ययातिशापेन जरासङ्क्रमणे पुरा  ।  
तुर्वसोः पौरवं वंशं प्रविवेश पुरा किल  ॥ मत्स्प्_४८।३ ॥  
दुष्यन्तस्य तु दायादो वरूथो नाम पार्थिवः  ।  
वरूथात्तु तथाण्डीरः सन्धानस्तस्य चात्मजः  ॥ मत्स्प्_४८।४ ॥  
पाण्ड्यश्च केरलश्चैव चोलः कर्णस्तथैव च  ।  
तेषां जनपदाः स्फीताः पाण्ड्याश्चोलाः सकेरलाः  ॥ मत्स्प्_४८।५ ॥  
द्रुह्योस्तु तनयौ शूरौ सेतुः केतुस्तथैव च  ।  
सेतुपुत्रः शरद्वांस्तु गन्धारस्तस्य चात्मजः  ॥ मत्स्प्_४८।६ ॥  
ख्यायते यस्य नाम्नासौ गन्धारविषयो महान्  ।  
आरट्टदेशजास्तस्य तुरगा वाजिनां वराः  ॥ मत्स्प्_४८।७ ॥  
गन्धारपुत्रो धर्मस्तु घृतस्तस्यात्मजो ऽभवत्  ।  
घृताच्च विदुषो जज्ञे प्रचेतास्तस्य चात्मजः  ॥ मत्स्प्_४८।८ ॥  
प्रचेतसः पुत्रशतं राजानः सर्व एव ते  ।  
म्लेच्छराष्ट्राधिपाः सर्वे उदीचीं दिशम् आश्रिताः  ॥ मत्स्प्_४८।९ ॥  
अनोश्चैव सुता वीरास् त्रयः परमधार्मिकाः  ।  
सभानरश्चाक्षुषश्च परमेषुस् तथैव च  ॥ मत्स्प्_४८।१० ॥  
सभानरस्य पुत्रस्तु विद्वान्कोलाहलो नृपः  ।  
कोलाहलस्य धर्मात्मा सञ्जयो नाम विश्रुतः  ॥ मत्स्प्_४८।११ ॥  
सञ्जयस्याभवत्पुत्रो वीरो नाम पुरञ्जयः  ।  
जनमेजयो महाराज पुरञ्जयसुतो ऽभवत्  ॥ मत्स्प्_४८।१२ ॥  
जनमेजयस्य राजर्षेर् महाशालो ऽभवत्सुतः  ।  
आसीद् इन्द्रसमो राजा प्रतिष्ठितयशाभवत्  ॥ मत्स्प्_४८।१३ ॥  
महामनाः सुतस्तस्य महाशालस्य धार्मिकः  ।  
सप्तद्वीपेश्वरो जज्ञे चक्रवर्ती महामनाः  ॥ मत्स्प्_४८।१४ ॥  
महामनास्तु द्वौ पुत्रौ जनयामास विश्रुतौ  ।  
उशीनरं च धर्मज्ञं तितिक्षुं चैव ताव् उभौ  ॥ मत्स्प्_४८।१५ ॥  
उशीनरस्य पत्न्यस्तु पञ्च राजर्षिसम्भवाः  ।  
भृशा कृशा नवा दर्शा या च देवी दृषद्वती  ॥ मत्स्प्_४८।१६ ॥  
उशीनरस्य पुत्रास्तु तासु जाताः कुलोद्वहाः  ।  
तपसा ते तु महता जाता वृद्धस्य धार्मिकाः  ॥ मत्स्प्_४८।१७ ॥  
भृशायास्तु नृगः पुत्रो नवाया नव एव च  ।  
कृशायास्तु कृशो जज्ञे दर्शायाः सुव्रतो ऽभवत्  ।  
दृषद्वत्याः सुतश्चापि शिबिर् औशीनरो नृपः  ॥ मत्स्प्_४८।१८ ॥  
शिबेस्तु शिबयः पुत्राश् चत्वारो लोकविश्रुताः  ।  
पृथुदर्भः सुवीरश्च केकयो भद्रकस्तथा  ॥ मत्स्प्_४८।१९ ॥  
तेषां जनपदाः स्फीताः केकया भद्रकास्तथा  ।  
सौवीराश्चैव पौराश्च नृगस्य केकयास्तथा  ॥ मत्स्प्_४८।२० ॥  
सुव्रतस्य तथाम्बष्ठा कृशस्य वृषला पुरी  ।  
नवस्य नवराष्ट्रं तु तितिक्षोस्तु प्रजां शृणु  ॥ मत्स्प्_४८।२१ ॥  
तितिक्षुरभवद्राजा पूर्वस्यां दिशि विश्रुतः  ।  
बृहद्रथः सुतस्तस्य तस्य सेनो ऽभवत्सुतः  ॥ मत्स्प्_४८।२२ ॥  
सेनस्य सुतपा जज्ञे सुतपस्तनयो बलिः  ।  
जातो मानुषयोन्यां तु क्षीणे वंशे प्रजेच्छया  ॥ मत्स्प्_४८।२३ ॥  
महायोगी तु स बलिर् बद्धो बन्धैर्महात्मना  ।  
पुत्रानुत्पादयामास क्षेत्रजान्पञ्च पार्थिवान्  ॥ मत्स्प्_४८।२४ ॥  
अङ्गं स जनयामास वङ्गं सुह्मं तथैव च  ।  
पुण्ड्रं कलिङ्गं च तथा बालेयं क्षेत्रमुच्यते  ।  
बालेया ब्राह्मणाश्चैव तस्य वंशकराः प्रभो  ॥ मत्स्प्_४८।२५ ॥  
बलेश्च ब्रह्मणा दत्तो वरः प्रीतेन धीमतः  ।  
महायोगित्वमायुश्च कल्पस्य परिमाणकम्  ॥ मत्स्प्_४८।२६ ॥  
सङ्ग्रामे चाप्यजेयत्वं धर्मे चैवोत्तमा मतिः  ।  
त्रैकाल्यदर्शनं चैव प्राधान्यं प्रसवे तथा  ॥ मत्स्प्_४८।२७ ॥  
जयं चाप्रतिमं युद्धे धर्मे तत्त्वार्थदर्शनम्  ।  
चतुरो नियतान्वर्णान् स वै स्थापयिता प्रभुः  ॥ मत्स्प्_४८।२८ ॥  
तेषां च पञ्च दायादा वङ्गाङ्गाः सुह्मकास्तथा  ।  
पुण्ड्राः कलिङ्गाश्च तथा अङ्गस्य तु निबोधत  ॥ मत्स्प्_४८।२९ ॥  
  
*मुनय ऊचुः  
कथं बलेः सुता जाताः पञ्च तस्य महात्मनः  ।  
किन्नाम्नी महिषी तस्य जनिता कतम ऋषिः  ॥ मत्स्प्_४८।३० ॥  
कथं चोत्पादितास्तेन तन्नः प्रब्रूहि पृच्छताम्  ।  
माहात्म्यं च प्रभावं च निखिलेन वदस्व तत्  ॥ मत्स्प्_४८।३१ ॥  
  
*सूत उवाच  
अथोशिज इति ख्यात आसीद्विद्वानृषिः पुरा  ।  
पत्नी वै ममता नाम बभूवास्य महात्मनः  ॥ मत्स्प्_४८।३२ ॥  
उशिजस्य यवीयान्वै भ्रातृपत्नीमकामयत्  ।  
बृहस्पतिर्महातेजा ममतामेत्य कामतः  ॥ मत्स्प्_४८।३३ ॥  
उवाच ममता तं तु देवरं वरवर्णिनी  ।  
अन्तर्वत्न्यस्मि ते भ्रातुर् ज्येष्ठस्य तु विरम्यताम्  ॥ मत्स्प्_४८।३४ ॥  
अयं तु मे महाभाग गर्भः कुप्येद्बृहस्पते  ।  
औशिजो भ्रातृजन्यस्ते सोपाङ्गं वेदमुद्गिरन्  ॥ मत्स्प्_४८।३५ ॥  
अमोघरेतास्त्वं चापि न मां भजितुमर्हसि  ।  
अस्मिन्न् एवं गते काले यथा वा मन्यसे प्रभो  ॥ मत्स्प्_४८।३६ ॥  
एवमुक्तस्तथा सम्यग् बृहत्तेजा बृहस्पतिः  ।  
कामात्मा स महात्मापि न मनः सो ऽभ्यवारयत्  ॥ मत्स्प्_४८।३७ ॥  
सम्बभूवैव धर्मात्मा तया सार्धमकामया  ।  
उत्सृजन्तं तु तद्रेतो-वाचं गर्भो ऽभ्यभाषत  ॥ मत्स्प्_४८।३८ ॥  
भो तात वाचामधिप द्वयोर्नास्तीह संस्थितिः  ।  
अमोघरेतास्त्वं चापि पूर्वं चाहमिहागतः  ॥ मत्स्प्_४८।३९ ॥  
सो ऽशपत्तं ततः क्रुद्ध एवमुक्तो बृहस्पतिः  ।  
पुत्रं ज्येष्ठस्य वै भ्रातुर् गर्भस्थं भगवानृषिः  ॥ मत्स्प्_४८।४० ॥  
यस्मात्त्वमीदृशे काले गर्भस्थो ऽपि निषेधसि  ।  
मामेवमुक्तवांस्तस्मात् तमो दीर्घं प्रवेक्ष्यसि  ॥ मत्स्प्_४८।४१ ॥  
ततो दीर्घतमा नाम शापादृषिरजायत  ।  
अतो ऽंशजो बृहत्कीर्तिर् बृहस्पतिरिवौजसा  ॥ मत्स्प्_४८।४२ ॥  
ऊर्ध्वरेतास्ततो ऽसौ वै वसते भ्रातुराश्रमे  ।  
स धर्मान्सौरभेयांस्तु वृषभाच्छ्रुतवांस्ततः  ॥ मत्स्प्_४८।४३ ॥  
तस्य भ्राता पितृव्यो यश् चकार भरणं तदा  ।  
तस्मिन्निवसतस्तस्य यदृच्छातस्तु वै वृषः  ॥ मत्स्प्_४८।४४ ॥  
यज्ञार्थमाहृतान्दर्भांश् चचार सुरभीसुतः  ।  
जग्राह तं दीर्घतमाः शृङ्गयोस्तु चतुष्पदम्  ॥ मत्स्प्_४८।४५ ॥  
तेनासौ निगृहीतश्च न चचाल पदात्पदम्  ।  
ततो ऽब्रवीद्वृषस्तं वै मुञ्च मां बलिनां वर  ॥ मत्स्प्_४८।४६ ॥  
न मयासादितस्तात बलवांस्त्वत्समः क्वचित्  ।  
मम चान्यः समो वापि न हि मे बलसङ्ख्यया  ।  
मुञ्च तातेति च पुनः प्रीतस्ते ऽहं वरं वृणु  ॥ मत्स्प्_४८।४७ ॥  
एवमुक्तो ऽब्रवीदेनं जीवन्मे त्वं क्व यास्यसि  ।  
एष त्वां न विमोक्ष्यामि परस्वादं चतुष्पदम्  ॥ मत्स्प्_४८।४८ ॥  
  
*वृषभ उवाच  
नास्माकं विद्यते तात पातकं स्तेयमेव च  ।  
भक्ष्याभक्ष्यं तथा चैव पेयापेयं तथैव च  ॥ मत्स्प्_४८।४९ ॥  
द्विपदां बहवो ह्य् एते धर्म एष गवां स्मृतः  ।  
कार्याकार्ये न वागम्या-गमनं च तथैव च  ॥ मत्स्प्_४८।५० ॥  
  
*सूत उवाच  
गवां धर्मं तु वै श्रुत्वा सम्भ्रान्तस्तु विसृज्य तम्  ।  
शक्त्यान्नपानदानात्तु गोपतिं सम्प्रसादयत्  ॥ मत्स्प्_४८।५१ ॥  
प्रसादिते गते तस्मिन् गोधर्मं भक्तितस्तु सः  ।  
मनसैव समादध्यौ तन्निष्ठस्तत्परो हि सः  ॥ मत्स्प्_४८।५२ ॥  
ततो यवीयसः पत्नीं गौतमस्याभ्यपद्यत  ।  
कृतावलेपां तां मत्वा सो ऽनड्वानिव न क्षमः  ॥ मत्स्प्_४८।५३ ॥  
गोधर्मं तु परं मत्वा स्नुषां तामभ्यपद्यत  ।  
निर्भर्त्स्य चैनं रुद्ध्वा च बाहुभ्यां सम्प्रगृह्य च  ॥ मत्स्प्_४८।५४ ॥  
भाव्यमर्थं तु तं ज्ञात्वा माहात्म्यात्तमुवाच सा  ।  
विपर्ययं तु त्वं लब्ध्वा अनड्वानिव वर्तसे  ॥ मत्स्प्_४८।५५ ॥  
गम्यागम्यं न जानीषे गोधर्मात्प्रार्थयन्सुताम्  ।  
दुर्वृत्तं त्वां त्यजाम्यद्य गच्छ त्वं स्वेन कर्मणा  ॥ मत्स्प्_४८।५६ ॥  
काष्ठे समुद्गे प्रक्षिप्य गङ्गाम्भसि समुत्सृजत्  ।  
यस्मात्त्वमन्धो वृद्धश्च भर्तव्यो दुरधिष्ठितः  ॥ मत्स्प्_४८।५७ ॥  
तमुह्यमानं वेगेन स्रोतसो ऽभ्याशमागतः  ।  
जग्राह तं स धर्मात्मा बलिर् वैरोचनिस्तदा  ॥ मत्स्प्_४८।५८ ॥  
अन्तःपुरे जुगोपैनं भक्ष्यभोज्यैश्च तर्पयन्  ।  
प्रीतश्चैव वरेणैव च्छन्दयामास वै बलिम्  ॥ मत्स्प्_४८।५९ ॥  
तस्माच्च स वरं वव्रे पुत्रार्थे दानवर्षभः  ।  
सन्तानार्थं महाभाग-भार्यायां मम मानद  ।  
पुत्रान्धर्मार्थतत्त्वज्ञान् उत्पादयितुमर्हसि  ॥ मत्स्प्_४८।६० ॥  
एवमुक्तो ऽथ देवर्षिस् तथास्त्वित्युक्तवान् प्रभुः  ।  
स तस्य राजा स्वां भार्यां सुदेष्णां नाम प्राहिणोत्  ।  
अन्धं वृद्धं च तं ज्ञात्वा न सा देवी जगाम ह  ॥ मत्स्प्_४८।६१ ॥  
शूद्रां धात्रेयिकां तस्माव् अन्धाय प्राहिणोत्तदा  ।  
तस्यां कक्षीवदादींश्च शूद्रयोनाव् ऋषिर् वशी  ॥ मत्स्प्_४८।६२ ॥  
जनयामास धर्मात्मा शूद्रान् इत्येवमादिकम्  ।  
उवाच तं बली राजा दृष्ट्वा कक्षीवदादिकान्  ॥ मत्स्प्_४८।६३ ॥  
  
*राजोवाच  
प्रवीणान् ऋषिधर्मस्य चेश्वरान् ब्रह्मवादिनः  ।  
विद्वान् प्रत्यक्षधर्माणां बुद्धिमान् वृत्तिमाञ्छुचीन्  ॥ मत्स्प्_४८।६४ ॥  
ममैव चेति होवाच तं दीर्घतमसं बलिः  ।  
नत्युवाच मुनिस्तं वै ममैवमिति चाब्रवीत्  ॥ मत्स्प्_४८।६५ ॥  
उत्पन्नाः शूद्रयोना तु भवच्छन्दे सुरोत्तम  ।  
अन्धं वृद्धं च मां ज्ञात्वा सुदेष्णा महिषी तव  ।  
प्राहिणोद् अवमानान्मे शूद्रां धात्रेयिकां नृप  ॥ मत्स्प्_४८।६६ ॥  
ततः प्रसादयामास बलिस् तमृषिसत्तमम्  ।  
बलिः सुदेष्णां तां भार्यां भर्त्सयामास दानवः  ॥ मत्स्प्_४८।६७ ॥  
पुनश्चैनाम् अलङ्कृत्य ऋषये प्रत्यपादयत्  ।  
तां स दीर्घतमा देवीं तथा कृतवतीं तदा  ॥ मत्स्प्_४८।६८ ॥  
दध्ना लवणमिश्रेण त्व् अभ्यक्तं मधुकेन तु  ।  
लिह माम् अजुगुप्सन्ती आपादतलमस्तकम्  ।  
ततस्त्वं प्राप्स्यसे देवि पुत्रान्वै मनसेप्सितान्  ॥ मत्स्प्_४८।६९ ॥  
तस्य सा तद्वचो देवी सर्वं कृतवती तदा  ।  
तस्य सापानम् आसाद्य देवी परिहरत्तदा  ॥ मत्स्प्_४८।७० ॥  
तामुवाच ततः सो ऽथ यत्ते परिहृतं शुभे  ।  
विनापानं कुमारं तु जनयिष्यसि पूर्वजम्  ॥ मत्स्प्_४८।७१ ॥  
  
*सुदेष्णोवाच  
नार्हसि त्वं महाभाग पुत्रं मे दातुमीदृशम्  ।  
तोषितश्च यथाशक्ति प्रसादं कुरु मे प्रभो  ॥ मत्स्प्_४८।७२ ॥  
  
*दीर्घतमा उवाच  
तवापचाराद्देव्येष नान्यथा भविता शुभे  ।  
नैव दास्यति पुत्रस्ते पौत्रौ वै दास्यते फलम्  ॥ मत्स्प्_४८।७३ ॥  
तस्यापानं विना चैव योग्यभावो भविष्यति  ।  
तस्माद् दीर्घतमाङ्गेषु कुक्षौ स्पृष्ट्वेदम् अब्रवीत्  ॥ मत्स्प्_४८।७४ ॥  
प्राशितं यद्यदङ्गेषु न सोपस्थं शुचिस्मिते  ।  
तेन तिष्ठन्ति ते गर्भे पौर्णमास्याम् इवोडुराट्  ॥ मत्स्प्_४८।७५ ॥  
भविष्यन्ति कुमारास्तु पञ्च देवसुतोपमाः  ।  
तेजस्विनः सुवृत्ताश्च यज्वानो धार्मिकाश्च ते  ॥ मत्स्प्_४८।७६ ॥  
  
*सूत उवाच  
तदंशस्तु सुदेष्णाया ज्येष्ठः पुत्रो व्यजायत  ।  
अङ्गस्तथा कलिङ्गश्च पुण्ड्रः सुह्मस्तथैव च  ॥ मत्स्प्_४८।७७ ॥  
वङ्गराजस्तु पञ्चैते बलेः पुत्राश्च क्षेत्रजाः  ।  
इत्येते दीर्घतमसा बलेर्दत्ताः सुतास्तथा  ॥ मत्स्प्_४८।७८ ॥  
प्रतिष्ठामागतानां हि ब्राह्मण्यं कारयंस्ततः  ।  
ततो मानुषयोन्यां स जनयामास वै प्रजाः  ॥ मत्स्प्_४८।७९ ॥  
ततस्तं दीर्घतमसं सुरभिर्वाक्यमब्रवीत्  ।  
विचार्य यस्माद्गोधर्मं प्रमाणं ते कृतं विभो  ॥ मत्स्प्_४८।८० ॥  
शक्त्या चानन्ययास्मासु तेन प्रीतास्मि ते ऽनघ  ।  
तस्मात्तुभ्यं तमो दीर्घम् आघ्रायापनुदामि वै  ॥ मत्स्प्_४८।८१ ॥  
बार्हस्पत्यस्तथैवैष पाप्मा वै तिष्ठति त्वयि  ।  
जरां मृत्युं तमश्चैव आघ्रायापनुदामि ते  ॥ मत्स्प्_४८।८२ ॥  
सद्यः स घ्रातमात्रस्तु असितो मुनिसत्तमः  ।  
आयुष्मांश्च वपुष्मांश्च चक्षुष्मांश्च ततो ऽभवत्  ॥ मत्स्प्_४८।८३ ॥  
गो ऽभ्याहते तमसि वै गौतमस्तु ततो ऽभवत्  ।  
काक्षीवांस्तु ततो गत्वा सह पित्रा गिरिव्रजम्  ॥ मत्स्प्_४८।८४ ॥  
दृष्ट्वा स्पृष्ट्वा पितुर्वै स ह्य् उपविष्टश्चिरं तपः  ।  
ततः कालेन महता तपसा भावितस्तु सः  ॥ मत्स्प्_४८।८५ ॥  
विधूय मातृजं कायं ब्राह्मण्यं प्राप्तवान्विभुः  ।  
ततो ऽब्रवीत्पिता तं वै पुत्रवानस्म्यहं त्वया  ॥ मत्स्प्_४८।८६ ॥  
सत्पुत्रेण तु धर्मज्ञ कृतार्थो ऽहं यशस्विना  ।  
मुक्त्वात्मानं ततो ऽसौ वै प्राप्तवान्ब्रह्मणः क्षयम्  ॥ मत्स्प्_४८।८७ ॥  
ब्राह्मण्यं प्राप्य काक्षीवान् सहस्रमसृजत्सुतान्  ।  
कौष्माण्डा गौतमाश्चैव स्मृताः काक्षीवतः सुताः  ॥ मत्स्प्_४८।८८ ॥  
इत्येष दीर्घतमसो बलेर्वैरोचनस्य च  ।  
समागमो वः कथितः सन्ततिश्चोभयोस्तथा  ॥ मत्स्प्_४८।८९ ॥  
बलिस्तानभिनन्द्याह पञ्च पुत्रानकल्मषान्  ।  
कृतार्थः सो ऽपि धर्मात्मा योगमायावृतः स्वयम्  ॥ मत्स्प्_४८।९० ॥  
अदृश्यः सर्वभूतानां कालापेक्षः स वै प्रभुः  ।  
तत्राङ्गस्य तु दायादो राजासीद्दधिवाहनः  ॥ मत्स्प्_४८।९१ ॥  
दधिवाहनपुत्रस्तु राजा दिविरथः स्मृतः  ।  
आसीद् दिविरथापत्यं विद्वान्धर्मरथो नृपः  ॥ मत्स्प्_४८।९२ ॥  
स हि धर्मरथः श्रीमांस् तेन विष्णुपदे गिरौ  ।  
सोमः शुक्रेण वै राज्ञा सह पीतो महात्मना  ॥ मत्स्प्_४८।९३ ॥  
अथ धर्मरथस्याभूत् पुत्रश्चित्ररथः किल  ।  
तस्य सत्यरथः पुत्रस् तस्माद्दशरथः किल  ॥ मत्स्प्_४८।९४ ॥  
लोमपाद इति ख्यातस् तस्य शान्ता सुताभवत्  ।  
अथ दाशरथिर् वीरश् चतुरङ्गो महायशाः  ॥ मत्स्प्_४८।९५ ॥  
ऋष्यशृङ्गप्रसादेन जज्ञे स्वकुलवर्धनः  ।  
चतुरङ्गस्य पुत्रस्तु पृथुलाक्ष इति स्मृतः  ॥ मत्स्प्_४८।९६ ॥  
पृथुलाक्षसुतश्चापि चम्पनामा बभूव ह  ।  
चम्पस्य तु पुरी चम्पा पूर्वं या मालिनी भवत्  ॥ मत्स्प्_४८।९७ ॥  
पूर्णभद्रप्रसादेन हर्यङ्गो ऽस्य सुतो ऽभवत्  ।  
यज्ञे विभाण्डकाच्चास्य वारणः शत्रुवारणः  ॥ मत्स्प्_४८।९८ ॥  
अवतारयामास महीं मन्त्रैर्वाहनमुत्तमम्  ।  
हर्यङ्गस्य तु दायादो जातो भद्ररथः किल  ॥ मत्स्प्_४८।९९ ॥  
अथ भद्ररथस्यासीद् बृहत्कर्मा जनेश्वरः  ।  
बृहद्भानुः सुतस्तस्य तस्माज्जज्ञे महात्मवान्  ॥ मत्स्प्_४८।१०० ॥  
बृहद्भानुस्तु राजेन्द्रो जनयामास वै सुतम्  ।  
नाम्ना जयद्रथं नाम तस्माद्बृहद्रथो नृपः  ॥ मत्स्प्_४८।१०१ ॥  
आसीद्बृहद्रथाच्चैव विश्वजिज्जनमेजयः  ।  
दायादस्तस्य चाङ्गो वै तस्मात्कर्णो ऽभवन्नृपः  ॥ मत्स्प्_४८।१०२ ॥  
कर्णस्य वृषसेनस्तु पृथुसेनस्तथात्मजः  ।  
एते ऽङ्गस्यात्मजाः सर्वे राजानः कीर्तिता मया  ।  
विस्तरेणानुपूर्व्याच्च पूरोस्तु शृणुत द्विजाः  ॥ मत्स्प्_४८।१०३ ॥  
  
*ऋषय ऊचुः  
कथं सूतात्मजः कर्णः कथमङ्गस्य चात्मजः  ।  
एतद् इच्छामहे श्रोतुम् अत्यन्तकुशलो ह्य् असि  ॥ मत्स्प्_४८।१०४ ॥  
  
*सूत उवाच  
बृहद्भानुसुतो जज्ञे राजा नाम्ना बृहन्मनाः  ।  
तस्य पत्नीद्वयं ह्य् आसीच् छैब्यस्य तनये ह्य् उभे  ।  
यशोदेवी च सत्या च तयोर्वंशं च मे शृणु  ॥ मत्स्प्_४८।१०५ ॥  
जयद्रथं तु राजानं यशोदेवी ह्य् अजीजनत्  ।  
सा बृहन्मनसः सत्या विजयं नाम विश्रुतम्  ॥ मत्स्प्_४८।१०६ ॥  
विजयस्य बृहत्पुत्रस् तस्य पुत्रो बृहद्रथः  ।  
बृहद्रथस्य पुत्रस्तु सत्यकर्मा महामनाः  ॥ मत्स्प्_४८।१०७ ॥  
सत्यकर्मणो ऽधिरथः सूतश्चाधिरथः स्मृतः  ।  
यः कर्णं प्रतिजग्राह तेन कर्णस्तु सूतजः  ।  
तच्चेदं सर्वमाख्यातं कर्णं प्रति यथोदितम्  ॥ मत्स्प्_४८।१०८ ॥  
  
  
______________________________________________________  
  
  
मत्स्य-पुराण ४९  
  
*सूत उवाच  
पूरोः पुत्रो महातेजा राजा स जनमेजयः  ।  
प्राचीत्वतः सुतस्तस्य यः प्राचीमकरोद्दिशम्  ॥ मत्स्प्_४९।१ ॥  
प्राचीत्वतस्य तनयो मनस्युश्च तथाभवत्  ।  
राजा पीतायुधो नाम मनस्योरभवत्सुतः  ॥ मत्स्प्_४९।२ ॥  
दायादस्तस्य चाप्यासीद् धुन्धुर्नाम महीपतिः  ।  
धुन्धोर्बहुविधः पुत्रः सम्पातिस्तस्य चात्मजः  ॥ मत्स्प्_४९।३ ॥  
सम्पातेस्तु रंहवर्चा भद्राश्वस्तस्य चात्मजः  ।  
भद्राश्वस्य धृतायां तु दशाप्सरसि सूनवः  ॥ मत्स्प्_४९।४ ॥  
औचेयुश्च हृषेयुश्च कक्षेयुश्च सनेयुकः  ।  
धृतेयुश्च विनेयुश्च स्थलेयुश्चैव सत्तमः  ॥ मत्स्प्_४९।५ ॥  
धर्मेयुः सन्नतेयुश्च पुण्येयुश्चेति ते दश  ।  
औचेयोर्ज्वलना नाम भार्या वै तक्षकात्मजा  ॥ मत्स्प्_४९।६ ॥  
तस्यां स जनयामास अन्तिनारं महीपतिम्  ।  
अन्तिनारो मनस्विन्यां पुत्राञ्जज्ञे पराञ्छुभान्  ॥ मत्स्प्_४९।७ ॥  
अमूर्तरयसं वीरं त्रिवनं चैव धार्मिकम्  ।  
गौरी कन्या तृतीया च मान्धातुर्जननी शुभा  ॥ मत्स्प्_४९।८ ॥  
इलिना तु यमस्यासीत् कन्या याजनयत्सुतान्  ।  
ब्रह्मवादपराक्रान्ताञ् छुभदा त्व् इलिना ह्य् अभूत्  ॥ मत्स्प्_४९।९ ॥  
उपदानवी सुतांल्लेभे चतुरस्त्विलिनात्मजात्  ।  
ऋष्यन्तमथ दुष्यन्तं प्रवीरम् अनधं तथा  ॥ मत्स्प्_४९।१० ॥  
चक्रवर्ती ततो यज्ञे दुष्यन्तात्समितिञ्जयः  ।  
शकुन्तलायां भरतो यस्य नाम्ना च भारताः  ॥ मत्स्प्_४९।११ ॥  
दौष्यन्तीं प्रति राजानं वागूचे चाशरीरिणी  ।  
माता भस्त्रा पितुः पुत्रो येन जातः स एव सः  ॥ मत्स्प्_४९।१२ ॥  
भरस्व पुत्रं दुष्यन्त मावमंस्थाः शकुन्तलाम्  ।  
रेतोधां नयते पुत्रः परेतं यमसादनात्  ।  
त्वं चास्य धाता गर्भस्य सत्यमाह शकुन्तला  ॥ मत्स्प्_४९।१३ ॥  
भरतस्य विनष्टेषु तनयेषु पुरा किल  ।  
पुत्राणां मातृकात् कोपात् सुमहान्सङ्क्षयः कृतः  ॥ मत्स्प्_४९।१४ ॥  
ततो मरुद्भिरानीय पुत्रः स तु बृहस्पतेः  ।  
सङ्क्रामितो भरद्वाजो मरुद्भिर्भरतस्य तु  ॥ मत्स्प्_४९।१५ ॥  
  
*ऋषय ऊचुः  
भरतस्य भरद्वाजः पुत्रार्थं मारुतैः कथम्  ।  
सङ्क्रामितो महातेजास् तन्नो ब्रूहि यथातथम्  ॥ मत्स्प्_४९।१६ ॥  
  
*सूत उवाच  
पत्न्यामापन्नसत्त्वायाम् उशिजः स स्थितो भुवि  ।  
भ्रातुर्भार्यां स दृष्ट्वा तु बृहस्पतिरुवाच ह  ॥ मत्स्प्_४९।१७ ॥  
उपतिष्ठ स्वलङ्कृत्य मैथुनाय च मां शुभे  ।  
एवमुक्ताब्रवीदेनं स्वयमेव बृहस्पतिम्  ॥ मत्स्प्_४९।१८ ॥  
गर्भः परिणतश्चायं ब्रह्म व्याहरते गिरा  ।  
अमोघरेतास्त्वं चापि धर्मं चैवं विगर्हितम्  ॥ मत्स्प्_४९।१९ ॥  
एवमुक्तो ऽब्रवीदेनां स्वयमेव बृहस्पतिः  ।  
नोपदेष्टव्यो विनयस् त्वया मे वरवर्णिनि  ॥ मत्स्प्_४९।२० ॥  
धर्षमाणः प्रसह्यैनां मैथुनायोपचक्रमे  ।  
ततो बृहस्पतिं गर्भो धर्षमाणमुवाच ह  ॥ मत्स्प्_४९।२१ ॥  
सन्निविष्टो ह्य् अहं पूर्वम् इह नाम बृहस्पते  ।  
अमोघरेताश्च भवान् नावकाश इह द्वयोः  ॥ मत्स्प्_४९।२२ ॥  
एवमुक्तः स गर्भेण कुपितः प्रत्युवाच ह  ।  
यस्मात्त्वमीदृशे काले सर्वभूतेप्सिते सति  ।  
अभिषेधसि तस्मात्त्वं तमो दीर्घं प्रवेक्ष्यसि  ॥ मत्स्प्_४९।२३ ॥  
ततः कामं सन्निवर्त्य तस्यानन्दाद्बृहस्पतेः  ।  
तद्रेतस्त्वपतद्भूमौ निवृत्तं शिशुको ऽभवत्  ॥ मत्स्प्_४९।२४ ॥  
सद्योजातं कुमारं तु दृष्ट्वा तं ममताब्रवीत्  ।  
गमिष्यामि गृहं स्वं वै भरस्वैनं बृहस्पते  ॥ मत्स्प्_४९।२५ ॥  
एवमुक्त्वा गता सा तु गतायां सो ऽपि तं त्यजत्  ।  
मातापितृभ्यां त्यक्तं तु दृष्ट्वा तं मरुतः शिशुम्  ।  
जगृहुस्तं भरद्वाजं मरुतः कृपया स्थिताः  ॥ मत्स्प्_४९।२६ ॥  
तस्मिन्काले तु भरतो बहुभिर् ऋतुभिर्विभुः  ।  
पुत्रनैमित्तिकैर्यज्ञैर् अयजत्पुत्रलिप्सया  ॥ मत्स्प्_४९।२७ ॥  
यदा स यजमानस्तु पुत्रं नासादयत्प्रभुः  ।  
ततः क्रतुं मरुत्सोमं पुत्रार्थे समुपाहरत्  ॥ मत्स्प्_४९।२८ ॥  
तेन ते मरुतस्तस्य मरुत्सोमेन तुष्टुवुः  ।  
उपनिन्युर्भरद्वाजं पुत्रार्थं भरताय वै  ॥ मत्स्प्_४९।२९ ॥  
दायादो ऽङ्गिरसः सूनोर् औरसस्तु बृहस्पतेः  ।  
सङ्क्रामितो भरद्वाजो मरुद्भिर्भरतं प्रति  ॥ मत्स्प्_४९।३० ॥  
भरतस्तु भरद्वाजं पुत्रं प्राप्य विभुर् ब्रवीत्  ।  
आदाव् आत्महिताय त्वं कृतार्थो ऽहं त्वया विभो  ॥ मत्स्प्_४९।३१ ॥  
पूर्वं तु वितथे तस्मिन् कृते वै पुत्रजन्मनि  ।  
ततस्तु वितथो नाम भरद्वाजो नृपो ऽभवत्  ॥ मत्स्प्_४९।३२ ॥  
तस्मादपि भरद्वाजाद् ब्राह्मणाः क्षत्रिया भुवि  ।  
द्व्यामुष्यायणकौलीनाः स्मृतास्ते द्विविधेन च  ॥ मत्स्प्_४९।३३ ॥  
ततो जाते हि वितथे भरतश्च दिवं ययौ  ।  
भरद्वाजो दिवं यातो ह्य् अभिषिच्य सुतमृषिः  ॥ मत्स्प्_४९।३४ ॥  
दायादो वितथस्यासीद् भुवमन्युर् महायशाः  ।  
महाभूतोपमाः पुत्राश् चत्वारो भुवमन्यवः  ॥ मत्स्प्_४९।३५ ॥  
बृहत्क्षत्रो महावीर्यो नरो गर्गश्च वीर्यवान्  ।  
नरस्य सङ्कृतिः पुत्रस् तस्य पुत्रो महायशाः  ॥ मत्स्प्_४९।३६ ॥  
गुरुधी रन्तिदेवश्च सत्कृत्यां ताव् उभौ स्मृतौ  ।  
गर्गस्य चैव दायादः शिबिर्विद्वानजायत  ॥ मत्स्प्_४९।३७ ॥  
स्मृताः शैब्यास्ततो गर्गाः क्षत्रोपेता द्विजातयः  ।  
आहार्यतनयश्चैव धीमानासीद् उरुक्षवः  ॥ मत्स्प्_४९।३८ ॥  
तस्य भार्या विशाला तु सुषुवे पुत्रकत्रयम्  ।  
त्र्युषणं पुष्करिं चैव कविं चैव महायशाः  ॥ मत्स्प्_४९।३९ ॥  
उरुक्षवाः स्मृता ह्य् एते सर्वे ब्राह्मणतां गताः  ।  
काव्यानां तु वरा ह्य् एते त्रयः प्रोक्ता महर्षयः  ॥ मत्स्प्_४९।४० ॥  
गर्गाः सङ्कृतयः काव्याः क्षत्रोपेता द्विजातयः  ।  
सम्भृताङ्गिरसो दक्षा बृहत्क्षत्रस्य च क्षितिः  ॥ मत्स्प्_४९।४१ ॥  
बृहत्क्षत्रस्य दायादो हस्तिनामा बभूव ह  ।  
तेनेदं निर्मितं पूर्वं पुरं तु गजसाह्वयम्  ॥ मत्स्प्_४९।४२ ॥  
हस्तिनश्चैव दायादास् त्रयः परमकीर्तयः  ।  
अजमीढो द्विमीढश्च पुरुमीढस्तथैव च  ॥ मत्स्प्_४९।४३ ॥  
अजमीढस्य पत्न्यस्तु तिस्रः कुरुकुलोद्वहाः  ।  
नीलिनी धूमिनी चैव केशिनी चैव विश्रुता  ॥ मत्स्प्_४९।४४ ॥  
स तासु जनयामास पुत्रान्वै देववर्चसः  ।  
तपसो ऽन्ते महातेजा जाता वृद्धस्य धार्मिकाः  ॥ मत्स्प्_४९।४५ ॥  
भारद्वाजप्रसादेन विस्तरं तेषु मे शृणु  ।  
आजमीढस्य केशिन्यां कण्वः समभवत्किल  ॥ मत्स्प्_४९।४६ ॥  
मेधातिथिः सुतस्तस्य तस्मात्काण्वायना द्विजाः  ।  
अजमीढस्य भूमिन्यां जज्ञे बृहदनुर् नृपः  ॥ मत्स्प्_४९।४७ ॥  
बृहदनोर् बृहन्तो ऽथ बृहन्तस्य बृहन्मनाः  ।  
बृहन्मनःसुतश्चापि बृहद्धनुरिति श्रुतः  ॥ मत्स्प्_४९।४८ ॥  
बृहद्धनोर् बृहदिषुः पुत्रस्तस्य जयद्रथः  ।  
अश्वजित्तनयस्तस्य सेनजित् तस्य चात्मजः  ॥ मत्स्प्_४९।४९ ॥  
अथ सेनजितः पुत्राश् चत्वारो लोकविश्रुताः  ।  
रुचिराश्वश्च काव्यश्च राजा दृढरथस्तथा  ॥ मत्स्प्_४९।५० ॥  
वत्सश्चावर्तको राजा यस्यैते परिवत्सकाः  ।  
रुचिराश्वस्य दायादः पृथुसेनो महायशाः  ॥ मत्स्प्_४९।५१ ॥  
पृथुसेनस्य पौरस्तु पौरान्नीपो ऽथ जज्ञिवान्  ।  
नीपस्यैकशतं त्व् आसीत् पुत्राणाम् अमितौजसाम्  ॥ मत्स्प्_४९।५२ ॥  
नीपा इति समाख्याता राजानः सर्व एव ते  ।  
तेषां वंशकरः श्रीमान् नीपानां कीर्तिवर्धनः  ॥ मत्स्प्_४९।५३ ॥  
काव्याच्च समरो नाम सदेष्टसमरो ऽभवत्  ।  
समरस्य पारसम्पारौ सदश्व इति ते त्रयः  ॥ मत्स्प्_४९।५४ ॥  
पुत्राः सर्वगुणोपेता जाता वै विश्रुता भुवि  ।  
पारपुत्रः पृथुर्जातः पृथोस्तु सुकृतो ऽभवत्  ॥ मत्स्प्_४९।५५ ॥  
जज्ञे सर्वगुणोपेतो विभ्राजस्तस्य चात्मजः  ।  
विभ्राजस्य तु दायादस् त्व् अणुहो नाम वीर्यवान्  ॥ मत्स्प्_४९।५६ ॥  
बभूव शुकजामाता कृत्वीभर्ता महायशाः  ।  
अणुहस्य तु दायादो ब्रह्मदत्तो महीपतिः  ॥ मत्स्प्_४९।५७ ॥  
युगदत्तः सुतस्तस्य विष्वक्सेनो महायशाः  ।  
विभ्राजः पुनर् आजातः सुकृतेनेह कर्मणा  ॥ मत्स्प्_४९।५८ ॥  
विष्वक्सेनस्य पुत्रस्तु उदक्सेनो बभूव ह  ।  
भल्लाटस्तस्य पुत्रस्तु तस्यासीज्जनमेजयः  ।  
उग्रायुधेन तस्यार्थे सर्वे नीपाः प्रणाशिताः  ॥ मत्स्प्_४९।५९ ॥  
  
*ऋषय ऊचुः  
उग्रायुधः कस्य सुतः कस्य वंशे स कथ्यते  ।  
किमर्थं तेन ते नीपाः सर्वे चैव प्रणाशिताः  ॥ मत्स्प्_४९।६० ॥  
  
*सूत उवाच  
उग्रायुधः सूर्यवंश्यस् तपस्तेपे वराश्रमे  ।  
स्थाणुभूतो ऽष्टसाहस्रं तं भेजे जनमेजयः  ॥ मत्स्प्_४९।६१ ॥  
तस्य राज्यं प्रतिश्रुत्य नीपान् आजघ्निवान् प्रभुः  ।  
उवाच सान्त्वं विविधं जघ्नुस्ते वै ह्य् उभाव् अपि  ॥ मत्स्प्_४९।६२ ॥  
हन्यमानागतान् ऊचे यस्माद्धेतोर्न मे वचः  ।  
शरणागतरक्षार्थं तस्मादेवं शपामि वः  ॥ मत्स्प्_४९।६३ ॥  
यदि मे ऽस्ति तपस्तप्तं सर्वान्नयतु वो यमः  ।  
ततस्तान् कृप्यमाणांस्तु यमेन पुरतः स तु  ॥ मत्स्प्_४९।६४ ॥  
कृपया परयाविष्टो जनमेजयम् ऊचिवान्  ।  
गतानेतानिमान्वीरांस् त्वं मे रक्षितुमर्हसि  ॥ मत्स्प्_४९।६५ ॥  
  
*जनमेजय उवाच  
अरे पापा दुराचारा भवितारो ऽस्य किङ्कराः  ।  
तथेत्युक्तस्ततो राजा यमेन युयुधे चिरम्  ॥ मत्स्प्_४९।६६ ॥  
व्याधिभिर्नारकैर्घोरैर् यमेन सह तान्बलात्  ।  
विजित्य मुनये प्रादात् तदद्भुतमिवाभवत्  ॥ मत्स्प्_४९।६७ ॥  
यमस्तुष्टस्ततस्तस्मै मुक्तिज्ञानं ददौ परम्  ।  
सर्वे यथोचितं कृत्वा जग्मुस्ते कृष्णमव्ययम्  ॥ मत्स्प्_४९।६८ ॥  
येषां तु चरितं गृह्य हन्यते नापमृत्युभिः  ।  
इह लोके परे चैव सुखमक्षय्यमश्नुते  ॥ मत्स्प्_४९।६९ ॥  
अजमीढस्य धूमिन्यां विद्वाञ्जज्ञे यवीनरः  ।  
धृतिमांस्तस्य पुत्रस्तु तस्य सत्यधृतिः स्मृतः  ।  
अथ सत्यधृतेः पुत्रो दृढनेमिः प्रतापवान्  ॥ मत्स्प्_४९।७० ॥  
दृढनेमिसुतश्चापि सुधर्मा नाम पार्थिवः  ।  
आसीत्सुधर्मतनयः सार्वभौमः प्रतापवान्  ॥ मत्स्प्_४९।७१ ॥  
सार्वभौमेति विख्यातः पृथिव्याम् एकराड् बभौ  ।  
तस्यान्ववाये महति महापौरवनन्दनः  ॥ मत्स्प्_४९।७२ ॥  
महापौरवपुत्रस्तु राजा रुक्मरथः स्मृतः  ।  
अथ रुक्मरथस्यासीत् सुपार्श्वो नाम पार्थिवः  ॥ मत्स्प्_४९।७३ ॥  
सुपार्श्वतनयश्चापि सुमतिर्नाम धार्मिकः  ।  
सुमतेरपि धर्मात्मा राजा सन्नतिमानपि  ॥ मत्स्प्_४९।७४ ॥  
तस्यासीत्सन्नतिमतः कृतो नाम सुतो महान्  ।  
हिरण्यनाभिनः शिष्यः कौशल्यस्य महात्मनः  ॥ मत्स्प्_४९।७५ ॥  
चतुर्विंशतिधा येन प्रोक्ता वै सामसंहिताः  ।  
स्मृतास्ते प्राच्यसामानः कार्ता नामेह सामगाः  ॥ मत्स्प्_४९।७६ ॥  
कार्तिरुग्रायुधो ऽसौ वै महापौरववर्धनः  ।  
बभूव येन विक्रम्य पृथुकस्य पिता हतः  ॥ मत्स्प्_४९।७७ ॥  
नीलो नाम महाराजः पाञ्चालाधिपतिर्वशी  ।  
उग्रायुधस्य दायादः क्षेमो नाम महायशाः  ॥ मत्स्प्_४९।७८ ॥  
क्षेमात्सुनीथः सञ्जज्ञे सुनीथस्य नृपञ्जयः  ।  
नृपञ्जयाच्च विरथ इत्येते पौरवाः स्तुताः  ॥ मत्स्प्_४९।७९ ॥  
  
  
______________________________________________________  
  
  
मत्स्य-पुराण ५०  
  
*सूत उवाच  
अजमीढस्य नीलिन्यां नीलः समभवन्नृपः  ।  
नीलस्य तपसोग्रेण सुशान्तिरुदपद्यत  ॥ मत्स्प्_५०।१ ॥  
पुरुजानुः सुशान्तेस्तु पृथुस्तु पुरुजानुतः  ।  
भद्राश्वः पृथुदायादो भद्राश्वतनयाञ्छृणु  ॥ मत्स्प्_५०।२ ॥  
मुद्गलश्च जयश्चैव राजा बृहदिषुस्तथा  ।  
जवीनरश्च विक्रान्तः कपिलश्चैव पञ्चमः  ॥ मत्स्प्_५०।३ ॥  
पञ्चानां चैव पञ्चालान् एताञ्जनपदान्विदुः  ।  
पञ्चालरक्षिणो ह्य् एते देशानामिति नः श्रुतम्  ॥ मत्स्प्_५०।४ ॥  
मुद्गलस्यापि मौद्गल्याः क्षत्रोपेता द्विजातयः  ।  
एते ह्य् अङ्गिरसः पक्षं संश्रिताः काण्वमुद्गलाः  ॥ मत्स्प्_५०।५ ॥  
मुद्गलस्य सुतो जज्ञे ब्रह्मिष्ठः सुमहायशाः  ।  
इन्द्रसेनः सुतस्तस्य विन्ध्याश्वस्तस्य चात्मजः  ॥ मत्स्प्_५०।६ ॥  
विन्ध्याश्वान्मिथुनं जज्ञे मेनकायामिति श्रुतिः  ।  
दिवोदासश्च राजर्षिर् अहल्या च यशस्विनी  ॥ मत्स्प्_५०।७ ॥  
शरद्वतस्तु दायादम् अहल्या सम्प्रसूयत  ।  
शतानन्दमृषिश्रेष्ठं तस्यापि सुमहातपाः  ॥ मत्स्प्_५०।८ ॥  
सुतः सत्यधृतिर्नाम धनुर्वेदस्य पारगः  ।  
आसीत्सत्यधृतेः शुक्रम् अमोघं धार्मिकस्य तु  ॥ मत्स्प्_५०।९ ॥  
स्कन्नं रेतः सत्यधृतेर् दृष्ट्वा चाप्सरसं जले  ।  
मिथुनं तत्र सम्भृतं तस्मिन्सरसि सम्भृतम्  ॥ मत्स्प्_५०।१० ॥  
ततः सरसि तस्मिंस्तु क्रममाणं महीपतिः  ।  
दृष्ट्वा जग्राह कृपया शन्तनुर्मृगयां गतः  ॥ मत्स्प्_५०।११ ॥  
एते शरद्वतः पुत्रा आख्याता गौतमा वराः  ।  
अत ऊर्ध्वं प्रवक्ष्यामि दिवोदासस्य वै प्रजाः  ॥ मत्स्प्_५०।१२ ॥  
दिवोदासस्य दायादो धर्मिष्ठो मित्रयुर्नृपः  ।  
मैत्रायणावरः सो ऽथ मैत्रेयस्तु ततः स्मृतः  ॥ मत्स्प्_५०।१३ ॥  
एते वंश्या यतेः पक्षाः क्षत्रोपेतास्तु भार्गवाः  ।  
राजा चैद्यवरो नाम मैत्रेयस्य सुतः स्मृतः  ॥ मत्स्प्_५०।१४ ॥  
अथ चैद्यवराद्विद्वान् सुदासस्तस्य चात्मजः  ।  
अजमीढः पुनर्जातः क्षीणे वंशे तु सोमकः  ॥ मत्स्प्_५०।१५ ॥  
सोमकस्य सुतो जन्तुर् हते तस्मिञ्छतं बभौ  ।  
पुत्राणामजमीढस्य सोमकस्य महात्मनः  ॥ मत्स्प्_५०।१६ ॥  
महिषी त्व् अजमीढस्य धूमिनी पुत्रवर्धिनी  ।  
पुत्राभावे तपस्तेपे शतं वर्षाणि दुश्चरम्  ॥ मत्स्प्_५०।१७ ॥  
हुत्वाग्निं विधिवत्सम्यक् पवित्रीकृतभोजना  ।  
अग्निहोत्रक्रमेणैव सा सुष्वाप महाव्रता  ॥ मत्स्प्_५०।१८ ॥  
तस्यां वै धूमवर्णायाम् अजमीढः समीयिवान्  ।  
ऋक्षं सा जनयामास धूमवर्णं शताग्रजम्  ॥ मत्स्प्_५०।१९ ॥  
ऋक्षात्संवरणो जज्ञे कुरुः संवरणात् ततः  ।  
यः प्रयागमतिक्रम्य कुरुक्षेत्रमकल्पयत्  ॥ मत्स्प्_५०।२० ॥  
कृष्यतस्तु महाराजो वर्षाणि सुबहून्यथ  ।  
कृष्यमाणस्ततः शक्रो भयात्तस्मै वरं ददौ  ॥ मत्स्प्_५०।२१ ॥  
पुण्यं च रमणीयं च कुरुक्षेत्रं तु तत्स्मृतम्  ।  
तस्यान्ववायः सुमहान् यस्य नाम्ना तु कौरवाः  ॥ मत्स्प्_५०।२२ ॥  
कुरोस्तु दयिताः पुत्राः सुधन्वा जह्नुरेव च  ।  
परीक्षिच्च महातेजाः प्रजनश्चारिमर्दनः  ॥ मत्स्प्_५०।२३ ॥  
सुधन्वनस्तु दायादः पुत्रो मतिमतां वरः  ।  
च्यवनस्तस्य पुत्रस्तु राजा धर्मार्थतत्त्ववित्  ॥ मत्स्प्_५०।२४ ॥  
च्यवनस्य कृमिः पुत्र ऋक्षाज्जज्ञे महातपाः  ।  
कृमेः पुत्रो महावीर्यः ख्यातस्त्विन्द्रसमो विभुः  ॥ मत्स्प्_५०।२५ ॥  
चैद्योपरिचरो वीरो वसुर्नामान्तरिक्षगः  ।  
चैद्योपरिचराज्जज्ञे गिरिका सप्त वै सुतान्  ॥ मत्स्प्_५०।२६ ॥  
महारथो मगधराड् विश्रुतो यो बृहद्रथः  ।  
प्रत्यश्रवाः कुशश्चैव चतुर्थो हरिवाहनः  ॥ मत्स्प्_५०।२७ ॥  
पञ्चमश्च यजुश्चैव मत्स्यः काली च सप्तमी  ।  
बृहद्रथस्य दायादः कुशाग्रो नाम विश्रुतः  ॥ मत्स्प्_५०।२८ ॥  
कुशाग्रस्यात्मजश्चैव वृषभो नाम वीर्यवान्  ।  
वृषभस्य तु दायादः पुण्यवान्नाम पार्थिवः  ॥ मत्स्प्_५०।२९ ॥  
पुण्यः पुण्यवतश्चैव राजा सत्यधृतिस्ततः  ।  
दायादस्तस्य धनुषस् तस्मात्सर्वश्च जज्ञिवान्  ॥ मत्स्प्_५०।३० ॥  
सर्वस्य सम्भवः पुत्रस् तस्माद्राजा बृहद्रथः  ।  
द्वे तस्य शकले जाते जरया सन्धितश् च सः  ॥ मत्स्प्_५०।३१ ॥  
जरया सन्धितो यस्माज् जरासन्धस्ततः स्मृतः  ।  
जेता सर्वस्य क्षत्रस्य जरासन्धो महाबलः  ॥ मत्स्प्_५०।३२ ॥  
जरासन्धस्य पुत्रस्तु सहदेवः प्रतापवान्  ।  
सहदेवात्मजः श्रीमान् सोमवित् स महातपाः  ॥ मत्स्प्_५०।३३ ॥  
श्रुतश्रवास्तु सोमादेर् मागधाः परिकीर्तिताः  ।  
जह्नुस्त्वजनयत्पुत्रं सुरथं नाम भूमिपम्  ॥ मत्स्प्_५०।३४ ॥  
सुरथस्य तु दायादो वीरो राजा विदूरथः  ।  
विदूरथसुतश्चापि सार्वभौम इति स्मृतः  ॥ मत्स्प्_५०।३५ ॥  
सार्वभौमाज्जयत्सेनो रुचिरस्तस्य चात्मजः  ।  
रुचिरात्तु ततो भौमस् त्वरितायुस्ततो ऽभवत्  ॥ मत्स्प्_५०।३६ ॥  
अक्रोधनस् त्व् आयुसुतस् तस्माद्देवातिथिः स्मृतः  ।  
देवातिथेस्तु दायादो दक्ष एव बभूव ह  ॥ मत्स्प्_५०।३७ ॥  
भीमसेनस्ततो दक्षाद् दिलीपस् तस्य चात्मजः  ।  
दिलीपस्य प्रतीपस्तु तस्य पुत्रास् त्रयः स्मृताः  ॥ मत्स्प्_५०।३८ ॥  
देवापिः शन्तनुश्चैव वाह्लीकश्चैव ते त्रयः  ।  
वाह्लीकस्य तु दायादाः सप्त वाह्लीश्वरा नृपाः  ।  
देवापिस्तु ह्य् अपध्यातः प्रजाभिरभवन्मुनिः  ॥ मत्स्प्_५०।३९ ॥  
  
*मुनय ऊचुः  
प्रजाभिस्तु किमर्थं वै ह्य् अपध्यातो जनेश्वरः  ।  
को दोषो राजपुत्रस्य प्रजाभिः समुदाहृतः  ॥ मत्स्प्_५०।४० ॥  
  
*सूत उवाच  
किलासीद्राजपुत्रस्तु कुष्ठी तं नाभ्यपूजयन्  ।  
कार्यं चैव तु देवानां क्षत्रं प्रति द्विजोत्तमाः  ।  
भविष्यं कीर्तयिष्यामि शन्तनोस्तु निबोधत  ॥ मत्स्प्_५०।४१ ॥  
शन्तनुस्त्वभवद्राजा विद्वान्स वै महाभिषक्  ।  
इदं चोदाहरन्त्यत्र श्लोकं प्रति महाभिषक्  ॥ मत्स्प्_५०।४२ ॥  
यं यं कराभ्यां स्पृशति जीर्णं रोगिणमेव च  ।  
पुनर्युवा च भवति तस्मात्तं शन्तनुं विदुः  ॥ मत्स्प्_५०।४३ ॥  
तत्तस्य शन्तनुत्वं हि प्रजाभिरिह कीर्त्यते  ।  
ततो ऽवृणुत भार्यार्थं शन्तनुर्जाह्नवीं नृप  ॥ मत्स्प्_५०।४४ ॥  
तस्यां देवव्रतं नाम कुमारं जनयद्विभुः  ।  
काली विचित्रवीर्यं तु दाशेयी जनयत्सुतम्  ॥ मत्स्प्_५०।४५ ॥  
शन्तनोर्दयितं पुत्रं शान्तात्मानमकल्मषम्  ।  
कृष्णद्वैपायनो नाम क्षेत्रे वैचित्रविर्यके  ॥ मत्स्प्_५०।४६ ॥  
धृतराष्ट्रं च पाण्डुं च विदुरं चाप्यजीजनत्  ।  
धृतराष्ट्रस्तु गान्धार्यां पुत्रानजनयच्छतम्  ॥ मत्स्प्_५०।४७ ॥  
तेषां दुर्योधनः श्रेष्ठः सर्वक्षत्रस्य वै प्रभुः  ।  
माद्री कुन्ती तथा चैव पाण्डोर्भार्ये बभूवतुः  ॥ मत्स्प्_५०।४८ ॥  
देवदत्ताः सुताः पञ्च पाण्डोरर्थे ऽभिजज्ञिरे  ।  
धर्माद्युधिष्ठिरो जज्ञे मारुताच्च वृकोदरः  ॥ मत्स्प्_५०।४९ ॥  
इन्द्राद्धनञ्जयश्चैव इन्द्रतुल्यपराक्रमः  ।  
नकुलं सहदेवं च माद्र्यश्विभ्यामजीजनत्  ॥ मत्स्प्_५०।५० ॥  
पञ्चैते पाण्डवेभ्यस्तु द्रौपद्यां जज्ञिरे सुताः  ।  
द्रौपद्यजनयच्छ्रेष्ठं प्रतिविन्ध्यं युधिष्ठिरात्  ॥ मत्स्प्_५०।५१ ॥  
श्रुतसेनं भीमसेनाच् छ्रुतकीर्तिं धनञ्जयात्  ।  
चतुर्थं श्रुतकर्माणं सहदेवाद् अजायत  ॥ मत्स्प्_५०।५२ ॥  
नकुलाच्च शतानीकं द्रौपदेयाः प्रकीर्तिताः  ।  
तेभ्यो ऽपरे पाण्डवेयाः षडेवान्ये महारथाः  ॥ मत्स्प्_५०।५३ ॥  
हैडम्बो भीमसेनात्तु पुत्रो जज्ञे घटोत्कचः  ।  
काशी बलधराद्भीमाज् जज्ञे वै सर्वगं सुतम्  ॥ मत्स्प्_५०।५४ ॥  
सुहोत्रं तनयं माद्री सहदेवादसूयत  ।  
करेणुमत्यां चैद्यायां निरमित्रस्तु नाकुलिः  ॥ मत्स्प्_५०।५५ ॥  
सुभद्रायां रथी पार्थाद् अभिमन्युरजायत  ।  
यौधेयं देवकी चैव पुत्रं जज्ञे युधिष्ठिरात्  ॥ मत्स्प्_५०।५६ ॥  
अभिमन्योः परीक्षित्तु पुत्रः परपुरजयः  ।  
जनमेजयः परीक्षितः पुत्रः परमधार्मिकः  ॥ मत्स्प्_५०।५७ ॥  
ब्रह्माणं कल्पयामास स वै वाजसनेयकम्  ।  
स वैशम्पायनेनैव शप्तः किल महर्षिणा  ॥ मत्स्प्_५०।५८ ॥  
न स्थास्यतीह दुर्बुद्धे तवैतद्वचनं भुवि  ।  
यावत्स्थास्यसि त्वं लोके तावदेव प्रपत्स्यति  ॥ मत्स्प्_५०।५९ ॥  
क्षत्रस्य विजयं ज्ञात्वा ततःप्रभृति सर्वशः  ।  
अभिगम्य स्थिताश्चैव नृपं च जनमेजयम्  ॥ मत्स्प्_५०।६० ॥  
ततःप्रभृति शापेन क्षत्रियस्य तु याजिनः  ।  
उत्सन्ना याजिनो यज्ञे ततःप्रभृति सर्वशः  ॥ मत्स्प्_५०।६१ ॥  
क्षत्रस्य याजिनः केचिच् छापात्तस्य महात्मनः  ।  
पौर्णमासेन हविषा इष्ट्वा तस्मिन्प्रजापतिम्  ।  
स वैशम्पायनेनैव प्रविशन्वारितस्ततः  ॥ मत्स्प्_५०।६२ ॥  
परीक्षितः सुतो ऽसौ वै पौरवो जनमेजयः  ।  
द्विर् अश्वमेधमाहृत्य महावाजसनेयकः  ॥ मत्स्प्_५०।६३ ॥  
प्रवर्तयित्वा तं सर्वम् ऋषिं वाजसनेयकम्  ।  
विवादे ब्राह्मणैः सार्धम् अभिशप्तो वनं ययौ  ॥ मत्स्प्_५०।६४ ॥  
जनमेजयाच्छतानीकस् तस्माज्जज्ञे स वीर्यवान्  ।  
जनमेजयः शतानीकं पुत्रं राज्ये ऽभिषिक्तवान्  ॥ मत्स्प्_५०।६५ ॥  
अथाश्वमेधेन ततः शतानीकस्य वीर्यवान्  ।  
जज्ञे ऽधिसोमकृष्णाख्यः साम्प्रतं यो महायशाः  ॥ मत्स्प्_५०।६६ ॥  
तस्मिञ्छासति राष्ट्रं तु युष्माभिरिदमाहृतम्  ।  
दुरापं दीर्घसत्त्रं वै त्रीणि वर्षाणि पुष्करे  ।  
वर्षद्वयं कुरुक्षेत्रे दृषद्वत्यां द्विजोत्तमाः  ॥ मत्स्प्_५०।६७ ॥  
  
*मुनय ऊचुः  
भविष्यं श्रोतुमिच्छामः प्रजानां लोमहर्षणे  ।  
पुरा किल यदेतद्वै व्यतीतं कीर्तितं त्वया  ॥ मत्स्प्_५०।६८ ॥  
येषु वै स्थास्यते क्षत्रम् उत्पत्स्यन्ते नृपाश्च ये  ।  
तेषाम् आयुष्प्रमाणं च नामतश्चैव तान्नृपान्  ॥ मत्स्प्_५०।६९ ॥  
कृतयुगप्रमाणं च त्रेताद्वापरयोस्तथा  ।  
कलियुगप्रमाणं च युगदोषं युगक्षयम्  ॥ मत्स्प्_५०।७० ॥  
सुखदुःखप्रमाणं च प्रजादोषं युगस्य तु  ।  
एतत्सर्वं प्रसङ्ख्याय पृच्छतां ब्रूहि नः प्रभो  ॥ मत्स्प्_५०।७१ ॥  
  
*सूत उवाच  
यथा मे कीर्तितं पूर्वं व्यासेनाक्लिष्टकर्मणा  ।  
भाव्यं कलियुगं चैव तथा मन्वन्तराणि च  ॥ मत्स्प्_५०।७२ ॥  
अनागतानि सर्वाणि ब्रुवतो मे निबोधत  ।  
अत ऊर्ध्वं प्रवक्ष्यामि भविष्या ये नृपास्तथा  ॥ मत्स्प्_५०।७३ ॥  
ऐडेक्ष्वाक्वन्वये चैव पौरवे चान्वये तथा  ।  
येषु संस्थास्यते तच्च ऐडेक्ष्वाकुकुलं शुभम्  ।  
तान्सर्वान्कीर्तयिष्यामि भविष्ये कथितान्नृपान्  ॥ मत्स्प्_५०।७४ ॥  
तेभ्यो ऽपरे ऽपि ये त्व् अन्ये ह्य् उत्पत्स्यन्ते नृपाः पुनः  ।  
क्षत्राः पारशवाः शूद्रास् तथान्ये ये बहिश्चराः  ॥ मत्स्प्_५०।७५ ॥  
अन्धाः शकाः पुलिन्दाश्च चूलिका यवनास्तथा  ।  
कैवर्ताभीरशबरा ये चान्ये म्लेच्छसम्भवाः  ।  
पर्यायतः प्रवक्ष्यामि नामतश्चैव तान्नृपान्  ॥ मत्स्प्_५०।७६ ॥  
अधिसोमकृष्णश् चैतेषां प्रथमं वर्तते नृपः  ।  
तस्यान्ववाये वक्ष्यामि भविष्ये कथितान्नृपान्  ॥ मत्स्प्_५०।७७ ॥  
अधिसोमकृष्णपुत्रस्तु विवक्षुर्भविता नृपः  ।  
गङ्गया तु हृते तस्मिन् नगरे नागसाह्वये  ॥ मत्स्प्_५०।७८ ॥  
त्यक्त्वा विवक्षुर्नगरं कौशाम्ब्यां तु निवत्स्यति  ।  
भविष्याष्टौ सुतास्तस्य महाबलपराक्रमाः  ॥ मत्स्प्_५०।७९ ॥  
भूरिर्ज्येष्ठः सुतस्तस्य तस्य चित्ररथः स्मृतः  ।  
शुचिद्रवश्चित्ररथाद् वृष्णिमांश्च शुचिद्रवात्  ॥ मत्स्प्_५०।८० ॥  
वृष्णिमतः सुषेणश्च भविष्यति शुचिर्नृपः  ।  
तस्मात्सुषेणाद्भविता सुनीथो नाम पार्थिवः  ॥ मत्स्प्_५०।८१ ॥  
नृपात्सुनीथाद्भविता नृचक्षुः सुमहायशाः  ।  
नृचक्षुषस्तु दायादो भविता वै सुखीवलः  ॥ मत्स्प्_५०।८२ ॥  
सुखीवलसुतश्चापि भावी राजा परिष्णवः  ।  
परिष्णवसुतश्चापि भविता सुतपा नृपः  ॥ मत्स्प्_५०।८३ ॥  
मेधावी तस्य दायादो भविष्यति न संशयः  ।  
मेधाविनः सुतश्चापि भविष्यति पुरञ्जयः  ॥ मत्स्प्_५०।८४ ॥  
उर्वो भाव्यः सुतस्तस्य तिग्मात्मा तस्य चात्मजः  ।  
तिग्माद्बृहद्रथो भाव्यो वसुदामा बृहद्रथात्  ॥ मत्स्प्_५०।८५ ॥  
वसुदाम्नः शतानीको भविष्योदयनस्ततः  ।  
भविष्यते चोदयनाद् वीगे राजा वहीनरः  ॥ मत्स्प्_५०।८६ ॥  
वहीनरात्मजश्चैव दण्डपाणिर्भविष्यति  ।  
दण्डपाणेर्निरमित्रो निरमित्रात्तु क्षेमकः  ॥ मत्स्प्_५०।८७ ॥  
अत्रानुवंशश्लोको ऽयं गीतो विप्रैः पुरातनैः  ।  
ब्रह्मक्षत्रस्य यो योनिर् वंशो देवर्षिसत्कृतः  ।  
क्षेमकं प्राप्य राजानं संस्थास्यति कलौ युगे  ॥ मत्स्प्_५०।८८ ॥  
इत्येष पौरवो वंशो यथावदिह कीर्तितः  ।  
धीमतः पाण्डुपुत्रस्य चार्जुनस्य महात्मनः  ॥ मत्स्प्_५०।८९ ॥  
  
  
______________________________________________________  
  
  
मत्स्य-पुराण ५१  
  
*ऋषय ऊचुः  
ये पूज्याः स्युर् द्विजातीनाम् अग्नयः सूत सर्वदा  ।  
तानिदानीं समाचक्ष्व तद्वंशं चानुपूर्वशः  ॥ मत्स्प्_५१।१ ॥  
  
*सूत उवाच  
यो ऽसाव् अग्निरभीमानी स्मृतः स्वायम्भुवे ऽन्तरे  ।  
ब्रह्मणो मानसः पुत्रस् तस्मात्स्वाहा व्यजीजनत्  ॥ मत्स्प्_५१।२ ॥  
पावकं पवमानं च शुचिरग्निश्च यः स्मृतः  ।  
निर्मथ्यः पवमानो ऽग्निर् वैद्युतः पावकात्मजः  ॥ मत्स्प्_५१।३ ॥  
शुचिरग्निः स्मृतः सौरः स्थावराश्चैव ते स्मृताः  ।  
पवमानात्मजो ह्य् अग्निर् हव्यवाहः स उच्यते  ॥ मत्स्प्_५१।४ ॥  
पावकः सहरक्षस्तु हव्यवाहमुखः शुचिः  ।  
देवानां हव्यवाहो ऽग्निः प्रथमो ब्रह्मणः सुतः  ॥ मत्स्प्_५१।५ ॥  
सहरक्षः सुराणां तु त्रयाणां ते त्रयो ऽग्नयः  ।  
एतेषां पुत्रपौत्राश्च चत्वारिंशत्तथैव च  ॥ मत्स्प्_५१।६ ॥  
प्रवक्ष्ये नामतस्तान्वै प्रविभागेन तान्पृथक्  ।  
पावनो लौकिको ह्य् अग्निः प्रथमो ब्रह्मणश्च यः  ॥ मत्स्प्_५१।७ ॥  
ब्रह्मौदनाग्निस् तत्पुत्रो भरतो नाम विश्रुतः  ।  
वैश्वानरो हव्यवाहो वहन्हव्यं ममार सः  ॥ मत्स्प्_५१।८ ॥  
स मृतो ऽथर्वणः पुत्रो मथितः पुष्करोदधिः  ।  
यो ऽथर्वा लौकिको ह्य् अग्निर् दक्षिणाग्निः स उच्यते  ॥ मत्स्प्_५१।९ ॥  
भृगोः प्रजायताथर्वा ह्य् अङ्गिराथर्वणः स्मृतः  ।  
तस्य ह्य् अलौकिको ह्य् अग्निर् दक्षिणाग्निः स वै स्मृतः  ॥ मत्स्प्_५१।१० ॥  
अथ यः पवमानस्तु निर्मथ्यो ऽग्निः स उच्यते  ।  
स च वै गार्हपत्यो ऽग्निः प्रथमो ब्रह्मणः स्मृतः  ॥ मत्स्प्_५१।११ ॥  
ततः सभ्यावसथ्यौ च संशत्यास् तौ सुतावुभौ  ।  
ततः षोडश नद्यस्तु चकमे हव्यवाहनः  ।  
यः खल्वाहवनीयो ऽग्निर् अभिमानी द्विजैः स्मृतः  ॥ मत्स्प्_५१।१२ ॥  
कावेरीं कृष्णवेणीं च नर्मदां यमुनां तथा  ।  
गोदावरीं वितस्तां च चन्द्रभागामिरावतीम्  ॥ मत्स्प्_५१।१३ ॥  
विपाशां कौशिकीं चैव शतद्रुं सरयूं तथा  ।  
सीतां मनस्विनीं चैव ह्रादिनीं पावनां तथा  ॥ मत्स्प्_५१।१४ ॥  
तासु षोडशधात्मानं प्रविभज्य पृथक्पृथक्  ।  
तदा तु विहरंस्तासु धिष्ण्येच्छः स बभूव ह  ॥ मत्स्प्_५१।१५ ॥  
स्वाभिधानस्थिता धिष्ण्यास् तासूत्पन्नाश्च धिष्णवः  ।  
धिष्ण्येषु जज्ञिरे यस्मात् ततस्ते धिष्णवः स्मृताः  ॥ मत्स्प्_५१।१६ ॥  
इत्येते वै नदीपुत्रा धिष्ण्येषु प्रतिपेदिरे  ।  
तेषां विहरणीया ये उपस्थेयाश्च ताञ्शृणु  ।  
विभुः प्रवाहणो ऽग्नीध्रस् तत्रस्था धिष्णवो ऽपरे  ॥ मत्स्प्_५१।१७ ॥  
विहरति यथास्थानं पुण्याहे समुपक्रमे  ।  
अनिर्देश्यानिवार्याणाम् अग्नीनां शृणुत क्रमम्  ॥ मत्स्प्_५१।१८ ॥  
वासवो ऽग्निः कृशानुर्यो द्वितीयोत्तरवेदिकः  ।  
सम्राडग्निसुतो ह्यष्टाव् उपतिष्ठन्ति तान्द्विजाः  ॥ मत्स्प्_५१।१९ ॥  
पर्जन्यः पवमानस्तु द्वितीयः सो ऽनुदृश्यते  ।  
पावकोष्णः समूह्यस्तु वोत्तरे सो ऽग्निरुच्यते  ॥ मत्स्प्_५१।२० ॥  
हव्यसूदो ह्य् असम्मृज्यः शामित्रः स विभाव्यते  ।  
शतधामा सुधाज्योती रौद्रैश्वर्यः स उच्यते  ॥ मत्स्प्_५१।२१ ॥  
ब्रह्मज्योतिर् वसुधामा ब्रह्मस्थानीय उच्यते  ।  
अजैकपादुपस्थेयः स वै शालामुखो यतः  ॥ मत्स्प्_५१।२२ ॥  
अनिर्देश्यो ह्यहिर्बुध्न्यो बहिरन्ते तु दक्षिणौ  ।  
पुत्रा ह्येते तु सर्वस्य उपस्थेया द्विजैः स्मृताः  ॥ मत्स्प्_५१।२३ ॥  
ततो विहरणीयांस्तु वक्ष्याम्यष्टौ तु तान्सुतान्  ।  
हौत्रियस्य सुतो ह्यग्निर् बर्हिषो हव्यवाहनः  ॥ मत्स्प्_५१।२४ ॥  
प्रशंस्यो ऽग्निः प्रचेतास्तु द्वितीयः संसहायकः  ।  
सुतो ह्यग्नेर् विश्ववेदा ब्राह्मणाच्छंसिरुच्यते  ॥ मत्स्प्_५१।२५ ॥  
अपां योनिः स्मृतः स्वाम्भः सेतुर्नाम विभाव्यते  ।  
धिष्ण्य आहरणा ह्येते सोमेनेज्यन्त वै द्विजैः  ॥ मत्स्प्_५१।२६ ॥  
ततो यः पावको नाम्ना यः सद्भिर्योग उच्यते  ।  
अग्निः सो ऽवभृथो ज्ञेयो वरुणेन सहेज्यते  ॥ मत्स्प्_५१।२७ ॥  
हृदयस्य सुतो ह्यग्नेर् जठरे ऽसौ नृणां पचन्  ।  
मन्युमाञ्जठरश्चाग्निर् विद्धाग्निः सततं स्मृतः  ॥ मत्स्प्_५१।२८ ॥  
परस्परोत्थितो ह्यग्निर् भूतानीह विभुर्दहन्  ।  
अग्नेर्मन्युमतः पुत्रो घोरः संवर्तकः स्मृतः  ॥ मत्स्प्_५१।२९ ॥  
पिबन्नपः स वसति समुद्रे वडवामुखे  ।  
समुद्रवासिनः पुत्रः सहरक्षो विभाव्यते  ॥ मत्स्प्_५१।३० ॥  
सहरक्षस्तु वै कामान् गृहे स वसते नृणाम्  ।  
क्रव्यादग्निः सुतस्तस्य पुरुषान्यो ऽत्ति वै मृतान्  ॥ मत्स्प्_५१।३१ ॥  
इत्येते पावकस्याग्नेर् द्विजैः पुत्राः प्रकीर्तिताः  ।  
ततः सुतास्तु सौवीर्याद् गन्धर्वैरसुरैर् हृताः  ॥ मत्स्प्_५१।३२ ॥  
मथितो यस्त्वरण्यां तु सो ऽग्निराप समिन्धनम्  ।  
आयुर् नाम्ना तु भगवान् पशौ यस्तु प्रणीयते  ॥ मत्स्प्_५१।३३ ॥  
आयुषो महिमान्पुत्रो दहनस्तु ततः सुतः  ।  
पाकयज्ञेष्व् अभीमानी हुतं हव्यं भुनक्ति यः  ॥ मत्स्प्_५१।३४ ॥  
सर्वस्माद्देवलोकाच्च हव्यं कव्यं भुनक्ति यः  ।  
पुत्रो ऽस्य सहितो ह्यग्निर् अद्भुतः स महायशाः  ॥ मत्स्प्_५१।३५ ॥  
प्रायश्चित्तेष्वभीमानी हृतं हव्यं भुनक्ति यः  ।  
अद्भुतस्य सुतो वीरो देवांशस्तु महान्स्मृतः  ॥ मत्स्प्_५१।३६ ॥  
विविधाग्निस्ततस्तस्य तस्य पुत्रो महाकविः  ।  
विविधाग्निसुतादर्काद् अग्नयो ऽष्टौ सुताः स्मृताः  ॥ मत्स्प्_५१।३७ ॥  
काम्यास्विष्टिष्वभीमानी रक्षोहायतिकृच्च यः  ।  
सुरभिर्वसुमान्नादो हर्यश्वश्चैव रुक्मवान्  ॥ मत्स्प्_५१।३८ ॥  
प्रवर्ग्यः क्षेमवांश्चैव इत्यष्टौ च प्रकीर्तिताः  ।  
शुच्यग्नेस्तु प्रजा ह्येषा अग्नयश्च चतुर्दश  ॥ मत्स्प्_५१।३९ ॥  
इत्येते ह्यग्नयः प्रोक्ताः प्रणीता ये हि चाध्वरे  ।  
समतीते तु सर्गे ये यामैः सह सुरोत्तमैः  ॥ मत्स्प्_५१।४० ॥  
स्वायम्भुवे ऽन्तरे पूर्वम् अग्नयस्ते ऽभिमानिनः  ।  
एते विहरणीयेषु चेतनाचेतनेष्विह  ॥ मत्स्प्_५१।४१ ॥  
स्थानाभिमानिनो ऽग्नीध्राः प्रागासन्हव्यवाहनाः  ।  
काम्यनैमित्तिकाद्यास्ते ये ते कर्मस्ववस्थिताः  ॥ मत्स्प्_५१।४२ ॥  
पूर्वे मन्वन्तरे ऽतीते शुक्रैर्यामैश्च तैः सह  ।  
एते देवगणैः सार्धं प्रथमस्यान्तरे मनोः  ॥ मत्स्प्_५१।४३ ॥  
इत्येता योनयो ह्यक्ताः स्थानाख्या जातवेदसाम्  ।  
स्वारोचिषादिषु ज्ञेयाः सवर्णान्तेषु सप्तसु  ॥ मत्स्प्_५१।४४ ॥  
तैरेवं तु प्रसङ्ख्यातं साम्प्रतानागतेष्विह  ।  
मन्वन्तरेषु सर्वेषु लक्षणं जातवेदसाम्  ॥ मत्स्प्_५१।४५ ॥  
मन्वन्तरेषु सर्वेषु नानारूपप्रयोजनैः  ।  
वर्तन्ते वर्तमानैश्च यामैर्देवैः सहाग्नयः  ॥ मत्स्प्_५१।४६ ॥  
अनागतैः सुरैः सार्धं वत्स्यन्तो ऽनागतास्त्वथ  ।  
इत्येष प्रचयो ऽग्नीनां मया प्रोक्तो यथाक्रमम्  ।  
विस्तरेणानुपूर्व्या च किमन्यच्छ्रोतुमिच्छथ  ॥ मत्स्प्_५१।४७ ॥  
  
  
______________________________________________________  
  
  
मत्स्य-पुराण ५२  
  
*ऋषय ऊचुः  
इदानीं प्राह यद्विष्णुः पृष्टः परममुत्तमम्  ।  
तदिदानीं समाचक्ष्व धर्माधर्मस्य विस्तरम्  ॥ मत्स्प्_५२।१ ॥  
  
*सूत उवाच  
एवमेकार्णवे तस्मिन् मत्स्यरूपी जनार्दनः  ।  
विस्तारमादिसर्गस्य प्रतिसर्गस्य चाखिलम्  ॥ मत्स्प्_५२।२ ॥  
कथयामास विश्वात्मा मनवे सूर्यसूनवे  ।  
कर्मयोगं च साङ्ख्यं च यथावद्विस्तरान्वितम्  ॥ मत्स्प्_५२।३ ॥  
  
*ऋषय ऊचुः  
श्रोतुमिच्छामहे सूत कर्मयोगस्य लक्षणम्  ।  
यस्मादविदितं लोके न किञ्चित्तव सुव्रत  ॥ मत्स्प्_५२।४ ॥  
  
*सूत उवाच  
कर्मयोगं च वक्ष्यामि यथा विष्णुविभाषितम्  ।  
ज्ञानयोगसहस्राद्धि कर्मयोगः प्रशस्यते  ॥ मत्स्प्_५२।५ ॥  
कर्मयोगोद्भवं ज्ञानं तस्मात्तत्परमं पदम्  ।  
कर्मज्ञानोद्भवं ब्रह्म न च ज्ञानमकर्मणः  ॥ मत्स्प्_५२।६ ॥  
तस्मात्कर्मणि युक्तात्मा तत्त्वमाप्नोति शाश्वतम्  ।  
वेदो ऽखिलो धर्ममूलम् आचारश्चैव तद्विदाम्  ॥ मत्स्प्_५२।७ ॥  
अष्टावात्मगुणास् तस्मिन् प्रधानत्वेन संस्थिताः  ।  
दया सर्वेषु भूतेषु क्षान्ती रक्षातुरस्य तु  ॥ मत्स्प्_५२।८ ॥  
अनसूया तथा लोके शौचमन्तर्बहिर्द्विजाः  ।  
अनायासेषु कार्येषु माङ्गल्याचारसेवनम्  ॥ मत्स्प्_५२।९ ॥  
न च द्रव्येषु कार्पण्यम् आर्तेषूपार्जितेषु च  ।  
तथास्पृहा परद्रव्ये परस्त्रीषु च सर्वदा  ॥ मत्स्प्_५२।१० ॥  
अष्टावात्मगुणाः प्रोक्ताः पुराणस्य तु कोविदैः  ।  
अयमेव क्रियायोगो ज्ञानयोगस्य साधकः  ॥ मत्स्प्_५२।११ ॥  
कर्मयोगं विना ज्ञानं कस्यचिन् नेह दृश्यते  ।  
श्रुतिस्मृत्युदितं धर्मम् उपतिष्ठेत्प्रयत्नतः  ॥ मत्स्प्_५२।१२ ॥  
देवतानां पितॄणां च मनुष्याणां च सर्वदा  ।  
कुर्यादहरहर्यज्ञैर् भूतर्षिगणतर्पणम्  ॥ मत्स्प्_५२।१३ ॥  
स्वाध्यायैरर्चयेच्चर्षीन् होमैर्विद्वान्यथाविधि  ।  
पितॄञ्छ्राद्धैर् अन्नदानैर् भूतानि बलिकर्मभिः  ॥ मत्स्प्_५२।१४ ॥  
पञ्चैते विहिता यज्ञाः पञ्चसूनापनुत्तये  ।  
कण्डनी पेषणी चुल्ली जलकुम्भी प्रमार्जनी  ॥ मत्स्प्_५२।१५ ॥  
पञ्च सूना गृहस्थस्य तेन स्वर्गं न गच्छति  ।  
तत्पापनाशनायामी पञ्च यज्ञाः प्रकीर्तिताः  ॥ मत्स्प्_५२।१६ ॥  
द्वाविंशतिस्तथाष्टौ च ये संस्काराः प्रकीर्तिताः  ।  
तद्युक्तो ऽपि न मोक्षाय यस्त्वात्मगुणवर्जितः  ॥ मत्स्प्_५२।१७ ॥  
तस्मादात्मगुणोपेतः श्रुतिकर्म समाचरेत्  ।  
गोब्राह्मणानां वित्तेन सर्वदा भद्रमाचरेत्  ॥ मत्स्प्_५२।१८ ॥  
गोभूहिरण्यवासोभिर् गन्धमाल्योदकेन च  ।  
पूजयेद्ब्रह्मविष्ण्वर्क-रुद्रवस्वात्मकं शिवम्  ॥ मत्स्प्_५२।१९ ॥  
व्रतोपवासैर् विधिवच्-छ्रद्धया च विमत्सरः  ।  
यो ऽसाव् अतीन्द्रियः शान्तः सूक्ष्मो ऽव्यक्तः सनातनः  ।  
वासुदेवो जगन्मूर्तिस् तस्य सम्भूतयो ह्य् अमी  ॥ मत्स्प्_५२।२० ॥  
ब्रह्मा विष्णुश्च भगवान् मार्तण्डो वृषवाहनः  ।  
अष्टौ च वसवस्तद्वद् एकादश गणाधिपाः  ।  
लोकपालाधिपाश्चैव पितरो मातरस्तथा  ॥ मत्स्प्_५२।२१ ॥  
इमा विभूतयः प्रोक्ताश् चराचरसमन्विताः  ।  
ब्रह्माद्याश् चतुरो मूलम् अव्यक्ताधिपतिः स्मृतः  ॥ मत्स्प्_५२।२२ ॥  
ॐ ॐ ब्रह्मणा चाथ सूर्येण विष्णुनाथ शिवेन वा  ।  
अभेदात्पूजितेन स्यात् पूजितं सचराचरम्  ॥ मत्स्प्_५२।२३ ॥  
ब्रह्मादीनां परं धाम त्रयाणामपि संस्थितिः  ।  
वेदमूर्ताव् अतः पूषा पूजनीयः प्रयत्नतः  ॥ मत्स्प्_५२।२४ ॥  
तस्मादग्निद्विजमुखान् कृत्वा सम्पूजयेदिमान्  ।  
दानैर्व्रतोपवासैश्च जपहोमादिना नरः  ॥ मत्स्प्_५२।२५ ॥  
इति क्रियायोगपरायणस्य वेदान्तशास्त्रस्मृतिवत्सलस्य  ।  
विकर्मभीतस्य सदा न किञ्चित् प्राप्तव्यमस्तीह परे च लोके  ॥ मत्स्प्_५२।२६ ॥  
  
  
______________________________________________________  
  
  
मत्स्य-पुराण ५३  
  
*मुनय ऊचुः  
पुराणसङ्ख्यामाचक्ष्व सूत विस्तरशः क्रमात्  ।  
दानधर्ममशेषं तु यथावदनुपूर्वशः  ॥ मत्स्प्_५३।१ ॥  
  
*सूत उवाच  
इदमेव पुराणेषु पुराणपुरुषस्तदा  ।  
यदुक्तवान्स विश्वात्मा मनवे तन्निबोधत  ॥ मत्स्प्_५३।२ ॥  
  
*मत्स्य उवाच  
पुराणं सर्वशास्त्राणां प्रथमं ब्रह्मणा स्मृतम्  ।  
अनन्तरं च वक्त्रेभ्यो वेदास्तस्य विनिर्गताः  ॥ मत्स्प्_५३।३ ॥  
पुराणमेकमेवासीत् तदा कल्पान्तरे ऽनघ  ।  
त्रिवर्गसाधनं पुण्यं शतकोटिप्रविस्तरम्  ॥ मत्स्प्_५३।४ ॥  
निर्दग्धेषु च लोकेषु वाजिरूपेण वै मया  ।  
अङ्गानि चतुरो वेदान् पुराणं न्यायविस्तरम्  ॥ मत्स्प्_५३।५ ॥  
मीमांसां धर्मशास्त्रं च परिगृह्य मया कृतम्  ।  
मत्स्यरूपेण च पुनः कल्पादावुदकार्णवे  ॥ मत्स्प्_५३।६ ॥  
अशेषम् एतत्कथितम् उदकान्तर्गतेन च  ।  
श्रुत्वा जगाद च मुनीन् प्रति देवांश्चतुर्मुखः  ॥ मत्स्प्_५३।७ ॥  
प्रवृत्तिः सर्वशास्त्राणां पुराणस्याभवत्ततः  ।  
कालेनाग्रहणं दृष्ट्वा पुराणस्य ततो नृप  ॥ मत्स्प्_५३।८ ॥  
व्यासरूपमहं कृत्वा संहरामि युगे युगे  ।  
चतुर्लक्षप्रमाणेन द्वापरे द्वापरे सदा  ॥ मत्स्प्_५३।९ ॥  
तथाष्टादशधा कृत्वा भूर्लोके ऽस्मिन्प्रकाश्यते  ।  
अद्यापि देवलोके ऽस्मिञ् छतकोटिप्रविस्तरम्  ॥ मत्स्प्_५३।१० ॥  
तदर्थो ऽत्र चतुर्लक्षं सङ्क्षेपेण निवशितः  ।  
पुराणानि दशाष्टौ च साम्प्रतं तदिहोच्यते  ॥ मत्स्प्_५३।११ ॥  
नामतस्तानि वक्ष्यामि शृणुध्वं मुनिसत्तमाः  ।  
ब्रह्मणाभिहितं पूर्वं यावन्मात्रं मरीचये  ॥ मत्स्प्_५३।१२ ॥  
ब्राह्मं त्रिदशसाहस्रं पुराणं परिकीर्त्यते  ।  
लिखित्वा तच्च यो दद्याज् जलधेनुसमन्वितम्  ।  
वैशाखपूर्णिमायां च ब्रह्मलोके महीयते  ॥ मत्स्प्_५३।१३ ॥  
एतदेव यदा पद्मम् अभूद्धैरण्मयं जगत्  ।  
तद्वृत्तान्ताश्रयं तद्वत् पाद्ममित्युच्यते बुधैः  ।  
पाद्मं तत्पञ्चपञ्चाशत्-सहस्राणीह कथ्यते  ॥ मत्स्प्_५३।१४ ॥  
तत्पुराणं च यो दद्यात् सुवर्णकमलान्वितम्  ।  
ज्येष्ठे मासि तिलैर्युक्तम् अश्वमेधफलं लभेत्  ॥ मत्स्प्_५३।१५ ॥  
वाराहकल्पवृत्तान्तम् अधिकृत्य पराशरः  ।  
यत्प्राह धर्मानखिलांस् तद्युक्तं वैष्णवं विदुः  ॥ मत्स्प्_५३।१६ ॥  
तदाषाढे च यो दद्याद् घृतधेनुसमन्वितम्  ।  
पौर्णमास्यां विपूतात्मा स पदं याति वारुणम्  ।  
त्रयोविंशतिसाहस्रं तत्प्रमाणं विदुर्बुधाः  ॥ मत्स्प्_५३।१७ ॥  
श्वेतकल्पप्रसङ्गेन धर्मान्वायुरिहाब्रवीत्  ।  
यत्र तद्वायवीयं स्याद् रुद्रमाहात्म्यसंयुतम्  ।  
चतुर्विंशसहस्राणि पुराणं तदिहोच्यते  ॥ मत्स्प्_५३।१८ ॥  
श्रावण्यां श्रावणे मासि गुडधेनुसमन्वितम्  ।  
यो दद्याद्वृषसंयुक्तं ब्राह्मणाय कुटुम्बिने  ।  
शिवलोके स पूतात्मा कल्पमेकं वसेन्नरः  ॥ मत्स्प्_५३।१९ ॥  
यत्राधिकृत्य गायत्रीं वर्ण्यते धर्मविस्तरः  ।  
वृत्रासुरवधोपेतं तद्भागवतमुच्यते  ॥ मत्स्प्_५३।२० ॥  
सारस्वतस्य कल्पस्य मध्ये ये स्युर्नरोत्तमाः  ।  
तद्वृत्तान्तोद्भवं लोके तद्भागवतमुच्यते  ॥ मत्स्प्_५३।२१ ॥  
लिखित्वा तच्च यो दद्याद् धेमसिंहसमन्वितम्  ।  
पौर्णमास्यां प्रौष्ठपद्यां स याति परमां गतिम्  ।  
अष्टादश सहस्राणि पुराणं तत्प्रचक्षते  ॥ मत्स्प्_५३।२२ ॥  
यत्राह नारदो धर्मान् बृहत्कल्पाश्रयाणि च  ।  
पञ्चविंशत्सहस्राणि नारदीयं तदुच्यते  ॥ मत्स्प्_५३।२३ ॥  
आश्विने पञ्चदश्यां तु दद्याद्धेनुसमन्वितम्  ।  
परमां सिद्धिमाप्नोति पुनरावृत्तिदुर्लभाम्  ॥ मत्स्प्_५३।२४ ॥  
यत्राधिकृत्य शकुनीन् धर्माधर्मविचारणा  ।  
व्याख्याता वै मुनिप्रश्ने मुनिभिर्धर्मचारिभिः  ॥ मत्स्प्_५३।२५ ॥  
मार्कण्डेयेन कथितं तत्सर्वं विस्तरेण तु  ।  
पुराणं नवसाहस्रं मार्कण्डेयम् इहोच्यते  ॥ मत्स्प्_५३।२६ ॥  
प्रतिलिख्य च यो दद्यात् सौवर्णकरिसंयुतम्  ।  
कार्त्तिक्यां पुण्डरीकस्य यज्ञस्य फलभाग्भवेत्  ॥ मत्स्प्_५३।२७ ॥  
यत् तद् ईशानकं कल्पं वृत्तान्तमधिकृत्य च  ।  
वसिष्ठायाग्निना प्रोक्तम् आग्नेयं तत्प्रचक्षते  ॥ मत्स्प्_५३।२८ ॥  
लिखित्वा तच्च यो दद्याद् धेमपद्मसमन्वितम्  ।  
मार्गशीर्ष्यां विधानेन तिलधेनुसमन्वितम्  ॥ मत्स्प्_५३।२९ ॥  
तच्च षोडशसाहस्रं सर्वक्रतुफलप्रदम्  ।  
यः प्रदधन्नरः सो ऽथ स्वर्गलोके महीयते  ॥ मत्स्प्_५३।३० ॥  
यत्राधिकृत्य माहात्म्यम् आदित्यस्य चतुर्मुखः  ।  
अघोरकल्पवृत्तान्त-प्रसङ्गेन जगत्स्थितिम्  ।  
मनवे कथयामास भूतग्रामस्य लक्षणम्  ॥ मत्स्प्_५३।३१ ॥  
चतुर्दश सहस्राणि तथा पञ्च शतानि च  ।  
भविष्यचरितप्रायं भविष्यं तदिहोच्यते  ॥ मत्स्प्_५३।३२ ॥  
तत्पौषे मासि यो दद्यात् पौर्णमास्यां विमत्सरः  ।  
गुडकुम्भसमायुक्तम् अग्निष्टोमफलं भवेत्  ॥ मत्स्प्_५३।३३ ॥  
रथन्तरस्य कल्पस्य वृत्तान्तमधिकृत्य च  ।  
सावर्णिना नारदाय कृष्णमाहात्म्यमुत्तमम्  ॥ मत्स्प्_५३।३४ ॥  
यत्र ब्रह्मवराहस्य चोदन्तं वर्णितं मुहुः  ।  
तदष्टादशसाहस्रं ब्रह्मवैवर्तमुच्यते  ॥ मत्स्प्_५३।३५ ॥  
पुराणं ब्रह्मवैवर्तं यो दद्यान्माघमासि च  ।  
पौर्णमास्यां शुभदिने ब्रह्मलोके महीयते  ॥ मत्स्प्_५३।३६ ॥  
यत्राग्निलिङ्गमध्यस्थः प्राह देवो महेश्वरः  ।  
धर्मार्थकाममोक्षार्थम् आग्नेयमधिकृत्य च  ॥ मत्स्प्_५३।३७ ॥  
कल्पान्ते लैङ्गमित्युक्तं पुराणं ब्रह्मणा स्वयम्  ।  
तदेकादशसाहस्रं फाल्गुन्यां यः प्रयच्छति  ।  
तिलधेनुसमायुक्तं स याति शिवसाम्यताम्  ॥ मत्स्प्_५३।३८ ॥  
महावराहस्य पुनर् माहात्म्यमधिकृत्य च  ।  
विष्णुनाभिहितं क्षोण्यै तद्वाराहम् इहोच्यते  ॥ मत्स्प्_५३।३९ ॥  
मानवस्य प्रसङ्गेन कल्पस्य मुनिसत्तमाः  ।  
चतुर्विंशत्सहस्राणि तत्पुराणमिहोच्यते  ॥ मत्स्प्_५३।४० ॥  
काञ्चनं गरुडं कृत्वा तिलधेनुसमन्वितम्  ।  
पौर्णमास्यां मधौ दद्याद् ब्राह्मणाय कुटुम्बिने  ।  
वराहस्य प्रसादेन पदमाप्नोति वैष्णवम्  ॥ मत्स्प्_५३।४१ ॥  
यत्र माहेश्वरान्धर्मान् अधिकृत्य च षण्मुखः  ।  
कल्पे तत्पुरुषं वृत्तं चरितैरुपबृंहितम्  ॥ मत्स्प्_५३।४२ ॥  
स्कान्दं नाम पुराणं च ह्य् एकाशीतिर्निगद्यते  ।  
सहस्राणि शतं चैकम् इति मर्त्येषु गद्यते  ॥ मत्स्प्_५३।४३ ॥  
परिलिख्य च यो दद्याद् धेमशूलसमन्वितम्  ।  
शैवं पदमवाप्नोति मीने चोपागते रवौ  ॥ मत्स्प्_५३।४४ ॥  
त्रिविक्रमस्य माहात्म्यम् अधिकृत्य चतुर्मुखः  ।  
त्रिवर्गमभ्यधात्तच्च वामनं परिकीर्तितम्  ॥ मत्स्प्_५३।४५ ॥  
पुराणं दशसाहस्रं कूर्मकल्पानुगं शिवम्  ।  
यः शरद्विषुवे दद्याद् वैष्णवं यात्यसौ पदम्  ॥ मत्स्प्_५३।४६ ॥  
यत्र धर्मार्थकामानां मोक्षस्य च रसातले  ।  
माहात्म्यं कथयामास कूर्मरूपी जनार्दनः  ॥ मत्स्प्_५३।४७ ॥  
इन्द्रद्युम्नप्रसङ्गेन ऋषिभ्यः शक्रसन्निधौ  ।  
अष्टादश सहस्राणि लक्ष्मीकल्पानुषङ्गिकम्  ॥ मत्स्प्_५३।४८ ॥  
यो दद्यादयने कूर्मं हेमकूर्मसमन्वितम्  ।  
गोसहस्रप्रदानस्य फलं सम्प्राप्नुयान्नरः  ॥ मत्स्प्_५३।४९ ॥  
श्रुतीनां यत्र कल्पादौ प्रवृत्त्यर्थं जनार्दनः  ।  
मत्स्यरूपेण मनवे नरसिंहोपवर्णनम्  ॥ मत्स्प्_५३।५० ॥  
अधिकृत्याब्रवीत्सप्त-कल्पवृत्तं मुनीश्वराः  ।  
तन्मात्स्यमिति जानीध्वं सहस्राणि चतुर्दश  ॥ मत्स्प्_५३।५१ ॥  
विषुवे हेममत्स्येन धेन्वा चैव समन्वितम्  ।  
यो दद्यात्पृथिवी तेन दत्ता भवति चाखिला  ॥ मत्स्प्_५३।५२ ॥  
यदा च गारुडे कल्पे विश्वाण्डाद्गरुडोद्भवम्  ।  
अधिकृत्याब्रवीत्कृष्णो गारुडं तदिहोच्यते  ॥ मत्स्प्_५३।५३ ॥  
तद् अष्टादशकं चैकं सहस्राणीह पठ्यते  ।  
सौवर्णहंससंयुक्तं यो ददाति पुमानिह  ।  
स सिद्धिं लभते मुख्यां शिवलोके च संस्थितिम्  ॥ मत्स्प्_५३।५४ ॥  
ब्रह्मा ब्रह्माण्डमाहात्म्यम् अधिकृत्याब्रवीत्पुनः  ।  
तच्च द्वादशसाहस्रं ब्रह्माण्डं द्विशताधिकम्  ॥ मत्स्प्_५३।५५ ॥  
भविष्याणां च कल्पानां श्रूयते यत्र विस्तरः  ।  
तद्ब्रह्माण्डपुराणं च ब्रह्मणा समुदाहृतम्  ॥ मत्स्प्_५३।५६ ॥  
यो दद्यात्तद्व्यतीपाते पीतोर्णायुगसंयुतम्  ।  
राजसूयसहस्रस्य फलमाप्नोति मानवः  ।  
हेमधेन्वा युतं तच्च ब्रह्मलोकफलप्रदम्  ॥ मत्स्प्_५३।५७ ॥  
चतुर्लक्षमिदं प्रोक्तं व्यासेनाद्भुतकर्मणा  ।  
मत्पितुर्मम पित्रा च मया तुभ्यं निवेदितम्  ॥ मत्स्प्_५३।५८ ॥  
इह लोकहितार्थाय सङ्क्षिप्तं परमर्षिणा  ।  
इदमद्यापि देवेषु शतकोटिप्रविस्तरम्  ॥ मत्स्प्_५३।५९ ॥  
उपभेदान्प्रवक्ष्यामि लोके ये सम्प्रतिष्ठिताः  ।  
पाद्मे पुराणे यत्रोक्तं नरसिंहोपवर्णनम्  ।  
तच्चाष्टादशसाहस्रं नारसिंहमिहोच्यते  ॥ मत्स्प्_५३।६० ॥  
नन्दाया यत्र माहात्म्यं कार्त्तिकेयेन वर्ण्यते  ।  
नन्दीपुराणं तल्लोकैर् आख्यातमिति कीर्त्यते  ॥ मत्स्प्_५३।६१ ॥  
यत्र साम्बं पुरस्कृत्य भविष्यति कथानकम्  ।  
प्रोच्यते तत्पुनर्लोके साम्बमेतन्मुनिव्रताः  ॥ मत्स्प्_५३।६२ ॥  
पुरातनस्य कल्पस्य पुराणानि विदुर्बुधाः  ।  
धन्यं यशस्यमायुष्यं पुराणानामनुक्रमम्  ।  
एवमादित्यसञ्ज्ञा च तत्रैव परिगद्यते  ॥ मत्स्प्_५३।६३ ॥  
अष्टादशभ्यस्तु पृथक् पुराणं यत्प्रदिश्यते  ।  
विजानीध्वं द्विजश्रेष्ठास् तदेतेभ्यो विनिर्गतम्  ॥ मत्स्प्_५३।६४ ॥  
पञ्चाङ्गानि पुराणेषु आख्यानकमिति स्मृतम्  ।  
सर्गश्च प्रतिसर्गश्च वंशो मन्वन्तराणि च  ।  
वंश्यानुचरितं चैव पुराणं पञ्चलक्षणम्  ॥ मत्स्प्_५३।६५ ॥  
ब्रह्मविष्ण्वर्करुद्राणां माहात्म्यं भुवनस्य च  ।  
ससंहारप्रदानां च पुराणे पञ्चवर्णके  ॥ मत्स्प्_५३।६६ ॥  
धर्मश्चार्थश्च कामश्च मोक्षश्चैवात्र कीर्त्यते  ।  
सर्वेष्वपि पुराणेषु तद्विरुद्धं च यत्फलम्  ॥ मत्स्प्_५३।६७ ॥  
सात्त्विकेषु पुराणेषु माहात्म्यमधिकं हरेः  ।  
राजसेषु च माहात्म्यम् अधिकं ब्रह्मणो विदुः  ॥ मत्स्प्_५३।६८ ॥  
तद्वदग्नेश्च माहात्म्यं तामसेषु शिवस्य च  ।  
सङ्कीर्णेषु सरस्वत्याः पितॄणां च निगद्यते  ॥ मत्स्प्_५३।६९ ॥  
अष्टादश पुराणानि कृत्वा सत्यवतीसुतः  ।  
भारताख्यानमखिलं चक्रे तदुपबृंहितम्  ।  
लक्षेणैकेन यत्प्रोक्तं वेदार्थपरिबृंहितम्  ॥ मत्स्प्_५३।७० ॥  
वाल्मीकिना तु यत्प्रोक्तं रामोपाख्यानमुत्तमम्  ।  
ब्रह्मणाभिहितं यच्च शतकोटिप्रविस्तरम्  ॥ मत्स्प्_५३।७१ ॥  
आहृत्य नारदायैवं तेन वाल्मीकये पुनः  ।  
वाल्मीकिना च लोकेषु धर्मकामार्थसाधनम्  ।  
एवं सपादाः पञ्चैते लक्षा मर्त्ये प्रकीर्तिताः  ॥ मत्स्प्_५३।७२ ॥  
पुरातनस्य कल्पस्य पुराणानि विदुर्बुधाः  ।  
धन्यं यशस्यमायुष्यं पुराणानामनुक्रमम्  ।  
यः पठेच्छृणुयाद्वापि स याति परमां गतिम्  ॥ मत्स्प्_५३।७३ ॥  
इदं पवित्रं यशसो निधानम् इदं पितॄणामतिवल्लभं च  ।  
इदं च देवेष्व् अमृतायितं च नित्यं त्विदं पापहरं च पुंसाम्  ॥ मत्स्प्_५३।७४ ॥  
  
  
______________________________________________________  
  
  
मत्स्य-पुराण ५४  
  
*सूत उवाच  
अतः परं प्रवक्ष्यामि दानधर्मानशेषतः  ।  
व्रतोपवाससंयुक्तान् यथामत्स्योदितानिह  ॥ मत्स्प्_५४।१ ॥  
महादेवस्य संवादे नारदस्य च धीमतः  ।  
यथावृत्तं प्रवक्ष्यामि धर्मकामार्थसाधकम्  ॥ मत्स्प्_५४।२ ॥  
कैलासशिखरासीनम् अपृच्छन्नारदः पुरा  ।  
विनयनमनङ्गारिम् अनङ्गाङ्गहरं हरम्  ॥ मत्स्प्_५४।३ ॥  
  
*नारद उवाच  
भगवन्देवदेवेश ब्रह्मविष्ण्विन्द्रनायक  ।  
श्रीमदारोग्यरूपायुर् भाग्यसौभाग्यसम्पदा  ।  
संयुक्तस्तव विष्णोर्वा पुमान्भक्तः कथं भवेत्  ॥ मत्स्प्_५४।४ ॥  
नारी वा विधवा सर्व-गुणसौभाग्यसंयुता  ।  
क्रमान्मुक्तिप्रदं देव किञ्चिद्व्रतमिहोच्यताम्  ॥ मत्स्प्_५४।५ ॥  
  
*ईश्वर उवाच  
सम्यक्पृष्टं त्वया ब्रह्मन् सर्वलोकहितावहम्  ।  
श्रुतमप्यत्र यच्छान्त्यै तद्व्रतं शृणु नारद  ॥ मत्स्प्_५४।६ ॥  
नक्षत्रपुरुषं नाम व्रतं नारायणात्मकम्  ।  
पादादि कुर्याद्विधिवद् विष्णुनामानुकीर्तनम्  ॥ मत्स्प्_५४।७ ॥  
प्रतिमां वासुदेवस्य मूलर्क्षादिषु चार्चयेत्  ।  
चैत्रमासं समासाद्य कृत्वा ब्राह्मणवाचनम्  ॥ मत्स्प्_५४।८ ॥  
मूले नमो विश्वधराय पादौ गुल्फावनन्ताय च रोहिणीषु  ।  
जङ्घे ऽभिपूज्ये वरदाय चैव द्वे जानुनी वाश्विकुमारऋक्षे  ॥ मत्स्प्_५४।९ ॥  
पूर्वोत्तराषाढयुगे तथोरू नमः शिवायेत्यभिपूजनीयौ  ।  
पूर्वोत्तराफल्गुनियुग्मके च मेढ्रं नमः पञ्चशराय पूज्यम्  ॥ मत्स्प्_५४।१० ॥  
कटिं नमः शार्ङ्गधराय विष्णोः सम्पूजयेन्नारद कृत्तिकासु  ।  
तथार्चयेद्भाद्रपदाद्वये च पार्श्वे नमः केशिनिषूदनाय  ॥ मत्स्प्_५४।११ ॥  
कुक्षिद्वयं नारद रेवतीषु दामोदरायेत्यभिपूजनीयम्  ।  
ऋक्षे ऽनुराधासु च माधवाय नमस्तथोरःस्थलमेव पूज्यम्  ॥ मत्स्प्_५४।१२ ॥  
पृष्ठं धनिष्ठासु च पूजनीयम् अघौघविध्वंसकराय तच्च  ।  
श्रीशङ्खचक्रासिगदाधराय नमो विशाखासु भुजाश्च पूज्याः  ॥ मत्स्प्_५४।१३ ॥  
हस्ते तु हस्ता मधुसूदनाय नमो ऽभिपूज्या इति कैटभारेः  ।  
पुनर्वसावङ्गुलिपूर्वभागाः साम्नामधीशाय नमो ऽभिपूज्याः  ॥ मत्स्प्_५४।१४ ॥  
भुजङ्गनक्षत्रदिने नखानि सम्पूजयेन्मत्स्यशरीरभाजः  ।  
कूर्मस्य पादौ शरणं व्रजामि ज्येष्ठासु कण्ठे हरिरर्चनीयः  ॥ मत्स्प्_५४।१५ ॥  
श्रोत्रे वराहाय नमो ऽभिपूज्या जनार्दनस्य श्रवणेन सम्यक्  ।  
पुष्ये मुखं दानवसूदनाय नमो नृसिंहाय च पूजनीयम्  ॥ मत्स्प्_५४।१६ ॥  
नमो नमः कारणवामनाय स्वातीषु दन्ताग्रमथार्चनीयम्  ।  
आस्यं हरेर्भार्गवनन्दनाय सम्पूजनीयं द्विज वारुणे तु  ॥ मत्स्प्_५४।१७ ॥  
नमो ऽस्तु रामाय मघासु नासा सम्पूजनीया रघुनन्दनस्य  ।  
मृगोत्तमाङ्गे नयने ऽभिपूज्ये नमो ऽस्तु ते राम विघूर्णिताक्ष  ॥ मत्स्प्_५४।१८ ॥  
बुद्धाय शान्ताय नमो ललाटं चित्रासु सम्पूज्यतमं मुरारेः  ।  
शिरो ऽभिपूज्यं भरणीषु विष्णोर् नमो ऽस्तु विश्वेश्वर कल्किरूपिणे  ॥ मत्स्प्_५४।१९ ॥  
आर्द्रासु केशाः पुरुषोत्तमस्य सम्पूजनीया हरये नमस्ते  ।  
उपोषितेनर्क्षदिनेषु भक्त्या सम्पूजनीया द्विजपुङ्गवाः स्युः  ॥ मत्स्प्_५४।२० ॥  
पूर्णे व्रते सर्वगुणान्विताय वाग्रूपशीलाय च सामगाय  ।  
हैमीं विशालायतबाहुदण्डां मुक्ताफलेन्दूपलवज्रयुक्ताम्  ॥ मत्स्प्_५४।२१ ॥  
जलस्य पूर्णे कलशे निविष्टाम् अर्चां हरेर्वस्त्रगवा सहैव  ।  
शय्यां तथोपस्करभाजनादि-युक्तां प्रदद्याद्द्विजपुङ्गवाय  ॥ मत्स्प्_५४।२२ ॥  
यद्यस्ति यत्किञ्चिदिहास्ति देयं दद्याद्द्विजायात्महिताय सर्वम्  ।  
मनोरथान्नः सफलीकुरुष्व हिरण्यगर्भाच्युतरुद्ररूपिन्  ॥ मत्स्प्_५४।२३ ॥  
सलक्ष्मीकं सभार्याय काञ्चनं पुरुषोत्तमम्  ।  
शय्यां च दद्यान्मन्त्रेण ग्रन्थिभेदविवर्जिताम्  ॥ मत्स्प्_५४।२४ ॥  
यथा न विष्णुभक्तानां वृजिनं जायते क्वचित्  ।  
तथा सुरूपतारोग्यं केशवे भक्तिमुत्तमाम्  ॥ मत्स्प्_५४।२५ ॥  
यथा न लक्ष्म्या शयनं तव शून्यं जनार्दन  ।  
शय्या ममाप्यशून्यास्तु कृष्ण जन्मनि जन्मनि  ॥ मत्स्प्_५४।२६ ॥  
एवं निवेद्य तत्सर्वं वस्त्रमाल्यानुलेपनम्  ।  
नक्षत्रपुरुषज्ञाय विप्रायाथ विसर्जयेत्  ॥ मत्स्प्_५४।२७ ॥  
भुञ्जीतातैललवणं सर्वर्क्षेष्वप्युपोषितः  ।  
भोजनं च यथाशक्ति वित्तशाठ्यविवर्जितः  ॥ मत्स्प्_५४।२८ ॥  
इति नक्षत्रपुरुषम् उपास्य विधिवत्स्वयम्  ।  
सर्वान्कामानवाप्नोति विष्णुलोके महीयते  ॥ मत्स्प्_५४।२९ ॥  
ब्रह्महत्यादिकं किञ्चिद् इह वामुत्र वा कृतम्  ।  
आत्मना वाथ पितृभिस् तत्सर्वं क्षयमाप्नुयात्  ॥ मत्स्प्_५४।३० ॥  
इति पठति शृणोति वातिभक्त्या पुरुषवरो व्रतमङ्गनाथ कुर्यात्  ।  
कलिकलुषविदारणं मुरारेः सकलविभूतिफलप्रदं च पुंसाम्  ॥ मत्स्प्_५४।३१ ॥  
  
  
______________________________________________________  
  
  
मत्स्य-पुराण ५५  
  
*नारद उवाच  
उपवासेष्वशक्तस्य तदेव फलमिच्छतः  ।  
अनभ्यासेन रोगाद्वा किमिष्टं व्रतमुत्तमम्  ॥ मत्स्प्_५५।१ ॥  
  
*ईश्वर उवाच  
उपवासे ऽप्यशक्तानां नक्तं भोजनमिष्यते  ।  
यस्मिन्व्रते तदप्यत्र श्रूयतामक्षयं महत्  ॥ मत्स्प्_५५।२ ॥  
आदित्यशयनं नाम यथावच्छङ्करार्चनम्  ।  
येषु नक्षत्रयोगेषु पुराणज्ञाः प्रचक्षते  ॥ मत्स्प्_५५।३ ॥  
यदा हस्तेन सप्तम्याम् आदित्यस्य दिनं भवेत्  ।  
सूर्यस्य चाथ सङ्क्रान्तिस् तिथिः सा सार्वकामिकी  ॥ मत्स्प्_५५।४ ॥  
उमामहेश्वरस्यार्चाम् अर्चयेत्सूर्यनामभिः  ।  
सूर्यार्चां शिवलिङ्गे च प्रकुर्वन् पूजयेद्यतः  ॥ मत्स्प्_५५।५ ॥  
उमापते रवेर्वापि न भेदो दृश्यते क्वचित्  ।  
यस्मात्तस्मान्मुनिश्रेष्ठ गृहे शम्भुं समर्चयेत्  ॥ मत्स्प्_५५।६ ॥  
हस्ते च सूर्याय नमो ऽस्तु पादाव् अर्काय चित्रासु च गुल्फदेशम्  ।  
स्वातीषु जङ्घे पुरुषोत्तमाय धात्रे विशाखासु च जानुदेशम्  ॥ मत्स्प्_५५।७ ॥  
तथानुराधासु नमो ऽभिपूज्यम् ऊरुद्वयं चैव सहस्रभानोः  ।  
ज्येष्ठास्वनङ्गाय नमो ऽस्तु गुह्यम् इन्द्राय सोमाय कटी च मूले  ॥ मत्स्प्_५५।८ ॥  
पूर्वोत्तराषाढयुगे च नाभिं त्वष्ट्रे नमः सप्ततरङ्गमाय  ।  
तीक्ष्णांशवे च श्रवणे च कुक्षौ पृष्ठं धनिष्ठासु विकर्तनाय  ॥ मत्स्प्_५५।९ ॥  
चक्षुःस्थलं ध्वान्तविनाशनाय जलाधिपर्क्षे परिपूजनीयम्  ।  
पूर्वोत्तराभाद्रपदाद्वये च बाहू नमश्चण्डकराय पूज्यौ  ॥ मत्स्प्_५५।१० ॥  
साम्नामधीशाय करद्वयं च सम्पूजनीयं द्विज रेवतीषु  ।  
नखानि पूज्यानि तथाश्विनीषु नमो ऽस्तु सप्ताश्वधुरन्धराय  ॥ मत्स्प्_५५।११ ॥  
कठोरधाम्ने भरणीषु कण्ठं दिवाकरायेत्यभिपूजनीया  ।  
ग्रीवाग्निऋक्षे ऽधरमम्बुजेशे सम्पूजयेन्नारद रोहिणीषु  ॥ मत्स्प्_५५।१२ ॥  
मृगोत्तमाङ्गे दशना मुरारेः सम्पूजनीया हरये नमस्ते  ।  
नमः सवित्रे रसनां शङ्करे च नासाभिपूज्या च पुनर्वसौ च  ॥ मत्स्प्_५५।१३ ॥  
ललाटमम्भोरुहवल्लभाय पुष्ये ऽलका वेदशरीरधारिणे  ।  
सार्पे ऽथ मौलिं विबुधप्रियाय मघासु कर्णाविति गोगणेशे  ॥ मत्स्प्_५५।१४ ॥  
पूर्वासु गोब्राह्मणवन्दनाय नेत्राणि सम्पूज्यतमानि शम्भोः  ।  
अथोत्तराफल्गुनिभे भ्रुवौ च विश्वेश्वरायेति च पूजनीये  ॥ मत्स्प्_५५।१५ ॥  
नमो ऽस्तु पाशाङ्कुशशूलपद्म-कपालसर्पेन्दुधनुर्धराय  ।  
गजासुरानङ्गपुरान्धकादि-विनाशमूलाय नमः शिवाय  ॥ मत्स्प्_५५।१६ ॥  
इत्यादि चास्त्राणि च पूज्य नित्यं विश्वेश्वरायेति शिवो ऽभिपूज्यः  ।  
भोक्तव्यमत्रैवमतैलशाकम् अमांसमक्षारमभुक्तशेषम्  ॥ मत्स्प्_५५।१७ ॥  
इत्येवं द्विज नक्तानि कृत्वा दद्यात् पुनर्वसौ  ।  
शालेयतण्डुलप्रस्थम् औदुम्बरमये घृतम्  ॥ मत्स्प्_५५।१८ ॥  
संस्थाप्य पात्रे विप्राय सहिरण्यं निवेदयेत्  ।  
सप्तमे वस्त्रयुग्मं च पारणे त्वधिकं भवेत्  ॥ मत्स्प्_५५।१९ ॥  
चतुर्दशे तु सम्प्राप्ते पारणे नारदाब्दिके  ।  
ब्राह्मणान्भोजयेद्भक्त्या गुडक्षीरघृतादिभिः  ॥ मत्स्प्_५५।२० ॥  
कृत्वा तु काञ्चनं पद्मम् अष्टपत्त्रं सकर्णिकम्  ।  
शुद्धमष्टाङ्गुलं तच्च पद्मरागदलान्वितम्  ॥ मत्स्प्_५५।२१ ॥  
शय्यां विलक्षणां कृत्वा विरुद्धग्रन्थिवर्जिताम्  ।  
सोपधानकविश्राम-स्वास्तरव्यजनानि च  ॥ मत्स्प्_५५।२२ ॥  
भाजनोपानहछत्त्र-चामरासनदर्पणैः  ।  
भूषणैरपि संयुक्तां फलवस्त्रानुलेपनैः  ॥ मत्स्प्_५५।२३ ॥  
तस्यां विधाय तत्पद्मम् अलङ्कृत्य गुणान्वितम्  ।  
कपिलां वस्त्रसंयुक्तां सुशीलां च पयस्विनीम्  ॥ मत्स्प्_५५।२४ ॥  
रौप्यखुरीं हेमशृङ्गीं सवत्सां कांस्यदोहनाम्  ।  
दद्यान्मन्त्रेण पूर्वाह्णे न चैनामभिलङ्घयेत्  ॥ मत्स्प्_५५।२५ ॥  
यथैवादित्यशयनम् अशून्यं तव सर्वदा  ।  
कान्त्या धृत्या श्रिया रत्या तथा मे सन्तु सिद्धयः  ॥ मत्स्प्_५५।२६ ॥  
यथा न देवाः श्रेयांसं त्वदन्यमनघं विदुः  ।  
तथा माम् उद्धराशेष-दुःखसंसारसागरात्  ॥ मत्स्प्_५५।२७ ॥  
ततः प्रदक्षिणीकृत्य प्रणिपत्य विसर्जयेत्  ।  
शय्यागवादि तत्सर्वं द्विजस्य भवनं नयेत्  ॥ मत्स्प्_५५।२८ ॥  
नैतद्विशीलाय न दाम्भिकाय कुतर्कदुष्टाय विनिन्दकाय  ।  
प्रकाशनीयं व्रतमिन्दुमौलेर् यश्चापि निन्दामधिकां विधत्ते  ॥ मत्स्प्_५५।२९ ॥  
भक्ताय दान्ताय च गुह्यमेतद् आख्येयम् आनन्दकरं शिवस्य  ।  
इदं महापातकभिन् नराणाम् अप्यक्षरं वेदविदो वदन्ति  ॥ मत्स्प्_५५।३० ॥  
न बन्धुपुत्रेण धनैर्वियुक्तः पत्नीभिरानन्दकरः सुराणाम्  ।  
नाभ्येति रोगं न च शोकदुःखं या वाथ नारी कुरुते ऽतिभक्त्या  ॥ मत्स्प्_५५।३१ ॥  
इदं वसिष्ठेन पुरार्जुनेन कृतं कुबेरेण पुरन्दरेण  ।  
यत्कीर्तनेनाप्यखिलानि नाशम् आयान्ति पापानि न संशयो ऽस्ति  ॥ मत्स्प्_५५।३२ ॥  
इति पठति शृणोति वा य इत्थं रविशयनं पुरुहूतवल्लभः स्यात्  ।*  
अपि नरकगतान्पितॄन् अशेषान् अपि दिवमानयतीह यः करोति  ॥ मत्स्प्_५५।३३ ॥*  
  
  
______________________________________________________  
  
  
मत्स्य-पुराण ५६  
  
*श्रीभगवानुवाच  
कृष्णाष्टमीमथो वक्ष्ये सर्वपापप्रणाशिनीम्  ।  
शान्तिर्मुक्तिश्च भवति जयः पुंसां विशेषतः  ॥ मत्स्प्_५६।१ ॥  
शङ्करं मार्गशिरसि शम्भुं पौषे ऽभिपूजयेत्  ।  
माघे महेश्वरं देवं महादेवं च फाल्गुने  ॥ मत्स्प्_५६।२ ॥  
स्थाणुं चैत्रे शिवं तद्वद् वैशाखे त्वर्चयेन्नरः  ।  
ज्येष्ठे पशुपतिं चार्चेद् आषाढे उग्रमर्चयेत्  ॥ मत्स्प्_५६।३ ॥  
पूजयेच्छ्रावणे शर्वं नभस्ये त्र्यम्बकं तथा  ।  
हरमाश्वयुजे मासि तथेशानं च कार्त्तिके  ॥ मत्स्प्_५६।४ ॥  
कृष्णाष्टमीषु सर्वासु शक्तः सम्पूजयेद्द्विजान्  ।  
गोभूहिरण्यवासोभिः शिवभक्तानुपोषितः  ॥ मत्स्प्_५६।५ ॥  
गोमूत्रघृतगोक्षीर-तिलान् यवकुशोदकम्  ।  
गोशृङ्गोदशिरीषार्क-बिल्वपत्त्रदधीनि च  ।  
पञ्चगव्यं च सम्प्राश्य शङ्करं पूजयेन्निशि  ॥ मत्स्प्_५६।६ ॥  
अश्वत्थं च वटं चैवो-दुम्बरं प्लक्षमेव च  ।  
पलाशं जम्बुवृक्षं च विदुः षष्ठं महर्षयः  ॥ मत्स्प्_५६।७ ॥  
मार्गशीर्षाषाढमासाभ्यां द्वाभ्यां द्वाभ्यामितिक्रमात्  ।  
एकैकं दन्तपवनं वृक्षेष्वेतेषु भक्षयेत्  ॥ मत्स्प्_५६।८ ॥  
देवाय दद्यादर्घ्यं च कृष्णां गां कृष्णवाससम्  ।  
दद्यात्समाप्ते दध्यन्नं वितानध्वजचामरम्  ॥ मत्स्प्_५६।९ ॥  
द्विजानामुदकुम्भांश्च पञ्चरत्नसमन्वितान्  ।  
गावः कृष्णाः सुवर्णं च वासांसि विविधानि च  ।  
अशक्तस्तु पुनर्दद्याद् गामेकामपि शक्तितः  ॥ मत्स्प्_५६।१० ॥  
न वित्तशाठ्यं कुर्वीत कुर्वन्दोषमवाप्नुयात्  ।  
कृष्णाष्टमीमुपोष्यैव सप्तकल्पशतत्रयम्  ।  
पुमान्सम्पूजितो देवैः शिवलोके महीयते  ॥ मत्स्प्_५६।११ ॥  
  
  
______________________________________________________  
  
  
मत्स्य-पुराण ५७  
*नारद उवाच  
दीर्घायुरारोग्यकुलाभिवृद्धि-युक्तः पुमान्भूपकुलायुतः स्यात्  ।  
मुहुर्मुहुर्जन्मनि येन सम्यग् व्रतं समाचक्ष्व तदिन्दुमौले  ॥ मत्स्प्_५७।१ ॥  
  
*श्रीभगवानुवाच  
त्वया पृष्टमिदं सम्यग् उक्तं चाक्षय्यकारकम्  ।  
रहस्यं तव वक्ष्यामि यत्पुराणविदो विदुः  ॥ मत्स्प्_५७।२ ॥  
रोहिणीचन्द्रशयनं नाम व्रतमिहोत्तमम्  ।  
तस्मिन्नारायणस्यार्चाम् अर्चयद् इन्दुनामभिः  ॥ मत्स्प्_५७।३ ॥  
यदा सोमदिने शुक्ला भवेत्पञ्चदशी क्वचित्  ।  
अथवा ब्रह्मनक्षत्रं पौर्णमास्यां प्रजायते  ॥ मत्स्प्_५७।४ ॥  
तदा स्नानं नरः कुर्यात् पञ्चगव्येन सर्षपैः  ।  
आप्यायस्वेति तु जपेद् विद्वानष्टशतं पुनः  ॥ मत्स्प्_५७।५ ॥  
शूद्रो ऽपि परया भक्त्या पाषण्डालापवर्जितः  ।  
सोमाय वरदायाथ विष्णवे च नमो नमः  ॥ मत्स्प्_५७।६ ॥  
कृतजप्यः स्वभवनम् आगत्य मधुसूदनम्  ।  
पूजयेत्फलपुष्पैश्च सोमनामानि कीर्तयन्  ॥ मत्स्प्_५७।७ ॥  
सोमाय शान्ताय नमो ऽस्तु पादाव् अनन्तधाम्नेति च जानुजङ्घे  ।  
ऊरुद्वयं चापि जलोदराय सम्पूजयेन्मेढ्रमनन्तबाहवे  ॥ मत्स्प्_५७।८ ॥  
नमो नमः कामसुखप्रदाय कटिः शशाङ्कस्य सदार्चनीया  ।  
तथोदरं चाप्यमृतोदराय नाभिः शशाङ्काय नमो ऽभिपूज्या  ॥ मत्स्प्_५७।९ ॥  
नमो ऽस्तु चन्द्राय मुखं च पूज्यं दन्ता द्विजानामधिपाय पूज्याः  ।  
हास्यं नमश्चन्द्रमसे ऽभिपूज्यम् ओष्ठौ कुमुद्वन्तवनप्रियाय  ॥ मत्स्प्_५७।१० ॥  
नासा च नाथाय वनौषधीनाम् आनन्दभूताय पुनर्भ्रुवौ च  ।  
नेत्रद्वयं पद्मनिभं तथेन्दोर् इन्दीवरश्यामकराय शौरेः  ॥ मत्स्प्_५७।११ ॥  
नमः समस्ताध्वरवन्दिताय कर्णद्वयं दैत्यनिषूदनाय  ।  
ललाटमिन्दोरुदधिप्रियाय केशाः सुषुम्नाधिपतेः प्रपूज्याः  ॥ मत्स्प्_५७।१२ ॥  
शिरः शशाङ्काय नमो मुरारेर् विश्वेश्वरायेति नमः किरीटिने  ।  
पद्मप्रिये रोहिणि नाम लक्ष्मीः सौभाग्यसौख्यामृतचारुकाये  ॥ मत्स्प्_५७।१३ ॥  
देवीं च सम्पूज्य सुगन्धपुष्पैर् नैवेद्यधूपादिभिरिन्दुपत्नीम्  ।  
सुप्त्वाथ भूमौ पुनरुत्थितेन स्नात्वा च विप्राय हविष्ययुक्तः  ॥ मत्स्प्_५७।१४ ॥  
देयः प्रभाते सहिरण्यवारि-कुम्भो नमः पापविनाशनाय  ।  
सम्प्राश्य गोमूत्रममांसमन्नम् अक्षारमष्टावथ विंशतिं च  ।  
ग्रासान्पयःसर्पिर्युतानुपोष्य भुक्त्वेतिहासं शृणुयान्मुहूर्तम्  ॥ मत्स्प्_५७।१५ ॥  
कदम्बनीलोत्पलकेतकानि जाती सरोजं शतपत्त्रिका च  ।  
अम्लानकुब्जान्यथ सिन्दुवारं पुष्पं पुनर्नारद मल्लिकायाः  ।  
शुभ्रं च विष्णोः करवीरपुष्पं श्रीचम्पकं चन्द्रमसः प्रदेयम्  ॥ मत्स्प्_५७।१६ ॥  
श्रावणादिषु मासेषु क्रमादेतानि सर्वदा  ।  
यस्मिन्मासे व्रतादिः स्यात् तत्पुष्पैरर्चयेद्धरिम्  ॥ मत्स्प्_५७।१७ ॥  
एवं संवत्सरं यावद् उपास्य विधिवन्नरः  ।  
व्रतान्ते शयनं दद्याद् दर्पणोपस्करान्वितम्  ॥ मत्स्प्_५७।१८ ॥  
रोहिणीचन्द्रमिथुनं कारयित्वाथ काञ्चनम्  ।  
चन्द्रः षडङ्गुलः कार्यो रोहिणी चतुरङ्गुला  ॥ मत्स्प्_५७।१९ ॥  
मुक्ताफलाष्टकयुतं सितनेत्रपटावृतम्  ।  
क्षीरकुम्भोपरि पुनः कांस्यपात्राक्षतान्वितम्  ।  
दद्यान्मन्त्रेण पूर्वाह्णे शालीक्षुफलसंयुतम्  ॥ मत्स्प्_५७।२० ॥  
श्वेतामथ सुवर्णास्यां खुरै रौप्यैः समन्विताम्  ।  
सवस्त्रभाजनां धेनुं तथा शङ्खं च शोभनम्  ॥ मत्स्प्_५७।२१ ॥  
भूषणैर्द्विजदाम्पत्यम् अलङ्कृत्य गुणान्वितम्  ।  
चन्द्रो ऽयं द्विजरूपेण सभार्य इति कल्पयेत्  ॥ मत्स्प्_५७।२२ ॥  
यथा न रोहिणी कृष्ण शय्यां सन्त्यज्य गच्छति  ।  
सोमरूपस्य ते तद्वन् ममाभेदो ऽस्तु भूतिभिः  ॥ मत्स्प्_५७।२३ ॥  
यथा त्वमेव सर्वेषां परमानन्दमुक्तिदः  ।  
भुक्तिर्मुक्तिस्तथा भक्तिस् त्वयि चन्द्रास्तु मे सदा  ॥ मत्स्प्_५७।२४ ॥  
इति संसारभीतस्य मुक्तिकामस्य चानघ  ।  
रूपारोग्यायुषामेतद् विधायकमनुत्तमम्  ॥ मत्स्प्_५७।२५ ॥  
इदमेव पितॄणां च सर्वदा वल्लभं मुने  ।  
त्रैलोक्याधिपतिर्भूत्वा सप्तकल्पशतत्रयम्  ।  
चन्द्रलोकमवाप्नोति विद्युद्भूत्वा तु मुच्यते  ॥ मत्स्प्_५७।२६ ॥  
नारी वा रोहिणी चन्द्र-शयनं या समाचरेत्  ।  
सापि तत्फलमाप्नोति पुनरावृत्तिदुर्लभम्  ॥ मत्स्प्_५७।२७ ॥  
इति पठति शृणोति वा य इत्थं मधुमथनार्चनम् इन्दुकीर्तनेन  ।  
मतिमपि च ददाति सो ऽपि शौरेर् भवनगतः परिपूज्यते ऽमरौघैः  ॥ मत्स्प्_५७।२८ ॥  
  
  
______________________________________________________  
  
  
मत्स्य-पुराण ५८  
  
*सूत उवाच  
जलाशयगतं विष्णुम् उवाच रविनन्दनः  ।  
तडागारामकूपानां वापीषु नलिनीषु च  ॥ मत्स्प्_५८।१ ॥  
विधिं पृच्छामि देवेशे देवतायतनेषु च  ।  
के तत्र चर्त्विजो नाथ वेदी वा कीदृशी भवेत्  ॥ मत्स्प्_५८।२ ॥  
दक्षिणावलयः कालः स्थानमाचार्य एव च  ।  
द्रव्याणि कानि शस्तानि सर्वमाचक्ष्व तत्त्वतः  ॥ मत्स्प्_५८।३ ॥  
  
*मत्स्य उवाच  
शृणु राजन्महाबाहो तडागादिषु यो विधिः  ।  
पुराणेष्वितिहासो ऽयं पठ्यते वेदवादिभिः  ॥ मत्स्प्_५८।४ ॥  
प्राप्य पक्षं शुभं शुक्लम् अतीते चोत्तरायणे  ।  
पुण्ये ऽह्नि विप्रकथिते कृत्वा ब्राह्मणवाचनम्  ॥ मत्स्प्_५८।५ ॥  
प्रागुदक्प्रवणे देशे तडागस्य समीपतः  ।  
चतुर्हस्तां शुभां वेदीं चतुरस्रां चतुर्मुखाम्  ॥ मत्स्प्_५८।६ ॥  
तथा षोडशहस्तः स्यान् मण्डपश्च चतुर्मुखः  ।  
वेद्याश्च परितो गर्ता रत्निमात्रास्त्रिमेखलाः  ॥ मत्स्प्_५८।७ ॥  
नव सप्ताथ वा पञ्च नातिरिक्ता नृपात्मज  ।  
वितस्तिमात्रा योनिः स्यात् षट्सप्ताङ्गुलिविस्तृता  ॥ मत्स्प्_५८।८ ॥  
गर्ताश्च तत्र सप्त स्युस् त्रिपर्वोच्छ्रितमेखलाः  ।  
सर्वतस्तु सवर्णाः स्युः पताकाध्वजसंयुताः  ॥ मत्स्प्_५८।९ ॥  
अश्वत्थोदुम्बरप्लक्ष-वटशाखाकृतानि तु  ।  
मण्डपस्य प्रतिदिशं द्वाराण्येतानि कारयेत्  ॥ मत्स्प्_५८।१० ॥  
शुभास्तत्राष्ट होतारो द्वारपालास्तथाष्ट वै  ।  
अष्टौ तु जापकाः कार्या ब्राह्मणा वेदपारगाः  ॥ मत्स्प्_५८।११ ॥  
सर्वलक्षणसम्पूर्णो मन्त्रविद्विजितेन्द्रियः  ।  
कुलशीलसमायुक्तः पुरोधाः स्याद्द्विजोत्तमः  ॥ मत्स्प्_५८।१२ ॥  
प्रतिगर्तेषु कलशी यज्ञोपकरणानि च  ।  
व्यजनं चामरे शुभ्रे ताम्रपात्रे सुविस्तृते  ॥ मत्स्प्_५८।१३ ॥  
ततस्त्वनेकवर्णाः स्युश् चरवः प्रतिदैवतम्  ।  
आचार्यः प्रक्षिपेद्भूमाव् अनुमन्त्र्य विचक्षणः  ॥ मत्स्प्_५८।१४ ॥  
त्र्यरत्निमात्रो यूपः स्यात् क्षारवृक्षविनिर्मितः  ।  
यजमानप्रमाणो वा संस्थाप्यो भूतिमिच्छता  ॥ मत्स्प्_५८।१५ ॥  
हेमालङ्कारिणः कार्याः पञ्चविंशतिऋत्विजः  ।  
कुण्डलानि च हैमानि केयूरकटकानि च  ॥ मत्स्प्_५८।१६ ॥  
तथाङ्गुल्यः पवित्राणि वासांसि विविधानि च  ।  
पूजयेत्तु समं सर्वान् आचार्यो द्विगुणं पुनः  ।  
दद्याच्छयनसंयुक्तम् आत्मनश्चापि यत्प्रियम्  ॥ मत्स्प्_५८।१७ ॥  
सौवर्णकूर्ममकरौ राजतौ मत्स्यदुन्दुभौ  ।  
ताम्रौ कुलीरमण्डूकाव् आयसः शिशुमारकः  ।  
एवमासाद्य तत्सर्वम् आदावेव विशां पते  ॥ मत्स्प्_५८।१८ ॥  
शुक्लमाल्याम्बरधरः शुक्लगन्धानुलेपनः  ।  
सर्वौषध्युदकैस्तत्र स्नापितो वेदपारगैः  ॥ मत्स्प्_५८।१९ ॥  
यजमानः सपत्नीकः पुत्रपौत्रसमन्वितः  ।  
पश्चिमं द्वारमासाद्य प्रविशेद्यागमण्डपम्  ॥ मत्स्प्_५८।२० ॥  
ततो मङ्गलशब्देन भेरीणां निःस्वनेन च  ।  
अञ्जसा मण्डलं कुर्यात् पञ्चवर्णेन तत्त्ववित्  ॥ मत्स्प्_५८।२१ ॥  
षोडशारं ततश्चक्रं पद्मगर्भं चतुर्मुखम्  ।  
चतुरस्रं च परितो वृत्तं मध्ये सुशोभनम्  ॥ मत्स्प्_५८।२२ ॥  
वेद्याश्चोपरि तत्कृत्वा ग्रहांल्लोकपतींस्ततः  ।  
विन्यसेन्मन्त्रतः सर्वान् प्रतिदिक्षु विचक्षणः  ॥ मत्स्प्_५८।२३ ॥  
कूर्मादि स्थापयेन्मध्ये वारुणं मन्त्रमाश्रितः  ।  
ब्रह्माणं च शिवं विष्णुं तत्रैव स्थापयेद्बुधः  ॥ मत्स्प्_५८।२४ ॥  
विनायकं च विन्यस्य कमलामम्बिकां तथा  ।  
शान्त्यर्थं सर्वलोकानां भूतग्रामं न्यसेत्ततः  ॥ मत्स्प्_५८।२५ ॥  
पुष्पभक्ष्यफलैर्युक्तम् एवं कृत्वाधिवासनम्  ।  
कुम्भान् सजलगर्भांस्तान् वासोभिः परिवेष्टयेत्  ॥ मत्स्प्_५८।२६ ॥  
पुष्पगन्धैरलङ्कृत्य द्वारपालान्समन्ततः  ।  
पठध्वमिति तान्ब्रूयाद् आचार्यस्त्वभिपूजयेत्  ॥ मत्स्प्_५८।२७ ॥  
बह्वृचौ पूर्वतः स्थाप्यौ दक्षिणेन यजुर्विदौ  ।  
सामगौ पश्चिमे तद्वद् उत्तरेण त्वथर्वणौ  ॥ मत्स्प्_५८।२८ ॥  
उदङ्मुखो दक्षिणतो यजमान उपाविशेत्  ।  
यजध्वमिति तान्ब्रूयाद् धौत्रिकान्पुनरेव तु  ॥ मत्स्प्_५८।२९ ॥  
उत्कृष्टान्मन्त्रजापेन तिष्ठध्वमिति जापकान्  ।  
एवमादिश्य तान्सर्वान् पर्युक्ष्याग्निं स मन्त्रवित्  ॥ मत्स्प्_५८।३० ॥  
जुहुयाद्वारुणैर्मन्त्रैर् आज्यं च समिधस्तथा  ।  
ऋत्विग्भिश्चाथ होतव्यं वारुणैरेव सर्वतः  ॥ मत्स्प्_५८।३१ ॥  
ग्रहेभ्यो विधिवद्धुत्वा तथेन्द्रायेश्वराय च  ।  
मरुद्भ्यो लोकपालेभ्यो विधिवद्विश्वकर्मणे  ॥ मत्स्प्_५८।३२ ॥  
रात्रिसूक्तं च रौद्रं च पावमानं सुमङ्गलम्  ।  
जपेयुः पौरुषं सूक्तं पूर्वतो बह्वृचः पृथक्  ॥ मत्स्प्_५८।३३ ॥  
शाक्रं रौद्रं च सौम्यं च कूष्माण्डं जातवेदसम्  ।  
सौरसूक्तं जपेन्मन्त्रं दक्षिणेन यजुर्विदः  ॥ मत्स्प्_५८।३४ ॥  
वैराज्यं पौरुषं सूक्तं सौवर्णं रुद्रसंहिताम्  ।  
शैशवं पञ्चनिधनं गायत्रं ज्येष्ठसाम च  ॥ मत्स्प्_५८।३५ ॥  
वामदेव्यं बृहत्साम रौरवं सरथन्तरम्  ।  
गवां व्रतं च काण्वं च रक्षोघ्नं वयसस्तथा  ।  
गायेयुः सामगा राजन् पश्चिमं द्वारमाश्रिताः  ॥ मत्स्प्_५८।३६ ॥  
अथर्वणश्चोत्तरतः शान्तिकं पौष्टिकं तथा  ।  
जपेयुर्मनसा देवम् आश्रित्य वरुणं प्रभुम्  ॥ मत्स्प्_५८।३७ ॥  
पूर्वेद्युरमितो रात्राव् एवं कृत्वाधिवासनम्  ।  
गजाश्वरथ्यावल्मीकात् सङ्गमाद्ध्रदगोकुलात्  ।  
मृदमादाय कुम्भेषु प्रक्षिपेच्चत्वरात्तथा  ॥ मत्स्प्_५८।३८ ॥  
रोचनां च ससिद्धार्थां गन्धं गुग्गुलमेव च  ।  
स्नपनं तस्य कर्तव्यं पञ्चगव्यसमन्वितम्  ॥ मत्स्प्_५८।३९ ॥  
प्रत्येकं तु महामन्त्रैर् एव कृत्वा विधानतः  ।  
एवं क्षपातिवाह्याथ विधियुक्तेन कर्मणा  ॥ मत्स्प्_५८।४० ॥  
ततः प्रभाते विमले सञ्जाते ऽथ शतं गवाम्  ।  
ब्राह्मणेभ्यः प्रदातव्यम् अष्टषष्टिश्च वा पुनः  ।  
पञ्चाशद्वाथ षट्त्रिंशत् पञ्चविंशतिरप्यथ  ॥ मत्स्प्_५८।४१ ॥  
ततः सांवत्सरप्रोक्ते शुभे लग्ने सुशोभने  ।  
वेदशब्दैश्च गान्धर्वैर् वाद्यैश्च विविधैः पुनः  ॥ मत्स्प्_५८।४२ ॥  
कनकालङ्कृतां कृत्वा जले गामवतारयेत्  ।  
सामगाय च सा देया ब्राह्मणाय विशां पते  ॥ मत्स्प्_५८।४३ ॥  
पात्रीमादाय सौवर्णीं पञ्चरत्नसमन्विताम्  ।  
ततो निक्षिप्य मकर-मत्स्यादींश्चैव सर्वशः  ।  
धृतां चतुर्विधैर् विप्रैर् वेदवेदाङ्गपारगैः  ॥ मत्स्प्_५८।४४ ॥  
महानदीजलोपेतां दध्यक्षतसमन्विताम्  ।  
उत्तराभिमुखीं धेनुं जलमध्ये तु कारयेत्  ॥ मत्स्प्_५८।४५ ॥  
अथर्वणेन संस्नातां पुनर्मामेत्यथेति च  ।  
आपो हि ष्ठेति मन्त्रेण क्षिप्त्वागत्य च मण्डपम्  ॥ मत्स्प्_५८।४६ ॥  
पूजयित्वा सरस्तत्र बलिं दद्यात्समन्ततः  ।  
पुनर्दिनानि होतव्यं चत्वारि मुनिसत्तमाः  ॥ मत्स्प्_५८।४७ ॥  
चतुर्थीकर्म कर्तव्यं देया तत्रापि शक्तितः  ।  
दक्षिणा राजशार्दूल वरुणक्ष्मापणं ततः  ॥ मत्स्प्_५८।४८ ॥  
कृत्वा तु यज्ञपात्राणि यज्ञोपकरणानि च  ।  
ऋत्विग्भ्यस्तु समं दत्त्वा मण्डपं विभजेत्पुनः  ।  
हेमपात्रीं च शय्यां च स्थापकाय निवेदयेत्  ॥ मत्स्प्_५८।४९ ॥  
ततः सहस्रं विप्राणाम् अथवाष्टशतं तथा  ।  
भोजनीयं यथाशक्ति पञ्चाशद्वाथ विंशतिः  ।  
एवमेष पुराणेषु तडागविधिरुच्यते  ॥ मत्स्प्_५८।५० ॥  
कूपवापीषु सर्वासु तथा पुष्करिणीषु च  ।  
एष एव विधिर्दृष्टः प्रतिष्ठासु तथैव च  ॥ मत्स्प्_५८।५१ ॥  
मन्त्रतस्तु विशेषः स्यात् प्रासादाद्यानभूमिषु  ।  
अयं त्वशक्तावर्धेन विधिर्दृष्टः स्वयम्भुवा  ।  
अल्पेष्वेकाग्निवत्कृत्वा वित्तशाठ्यादृते नृणाम्  ॥ मत्स्प्_५८।५२ ॥  
प्रावृट्काले स्थिते तोये ह्य् अग्निष्टोमफलं स्मृतम्  ।  
शरत्काले स्थितं यत्स्यात् तदुक्तफलदायकम्  ।  
वाजपेयातिरात्राभ्यां हेमन्ते शिशिरे स्थितम्  ॥ मत्स्प्_५८।५३ ॥  
अश्वमेधसमं प्राहुर् वसन्तसमये स्थितम्  ।  
ग्रीष्मे ऽपि तत्स्थितं तोयं राजसूयाद्विशिष्यते  ॥ मत्स्प्_५८।५४ ॥  
एतान्महाराज विशेषधर्मान् करोति यो ऽप्यागमशुद्धबुद्धिः  ।  
स याति रुद्रालयमाशु पूतः कल्पाननेकान्दिवि मोदते च  ॥ मत्स्प्_५८।५५ ॥  
अनेकलोकान्स महत्तमादीन् भुक्त्वा परार्धद्वयमङ्गनाभिः  ।  
सहैव विष्णोः परमं पदं यत् प्राप्नोति तद्यागफलेन भूयः  ॥ मत्स्प्_५८।५६ ॥  
  
  
______________________________________________________  
  
  
मत्स्य-पुराण ५९  
  
*ऋषय ऊचुः  
पादपानां विधिं सूत यथावद्विस्तराद्वद  ।  
विधिना केन कर्तव्यं पादपोद्यापनं बुधैः  ॥ मत्स्प्_५९।१ ॥  
ये च लोकाः स्मृतास्तेषां तानिदानीं वदस्व नः  ।  
यत्फलं लभते प्रेत्य तत्सर्वं वक्तुमर्हसि  ॥ मत्स्प्_५९।२ ॥  
  
*सूत उवाच  
पादपानां विधिं वक्ष्ये तथैवोद्यानभूमिषु  ।  
तडागविधिवत्सर्वम् आसाद्य जगदीश्वर  ॥ मत्स्प्_५९।३ ॥  
ऋत्विङ्मण्डपसम्भारश् चाचार्यश्चैव तद्विधः  ।  
पूजयेद्ब्राह्मणांस्तद्वद् धेमवस्त्रानुलेपनैः  ॥ मत्स्प्_५९।४ ॥  
सर्वौषध्युदकैः सिक्तान् पिष्टातकविभूषितान्  ।  
वृक्षान्माल्यैरलङ्कृत्य वासोभिरभिवेष्टयेत्  ॥ मत्स्प्_५९।५ ॥  
सूच्या सौवर्णया कार्यं सर्वेषां कर्णवेधनम्  ।  
अञ्जनं चापि दातव्यं तद्वद्धेमशलाकया  ॥ मत्स्प्_५९।६ ॥  
फलानि सप्त चाष्टौ वा कालधौतानि कारयेत्  ।  
प्रत्येकं सर्ववृक्षाणां वेद्यां तान्यधिवासयेत्  ॥ मत्स्प्_५९।७ ॥  
धूपो ऽत्र गुग्गुलः श्रेष्ठस् ताम्रपात्रैरधिष्ठितान्  ।  
सप्तधान्यस्थितान्कृत्वा वस्त्रगन्धानुलेपनैः  ॥ मत्स्प्_५९।८ ॥  
कुम्भान्सर्वेषु वृक्षेषु स्थापयित्वा नरेश्वर  ।  
सहिरण्यानशेषांस्तान् कृत्वा बलिनिवेदनम्  ॥ मत्स्प्_५९।९ ॥  
यथास्वं लोकपालानाम् इन्द्रादीनां विशेषतः  ।  
वनस्पतेश्च विद्वद्भिर् होमः कार्यो द्विजातिभिः  ॥ मत्स्प्_५९।१० ॥  
ततः शुक्लाम्बरधरां सौवर्णकृतभूषणाम्  ।  
सकांस्यदोहां सौवर्ण-शृङ्गाभ्याम् अतिशालिनीम्  ।  
पयस्विनीं वृक्षमध्याद् उत्सृजेद्गामुदङ्मुखीम्  ॥ मत्स्प्_५९।११ ॥  
ततो ऽभिषेकमन्त्रेण वाद्यमङ्गलगीतकैः  ।  
ऋग्यजुःसाममन्त्रैश्च वारुणैरभितस्तथा  ।  
तैरेव कुम्भैः स्नपनं कुर्याद्ब्राह्मणपुङ्गवः  ॥ मत्स्प्_५९।१२ ॥  
स्नातः शुक्लाम्बरस्तद्वद् यजमानो ऽभिपूजयेत्  ।  
गोभिर् विभवतः सर्वान् ऋत्विजस्तान्समाहितः  ॥ मत्स्प्_५९।१३ ॥  
हेमसूत्रैः सकटकैर् अङ्गुलीयपवित्रकैः  ।  
वासोभिः शयनीयैश्च तथोपस्करपादुकैः  ।  
क्षीरेण भोजनं दद्याद् यावद्दिनचतुष्टयम्  ॥ मत्स्प्_५९।१४ ॥  
होमश्च सर्षपैः कार्यो यवैः कृष्णतिलैस्तथा  ।  
पलाशसमिधः शस्ताश् चतुर्थे ऽह्नि तथोत्सवः  ।  
दक्षिणा च पुनस्तद्वद् देया तत्रापि शक्तितः  ॥ मत्स्प्_५९।१५ ॥  
यद्यदिष्टतमं किञ्चित् तत्तद् दद्यादमत्सरी  ।  
आचार्ये द्विगुणं दद्यात् प्रणिपत्य विसर्जयेत्  ॥ मत्स्प्_५९।१६ ॥  
अनेन विधिना यस्तु कुर्याद्वृक्षोत्सवं बुधः  ।  
सर्वान्कामानवाप्नोति फलं चानन्त्यमश्नुते  ॥ मत्स्प्_५९।१७ ॥  
यश्चैकमपि राजेन्द्र वृक्षं संस्थापयेन्नरः  ।  
सो ऽपि स्वर्गे वसेद्राजन् यावदिन्द्रायुतत्रयम्  ॥ मत्स्प्_५९।१८ ॥  
भूतान्भव्यांश्च मनुजांस् तारयेद्द्रुमसम्मितान्  ।  
परमां सिद्धिमाप्नोति पुनरावृत्तिदुर्लभाम्  ॥ मत्स्प्_५९।१९ ॥  
य इदं शृणुयान्नित्यं श्रावयेद्वापि मानवः  ।  
सो ऽपि सम्पूजितो देवैर् ब्रह्मलोके महीयते  ॥ मत्स्प्_५९।२० ॥  
  
  
______________________________________________________  
  
  
मत्स्य-पुराण ६०  
  
*मत्स्य उवाच  
तथैवान्यत्प्रवक्ष्यामि सर्वकामफलप्रदम्  ।  
सौभाग्यशयनं नाम यत्पुराणविदो विदुः  ॥ मत्स्प्_६०।१ ॥  
पुरा दग्धेषु लोकेषु भूर्भुवःस्वर्महादिषु  ।  
सौभाग्यं सर्वभूतानाम् एकस्थमभवत्तदा  ।  
वैकुण्ठं स्वर्गमासाद्य विष्णोर् वक्षःस्थलस्थितम्  ॥ मत्स्प्_६०।२ ॥  
ततः कालेन महता पुनः सर्गविधौ नृप  ।  
अहङ्कारावृते लोके प्रधानपुरुषान्विते  ॥ मत्स्प्_६०।३ ॥  
स्पर्धायां च प्रवृत्तायां कमलासनकृष्णयोः  ।  
लिङ्गाकारा समुद्भूता वह्नेर्ज्वालातिभीषणा  ।  
तयाभितप्तस्य हरेर् वक्षसस्तद्विनिःसृतम्  ॥ मत्स्प्_६०।४ ॥  
वक्षःस्थलं समाश्रित्य विष्णोः सौभाग्यमास्थितम्  ।  
रसरूपं ततो यावत् प्राप्नोति वसुधातलम्  ॥ मत्स्प्_६०।५ ॥  
उत्क्षिप्तमन्तरिक्षे तद् ब्रह्मपुत्रेण धीमता  ।  
दक्षेण पीतमात्रं तद् रूपलावण्यकारकम्  ॥ मत्स्प्_६०।६ ॥  
बलं तेजो महज्जातं दक्षस्य परमेष्ठिनः  ।  
शेषं यदपतद्भूमाव् अष्टधा समजायत  ॥ मत्स्प्_६०।७ ॥  
ततो जनानां सञ्जाताः सप्त सौभाग्यदायिकाः  ।  
इक्षवो रसराजाश्च निष्पावाजाजिधान्यकम्  ॥ मत्स्प्_६०।८ ॥  
विकारवच्च गोक्षीरं कुसुम्भं कुङ्कुमं तथा  ।  
लवणं चाष्टमं तद्वत् सौभाग्याष्टकमुच्यते  ॥ मत्स्प्_६०।९ ॥  
पीतं यद्ब्रह्मपुत्रेण योगज्ञानविदा पुनः  ।  
दुहिता साभवत्तस्य या सतीत्यभिधीयते  ॥ मत्स्प्_६०।१० ॥  
लोकानतीत्य लालित्याल् ललिता तेन चोच्यते  ।  
त्रैलोक्यसुन्दरीम् एनाम् उपयेमे पिनाकधृक्  ॥ मत्स्प्_६०।११ ॥  
या देवी सौभाग्यमयी भुक्तिमुक्तिफलप्रदा  ।  
तामाराध्य पुमान्भक्त्या नारी वा किं न विन्दति  ॥ मत्स्प्_६०।१२ ॥  
  
*मनुरुवाच  
कथमाराधनं तस्या जगद्धात्र्या जनार्दन  ।  
तद्विधानं जगन्नाथ तत्सर्वं च वदस्व मे  ॥ मत्स्प्_६०।१३ ॥  
  
*मत्स्य उवाच  
वसन्तमासमासाद्य तृतीयायां जनप्रिय  ।  
शुक्लपक्षस्य पूर्वाह्णे तिलैः स्नानं समाचरेत्  ॥ मत्स्प्_६०।१४ ॥  
तस्मिन्नहनि सा देवी किल विश्वात्मना सती  ।  
पाणिग्रहणकैर् मन्त्रैर् उदूढा वरवर्णिनी  ॥ मत्स्प्_६०।१५ ॥  
तया सहैव देवेशं तृतीयायाम् अथार्चयेत्  ।  
फलैर्नानाविधैर्धूपैर् दीपनैवेद्यसंयुतैः  ॥ मत्स्प्_६०।१६ ॥  
प्रतिमां पञ्चगव्येन तथा गन्धोदकेन तु  ।  
स्नापयित्वार्चयेद् गौरीम् इन्दुशेखरसंयुताम्  ॥ मत्स्प्_६०।१७ ॥  
नमो ऽस्तु पाटलायै तु पादौ देव्याः शिवस्य तु  ।  
शिवायेति च सङ्कीर्य जयायै गुल्फयोर् द्वयोः  ॥ मत्स्प्_६०।१८ ॥  
त्रिगुणायेति रुद्राय भवान्यै जङ्घयोर्युगम्  ।  
शिवां रुद्रेश्वरायै च विजयायेति जानुनी  ।  
सङ्कीर्त्य हरिकेशाय तथोरू वरदे नमः  ॥ मत्स्प्_६०।१९ ॥  
ईशायै च कीटं देव्याः शङ्करायेति शङ्करम्  ।  
कुक्षिद्वयं च कोटव्यै शूलिने शूलपाणये  ॥ मत्स्प्_६०।२० ॥  
मङ्गलायै नमस्तुभ्यम् उदरं चाभिपूजयेत्  ।  
सर्वात्मने नमो रुद्रम् ईशान्यै च कुचद्वयम्  ॥ मत्स्प्_६०।२१ ॥  
शिवं वेदात्मने तद्वद् रुद्राण्यै कण्ठमर्चयेत्  ।  
त्रिपुरघ्नाय विश्वेशम् अनन्तायै करद्वयम्  ॥ मत्स्प्_६०।२२ ॥  
त्रिलोचनाय च हरं बाहू कालानलप्रिये  ।  
सौभाग्यभवनायेति भूषणानि सदार्चयेत्  ।  
स्वाहास्वधायै च मुखम् ईश्वरायेति शूलिनम्  ॥ मत्स्प्_६०।२३ ॥  
अशोकमधुवासिन्यै पूज्यावोष्ठौ च भूतिदौ  ।  
स्थाणवे तु हरं तद्वद् धास्यं चन्द्रमुखप्रिये  ॥ मत्स्प्_६०।२४ ॥  
नमो ऽर्धनारीशहरम् असिताङ्गीति नासिकाम्  ।  
नम उग्राय लोकेशं ललितेति पुनर्भ्रुवौ  ॥ मत्स्प्_६०।२५ ॥  
शर्वाय पुरहन्तारं वासव्यै तु तथालकान्  ।  
नमः श्रीकण्ठनाथायै शिवकेशांस्ततो ऽर्चयेत्  ।  
भीमोग्रसमरूपिण्यै शिरः सर्वात्मने नमः  ॥ मत्स्प्_६०।२६ ॥  
शिवमभ्यर्च्य विधिवत् सौभाग्याष्टकमग्रतः  ।  
स्थापयेद्धृतनिष्पाव-कुसुम्भक्षीरजीरकम्  ॥ मत्स्प्_६०।२७ ॥  
रसराजं च लवणं कुस्तुम्बुरु तथाष्टकम्  ।  
दत्तं सौभाग्यमित्यस्मात् सौभाग्याष्टकमित्यतः  ॥ मत्स्प्_६०।२८ ॥  
एवं निवेद्य तत्सर्वम् अग्रतः शिवयोः पुनः  ।  
रात्रौ शृङ्गोदकं प्राश्य तद्वद्भूमावरिन्दम  ॥ मत्स्प्_६०।२९ ॥  
पुनः प्रभाते तु तथा कृतस्नानजपः शुचिः  ।  
सम्पूज्य द्विजदाम्पत्यं वस्त्रमाल्यविभूषणैः  ॥ मत्स्प्_६०।३० ॥  
सौभाग्याष्टकसंयुक्तं सुवर्णचरणद्वयम्  ।  
प्रीयतामत्र ललिता ब्राह्मणाय निवेदयेत्  ॥ मत्स्प्_६०।३१ ॥  
एवं संवत्सरं यावत् तृतीयायां सदा मनो  ।  
कर्तव्यं विधिवद्भक्त्या सर्वसौभाग्यमीप्सुभिः  ॥ मत्स्प्_६०।३२ ॥  
प्राशने दानमन्त्रे च विशेषो ऽयं निबोध मे  ।  
शृङ्गोदकं चैत्रमासे वैशाखे गोमयं पुनः  ॥ मत्स्प्_६०।३३ ॥  
ज्येष्ठे मन्दारकुसुमं बिल्वपत्त्रं शुचौ स्मृतम्  ।  
श्रावणे दधि सम्प्राश्यं नभस्ये च कुशोदकम्  ॥ मत्स्प्_६०।३४ ॥  
क्षीरमाश्वयुजे मासि कार्त्तिके पृषदाज्यकम्  ।  
मार्गे मासे तु गोमूत्रं पौषे सम्प्राशयेद्घृतम्  ॥ मत्स्प्_६०।३५ ॥  
माघे कृष्णतिलांस्तद्वत् पञ्चगव्यं च फाल्गुने  ।  
ललिता विजया भद्रा भवानी कुमुदा शिवा  ॥ मत्स्प्_६०।३६ ॥  
वासुदेवी तथा गौरी मङ्गला कमला सती  ।  
उमा च दानकाले तु प्रीयतामिति कीर्तयेत्  ॥ मत्स्प्_६०।३७ ॥  
मल्लिकाशोककमलं कदम्बोत्पलमालतीः  ।  
कुब्जकं करवीरं च बाणमम्लानकुङ्कुमम्  ॥ मत्स्प्_६०।३८ ॥  
सिन्धुवारं च सर्वेषु मासेषु क्रमशः स्मृतम्  ।  
जपाकुसुम्भकुसुमं मालती शतपत्त्रिका  ॥ मत्स्प्_६०।३९ ॥  
यथालाभं प्रशस्तानि करवीरं च सर्वदा  ।  
एवं संवत्सरं यावद् उपोष्य विधिवन्नरः  ॥ मत्स्प्_६०।४० ॥  
स्त्री भक्ता वा कुमारी वा शिवमभ्यर्च्य भक्तितः  ।  
व्रतान्ते शयनं दद्यात् सर्वोपस्करसंयुतम्  ॥ मत्स्प्_६०।४१ ॥  
उमामहेश्वरं हैमं वृषभं च गवा सह  ।  
स्थापयित्वाथ शयने ब्राह्मणाय निवेदयेत्  ॥ मत्स्प्_६०।४२ ॥  
अन्यान्यपि यथाशक्ति मिथुनान्यम्बरादिभिः  ।  
धान्यालङ्कारगोदानैर् अभ्यर्चेद्धनसञ्चयैः  ।  
वित्तशाठ्येन रहितः पूजयेद्गतविस्मयः  ॥ मत्स्प्_६०।४३ ॥  
एवं करोति यः सम्यक् सौभाग्यशयनव्रतम्  ।  
सर्वान्कामानवाप्नोति पदमत्यन्तमश्नुते  ।  
फलस्यैकस्य त्यागेन व्रतमेतत्समाचरेत्  ॥ मत्स्प्_६०।४४ ॥  
य इच्छन्कीर्तिमाप्नोति प्रतिमासं नराधिप  ।  
सौभाग्यारोग्यरूपायुर् वस्त्रालङ्कारभूषणैः  ।  
न वियुक्तो भवेद्राजन् नवार्बुदशतत्रयम्  ॥ मत्स्प्_६०।४५ ॥  
यस्तु द्वादश वर्षाणि सौभाग्यशयनव्रतम्  ।  
करोति सप्त चाष्टौ वा श्रीकण्ठभवने ऽमरैः  ।  
पूज्यमानो वसेत्सम्यग् यावत्कल्पायुतत्रयम्  ॥ मत्स्प्_६०।४६ ॥  
नारी वा कुरुते वापि कुमारी वा नरेश्वर  ।  
सापि तत्फलमाप्नोति देव्यनुग्रहलालिता  ॥ मत्स्प्_६०।४७ ॥  
शृणुयादपि यश्चैव प्रदद्यादथवा मतिम्  ।  
सो ऽपि विद्याधरो भूत्वा स्वर्गलोके चिरं वसेत्  ॥ मत्स्प्_६०।४८ ॥  
इदमिह मदनेन पूर्वमिष्टं शतधनुषा कृतवीर्यसूनुना च  ।  
कृतमथ वरुणेन नन्दिना वा किम् उ जननाथ ततो यदुद्भवः स्यात्  ॥ मत्स्प्_६०।४९ ॥  
  
  
______________________________________________________  
  
  
मत्स्य-पुराण ६१  
  
*नारद उवाच  
भूर्लोको ऽथ भुवर्लोकः स्वर्लोको ऽथ महर्जनः  ।  
तपः सत्यं च सप्तैते देवलोकाः प्रकीर्तिताः  ॥ मत्स्प्_६१।१ ॥  
पर्यायेण तु सर्वेषाम् आधिपत्यं कथं भवेत्  ।  
इह लोके शुभं रूपम् आयुः सौभाग्यमेव च  ।  
लक्ष्मीश्च विपुला नाथ कथं स्यात्पुरसूदन  ॥ मत्स्प्_६१।२ ॥  
*महेश्वर उवाच  
पुरा हुताशनः सार्धं मारुतेन महीतले  ।  
आदिष्टः पुरुहूतेन विनाशाय सुरद्विषाम्  ॥ मत्स्प्_६१।३ ॥  
निर्दग्धेषु ततस्तेन दानवेषु सहस्रशः  ।  
तारकः कमलाक्षश्च कालदंष्ट्रः परावसुः  ।  
विरोचनश्च सङ्ग्रामाद् अपलायंस्तपोधन  ॥ मत्स्प्_६१।४ ॥  
अम्भः सामुद्रमाविश्य सन्निवेशमकुर्वत  ।  
अशक्या इति ते ऽप्यग्नि-मारुताभ्यामुपेक्षिताः  ॥ मत्स्प्_६१।५ ॥  
ततः प्रभृति ते देवान् मनुष्यान्सह जङ्गमान्  ।  
सम्पीड्य च मुनीन्सर्वान् प्रविशन्ति पुनर्जलम्  ॥ मत्स्प्_६१।६ ॥  
एवं वर्षसहस्राणि वीराः पञ्च च सप्त च  ।  
जलदुर्गबलाद्ब्रह्मन् पीडयन्ति जगत्त्रयम्  ॥ मत्स्प्_६१।७ ॥  
ततः परमथो वह्नि-मारुतावमराधिपः  ।  
आदिदेश चिरादम्बु-निधिरेष विशोष्यताम्  ॥ मत्स्प्_६१।८ ॥  
यस्मादस्मद्द्विषामेष शरणं वरुणालयः  ।  
तस्माद्भवद्भ्यामद्यैव क्षयमेष प्रणीयताम्  ॥ मत्स्प्_६१।९ ॥  
तावूचतुस्ततः शक्रम् उभौ शम्बरसूदनम्  ।  
अधर्म एष देवेन्द्र सागरस्य विनाशनम्  ॥ मत्स्प्_६१।१० ॥  
यस्माज्जीवनिकायस्य महतः सङ्क्षयो भवेत्  ।  
तस्मान्न पापमद्यावां करवाव पुरन्दर  ॥ मत्स्प्_६१।११ ॥  
अस्य योजनमात्रे ऽपि जीवकोटिशतानि च  ।  
निवसन्ति सुरश्रेष्ठ स कथं नाशमर्हति  ॥ मत्स्प्_६१।१२ ॥  
एवमुक्तः सुरेन्द्रस्तु कोपात् संरक्तलोचनः  ।  
उवाचेदं वचो रोषान् निर्दहन्निव पावकम्  ॥ मत्स्प्_६१।१३ ॥  
न धर्माधर्मसंयोगं प्राप्नुवन्त्यमराः क्वचित्  ।  
भवतोस्तु विशेषेण माहात्म्यं चाधितिष्ठतोः  ॥ मत्स्प्_६१।१४ ॥  
मदाज्ञालङ्घनं यस्मान् मारुतेन समं त्वया  ।  
मुनिव्रतमहिंसादि परिगृह्य त्वया कृतम्  ।  
धर्मार्थशास्त्ररहितं शत्रुं प्रति विभावसो  ॥ मत्स्प्_६१।१५ ॥  
तस्मादेकेन वपुषा मुनिरूपेण मानुषे  ।  
मारुतेन समं लोके तव जन्म भविष्यति  ॥ मत्स्प्_६१।१६ ॥  
यदा च मानुषत्वे ऽपि त्वयागस्त्येन शोषितः  ।  
भविष्यत्युदधिर्वह्ने तदा देवत्वमाप्स्यसि  ॥ मत्स्प्_६१।१७ ॥  
इतीन्द्रशापात्पतितौ तत्क्षणात्तौ महीतले  ।  
अवाप्तावेकदेहेन कुम्भाज्जन्म तपोधन  ॥ मत्स्प्_६१।१८ ॥  
मित्रावरुणयोर्वीर्याद् वसिष्ठस्यानुजो ऽभवत्  ।  
अगस्त्य इत्युग्रतपाः सम्बभूव पुनर्मुनिः  ॥ मत्स्प्_६१।१९ ॥  
  
*नारद उवाच  
सम्भूतः स कथं भ्राता वसिष्ठस्याभवन्मुनिः  ।  
कथं च मित्रावरुणौ पितरावस्य तौ स्मृतौ  ।  
जन्म कुम्भादगस्त्यस्य कथं स्यात्पुरसूदन  ॥ मत्स्प्_६१।२० ॥  
  
*ईश्वर उवाच  
पुरा पुराणपुरुषः कदाचिद्गन्धमादने  ।  
भूत्वा धर्मसुतो विष्णुश् चचार विपुलं तपः  ॥ मत्स्प्_६१।२१ ॥  
तपसा तस्य भीतेन विघ्नार्थं प्रेषितावुभौ  ।  
शक्रेण माधवानङ्गाव् अप्सरोगणसंयुतौ  ॥ मत्स्प्_६१।२२ ॥  
यदा न गीतवाद्येन नाङ्गरागादिना हरिः  ।  
न काममाधवाभ्यां च विषयान्प्रति चुक्षुभे  ॥ मत्स्प्_६१।२३ ॥  
तदा काममधुस्त्रीणां विषादम् अगमद्गणः  ।  
सङ्क्षोभाय ततस्तेषां स्वोरुदेशान्नराग्रजः  ।  
नारीमुत्पादयामास त्रैलोक्यजनमोहिनीम्  ॥ मत्स्प्_६१।२४ ॥  
सङ्क्षुब्धास्तु तया देवास् तौ तु देववरावुभौ  ।  
अप्सरोभिः समक्षं हि देवानामब्रवीद्धरिः  ॥ मत्स्प्_६१।२५ ॥  
अप्सरा इति सामान्या देवानामब्रवीद्धरिः  ।  
उर्वशीति च नाम्नेयं लोके ख्यातिं गमिष्यति  ॥ मत्स्प्_६१।२६ ॥  
ततः कामयमानेन मित्रेणाहूय सोर्वशी  ।  
उक्ता मां रमयस्वेति बाढम् इत्यब्रवीत्तु सा  ॥ मत्स्प्_६१।२७ ॥  
गच्छन्ती चाम्बरं तद्वत् स्तोकमिन्दीवरेक्षणा  ।  
वरुणेन धृता पश्चाद् वरुणं नाभ्यनन्दत  ॥ मत्स्प्_६१।२८ ॥  
मित्रेणाहं वृता पूर्वम् अद्य भार्या न ते विभो  ।  
उवाच वरुणश्चित्तं मयि सन्न्यस्य गम्यताम्  ॥ मत्स्प्_६१।२९ ॥  
गतायां बाढमित्युक्त्वा मित्रः शापमदात्तदा  ।  
तस्यै मानुषलोके त्वं गच्छ सोमसुतात्मजम्  ॥ मत्स्प्_६१।३० ॥  
भजस्वेति यतो वेश्या धर्म एष त्वया कृतः  ।  
जलकुम्भे ततो वीर्यं मित्रेण वरुणेन च  ।  
प्रक्षिप्तमथ सञ्जातौ द्वावेव मुनिसत्तमौ  ॥ मत्स्प्_६१।३१ ॥  
निमिर्नाम सह स्त्रीभिः पुरा द्यूतमदीव्यत  ।  
तत्रान्तरे ऽभ्याजगाम वसिष्ठो ब्रह्मसम्भवः  ॥ मत्स्प्_६१।३२ ॥  
तस्य पूजामकुर्वन्तं शशाप स मुनिर्नृपम्  ।  
विदेहस्त्वं भवस्वेति ततस्तेनाप्यसौ मुनिः  ॥ मत्स्प्_६१।३३ ॥  
अन्योन्यशापाच्च तयोर् विगते इव चेतसी  ।  
जग्मतुः शापनाशाय ब्रह्माणं जगतः पतिम्  ॥ मत्स्प्_६१।३४ ॥  
अथ ब्रह्मण आदेशाल् लोचनेष्ववसन्निमिः  ।  
निमेषाः स्युश्च लोकानां तद्विश्रामाय नारद  ॥ मत्स्प्_६१।३५ ॥  
वसिष्ठो ऽप्यभवत्तस्मिञ् जलकुम्भे च पूर्ववत्  ।  
ततः श्वेतश्चतुर्बाहुः साक्षसूत्रकमण्डलुः  ।  
अगस्त्य इति शान्तात्मा बभूव ऋषिसत्तमः  ॥ मत्स्प्_६१।३६ ॥  
मलयस्यैकदेशे तु वैखानसविधानतः  ।  
सभार्यः संवृतो विप्रैस् तपश्चक्रे सुदुश्चरम्  ॥ मत्स्प्_६१।३७ ॥  
ततः कालेन महता तारकाद् अतिपीडितम्  ।  
जगद्वीक्ष्य स कोपेन पीतवान्वरुणालयम्  ॥ मत्स्प्_६१।३८ ॥  
ततो ऽस्य वरदाः सर्वे बभूवुः शङ्करादयः  ।  
ब्रह्मा विष्णुश्च भगवान् वरदानाय जग्मतुः  ।  
वरं वृणीष्व भद्रं ते यदभीष्टं च वै मुने  ॥ मत्स्प्_६१।३९ ॥  
  
*अगस्त्य उवाच  
यावद्ब्रह्मसहस्राणां पञ्चविंशतिकोटयः  ।  
वैमानिको भविष्यामि दक्षिणाचलवर्त्मनि  ॥ मत्स्प्_६१।४० ॥  
मद्विमानोदये कुर्याद् यः कश्चित्पूजनं मम  ।  
स सप्तलोकाधिपतिः पर्यायेण भविष्यति  ॥ मत्स्प्_६१।४१ ॥  
  
*ईश्वर उवाच  
एवमस्त्विति ते ऽप्युक्त्वा जग्मुर्देवा यथागतम्  ।  
तस्मादर्घः प्रदातव्यो ह्य् अगस्त्यस्य सदा बुधैः  ॥ मत्स्प्_६१।४२ ॥  
  
*नारद उवाच  
कथमर्घप्रदानं तु कर्तव्यं तस्य वै विभो  ।  
विधानं यदगस्त्यस्य पूजने तद्वदस्व मे  ॥ मत्स्प्_६१।४३ ॥  
  
*ईश्वर उवाच  
प्रत्यूषसमये विद्वान् कुर्यादस्योदये निशि  ।  
स्नानं शुक्लतिलैस्तद्वच् छुक्लमाल्याम्बरो गृही  ॥ मत्स्प्_६१।४४ ॥  
स्थापयेदव्रणं कुम्भं माल्यवस्त्रविभूषितम्  ।  
पञ्चरत्नसमायुक्तं घृतपात्रसमन्वितम्  ।  
नानाभक्ष्यफलैर्युक्तं ताम्रपात्रसमन्वितम्  ॥ मत्स्प्_६१।४५ ॥  
अङ्गुष्ठमात्रं पुरुषं तथैव सौवर्णम् अत्यायतबाहुदण्डम्  ।  
चतुर्मुखं कुम्भमुखे निधाय धान्यानि सप्ताम्बरसंयुतानि  ॥ मत्स्प्_६१।४६ ॥  
सकांस्यपात्राक्षतशुक्तियुक्तं मन्त्रेण दद्याद्द्विजपुङ्गवाय  ।  
उत्क्षिप्य लम्बोदरदीर्घबाहुम् अनन्यचेता यमदिङ्मुखः सन्  ॥ मत्स्प्_६१।४७ ॥  
श्वेतां च दद्याद्यदि शक्तिरस्ति रौप्यैः खुरैर् हेममुखीं सवत्साम्  ।  
धेनुं नरः क्षीरवतीं प्रणम्य सवत्सघण्टाभरणां द्विजाय  ॥ मत्स्प्_६१।४८ ॥  
आ सप्तरात्रोदयम् एतदस्य दातव्यमेतत्सकलं नरेण  ।  
यावत्समाः सप्त दशाथवा स्युर् अथोर्ध्वमप्यत्र वदन्ति केचित्  ॥ मत्स्प्_६१।४९ ॥  
काशपुष्पप्रतीकाश वह्निमारुतसम्भव  ।  
मित्रावरुणयोः पुत्र कुम्भयोने नमो ऽस्तु ते  ॥ मत्स्प्_६१।५० ॥  
विन्ध्यवृद्धिक्षयकर मेघतोयविषापह  ।  
रत्नवल्लभ देवेश लङ्कावासिन्नमो ऽस्तु ते  ॥ मत्स्प्_६१।५१ ॥  
वातापी भक्षितो येन समुद्रः शोषितः पुरा  ।  
लोपामुद्रापतिः श्रीमान् यो ऽसौ तस्मै नमो नमः  ॥ मत्स्प्_६१।५२ ॥  
राजपुत्रि महाभागे ऋषिपत्नि वरानने  ।  
लोपामुद्रे नमस्तुभ्यम् अर्घो मे प्रतिगृह्यताम्  ।  
प्रत्यब्दं तु फलत्यागम् एवं कुर्वन्न सीदति  ॥ मत्स्प्_६१।५३ ॥  
होमं कृत्वा ततः पश्चाद् वर्जयेन्मानवः फलम्  ।  
अनेन विधिना यस्तु पुमानर्घ्यं निवेदयेत्  ॥ मत्स्प्_६१।५४ ॥  
इमं लोकं स चाप्नोति रूपारोग्यसमन्वितः  ।  
द्वितीयेन भुवर्लोकं स्वर्गलोकं ततः परम्  ॥ मत्स्प्_६१।५५ ॥  
सप्तैव लोकानाप्नोति सप्तार्घान् यः प्रयच्छति  ।  
यावदायुश्च यः कुर्यात् परं ब्रह्माधिगच्छति  ॥ मत्स्प्_६१।५६ ॥  
इह पठति शृणोति वा य एतद् युगलमुनिप्रभवार्घ्यसम्प्रदानम्  ।  
मतिमपि च ददाति सो ऽपि विष्णोर् भवनगतः परिपूज्यते ऽमरौघैः  ॥ मत्स्प्_६१।५७ ॥  
  
  
______________________________________________________  
  
  
मत्स्य-पुराण ६२  
  
*मनुरुवाच  
सौभाग्यारोग्यफलदम् अमुत्राक्षय्यकारकम्  ।  
भुक्तिमुक्तिप्रदं देव तन्मे ब्रूहि जनार्दन  ॥ मत्स्प्_६२।१ ॥  
  
*मत्स्य उवाच  
यदुमायाः पुरा देव उवाच पुरसूदनः  ।  
कैलासशिखरासीनो देव्या पृष्टस्तदा किल  ॥ मत्स्प्_६२।२ ॥  
कथासु सम्प्रवृत्तासु धर्म्यासु ललितासु च  ।  
तदिदानीं प्रवक्ष्यामि भुक्तिमुक्तिफलप्रदम्  ॥ मत्स्प्_६२।३ ॥  
  
*ईश्वर उवाच  
शृणुष्वावहिता देवि तथैवानन्तपुण्यकृत्  ।  
नराणामथ नारीणाम् आराधनमनुत्तमम्  ॥ मत्स्प्_६२।४ ॥  
नभस्ये वाथ वैशाखे पुण्यमार्गशिरस्य च  ।  
शुक्लपक्षे तृतीयायां सुस्नातो गौरसर्षपैः  ॥ मत्स्प्_६२।५ ॥  
गोरोचनं सगोमूत्रम् उष्णं गोशकृतं तथा  ।  
दधिचन्दनसम्मिश्रं ललाटे तिलकं न्यसेत्  ।  
सौभाग्यारोग्यदं यस्मात् सदा च ललिताप्रियम्  ॥ मत्स्प्_६२।६ ॥  
प्रतिपक्षं तृतीयासु पुमानापीतवाससी  ।  
धारयेदथ रक्तानि नारी चेदथ संयता  ॥ मत्स्प्_६२।७ ॥  
विधवा धातुरक्तानि कुमारी शुक्लवाससी  ।  
देवीं तु पञ्चगव्येन ततः क्षीरेण केवलम्  ।  
स्नापयेन्मधुना तद्वत् पुष्पगन्धोदकेन च  ॥ मत्स्प्_६२।८ ॥  
पूजयेच्छुक्लपुष्पैश्च फलैर्नानाविधैरपि  ।  
धान्यकाजाजिलवणैर् गुडक्षीरघृतान्वितैः  ॥ मत्स्प्_६२।९ ॥  
शुक्लाक्षततिलैरर्च्यां ततो देवीं सदार्चयेत्  ।  
पादाद्यभ्यर्चनं कुर्यात् प्रतिपक्षं वरानने  ॥ मत्स्प्_६२।१० ॥  
वरदायै नमः पादौ तथा गुल्फौ नमः श्रियै  ।  
अशोकायै नमो जङ्घे पार्वत्यै जानुनी तथा  ॥ मत्स्प्_६२।११ ॥  
ऊरू मङ्गलकारिण्यै वामदेव्यै तथा कटिम्  ।  
पद्मोदरायै जठरम् उरः कामश्रियै नमः  ॥ मत्स्प्_६२।१२ ॥  
करौ सौभाग्यदायिन्यै बाहू हरमुखश्रियै  ।  
मुखं दर्पणवासिन्यै स्मरदायै स्मितं नमः  ॥ मत्स्प्_६२।१३ ॥  
गौर्यै नमस्तथा नासाम् उत्पलायै च लोचने  ।  
तुष्ट्यै ललाटमलकान् कात्यायन्यै शिरस्तथा  ॥ मत्स्प्_६२।१४ ॥  
नमो गौर्यै नमो धिष्ण्यै नमः कान्त्यै नमः श्रियै  ।  
रम्भायै ललितायै च वासुदेव्यै नमो नमः  ॥ मत्स्प्_६२।१५ ॥  
एवं सम्पूज्य विधिवद् अग्रतः पद्ममालिखेत्  ।  
पत्त्रैर्द्वादशभिर्युक्तं कुङ्कुमेन सकर्णिकम्  ॥ मत्स्प्_६२।१६ ॥  
पूर्वेण विन्यसेद्गौरीम् अपर्णां च ततः परम्  ।  
भवानीं दक्षिणे तद्वद् रुद्राणीं च ततः परम्  ॥ मत्स्प्_६२।१७ ॥  
विन्यसेत्पश्चिमे सौम्यां सदा मदनवासिनीम्  ।  
वायव्ये पाटलामुग्राम् अन्तरेण ततो ऽप्युमाम्  ॥ मत्स्प्_६२।१८ ॥  
मध्ये यथास्वं मांसाङ्गां मङ्गलां कुमुदां सतीम्  ।  
रुद्रं च मध्ये संस्थाप्य ललितां कर्णिकोपरि  ।  
कुसुमैरक्षतैर्वार्भिर् नमस्कारेण विन्यसेत्  ॥ मत्स्प्_६२।१९ ॥  
गीतमङ्गलनिर्घोषान् कारयित्वा सुवासिनीः  ।  
पूजयेद्रक्तवासोभी रक्तमाल्यानुलेपनैः  ।  
सिन्दूरं स्नानचूर्णं च तासां शिरसि पातयेत्  ॥ मत्स्प्_६२।२० ॥  
सिन्दूरकुङ्कुमस्नानम् अतीवेष्टतमं यतः  ।  
तथोपदेष्टारमपि पूजयेद्यत्नतो गुरुम्  ।  
न पूज्यते गुरुर्यत्र सर्वास्तत्राफलाः क्रियाः  ॥ मत्स्प्_६२।२१ ॥  
नभस्ये पूजयेद्गौरीम् उत्पलैरसितैः सदा  ।  
बन्धुजीवैराश्वयुजे कार्त्तिके शतपत्त्रकैः  ॥ मत्स्प्_६२।२२ ॥  
जातीपुष्पैर्मार्गशीर्षे पौषे पीतैः कुरण्टकैः  ।  
कुन्दकुङ्कुमपुष्पैस्तु देवीं माघे तु पूजयेत्  ।  
सिन्दुवारेण जात्या वा फाल्गुने ऽप्यर्चयेदुमाम्  ॥ मत्स्प्_६२।२३ ॥  
चैत्रे तु मल्लिकाशोकैर् वैशाखे गन्धपाटलैः  ।  
ज्येष्ठे कमलमन्दारैर् आषाढे च नवाम्बुजैः  ।  
कदम्बैरथ मालत्या श्रावणे पूजयेत्सदा  ॥ मत्स्प्_६२।२४ ॥  
गोमूत्रं गोमयं क्षीरं दधि सर्पिः कुशोदकम्  ।  
बिल्वपत्त्रार्कपुष्पं च यवान्गोशृङ्गवारि च  ॥ मत्स्प्_६२।२५ ॥  
पञ्चगव्यं च बिल्वं च प्राशयेत्क्रमशस्तदा  ।  
एतद्भाद्रपदाद्यं तु प्राशनं समुदाहृतम्  ॥ मत्स्प्_६२।२६ ॥  
प्रतिपक्षं च मिथुनं तृतीयायां वरानने  ।  
पूजयित्वार्चयेद्भक्त्या वस्त्रमाल्यानुलेपनैः  ॥ मत्स्प्_६२।२७ ॥  
पुंसः पीताम्बरे दद्यात् स्त्रियै कौसुम्भवाससी  ।  
निष्पावाजाजिलवणम् इक्षुदण्डगुडान्वितम्  ।  
तस्यै दद्यात्फलं पुष्पं सुवर्णोत्पलसंयुतम्  ॥ मत्स्प्_६२।२८ ॥  
यथा न देवि देवेशस् त्वां परित्यज्य गच्छति  ।  
तथा माम् उद्धराशेष-दुःखसंसारसागरात्  ॥ मत्स्प्_६२।२९ ॥  
कुमुदा विमलानन्ता भवानी च सुधा शिवा  ।  
ललिता कमला गौरी सती रम्भाथ पार्वती  ॥ मत्स्प्_६२।३० ॥  
नभस्यादिषु मासेषु प्रीयतामित्युदीरयेत्  ।  
व्रतान्ते शयनं दद्यात् सुवर्णकमलान्वितम्  ॥ मत्स्प्_६२।३१ ॥  
मिथुनानि चतुर्विंशद् दश द्वो च समर्चयेत्  ।  
अष्टौ षड्वाप्यथ पुनश् चानुमासं समर्चयेत्  ॥ मत्स्प्_६२।३२ ॥  
पूर्वं दत्त्वा तु गुरवे शेषानप्यर्चयेद्बुधः  ।  
उक्तानन्ततृतीयैषा सदानन्तफलप्रदा  ॥ मत्स्प्_६२।३३ ॥  
सर्वपापहरां देवि सौभाग्यारोग्यवर्धिनीम्  ।  
न चैनां वित्तशाठ्येन कदाचिदपि लङ्घयेत्  ।  
नरो वा यदि वा नारी वित्तशाठ्यात् पतत्यधः  ॥ मत्स्प्_६२।३४ ॥  
गर्भिणी सूतिका नक्तं कुमारी वाथ रोगिणी  ।  
यद्यशुद्धा तदान्येन वारयेत्प्रयता स्वयम्  ॥ मत्स्प्_६२।३५ ॥  
इमामनन्तफलदां यस्तृतीयां समाचरेत्  ।  
कल्पकोटिशतं साग्रं शिवलोके महीयते  ॥ मत्स्प्_६२।३६ ॥  
वित्तहीनो ऽपि कुरुते वर्षत्रयमुपोषणैः  ।  
पुष्पमन्त्रविधानेन सो ऽपि तत्फलमाप्नुयात्  ॥ मत्स्प्_६२।३७ ॥  
नारी वा कुरुते या तु कुमारी विधवाथवा  ।  
सापि तत्फलमाप्नोति गौर्यनुग्रहलालिता  ॥ मत्स्प्_६२।३८ ॥  
इति पठति शृणोति वा य इत्थं गिरितनयाव्रतम् इन्द्रवाससंस्थः  ।  
मतिमपि च ददाति सो ऽपि देवैर् अमरवधूजनकिन्नरैश्च पूज्यः  ॥ मत्स्प्_६२।३९ ॥  
  
  
______________________________________________________  
  
  
मत्स्य-पुराण ६३  
  
*ईश्वर उवाच  
अथान्यामपि वक्ष्यामि तृतीयां पापनाशिनीम्  ।  
रसकल्याणिनीमेतां पुराकल्पविदो विदुः  ॥ मत्स्प्_६३।१ ॥  
माघमासे तु सम्प्राप्ते तृतीयां शुक्लपक्षतः  ।  
प्रातर्गव्येन पयसा तिलैः स्नानं समाचरेत्  ॥ मत्स्प्_६३।२ ॥  
स्नापयेन्मधुना देवीं तथैवेक्षुरसेन च  ।  
गन्धोदकेन तु पुनर् लेपयेत्कुङ्कुमेन तु  ।  
दक्षिणाङ्गानि सम्पूज्य ततो वामानि पूजयेत्  ॥ मत्स्प्_६३।३ ॥  
ललितायै नमो देव्याः पादौ गुल्फौ ततो ऽर्चयेत्  ।  
जङ्घां जानुं तथा शान्त्यै तथैवोरुं श्रियै नमः  ॥ मत्स्प्_६३।४ ॥  
मदालसायै तु कटिम् अमलायै तथोदरम्  ।  
स्तनौ मदनवासिन्यै कुमुदायै च कन्दराम्  ॥ मत्स्प्_६३।५ ॥  
भुजं भुजाग्रं माधव्यै कमलायै मुखस्मिते  ।  
भूललाटं च रुद्राण्यै शङ्करायै तथालकान्  ॥ मत्स्प्_६३।६ ॥  
मुकुटं विश्ववासिन्यै शिरः कान्त्यै तथार्चयेत्  ।  
मदनायै ललाटं तु मोहनायै पुनर्भ्रुवौ  ॥ मत्स्प्_६३।७ ॥  
नेत्रे चन्द्रार्धधारिण्यै तुष्ट्यै च वदनं पुनः  ।  
उत्कण्ठिन्यै नमः कण्ठम् अमृतायै नमः स्तनौ  ॥ मत्स्प्_६३।८ ॥  
रम्भायै वामकुक्षिं च विशोकायै नमः कटिम्  ।  
हृदयं मन्मथाधिष्ण्यै पाटलायै तथोदरम्  ॥ मत्स्प्_६३।९ ॥  
कटिं सुरतवासिन्यै तथोरुं चम्पकप्रिये  ।  
जानुजङ्घे नमो गौर्यै गायत्र्यै घुटिके नमः  ॥ मत्स्प्_६३।१० ॥  
धराधरायै पादौ तु विश्वकायै नमः शिरः  ।  
नमो भवान्यै कामिन्यै कामदेव्यै जगत्प्रिये  ॥ मत्स्प्_६३।११ ॥  
आनन्दायै सुनन्दायै सुभद्रायै नमो नमः  ।  
एवं सम्पूज्य विधिवद् द्विजदाम्पत्यम् अर्चयेत्  ।  
भोजयित्वान्नपानेन मधुरेण विमत्सरः  ॥ मत्स्प्_६३।१२ ॥  
जलपूरितं तथा कुम्भं शुक्लाम्बरयुगद्वयम्  ।  
दत्त्वा सुवर्णकमलं गन्धमाल्यैः समर्चयेत्  ॥ मत्स्प्_६३।१३ ॥  
प्रीयतामत्र कुमुदा गृह्णीयाल्लवणव्रतम्  ।  
अनेन विधिना देवी मासि मासि सदार्चयेत्  ॥ मत्स्प्_६३।१४ ॥  
लवणं वर्जयेन्माघे फाल्गुने च गुडं पुनः  ।  
तैलं राजिं तथा चैत्रे वर्ज्यं च मधु माधवे  ॥ मत्स्प्_६३।१५ ॥  
पानकं ज्येष्ठमासे तु आषाढे चाथ जीरकम्  ।  
श्रावणे वर्जयेत्क्षीरं दधि भाद्रपदे तथा  ॥ मत्स्प्_६३।१६ ॥  
घृतमाश्वयुजे तद्वद् ऊर्जे वर्ज्यं च माक्षिकम्  ।  
धान्यकं मार्गशीर्षे तु पौषे वर्ज्या च शर्करा  ॥ मत्स्प्_६३।१७ ॥  
व्रतान्ते करकं पूर्णम् एतेषां मासि मासि च  ।  
दद्याद्द्विकालवेलायां पूर्णपात्रेण संयुतम्  ॥ मत्स्प्_६३।१८ ॥  
लड्डुकाञ्छ्वेतवर्णांश्च संयावमथ पूरिकाः  ।  
घारिकान् अप्यपूपांश्च पिष्टापूपांश्च मण्डकान्  ॥ मत्स्प्_६३।१९ ॥  
क्षीरं शाकं च दध्यन्नम् इण्डर्यो ऽशोकवर्तिकाः  ।  
माघादिक्रमशो दद्याद् एतानि करकोपरि  ॥ मत्स्प्_६३।२० ॥  
कुमुदा माधवी गौरी रम्भा भद्रा जया शिवा  ।  
उमा रतिः सती तद्वन् मङ्गला रतिलालसा  ॥ मत्स्प्_६३।२१ ॥  
क्रमान्माघादि सर्वत्र प्रीयतामिति कीर्तयेत्  ।  
सर्वत्र पञ्चगव्येन प्राशनं समुदाहृतम्  ।  
उपवासी भवेन्नित्यम् अशक्ते नक्तमिष्यते  ॥ मत्स्प्_६३।२२ ॥  
पुनर्माघे तु सम्प्राप्ते शर्करां करकोपरि  ।  
कृत्वा तु काञ्चनीं गौरीं पञ्चरत्नसमन्विताम्  ॥ मत्स्प्_६३।२३ ॥  
हैमीमङ्गुष्ठमात्रां च साक्षसूत्रकमण्डलुम्  ।  
चतुर्भुजामिन्दुयुतां सितनेत्रपटावृताम्  ॥ मत्स्प्_६३।२४ ॥  
तद्वद्गोमिथुनं शुक्लं सुवर्णास्यं सिताम्बरम्  ।  
सवस्त्रभाजनं दद्याद् भवानी प्रीयतामिति  ॥ मत्स्प्_६३।२५ ॥  
अनेन विधिना यस्तु रसकल्याणिनीव्रतम्  ।  
कुर्यात्स सर्वपापेभ्यस् तत्क्षणादेव मुच्यते  ॥ मत्स्प्_६३।२६ ॥  
नवार्बुदसहस्रं तु न दुःखी जायते नरः  ।  
सुवर्णकमलं गौरि मासि मासि ददन्नरः  ।  
अग्निष्टोमसहस्रस्य यत्फलं तदवाप्नुयात्  ॥ मत्स्प्_६३।२७ ॥  
नारी वा कुरुते या तु कुमारी वा वरानने  ।  
विधवा या तथा नारी सापि तत्फलमाप्नुयात्  ।  
सौभाग्यारोग्यसम्पन्ना गौरीलोके महीयते  ॥ मत्स्प्_६३।२८ ॥  
इति पठति शृणोति श्रावयेद्यः प्रसङ्गात् कलिकलुषविमुक्तः पार्वतीलोकमेति  ।  
मतिमपि च नराणां यो ददाति प्रियार्थं विबुधपतिविमाने नायकः स्यादमोघः  ॥ मत्स्प्_६३।२९ ॥  
  
  
______________________________________________________  
  
  
मत्स्य-पुराण ६४  
  
*ईश्वर उवाच  
तथैवान्यां प्रवक्ष्यामि तृतीयां पापनाशिनीम्  ।  
नाम्ना च लोके विख्याताम् आर्द्रानन्दकरीमिमाम्  ॥ मत्स्प्_६४।१ ॥  
यदा शुक्लतृतीयायाम् आषाढर्क्षं भवेत्क्वचित्  ।  
ब्रह्मर्क्षं वा मृगर्क्षं वा हस्तो मूलमथापि वा  ।  
दर्भगन्धोदकैः स्नानं तदा सम्यक्समाचरेत्  ॥ मत्स्प्_६४।२ ॥  
शुक्लमाल्याम्बरधरः शुक्लगन्धानुलेपनः  ।  
भवानीमर्चयेद्भक्त्या शुक्लपुष्पैः सुगन्धिभिः  ।  
महादेवेन सहिताम् उपविष्टां महासने  ॥ मत्स्प्_६४।३ ॥  
वासुदेव्यै नमः पादौ शङ्कराय नमो हरम्  ।  
जङ्घे शोकविनाशिन्यै आनन्दाय नमः प्रभो  ॥ मत्स्प्_६४।४ ॥  
रम्भायै पूजयेदूरू शिवाय च पिनाकिनः  ।  
अदित्यै च कटिं देव्याः शूलिनः शूलपाणये  ॥ मत्स्प्_६४।५ ॥  
माधव्यै च तथा नाभिम् अथ शम्भोर्भवाय च  ।  
स्तनावानन्दकारिण्यै शङ्करस्येन्दुधारिणे  ॥ मत्स्प्_६४।६ ॥  
उत्कण्ठिन्यै नमः कण्ठं नीलकण्ठाय वै हरम्  ।  
करावुत्पलधारिण्यै रुद्राय च जगत्पते  ।  
बाहू च परिरम्भिण्यै त्रिशूलाय हरस्य च  ॥ मत्स्प्_६४।७ ॥  
देव्या मुखं विलासिन्यै वृषेशाय पुनर्विभोः  ।  
स्मितं सस्मेरलीलायै विश्ववक्त्राय वै विभो  ॥ मत्स्प्_६४।८ ॥  
नेत्रे मदनवासिन्यै विश्वधाम्ने त्रिशूलिनः  ।  
भ्रुवौ नृत्यप्रियायै तु ताण्डवेशाय शूलिनः  ॥ मत्स्प्_६४।९ ॥  
देव्या ललाटमिन्द्राण्यै हव्यवाहाय वै विभोः  ।  
स्वाहायै मुकुटं देव्या विभोर्गङ्गाधराय वै  ॥ मत्स्प्_६४।१० ॥  
विश्वकायौ विश्वमुखौ विश्वपादकरौ शिवौ  ।  
प्रसन्नवदनौ वन्दे पार्वतीपरमेश्वरौ  ॥ मत्स्प्_६४।११ ॥  
एवं सम्पूज्य विधिवद् अग्रतः शिवयोः पुनः  ।  
पद्मोत्पलानि रजसा नानावर्णेन कारयेत्  ॥ मत्स्प्_६४।१२ ॥  
शङ्खचक्रे सकटके स्वस्तिकाङ्कुशचामरान्  ।  
यावन्तः पांसवस्तत्र रजसः पतिता भुवि  ।  
तावद्वर्षसहस्राणि शिवलोके महीयते  ॥ मत्स्प्_६४।१३ ॥  
चत्वारि घृतपात्राणि सहिरण्यानि शक्तितः  ।  
दत्त्वा द्विजाय करकम् उदकान्नसमन्वितम्  ।  
प्रतिपक्षं चतुर्मासं यावदेतन्निवेदयेत्  ॥ मत्स्प्_६४।१४ ॥  
ततस्तु चतुरो मासान् पूर्ववत्करकोपरि  ।  
चत्वारि सक्तुपात्राणि तिलपात्राण्यतः परम्  ॥ मत्स्प्_६४।१५ ॥  
गन्धोदकं पुष्पवारि चन्दनं कुङ्कुमोदकम्  ।  
अपक्वं दधि दुग्धं च गोशृङ्गोदकमेव च  ॥ मत्स्प्_६४।१६ ॥  
पिष्टोदकं तथा वारि कुष्ठचूर्णान्वितं पुनः  ।  
उशीरसलिलं तद्वद् यवचूर्णोदकं पुनः  ॥ मत्स्प्_६४।१७ ॥  
तिलोदकं च सम्प्राश्य स्वपेन्मार्गशिरादिषु  ।  
मासेषु पक्षद्वितयं प्राशनं समुदाहृतम्  ॥ मत्स्प्_६४।१८ ॥  
सर्वत्र शुक्लपुष्पाणि प्रशस्तानि सदार्चने  ।  
दानकाले च सर्वत्र मन्त्रमेतमुदीरयेत्  ॥ मत्स्प्_६४।१९ ॥  
गौरी मे प्रीयतां नित्यम् अघनाशाय मङ्गला  ।  
सौभाग्यायास्तु ललिता भवानी सर्वसिद्धये  ॥ मत्स्प्_६४।२० ॥  
संवत्सरान्ते लवणं गुडकुम्भं च सर्जिकाम्  ।  
चन्दनं नेत्रपट्टं च सहिरण्याम्बुजेन तु  ॥ मत्स्प्_६४।२१ ॥  
उमामहेश्वरं हैमं तद्वदिक्षुफलैर्युतम्  ।  
सतूलावरणां शय्यां सविश्रामां निवेदयेत्  ।  
सपत्नीकाय विप्राय गौरी मे प्रीयतामिति  ॥ मत्स्प्_६४।२२ ॥  
आर्द्रानन्दकरी नाम्ना तृतीयैषा सनातनी  ।  
यामुपोष्य नरो याति शम्भोर्यत्परमं पदम्  ॥ मत्स्प्_६४।२३ ॥  
इह लोके सदानन्दम् आप्नोति धनसम्पदः  ।  
आयुरारोग्यसम्पत्त्या न कश्चिच्छोकमाप्नुयात्  ॥ मत्स्प्_६४।२४ ॥  
नारी वा कुरुते या तु कुमारी विधवा च या  ।  
सापि तत्फलमाप्नोति देव्यनुग्रहलालिता  ॥ मत्स्प्_६४।२५ ॥  
प्रतिपक्षमुपोष्यैवं मन्त्रार्चनविधानवित्  ।  
रुद्राणीलोकमभ्येति पुनरावृत्तिदुर्लभम्  ॥ मत्स्प्_६४।२६ ॥  
य इदं शृणुयान्नित्यं श्रावयेद्वापि मानवः  ।  
शक्रलोके स गन्धर्वैः पूज्यते ऽपि युगत्रयम्  ॥ मत्स्प्_६४।२७ ॥  
आनन्ददां सकलदुःखहरां तृतीयां या स्त्री करोत्यविधवा विधवाथ वापि  ।  
सा स्वे गृहे सुखशतान्यनुभूय भूयो गौरीपदं सदयिता दयिता प्रयाति  ॥ मत्स्प्_६४।२८ ॥  
  
  
______________________________________________________  
  
  
मत्स्य-पुराण ६५  
  
*ईश्वर उवाच  
अथान्यामपि वक्ष्यामि तृतीयां सर्वकामदाम्  ।  
यस्यां दत्तं हुतं जप्तं सर्वं भवति चाक्षयम्  ॥ मत्स्प्_६५।१ ॥  
वैशाखशुक्लपक्षे तु तृतीया यैरुपोषिता  ।  
अक्षयं फलमाप्नोति सर्वस्य सुकृतस्य च  ॥ मत्स्प्_६५।२ ॥  
सा तथा कृत्तिकोपेता विशेषेण सुपूजिता  ।  
तत्र दत्तं हुतं जप्तं सर्वमक्षयमुच्यते  ॥ मत्स्प्_६५।३ ॥  
अक्षया सन्ततिस्तस्यास् तस्यां सुकृतमक्षयम्  ।  
अक्षतैः पूज्यते विष्णुस् तेन साप्यक्षया स्मृता  ।  
अक्षतैस्तु नराः स्नाता विष्णोर्दत्त्वा तथाक्षतान्  ॥ मत्स्प्_६५।४ ॥  
विप्रेषु दत्त्वा तानेव तथा सक्तून् सुसङ्कृतान्  ।  
यथान्नभुङ्महाभागः फलमक्षय्यमश्नुते  ॥ मत्स्प्_६५।५ ॥  
एकामप्युक्तवत्कृत्वा तृतीयां विधिवन्नरः  ।  
एतासामपि सर्वासां तृतीयानां फलं भवेत्  ॥ मत्स्प्_६५।६ ॥  
तृतीयायां समभ्यर्च्य सोपवासो जनार्दनम्  ।  
राजसूयफलं प्राप्य गतिमग्र्यां च विन्दति  ॥ मत्स्प्_६५।७ ॥  
  
  
______________________________________________________  
  
  
मत्स्य-पुराण ६६  
  
*मनुरुवाच  
मधुरा भारती केन व्रतेन मधुसूदन  ।  
तथैव जनसौभाग्यम् अतिविद्यासु कौशलम्  ॥ मत्स्प्_६६।१ ॥  
अभेदश्चापि दम्पत्योस् तथा बन्धुजनेन च  ।  
आयुश्च विपुलं पुंसां तन्मे कथय माधव  ॥ मत्स्प्_६६।२ ॥  
  
*मत्स्य उवाच  
सम्यक्पृष्टं त्वया राजञ् छृणु सारस्वतं व्रतम्  ।  
यस्य सङ्कीर्तनादेव तुष्यतीह सरस्वती  ॥ मत्स्प्_६६।३ ॥  
यो यद्भक्तः पुमान्कुर्याद् एतद्व्रतमनुत्तमम्  ।  
तद्वासरादौ सम्पूज्य विप्रानेतान्समाचरेत्  ॥ मत्स्प्_६६।४ ॥  
अथवादित्यवारेण ग्रहताराबलेन च  ।  
पायसं भोजयेद्विप्रान् कृत्वा ब्राह्मणवाचनम्  ॥ मत्स्प्_६६।५ ॥  
शुक्लवस्त्राणि दत्त्वा च सहिरण्यानि शक्तितः  ।  
गायत्रीं पूजयेद्भक्त्या शुक्लमाल्यानुलेपनैः  ॥ मत्स्प्_६६।६ ॥  
यथा न देवि भगवान् ब्रह्मलोके पितामहः  ।  
त्वां परित्यज्य सन्तिष्ठेत् तथा भव वरप्रदा  ॥ मत्स्प्_६६।७ ॥  
वेदाः शास्त्राणि सर्वाणि गीतनृत्यादिकं च यत्  ।  
न विहीनं त्वया देवि तथा मे सन्तु सिद्धयः  ॥ मत्स्प्_६६।८ ॥  
लक्ष्मीर्मेधा धरा पुष्टिर् गौरी तुष्टिः प्रभा मतिः  ।  
एताभिः पाहि चाष्टाभिस् तनुभिर्मां सरस्वति  ॥ मत्स्प्_६६।९ ॥  
एवं सम्पूज्य गायत्रीं वीणाक्षमणिधारिणीम्  ।  
शुक्लपुष्पाक्षतैर् भक्त्या सकमण्डलुपुस्तकाम्  ।  
मौनव्रतेन भुञ्जीत सायं प्रातस्तु धर्मवित्  ॥ मत्स्प्_६६।१० ॥  
पञ्चम्यां प्रतिपक्षं च पूजयेद्ब्रह्मवासिनीम्  ।  
तथैव तण्डुलप्रस्थं घृतपात्रेण संयुतम्  ।  
क्षीरं दद्याद्धिरण्यं च गायत्री प्रीयतामिति  ॥ मत्स्प्_६६।११ ॥  
सन्ध्यायां च तथा मौनम् एतत्कुर्वन्समाचरेत्  ।  
नान्तरा भोजनं कुर्याद् यावन्मासास्त्रयोदश  ॥ मत्स्प्_६६।१२ ॥  
समाप्ते तु व्रते कुर्याद् भोजनं शुक्लतण्डुलैः  ।  
पूर्वं सवस्त्रयुग्मं च दद्याद्विप्राय भोजनम्  ॥ मत्स्प्_६६।१३ ॥  
देव्या वितानं घण्टां च सितनेत्रे पयस्विनीम्  ।  
चन्दनं वस्त्रयुग्मं च दद्याच्च शिखरं पुनः  ॥ मत्स्प्_६६।१४ ॥  
तथोपदेष्टारमपि भक्त्या सम्पूजयेद्गुरुम्  ।  
वित्तशाठ्येन रहितो वस्त्रमाल्यानुलेपनैः  ॥ मत्स्प्_६६।१५ ॥  
अनेन विधिना यस्तु कुर्यात्सारस्वतं व्रतम्  ।  
विद्यावानर्थसंयुक्तो रक्तकण्ठश्च जायते  ॥ मत्स्प्_६६।१६ ॥  
सरस्वत्याः प्रसादेन ब्रह्मलोके महीयते  ।  
नारी वा कुरुते या तु सापि तत्फलगामिनी  ॥ मत्स्प्_६६।१७ ॥  
ब्रह्मलोके वसेद् राजन् यावत् कल्पायुतत्रयम्  ॥ मत्स्प्_६६।१८ ॥  
सारस्वतं व्रतं यस्तु शृणुयादपि यः पठेत्  ।  
विद्याधरपुरे सो ऽपि वसेत्कल्पायुतत्रयम्  ॥ मत्स्प्_६६।१९ ॥  
  
  
______________________________________________________  
  
  
मत्स्य-पुराण ६७  
  
चन्द्रादित्योपरागे तु यत्स्नानमभिधीयते  ।  
तदहं श्रोतुमिच्छामि द्रव्यमन्त्रविधानवित्  ॥ मत्स्प्_६७।१ ॥  
  
*मत्स्य उवाच  
यस्य राशिं समासाद्य भवेद्ग्रहणसम्प्लवः  ।  
तस्य स्नानं प्रवक्ष्यामि मन्त्रौषधविधानतः  ॥ मत्स्प्_६७।२ ॥  
चन्द्रोपरागं सम्प्राप्य कृत्वा ब्राह्मणवाचनम्  ।  
सम्पूज्य चतुरो विप्राञ् शुक्लमाल्यानुलेपनैः  ॥ मत्स्प्_६७।३ ॥  
पूर्वमेवोपरागस्य समासाद्यौषधादिकम्  ।  
स्थापयेच् चतुरः कुम्भान् अव्रणान्सागरानिति  ॥ मत्स्प्_६७।४ ॥  
गजाश्वरथ्यावल्मीक-सङ्गमाद्ध्रदगोकुलात्  ।  
राजद्वारप्रदेशाच्च मृदमानीय चाक्षिपेत्  ॥ मत्स्प्_६७।५ ॥  
पञ्चगव्यं च कुम्भेषु शुद्धमुक्ताफलानि च  ।  
रोचनां पद्मशङ्खौ च पञ्चरत्नसमन्वितम्  ॥ मत्स्प्_६७।६ ॥  
स्फटिकं चन्दनं श्वेतं तीर्थवारि ससर्षपम्  ।  
राजदन्तं सकुमुदं तथैवोशीरगुग्गुलम्  ।  
एतत्सर्वं विनिक्षिप्य कुम्भेष्वावाहयेत्सुरान्  ॥ मत्स्प्_६७।७ ॥  
सर्वे समुद्राः सरितस् तीर्थानि जलदा नदाः  ।  
आयान्तु यजमानस्य दुरितक्षयकारकाः  ॥ मत्स्प्_६७।८ ॥  
यो ऽसौ वज्रधरो देव आदित्यानां प्रभुर्मतः  ।  
सहस्रनयनश्चेन्द्रो ग्रहपीडां व्यपोहतु  ॥ मत्स्प्_६७।९ ॥  
मुखं यः सर्वदेवानां सप्तार्चिरमितद्युतिः  ।  
चन्द्रोपरागसम्भूताम् अग्निः पीडां व्यपोहतु  ॥ मत्स्प्_६७।१० ॥  
यः कर्मसाक्षी भूतानां धर्मो महिषवाहनः  ।  
यमश्चन्द्रोपरागोत्थां मम पीडां व्यपोहतु  ॥ मत्स्प्_६७।११ ॥  
रक्षोगणाधिपः साक्षात् प्रलयानलसन्निभः  ।  
खड्गव्यग्रो ऽतिभीमश्च रक्षःपीडां व्यपोहतु  ॥ मत्स्प्_६७।१२ ॥  
नागपाशधरो देवः साक्षान्मकरवाहनः  ।  
स जलाधिपतिश् चन्द्र-ग्रहपीडां व्यपोहतु  ॥ मत्स्प्_६७।१३ ॥  
प्राणरूपेण यो लोकान् पाति कृष्णमृगप्रियः  ।  
वायुश्चन्द्रोपरागोत्थां पीडामत्र व्यपोहतु  ॥ मत्स्प्_६७।१४ ॥  
यो ऽसौ निधिपतिर्देवः खड्गशूलगदाधरः  ।  
चन्द्रोपरागकलुषं धनदो मे व्यपोहतु  ॥ मत्स्प्_६७।१५ ॥  
यो ऽसाविन्दुधरो देवः पिनाकी वृषवाहनः  ।  
चन्द्रोपरागजां पीडां विनाशयतु शङ्करः  ॥ मत्स्प्_६७।१६ ॥  
त्रैलोक्ये यानि भूतानि स्थावराणि चराणि च  ।  
ब्रह्मविष्ण्वर्कयुक्तानि तानि पापं दहन्तु वै  ॥ मत्स्प्_६७।१७ ॥  
एवमामन्त्र्य तैः कुम्भैर् अभिषिक्तो गुणान्वितैः  ।  
ऋग्यजुःसाममन्त्रैश्च शुक्लमाल्यानुलेपनैः  ।  
पूजयेद्वस्त्रगोदानैर् ब्राह्मणानिष्टदेवताः  ॥ मत्स्प्_६७।१८ ॥  
एतानेव ततो मन्त्रान् विलिखेत् करकान्वितान्  ।  
वस्त्रपट्टे ऽथवा पद्मे पञ्चरत्नसमन्वितान्  ॥ मत्स्प्_६७।१९ ॥  
यजमानस्य शिरसि निदध्युस्ते द्विजोत्तमाः  ।  
ततो ऽतिवाहयेद्वेलाम् उपरागानुगामिनीम्  ॥ मत्स्प्_६७।२० ॥  
प्राङ्मुखः पूजयित्वा तु नमस्यन्निष्टदेवताम्  ।  
चन्द्रग्रहे विनिर्वृत्ते कृतगोदानमङ्गलः  ।  
कृतस्नानाय तं पट्टं ब्राह्मणाय निवेदयेत्  ॥ मत्स्प्_६७।२१ ॥  
अनेन विधिना यस्तु ग्रहस्नानं समाचरेत्  ।  
न तस्य ग्रहपीडा स्यान् न च बन्धुजनक्षयः  ॥ मत्स्प्_६७।२२ ॥  
परमां सिद्धिमाप्नोति पुनरावृत्तिदुर्लभाम्  ।  
सूर्यग्रहे सूर्यनाम सदा मन्त्रेषु कीर्तयेत्  ॥ मत्स्प्_६७।२३ ॥  
अधिकाः पद्मरागाः स्युः कपिलां च सुशोभनाम्  ।  
प्रयच्छेच्च निशां पत्ये चन्द्रसूर्योपरागयोः  ॥ मत्स्प्_६७।२४ ॥  
य इदं शृणुयान्नित्यं श्रावयेद्वापि मानवः  ।  
सर्वपापविनिर्मुक्तः शक्रलोके महीयते  ॥ मत्स्प्_६७।२५ ॥  
  
  
______________________________________________________  
  
  
मत्स्य-पुराण ६८  
  
*नारद उवाच  
किमुद्वेगाद्भुते कृत्यम् अलक्ष्मीः केन हन्यते  ।  
मृतवत्साभिषेकादि-कार्येषु च किमिष्यते  ॥ मत्स्प्_६८।१ ॥  
  
*श्रीभगवानुवाच  
पुरा कृतानि पापानि फलन्त्यस्मिंस्तपोधन  ।  
रोगदौर्गत्यरूपेण तथैवेष्टवधेन च  ॥ मत्स्प्_६८।२ ॥  
तद्विघाताय वक्ष्यामि सदा कल्पाणकारकम्  ।  
सप्तमीस्नपनं नाम जनपीडाविनाशनम्  ॥ मत्स्प्_६८।३ ॥  
बालानां मरणं यत्र क्षीरपाणां प्रदृश्यते  ।  
तद्वद्वृद्धातुराणां च यौवने चापि वर्तताम्  ॥ मत्स्प्_६८।४ ॥  
शान्तये तत्र वक्ष्यामि मृतवत्साभिषेचनम्  ।  
एतद् एवाद्भुतोद्वेग-चित्तभ्रमविनाशनम्  ॥ मत्स्प्_६८।५ ॥  
भविष्यति च वाराहो यत्र कल्पस्तपोधन  ।  
वैवस्वतश्च तत्रापि यदा तु मनुरुत्तमः  ॥ मत्स्प्_६८।६ ॥  
भविष्यति च तत्रैव पञ्चविंशतिमं यदा  ।  
कृतं नाम युगं तत्र हैहयान्वयवर्धनः  ।  
भविता नृपतिर्वीरः कृतवीर्यः प्रतापवान्  ॥ मत्स्प्_६८।७ ॥  
स सप्तद्वीपमखिलं पालयिष्यति भूतलम्  ।  
यावद्वर्षसहस्राणि सप्तसप्तति नारद  ॥ मत्स्प्_६८।८ ॥  
जातमात्रं च तस्यापि यावत्पुत्रशतं तथा  ।  
च्यवनस्य तु शापेन विनाशमपयास्यति  ॥ मत्स्प्_६८।९ ॥  
सहस्रबाहुश्च यदा भविता तस्य वै सुतः  ।  
कुरङ्गनयनः श्रीमान् सम्भूतो नृपलक्षणैः  ॥ मत्स्प्_६८।१० ॥  
कृतवीर्यस्तदाराध्य सहस्रांशुं दिवाकरम्  ।  
उपवासैर्व्रतैर्दिव्यैर् वेदसूक्तैश्च नारद  ।  
पुत्रस्य जीवनायालम् एतत्स्नानमवाप्स्यति  ॥ मत्स्प्_६८।११ ॥  
कृतवीर्येण वै पृष्ट इदं वक्ष्यति भास्करः  ।  
अशेषदुष्टशमनं सदा कल्मषनाशनम्  ॥ मत्स्प्_६८।१२ ॥  
  
*सूर्य उवाच  
अलं क्लेशेन महता पुत्रस्तव नराधिप  ।  
भविष्यति चिरञ्जीवी किन्तु कल्मषनाशनम्  ॥ मत्स्प्_६८।१३ ॥  
सप्तमीस्नपनं वक्ष्ये सर्वलोकहिताय वै  ।  
जातस्य मृतवत्सायाः सप्तमे मासि नारद  ।  
अथवा शुक्लसप्तम्याम् एतत्सर्वं प्रशस्यते  ॥ मत्स्प्_६८।१४ ॥  
ग्रहताराबलं लब्ध्वा कृत्वा ब्राह्मणवाचनम्  ।  
बालस्य जन्मनक्षत्रं वर्जयेत्तां तिथिं बुधः  ।  
तद्वद्वृद्धातुराणां च कृत्यं स्यादितरेषु च  ॥ मत्स्प्_६८।१५ ॥  
गोमयेनानुलिप्तायां भूमावेकाग्निवत्तदा  ।  
तण्डुलै रक्तशालीयैश् चरुं गोक्षीरसंयुतम्  ।  
निर्वपेत्सूर्यरुद्राभ्यां तन्मन्त्राभ्यां विधानतः  ॥ मत्स्प्_६८।१६ ॥  
कीर्तयेत्सूर्यदेवत्यं सप्तर्चं च घृताहुतीः  ।  
जुहुयाद्रुद्रसूक्तेन तद्वद्रुद्राय नारद  ॥ मत्स्प्_६८।१७ ॥  
होतव्याः समिधश्चात्र तथैवार्कपलाशयोः  ।  
यवकृष्णतिलैर्होमः कर्तव्यो ऽष्टशतं पुनः  ॥ मत्स्प्_६८।१८ ॥  
व्याहृतीभिस्तथाज्येन तथैवाष्टशतं पुनः  ।  
हुत्वा स्नानं च कर्तव्यं मङ्गलं येन धीमता  ॥ मत्स्प्_६८।१९ ॥  
विप्रेण वेदविदुषा विधिवद्दर्भपाणिना  ।  
स्थापयित्वा तु चतुरः कुम्भान्कोणेषु शोभनान्  ॥ मत्स्प्_६८।२० ॥  
पञ्चमं च पुनर्मध्ये दध्यक्षतविभूषितम्  ।  
स्थापयेदव्रणं कुम्भं सप्तर्चेनाभिमन्त्रितम्  ॥ मत्स्प्_६८।२१ ॥  
सौरेण तीर्थतोयेन पूर्णं रत्नसमन्वितम्  ।  
सर्वान्सर्वौषधैर्युक्तान् पञ्चगव्यसमन्वितान्  ।  
पञ्चरत्नफलैः पुष्पैर् वासोभिः परिवेष्टयेत्  ॥ मत्स्प्_६८।२२ ॥  
गजाश्वरथ्यावल्मीकात् सङ्गमाद्ध्रदगोकुलात्  ।  
संशुद्धां मृदमानीय सर्वेष्वेव विनिक्षिपेत्  ॥ मत्स्प्_६८।२३ ॥  
चतुर्ष्वपि च कुम्भेषु रत्नगर्भेषु मध्यमम्  ।  
गृहीत्वा ब्राह्मणस्तत्र सौरान्मन्त्रानुदीरयेत्  ॥ मत्स्प्_६८।२४ ॥  
नारीभिः सप्तसङ्ख्याभिर् अव्यङ्गाङ्गीभिरत्र च  ।  
पूजिताभिर्यथाशक्त्या माल्यवस्त्रविभूषणैः  ।  
सविप्राभिश्च कर्तव्यं मृतवत्साभिषेचनम्  ॥ मत्स्प्_६८।२५ ॥  
  
एते ऽभिषेकमन्त्राः  
दीर्घायुरस्तु बालो ऽयं जीवत्पुत्रा च भामिनी  ।  
आदित्यश्चन्द्रमाः सार्धं ग्रहनक्षत्रमण्डलैः  ॥ मत्स्प्_६८।२६ ॥  
सशक्रा लोकपाला वै ब्रह्मविष्णुमहेश्वराः  ।  
ते ते चान्ये च देवौघाः सदा पान्तु कुमारकम्  ॥ मत्स्प्_६८।२७ ॥  
मित्रः शनिर्वा हुतभुग् ये च बालग्रहाः क्वचित्  ।  
पीडां कुर्वन्तु बालस्य मा मातुर्जनकस्य वै  ॥ मत्स्प्_६८।२८ ॥  
ततः शुक्लाम्बरधरा कुमारपतिसंयुता  ।  
सप्तकं पूजयेद्भक्त्या स्त्रीणामथ गुरुं पुनः  ॥ मत्स्प्_६८।२९ ॥  
काञ्चनीं च ततः कुर्यात् ताम्रपात्रोपरिस्थिताम्  ।  
प्रतिमां धर्मराजस्य गुरवे विनिवेदयेत्  ॥ मत्स्प्_६८।३० ॥  
वस्त्रकाञ्चनरत्नौघैर् भक्ष्यैः सघृतपायसैः  ।  
पूजयेद्ब्राह्मणांस्तद्वद् वित्तशाठ्यविवर्जितः  ॥ मत्स्प्_६८।३१ ॥  
भुक्त्वा च गुरुणा चेयम् उच्चार्या मन्त्रसन्ततिः  ।  
दीर्घायुरस्तु बालो ऽयं यावद्वर्षशतं सुखी  ॥ मत्स्प्_६८।३२ ॥  
यत्किञ्चिदस्य दुरितं तत्क्षिप्तं वडवानले  ।  
ब्रह्मा रुद्रो वसुः स्कन्दो विष्णुः शक्रो हुताशनः  ॥ मत्स्प्_६८।३३ ॥  
रक्षन्तु सर्वे दुष्टेभ्यो वरदाः सन्तु सर्वदा  ।  
एवमादीनि वाक्यानि वदन्तं पूजयेद्गुरुम्  ॥ मत्स्प्_६८।३४ ॥  
शक्तितः कपिलां दद्यात् प्रणम्य च विसर्जयेत्  ।  
चरुं च पुत्रसहिता प्रणम्य रविशङ्करौ  ॥ मत्स्प्_६८।३५ ॥  
हुतशेषं तदाश्नीयाद् आदित्याय नमो ऽस्त्विति  ।  
इदमेवाद्भुतोद्वेग-दुःस्वप्नेषु प्रशस्यते  ॥ मत्स्प्_६८।३६ ॥  
कर्तुर्जन्मदिनर्क्षं च त्यक्त्वा सम्पूजयेत्सदा  ।  
शान्त्यर्थं शुक्लसप्तम्याम् एतत्कुर्वन्न सीदति  ॥ मत्स्प्_६८।३७ ॥  
सदानेन विधानेन दीर्घायुरभवन्नरः  ।  
संवत्सराणामयुतं शशास पृथिवीमिमाम्  ॥ मत्स्प्_६८।३८ ॥  
पुण्यं पवित्रमायुष्यं सप्तमीस्नपनं रविः  ।  
कथयित्वा द्विजश्रेष्ठ तत्रैवान्तरधीयत  ॥ मत्स्प्_६८।३९ ॥  
एतत्सर्वं समाख्यातं सप्तमीस्नानमुत्तमम्  ।  
सर्वदुष्टोपशमनं बालानां परमं हितम्  ॥ मत्स्प्_६८।४० ॥  
आरोग्यं भास्करादिच्छेद् धनमिच्छेद्धुताशनात्  ।  
ईश्वराज्ज्ञानम् अन्विच्छेन् मोक्षम् इच्छेज्जनार्दनात्  ॥ मत्स्प्_६८।४१ ॥  
एतन्महापातकनाशनं स्यात् परं हितं बालविवर्धनं च  ।  
शृणोति यश्चैनमनन्यचेतास् तस्यापि सिद्धिं मुनयो वदन्ति  ॥ मत्स्प्_६८।४२ ॥  
  
  
______________________________________________________  
  
  
मत्स्य-पुराण ६९  
  
*मत्स्य उवाच  
पुरा रथन्तरे कल्पे परिपृष्टो महात्मना  ।  
मन्दरस्थो महादेवः पिनाकी ब्रह्मणा स्वयम्  ॥ मत्स्प्_६९।१ ॥  
  
*ब्रह्मोवाच  
कथमारोग्यमैश्वर्यम् अनन्तममरेश्वर  ।  
स्वल्पेन तपसा देव भवेन्मोक्षो ऽथवा नृणाम्  ॥ मत्स्प्_६९।२ ॥  
किमज्ञातं महादेव त्वत्प्रसादादधोक्षज  ।  
स्वल्पकेनाथ तपसा महत्फलमिहोच्यताम्  ॥ मत्स्प्_६९।३ ॥  
  
*मत्स्य उवाच  
एवं पृष्टः स विश्वात्मा ब्रह्मणा लोकभावनः  ।  
उमापतिरुवाचेदं मनसः प्रीतिकारकम्  ॥ मत्स्प्_६९।४ ॥  
  
*ईश्वर उवाच  
अस्माद्रथन्तरात्कल्पात् त्रयोविंशात् पुनर्यदा  ।  
वाराहो भविता कल्पस् तस्य मन्वन्तरे शुभे  ॥ मत्स्प्_६९।५ ॥  
वैवस्वताख्ये सञ्जाते सप्तमे सप्तलोककृत्  ।  
द्वापराख्यं युगं तद्वद् अष्टाविंशतिमं जगुः  ॥ मत्स्प्_६९।६ ॥  
तस्यान्ते स महादेवो वासुदेवो जनार्दनः  ।  
भारावतरणार्थाय त्रिधा विष्णुर्भविष्यति  ॥ मत्स्प्_६९।७ ॥  
द्वैपायन ऋषिस्तद्वद् रौहिणेयो ऽथ केशवः  ।  
कंसादिदर्पमथनः केशवः क्लेशनाशनः  ॥ मत्स्प्_६९।८ ॥  
पुरीं द्वारवतीं नाम साम्प्रतं या कुशस्थली  ।  
दिव्यानुभावसंयुक्ताम् अधिवासाय शार्ङ्गिणः  ।  
त्वष्टा ममाज्ञया तद्वत् करिष्यति जगत्पतेः  ॥ मत्स्प्_६९।९ ॥  
तस्यां कदाचिदासीनः सभायाममितद्युतिः  ।  
भार्याभिर्वृष्णिभिश्चैव भूभृद्भिर् भूरिदक्षिणैः  ॥ मत्स्प्_६९।१० ॥  
कुरुभिर्देवगन्धर्वैर् अभितः कैटभार्दनः  ।  
प्रवृत्तासु पुराणीषु धर्मसम्बन्धिनीषु च  ॥ मत्स्प्_६९।११ ॥  
कथान्ते भीमसेनेन परिपृष्टः प्रतापवान्  ।  
त्वया पृष्टस्य धर्मस्य रहस्यस्यास्य भेदकृत्  ॥ मत्स्प्_६९।१२ ॥  
भविता स तदा ब्रह्मन् कर्ता चैव वृकोदरः  ।  
प्रवर्तको ऽस्य धर्मस्य पाण्डुपुत्रो महाबलः  ॥ मत्स्प्_६९।१३ ॥  
यस्य तीक्ष्णो वृको नाम जठरे हव्यवाहनः  ।  
मया दत्तः स धर्मात्मा तेन चासौ वृकोदरः  ॥ मत्स्प्_६९।१४ ॥  
मतिमान्मानशीलश्च नागायुतबलो महान्  ।  
भविष्यत्यजरः श्रीमान् कन्दर्प इव रूपवान्  ॥ मत्स्प्_६९।१५ ॥  
धार्मिकस्याप्यशक्तस्य तीव्राग्नित्वादुपोषणे  ।  
इदं व्रतमशेषाणां व्रतानामधिकं यतः  ॥ मत्स्प्_६९।१६ ॥  
कथयिष्यति विश्वात्मा वासुदेवो जगद्गुरुः  ।  
अशेषयज्ञफलदम् अशेषाघविनाशनम्  ॥ मत्स्प्_६९।१७ ॥  
अशेषदुष्टशमनम् अशेषसुरपूजितम्  ।  
पवित्राणां पवित्रं च मङ्गलानां च मङ्गलम्  ।  
भविष्यं च भविष्याणां पुराणानां पुरातनम्  ॥ मत्स्प्_६९।१८ ॥  
*वासुदेव उवाच  
यद्यष्टमीचतुर्दश्योर् द्वादशीष्वथ भारत  ।  
अन्येष्वपि दिनर्क्षेषु न शक्तस्त्वम् उपोषितुम्  ॥ मत्स्प्_६९।१९ ॥  
ततः पुण्यां तिथिमिमां सर्वपापप्रणाशिनीम्  ।  
उपोष्य विधिनानेन गच्छ विष्णोः परं पदम्  ॥ मत्स्प्_६९।२० ॥  
माघमासस्य दशमी यदा शुक्ला भवेत्तदा  ।  
घृतेनाभ्यञ्जनं कृत्वा तिलैः स्नानं समाचरेत्  ॥ मत्स्प्_६९।२१ ॥  
तथैव विष्णुमभ्यर्च्य नभो नारायणेति च  ।  
कृष्णाय पादौ सम्पूज्य शिरः सर्वात्मने नमः  ॥ मत्स्प्_६९।२२ ॥  
वैकुण्ठायेति वैकुण्ठम् उरः श्रीवत्सधारिणे  ।  
शङ्खिने चक्रिणे तद्वद् गदिने वरदाय वै  ।  
सर्वे नारायणस्यैवं सम्पूज्या बाहवः क्रमात्  ॥ मत्स्प्_६९।२३ ॥  
दामोदरायेत्युदरं मेढ्रं पञ्चशराय वै  ।  
ऊरू सौभाग्यनाथाय जानुनी भूतधारिणे  ॥ मत्स्प्_६९।२४ ॥  
नमो नीलाय वै जङ्घे पादौ विश्वसृजे नमः  ।  
नमो देव्यै नमः शान्त्यै नमो लक्ष्म्यै नमः श्रियै  ॥ मत्स्प्_६९।२५ ॥  
नमः पुष्ट्यै नमस्तुष्ट्यै धृष्ट्यै हृष्ट्यै नमो नमः  ।  
नमो विहङ्गनाथाय वायुवेगाय पक्षिणे  ।  
विषप्रमाथिने नित्यं गरुडं चाभिपूजयेत्  ॥ मत्स्प्_६९।२६ ॥  
एवं सम्पूज्य गोविन्दम् उमापतिविनायकौ  ।  
गन्धैर्माल्यैस्तथा धूपैर् भक्ष्यैर्नानाविधैरपि  ॥ मत्स्प्_६९।२७ ॥  
गव्येन पयसा सिद्धां कृसरामथ वाग्यतः  ।  
सर्पिषा सह भुक्त्वा च गत्वा शतपदं बुधः  ॥ मत्स्प्_६९।२८ ॥  
नैयग्रोधं दन्तकाष्ठम् अथवा खादिरं बुधः  ।  
गृहीत्वा धावयेद्दन्तान् आचान्तः प्रागुदङ्मुखः  ॥ मत्स्प्_६९।२९ ॥  
ब्रूयात् सायन्तनीं कृत्वा सन्ध्यामस्तमिते रवौ  ।  
नमो नारायणायेति त्वामहं शरणं गतः  ॥ मत्स्प्_६९।३० ॥  
एकादश्यां निराहारः समभ्यर्च्य च केशवम्  ।  
रात्रिं च सकलां स्थित्वा स्नानं च पयसा तथा  ॥ मत्स्प्_६९।३१ ॥  
सर्पिषा चापि दहनं हुत्वा ब्राह्मणपुङ्गवैः  ।  
सहैव पुण्डरीकाक्ष द्वादश्यां क्षीरभोजनम्  ॥ मत्स्प्_६९।३२ ॥  
करिष्यामि यतात्माहं निर्विघ्नेनास्तु तच्च मे  ।  
एवमुक्त्वा स्वपेद्भूमाव् इतिहासकथां पुनः  ॥ मत्स्प्_६९।३३ ॥  
श्रुत्वा प्रभाते सञ्जाते नदीं गत्वा विशां पते  ।  
स्नानं कृत्वा मृदा तद्वत् पाषण्डान् अभिवर्जयेत्  ॥ मत्स्प्_६९।३४ ॥  
उपास्य सन्ध्यां विधिवत् कृत्वा च पितृतर्पणम्  ।  
प्रणम्य च हृषीकेशं सप्तलोकैकमीश्वरम्  ॥ मत्स्प्_६९।३५ ॥  
गृहस्य पुरतो भक्त्या मण्डपं कारयेद्बुधः  ।  
दशहस्तमथाष्टौ वा करान्कुर्याद्विशां पते  ॥ मत्स्प्_६९।३६ ॥  
चतुर्हस्तां शुभां कुर्याद् वेदीमरिनिषूदन  ।  
चतुर्हस्तप्रमाणं च विन्यसेत्तत्र तोरणम्  ॥ मत्स्प्_६९।३७ ॥  
आरोप्य कलशं तत्र दिक्पालान्पूजयेत्ततः  ।  
छिद्रेण जलसम्पूर्णम् अथ कृष्णाजिनस्थितः  ।  
तस्य धारां च शिरसा धारयेत्सकलां निशाम्  ॥ मत्स्प्_६९।३८ ॥  
तथैव विष्णोः शिरसि क्षीरधारां प्रपातयेत्  ।  
अरत्निमात्रं कुण्डं च कुर्यात्तत्र त्रिमेखलम्  ॥ मत्स्प्_६९।३९ ॥  
योनिवक्त्रं च तत्कृत्वा ब्राह्मणैः यवसर्पिषी  ।  
तिलांश्च विष्णुदेवत्यैर् मन्त्रैरेकाग्निवत्तदा  ॥ मत्स्प्_६९।४० ॥  
हुत्वा च वैष्णवं सम्यक् चरुं गोक्षीरसंयुतम्  ।  
निष्पावार्धप्रमाणां वै धारामाज्यस्य पातयेत्  ॥ मत्स्प्_६९।४१ ॥  
जलकुम्भान्महावीर्य स्थापयित्वा त्रयोदश  ।  
भक्ष्यैर्नानाविधैर्युक्तान् सितवस्त्रैरलङ्कृतान्  ॥ मत्स्प्_६९।४२ ॥  
युक्तानौदुम्बरैः पात्रैः पञ्चरत्नसमन्वितान्  ।  
चतुर्भिर्बह्वृचैर्होमस् तत्र कार्य उदङ्मुखैः  ॥ मत्स्प्_६९।४३ ॥  
रुद्रजापश्चतुर्भिश्च यजुर्वेदपरायणैः  ।  
वैष्णवानि तु सामानि चतुरः सामवेदिनः  ।  
अरिष्टवर्गसहितान्य् अभितः परिपाठयेत्  ॥ मत्स्प्_६९।४४ ॥  
एवं द्वादश तान्विप्रान् वस्त्रमाल्यानुलेपनैः  ।  
पूजयेदङ्गुलीयैश्च कटकैर्हेमसूत्रकैः  ॥ मत्स्प्_६९।४५ ॥  
वासोभिः शयनीयैश्च वित्तशाठ्यविवर्जितः  ।  
एवं क्षपातिवाह्या च गीतमङ्गलनिःस्वनैः  ॥ मत्स्प्_६९।४६ ॥  
उपाध्यायस्य च पुनर् द्विगुणं सर्वमेव तु  ।  
ततः प्रभाते विमले समुत्थाय त्रयोदश  ॥ मत्स्प्_६९।४७ ॥  
गा वै दद्यात्कुरुश्रेष्ठ सौवर्णमुखसंयुताः  ।  
पयस्विनीः शीलवतीः कांस्यदोहसमन्विताः  ॥ मत्स्प्_६९।४८ ॥  
रौप्यखुराः सवस्त्राश्च चन्दनेनाभिषेचिताः  ।  
तास्तु तेषां ततो भक्त्या भक्ष्यभोज्यान्नतर्पितान्  ॥ मत्स्प्_६९।४९ ॥  
कृत्वा वै ब्राह्मणान् सर्वान् अन्नैर्नानाविधैस्तथा  ।  
भुक्त्वा चाक्षारलवणम् आत्मना च विसर्जयेत्  ॥ मत्स्प्_६९।५० ॥  
अनुगम्य पदान्यष्टौ पुत्रभार्यासमन्वितः  ।  
प्रीयतामत्र देवेशः केशवः क्लेशनाशनः  ॥ मत्स्प्_६९।५१ ॥  
शिवस्य हृदये विष्णुर् विष्णोश्च हृदये शिवः  ।  
यथान्तरं न पश्यामि तथा मे स्वस्ति चायुषः  ॥ मत्स्प्_६९।५२ ॥  
एवमुच्चार्य तान्कुम्भान् गाश्चैव शयनानि च  ।  
वासांसि चैव सर्वेषां गृहाणि प्रापयेद्बुधः  ॥ मत्स्प्_६९।५३ ॥  
अभावे बहुशय्यानाम् एकामपि सुसंस्कृताम्  ।  
शय्यां दद्याद्द्विजातेश्च सर्वोपस्करसंयुताम्  ॥ मत्स्प्_६९।५४ ॥  
इतिहासपुराणानि वाचयित्वातिवाहयेत्  ।  
तद्दिनं नरशार्दूल य इच्छेद्विपुलां श्रियम्  ॥ मत्स्प्_६९।५५ ॥  
तस्मात्त्वं सत्त्वमालम्ब्य भीमसेन विमत्सरः  ।  
कुरु व्रतमिदं सम्यक् स्नेहात्तव मयेरितम्  ॥ मत्स्प्_६९।५६ ॥  
त्वया कृतमिदं वीर त्वन्नामाख्यं भविष्यति  ।  
सा भीमद्वादशी ह्येषा सर्वपापहरा शुभा  ।  
या तु कल्याणिनी नाम पुरा कल्पेषु पठ्यते  ॥ मत्स्प्_६९।५७ ॥  
त्वमादिकर्ता भव सौकरे ऽस्मिन् कल्पे महावीरवरप्रधान  ।  
यस्याः स्मरन्कीर्तनमप्यशेषं विनष्टपापस्त्रिदशाधिपः स्यात्  ॥ मत्स्प्_६९।५८ ॥  
कृत्वा च यामप्सरसाम् अधीशा वेश्या कृता ह्यन्यभवान्तरेषु  ।  
आभीरकन्यातिकुतूहलेन सैवोर्वशी सम्प्रति नाकपृष्ठे  ॥ मत्स्प्_६९।५९ ॥  
जाताथवा वैश्यकुलोद्भवापि पुलोमकन्या पुरुहूतपत्नी  ।  
तत्रापि तस्याः परिचारिकेयं मम प्रिया सम्प्रति सत्यभामा  ॥ मत्स्प्_६९।६० ॥  
स्नातः पुरा मण्डलमेष तद्वत् तेजोमयं वेदशरीरमाप  ।  
अस्यां च कल्याणतिथौ विवस्वान् सहस्रधारेण सहस्ररश्मिः  ॥ मत्स्प्_६९।६१ ॥  
इदमेव कृतं महेन्द्रमुख्यैर् वसुभिर्देवसुरारिभिस्तथा तु  ।  
फलमस्य न शक्यते ऽभिवक्तुं यदि जिह्वायुतकोटयो मुखे स्युः  ॥ मत्स्प्_६९।६२ ॥  
कलिकलुषविदारिणीमनन्ताम् इति कथयिष्यति यादवेन्द्रसूनुः  ।  
अपि नरकगतान्पितॄन् अशेषान् अलमुद्धर्तुमिहैव यः करोति  ॥ मत्स्प्_६९।६३ ॥  
य इदमघविदारणं शृणोति भक्त्या परिपठतीह परोपकारहेतोः  ।  
तिथिमिह सकलार्थभाङ्नरेन्द्रस् तव चतुरानन साम्यतामुपैति  ॥ मत्स्प्_६९।६४ ॥  
कल्याणिनी नाम पुरा बभूव या द्वादशी माघदिनेषु पूज्या  ।  
सा पाण्डुपुत्रेण कृता भविष्यत्य् अनन्तपुण्यानघ भीमपूर्वा  ॥ मत्स्प्_६९।६५ ॥  
  
  
______________________________________________________  
  
  
मत्स्य-पुराण ७०  
  
*ब्रह्मोवाच  
वर्णाश्रमाणां प्रभवः पुराणेषु मया श्रुतः  ।  
सदाचारस्य भगवन् धर्मशास्त्रविनिश्चयः  ।  
पण्यस्त्रीणां सदाचारं श्रोतुमिच्छामि तत्त्वतः  ॥ मत्स्प्_७०।१ ॥  
  
*ईश्वर उवाच  
तस्मिन्नेव युगे ब्रह्मन् सहस्राणि तु षोडश  ।  
वासुदेवस्य नारीणां भविष्यन्त्यम्बुजोद्भव  ॥ मत्स्प्_७०।२ ॥  
ताभिर्वसन्तसमये कोकिलालिकुलाकुले  ।  
पुष्पिते पवनोत्फुल्ल-कह्लारसरसस्तटे  ॥ मत्स्प्_७०।३ ॥  
निर्भरापानगोष्ठीषु प्रसक्ताभिरलङ्कृतः  ।  
कुरङ्गनयनः श्रीमान् मालतीकृतशेखरः  ॥ मत्स्प्_७०।४ ॥  
गच्छन्समीपमार्गेण साम्बः परपुरञ्जयः  ।  
साक्षात्कन्दर्पो रूपेण सर्वाभरणभूषितः  ॥ मत्स्प्_७०।५ ॥  
अनङ्गशरतप्ताभिः साभिलाषमवेक्षितः  ।  
प्रवृद्धो मन्मथस्तासां भविष्यति यदात्मनि  ॥ मत्स्प्_७०।६ ॥  
तदावेक्ष्य जगन्नाथः सर्वतो ज्ञानचक्षुषा  ।  
शापं वक्ष्यति ताः सर्वा वो हरिष्यन्ति दस्यवः  ।  
मत्परोक्षं यतः काम-लौल्यादीदृग्विधं कृतम्  ॥ मत्स्प्_७०।७ ॥  
ततः प्रसादितो देव इदं वक्ष्यति शार्ङ्गभृत्  ।  
ताभिः शापाभितप्ताभिर् भगवान् भूतभावनः  ॥ मत्स्प्_७०।८ ॥  
उत्तारभूतं दासत्वं समुद्राद्ब्राह्मणप्रियः  ।  
उपदेक्ष्यत्यनन्तात्मा भाविकल्याणकारकम्  ॥ मत्स्प्_७०।९ ॥  
भवतीनाम् ऋषिर्दाल्भ्यो यद्व्रतं कथयिष्यति  ।  
तदैवोत्तारणायालं दासत्वे ऽपि भविष्यति  ।  
इत्युक्त्वा ताः परिष्वज्य गतो द्वारवतीश्वरः  ॥ मत्स्प्_७०।१० ॥  
ततः कालेन महता भारावतरणे कृते  ।  
निवृत्ते मौसले तद्वत् केशवे दिवमागते  ॥ मत्स्प्_७०।११ ॥  
शून्ये यदुकुले सर्वैश् चौरैरपि जिते ऽर्जुने  ।  
हृतासु कृष्णपत्नीषु दासभोग्यासु चाम्बुधौ  ॥ मत्स्प्_७०।१२ ॥  
तिष्ठन्तीषु च दौर्गत्य-सन्तप्तासु चतुर्मुख  ।  
आगमिष्यति योगात्मा दाल्भ्यो नाम महातपाः  ॥ मत्स्प्_७०।१३ ॥  
तास्तमर्घ्येण सम्पूज्य प्रणिपत्य पुनः पुनः  ।  
लालप्यमाना बहुशो बाष्पपर्याकुलेक्षणाः  ॥ मत्स्प्_७०।१४ ॥  
स्मरन्त्यो विपुलान्भोगान् दिव्यमाल्यानुलेपनान्  ।  
भर्तारं जगतामीशम् अनन्तमपराजितम्  ॥ मत्स्प्_७०।१५ ॥  
दिव्यभावां तां च पुरीं नानारत्नगृहाणि च  ।  
द्वारकावासिनः सर्वान् देवरूपान्कुमारकान्  ।  
प्रश्नमेवं करिष्यन्ति मुनेरभिमुखं स्थिताः  ॥ मत्स्प्_७०।१६ ॥  
  
*स्त्रिय ऊचुः  
दस्युभिर्भगवान्सर्वाः परिभुक्ता वयं बलात्  ।  
स्वधर्माच्च्यवने ऽस्माकम् अस्मिन्नः शरणं भव  ॥ मत्स्प्_७०।१७ ॥  
आदिष्टो ऽसि पुरा ब्रह्मन् केशवेन च धीमता  ।  
कस्मादीशेन संयोगं प्राप्य वेश्यात्वमागताः  ॥ मत्स्प्_७०।१८ ॥  
वेश्यानामपि यो धर्मस् तं नो ब्रूहि तपोधन  ।  
कथयिष्यत्यतस्तासां स दाल्भ्यश्चैकितायनः  ॥ मत्स्प्_७०।१९ ॥  
  
*दाल्भ्य उवाच  
जलक्रीडाविहारेषु पुरा सरसि मानसे  ।  
भवतीनां च सर्वासां नारदो ऽभ्याशमागतः  ॥ मत्स्प्_७०।२० ॥  
हुताशनसुताः सर्वा भवन्त्यो ऽप्सरसः पुरा  ।  
अप्रणम्यावलेपेन परिपृष्टः स योगवित्  ।  
कथं नारायणो ऽस्माकं भर्ता स्याद् इत्युपादिश  ॥ मत्स्प्_७०।२१ ॥  
तस्माद्वरप्रदानं वः शापश्चायमभूत्पुरा  ।  
शय्याद्वयप्रदानेन मधुमाधवमासयोः  ॥ मत्स्प्_७०।२२ ॥  
सुवर्णोपस्करोत्सर्गाद् द्वादश्यां शुक्लपक्षतः  ।  
भर्ता नारायणो नूनं भविष्यत्यन्यजन्मनि  ॥ मत्स्प्_७०।२३ ॥  
यदकृत्वा प्रणामं मे रूपसौभाग्यमत्सरात्  ।  
परिपृष्टो ऽस्मि तेनाशु वियोगो वो भविष्यति  ।  
चौरैरपहृताः सर्वा वेश्यात्वं समवाप्स्यथ  ॥ मत्स्प्_७०।२४ ॥  
एवं नारदशापेन केशवस्य च धीमतः  ।  
वेश्यात्वमागताः सर्वा भवन्त्यः काममोहिताः  ।  
इदानीमपि यद्वक्ष्ये तच्छृणुध्वं वराङ्गनाः  ॥ मत्स्प्_७०।२५ ॥  
  
*दाल्भ्य उवाच  
पुरा देवासुरे युद्धे हतेषु शतशः सुरैः  ।  
दानवासुरदैत्येषु राक्षसेषु ततस्ततः  ॥ मत्स्प्_७०।२६ ॥  
तेषां व्रातसहस्राणि शतान्यपि च योषिताम्  ।  
परिणीतानि यानि स्युर् बलाद्भुक्तानि यानि वै  ।  
तानि सर्वाणि देवेशः प्रोवाच वदतां वरः  ॥ मत्स्प्_७०।२७ ॥  
  
*इन्द्र उवाच  
वेश्याधर्मेण वर्तध्वम् अधुना नृपमन्दिरे  ।  
भक्तिमत्यो वरारोहास् तथा देवकुलेषु च  ॥ मत्स्प्_७०।२८ ॥  
राजानः स्वामिनस्तुल्याः सुता वापि च तत्समाः  ।  
भविष्यति च सौभाग्यं सर्वासामपि शक्तितः  ॥ मत्स्प्_७०।२९ ॥  
यः कश्चिच्छुल्कमादाय गृहमेष्यति वः सदा  ।  
निधनेनोपचार्यो वः स तदान्यत्र दाम्भिकात्  ॥ मत्स्प्_७०।३० ॥  
देवतानां पितॄणां च पुण्याहे समुपस्थिते  ।  
गोभूहिरण्यधान्यानि प्रदेयानि स्वशक्तितः  ।  
ब्राह्मणानां वरारोहाः कार्याणि वचनानि च  ॥ मत्स्प्_७०।३१ ॥  
यच्चाप्यन्यद्व्रतं सम्यग् उपदेक्ष्याम्यहं ततः  ।  
अविचारेण सर्वाभिर् अनुष्ठेयं च तत्पुनः  ॥ मत्स्प्_७०।३२ ॥  
संसारोत्तारणायालम् एतद्वेदविदो विदुः  ।  
यदा सूर्यदिने हस्तः पुष्यो याथ पुनर्वसुः  ॥ मत्स्प्_७०।३३ ॥  
भवेत्सर्वौषधीस्नानं सम्यङ्नारी समाचरेत्  ।  
तदा पञ्चशरस्यापि सन्निधातृत्वमेष्यति  ।  
अर्चयेत्पुण्डरीकाक्षम् अनङ्गस्यानुकीर्तनैः  ॥ मत्स्प्_७०।३४ ॥  
कामाय पादौ सम्पूज्य जङ्घे वै मोहकारिणे  ।  
मेढ्रं कन्दर्पनिधये कीटं प्रीतिमते नमः  ॥ मत्स्प्_७०।३५ ॥  
नाभिं सौख्यसमुद्राय वामाय च तथोदरम्  ।  
हृदयं हृदयेशाय स्तनावाह्लादकारिणे  ॥ मत्स्प्_७०।३६ ॥  
उत्कण्ठायेति वैकुण्ठम् आस्यमानन्दकारिणे  ।  
वामाङ्गं पुष्पचापाय पुष्पबाणाय दक्षिणम्  ॥ मत्स्प्_७०।३७ ॥  
मानसायेति वै मौलिं विलोलायेति मूर्धजम्  ।  
सर्वात्मने च सर्वाङ्गं देवदेवस्य पूजयेत्  ॥ मत्स्प्_७०।३८ ॥  
नमः शिवाय शान्ताय पाशाङ्कुशधराय च  ।  
गदिने पीतवस्त्राय शङ्खचक्रधराय च  ॥ मत्स्प्_७०।३९ ॥  
नमो नारायणायेति कामदेवात्मने नमः  ।  
सर्वशान्त्यै नमः प्रीत्यै नमो रत्यै नम श्रियै  ॥ मत्स्प्_७०।४० ॥  
नमः पुष्ट्यै नमस्तुष्ट्यै नमः सर्वार्थसम्पदे  ।  
एवं सम्पूज्य देवेशम् अनङ्गात्मकमीश्वरम्  ।  
गन्धैर्मौल्यैस्तथा धूपैर् नैवेद्येन च कामिनी  ॥ मत्स्प्_७०।४१ ॥  
तत आहूय धर्मज्ञं ब्रह्माणं वेदपारगम्  ।  
अव्यङ्गावयवं पूज्य गन्धपुष्पार्चनादिभिः  ॥ मत्स्प्_७०।४२ ॥  
शालेयतण्डुलप्रस्थं घृतपात्रेण संयुतम्  ।  
तस्मै विप्राय सा दद्यान् माधवः प्रीयतामिति  ॥ मत्स्प्_७०।४३ ॥  
यथेष्टाहारयुक्तं वै तमेव द्विजसत्तमम्  ।  
रत्यर्थं कामदेवो ऽयम् इति चित्ते ऽवधार्य तम्  ॥ मत्स्प्_७०।४४ ॥  
यद्यदिच्छति विप्रेन्द्रस् तत्तत्कुर्याद्विलासिनी  ।  
सर्वभावेन चात्मानम् अर्पयेत्स्मितभाषिणी  ॥ मत्स्प्_७०।४५ ॥  
एवमादित्यवारेण सर्वमेतत्समाचरेत्  ।  
तण्डुलप्रस्थदानं च यावन्मासास्त्रयोदश  ॥ मत्स्प्_७०।४६ ॥  
ततस्त्रयोदशे मासि सम्प्राप्ते तस्य भामिनी  ।  
विप्रस्योपस्करैर्युक्तां शय्यां दद्याद्विलक्षणाम्  ॥ मत्स्प्_७०।४७ ॥  
सोपधानकविश्रामां सास्तरावरणां शुभाम्  ।  
प्रदीपोपानहच्छत्त्र-पादुकासनसंयुताम्  ॥ मत्स्प्_७०।४८ ॥  
सपत्नीकमलङ्कृत्य हेमसूत्राङ्गुलीयकैः  ।  
सूक्ष्मवस्त्रैः सकटकैर् धूपमाल्यानुलेपनैः  ॥ मत्स्प्_७०।४९ ॥  
कामदेवं सपत्नीकं गुडकुम्भोपरि स्थितम्  ।  
ताम्रपात्रासनगतं हैमनेत्रपटावृतम्  ॥ मत्स्प्_७०।५० ॥  
सकांस्यभाजनोपेतम् इक्षुदण्डसमन्वितम्  ।  
दद्यादेतेन मन्त्रेण तथैकां गां पयस्विनीम्  ॥ मत्स्प्_७०।५१ ॥  
यथान्तरं न पश्यामि कामकेशवयोः सदा  ।  
तथैव सर्वकामाप्तिर् अस्तु विष्णो सदा मम  ॥ मत्स्प्_७०।५२ ॥  
यथा न कमला देहात् प्रयाति तव केशव  ।  
तथा ममापि देवेश शरीरे स्वे कुरु प्रभो  ॥ मत्स्प्_७०।५३ ॥  
तथा च काञ्चनं देवं प्रतिगृह्णन्द्विजोत्तमः  ।  
क इदं कस्मा अदादिति वैदिकं मन्त्रमीरयेत्  ॥ मत्स्प्_७०।५४ ॥  
ततः प्रदक्षिणीकृत्य विसर्ज्य द्विजपुङ्गवम्  ।  
शय्यासनादिकं सर्वं ब्राह्मणस्य गृहं नयेत्  ॥ मत्स्प्_७०।५५ ॥  
ततः प्रभृति यो विप्रो रत्यर्थं गृहमागतः  ।  
स मान्यः सूर्यवारे च स मन्तव्यो भवेत्तदा  ॥ मत्स्प्_७०।५६ ॥  
एवं त्रयोदशं यावन् मासमेवं द्विजोत्तमान्  ।  
तर्पयेत यथाकामं प्रोषिते ऽन्यं समाचरेत्  ॥ मत्स्प्_७०।५७ ॥  
तदनुज्ञया रूपवान्यो यावदभ्यागतो भवेत्  ।  
आत्मनो ऽपि यथाविघ्नं गर्भभूतिकरं प्रियम्  ॥ मत्स्प्_७०।५८ ॥  
दैवं वा मानुषं वा स्याद् अनुरागेण वा ततः  ।  
साचारानष्टपञ्चाशद् यथाशक्त्या समाचरेत्  ॥ मत्स्प्_७०।५९ ॥  
एतद्धि कथितं सम्यग् भवतीनां विशेषतः  ।  
अधर्मो ऽयं ततो न स्याद् वेश्यानामिह सर्वदा  ॥ मत्स्प्_७०।६० ॥  
पुरुहूतेन यत्प्रोक्तं दानवीषु पुरा मया  ।  
तदिदं साम्प्रतं सर्वं भवतीष्वपि युज्यते  ॥ मत्स्प्_७०।६१ ॥  
सर्वपापप्रशमनम् अनन्तफलदायकम्  ।  
कल्याणीनां च कथितं तत्कुरुध्वं वराननाः  ॥ मत्स्प्_७०।६२ ॥  
करोति याशेषमखण्डमेतत् कल्याणिनी माधवलोकसंस्था  ।  
सा पूजिता देवगणैर् अशेषैर् आनन्दकृत्स्थानम् उपैति विष्णोः  ॥ मत्स्प्_७०।६३ ॥  
  
*श्रीभगवानुवाच  
तपोधनः सो ऽप्यभिधाय चैवं तदा च तासां व्रतमङ्गनानाम्  ।  
स्वस्थानमेष्यत्यनु ताः समस्तं व्रतं करिष्यन्ति च देवयानैः  ॥ मत्स्प्_७०।६४ ॥  
  
  
______________________________________________________  
  
  
मत्स्य-पुराण ७१  
  
*ब्रह्मोवाच  
मोहाद्वापि मदाद्वापि यः परस्त्रीं समाश्रयेत्  ।  
तस्यापि निष्कृतिं देव वद सर्वकृपाकर  ॥ मत्स्प्_७१।१ ॥  
भगवन्पुरुषस्येह स्त्रियाश्च विरहादिकम्  ।  
शोकव्याधिभयं दुःखं न भवेद्येन तद्वद  ॥ मत्स्प्_७१।२ ॥  
  
*श्रीभगवानुवाच  
श्रावणस्य द्वितीयायां कृष्णायां मधुसूदनः  ।  
क्षीरार्णवे सपत्नीकः सदा वसति केशवः  ॥ मत्स्प्_७१।३ ॥  
तस्यां सम्पूज्य गोविन्दं सर्वान्कामान्समश्नुते  ।  
गोभूहिरण्यदानादि सप्तकल्पशतानुगम्  ॥ मत्स्प्_७१।४ ॥  
अशून्यशयनं नाम द्वितीया सम्प्रकीर्तिता  ।  
तस्यां सम्पूजयेद्विष्णुम् एभिर्मन्त्रैर्विधानतः  ॥ मत्स्प्_७१।५ ॥  
श्रीवत्सधारिञ्छ्रीकान्त श्रीधामञ्छ्रीपते ऽव्यय  ।  
गार्हस्थ्यं मा प्रणाशं मे यातु धर्मार्थकामदम्  ॥ मत्स्प्_७१।६ ॥  
अग्नयो मा प्रणश्यन्तु देवताः पुरुषोत्तम  ।  
पितरो मा प्रणश्यन्तु मास्तु दाम्पत्यभेदनम्  ॥ मत्स्प्_७१।७ ॥  
लक्ष्म्या वियुज्यते देव न कदाचिद्यथा भवान्  ।  
तथा कलत्रसम्बन्धो देव मा मे वियुज्यताम्  ॥ मत्स्प्_७१।८ ॥  
लक्ष्म्या न शून्यो वरद शय्यां त्वं शयनं गतः  ।  
शय्या ममाप्यशून्यास्तु तथैव मधुसूदन  ॥ मत्स्प्_७१।९ ॥  
गीतवादित्रनिर्घोषं देवदेवस्य कीर्तयेत्  ।  
घण्टा भवेदशक्तस्य सर्ववाद्यमयी यतः  ॥ मत्स्प्_७१।१० ॥  
एवं सम्पूज्य गोविन्दम् अश्नीयात्तैलवर्जितम्  ।  
नक्तमक्षारलवणं यावत्तत्स्याच्चतुष्टयम्  ॥ मत्स्प्_७१।११ ॥  
ततः प्रभाते सञ्जाते लक्ष्मीपतिसमन्विताम्  ।  
दीपान्नभाजनैर्युक्तां शय्यां दद्याद्विलक्षणाम्  ॥ मत्स्प्_७१।१२ ॥  
पादुकोपानहच्छत्त्र-चामरासनसंयुताम्  ।  
अभीष्टोपस्करैर्युक्तां शुक्लपुष्पाम्बरावृताम्  ॥ मत्स्प्_७१।१३ ॥  
सोपधानकविश्रामां फलैर्नानाविधैर्युताम्  ।  
तथाभरणधान्यैश्च यथाशक्त्या समन्विताम्  ॥ मत्स्प्_७१।१४ ॥  
अव्यङ्गाङ्गाय विप्राय वैष्णवाय कुटुम्बिने  ।  
दातव्या वेदविदुषे भावेनापतिताय च  ॥ मत्स्प्_७१।१५ ॥  
तत्रोपविश्य दाम्पत्यम् अलङ्कृत्य विधानतः  ।  
पत्न्यास्तु भाजनं दद्याद् भक्ष्यभोज्यसमन्वितम्  ॥ मत्स्प्_७१।१६ ॥  
ब्राह्मणस्यापि सौवर्णीम् उपस्करसमन्विताम्  ।  
प्रतिमां देवदेवस्य सोदकुम्भां निवेदयेत्  ॥ मत्स्प्_७१।१७ ॥  
एवं यस्तु पुमान्कुर्याद् अशून्यशयनं हरेः  ।  
वित्तशाठ्येन रहितो नारायणपरायणः  ॥ मत्स्प्_७१।१८ ॥  
न तस्य पत्न्या विरहः कदाचिदपि जायते  ।  
नारी वा विधवा ब्रह्मन् यावच्चन्द्रार्कतारकम्  ।  
न विरूपौ न शोकार्तौ दम्पती भवतः क्वचित्  ॥ मत्स्प्_७१।१९ ॥  
न पुत्रपशुरत्नानि क्षयं यान्ति पितामह  ।  
सप्त कल्पसहस्राणि सप्त कल्पशतानि च  ।  
कुर्वन्नशून्यशयनं विष्णुलोके महीयते  ॥ मत्स्प्_७१।२० ॥  
  
  
______________________________________________________  
  
  
मत्स्य-पुराण ७२  
  
*ईश्वर उवाच  
शृणु चान्यद्भविष्यं यद् रूपसम्पद्विधायकम्  ।  
भविष्यति युगे तस्मिन् द्वापरान्ते पितामह  ।  
पिप्पलादस्य संवादो युधिष्ठिरपुरःसरैः  ॥ मत्स्प्_७२।१ ॥  
वसन्तं नैमिषारण्ये पिप्पलादं महामुनिम्  ।  
अभिगम्य तदा चैनं प्रश्नमेकं करिष्यति  ।  
युधिष्ठिरो धर्मपुत्रो धर्मयुक्तस्तपोधनम्  ॥ मत्स्प्_७२।२ ॥  
  
*युधिष्ठिर उवाच  
कथमारोग्यमैश्वर्यं मतिर्धर्मे गतिस्तथा  ।  
अव्यङ्गता शिवे भक्तिर् वैष्णवो वा भवेत्कथम्  ॥ मत्स्प्_७२।३ ॥  
  
*ईश्वर उवाच  
तस्योत्तरमिदं ब्रह्मन् पिप्पलादस्य धीमतः  ।  
शृणुष्व यद्वक्ष्यति वै धर्मपुत्राय धार्मिकः  ॥ मत्स्प्_७२।४ ॥  
  
*पिप्पलाद उवाच  
साधु पृष्टं त्वया भद्र इदानीं कथयामि ते  ।  
अङ्गारव्रतम् इत्येतत् स वक्ष्यति महीपतेः  ॥ मत्स्प्_७२।५ ॥  
अत्राप्युदाहरन्तीमम् इतिहासं पुरातनम्  ।  
विरोचनस्य संवादं भार्गवस्य च धीमतः  ॥ मत्स्प्_७२।६ ॥  
प्रह्लादस्य सुतं दृष्ट्वा द्विरष्टपरिवत्सरम्  ।  
रूपेणाप्रतिमं कान्त्या सो ऽहसद्भृगुनन्दनः  ॥ मत्स्प्_७२।७ ॥  
साधु साधु महाबाहो विरोचन शिवं तव  ।  
तत्तथा हसितं तस्य पप्रच्छ सुरसूदनः  ॥ मत्स्प्_७२।८ ॥  
ब्रह्मन्किमर्थमेतत्ते हास्यमाकस्मिकं कृतम्  ।  
साधुसाध्विति मामेवम् उक्तवांस्त्वं वदस्व मे  ॥ मत्स्प्_७२।९ ॥  
तमेवंवादिनं शुक्र उवाच वदतां वरः  ।  
विस्मयाद्व्रतमाहात्म्याद् धास्यमेतत्कृतं मया  ॥ मत्स्प्_७२।१० ॥  
पुरा दक्षविनाशाय कुपितस्य तु शूलिनः  ।  
अथ तद्भीमवक्त्रस्य स्वेदबिन्दुर्ललाटजः  ॥ मत्स्प्_७२।११ ॥  
भित्त्वा स सप्त पातालान् अदहत्सप्त सागरान्  ।  
अनेकवक्त्रनयनो ज्वलज्ज्वलनभीषणः  ॥ मत्स्प्_७२।१२ ॥  
वीरभद्र इति ख्यातः करपादायुतैर्युतः  ।  
कृत्वासौ यज्ञमथनं पुनर्भूतलसम्भवः  ।  
त्रिजगन्निर्दहन्भूयः शिवेन विनिवारितः  ॥ मत्स्प्_७२।१३ ॥  
कृतं त्वया वीरभद्र दक्षयज्ञविनाशनम्  ।  
इदानीमलमेतेन लोकदाहेन कर्मणा  ॥ मत्स्प्_७२।१४ ॥  
शान्तिप्रदाता सर्वेषां ग्रहाणां प्रथमो भव  ।  
प्रेक्षिष्यन्ते जनाः पूजां करिष्यन्ति वरान्मम  ॥ मत्स्प्_७२।१५ ॥  
अङ्गारक इति ख्यातिं गमिष्यसि धरात्मज  ।  
देवलोके ऽद्वितीयं च तव रूपं भविष्यति  ॥ मत्स्प्_७२।१६ ॥  
ये च त्वां पूजयिष्यन्ति चतुर्थ्यां त्वद्दिने नराः  ।  
रूपमारोग्यमैश्वर्यं तेष्वनन्तं भविष्यति  ॥ मत्स्प्_७२।१७ ॥  
एवमुक्तस्तदा शान्तिम् अगमत् कामरूपधृक्  ।  
सञ्जातस्तत्क्षणाद्राजन् ग्रहत्वम् अगमत्पुनः  ॥ मत्स्प्_७२।१८ ॥  
स कदाचिद्भवांस्तस्य पूजार्घ्यादिकमुत्तमम्  ।  
दृष्टवान्क्रियमाणं च शूद्रेण च व्यवस्थितः  ॥ मत्स्प्_७२।१९ ॥  
तेन त्वं रूपवाञ्जातः सुरशत्रुकुलोद्वह  ।  
विविधा च रुचिर्जाता यस्मात्तव विदूरगा  ॥ मत्स्प्_७२।२० ॥  
विरोचन इति प्राहुस् तस्मात्त्वां देवदानवाः  ।  
शूद्रेण क्रियमाणस्य व्रतस्य तव दर्शनात्  ।  
ईदृशीं रूपसम्पत्तिं दृष्ट्वा विस्मितवानहम्  ॥ मत्स्प्_७२।२१ ॥  
साधु साध्विति तेनोक्तम् अहो माहात्म्यमुत्तमम्  ।  
पश्यतो ऽपि भवेद्रूपम् ऐश्वर्यं किमु कुर्वतः  ॥ मत्स्प्_७२।२२ ॥  
यस्माच्च भक्त्या धरणीसुतस्य विनिन्द्यमानेन गवादिदानम्  ।  
आलोकितं तेन सुरारिगर्भे सम्भूतिरेषा तव दैत्य जाता  ॥ मत्स्प्_७२।२३ ॥  
  
*ईश्वर उवाच  
अथ तद्वचनं श्रुत्वा भार्गवस्य महात्मनः  ।  
प्रह्रादनन्दनो वीरः पुनः पप्रच्छ विस्मितः  ॥ मत्स्प्_७२।२४ ॥  
  
*विरोचन उवाच  
भगवंस्तद्व्रतं सम्यक् श्रोतुमिच्छामि तत्त्वतः  ।  
दीयमानं तु यद्दानं मया दृष्टं भवान्तरे  ॥ मत्स्प्_७२।२५ ॥  
माहात्म्यं च विधिं तस्य यथावद्वक्तुमर्हसि  ।  
इति तद्वचनं श्रुत्वा पुनः प्रोवाच विस्तरात्  ॥ मत्स्प्_७२।२६ ॥  
*शुक्र उवाच  
चतुर्थ्यङ्गारकदिने यदा भवति दानव  ।  
मृदा स्नानं तदा कुर्यात् पद्मरागविभूषितः  ॥ मत्स्प्_७२।२७ ॥  
अग्निर्मूर्धा दिवो मन्त्रं जपन्नास्ते उदङ्मुखः  ।  
शूद्रस्तूष्णीं स्मरन्भौमम् आस्ते भोगविवर्जितः  ॥ मत्स्प्_७२।२८ ॥  
तथास्तमित आदित्ये गोमयेनानुलेपयेत्  ।  
प्राङ्गणं पुष्पमालाभिर् अक्षताभिः समन्ततः  ॥ मत्स्प्_७२।२९ ॥  
अभ्यर्च्याभिलिखेत्पद्मं कुङ्कुमेनाष्टपत्त्रकम्  ।  
कुङ्कुमस्याप्यभावे तु रक्तचन्दनमिष्यते  ॥ मत्स्प्_७२।३० ॥  
चत्वारः करकाः कार्या भक्ष्यभोज्यसमन्विताः  ।  
तण्डुलै रक्तशालीयैः पद्मरागैश्च संयुताः  ॥ मत्स्प्_७२।३१ ॥  
चतुष्कोणेषु तान्कृत्वा फलानि विविधानि च  ।  
गन्धमाल्यादिकं सर्वं तथैव विनिवेदयेत्  ॥ मत्स्प्_७२।३२ ॥  
सुवर्णशृङ्गीं कपिलाम् अथार्च्य रौप्यैः सुरैः कांस्यदोहां सवत्साम्  ।  
धुरन्धरं रक्तमतीव सौम्यं धान्यानि सप्ताम्बरसंयुतानि  ॥ मत्स्प्_७२।३३ ॥  
अङ्गुष्ठमात्रं पुरुषं तथैव सौवर्णमत्यायतबाहुदण्डम्  ।  
चतुर्भुजं हेममये निविष्टं पात्रे गुडस्योपरि सर्पियुक्ते  ॥ मत्स्प्_७२।३४ ॥  
समस्तयज्ञाय जितेन्द्रियाय पात्राय शीलान्वयसंयुताय  ।  
दातव्यमेतत्सकलं द्विजाय कुटुम्बिने नैव तु दाम्भिकाय  ।  
समर्पयेद्विप्रवराय भक्त्या कृताञ्जलिः पूर्वमुदीर्य मन्त्रम्  ॥ मत्स्प्_७२।३५ ॥  
भूमिपुत्र महाभाग स्वेदोद्भव पिनाकिनः  ।  
रूपार्थी त्वां प्रपन्नो ऽहं गृहाणार्घ्यं नमो ऽस्तु ते  ॥ मत्स्प्_७२।३६ ॥  
मन्त्रेणानेन दत्त्वार्घ्यं रक्तचन्दनवारिणा  ।  
ततो ऽर्चयेद्विप्रवरं रक्तमाल्याम्बरादिभिः  ॥ मत्स्प्_७२।३७ ॥  
दद्यात्तेनैव मन्त्रेण भौमं गोमिथुनान्वितम्  ।  
शय्यां च शक्तितो दद्यात् सर्वोपस्करसंयुताम्  ॥ मत्स्प्_७२।३८ ॥  
यद्यदिष्टतमं लोके यच्चास्य दयितं गृहे  ।  
तत्तद्गुणवते देयं तदेवाक्षय्यमिच्छता  ॥ मत्स्प्_७२।३९ ॥  
प्रदक्षिणं ततः कृत्वा विसर्ज्य द्विजपुङ्गवम्  ।  
नक्तमक्षारलवणम् अश्नीयाद्घृतसंयुतम्  ॥ मत्स्प्_७२।४० ॥  
भक्त्या यस्तु पुनः कुर्याद् एवमङ्गारकाष्टकम्  ।  
चतुरो वाथ वा तस्य यत्पुण्यं तद्वदामि ते  ॥ मत्स्प्_७२।४१ ॥  
रूपसौभाग्यसम्पन्नः पुनर्जन्मनि जन्मनि  ।  
विष्णौ वाथ शिवे भक्तः सप्तद्वीपाधिपो भवेत्  ॥ मत्स्प्_७२।४२ ॥  
सप्त कल्पसहस्राणि रुद्रलोके महीयते  ।  
तस्मात्त्वमपि दैत्येन्द्र व्रतमेतत्समाचर  ॥ मत्स्प्_७२।४३ ॥  
  
*पिप्पलाद उवाच  
इत्येवमुक्त्वा भृगुनन्दनो ऽपि जगाम दैत्यश्च चकार सर्वम्  ।  
त्वं चापि राजन्कुरु सर्वमेतद् यतो ऽक्षयं वेदविदो वदन्ति  ॥ मत्स्प्_७२।४४ ॥  
  
*ईश्वर उवाच  
तथेति सम्पूज्य स पिप्पलादं वाक्यं चकाराद्भुतवीर्यकर्मा  ।  
शृणोति यश्चैनमनन्यचेतास् तस्यापि सिद्धिं भगवान्विधत्ते  ॥ मत्स्प्_७२।४५ ॥  
  
  
______________________________________________________  
  
  
मत्स्य-पुराण ७३  
  
*पिप्पलाद उवाच  
अथातः शृणु भूपाल प्रतिशुक्रं प्रशान्तये  ।  
यात्रारम्भे ऽवसाने च तथा शुक्रोदये त्विह  ॥ मत्स्प्_७३।१ ॥  
राजते वाथ सौवर्णे कांस्यपात्रे ऽथवा पुनः  ।  
शुक्लपुष्पाम्बरयुते सिततण्डुलपूरिते  ॥ मत्स्प्_७३।२ ॥  
विधाय राजतं शुक्रं शुचिमुक्ताफलान्वितम्  ।  
मन्त्रेणानेन तत्सर्वं सामगाय निवेदयेत्  ॥ मत्स्प्_७३।३ ॥  
नमस्ते सर्वलोकेश नमस्ते भृगुनन्दन  ।  
कवे सर्वार्थसिद्ध्यर्थं गृहाणार्घ्यं नमो ऽस्तु ते  ॥ मत्स्प्_७३।४ ॥  
एवमस्योदये कुर्वन् यात्रादिषु च भारत  ।  
सर्वान्कामानवाप्नोति विष्णुलोके महीयते  ॥ मत्स्प्_७३।५ ॥  
यावच्छुक्रस्य न हृता पूजा सा माल्यकैः शुभैः  ।  
वटकैः पूरिकाभिश्च गोधूमैश्चणकैरपि  ।  
तावदन्नं न चाश्नीयात् त्रिभिः कामार्थसिद्धये  ॥ मत्स्प्_७३।६ ॥  
तद्वद्वाचस्पतेः पूजां प्रवक्ष्यामि युधिष्ठिर  ।  
सुवर्णपात्रे सौवर्णम् अमरेशपुरोहितम्  ॥ मत्स्प्_७३।७ ॥  
पीतपुष्पाम्बरयुतं कृत्वा स्नात्वाथ सर्षपैः  ।  
पलाशाश्वत्थयोगेन पञ्चगव्यजलेन च  ॥ मत्स्प्_७३।८ ॥  
पीताङ्गरागवसनो घृतहोमं तु कारयेत्  ।  
प्रणम्य च गवा सार्धं ब्राह्मणाय निवेदयेत्  ॥ मत्स्प्_७३।९ ॥  
नमस्ते ऽङ्गिरसां नाथ वाक्पते च बृहस्पते  ।  
क्रूरग्रहैः पीडितानाम् अमृताय नमो नमः  ॥ मत्स्प्_७३।१० ॥  
सङ्क्रान्तावस्य कौन्तेय यात्रास्वभ्युदयेषु च  ।  
कुर्वन्बृहस्पतेः पूजां सर्वान्कामान्समश्नुते  ॥ मत्स्प्_७३।११ ॥  
  
  
______________________________________________________  
  
  
मत्स्य-पुराण ७४  
  
*ब्रह्मोवाच  
भगवन् भवसंसार-सागरोत्तारकारक  ।  
किञ्चिद्व्रतं समाचक्ष्व स्वर्गारोग्यसुखप्रदम्  ॥ मत्स्प्_७४।१ ॥  
  
*ईश्वर उवाच  
सौरं धर्मं प्रवक्ष्यामि नाम्ना कल्याणसप्तमीम्  ।  
विशोकसप्तमीं तद्वत् फलाढ्यां पापनाशिनीम्  ॥ मत्स्प्_७४।२ ॥  
शर्करासप्तमीं पुण्यां तथा कमलसप्तमीम्  ।  
मन्दारसप्तमीं तद्वच् छुभदां शुभसप्तमीम्  ॥ मत्स्प्_७४।३ ॥  
सर्वानन्तफलाः प्रोक्ताः सर्वा देवर्षिपूजिताः  ।  
विधानमासां वक्ष्यामि यथावदनुपूर्वशः  ॥ मत्स्प्_७४।४ ॥  
यदा तु शुक्लसप्तम्याम् आदित्यस्य दिनं भवेत्  ।  
सा तु कल्याणिनी नाम विजया च निगद्यते  ॥ मत्स्प्_७४।५ ॥  
प्रातर्गव्येन पयसा स्नानमस्यां समाचरेत्  ।  
ततः शुक्लाम्बरः पद्मम् अक्षताभिः प्रकल्पयेत्  ॥ मत्स्प्_७४।६ ॥  
प्राङ्मुखो ऽष्टदलं मध्ये तद्वद्वृत्तां च कर्णिकाम्  ।  
पुष्पाक्षताभिर्देवेशं विन्यसेत्सर्वतः क्रमात्  ॥ मत्स्प्_७४।७ ॥  
पूर्वेण तपनायेति मार्तण्डायेति चानले  ।  
याम्ये दिवाकरायेति विधात्र इति नैरृते  ॥ मत्स्प्_७४।८ ॥  
पश्चिमे वरुणायेति भास्करायेति चानिले  ।  
सौम्ये विकर्तनायेति रवये चाष्टमे दले  ॥ मत्स्प्_७४।९ ॥  
आदावन्ते च मध्ये च नमो ऽस्तु परमात्मने  ।  
मन्त्रैरेभिः समभ्यर्च्य नमस्कारान्तदीपितैः  ॥ मत्स्प्_७४।१० ॥  
शुक्लवस्त्रैः फलैर्भक्ष्यैर् धूपमाल्यानुलेपनैः  ।  
स्थण्डिले पूजयेद्भक्त्या गुडेन लवणेन च  ॥ मत्स्प्_७४।११ ॥  
ततो व्याहृतिमन्त्रेण विसृजेद्द्विजपुङ्गवान्  ।  
शक्तितः पूजयेद्भक्त्या गुडक्षीरघृतादिभिः  ।  
तिलपात्रं हिरण्यं च ब्राह्मणाय निवेदयेत्  ॥ मत्स्प्_७४।१२ ॥  
एवं नियमकृत्सुप्त्वा प्रातरुत्थाय मानवः  ।  
कृतस्नानजपो विप्रैः सहैव घृतपायसम्  ॥ मत्स्प्_७४।१३ ॥  
भुक्त्वा च वेदविदुषे बिडालव्रतवर्जिते  ।  
घृतपात्रं सकनकं सोदकुम्भं निवेदयेत्  ॥ मत्स्प्_७४।१४ ॥  
प्रीयतामत्र भगवान् परमात्मा दिवाकरः  ।  
अनेन विधिना सर्वं मासि मासि व्रतं चरेत्  ॥ मत्स्प्_७४।१५ ॥  
ततस्त्रयोदशे मासि गा वै दद्यात्त्रयोदश  ।  
वस्त्रालङ्कारसंयुक्ताः सुवर्णास्याः पयस्विनीः  ॥ मत्स्प्_७४।१६ ॥  
एकामपि प्रदद्याद्वा वित्तहीनो विमत्सरः  ।  
न वित्तशाठ्यं कुर्वीत यतो मोहात्पतत्यधः  ॥ मत्स्प्_७४।१७ ॥  
अनेन विधिना यस्तु कुर्यात्कल्याणसप्तमीम्  ।  
सर्वपापविनिर्मुक्तः सूर्यलोके महीयते  ।  
आयुरारोग्यमैश्वर्यम् अनन्तमिह जायते  ॥ मत्स्प्_७४।१८ ॥  
सर्वपापहरा नित्यं सर्वदैवतपूजिता  ।  
सर्वदुष्टोपशमनी सदा कल्याणसप्तमी  ॥ मत्स्प्_७४।१९ ॥  
इमामनन्तफलदां यस्तु कल्याणसप्तमीम्  ।  
शृणोति पठते चेह सर्वपापैः प्रमुच्यते  ॥ मत्स्प्_७४।२० ॥  
  
  
______________________________________________________  
  
  
मत्स्य-पुराण ७५  
  
*ईश्वर उवाच  
विशोकसप्तमीं तद्वद् वक्ष्यामि मुनिपुङ्गव  ।  
यामुपोष्य नरः शोकं न कदाचिदिहाश्नुते  ॥ मत्स्प्_७५।१ ॥  
माघे कृष्णतिलैः स्नात्वा षष्ठ्यां वै शुक्लपक्षतः  ।  
कृताहारः कृसरया दन्तधावनपूर्वकम्  ।  
उपवासव्रतं कृत्वा ब्रह्मचारी भवेन्निशि  ॥ मत्स्प्_७५।२ ॥  
ततः प्रभात उत्थाय कृतस्नानजपः शुचिः  ।  
कृत्वा तु काञ्चनं पद्मम् अर्कायेति च पूजयेत्  ।  
करवीरेण रक्तेन रक्तवस्त्रयुगेन च  ॥ मत्स्प्_७५।३ ॥  
यथा विशोकं भुवनं त्वयैवादित्य सर्वदा  ।  
तथा विशोकता मे ऽस्तु त्वद्भक्तिः प्रतिजन्म च  ॥ मत्स्प्_७५।४ ॥  
एवं सम्पूज्य षष्ठ्यां तु भक्त्या सम्पूजयेद्द्विजान्  ।  
सुप्त्वा सम्प्राश्य गोमूत्रम् उत्थाय कृतनैत्यकः  ॥ मत्स्प्_७५।५ ॥  
सम्पूज्य विप्रानन्नेन गुडपात्रसमन्वितम्  ।  
तद्वस्त्रयुग्मं पद्मं च ब्राह्मणाय निवेदयेत्  ॥ मत्स्प्_७५।६ ॥  
अतैललवणं भुक्त्वा सप्तम्यां मौनसंयुतः  ।  
ततः पुराणश्रवणं कर्तव्यं भूतिमिच्छता  ॥ मत्स्प्_७५।७ ॥  
अनेन विधिना सर्वम् उभयोरपि पक्षयोः  ।  
कृत्वा यावत्पुनर्माघ-शुक्लपक्षस्य सप्तमी  ॥ मत्स्प्_७५।८ ॥  
व्रतान्ते कलशं दद्यात् सुवर्णकमलान्वितम्  ।  
शय्यां सोपस्करां दद्यात् कपिलां च पयस्विनीम्  ॥ मत्स्प्_७५।९ ॥  
अनेन विधिना यस्तु वित्तशाठ्यविवर्जितः  ।  
विशोकसप्तमीं कुर्यात् स याति परमां गतिम्  ॥ मत्स्प्_७५।१० ॥  
यावज्जन्मसहस्राणां साग्रं कोटिशतं भवेत्  ।  
तावन्न शोकमभ्येति रोगदौर्गत्यवर्जितः  ॥ मत्स्प्_७५।११ ॥  
यं यं प्रार्थयते कामं तं तमाप्नोति पुष्कलम्  ।  
निष्कामः कुरुते यस्तु स परं ब्रह्म गच्छति  ॥ मत्स्प्_७५।१२ ॥  
यः पठेच्छृणुयाद्वापि विशोकाख्यां च सप्तमीम्  ।  
सो ऽपीन्द्रलोकमाप्नोति न दुःखी जायते क्वचित्  ॥ मत्स्प्_७५।१३ ॥  
  
  
______________________________________________________  
  
  
मत्स्य-पुराण ७६  
  
*ईश्वर उवाच  
अन्यामपि प्रवक्ष्यामि नाम्ना तु फलसप्तमीम्  ।  
यामुपोष्य नरः पापाद् विमुक्तः स्वर्गभाग्भवेत्  ॥ मत्स्प्_७६।१ ॥  
मार्गशीर्षे शुभे मासि सप्तम्यां नियतव्रतः  ।  
तामुपोष्याथ कमलं कारयित्वा तु काञ्चनम्  ॥ मत्स्प्_७६।२ ॥  
शर्करासंयुतं दद्याद् ब्राह्मणाय कुटुम्बिने  ।  
रविं काञ्चनकं कृत्वा पलस्यैकस्य धर्मवित्  ।  
दद्याद्द्विकालवेलायां भानुर्मे प्रीयतामिति  ॥ मत्स्प्_७६।३ ॥  
भक्त्या तु विप्रान्सम्पूज्य चाष्टम्यां क्षीरभोजनम्  ।  
दत्त्वा कुर्यात्फलयुतं यावत्स्यात्कृष्णेसप्तमी  ॥ मत्स्प्_७६।४ ॥  
तामप्युपोष्य विधिवद् अनेनैव क्रमेण तु  ।  
तद्वद्धैमफलं दत्त्वा सुवर्णकमलान्वितम्  ॥ मत्स्प्_७६।५ ॥  
शर्करापात्रसंयुक्तं वस्त्रमाल्यसमन्वितम्  ।  
संवत्सरं च तेनैव विधिनोभयसप्तमीम्  ॥ मत्स्प्_७६।६ ॥  
उपोष्य दत्त्वा क्रमशः सूर्यमन्त्रमुदीरयेत्  ।  
भानुरर्को रविर्ब्रह्मा सूर्यः शक्रो हरिः शिवः  ।  
श्रीमान्विभावसुस्त्वष्टा वरुणः प्रीयतामिति  ॥ मत्स्प्_७६।७ ॥  
प्रतिमासं च सप्तम्याम् एकैकं नाम कीर्तयेत्  ।  
प्रतिपक्षं फलत्यागम् एतत्कुर्वन्समाचरेत्  ॥ मत्स्प्_७६।८ ॥  
व्रतान्ते विप्रमिथुनं पूजयेद्वस्त्रभूषणैः  ।  
शर्कराकलशं दद्याद् धेमपद्मदलान्वितम्  ॥ मत्स्प्_७६।९ ॥  
यथा न विफलाः कामास् त्वद्भक्तानां सदा रवे  ।  
तथानन्तफलावाप्तिर् अस्तु मे सप्तजन्मसु  ॥ मत्स्प्_७६।१० ॥  
इमामनन्तफलदां यः कुर्यात्फलसप्तमीम्  ।  
सर्वपापविशुद्धात्मा सूर्यलोके महीयते  ॥ मत्स्प्_७६।११ ॥  
सुरापानादिकं किञ्चिद् यदत्रामुत्र वा कृतम्  ।  
तत्सर्वं नाशमायाति यः कुर्यात्फलसप्तमीम्  ॥ मत्स्प्_७६।१२ ॥  
कुर्वाणः सप्तमीं चेमां सततं रोगवर्जितः  ।  
भूतान्भव्यांश्च पुरुषांस् तारयेदेकविंशतिम्  ।  
यः शृणोति पठेद्वापि सो ऽपि कल्याणभाग्भवेत्  ॥ मत्स्प्_७६।१३ ॥  
  
  
______________________________________________________  
  
  
मत्स्य-पुराण ७७  
  
*ईश्वर उवाच  
शर्करासप्तमीं वक्ष्ये तद्वत्कल्मषनाशिनीम्  ।  
आयुरारोग्यमैश्वर्यं ययानन्तं प्रजायते  ॥ मत्स्प्_७७।१ ॥  
माधवस्य सिते पक्षे सप्तम्यां नियतव्रतः  ।  
प्रातः स्नात्वा तिलैः शुक्लैः शुक्लमाल्यानुलेपनः  ॥ मत्स्प्_७७।२ ॥  
स्थण्डिले पद्ममालिख्य कुङ्कुमेन सकर्णिकम्  ।  
तस्मिन्नमः सवित्रे तु गन्धधूपौ निवेदयेत्  ॥ मत्स्प्_७७।३ ॥  
स्थापयेदुदकुम्भं च शर्करापात्रसंयुतम्  ।  
शुक्लवस्त्रैरलङ्कृत्य शुक्लमाल्यानुलेपनैः  ।  
सुवर्णेन समायुक्तं मन्त्रेणानेन पूजयेत्  ॥ मत्स्प्_७७।४ ॥  
विश्ववेदमयो यस्माद् वेदवादीति पठ्यसे  ।  
सर्वस्यामृतमेव त्वम् अतः शान्तिं प्रयच्छ मे  ॥ मत्स्प्_७७।५ ॥  
पञ्चगव्यं ततः पीत्वा स्वपेत्तत्पार्श्वतः क्षितौ  ।  
सौरसूक्तं स्मरन्नास्ते पुराणश्रवणेन च  ॥ मत्स्प्_७७।६ ॥  
अहोरात्रे गते पश्चाद् अष्टम्यां कृतनैत्यकः  ।  
तत्सर्वं विदुषे तद्वद् ब्राह्मणाय निवेदयेत्  ॥ मत्स्प्_७७।७ ॥  
भोजयेच्छक्तितो विप्राञ् छर्कराघृतपायसैः  ।  
भुञ्जीतातैललवणं स्वयमप्यथ वाग्यतः  ॥ मत्स्प्_७७।८ ॥  
अनेन विधिना सर्वं मासि मासि समाचरेत्  ।  
संवत्सरान्ते शयनं शर्कराकलशान्वितम्  ॥ मत्स्प्_७७।९ ॥  
सर्वोपस्करसंयुक्तं तथैकां गां पयस्विनीम्  ।  
गृहं च शक्तिमान्दद्यात् समस्तोपस्करान्वितम्  ॥ मत्स्प्_७७।१० ॥  
सहस्रेणाथ निष्काणां कृत्वा दद्याच्छतेन वा  ।  
दशभिर्वाथ निष्केण तदर्धेनापि शक्तितः  ॥ मत्स्प्_७७।११ ॥  
सुवर्णाश्वः प्रदातव्यः पूर्ववन्मन्त्रवादनम्  ।  
न वित्तशाठ्यं कुर्वीत कुर्वन्दोषं समश्नुते  ॥ मत्स्प्_७७।१२ ॥  
अमृतं पिबतो वक्त्रात् सूर्यस्यामृतबिन्दवः  ।  
निपेतुर्ये धरण्यां तु शालिमुद्गेक्षवः स्मृताः  ॥ मत्स्प्_७७।१३ ॥  
शर्करा तु परा तस्माद् इक्षुसारो ऽमृतात्मवान्  ।  
इष्टा रवेरतः पुण्या शर्करा हव्यकव्ययोः  ॥ मत्स्प्_७७।१४ ॥  
शर्करासप्तमी चेयं वाजिमेधफलप्रदा  ।  
सर्वदुष्टप्रशमनी पुत्रपौत्रप्रवर्धिनी  ॥ मत्स्प्_७७।१५ ॥  
यः कुर्यात्परया भक्त्या स वै सद्गतिमाप्नुयात्  ।  
कल्पमेकं वसेत्स्वर्गे ततो याति परं पदम्  ॥ मत्स्प्_७७।१६ ॥  
इदमनघं शृणोति यः स्मरेद्वा परिपठतीह दिवाकरस्य लोके  ।  
मतिमपि च ददाति सो ऽपि देवैर् अमरवधूजनमालयाभिपूज्यः  ॥ मत्स्प्_७७।१७ ॥  
  
  
______________________________________________________  
  
  
मत्स्य-पुराण ७८  
  
*ईश्वर उवाच  
अतः परं प्रवक्ष्यामि तद्वत्कमलसप्तमीम्  ।  
यस्याः सङ्कीर्तनादेव तुष्यतीह दिवाकरः  ॥ मत्स्प्_७८।१ ॥  
वसन्तामलसप्तम्यां स्नातः सन्गौरसर्षपैः  ।  
तिलपात्रे च सौवर्णे विधाय कमलं शुभम्  ॥ मत्स्प्_७८।२ ॥  
वस्त्रयुग्मावृतं कृत्वा गन्धपुष्पैः समर्चयेत्  ।  
नमः कमलहस्ताय नमस्ते विश्वधारिणे  ॥ मत्स्प्_७८।३ ॥  
दिवाकर नमस्तुभ्यं प्रभाकर नमो ऽस्तु ते  ।  
ततो द्विकालवेलायाम् उदकुम्भसमन्विताम्  ॥ मत्स्प्_७८।४ ॥  
विप्राय दद्यात्सम्पूज्य वस्त्रमाल्यविभूषणैः  ।  
शक्त्या च कपिलां दद्याद् अलङ्कृत्य विधानतः  ॥ मत्स्प्_७८।५ ॥  
अहोरात्रे गते पश्चाद् अष्टम्यां भोजयेद्द्विजान्  ।  
यथाशक्त्यथ भुञ्जीत मांसतैलविवर्जितम्  ॥ मत्स्प्_७८।६ ॥  
अनेन विधिना शुक्ल-सप्तम्यां मासि मासि च  ।  
सर्वं समाचरेद्भक्त्या वित्तशाठ्यविवर्जितः  ॥ मत्स्प्_७८।७ ॥  
व्रतान्ते शयनं दद्यात् सुवर्णकमलान्वितम्  ।  
गां च दद्यात्स्वशक्त्या तु सुवर्णाढ्यां पयस्विनीम्  ॥ मत्स्प्_७८।८ ॥  
भाजनासनदीपादीन् दद्याद् इष्टानुपस्करान्  ।  
अनेन विधिना यस्तु कुर्यात्कमलसप्तमीम्  ।  
लक्ष्मीमनन्तामभ्येति सूर्यलोके महीयते  ॥ मत्स्प्_७८।९ ॥  
कल्पे कल्पे ततो लोकान् सप्तगत्वा पृथक्पृथक्  ।  
अप्सरोभिः परिवृतस् ततो याति परां गतिम्  ॥ मत्स्प्_७८।१० ॥  
यः पश्यतीदं शृणुयाच्च मर्त्यः पठेच्च भक्त्याथ मतिं ददाति  ।  
सो ऽप्यत्र लक्ष्मीमचलामवाप्य गन्धर्वविद्याधरलोकभाक्स्यात्  ॥ मत्स्प्_७८।११ ॥  
  
______________________________________________________  
  
  
मत्स्य-पुराण ७९  
  
*ईश्वर उवाच  
अथातः सम्प्रवक्ष्यामि सर्वपापप्रणाशिनीम्  ।  
सर्वकामप्रदां रम्यां नाम्ना मन्दारसप्तमीम्  ॥ मत्स्प्_७९।१ ॥  
माघस्यामलपक्षे तु पञ्चम्यां लघुभुङ्नरः  ।  
दन्तकाष्ठं ततः कृत्वा षष्ठीमुपवसेद्बुधः  ॥ मत्स्प्_७९।२ ॥  
विप्रान् सम्पूजयित्वा तु मन्दारं प्राशयेन्निशि  ।  
ततः प्रभात उत्थाय कृत्वा स्नानं पुनर्द्विजान्  ॥ मत्स्प्_७९।३ ॥  
भोजयेच्छक्तितः कृत्वा मन्दारकुसुमाष्टकम्  ।  
सौवर्णं पुरुषं तद्वत् पद्महस्तं सुशोभनम्  ॥ मत्स्प्_७९।४ ॥  
पद्मं कृष्णतिलैः कृत्वा ताम्रपात्रे ऽष्टपत्त्रकम्  ।  
हैममन्दारकुसुमैर् भास्करायेति पूर्वतः  ॥ मत्स्प्_७९।५ ॥  
नमस्कारेण तद्वच्च सूर्यायेत्यानले दले  ।  
दक्षिणे तद्वदर्काय तथार्यम्णे च नैरृते  ॥ मत्स्प्_७९।६ ॥  
पश्चिमे वेदधाम्ने च वायव्ये चण्डभानवे  ।  
पूष्णेत्युत्तरतः पूज्यम् आनन्दायेत्यतः परम्  ॥ मत्स्प्_७९।७ ॥  
कर्णिकायां च पुरुषं सर्वात्मन इति न्यसेत्  ।  
शुक्लवस्त्रैः समावेष्ट्य भक्ष्यैर्माल्यफलादिभिः  ॥ मत्स्प्_७९।८ ॥  
एवमभ्यर्च्य तत्सर्वं दद्याद्वेदविदे पुनः  ।  
भुञ्जीतातैललवणं वाग्यतः प्राङ्मुखो गृही  ॥ मत्स्प्_७९।९ ॥  
अनेन विधिना सर्वं सप्तम्यां मासि मासि च  ।  
कुर्यात्संवत्सरं यावद् वित्तशाठ्यविवर्जितः  ॥ मत्स्प्_७९।१० ॥  
एतदेव व्रतान्ते तु निधाय कलशोपरि  ।  
गोभिर्विभवतः सार्धं दातव्यं भूतिमिच्छता  ॥ मत्स्प्_७९।११ ॥  
नमो मन्दारनाथाय मन्दारभवनाय च  ।  
त्वं रवे तारयस्वास्मान् संसारभयसागरात्  ॥ मत्स्प्_७९।१२ ॥  
अनेन विधिना यस्तु कुर्यान्मन्दारसप्तमीम्  ।  
विपाप्मा स सुखी मर्त्यः कल्पं च दिवि मोदते  ॥ मत्स्प्_७९।१३ ॥  
इमामघौघपटल-भीषणध्वान्तदीपिकाम्  ।  
गच्छन्प्रगृह्य संसारे सर्वार्थांश्च लभेन्नरः  ॥ मत्स्प्_७९।१४ ॥  
मन्दारसप्तमीम् एताम् ईप्सितार्थफलप्रदाम्  ।  
यः पठेच्छृणुयाद्वापि सर्वपापैः प्रमुच्यते  ॥ मत्स्प्_७९।१५ ॥  
  
  
______________________________________________________  
  
  
मत्स्य-पुराण ८०  
  
*श्रीभगवानुवाच  
अथान्यामपि वक्ष्यामि शोभनां शुभसप्तमीम्  ।  
यामुपोष्य नरो रोग-शोकदुःखैः प्रमुच्यते  ॥ मत्स्प्_८०।१ ॥  
पुण्येन चाश्वयुजे मासि कृतस्नानजपः शुचिः  ।  
वाचयित्वा ततो विप्रान् आरभेच्छुभसप्तमीम्  ॥ मत्स्प्_८०।२ ॥  
कपिलां पूजयेद्भक्त्या गन्धमाल्यानुलेपनैः  ।  
नमामि सूर्यसम्भूताम् अशेषभुवनालयाम्  ।  
त्वामहं शुभकल्याण-शरीरां सर्वसिद्धये  ॥ मत्स्प्_८०।३ ॥  
अथ कृत्वा तिलप्रस्थं ताम्रपात्रेण संयुतम्  ।  
काञ्चनं वृषभं तद्वद् गन्धमाल्यगुडान्वितैः  ॥ मत्स्प्_८०।४ ॥  
फलैर् नानाविधैर् भक्ष्यैर् घृतपायससंयुतैः  ।  
दद्याद्द्विकालवेलायाम् अर्यमा प्रीयतामिति  ॥ मत्स्प्_८०।५ ॥  
पञ्चगव्यं च सम्प्राश्य स्वपेद्भूमौ विमत्सरः  ।  
ततः प्रभाते सञ्जाते भक्त्या सम्पूजयेद्द्विजान्  ॥ मत्स्प्_८०।६ ॥  
अनेन विधिना दद्यान् मासि मासि सदा नरः  ।  
वाससा वृषभं हैमं तद्वद्गां काञ्चनोद्भवाम्  ॥ मत्स्प्_८०।७ ॥  
संवत्सरान्ते शयनम् इक्षुदण्डगुडान्वितम्  ।  
सोपधानकविश्रामं भाजनासनसंयुतम्  ॥ मत्स्प्_८०।८ ॥  
ताम्रपात्रे तिलप्रस्थं सौवर्णं वृषभं तथा  ।  
दद्याद्वेदविदे सर्वं विश्वात्मा प्रीयतामिति  ॥ मत्स्प्_८०।९ ॥  
अनेन विधिना विद्वान् कुर्याद्यः शुभसप्तमीम्  ।  
तस्य श्रीर्विपुला कीर्तिर् भवेज्जन्मनि जन्मनि  ॥ मत्स्प्_८०।१० ॥  
अप्सरोगणगन्धर्वैः पूज्यमानः सुरालये  ।  
वसेद्गणाधिपो भूत्वा यावदाभूतसम्प्लवम्  ।  
कल्पादाववतीर्णस्तु सप्तद्वीपाधिपो भवेत्  ॥ मत्स्प्_८०।११ ॥  
ब्रह्महत्यासहस्रस्य भ्रूणहत्याशतस्य च  ।  
नाशायालमियं पुण्या पठ्यते शुभसप्तमी  ॥ मत्स्प्_८०।१२ ॥  
इमां पठेद्यः शृणुयान्मुहूर्तं पश्येत्प्रसङ्गादपि दीयमानम्  ।  
सो ऽप्यत्र सर्वाघविमुक्तदेहः प्राप्नोति विद्याधरनायकत्वम्  ॥ मत्स्प्_८०।१३ ॥  
यावत्समाः सप्त नरः करोति यः सप्तमीं सप्तविधानयुक्ताम्  ।  
स सप्तलोकाधिपतिः क्रमेण भूत्वा पदं याति परं मुरारेः  ॥ मत्स्प्_८०।१४ ॥  
  
  
______________________________________________________  
  
  
मत्स्य-पुराण ८१  
  
*मनुरुवाच  
किम् अभीष्टवियोगशोकसङ्घादलम् उद्धर्तुमुपोषणं व्रतं वा  ।  
विभवोद्भवकारि भूतले ऽस्मिन् भवभीतेरपि सूदनं च पुंसः  ॥ मत्स्प्_८१।१ ॥  
  
*मत्स्य उवाच  
परिपृष्टमिदं जगत्प्रियं ते विबुधानामपि दुर्लभं महत्त्वात्  ।  
तव भक्तिमतस्तथापि वक्ष्ये व्रतमिन्द्रासुरमानवेषु गुह्यम्  ॥ मत्स्प्_८१।२ ॥  
पुण्यमाश्वयुजे मासि विशोकद्वादशीव्रतम्  ।  
दशम्यां लघुभुग्विद्वान् आरभेन्नियमेन तु  ॥ मत्स्प्_८१।३ ॥  
उदङ्मुखः प्राङ्मुखो वा दन्तधावनपूर्वकम्  ।  
एकादश्यां निराहारः समभ्यर्च्य तु केशवम्  ।  
श्रियं वाभ्यर्च्य विधिवद् भोक्ष्यामि त्वपरे ऽहनि  ॥ मत्स्प्_८१।४ ॥  
एवं नियमकृत्सुप्त्वा प्रातरुत्थाय मानवः  ।  
स्नानं सर्वौषधैः कुर्यात् पञ्चगव्यजलेन तु  ।  
शुक्लमाल्याम्बरधरः पूजयेच्छ्रीशमुत्पलैः  ॥ मत्स्प्_८१।५ ॥  
विशोकाय नमः पादौ जङ्घे च वरदाय वै  ।  
श्रीशाय जानुनी तद्वद् ऊरू च जलशायिने  ॥ मत्स्प्_८१।६ ॥  
कन्दर्पाय नमो गुह्यं माधवाय नमः कटिम्  ।  
दामोदरायेत्युदरं पार्श्वे च विपुलाय वै  ॥ मत्स्प्_८१।७ ॥  
नाभिं च पद्मनाभाय हृदयं मन्मथाय वै  ।  
श्रीधराय विभोर्वक्षः करौ मधुजिते नमः  ॥ मत्स्प्_८१।८ ॥  
चक्रिणे वामबाहुं च दक्षिणं गदिने नमः  ।  
वैकुण्ठाय नमः कण्ठम् आस्यं यज्ञमुखाय वै  ॥ मत्स्प्_८१।९ ॥  
नासामशोकनिधये वासुदेवाय चाक्षिणी  ।  
ललाटं वामनायेति हरये च पुनर्भ्रुवौ  ॥ मत्स्प्_८१।१० ॥  
अलकान्माधवायेति किरीटं विश्वरूपिणे  ।  
नमः सर्वात्मने तद्वच् छिर इत्यभिपूजयेत्  ॥ मत्स्प्_८१।११ ॥  
एवं सम्पूज्य गोविन्दं फलमाल्यानुलेपनैः  ।  
ततस्तु मण्डलं कृत्वा स्थण्डिलं कारयेन्मुदा  ॥ मत्स्प्_८१।१२ ॥  
चतुरस्रं समन्ताच्च रत्निमात्रमुदक्प्लवम्  ।  
श्लक्ष्णं हृद्यं च परितो वप्रत्रयसमावृतम्  ॥ मत्स्प्_८१।१३ ॥  
अङ्गुलेनोच्छ्रिता वप्रास् तद्विस्तारस्तु द्व्यङ्गुलः  ।  
स्थण्डिलस्योपरिष्टाच्च भित्तिरष्टाङ्गुला भवेत्  ॥ मत्स्प्_८१।१४ ॥  
नदीवालुकया शूर्पे लक्ष्म्याः प्रतिकृतिं न्यसेत्  ।  
स्थण्डिले शूर्पमारोप्य लक्ष्मीमित्यर्चयेद्बुधः  ॥ मत्स्प्_८१।१५ ॥  
नमो देव्यै नमः शान्त्यै नमो लक्ष्म्यै नमः श्रियै  ।  
नमः पुष्ट्यै नमस्तुष्ट्यै वृष्ट्यै हृष्ट्यै नमो नमः  ॥ मत्स्प्_८१।१६ ॥  
विशोका दुःखनाशाय विशोका वरदास्तु मे  ।  
विशोका चास्तु सम्पत्त्यै विशोका सर्वसिद्धये  ॥ मत्स्प्_८१।१७ ॥  
ततः शुक्लाम्बरैः शूर्पं वेष्ट्य सम्पूजयेत्फलैः  ।  
वस्त्रैर्नानाविधैस्तद्वत् सुवर्णकमलेन च  ॥ मत्स्प्_८१।१८ ॥  
रजनीषु च सर्वासु पिबेद्दर्भोदकं बुधः  ।  
ततस्तु गीतनृत्यादि कारयेत्सकलां निशाम्  ॥ मत्स्प्_८१।१९ ॥  
यामत्रये व्यतीते तु सुप्त्वाप्युत्थाय मानवः  ।  
अभिगम्य च विप्राणां मिथुनानि तदार्चयेत्  ॥ मत्स्प्_८१।२० ॥  
शक्तितस् त्रीणि चैकं वा वस्त्रमाल्यानुलेपनैः  ।  
शयनस्थानि पूज्यानि नमो ऽस्तु जलशायिने  ॥ मत्स्प्_८१।२१ ॥  
ततस्तु गीतवाद्येन रात्रौ जागरणे कृते  ।  
प्रभाते च ततः स्नानं कृत्वा दाम्पत्यमर्चयेत्  ॥ मत्स्प्_८१।२२ ॥  
भोजनं च यथाशक्त्या वित्तशाठ्यविवर्जितः  ।  
भुक्त्वा श्रुत्वा पुराणानि तद्दिनं चातिवाहयेत्  ॥ मत्स्प्_८१।२३ ॥  
अनेन विधिना सर्वं मासि मासि समाचरेत्  ।  
व्रतान्ते शयनं दद्याद् गुडधेनुसमन्वितम्  ।  
सोपधानकविश्रामं सास्तरावरणं शुभम्  ॥ मत्स्प्_८१।२४ ॥  
यथा न लक्ष्मीर्देवेश त्वां परित्यज्य गच्छति  ।  
तथा सुरूपतारोग्यम् अशोकश्चास्तु मे सदा  ॥ मत्स्प्_८१।२५ ॥  
यथा देवेन रहिता न लक्ष्मीर्जायते क्वचित्  ।  
तथा विशोकता मे ऽस्तु भक्तिरग्र्या च केशवे  ॥ मत्स्प्_८१।२६ ॥  
मन्त्रेणानेन शयनं गुडधेनुसमन्वितम्  ।  
शूर्पं च लक्ष्म्या सहितं दातव्यं भूतिमिच्छता  ॥ मत्स्प्_८१।२७ ॥  
उत्पलं करवीरं च बाणमम्लानकुङ्कुमम्  ।  
केतकी सिन्दुवारं च मल्लिका गन्धपाटला  ।  
कदम्बं कुब्जकं जातिः शस्तान्येतानि सर्वदा  ॥ मत्स्प्_८१।२८ ॥  
  
  
______________________________________________________  
  
  
मत्स्य-पुराण ८२  
  
*मनुरुवाच  
गुडधेनुविधानं मे समाचक्ष्व जगत्पते  ।  
किंरूपं केन मन्त्रेण दातव्यं तदिहोच्यताम्  ॥ मत्स्प्_८२।१ ॥  
  
*मत्स्य उवाच  
गुडधेनुविधानस्य यद्रूपमिह यत्फलम्  ।  
तदिदानीं प्रवक्ष्यामि सर्वपापविनाशनम्  ॥ मत्स्प्_८२।२ ॥  
कृष्णाजिनं चतुर्हस्तं प्राग्ग्रीवं विन्यसेद्भुवि  ।  
गोमयेनानुलिप्तायां दर्भानास्तीर्य सर्वतः  ॥ मत्स्प्_८२।३ ॥  
लघ्वेणकाजिनं तद्वद् वत्सं च परिकल्पयेत्  ।  
प्राङ्मुखीं कल्पयेद्धेनुम् उदक्पादां सवत्सकाम्  ॥ मत्स्प्_८२।४ ॥  
उत्तमा गुडधेनुः स्यात् सदा भारचतुष्टयम्  ।  
वत्सं भारेण कुर्वीत द्वाभ्यां वै मध्यमा स्मृता  ॥ मत्स्प्_८२।५ ॥  
अर्धभारेण वत्सः स्यात् कनिष्ठा भारकेण तु  ।  
चतुर्थांशेन वत्सः स्याद् गृहवित्तानुसारतः  ॥ मत्स्प्_८२।६ ॥  
धेनुवत्सौ घृतास्यौ च सितसूक्ष्माम्बरावृतौ  ।  
शुक्तिकर्णाविक्षुपादौ शुचिमुक्ताफलेक्षणौ  ॥ मत्स्प्_८२।७ ॥  
सितसूत्रशिरालौ तौ सितकम्बलकम्बलौ  ।  
ताम्रगण्डकपृष्ठौ तौ सितचामररोमकौ  ॥ मत्स्प्_८२।८ ॥  
विद्रुमभ्रूयुगोपेतौ नवनीतस्तनावुभौ  ।  
क्षौमपुच्छौ कांस्यदोहाव् इन्द्रनीलकतारकौ  ॥ मत्स्प्_८२।९ ॥  
सुवर्णशृङ्गाभरणौ राजतैः खुरसंयुतौ  ।  
नानाफलसमायुक्तौ घ्राणगन्धकरण्डकौ  ।  
इत्येवं रचयित्वा तौ धूपदीपैरथार्चयेत्  ॥ मत्स्प्_८२।१० ॥  
या लक्ष्मीः सर्वभूतानां या च देवेष्ववस्थिता  ।  
धेनुरूपेण सा देवी मम शान्तिं प्रयच्छतु  ॥ मत्स्प्_८२।११ ॥  
देहस्था या च रुद्राणी शङ्करस्य सदा प्रिया  ।  
धेनुरूपेण सा देवी मम पापं व्यपोहतु  ॥ मत्स्प्_८२।१२ ॥  
विष्णोर्वक्षसि या लक्ष्मीः स्वाहा या च विभावसोः  ।  
चन्द्रार्कशक्रशक्तिर्या धेनुरूपास्तु सा श्रिये  ॥ मत्स्प्_८२।१३ ॥  
चतुर्मुखस्य या लक्ष्मीर् या लक्ष्मीर्धनदस्य च  ।  
लक्ष्मीर्या लोकपालानां सा धेनुर्वरदास्तु मे  ॥ मत्स्प्_८२।१४ ॥  
स्वधा या पितृमुख्याणां स्वाहा यज्ञभुजां च या  ।  
सर्वपापहरा धेनुस् तस्माच्छान्तिं प्रयच्छ मे  ॥ मत्स्प्_८२।१५ ॥  
एवमामन्त्र्य तां धेनुं ब्राह्मणाय निवेदयेत्  ।  
विधानमेतद्धेनूनां सर्वासाम् अभिपठ्यते  ॥ मत्स्प्_८२।१६ ॥  
यास्ताः पापविनाशिन्यः पठ्यन्ते दश धेनवः  ।  
तासां स्वरूपं वक्ष्यामि नामानि च नराधिप  ॥ मत्स्प्_८२।१७ ॥  
प्रथमा गुडधेनुः स्याद् घृतधेनुस् तथापरा  ।  
तिलधेनुस्तृतीया तु चतुर्थी जलसञ्ज्ञिता  ॥ मत्स्प्_८२।१८ ॥  
क्षीरधेनुश्च विख्याता मधुधेनुस्तथा परा  ।  
सप्तमी शर्कराधेनुर् दधिधेनुस्तथाष्टमी  ।  
रसधेनुश्च नवमी दशमी स्यात् स्वरूपतः  ॥ मत्स्प्_८२।१९ ॥  
कुम्भाः स्युर्द्रवधेनूनाम् इतरासां तु राशयः  ।  
सुवर्णधेनुमप्यत्र केचिदिच्छन्ति भानवः  ॥ मत्स्प्_८२।२० ॥  
नवनीतेन रत्नैश्च तथान्ये तु महर्षयः  ।  
एतदेवंविधानं स्यात् त एवोपस्कराः स्मृताः  ॥ मत्स्प्_८२।२१ ॥  
मन्त्रावाहनसंयुक्ताः सदा पर्वणि पर्वणि  ।  
यथाश्रद्धं प्रदातव्या भुक्तिमुक्तिफलप्रदाः  ॥ मत्स्प्_८२।२२ ॥  
गुडधेनुप्रसङ्गेन सर्वास्तावन्मयोदिताः  ।  
अशेषयज्ञफलदाः सर्वाः पापहराः शुभाः  ॥ मत्स्प्_८२।२३ ॥  
व्रतानामुत्तमं यस्माद् विशोकद्वादशीव्रतम्  ।  
तदङ्गत्वेन चैवात्र गुडधेनुः प्रशस्यते  ॥ मत्स्प्_८२।२४ ॥  
अयने विषुवे पुण्ये व्यतीपाते ऽथवा पुनः  ।  
गुडधेन्वादयो देयास् तूपरागादिपर्वसु  ॥ मत्स्प्_८२।२५ ॥  
विशोकद्वादशी चैषा पुण्या पापहरा शुभा  ।  
यामुपोष्य नरो याति तद्विष्णोः परमं पदम्  ॥ मत्स्प्_८२।२६ ॥  
इह लोके च सौभाग्यम् आयुरारोग्यमेव च  ।  
वैष्णवं पुरमाप्नोति मरणे च स्मरन्हरिम्  ॥ मत्स्प्_८२।२७ ॥  
नवार्बुदसहस्राणि दश चाष्टौ च धर्मवित्  ।  
न शोकदुःखदौर्गत्यं तस्य सञ्जायते नृप  ॥ मत्स्प्_८२।२८ ॥  
नारी वा कुरुते या तु विशोकद्वादशीव्रतम्  ।  
नृत्यगीतपरा नित्यं सापि तत्फलमाप्नुयात्  ॥ मत्स्प्_८२।२९ ॥  
तस्मादग्रे हरेर्नित्यम् अनन्तं गीतवादनम्  ।  
कर्तव्यं भूतिकामेन भक्त्या तु परया नृप  ॥ मत्स्प्_८२।३० ॥  
इति पठति य इत्थं यः शृणोतीह सम्यङ् मधुमुरनरकारेर् अर्चनं यश्च पश्येत्  ।  
मतिमाप च जनानां यो ददातीन्द्रलोके वसति स विबुधौघैः पूज्यते कल्पमेकम्  ॥ मत्स्प्_८२।३१ ॥  
  
  
______________________________________________________  
  
  
मत्स्य-पुराण ८३  
  
*नारद उवाच  
भगवञ्छ्रोतुमिच्छामि दानमाहात्म्यमुत्तमम्  ।  
यदक्षयं परे लोके देवर्षिगणपूजितम्  ॥ मत्स्प्_८३।१ ॥  
  
*उमापतिरुवाच  
मेरोः प्रदानं वक्ष्यामि दशधा मुनिपुङ्गव  ।  
यत्प्रदानान्नरो लोकान् आप्नोति सुरपूजितान्  ॥ मत्स्प्_८३।२ ॥  
पुराणेषु च वेदेषु यज्ञेष्वायतनेषु च  ।  
न तत्फलमधीतेषु कृतेष्विह यदश्नुते  ॥ मत्स्प्_८३।३ ॥  
तस्माद्विधानं वक्ष्यामि पर्वतानामनुक्रमात्  ।  
प्रथमो धान्यशैलः स्याद् द्वितीयो लवणाचलः  ॥ मत्स्प्_८३।४ ॥  
गुडाचलस्तृतीयस्तु चतुर्थो हेमपर्वतः  ।  
पञ्चमस्तिलशैलः स्यात् षष्ठः कार्पासपर्वतः  ॥ मत्स्प्_८३।५ ॥  
सप्तमो घृतशैलश्च रत्नशैलस्तथाष्टमः  ।  
राजतो नवमस्तद्वद् दशमः शर्कराचलः  ॥ मत्स्प्_८३।६ ॥  
वक्ष्ये विधानमेतेषां यथावदनुपूर्वशः  ।  
अयने विषुवे पुण्ये व्यतीपाते दिनक्षये  ॥ मत्स्प्_८३।७ ॥  
शुक्लपक्षे तृतीयायाम् उपरागे शशिक्षये  ।  
विवाहोत्सवयज्ञेषु द्वादश्यामथ वा पुनः  ॥ मत्स्प्_८३।८ ॥  
शुक्लायां पञ्चदश्यां वा पुण्यर्क्षे वा विधानतः  ।  
धान्यशैलादयो देया यथाशास्त्रं विजानता  ॥ मत्स्प्_८३।९ ॥  
तीर्थेष्वायतने वापि गोष्ठे वा भवनाङ्गणे  ।  
मण्डपं कारयेद्भक्त्या चतुरस्रमुदङ्मुखम्  ।  
प्रागुदक्प्रवणं तद्वत् प्राङ्मुखं च विधानतः  ॥ मत्स्प्_८३।१० ॥  
गोमयेनानुलिप्तायां भूमावास्तीर्य वै कुशान्  ।  
तन्मध्ये पर्वतं कुर्याद् विष्कम्भपर्वतान्वितम्  ॥ मत्स्प्_८३।११ ॥  
धान्यद्रोणसहस्रेण भवेद्गिरिरिहोत्तमः  ।  
मध्यमः पञ्चशतिकः कनिष्ठः स्यात् त्रिभिः शतैः  ॥ मत्स्प्_८३।१२ ॥  
मेरुर्महाव्रीहिमयस्तु मध्ये सुवर्णवृक्षत्रयसंयुतः स्यात्  ।  
पूर्वेण मुक्ताफलवज्रयुक्तो याग्येन गोमेदकपुष्परागैः  ॥ मत्स्प्_८३।१३ ॥  
पश्चाच्च गारुत्मतनीलरत्नैः सौम्येन वैदूर्यसरोजरागैः  ।  
श्रीखण्डखण्डैरभितः प्रवालैर् लतान्वितः शुक्तिशिलातलः स्यात्  ॥ मत्स्प्_८३।१४ ॥  
ब्रह्माथ विष्णुर्भगवान्पुरारिर् दिवाकरो ऽप्यत्र हिरण्मयः स्यात्  ।  
मूर्धन्यवस्थानममत्सरेण कार्यं त्वनेकैश्च पुनर्द्विजौघैः  ॥ मत्स्प्_८३।१५ ॥  
चत्वारि शृङ्गाणि च राजतानि नितम्बभागेष्वपि राजतः स्यात्  ।  
तथेक्षुवंशावृतकन्दरस्तु घृतोदकप्रस्रवणैश्च दिक्षु  ॥ मत्स्प्_८३।१६ ॥  
शुक्लाम्बराण्यम्बुधरावली स्यात् पूर्वेण पीतानि च दक्षिणेन  ।  
वासांसि पश्चादथ कर्बुराणि रक्तानि चैवोत्तरतो घनाली  ॥ मत्स्प्_८३।१७ ॥  
रौप्यान्महेन्द्रप्रमुखांस् तथाष्टौ संस्थाप्य लोकाधिपतीन्क्रमेण  ।  
नानाफलाली च समन्ततः स्यान् मनोरमं माल्यविलेपनं च  ॥ मत्स्प्_८३।१८ ॥  
वितानकं चोपरि पञ्चवर्णम् अम्लानपुष्पाभरणं सितं च  ।  
इत्थं निवेश्यामरशैलमग्र्यं मेरोस्तु विष्कम्भगिरीन् क्रमेण  ॥ मत्स्प्_८३।१९ ॥  
तुरीयभागेण चतुर्दिशं च संस्थापयेत्पुष्पविलेपनाढ्यान्  ।  
पूर्वेण मन्दरमनेकफलावलीभिर् युक्तं यवैः कनकभद्रकदम्बचिह्नैः  ॥ मत्स्प्_८३।२० ॥  
कामेन काञ्चनमयेन विराजमानम् आकारयेत्कुसुमवस्त्रविलेपनाढ्यम्  ।  
क्षीरारुणोदसरसाथ वनेन चैवं रौप्येण शक्तिघटितेन विराजमानम्  ॥ मत्स्प्_८३।२१ ॥  
याम्येन गन्धमदनश्च निवेशनीयो गोधूमसञ्चयमयः कलधौतयुक्तः  ।  
हैमेन यज्ञपतिना घृतमानसेन वस्त्रैश्च राजतवनेन च संयुतः स्यात्  ॥ मत्स्प्_८३।२२ ॥  
पश्चात् तिलाचलम् अनेकसुगन्धिपुष्प-सौवर्णपिप्पलहिरण्मयहंसयुक्तम्  ।  
आकारयेद्रजतपुष्पवनेन तद्वद् वस्त्रान्वितं दधिसितोदसरस् तथाग्रे  ॥ मत्स्प्_८३।२३ ॥  
संस्थाप्य तं विपुलशैलमथोत्तरेण शैलं सुपार्श्वमपि माषमयं सुवस्त्रम्  ।  
पुष्पैश्च हेमवटपादपशेखरं तम् आकारयेत् कनकधेनुविराजमानम्  ॥ मत्स्प्_८३।२४ ॥  
माक्षीकभद्रसरसाथ वनेन तद्वद् रौप्येण भास्वरवता च युतं विधाय  ।  
होमश्चतुर्भिरथ वेदपुराणविद्भिर् दान्तैर् अनिन्द्यचरिताकृतिभिर्द्विजेन्द्रैः  ॥ मत्स्प्_८३।२५ ॥  
पूर्वेण हस्तमितमत्र विधाय कुण्डं कार्यस्तिलैर्यवघृतेन समित्कुशैश्च  ।  
रात्रौ च जागरमनुद्धतगीततूर्यैर् आवाहनं च कथयामि शिलोच्चयानाम्  ॥ मत्स्प्_८३।२६ ॥  
त्वं सर्वदेवगणधामनिधे विरुद्धम् अस्मद्गृहेष्वमरपर्वत नाशयाशु  ।  
क्षेमं विधत्स्व कुरु शान्तिमनुत्तमां नः सम्पूजितः परमभक्तिमता मया हि  ॥ मत्स्प्_८३।२७ ॥  
त्वमेव भगवानीशो ब्रह्मा विष्णुर्दिवाकरः  ।  
मूर्तामूर्तात्परं बीजम् अतः पाहि सनातन  ॥ मत्स्प्_८३।२८ ॥  
यस्मात्त्वं लोकपालानां विश्वमूर्तेश्च मन्दिरम्  ।  
रुद्रादित्यवसूनां च तस्माच्छान्तिं प्रयच्छ मे  ॥ मत्स्प्_८३।२९ ॥  
यस्मादशून्यममरैर् नारीभिश्च शिवेन च  ।  
तस्मान्माम् उद्धराशेष-दुःखसंसारसागरात्  ॥ मत्स्प्_८३।३० ॥  
एवमभ्यर्च्य तं मेरुं मन्दरं चाभिपूजयेत्  ।  
यस्माच्चैत्ररथेन त्वं भद्राश्वेन च वर्षतः  ॥ मत्स्प्_८३।३१ ॥  
शोभसे मन्दर क्षिप्रम् अतस्तुष्टिकरो भव  ।  
यस्माच्चूडामणिर्जम्बू-द्वीपे त्वं गन्धमादन  ॥ मत्स्प्_८३।३२ ॥  
गन्धर्ववनशोभावान् अतः कीर्तिर्दृढास्तु मे  ।  
यस्मात्त्वं केतुमालेन वैभ्राजेन वनेन च  ॥ मत्स्प्_८३।३३ ॥  
हिरण्मयाश्वत्थशिरास् तस्मात्पुष्टिर्ध्रुवास्तु मे  ।  
उत्तरैः कुरुभिर्यस्मात् सावित्रेण वनेन च  ॥ मत्स्प्_८३।३४ ॥  
सुपार्श्व राजसे नित्यम् अतः श्रीरक्षयास्तु मे  ।  
एवमामन्त्र्य तान्सर्वान् प्रभाते विमले पुनः  ॥ मत्स्प्_८३।३५ ॥  
स्नात्वाथ गुरवे दद्यान् मध्यमं पर्वतोत्तमम्  ।  
विष्कम्भपर्वतान्दद्याद् ऋत्विग्भ्यः क्रमशो मुने  ॥ मत्स्प्_८३।३६ ॥  
गाश्च दद्याच्चतुर्विंशत् यथवा दश नारद  ।  
नव सप्त तथाष्टौ वा पञ्च दद्याद् अशक्तिमान्  ॥ मत्स्प्_८३।३७ ॥  
एकापि गुरवे देया कपिला च पयस्विनी  ।  
पर्वतानामशेषाणाम् एष एव विधिः स्मृतः  ॥ मत्स्प्_८३।३८ ॥  
त एव पूजने मन्त्रास् त एवोपस्करा मताः  ।  
ग्रहाणां लोकपालानां ब्रह्मादीनां च सर्वदा  ॥ मत्स्प्_८३।३९ ॥  
स्वमन्त्रेणैव सर्वेषु होमः शैलेषु पठ्यते  ।  
उपवासी भवेन्नित्यम् अशक्ते नक्तमिष्यते  ॥ मत्स्प्_८३।४० ॥  
विधानं सर्वशैलानां क्रमशः शृणु नारद  ।  
दानकाले च ये मन्त्राः पर्वतेषु च यत्फलम्  ॥ मत्स्प्_८३।४१ ॥  
अन्नं ब्रह्म यतः प्रोक्तम् अन्ने प्राणाः प्रतिष्ठिताः  ।  
अन्नाद्भवन्ति भूतानि जगदन्नेन वर्तते  ॥ मत्स्प्_८३।४२ ॥  
अन्नमेव ततो लक्ष्मीर् अन्नमेव जनार्दनः  ।  
धान्यपर्वतरूपेण पाहि तस्मान्नगोत्तम  ॥ मत्स्प्_८३।४३ ॥  
अनेन विधिना यस्तु दद्याद्धान्यमयं गिरिम्  ।  
मन्वन्तरशतं साग्रं देवलोके महीयते  ॥ मत्स्प्_८३।४४ ॥  
अप्सरोगणगन्धर्वैर् आकीर्णेन विराजता  ।  
विमानेन दिवः पृष्ठम् आयाति स्म निषेवित  ।  
धर्मक्षये राजराज्यम् आप्नोतीह न संशयः  ॥ मत्स्प्_८३।४५ ॥  
  
  
______________________________________________________  
  
  
मत्स्य-पुराण ८४  
  
*ईश्वर उवाच  
अथातः सम्प्रवक्ष्यामि लवणाचलमुत्तमम्  ।  
यत्प्रदानान्नरो लोकान् आप्नोति शिवसंयुतान्  ॥ मत्स्प्_८४।१ ॥  
उत्तमः षोडशद्रोणैः कर्तव्यो लवणाचलः  ।  
मध्यमः स्यात्तदर्धेन चतुर्भिरधमः स्मृतः  ॥ मत्स्प्_८४।२ ॥  
वित्तहीनो यथाशक्त्या द्रोणादूर्ध्वं तु कारयेत्  ।  
चतुर्थांशेन विष्कम्भ-पर्वतान्कारयेत्पृथक्  ॥ मत्स्प्_८४।३ ॥  
विधानं पूर्ववत्कुर्याद् ब्रह्मादीनां च सर्वदा  ।  
तद्वद्धेममयान्सर्वांल् लोकपालान्निवेशयेत्  ॥ मत्स्प्_८४।४ ॥  
सरांसि कामदेवादींस् तद्वदत्रापि कारयेत्  ।  
कुर्याज्जागरणं चापि दानमन्त्रान्निबोधत  ॥ मत्स्प्_८४।५ ॥  
सौभाग्यसरः सम्भूतो यतो ऽयं लवणो रसः  ।  
तद्दानकर्तृकत्वेन त्वं मां पाहि नगोत्तम  ॥ मत्स्प्_८४।६ ॥  
यस्मादन्नरसाः सर्वे नोत्कटा लवणं विना  ।  
प्रियं च शिवयोर्नित्यं तस्माच्छान्तिं प्रयच्छ मे  ॥ मत्स्प्_८४।७ ॥  
विष्णुदेहसमुद्भूतं यस्मादारोग्यवर्धनम्  ।  
तस्मात्पर्वतरूपेण पाहि संसारसागरात्  ॥ मत्स्प्_८४।८ ॥  
अनेन विधिना यस्तु दद्याल्लवणपर्वतम्  ।  
उमालोके वसेत्कल्पं ततो याति परां गतिम्  ॥ मत्स्प्_८४।९ ॥  
  
  
______________________________________________________  
  
  
मत्स्य-पुराण ८५  
  
*ईश्वर उवाच  
अतः परं प्रवक्ष्यामि गुडपर्वतमुत्तमम्  ।  
यत्प्रदानान्नरः स्वर्गम् आप्नोति सुरपूजितम्  ॥ मत्स्प्_८५।१ ॥  
उत्तमो दशभिर्भारैर् मध्यमः पञ्चभिर्मतः  ।  
त्रिभिर्भारैः कनिष्ठः स्यात् तदर्धेनाल्पवित्तवान्  ॥ मत्स्प्_८५।२ ॥  
तद्वदामन्त्रणं पूजां हेमवृक्षसुरार्चनम्  ।  
विष्कम्भपर्वतांस्तद्वत् सरांसि वनदेवताः  ॥ मत्स्प्_८५।३ ॥  
होमजागरणं तद्वल् लोकपालाधिवासनम्  ।  
धान्यपर्वतवत् कुर्याद् इमं मन्त्रमुदीरयेत्  ॥ मत्स्प्_८५।४ ॥  
यथा देवेषु विश्वात्मा प्रवरो ऽयं जनार्दनः  ।  
सामवेदस्तु वेदानां महादेवस्तु योगिनाम्  ॥ मत्स्प्_८५।५ ॥  
प्रणवः सर्वमन्त्राणां नारीणां पार्वती यथा  ।  
तथा रसानां प्रवरः सदैवेक्षुरसो मतः  ॥ मत्स्प्_८५।६ ॥  
मम तस्मात्परां लक्ष्मीं गुडपर्वत देहि वै  ।  
यस्मात्सौभाग्यदायिन्या भ्राता त्वं गुडपर्वत  ।  
निवासश्चापि पार्वत्यास् तस्माच्छान्तिं प्रयच्छ मे  ॥ मत्स्प्_८५।७ ॥  
अनेन विधिना यस्तु दद्याद्गुडमयं गिरिम्  ।  
पूज्यमानः स गन्धर्वैर् गौरीलोके महीयते  ॥ मत्स्प्_८५।८ ॥  
ततः कल्पशतान्ते तु सप्तद्वीपाधिपो भवेत्  ।  
आयुरारोग्यसम्पन्नः शत्रुभिश्चापराजितः  ॥ मत्स्प्_८५।९ ॥  
  
  
______________________________________________________  
  
  
मत्स्य-पुराण ८६  
  
*ईश्वर उवाच  
अथ पापहरं वक्ष्ये सुवर्णाचलमुत्तमम्  ।  
यस्य प्रदानाद्भवनं वैरिञ्चं याति मानवः  ॥ मत्स्प्_८६।१ ॥  
उत्तमः पलसाहस्रो मध्यमः पञ्चभिः शतैः  ।  
तदर्धेनाधमस्तद्वद् अल्पवित्तो ऽपि शक्तितः  ।  
दद्यादेकपलादूर्ध्वं यथाशक्त्या विमत्सरः  ॥ मत्स्प्_८६।२ ॥  
धान्यपर्वतवत्सर्वं विदध्यान्मुनिपुङ्गव  ।  
विष्कम्भशैलास्तद्वच्च ऋत्विग्भ्यः प्रतिपादयेत्  ॥ मत्स्प्_८६।३ ॥  
नमस्ते ब्रह्मबीजाय ब्रह्मगर्भाय ते नमः  ।  
यस्मादनन्तफलदस् तस्मात्पाहि शिलोच्चय  ॥ मत्स्प्_८६।४ ॥  
यस्मादग्नेरपत्यं त्वं यस्मात्पुण्यं जगत्पते  ।  
हेमपर्वतरूपेण तस्मात्पाहि नगोत्तम  ॥ मत्स्प्_८६।५ ॥  
अनेन विधिना यस्तु दद्यात्कनकपर्वतम्  ।  
स याति परमं ब्रह्म-लोकमानन्दकारकम्  ।  
तत्र कल्पशतं तिष्ठेत् ततो याति परां गतिम्  ॥ मत्स्प्_८६।६ ॥  
  
  
______________________________________________________  
  
  
मत्स्य-पुराण ८७  
  
*ईश्वर उवाच  
अतः परं प्रवक्ष्यामि तिलशैलं विधानतः  ।  
यत्प्रदानान्नरो याति विष्णुलोकं सनातनम्  ॥ मत्स्प्_८७।१ ॥  
उत्तमो दशभिर् द्रोणैर् मध्यमः पञ्चभिः स्मृतः  ।  
त्रिभिः कनिष्ठो विप्रेन्द्र तिलशैलः प्रकीर्तितः  ॥ मत्स्प्_८७।२ ॥  
पूर्ववच्चापरान्सर्वान् विष्कम्भानभितो गिरीन्  ।  
दानमन्त्रान् प्रवक्ष्यामि यथावन्मुनिपुङ्गव  ॥ मत्स्प्_८७।३ ॥  
यस्मान्मधुवधे विष्णोर् देहस्वेदसमुद्भवाः  ।  
तिलाः कुशाश्च माषाश्च तस्माच्छान्त्यै भवत्विह  ॥ मत्स्प्_८७।४ ॥  
हव्ये कव्ये च यस्माच्च तिला एवाभिरक्षणम्  ।  
भवादुद्धर शैलेन्द्र तिलाचल नमो ऽस्तु ते  ॥ मत्स्प्_८७।५ ॥  
इत्यामन्त्र्य च यो दद्यात् तिलाचलमनुत्तमम्  ।  
स वैष्णवं पदं याति पुनरावृत्तिदुर्लभम्  ॥ मत्स्प्_८७।६ ॥  
दीर्घायुष्यं समाप्नोति पुत्रपौत्रैश्च मोदते  ।  
पितृभिर्देवगन्धर्वैः पूज्यमानो दिवं व्रजेत्  ॥ मत्स्प्_८७।७ ॥  
  
  
______________________________________________________  
  
  
मत्स्य-पुराण ८८  
  
*ईश्वर उवाच  
अथातः सम्प्रवक्ष्यामि कार्पासाचलमुत्तमम्  ।  
यत्प्रदानान्नरो नित्यम् आप्नोति परमं पदम्  ॥ मत्स्प्_८८।१ ॥  
कार्पासपर्वतस् तद्वद् विंशद्भारैर् इहोत्तमः  ।  
दशभिर्मध्यमः प्रोक्तः पञ्चभिस्त्वधमः स्मृतः  ।  
भारेणाल्पधनो दद्याद् वित्तशाठ्यविवर्जितः  ॥ मत्स्प्_८८।२ ॥  
धान्यपर्वतवत्सर्वम् आसाद्य मुनिपुङ्गव  ।  
प्रभातायां तु शर्वर्यां दद्यादिदमुदीरयेत्  ॥ मत्स्प्_८८।३ ॥  
त्वमेवावरणं यस्माल् लोकानामिह सर्वदा  ।  
कार्पासाद्रे नमस्तुभ्यम् अघौघध्वंसनो भव  ॥ मत्स्प्_८८।४ ॥  
इति कार्पासशैलेन्द्रं यो दद्याच्छर्वसन्निधौ  ।  
रुद्रलोके वसेत्कल्पं ततो राजा भवेदिह  ॥ मत्स्प्_८८।५ ॥  
  
  
______________________________________________________  
  
मत्स्य-पुराण ८९  
  
*ईश्वर उवाच  
अतः परं प्रवक्ष्यामि घृताचलमनुत्तमम्  ।  
तेजो ऽमृतमयं दिव्यं महापातकनाशनम्  ॥ मत्स्प्_८९।१ ॥  
विंशत्या घृतकुम्भानाम् उत्तमः स्याद्घृताचलः  ।  
दशभिर्मध्यमः प्रोक्तः पञ्चभिस्त्वधमः स्मृतः  ॥ मत्स्प्_८९।२ ॥  
अल्पवित्तो ऽपि यः कुर्याद् द्वाभ्यामिह विधानतः  ।  
विष्कम्भपर्वतांस्तद्वच् चतुर्भागेण कल्पयेत्  ॥ मत्स्प्_८९।३ ॥  
शालितण्डुलपात्राणि कुम्भोपरि निवेशयेत्  ।  
कारयेत्संहतानुच्चान् यथाशोभं विधानतः  ॥ मत्स्प्_८९।४ ॥  
वेष्टयेच्छुक्लवासोभिर् इक्षुदण्डफलादिकैः  ।  
धान्यपर्वतवच्छेषं विधानमिह पठ्यते  ॥ मत्स्प्_८९।५ ॥  
अधिवासनपूर्वं च तद्वद्धोमसुरार्चनम्  ।  
प्रभातायां तु शर्वर्यां गुरवे तं निवेदयेत्  ।  
विष्कम्भपर्वतांस्तद्वद् ऋत्विग्भ्यः शान्तमानसः  ॥ मत्स्प्_८९।६ ॥  
संयोगाद्घृतमुत्पन्नं यस्मादमृततेजसोः  ।  
तस्माद्धृतार्चिर्विश्वात्मा प्रीयतामत्र शङ्करः  ॥ मत्स्प्_८९।७ ॥  
यस्मात्तेजोमयं ब्रह्म घृते तद्विद्ध्यवस्थितम्  ।  
घृतपर्वतरूपेण तस्मात्त्वं पाहि नो ऽनिशम्  ॥ मत्स्प्_८९।८ ॥  
अनेन विधिना दद्याद् घृताचलमनुत्तमम्  ।  
महापातकयुक्तो ऽपि लोकमाप्नोति शाङ्करम्  ॥ मत्स्प्_८९।९ ॥  
हंससारसयुक्तेन किङ्किणीजालमालिना  ।  
विमानेनाप्सरोभिश्च सिद्धविद्याधरैर् वृतः  ।  
विहरेत्पितृभिः सार्धं यावदाभूतसम्प्लवम्  ॥ मत्स्प्_८९।१० ॥  
  
  
______________________________________________________  
  
  
मत्स्य-पुराण ९०  
  
*ईश्वर उवाच  
अतः परं प्रवक्ष्यामि रत्नाचलमनुत्तमम्  ।  
मुक्ताफलसहस्रेण पर्वतः स्यादनुत्तमः  ॥ मत्स्प्_९०।१ ॥  
मध्यमः पञ्चशतिकस् त्रिशतेनाधमः स्मृतः  ।  
चतुर्थांशेन विष्कम्भ-पर्वताः स्युः समन्ततः  ॥ मत्स्प्_९०।२ ॥  
पूर्वेण वज्रगोमेदैर् दक्षिणेनेन्द्रनीलकैः  ।  
पद्मरागयुतः कार्यो विद्वद्भिर्गन्धमादनः  ॥ मत्स्प्_९०।३ ॥  
वैदूर्यविद्रुमैः पश्चात् सम्मिश्रो विमलाचलः  ।  
पद्मरागैः ससौवर्णैर् उत्तरेण च विन्यसेत्  ॥ मत्स्प्_९०।४ ॥  
धान्यपर्वतवत्सर्वम् अत्रापि परिकल्पयेत्  ।  
तद्वदावाहनं कुर्याद् वृक्षान्देवांश्च काञ्चनान्  ॥ मत्स्प्_९०।५ ॥  
पूजयेत्पुष्पगन्धाद्यैः प्रभाते च विमत्सरः  ।  
पूर्ववद्गुरुऋत्विग्भ्य इमान्मन्त्रानुदीरयेत्  ॥ मत्स्प्_९०।६ ॥  
यदा देवगणाः सर्वे सर्वरत्नेष्ववस्थिताः  ।  
त्वं च रत्नमयो नित्यं नमस्ते ऽस्तु सदाचल  ॥ मत्स्प्_९०।७ ॥  
यस्माद्रत्नप्रदानेन तुष्टिं प्रकुरुते हरिः  ।  
सदा रत्नप्रदानेन तस्मान्नः पाहि पर्वत  ॥ मत्स्प्_९०।८ ॥  
अनेन विधिना यस्तु दद्याद्रत्नमयं गिरिम्  ।  
स याति विष्णुसालोक्यम् अमरेश्वरपूजितः  ॥ मत्स्प्_९०।९ ॥  
यावत्कल्पशतं साग्रं वसेच्चेह नराधिप  ।  
रूपारोग्यगुणोपेतः सप्तद्वीपाधिपो भवेत्  ॥ मत्स्प्_९०।१० ॥  
ब्रह्महत्यादिकं किञ्चिद् यदत्रामुत्र वा कृतम्  ।  
तत्सर्वं नाशमायाति गिरिर्वज्रहतो यथा  ॥ मत्स्प्_९०।११ ॥  
  
______________________________________________________  
  
  
मत्स्य-पुराण ९१  
  
*ईश्वर उवाच  
अतः परं प्रवक्ष्यामि रौप्याचलमनुत्तमम्  ।  
यत्प्रदानान्नरो याति सोमलोकमनुत्तमम्  ॥ मत्स्प्_९१।१ ॥  
दशभिः पलसाहस्रैर् उत्तमो रजताचलः  ।  
पञ्चभिर्मध्यमः प्रोक्तस् तदर्धेनाधमः स्मृतः  ॥ मत्स्प्_९१।२ ॥  
अशक्तो विंशतेरूर्ध्वं कारयेच्छक्तितस्तदा  ।  
विष्कम्भपर्वतांस्तद्वत् तुरीयांशेन कल्पयेत्  ॥ मत्स्प्_९१।३ ॥  
पूर्ववद्राजतान्कुर्वन् मन्दरादीन्विधानतः  ।  
कलधौतमयांस्तद्वल् लोकेशानर्चयेद्बुधः  ॥ मत्स्प्_९१।४ ॥  
ब्रह्मविष्ण्वर्कवान्कार्यो नितम्बो ऽत्र हिरण्मयः  ।  
राजतं स्याद्यदन्येषां सर्वं तदिह काञ्चनम्  ॥ मत्स्प्_९१।५ ॥  
शेषं तु पूर्ववत्कुर्याद् धोमजागरणादिकम्  ।  
दद्यात्ततः प्रभाते तु गुरवे रौप्यपर्वतम्  ॥ मत्स्प्_९१।६ ॥  
विष्कम्भशैलानृत्विग्भ्यः पूज्यवस्त्रविभूषणैः  ।  
इमं मन्त्रं पठन्दद्याद् दर्भपाणिर्विमत्सरः  ॥ मत्स्प्_९१।७ ॥  
पितॄणां वल्लभो यस्माद् धरीन्द्राणां शिवस्य च  ।  
पाहि राजत तस्मात्त्वं शोकसंसारसागरात्  ॥ मत्स्प्_९१।८ ॥  
इत्थं निवेद्य यो दद्याद् रजताचलमुत्तमम्  ।  
गवामयुतदानस्य फलं प्राप्नोति मानवः  ॥ मत्स्प्_९१।९ ॥  
सोमलोके स गन्धर्वैः किन्नराप्सरसां गणैः  ।  
पूज्यमानो वसेद्विद्वान् यावदाभूतसम्प्लवम्  ॥ मत्स्प्_९१।१० ॥  
  
  
______________________________________________________  
  
  
मत्स्य-पुराण ९२  
  
*ईश्वर उवाच  
अथातः सम्प्रवक्ष्यामि शर्कराशैलमुत्तमम्  ।  
यस्य प्रदानाद्विष्ण्वर्क-रुद्रास्तुष्यन्ति सर्वदा  ॥ मत्स्प्_९२।१ ॥  
अष्टाभिः शर्कराभारैर् उत्तमः स्यान्महाचलः  ।  
चतुर्भिर्मध्यमः प्रोक्तो भाराभ्यामधमः स्मृतः  ॥ मत्स्प्_९२।२ ॥  
भारेण वार्धभारेण कुर्याद्यः स्वल्पवित्तवान्  ।  
विष्कम्भपर्वतान्कुर्यात् तुरीयांशेन मानवः  ॥ मत्स्प्_९२।३ ॥  
धान्यपर्वतवत्सर्वम् आसाद्यामरसंयुतम्  ।  
मेरोरुपरि तद्वच्च स्थाप्यं हेमतरुत्रयम्  ॥ मत्स्प्_९२।४ ॥  
मन्दारः पारिजातश्च तृतीयः कल्पपादपः  ।  
एतद्वृक्षत्रयं मूर्ध्नि सर्वेष्वपि नियोजयेत्  ॥ मत्स्प्_९२।५ ॥  
हरिचन्दनसन्तानौ पूर्वपश्चिमभागयोः  ।  
निवेश्यौ सर्वशैलेषु विशेषाच्छर्कराचले  ॥ मत्स्प्_९२।६ ॥  
मन्दरे कामदेवस्तु प्रत्यग्वक्त्रः सदा भवेत्  ।  
गन्धमादनशृङ्गे तु धनदः स्यादुदङ्मुखः  ॥ मत्स्प्_९२।७ ॥  
प्राङ्मुखो वेदमूर्तिस्तु हंसः स्याद्विपुलाचले  ।  
हैमी सुपार्श्वे सुरभिर् दक्षिणाभिमुखी भवेत्  ॥ मत्स्प्_९२।८ ॥  
धान्यपर्वतवत्सर्वम् आवाहनविधानकम्  ।  
कृत्वा तु गुरवे दद्यान् मध्यमं पर्वतोत्तमम्  ।  
ऋत्विग्भ्यश् चतुरः शैलान् इमान्मन्त्रानुदीरयन्  ॥ मत्स्प्_९२।९ ॥  
सौभाग्यामृतसारो ऽयं पर्वतः शर्करायुतः  ।  
तस्मादानन्दकारी त्वं भव शैलेन्द्र सर्वदा  ॥ मत्स्प्_९२।१० ॥  
अमृतं पिबतां ये तु निपेतुर्भुवि शीकराः  ।  
देवानां तत्समुत्थस्त्वं पाहि नः शर्कराचल  ॥ मत्स्प्_९२।११ ॥  
मनोभवधनुर्मध्याद् उद्भूता शर्करा यतः  ।  
तन्मयो ऽसि महाशैल पाहि संसारसागरात्  ॥ मत्स्प्_९२।१२ ॥  
यो दद्याच्छर्कराशैलम् अनेन विधिना नरः  ।  
सर्वपापैर् विनिर्मुक्तः स याति परमं पदम्  ॥ मत्स्प्_९२।१३ ॥  
चन्द्रतारार्कसङ्काशम् अधिरुह्यानुजीविभिः  ।  
सहैव यानमातिष्ठेत् तत्र विष्णुप्रचोदितः  ॥ मत्स्प्_९२।१४ ॥  
ततः कल्पशतान्ते तु सप्तद्वीपाधिपो भवेत्  ।  
आयुरारोग्यसम्पन्नो यावज्जन्मार्बुदत्रयम्  ॥ मत्स्प्_९२।१५ ॥  
भोजनं शक्तितः कुर्यात् सर्वशैलेष्वमत्सरः  ।  
सर्वत्राक्षारलवणम् अश्नीयात्तदनुज्ञया  ।  
पर्वतोपस्करान्सर्वान् प्रापयेद्ब्राह्मणालयम्  ॥ मत्स्प्_९२।१६ ॥  
  
*ईश्वर उवाच  
आसीत्पुरा बृहत्कल्पे धर्ममूर्तिर्जनाधिपः  ।  
सुहृच्छक्रस्य निहता येन दैत्याः सहस्रशः  ॥ मत्स्प्_९२।१७ ॥  
सोमसूर्यादयो यस्य तेजसा विगतप्रभाः  ।  
भवन्ति शतशो येन शत्रवश्चापराजिताः  ।  
यथेच्छारूपधारी च मनुष्यो ऽप्यपराजितः  ॥ मत्स्प्_९२।१८ ॥  
तस्य भानुमती नाम भार्या त्रैलोक्यसुन्दरी  ।  
लक्ष्मीवद् दिव्यरूपेण निर्जितामरसुन्दरी  ॥ मत्स्प्_९२।१९ ॥  
राज्ञस्तस्याग्र्यमहिषी प्राणेभ्यो ऽपि गरीयसी  ।  
दशनारीसहस्राणां मध्ये श्रीरिव राजते  ॥ मत्स्प्_९२।२० ॥  
नृपकोटिसहस्रेण न कदाचित्स मुच्यते  ।  
कदाचिदास्थानगतः पप्रच्छ स पुरोधसम्  ।  
विस्मयेनावृतो राजा वसिष्ठमृषिसत्तमम्  ॥ मत्स्प्_९२।२१ ॥  
  
*राजोवाच  
भगवन्केन धर्मेण मम लक्ष्मीरनुत्तमा  ।  
कस्माच्च विपुलं तेजो मच्छरीरे सदोत्तमम्  ॥ मत्स्प्_९२।२२ ॥  
  
*वसिष्ठ उवाच  
पुरा लीलावती नाम वेश्या शिवपरायणा  ।  
तया दत्तश्चतुर्दश्यां गुरवे लवणाचलः  ।  
हेमवृक्षादिभिः सार्धं यथावद्विधिपूर्वकम्  ॥ मत्स्प्_९२।२३ ॥  
शूद्रः सुवर्णकारश्च नाम्ना शौण्डो ऽभवत्तदा  ।  
भृत्यो लीलावतीगेहे तेन हेम्ना विनिर्मिताः  ॥ मत्स्प्_९२।२४ ॥  
तरवः सुरमुख्याश्च श्रद्धायुक्तेन पार्थिव  ।  
अतिरूपेण सम्पन्ना घटयित्वा विना भृतिम्  ।  
धर्मकार्यमिति ज्ञात्वा न गृह्णाति कथञ्चन  ॥ मत्स्प्_९२।२५ ॥  
उज्ज्वालिताश्च तत्पत्न्या सौवर्णामरपादपाः  ।  
लीलावती गिरेः पार्श्वे परिचर्यां च पार्थिव  ॥ मत्स्प्_९२।२६ ॥  
कृत्वा ताभ्याम् अशाठ्येन गुरुशुश्रूषणादिकम्  ।  
सा च लीलावती वेश्या-कालेन महतापि च  ॥ मत्स्प्_९२।२७ ॥  
कालधर्ममनुप्राप्ता कर्मयोगेण नारद  ।  
सर्वपापविनिर्मुक्ता जगाम शिवमन्दिरम्  ॥ मत्स्प्_९२।२८ ॥  
यो ऽसौ सुवर्णकारस्तु दरिद्रो ऽप्यतिसत्त्ववान्  ।  
न मौल्यमादाद्वेश्यातः स भवानिह साम्प्रतम्  ॥ मत्स्प्_९२।२९ ॥  
सप्तद्वीपपतिर्जातः सूर्यायुतसमप्रभः  ।  
यया सुवर्णकारस्य तरवो हेमनिर्मिताः  ।  
सम्यगुज्ज्वालिताः पत्न्या सेयं भानुमती तव  ॥ मत्स्प्_९२।३० ॥  
उज्ज्वालनादुज्ज्वलरुपमस्याः सञ्जातमस्मिन्भुवनाधिपत्यम्  ।  
यस्मात्कृतं तत्परिकर्म रात्राव् अनुद्धताभ्यां लवणाचलस्य  ॥ मत्स्प्_९२।३१ ॥  
तस्माच्च लोकेष्वपराजितत्वम् आरोग्यसौभाग्ययुता च लक्ष्मीः  ।  
तस्मात्त्वमप्यत्र विधानपूर्वं धान्याचलादीन्दशधा कुरुष्व  ॥ मत्स्प्_९२।३२ ॥  
तथेति सत्कृत्य स धर्ममूर्तिर् वचो वसिष्ठस्य ददौ च सर्वान्  ।  
धान्याचलदीञ्छतशो मुरारेर् लोकं जगामामरपूज्यमानः  ॥ मत्स्प्_९२।३३ ॥  
पश्येदपीमानधनो ऽतिभक्त्या स्पृशेन्मनुष्यैरपि दीयमानान्  ।  
शृणोति भक्त्याथ मतिं ददाति विकल्मषः सो ऽपि दिवं प्रयाति  ॥ मत्स्प्_९२।३४ ॥  
दुःस्वप्नं प्रशममुपैति पठ्यमानैः शैलेन्द्रैर्भवभयभेदनैर्मनुष्यैः  ।  
यः कुर्यात्किमु मुनिपुङ्गवेह सम्यक् शान्तात्मा सकलगिरीन्द्रसम्प्रदानम्  ॥ मत्स्प्_९२।३५ ॥  
  
  
______________________________________________________  
  
  
मत्स्य-पुराण ९३  
  
*सूत उवाच  
वैशम्पायनम् आसीनम् अपृच्छच्छौनकः पुरा  ।  
सर्वकामाप्तये नित्यं कथं शान्तिकपौष्टिकम्  ॥ मत्स्प्_९३।१ ॥  
  
*वैशम्पायन उवाच  
श्रीकामः शान्तिकामो वा ग्रहयज्ञं समारभेत्  ।  
वृद्ध्यायुः पुष्टिकामो वा तथैवाभिचरन्पुनः  ।  
येन ब्रह्मन्विधानेन तन्मे निगदतः शृणु  ॥ मत्स्प्_९३।२ ॥  
सर्वशास्त्राण्यनुक्रम्य सङ्क्षिप्य ग्रन्थविस्तरम्  ।  
ग्रहशान्तिं प्रवक्ष्यामि पुराणश्रुतिचोदिताम्  ॥ मत्स्प्_९३।३ ॥  
पुण्ये ऽह्नि विप्रकथिते कृत्वा ब्राह्मणवाचनम्  ।  
ग्रहान्ग्रहाधिदेवांश्च स्थाप्य होमं समारभेत्  ॥ मत्स्प्_९३।४ ॥  
ग्रहयज्ञस्त्रिधा प्रोक्तः पुराणश्रुतिकोविदैः  ।  
प्रथमो ऽयुतहोमः स्याल् लक्षहोमस्ततः परम्  ॥ मत्स्प्_९३।५ ॥  
तृतीयः कोटिहोमस्तु सर्वकामफलप्रदः  ।  
अयुतेनाहुतीनां च नवग्रहमखः स्मृतः  ॥ मत्स्प्_९३।६ ॥  
तस्य तावद्विधिं वक्ष्ये पुराणश्रुतिभाषितम्  ।  
गर्तस्योत्तरपूर्वेण वितस्तिद्वयविस्तृताम्  ॥ मत्स्प्_९३।७ ॥  
वप्रद्वयावृतां वेदिं वितस्त्युच्छ्रायसम्मिताम्  ।  
संस्थापनाय देवानां चतुरस्रामुदङ्मुखाम्  ॥ मत्स्प्_९३।८ ॥  
अग्निप्रणयनं कृत्वा तस्यामावाहयेत्सुरान्  ।  
देवतानां ततः स्थाप्या विंशतिर्द्वादशाधिका  ॥ मत्स्प्_९३।९ ॥  
सूर्यः सोमस्तथा भौमो बुधजीवसितार्कजाः  ।  
राहुः केतुरिति प्रोक्ता ग्रहा लोकहितावहाः  ॥ मत्स्प्_९३।१० ॥  
मध्ये तु भास्करं विद्याल् लोहितं दक्षिणेन तु  ।  
उत्तरेण गुरुं विद्याद् बुधं पूर्वोत्तरेण तु  ॥ मत्स्प्_९३।११ ॥  
पूर्वेण भार्गवं विद्यात् सोमं दक्षिणपूर्वके  ।  
पश्चिमेन शनिं विद्याद् राहुं पश्चिमदक्षिणे  ।  
पश्चिमोत्तरतः केतुं स्थापयेच्छुक्लतण्डुलैः  ॥ मत्स्प्_९३।१२ ॥  
भास्करस्येश्वरं विद्याद् उमां च शशिनस्तथा  ।  
स्कन्दमङ्गारकस्यापि बुधस्य च तथा हरिम्  ॥ मत्स्प्_९३।१३ ॥  
ब्रह्माणं च गुरोर्विद्याच् छुक्रस्यापि शचीपतिम्  ।  
शनैश्चरस्य तु यमं राहोः कालं तथैव च  ॥ मत्स्प्_९३।१४ ॥  
केतोर्वै चित्रगुप्तं च सर्वेषामधिदेवताः  ।  
अग्निरापः क्षितिर्विष्णुर् इन्द्र ऐन्द्री च देवताः  ॥ मत्स्प्_९३।१५ ॥  
प्रजापतिश्च सर्पाश्च ब्रह्मा प्रत्यधिदेवताः  ।  
विनायकं तथा दुर्गां वायुराकाशमेव च  ।  
आवाहयेद्व्याहृतिभिस् तथैवाश्विकुमारकौ  ॥ मत्स्प्_९३।१६ ॥  
संस्मरेद्रक्तमादित्यम् अङ्गारकसमन्वितम्  ।  
सोमशुक्रौ तथा श्वेतो बुधजीवौ च पिङ्गलौ  ।  
मन्दराहू तथा कृष्णौ धूम्रं केतुगणं विदुः  ॥ मत्स्प्_९३।१७ ॥  
ग्रहवर्णानि देयानि वासांसि कुसुमानि च  ।  
धूपामोदो ऽत्र सुरभिर् उपरिष्टाद् वितानिकम्  ।  
शोभनं स्थापयेत्प्राज्ञः फलपुष्पसमन्वितम्  ॥ मत्स्प्_९३।१८ ॥  
गुडौदनं रवेर्दद्यात् सोमाय घृतपायसम्  ।  
अङ्गारकाय संयावं बुधाय क्षीरषष्टिके  ॥ मत्स्प्_९३।१९ ॥  
दध्योदनं च जीवाय शक्राय च घृतौदनम्  ।  
शनैश्चराय कृसराम् अजामांसं च राहवे  ।  
चित्रौदनं च केतुभ्यः सर्वभक्ष्यैरथार्चयेत्  ॥ मत्स्प्_९३।२० ॥  
प्रागुत्तरेण तस्माच्च दध्यक्षतविभूषितम्  ।  
चूतपल्लवसञ्छन्नं फलवस्त्रयुगान्वितम्  ॥ मत्स्प्_९३।२१ ॥  
पञ्चरत्नसमायुक्तं पञ्चभङ्गसमन्वितम्  ।  
स्थापयेदव्रणं कुम्भं वरुणं तत्र विन्यसेत्  ॥ मत्स्प्_९३।२२ ॥  
गङ्गाद्याः सरितः सर्वाः समुद्रांश्च सरांसि च  ।  
गजाश्वरथ्यावल्मीक-सङ्गमाद्ध्रदगोकुलात्  ॥ मत्स्प्_९३।२३ ॥  
मृदमानीय विप्रेन्द्र सर्वौषधिजलान्विताम्  ।  
स्नानार्थं विन्यसेत्तत्र यजमानस्य धर्मवित्  ॥ मत्स्प्_९३।२४ ॥  
सर्वे समुद्राः सरितः सरांसि च नदास्तथा  ।  
आयान्तु यजमानस्य दुरितक्षयकारकाः  ॥ मत्स्प्_९३।२५ ॥  
एवमावाहयेदेतान् अमरान्मुनिसत्तम  ।  
होमं समारभेत्सर्पिर् यवव्रीहितिलादिना  ॥ मत्स्प्_९३।२६ ॥  
अर्कः पलाशखदिराव् अपामार्गो ऽथ पिप्पलः  ।  
औदुम्बरः शमी दूर्वा कुशाश्च समिधः क्रमात्  ॥ मत्स्प्_९३।२७ ॥  
एकैकस्याष्टकशतम् अष्टविंशतिरेव वा  ।  
होतव्या मधुसर्पिर्भ्यां दध्ना चैव समन्विताः  ॥ मत्स्प्_९३।२८ ॥  
प्रादेशमात्रा अशिफा अशाखा अपलाशिनीः  ।  
समिधः कल्पयेत्प्राज्ञः सर्वकर्मसु सर्वदा  ॥ मत्स्प्_९३।२९ ॥  
देवानामपि सर्वेषाम् उपांशु परमार्थवित्  ।  
स्वेन स्वेनैव मन्त्रेण होतव्याः समिधः पृथक्  ॥ मत्स्प्_९३।३० ॥  
होतव्यं च घृताभ्यक्तं चरुभक्षादिकं पुनः  ।  
मन्त्रैर्दशाहुतीर्हुत्वा होमं व्याहृतिभिस्ततः  ॥ मत्स्प्_९३।३१ ॥  
उदङ्मुखाः प्राङ्मुखा वा कुर्युर्ब्राह्मणपुङ्गवाः  ।  
मन्त्रवन्तश्च कर्तव्याश् चरवः प्रतिदैवतम्  ॥ मत्स्प्_९३।३२ ॥  
हुत्वा च तांश्चरून्सम्यक् ततो होमं समाचरेत्  ।  
आकृष्णेति च सूर्याय होमः कार्यो द्विजन्मना  ॥ मत्स्प्_९३।३३ ॥  
आप्यायस्वेति सोमाय मन्त्रेण जुहुयात्पुनः  ।  
अग्निर्मूर्धा दिवो मन्त्र इति भौमाय कीर्तयेत्  ॥ मत्स्प्_९३।३४ ॥  
अग्ने विवस्वदुषस इति सोमसुताय वै  ।  
बृहस्पते परिदीया रथेनेति गुरोर्मतः  ॥ मत्स्प्_९३।३५ ॥  
शुक्रं ते अन्यदिति च शुक्रस्यापि निगद्यते  ।  
शनैश्चरायेति पुनः शं नो देवीति होमयेत्  ॥ मत्स्प्_९३।३६ ॥  
कया नश्चित्र आभुवद् इति राहोरुदाहृतः  ।  
केतुं कृण्वन्न् अपि ब्रूयात् केतूनामपि शान्तये  ॥ मत्स्प्_९३।३७ ॥  
आ वो राजेति रुद्रस्य बलिहोमं समाचरेत्  ।  
आपो हि ष्ठेत्युमायास्तु स्योनेति स्वामिनस्तथा  ॥ मत्स्प्_९३।३८ ॥  
विष्णोरिदं विष्णुरिति तमीशेति स्वयम्भुवः  ।  
इन्द्रम् इद्देवतातेति इन्द्राय जुहुयात्ततः  ॥ मत्स्प्_९३।३९ ॥  
तथा यमस्य चायं गौर् इति होमः प्रकीर्तितः  ।  
कालस्य ब्रह्म जज्ञानम् इति मन्त्रः प्रशस्यते  ॥ मत्स्प्_९३।४० ॥  
चित्रगुप्तस्य चाज्ञातम् इति मन्त्रविदो विदुः  ।  
अग्निं दूतं वृणीमह इति वह्नेरुदाहृतः  ॥ मत्स्प्_९३।४१ ॥  
उद् उत्तमं वरुणमित्य् अपां मन्त्रः प्रकीर्तितः  ।  
भूमेः पृथिव्यन्तरिक्षम् इति वेदेषु पठ्यते  ॥ मत्स्प्_९३।४२ ॥  
सहस्रशीर्षा पुरुष इति विष्णोरुदाहृतः  ।  
इन्द्रायेन्दो मरुत्वत इति शक्रस्य शस्यते  ॥ मत्स्प्_९३।४३ ॥  
उत्तानपर्णे सुभगे इति देव्याः समाचरेत्  ।  
प्रजापतेः पुनर्होमः प्रजापतिरिति स्मृतः  ॥ मत्स्प्_९३।४४ ॥  
नमो ऽस्तु सर्पेभ्य इति सर्पाणां मन्त्र उच्यते  ।  
एष ब्रह्मा य ऋत्विग्भ्य इति ब्रह्मण्युदाहृतः  ॥ मत्स्प्_९३।४५ ॥  
विनायकस्य चानूनम् इति मन्त्रो बुधैः स्मृतः  ।  
जातवेदसे सुनवाम दुर्गामन्त्रो ऽयमुच्यते  ॥ मत्स्प्_९३।४६ ॥  
आदित्प्रत्नस्य रेतस आकाशस्य उदाहृतः  ।  
क्राणा शिशुर्महीनां च वायोर्मन्त्रः प्रकीर्तितः  ॥ मत्स्प्_९३।४७ ॥  
एषो उषा अपूर्व्या इत्य् अश्विनोर्मन्त्र उच्यते  ।  
पूर्णाहुतिस्तु मूर्धानं दिव इत्यभिपातयेत्  ॥ मत्स्प्_९३।४८ ॥  
अथाभिषेकमन्त्रेण वाद्यमङ्गलगीतकैः  ।  
पूर्णकुम्भेन तेनैव होमान्ते प्रागुदङ्मुखम्  ॥ मत्स्प्_९३।४९ ॥  
अव्यङ्गावयवैर्ब्रह्मन् हेमस्रग्दामभूषितैः  ।  
यजमानस्य कर्तव्यं चतुर्भिः स्नपनं द्विजैः  ॥ मत्स्प्_९३।५० ॥  
सुरास्त्वामभिषिञ्चन्तु ब्रह्मविष्णुमहेश्वराः  ।  
वासुदेवो जगन्नाथस् तथा सङ्कर्षणो विभुः  ।  
प्रद्युम्नश्चानिरुद्धश्च भवन्तु विजयाय ते  ॥ मत्स्प्_९३।५१ ॥  
आखण्डलो ऽग्निर्भगवान् यमो वै निरृतिस्तथा  ।  
वरुणः पवनश्चैव धनाध्यक्षस्तथा शिवः  ।  
ब्रह्मणा सहितः शेषो दिक्पालास्त्वामवन्तु ते  ॥ मत्स्प्_९३।५२ ॥  
कीर्तिर्लक्ष्मीर्धृतिर्मेधा पुष्टिः श्रद्धा क्रिया मतिः  ।  
बुद्धिर्लज्जा वपुः शान्तिस् तुष्टिः क्रान्तिश्च मातरः  ।  
एतास्त्वामभिषिञ्चन्तु धर्मपत्न्यः समागताः  ॥ मत्स्प्_९३।५३ ॥  
आदित्यश्चन्द्रमा भौमो बुधो जीवः सितो ऽर्कजः  ।  
ग्रहास्त्वामभिषिञ्चन्तु राहुः केतुश्च तर्पिताः  ॥ मत्स्प्_९३।५४ ॥  
देवदानवगन्धर्वा यक्षराक्षसपन्नगाः  ।  
ऋषयो मुनयो गावो देवमातर एव च  ॥ मत्स्प्_९३।५५ ॥  
देवपत्न्यो द्रुमा नागा दैत्याश्चाप्सरसां गणाः  ।  
अस्त्राणि सर्वशस्त्राणि राजानो वाहनानि च  ॥ मत्स्प्_९३।५६ ॥  
औषधानि च रत्नानि कालस्यावयवाश्च ये  ।  
सरितः सागराः शैलास् तीर्थानि जलदा नदाः  ।  
एते त्वामभिषिञ्चन्तु सर्वकामार्थसिद्धये  ॥ मत्स्प्_९३।५७ ॥  
ततः शुक्लाम्बरधरः शुक्लगन्धानुलेपनः  ।  
सर्वौषधैः सर्वगन्धैः स्नापितो द्विजपुङ्गवैः  ॥ मत्स्प्_९३।५८ ॥  
यजमानः सपत्नीक ऋत्विजः सुसमाहितान्  ।  
दक्षिणाभिः प्रयत्नेन पूजयेद्गतविस्मयः  ॥ मत्स्प्_९३।५९ ॥  
सूर्याय कपिलां धेनुं शङ्खं दद्यात्तथेन्दवे  ।  
रक्तं धुरन्धरं दद्याद् भौमाय च ककुद्मिनम्  ॥ मत्स्प्_९३।६० ॥  
बुधाय जातरूपं तु गुरवे पीतवाससी  ।  
श्वेताश्वं दैत्यगुरवे कृष्णां गामर्कसूनवे  ॥ मत्स्प्_९३।६१ ॥  
आयसं राहवे दद्यात् केतुभ्यश्छागमुत्तमम्  ।  
सुवर्णेन समा कार्या यजमानेन दक्षिणा  ॥ मत्स्प्_९३।६२ ॥  
सर्वेषामथवा गावो दातव्या हेमभूषिताः  ।  
सुवर्णमथवा दद्याद् गुरुर्वा येन तुष्यति  ।  
समन्त्रेणैव दातव्याः सर्वाः सर्वत्र दक्षिणाः  ॥ मत्स्प्_९३।६३ ॥  
कपिले सर्वदेवानां पूजनीयासि रोहिणी  ।  
तीर्थदेवमयी यस्माद् अतः शान्तिं प्रयच्छ मे  ॥ मत्स्प्_९३।६४ ॥  
पुण्यस्त्वं शङ्ख पुण्यानां मङ्गलानां च मङ्गलम्  ।  
विष्णुना विधृतश्चासि ततः शान्तिं प्रयच्छ मे  ॥ मत्स्प्_९३।६५ ॥  
धर्मस्त्वं वृषरूपेण जगदानन्दकारक  ।  
अष्टमूर्तेरधिष्ठानम् अतः शान्तिं प्रयच्छ मे  ॥ मत्स्प्_९३।६६ ॥  
हिरण्यगर्भगर्भस्त्वं हेमबीजं विभावसोः  ।  
अनन्तपुण्यफलदम् अतः शान्तिं प्रयच्छ मे  ॥ मत्स्प्_९३।६७ ॥  
पीतवस्त्रयुगं यस्माद् वासुदेवस्य वल्लभम्  ।  
प्रदानात्तस्य मे विष्णो ह्य् अतः शान्तिं प्रयच्छ मे  ॥ मत्स्प्_९३।६८ ॥  
विष्णुस्त्वमश्वरूपेण यस्मादमृतसम्भवः  ।  
चन्द्रार्कवाहनो नित्यम् अतः शान्तिं प्रयच्छ मे  ॥ मत्स्प्_९३।६९ ॥  
यस्मात्त्वं पृथिवी सर्वा धेनुः केशवसन्निभा  ।  
सर्वपापहरा नित्यम् अतः शान्तिं प्रयच्छ मे  ॥ मत्स्प्_९३।७० ॥  
यस्मादायासकर्माणि तवाधीनानि सर्वदा  ।  
लाङ्गलाद्यायुधादीनि तस्माच्छान्तिं प्रयच्छ मे  ॥ मत्स्प्_९३।७१ ॥  
यस्मात्त्वं सर्वयज्ञानाम् अङ्गत्वेन व्यवस्थितः  ।  
यानं विभावसोर्नित्यम् अतः शान्तिं प्रयच्छ मे  ॥ मत्स्प्_९३।७२ ॥  
गवामङ्गेषु तिष्ठन्ति भुवनानि चतुर्दश  ।  
यस्मात्तस्माच्छ्रिये मे स्याद् इह लोके परत्र च  ॥ मत्स्प्_९३।७३ ॥  
यस्मादशून्यं शयनं केशवस्य च सर्वदा  ।  
शय्या ममाप्यशून्यास्तु दत्ता जन्मनि जन्मनि  ॥ मत्स्प्_९३।७४ ॥  
यथा रत्नेषु सर्वेषु सर्वे देवाः प्रतिष्ठिताः  ।  
तथा रत्नानि यच्छन्तु रत्नदानेन मे सुराः  ॥ मत्स्प्_९३।७५ ॥  
यथा भूमिप्रदानस्य कलां नार्हन्ति षोडशीम्  ।  
दानान्यन्यानि मे शान्तिर् भूमिदानाद्भवत्विह  ॥ मत्स्प्_९३।७६ ॥  
एवं सम्पूजयेद्भक्त्या वित्तशाठ्येन वर्जितः  ।  
रत्नकाञ्चनवस्त्रौघैर् धूपमाल्यानुलेपनैः  ॥ मत्स्प्_९३।७७ ॥  
अनेन विधिना यस्तु ग्रहपूजां समाचरेत्  ।  
सर्वान्कामानवाप्नोति प्रेत्य स्वर्गे महीयते  ॥ मत्स्प्_९३।७८ ॥  
यस्तु पीडाकरो नित्यम् अल्पवित्तस्य वा ग्रहः  ।  
तं च यत्नेन सम्पूज्य शेषानप्यर्चयेद्बुधः  ॥ मत्स्प्_९३।७९ ॥  
ग्रहा गावो नरेन्द्राश्च ब्राह्मणाश्च विशेषतः  ।  
पूजिताः पूजयन्त्येते निर्दहन्त्यवमानिताः  ॥ मत्स्प्_९३।८० ॥  
यथा बाणप्रहाराणां कवचं भवति वारणम्  ।  
तद्वद्दैवोपघातानां शान्तिर्भवति वारणम्  ॥ मत्स्प्_९३।८१ ॥  
तस्मान्न दक्षिणाहीनं कर्तव्यं भूतिमिच्छता  ।  
सम्पूर्णया दक्षिणया यस्मादेको ऽपि तुष्यति  ॥ मत्स्प्_९३।८२ ॥  
सदैवायुतहोमो ऽयं नवग्रहमखे स्थितः  ।  
विवाहोत्सवयज्ञेषु प्रतिष्ठादिषु कर्मसु  ॥ मत्स्प्_९३।८३ ॥  
निर्विघ्नार्थं मुनिश्रेष्ठ तथोद्वेगाद्भुतेषु च  ।  
कथितो ऽयुतहोमो ऽयं लक्षहोममतः शृणु  ॥ मत्स्प्_९३।८४ ॥  
सर्वकामाप्तये यस्माल् लक्षहोमं विदुर्बुधाः  ।  
पितॄणां वल्लभं साक्षाद् भुक्तिमुक्तिफलप्रदम्  ॥ मत्स्प्_९३।८५ ॥  
ग्रहताराबलं लब्ध्वा कृत्वा ब्राह्मणवाचनम्  ।  
गृहस्योत्तरपूर्वेण मण्डपं कारयेद्बुधः  ॥ मत्स्प्_९३।८६ ॥  
रुद्रायतनभूमौ वा चतुरस्रमुदङ्मुखम्  ।  
दशहस्तमथाष्टौ वा हस्तान्कुर्याद्विधानतः  ॥ मत्स्प्_९३।८७ ॥  
प्रागुदक्प्लवनां भूमिं कारयेद्यत्नतो बुधः  ।  
प्रागुत्तरं समासाद्य प्रदेशं मण्डपस्य तु  ॥ मत्स्प्_९३।८८ ॥  
शोभनं कारयेत्कुण्डं यथावल्लक्षणान्वितम्  ।  
चतुरस्रं समन्तात्तु योनिवक्त्रं समेखलम्  ॥ मत्स्प्_९३।८९ ॥  
चतुरङ्गुलविस्तारा मेखला तद्वदुच्छ्रिता  ।  
प्रागुदक्प्लवना कार्या सर्वतः समवस्थिता  ॥ मत्स्प्_९३।९० ॥  
शान्त्यर्थं सर्वलोकानां नवग्रहमखः स्मृतः  ।  
मानहीनाधिकं कुण्डम् अनेकभयदं भवेत्  ।  
यस्मात्तस्मात् सुसम्पूर्णं शान्तिकुण्डं विधीयते  ॥ मत्स्प्_९३।९१ ॥  
अस्माद्दशगुणः प्रोक्तो लक्षहोमः स्वयम्भुवा  ।  
आहुतीभिः प्रयत्नेन दक्षिणाभिस्तथैव च  ॥ मत्स्प्_९३।९२ ॥  
द्विहस्तविस्तृतं तद्वच् चतुर्हस्तायतं पुनः  ।  
लक्षहोमे भवेत्कुण्डं योनिवक्त्रं त्रिमेखलम्  ॥ मत्स्प्_९३।९३ ॥  
तस्य चोत्तरपूर्वेण वितस्तित्रयसंस्थितम्  ।  
प्रागुदक्प्लवनं तच्च चतुरस्रं समन्ततः  ॥ मत्स्प्_९३।९४ ॥  
विष्कम्भार्धोच्छ्रितं प्रोक्तं स्थण्डिलं विश्वकर्मणा  ।  
संस्थापनाय देवानां वप्रत्रयसमावृतम्  ॥ मत्स्प्_९३।९५ ॥  
द्व्यङ्गुलो ह्युच्छ्रितो वप्रः प्रथमः स उदाहृतः  ।  
अङ्गुलोच्छ्रयसंयुक्तं वप्रद्वयमथोपरि  ॥ मत्स्प्_९३।९६ ॥  
त्र्यङ्गुलस्य च विस्तारः सर्वेषां कथ्यते बुधैः  ।  
दशाङ्गुलोच्छ्रिता भित्तिः स्थण्डिले स्यात्तथोपरि  ।  
तस्मिन्नावाहयेद्देवान् पूर्ववत्पुष्पतण्डुलैः  ॥ मत्स्प्_९३।९७ ॥  
आदित्याभिमुखाः सर्वाः साधिप्रत्यधिदेवताः  ।  
स्थापनीया मुनिश्रेष्ठ नोत्तरेण पराङ्मुखाः  ॥ मत्स्प्_९३।९८ ॥  
गरुत्मानधिकस्तत्र सम्पूज्यः श्रियमिच्छता  ।  
सामध्वनिशरीरस्त्वं वाहनं परमेष्ठिनः  ।  
विषपापहरो नित्यम् अतः शान्तिं प्रयच्छ मे  ॥ मत्स्प्_९३।९९ ॥  
पूर्ववत्कुम्भमामन्त्र्य तद्वद्धोमं समाचरेत्  ।  
सहस्राणां शतं हुत्वा समित्सङ्ख्याधिकं पुनः  ।  
घृतकुम्भवसोर्धारां पातयेदनलोपरि  ॥ मत्स्प्_९३।१०० ॥  
औदुम्बरीं तथार्द्रां च ऋज्वीं कोटरवर्जिताम्  ।  
बाहुमात्रां स्रुचं कृत्वा ततः स्तम्भद्वयोपरि  ।  
घृतधारां तया सम्यग् अग्नेरुपरि पातयेत्  ॥ मत्स्प्_९३।१०१ ॥  
श्रावयेत्सूक्तमाग्नेयं वैष्णवं रौद्रमैन्दवम्  ।  
महावैश्वानरं साम ज्येष्ठसाम च वाचयेत्  ॥ मत्स्प्_९३।१०२ ॥  
स्नानं च यजमानस्य पूर्ववत्स्वस्तिवाचनम्  ।  
दातव्या यजमानेन पूर्ववद्दक्षिणाः पृथक्  ॥ मत्स्प्_९३।१०३ ॥  
कामक्रोधविहीनेन ऋत्विग्भ्यः शान्तचेतसा  ।  
नवग्रहमखे विप्राश् चत्वारो वेदवेदिनः  ॥ मत्स्प्_९३।१०४ ॥  
अथवा ऋत्विजौ शान्तौ द्वावेव श्रुतिकोविदौ  ।  
कार्यावयुतहोमे तु न प्रसज्येत विस्तरे  ॥ मत्स्प्_९३।१०५ ॥  
तद्वच्च दश चाष्टौ च लक्षहोमे तु ऋत्विजः  ।  
कर्तव्याः शक्तितस्तद्वच् चत्वारो वा विमत्सरः  ॥ मत्स्प्_९३।१०६ ॥  
नवग्रहमखात्सर्वं लक्षहोमे दशोत्तरम्  ।  
भक्ष्यान्दद्यान्मुनिश्रेष्ठ भूषणान्यपि शक्तितः  ॥ मत्स्प्_९३।१०७ ॥  
शयनानि सवस्त्राणि हैमानि कटकानि च  ।  
कर्णाङ्गुलिपवित्राणि कण्ठसूत्राणि शक्तिमान्  ॥ मत्स्प्_९३।१०८ ॥  
न कुर्याद्दक्षिणाहीनं वित्तशाठ्येन मानवः  ।  
अददल्लोभतो मोहात् कुलक्षयम् अवाप्नुते  ॥ मत्स्प्_९३।१०९ ॥  
अन्नदानं यथाशक्त्या कर्तव्यं भूतिमिच्छता  ।  
अन्नहीनः कृतो यस्माद् दुर्भिक्षफलदो भवेत्  ॥ मत्स्प्_९३।११० ॥  
अन्नहीनो दहेद्राष्ट्रं मन्त्रहीनस्तु ऋत्विजः  ।  
यष्टारं दक्षिणाहीनं नास्ति यज्ञसमो रिपुः  ॥ मत्स्प्_९३।१११ ॥  
न वाप्यल्पधनः कुर्याल् लक्षहोमं नरः क्वचित्  ।  
यस्मात्पीडाकरो नित्यं यज्ञे भवति विग्रहः  ॥ मत्स्प्_९३।११२ ॥  
तमेव पूजयेद्भक्त्या द्वौ वा त्रीन्वा यथाविधि  ।  
एकमप्यर्चयेद्भक्त्या ब्राह्मणं वेदपारगम्  ।  
दक्षिणाभिः प्रयत्नेन न बहूनल्पवित्तवान्  ॥ मत्स्प्_९३।११३ ॥  
लक्षहोमस्तु कर्तव्यो यथावित्तं भवेद्बहु  ।  
यतः सर्वानवाप्नोति कुर्वन्कामान्विधानतः  ॥ मत्स्प्_९३।११४ ॥  
पूज्यते शिवलोके च वस्वादित्यमरुद्गणैः  ।  
यावत्कल्पशतान्यष्टाव् अथ मोक्षमवाप्नुयात्  ॥ मत्स्प्_९३।११५ ॥  
सकामो यस्त्विमं कुर्याल् लक्षहोमं यथाविधि  ।  
स तं काममवाप्नोति पदमानन्त्यम् अश्नुते  ॥ मत्स्प्_९३।११६ ॥  
पुत्रार्थी लभते पुत्रान् धनार्थी लभते धनम्  ।  
भार्यार्थी शोभनां भार्यां कुमारी च शुभं पतिम्  ॥ मत्स्प्_९३।११७ ॥  
भ्रष्टराज्यस्तथा राज्यं श्रीकामः श्रियमाप्नुयात्  ।  
यं यं प्रार्थयते कामं स वै भवति पुष्कलः  ।  
निष्कामः कुरुते यस्तु स परं ब्रह्म गच्छति  ॥ मत्स्प्_९३।११८ ॥  
अस्माच्छतगुणः प्रोक्तः कोटिहोमः स्वयम्भुवा  ।  
आहुतीभिः प्रयत्नेन दक्षिणाभिः फलेन च  ॥ मत्स्प्_९३।११९ ॥  
पूर्ववद्ग्रहदेवानाम् आवाहनविसर्जने  ।  
होममन्त्रास्त एवोक्ताः खाने दाने तथैव च  ।  
कुण्डमण्डपवेदीनां विशेषो ऽयं निबोध मे  ॥ मत्स्प्_९३।१२० ॥  
कोटिहोमे चतुर्हस्तं चतुरस्रं तु सर्वतः  ।  
योनिवक्त्रद्वयोपेतं तदप्याहुस् त्रिमेखलम्  ॥ मत्स्प्_९३।१२१ ॥  
द्व्यङ्गुलाभ्युच्छ्रिता कार्या प्रथमा मेखला बुधैः  ।  
त्र्यङ्गुलाभ्युच्छ्रिता तद्वद् द्वितीया परिकीर्तिता  ॥ मत्स्प्_९३।१२२ ॥  
उच्छ्रायविस्तराभ्यां च तृतीया चतुरङ्गुला  ।  
द्व्यङ्गुलश्चेति विस्तारः पूर्वयोरेव शस्यते  ॥ मत्स्प्_९३।१२३ ॥  
वितस्तिमात्रा योनिः स्यात् षट्सप्ताङ्गुलविस्तृता  ।  
कूर्मपृष्ठोन्नता मध्ये पार्श्वयोश्चाङ्गुलोच्छ्रिता  ॥ मत्स्प्_९३।१२४ ॥  
गजौष्ठसदृशी तद्वद् आयता छिद्रसंयुता  ।  
एतत्सर्वेषु कुण्डेषु योनिलक्षणमुच्यते  ॥ मत्स्प्_९३।१२५ ॥  
मेखलोपरि सर्वत्र अश्वत्थदलसन्निभम्  ।  
वेदी च कोटिहोमे स्याद् वितस्तीनां चतुष्टयम्  ॥ मत्स्प्_९३।१२६ ॥  
चतुरस्रा समन्ताच्च त्रिभिर्वप्रैस्तु संयुता  ।  
वप्रप्रमाणं पूर्वोक्तं वेदीनां च तथोच्छ्रयः  ॥ मत्स्प्_९३।१२७ ॥  
तथा षोडशहस्तः स्यान् मण्डपश्च चतुर्मुखः  ।  
पूर्वद्वारे च संस्थाप्य बह्वृचं वेदपारगम्  ॥ मत्स्प्_९३।१२८ ॥  
यजुर्विदं तथा याम्ये पश्चिमे सामवेदिनम्  ।  
अथर्ववेदिनं तद्वद् उत्तरे स्थापयेद्बुधः  ॥ मत्स्प्_९३।१२९ ॥  
अष्टौ तु होमकाः कार्या वेदवेदाङ्गवेदिनः  ।  
एवं द्वादश विप्राः स्युर् वस्त्रमाल्यानुलेपनैः  ।  
पूर्ववत्पूजयेद्भक्त्या वस्त्राभरणभूषणैः  ॥ मत्स्प्_९३।१३० ॥  
रात्रिसूक्तं च रौद्रं च पावमानं सुमङ्गलम्  ।  
पूर्वतो बह्वृचः शान्तिं पठन्नास्ते ह्युदङ्मुखः  ॥ मत्स्प्_९३।१३१ ॥  
शाक्तं शाक्रं च सौम्यं च कौष्माण्डं शान्तिमेव च  ।  
पाठयेद्दक्षिणद्वारि यजुर्वेदिनमुत्तमम्  ॥ मत्स्प्_९३।१३२ ॥  
सुपर्णमथ वैराजम् आग्नेयं रुद्रसंहिताम्  ।  
ज्येष्ठमास तथा शान्तिं छन्दोगः पश्चिमे जपेत्  ॥ मत्स्प्_९३।१३३ ॥  
शान्तिसूक्तं च सौरं च तथा शाकुनकं शुभम्  ।  
पौष्टिकं च महाराज्यम् उत्तरेणाप्यथर्ववित्  ॥ मत्स्प्_९३।१३४ ॥  
पञ्चभिः सप्तभिर्वापि होमः कार्यो ऽत्र पूर्ववत्  ।  
स्नाने दाने च मन्त्राः स्युस् त एव मुनिसत्तम  ॥ मत्स्प्_९३।१३५ ॥  
वसोर्धाराविधानं च लक्षहोमे विशिष्यते  ।  
अनेन विधिना यस्तु कोटिहोमं समाचरेत्  ।  
सर्वान्कामानवाप्नोति ततो विष्णुपदं व्रजेत्  ॥ मत्स्प्_९३।१३६ ॥  
यः पठेच्छृणुयाद्वापि ग्रहयज्ञत्रयं नरः  ।  
सर्वपापविशुद्धात्मा पदमिन्द्रस्य गच्छति  ॥ मत्स्प्_९३।१३७ ॥  
अश्वमेधसहस्राणि दश चाष्टौ च धर्मवित्  ।  
कृत्वा यत्फलमाप्नोति कौटिहोमात् तदश्नुते  ॥ मत्स्प्_९३।१३८ ॥  
ब्रह्महत्यासहस्राणि भ्रूणहत्यार्बुदानि च  ।  
कोटिहोमेन नश्यन्ति यथावच्छिवभाषितम्  ॥ मत्स्प्_९३।१३९ ॥  
वश्यकर्माभिचारादि तथैवोच्चाटनादिकम्  ।  
नवग्रहमखं कृत्वा ततः काम्यं समाचरेत्  ॥ मत्स्प्_९३।१४० ॥  
अन्यथा फलदं पुंसां न काम्यं जायते क्वचित्  ।  
तस्मादयुतहोमस्य विधानं पूर्वमाचरेत्  ॥ मत्स्प्_९३।१४१ ॥  
वृत्तं वोच्चाटने कुण्डं तथा च वश्यकर्मणि  ।  
त्रिमेखलं चैकवक्त्रम् अरत्निर्विस्तरेण तु  ॥ मत्स्प्_९३।१४२ ॥  
पलाशसमिधः शस्ता मधुगोरोचनान्विताः  ।  
चन्दनागुरुणा तद्वत् कुङ्कुमेनाभिषिञ्चिताः  ॥ मत्स्प्_९३।१४३ ॥  
होमयेन्मधुसर्पिर्भ्यां बिल्वानि कमलानि च  ।  
सहस्राणि दशैवोक्तं सर्वदैव स्वयम्भुवा  ॥ मत्स्प्_९३।१४४ ॥  
वश्यकर्मणि बिल्वानां पद्मानां चैव धर्मवित्  ।  
सुमित्रिया न आप ओषधय इति होमयेत्  ॥ मत्स्प्_९३।१४५ ॥।  
न चात्र स्थापनं कार्यं न च कुम्भाभिषेचनम्  ।  
स्नानं सर्वौषधैः कृत्वा शुक्लपुष्पाम्बरो गृही  ॥ मत्स्प्_९३।१४६ ॥  
कण्ठसूत्रैः सकनकैर् विप्रान् समभिपूजयेत्  ।  
सूक्ष्मवस्त्राणि देयानि शुक्ला गावः सकाञ्चनाः  ॥ मत्स्प्_९३।१४७ ॥  
अवश्यानि वशी कुर्यात् सर्वशत्रुबलान्यपि  ।  
अमित्राण्यपि मित्राणि होमो ऽयं पापनाशनः  ॥ मत्स्प्_९३।१४८ ॥  
विद्वेषणे ऽभिचारे च त्रिकोणं कुण्डमिष्यते  ।  
द्विमेखलं कोणमुखं हस्तमात्रं च सर्वशः  ॥ मत्स्प्_९३।१४९ ॥  
होमं कुर्युस्ततो विप्रा रक्तमाल्यानुलेपनाः  ।  
निवीतलोहितोष्णीषा लोहिताम्बरधारिणः  ॥ मत्स्प्_९३।१५० ॥  
नववायसरक्ताढ्य-पात्रत्रयसमन्विताः  ।  
समिधो वामहस्तेन श्येनास्थिबलसंयुताः  ।  
होतव्या मुक्तकेशैस्तु ध्यायद्भिरशिवं रिपौ  ॥ मत्स्प्_९३।१५१ ॥  
दुर्मित्रियास् तस्मै सन्तु तथा हुम्फडितीति च  ।  
श्येनाभिचारमन्त्रेण क्षुरं समभिमन्त्र्य च  ॥ मत्स्प्_९३।१५२ ॥  
प्रतिरूपं रिपोः कृत्वा क्षुरेण परिकर्तयेत्  ।  
रिपुरूपस्य शकलान् यथैवाग्नौ विनिष्क्षिपेत्  ॥ मत्स्प्_९३।१५३ ॥  
ग्रहयज्ञविधानान्ते सदैवाभिचरन्पुनः  ।  
विद्वेषणं तथा कुर्वन् नेतदेव समाचरेत्  ॥ मत्स्प्_९३।१५४ ॥  
इहैव फलदं पुंसाम् एतन्नामुत्र शोभनम्  ।  
तस्माच्छान्तिकमेवात्र कर्तव्यं भूतिमिच्छता  ॥ मत्स्प्_९३।१५५ ॥  
ग्रहयज्ञत्रयं कुर्याद् यस् त्वकाम्येन मानवः  ।  
स विष्णोः पदमाप्नोति पुनरावृत्तिदुर्लभम्  ॥ मत्स्प्_९३।१५६ ॥  
य इदं शृणुयान्नित्यं श्रावयेद्वापि मानवः  ।  
न तस्य ग्रहपीडा स्यान् न च बन्धुजनक्षयः  ॥ मत्स्प्_९३।१५७ ॥  
ग्रहयज्ञत्रयं गेहे लिखितं यत्र तिष्ठति  ।  
न पीडा तत्र बालानां न रोगो न च बन्धनम्  ॥ मत्स्प्_९३।१५८ ॥  
अशेषयज्ञफलदं निःशेषाघविनाशनम्  ।  
कोटिहोमं विदुः प्राज्ञा भुक्तिमुक्तिफलप्रदम्  ॥ मत्स्प्_९३।१५९ ॥  
अश्वमेधफलं प्राहुर् लक्षहोमं सुरोत्तमाः  ।  
द्वादशाहमखस् तद्वन् नवग्रहमखः स्मृतः  ॥ मत्स्प्_९३।१६० ॥  
इति कथितमिदानीमुत्सवानन्दहेतोः सकलकलुषहारी देवयज्ञाभिषेकः  ।  
परिपठति य इत्थं यः शृणोति प्रसङ्गाद् अभिभवति स शत्रूनायुरारोग्ययुक्तः  ॥ मत्स्प्_९३।१६१ ॥  
  
  
______________________________________________________  
  
मत्स्य-पुराण ९४  
  
*शिव उवाच  
पद्मासनः पद्मकरः पद्मगर्भसमद्युतिः  ।  
सप्ताश्वः सप्तरज्जुश्च द्विभुजः स्यात्सदा रविः  ॥ मत्स्प्_९४।१ ॥  
श्वेतः श्वेताम्बरधरः श्वेताश्वः श्वेतवाहनः  ।  
गदापाणिर्द्विबाहुश्च कर्तव्यो वरदः शशी  ॥ मत्स्प्_९४।२ ॥  
रक्तमाल्याम्बरधरः शक्तिशूलगदाधरः  ।  
चतुर्भुजः श्वेतरोमा वरदः स्याद् धरासुतः  ॥ मत्स्प्_९४।३ ॥  
पीतमाल्याम्बरधरः कर्णिकारसमद्युतिः  ।  
खड्गचर्मगदापाणिः सिंहस्थो वरदो बुधः  ॥ मत्स्प्_९४।४ ॥  
देवदैत्यगुरू तद्वत् पीतश्वेतौ चतुर्भुजौ  ।  
दण्डिनौ वरदौ कार्यौ साक्षसूत्रकमण्डलू  ॥ मत्स्प्_९४।५ ॥  
इन्द्रनीलद्युतिः शूली वरदो गृध्रवाहनः  ।  
बाणबाणासनधरः कर्तव्यो ऽर्कसुतस् तथा  ॥ मत्स्प्_९४।६ ॥  
करालवदनः खड्ग-चर्मशूली वरप्रदः  ।  
नीलसिंहासनस्थश्च राहुरत्र प्रशस्यते  ॥ मत्स्प्_९४।७ ॥  
धूम्रा द्विबाहवः सर्वे गदिनो विकृताननाः  ।  
गृध्रासनगता नित्यं केतवः स्युर्वरप्रदाः  ॥ मत्स्प्_९४।८ ॥  
सर्वे किरीटिनः कार्या ग्रहा लोकहितावहाः  ।  
स्वाङ्गुलेनोच्छ्रिताः सर्वे शतमष्टोत्तरं सदा  ॥ मत्स्प्_९४।९ ॥  
  
  
______________________________________________________  
  
  
मत्स्य-पुराण ९५  
  
*नारद उवाच  
भगवन्भूतभव्येश तथान्यदपि यच्छ्रुतम्  ।  
भुक्तिमुक्तिफलायालं तत्पुनर् वक्तुमर्हसि  ॥ मत्स्प्_९५।१ ॥  
एवमुक्तो ऽब्रवीच्छम्भुर् अयं वाङ्मयपारगः  ।  
मत्समस्तपसा ब्रह्मन् पुराणश्रुतिविस्तरैः  ॥ मत्स्प्_९५।२ ॥  
धर्मो ऽयं वृषरूपेण नन्दी नाम गणाधिपः  ।  
धर्मान्माहेश्वरान् वक्ष्यत् यतःप्रभृति नारद  ॥ मत्स्प्_९५।३ ॥  
  
*मत्स्य उवाच  
इत्युक्त्वा देवदेवेशस् तत्रैवान्तरधीयत  ।  
नारदो ऽपि हि शुश्रूषुर् अपृच्छन्नन्दिकेश्वरम्  ।  
आदिष्टस्त्वं शिवेनेह वद माहेश्वरं व्रतम्  ॥ मत्स्प्_९५।४ ॥  
  
*नन्दिकेश्वर उवाच  
शृणुष्वावहितो ब्रह्मन् वक्ष्ये माहेश्वरं व्रतम्  ।  
त्रिषु लोकेषु विख्याता नाम्ना शिवचतुर्दशी  ॥ मत्स्प्_९५।५ ॥  
मार्गशीर्षत्रयोदश्यां सितायामेकभोजनः  ।  
प्रार्थयेद्देवदेवेशं त्वामहं शरणं गतः  ॥ मत्स्प्_९५।६ ॥  
चतुर्दश्यां निराहारः सम्यगभ्यर्च्य शङ्करम्  ।  
सुवर्णवृषभं दत्त्वा भोक्ष्यामि च परे ऽहनि  ॥ मत्स्प्_९५।७ ॥  
एवं नियमकृत्सुप्त्वा प्रातरुत्थाय मानवः  ।  
कृतस्नानजपःपश्चाद् उमया सह शङ्करम्  ।  
पूजयेत्कमलैः शुभ्रैर् गन्धमाल्यानुलेपनैः  ॥ मत्स्प्_९५।८ ॥  
पादौ नमः शिवायेति शिरः सर्वात्मने नमः  ।  
त्रिनेत्रायेति नेत्राणि ललाटं हरये नमः  ॥ मत्स्प्_९५।९ ॥  
मुखमिन्दुमुखायेति श्रीकण्ठायेति कन्धराम्  ।  
सद्योजाताय कर्णौ तु वामदेवाय वै भुजौ  ॥ मत्स्प्_९५।१० ॥  
अघोरहृदयायेति हृदयं चाभिपूजयेत्  ।  
स्तनौ तत्पुरुषायेति तथेशानाय चोदरम्  ॥ मत्स्प्_९५।११ ॥  
पार्श्वौ चानन्तधर्माय ज्ञानभूताय वै कटिम्  ।  
ऊरू चानन्तवैराग्य-सिंहायेत्यभिपूजयेत्  ॥ मत्स्प्_९५।१२ ॥  
अनन्तैश्वर्यनाथाय जानुनी चार्चयेद्बुधः  ।  
प्रधानाय नमो जङ्घे गुल्फौ व्योमात्मने नमः  ॥ मत्स्प्_९५।१३ ॥  
व्योमकेशात्मरूपाय केशान्पृष्ठं च पूजयेत्  ।  
नमः पुष्ट्यै नमस्तुष्ट्यै पार्वतीं चापि पूजयेत्  ॥ मत्स्प्_९५।१४ ॥  
ततस्तु वृषभं हैमम् उदकुम्भसमन्वितम्  ।  
शुक्लमाल्याम्बरधरं पञ्चरत्नसमन्वितम्  ।  
भक्ष्यैर्नानाविधैर्युक्तं ब्राह्मणाय निवेदयेत्  ॥ मत्स्प्_९५।१५ ॥  
प्रीयतां देवदेवो ऽत्र सद्योजातः पिनाकधृक्  ।  
ततो विप्रान्समाहूय तर्पयेद्भक्तितः शुभान्  ।  
पृषदाज्यं च सम्प्राश्य स्वपेद्भूमावुदङ्मुखः  ॥ मत्स्प्_९५।१६ ॥  
पञ्चदश्यां च सम्पूज्य विप्रान्भुञ्जीत वाग्यतः  ।  
तद्वत्कृष्णचतुर्दश्याम् एतत्सर्वं समाचरेत्  ॥ मत्स्प्_९५।१७ ॥  
चतुर्दशीषु सर्वासु कुर्यात्पूर्ववदर्चनम्  ।  
ये तु मासे विशेषाः स्युस् तान्निबोध क्रमादिह  ॥ मत्स्प्_९५।१८ ॥  
मार्गशीर्षादिमासेषु क्रमादेतदुदीरयेत्  ।  
शङ्कराय नमस्ते ऽस्तु नमस्ते करवीरक  ॥ मत्स्प्_९५।१९ ॥  
त्र्यम्बकाय नमस्ते ऽस्तु महेश्वरमतः परम्  ।  
नमस्ते ऽस्तु महादेव स्थाणवे च ततः परम्  ॥ मत्स्प्_९५।२० ॥  
नमः पशुपते नाथ नमस्ते शम्भवे पुनः  ।  
नमस्ते परमानन्द नमः सोमार्धधारिणे  ॥ मत्स्प्_९५।२१ ॥  
नमो भीमाय इत्येवं त्वामहं शरणं गतः  ।  
गोमूत्रं गोमूयं क्षीरं दधि सर्पिः कुशोदकम्  ॥ मत्स्प्_९५।२२ ॥  
पञ्चगव्यं ततो बिल्वं कर्पूरं चागुरुं यवाः  ।  
तिलाः कृष्णाश्च विधिवत् प्राशनं क्रमशः स्मृतम्  ।  
प्रतिमासं चतुर्दश्योर् एकैकं प्राशनं स्मृतम्  ॥ मत्स्प्_९५।२३ ॥  
मन्दारमालतीभिश्च तथा धत्तूरकैरपि  ।  
सिन्दुवारैरशोकैश्च मल्लिकाभिश्च पाटलैः  ॥ मत्स्प्_९५।२४ ॥  
अर्कपुष्पैः कदम्बैश्च शतपत्त्र्या तथोत्पलैः  ।  
एकैकेन चतुर्दश्योर् अर्चयेत्पार्वतीपतिम्  ॥ मत्स्प्_९५।२५ ॥  
पुनश्च कार्त्तिके मासे प्राप्ते सन्तर्पयेद्द्विजान्  ।  
अन्नैर् नानाविधैर् भक्ष्यैर् वस्त्रमाल्यविभूषणैः  ॥ मत्स्प्_९५।२६ ॥  
कृत्वा नीलवृषोत्सर्गं श्रुत्युक्तविधिना नरः  ।  
उमामहेश्वरं हैमं वृषभं च गवा सह  ॥ मत्स्प्_९५।२७ ॥  
मुक्ताफलाष्टकयुतं सितनेत्रपटावृताम्  ।  
सर्वोपस्करसंयुक्तां शय्यां दद्यात् सकुम्भकाम्  ॥ मत्स्प्_९५।२८ ॥  
ताम्रपात्रोपरि पुनः शालितण्डुलसंयुतम्  ।  
स्थाप्य विप्राय शान्ताय वेदव्रतपराय च  ॥ मत्स्प्_९५।२९ ॥  
ज्येष्ठसामविदे देयं नवकव्रतिने क्वचित्  ।  
गुणज्ञे श्रोत्रिये दद्याद् आचार्ये तत्त्ववेदिनि  ॥ मत्स्प्_९५।३० ॥  
अव्यङ्गाङ्गाय सौम्याय सदा कल्पाणकारिणे  ।  
सपत्नीकाय सम्पूज्य वस्त्रमाल्यविभूषणैः  ॥ मत्स्प्_९५।३१ ॥  
गुरौ सति गुरोर्देयं तदभावे द्विजातये  ।  
न वित्तशाठ्यं कुर्वीत कुर्वन्दोषात्पतत्यधः  ॥ मत्स्प्_९५।३२ ॥  
अनेन विधिना यस्तु कुर्याच्छिवचतुर्दशीम्  ।  
सो ऽश्वमेधसहस्रस्य फलं प्राप्नोति मानवः  ॥ मत्स्प्_९५।३३ ॥  
ब्रह्महत्यादिकं किञ्चिद् यदत्रामुत्र वा कृतम्  ।  
पितृभिर्भ्रातृभिर्वापि तत्सर्वं नाशमाप्नुयात्  ॥ मत्स्प्_९५।३४ ॥  
दीर्घायुरारोग्यकुलान्नवृद्धिर् अत्राक्षयामुत्र चतुर्भुजत्वम्  ।  
गणाधिपत्यं दिवि कल्पकोटि-शतान्युषित्वा पदमेति शम्भोः  ॥ मत्स्प्_९५।३५ ॥  
न बृहस्पतिरप्यनन्तमस्याः फलमिन्दो न पितामहो ऽपि वक्तुम्  ।  
न च सिद्धगणो ऽप्यलं न चाहं यदि जिह्वायुतकोटयो ऽपि वक्त्रे  ॥ मत्स्प्_९५।३६ ॥  
भवत्यमरवल्लभः पठति यः स्मरेद्वा सदा शृणोत्यपि विमत्सरः सकलपापनिर्मोचनीम्  ।  
इमां शिवचतुर्दशीममरकामिनीकोटयः स्तुवन्ति तमनिन्दितं किमु समाचरेद्यः सदा  ॥ मत्स्प्_९५।३७ ॥  
या वाथ नारी कुरुते ऽतिभक्त्या भर्तारमापृच्छ्य सुतान्गुरून्वा  ।  
सापि प्रसादात्परमेश्वरस्य परं पदं याति पिनाकपाणेः  ॥ मत्स्प्_९५।३८ ॥  
  
  
______________________________________________________  
  
  
मत्स्य-पुराण ९६  
  
*नन्दिकेश्वर उवाच  
फलत्यागस्य माहात्म्यं यद्भवेच्छृणु नारद  ।  
यदक्षयं परं लोके सर्वकामफलप्रदम्  ॥ मत्स्प्_९६।१ ॥  
मार्गशीर्षे शुभे मासि तृतीयायां मुने व्रतम्  ।  
द्वादश्यामथवाष्टम्यां चतुर्दश्यामथापि वा  ।  
आरभेच्छुक्लपक्षस्य कृत्वा ब्राह्मणवाचनम्  ॥ मत्स्प्_९६।२ ॥  
अन्येष्वपि हि मासेषु पुण्येषु मुनिसत्तम  ।  
सदक्षिणं पायसेन भोजयेच्छक्तितो द्विजान्  ॥ मत्स्प्_९६।३ ॥  
अष्टादशानां धान्यानाम् अन्यच्च फलमूलकम्  ।  
वर्जयेदब्दमेकं तु ऋते औषधकारणम्  ।  
सवृषं काञ्चनं रुद्रं धर्मराजं च कारयेत्  ॥ मत्स्प्_९६।४ ॥  
कूष्माण्डं मातुलिङ्गं च वार्ताकं पनसं तथा  ।  
आम्रातकं कपित्थानि कलिङ्गमथ वालुकम्  ॥ मत्स्प्_९६।५ ॥  
श्रीफलाश्वत्थबदरं जम्बीरं कदलीफलम्  ।  
काश्मरं दाडिमं शक्त्या कालधौतानि षोडश  ॥ मत्स्प्_९६।६ ॥  
मूलकामलकं जम्बू-तिन्तिडीकरमर्दकम्  ।  
कङ्कोलैलाकतुण्डीर-करीरकुटजं शमी  ॥ मत्स्प्_९६।७ ॥  
औदुम्बरं नारिकेलं द्राक्षाथ बृहतीद्वयम्  ।  
रौप्याणि कारयेच्छक्त्या फलानीमानि षोडश  ॥ मत्स्प्_९६।८ ॥  
ताम्रं तालफलं कुर्याद् अगस्तिफलमेव च  ।  
पिण्डारकाश्मर्यफलं तथा सूरणकन्दकम्  ॥ मत्स्प्_९६।९ ॥  
रक्तालुकाकन्दकं च कनकाह्वं च चिर्भिटम्  ।  
चित्रवल्लीफलं तद्वत् कूटशाल्मलिजं फलम्  ॥ मत्स्प्_९६।१० ॥  
आम्रनिष्पावमधुक-वटमुद्गपटोलकम्  ।  
ताम्राणि षोडशैतानि कारयेच्छक्तितो नरः  ॥ मत्स्प्_९६।११ ॥  
उदकुम्भद्वयं कुर्याद् धान्योपरि सवस्त्रकम्  ।  
ततश्च कारयेच्छय्यां यथोपरि सुवाससी  ॥ मत्स्प्_९६।१२ ॥  
भक्ष्यपात्रत्रयोपेतं यमरुद्रवृषान्वितम्  ।  
धेन्वा सहैव शान्ताय विप्रायाथ कुटुम्बिने  ।  
सपत्नीकाय सम्पूज्य पुण्ये ऽह्नि विनिवेदयेत्  ॥ मत्स्प्_९६।१३ ॥  
यथा फलेषु सर्वेषु वसन्त्यमरकोटयः  ।  
तथा सर्वफलत्याग-व्रताद्भक्तिः शिवे ऽस्तु मे  ॥ मत्स्प्_९६।१४ ॥  
यथा शिवश्च धर्मश्च सदानन्तफलप्रदौ  ।  
तद्युक्तफलदानेन तौ स्यातां मे वरप्रदौ  ॥ मत्स्प्_९६।१५ ॥  
यथा फलान्यनन्तानि शिवभक्तेषु सर्वदा  ।  
तथानन्तफलावाप्तिर् अस्तु जन्मनि जन्मनि  ॥ मत्स्प्_९६।१६ ॥  
यथा भेदं न पश्यामि शिवविष्ण्वर्कपद्मजान्  ।  
तथा ममास्तु विश्वात्मा शङ्करः शङ्करः सदा  ॥ मत्स्प्_९६।१७ ॥  
इति दत्त्वा च तत्सर्वम् अलङ्कृत्य च भूषणैः  ।  
शक्तिश्चेच्छयनं दद्यात् सर्वोपस्करसंयुतम्  ॥ मत्स्प्_९६।१८ ॥  
अशक्तस्तु फलान्येव यथोक्तानि विधानतः  ।  
तथोदकुम्भसंयुक्तौ शिवधर्मौ च काञ्चनौ  ॥ मत्स्प्_९६।१९ ॥  
विप्राय दत्त्वा भुञ्जीत वाग्यतस्तैलवर्जितम्  ।  
अन्यान्यपि यथाशक्त्या भोजयेच्छक्तितो द्विजान्  ॥ मत्स्प्_९६।२० ॥  
एतद्भागवतानां तु सौरवैष्णवयोगिनाम्  ।  
शुभं सर्वफलत्याग-व्रतं वेदविदो विदुः  ॥ मत्स्प्_९६।२१ ॥  
नारीभिश्च यथाशक्त्या कर्तव्यं द्विजपुङ्गव  ।  
एतस्मान्नापरं किञ्चिद् इह लोके परत्र च  ।  
व्रतमस्ति मुनिश्रेष्ठ यदनन्तफलप्रदम्  ॥ मत्स्प्_९६।२२ ॥  
सौवर्णरौप्यताम्रेषु यावन्तः परमाणवः  ।  
भवन्ति चूर्ण्यमानेषु फलेषु मुनिसत्तम  ।  
तावद्युगसहस्राणि रुद्रलोके महीयते  ॥ मत्स्प्_९६।२३ ॥  
एतत्समस्तकलुषापहरं जनानाम् आजीवनाय मनुजेषु च सर्वदा स्यात्  ।  
जन्मान्तरेष्वपि न पुत्रवियोगदुःखम् आप्नोति धाम च पुरन्दरलोकजुष्टम्  ॥ मत्स्प्_९६।२४ ॥  
यो वा शृणोति पुरुषो ऽल्पधनः पठेद्वा देवालयेषु भवनेषु च धार्मिकाणाम्  ।  
पापैर्वियुक्तवपुरत्र पुरं मुरारेर् आनन्दकृत्पदमुपैति मुनीन्द्र सो ऽपि  ॥ मत्स्प्_९६।२५ ॥  
  
  
______________________________________________________  
  
  
मत्स्य-पुराण ९७  
  
*नारद उवाच  
यदारोग्यकरं पुंसां यदनन्तफलप्रदम्  ।  
यच्छान्तये च मर्त्यानां वद नन्दीश तद्व्रतम्  ॥ मत्स्प्_९७।१ ॥  
  
*नन्दिकेश्वर उवाच  
यत्तद्विश्वात्मनो धाम परं ब्रह्म सनातनम्  ।  
सूर्याग्निचन्द्ररूपेण तत्त्रिधा जगति स्थितम्  ॥ मत्स्प्_९७।२ ॥  
तदाराध्य पुमान्विप्र प्राप्नोति कुशलं सदा  ।  
तस्मादादित्यवारेण सदा नक्ताशनो भवेत्  ॥ मत्स्प्_९७।३ ॥  
यदा हस्तेन संयुक्तम् आदित्यस्य च वासरम्  ।  
तदा शनिदिने कुर्याद् एकभक्तं विमत्सरः  ॥ मत्स्प्_९७।४ ॥  
नक्तमादित्यवारेण भोजयित्वा द्विजोत्तमान्  ।  
पत्त्रैर्द्वादशसंयुक्तं रक्तचन्दनपङ्कजम्  ॥ मत्स्प्_९७।५ ॥  
विलिख्य विन्यसेत्सूर्यं नमस्कारेण पूर्वतः  ।  
दिवाकरं तथाग्नेये विवस्वन्तमतः परम्  ॥ मत्स्प्_९७।६ ॥  
भगं तु नैरृते देवं वरुणं पश्चिमे दले  ।  
महेन्द्रमनिले तद्वद् आदित्यं च तथोत्तरे  ॥ मत्स्प्_९७।७ ॥  
शान्तमीशानभागे तु नमस्कारेण विन्यसेत्  ।  
कर्णिकापूर्वपत्त्रे तु सूर्यस्य तुरगान्न्यसेत्  ॥ मत्स्प्_९७।८ ॥  
दक्षिणे ऽर्यमनामानं मार्तण्डं पश्चिमे दले  ।  
उत्तरे तु रविं देवं कर्णिकायां च भास्करम्  ॥ मत्स्प्_९७।९ ॥  
रक्तपुष्पोदकेनार्घ्यं सतिलारुणचन्दनम्  ।  
तस्मिन्पद्मे ततो दद्याद् इमं मन्त्रमुदीरयेत्  ॥ मत्स्प्_९७।१० ॥  
कालात्मा सर्वभूतात्मा वेदात्मा विश्वतोमुखः  ।  
यस्मादग्नीन्द्ररूपस्त्वम् अतः पाहि दिवाकर  ॥ मत्स्प्_९७।११ ॥  
अग्निम् ईडे नमस्तुभ्यम् इषेत्वोर्जे च भास्कर  ।  
अग्न आयाहि वरद नमस्ते ज्योतिषां पते  ॥ मत्स्प्_९७।१२ ॥  
अर्घ्यं दत्त्वा विसृजाथ निशि तैलविवर्जितम्  ।  
भुञ्जीत वत्सरान्ते तु काञ्चनं कमलोत्तमम्  ।  
पुरुषं च यथाशक्त्या कारयेद्द्विभुजं तथा  ॥ मत्स्प्_९७।१३ ॥  
सुवर्णशृङ्गीं कपिलां महार्घ्यां रौप्यैः खुरैः कांस्यदोहां सवत्साम्  ।  
पूर्णे गुडस्योपरि ताम्रपात्रे निधाय पद्मं पुरुषं च दद्यात्  ॥ मत्स्प्_९७।१४ ॥  
सम्पूज्य रक्ताम्बरमाल्यधूपैर् द्विजं च रक्तैरथ हेमशृङ्गैः  ।  
सङ्कल्पयित्वा पुरुषं सपद्मं दद्यादनेकव्रतदानकाय  ।  
अव्यङ्गरूपाय जितेन्द्रियाय कुटुम्बिने देयमनुद्धताय  ॥ मत्स्प्_९७।१५ ॥  
नमो नमः पापविनाशनाय विश्वात्मने सप्ततुरङ्गमाय  ।  
सामर्ग्यजुर्धामनिधे विधात्रे भवाब्धिपोताय जगत्सवित्रे  ॥ मत्स्प्_९७।१६ ॥  
इत्यनेन विधिना समाचरेद् अब्दभेकमिह यस्तु मानवः  ।  
सो ऽधिरोहति विनष्टकल्मषः सूर्यधाम धुतचामरावलिः  ॥ मत्स्प्_९७।१७ ॥  
धर्मसङ्क्षयमवाप्य भूपतिः शोकदुःखभयरोगवर्जितः  ।  
द्वीपसप्तकपतिः पुनः पुनर् वर्ममूर्तिर् अमितौजसा युतः  ॥ मत्स्प्_९७।१८ ॥  
या च भर्तृगुरुदेवतत्परा वेदमूर्तिदिननक्तमाचरेत्  ।  
सापि लोकममरेशवन्दिता याति नारद रवेर्न संशयः  ॥ मत्स्प्_९७।१९ ॥  
यः पठेदपि शृणोति मानवः पठ्यमानमथ वानुमोदते  ।  
सो ऽपि शक्रभुवनस्थितो ऽमरैः पूज्यते वसति चाक्षयं दिवि  ॥ मत्स्प्_९७।२० ॥  
  
  
______________________________________________________  
  
  
मत्स्य-पुराण ९८  
  
*नन्दिकेश्वर उवाच  
अथान्यदपि वक्ष्यामि सङ्क्रान्त्युद्यापने फलम्  ।  
यदक्षयं परे लोके सर्वकामफलप्रदम्  ॥ मत्स्प्_९८।१ ॥  
अयने विषुवे वापि सङ्क्रान्तिव्रतमाचरेत्  ।  
पूर्वेद्युरेकभक्तेन दन्तधावनपूर्वकम्  ।  
सङ्क्रान्तिवासरे प्रातस् तिलैः स्नानं विधीयते  ॥ मत्स्प्_९८।२ ॥  
रविसङ्क्रमणे भूमौ चन्दनेनाष्टपत्त्रकम्  ।  
पद्मं सकर्णिकं कुर्यात् तस्मिन्नावाहयेद्रविम्  ॥ मत्स्प्_९८।३ ॥  
कर्णिकायां न्यसेत्सूर्यम् आदित्यं पूर्वतस्ततः  ।  
नम उष्णार्चिषे याम्ये नमो ऋङ्मण्डलाय च  ॥ मत्स्प्_९८।४ ॥  
नमः सवित्रे नैरृत्ये वारुणे तपनं पुनः  ।  
वायव्ये तु भगं न्यस्य पुनः पुनरथार्चयेत्  ॥ मत्स्प्_९८।५ ॥  
मार्तण्डमुत्तरे विष्णुम् ईशाने विन्यसेत्सदा  ।  
गन्धमाल्यफलैर्भक्ष्यैः स्थण्डिले पूजयेत्ततः  ॥ मत्स्प्_९८।६ ॥  
द्विजाय सोदकुम्भं च घृतपात्रं हिरण्मयम्  ।  
कमलं च यथाशक्त्या कारयित्वा निवेदयेत्  ॥ मत्स्प्_९८।७ ॥  
चन्दनोदकपुष्पैश्च देवायार्घ्यं न्यसेद्भुवि  ।  
विश्वाय विश्वरूपाय विश्वधाम्ने स्वयम्भुवे  ।  
नमो ऽनन्त नमो धात्रे ऋक्सामयजुषां पते  ॥ मत्स्प्_९८।८ ॥  
अनेन विधिना सर्वं मासि मासि समाचरेत्  ।  
वत्सरान्ते ऽथवा कुर्यात् सर्वं द्वादशधा नरः  ॥ मत्स्प्_९८।९ ॥  
संवत्सरान्ते घृतपायसेन सन्तर्प्य वह्निं द्विजपुङ्गवांश्च  ।  
कुम्भान्पुनर्द्वादश धेनुयुक्तान् सरत्नहैरण्मयपद्मयुक्तान्  ॥ मत्स्प्_९८।१० ॥  
पयस्विनीः शीलवतीश्च दद्याद् धर्मैः शृङ्गैः रौप्यखुरैश्च युक्ताः  ।  
गावो ऽष्ट वा सप्त सकांस्यदोहा माल्याम्बरा वा चतुरो ऽप्यशक्तः  ।  
दौर्गत्ययुक्तः कपिलामथैकां निवेदयेद्ब्राह्मणपुङ्गवाय  ॥ मत्स्प्_९८।११ ॥  
हैमीं च दद्यात्पृथिवीं सशेषाम् आकार्य रूप्यामथ वा च ताम्रीम्  ।  
पैष्टीमशक्तः प्रतिमां विधाय सौवर्णसूर्येण समं प्रदद्यात्  ।  
न वित्तशाठ्यं पुरुषो ऽत्र कुर्यात् कुर्वन्नधो याति न संशयो ऽत्र  ॥ मत्स्प्_९८।१२ ॥  
यावन्महेन्द्रप्रमुखैर्नगेन्द्रैः पृथ्वा च सप्ताब्धियुतेह तिष्ठेत्  ।  
तावत्स गन्धर्वगणैर् अशेषैः सम्पूज्यते नारद नाकपृष्ठे  ॥ मत्स्प्_९८।१३ ॥  
ततस्तु कर्मक्षयमाप्य सप्त-द्वीपाधिपः स्यात्कुलशीलयुक्तः  ।  
सृष्टेर्मुखे ऽव्यङ्गवपुः सभार्यः प्रभूतपुत्रान्वयवन्दिताङ्घ्रिः  ॥ मत्स्प्_९८।१४ ॥  
इति पठति शृणोति वाथ भक्त्या विधिमखिलं रविसङ्क्रमस्य पुण्यम्  ।  
मतिमपि च ददाति सो ऽपि देवैर् अमरपतेर्भवने प्रपूज्यते च  ॥ मत्स्प्_९८।१५ ॥  
  
______________________________________________________  
  
  
मत्स्य-पुराण ९९  
  
*नन्दिकेश्वर उवाच  
शृणु नारद वक्ष्यामि विष्णोर्व्रतमनुत्तमम्  ।  
विभूतिद्वादशी नाम सर्वदेवनमस्कृतम्  ॥ मत्स्प्_९९।१ ॥  
कार्त्तिके चैत्रवैशाखे मार्गशीर्षे च फाल्गुने  ।  
आषाढे वा दशम्यां तु शुक्लायां लघुभुङ्नरः  ।  
कृत्वा सायन्तनीं सन्ध्यां गृह्णीयान्नियमं बुधः  ॥ मत्स्प्_९९।२ ॥  
एकादश्यां निराहारः समभ्यर्च्य जनार्दनम्  ।  
द्वादश्यां द्विजसंयुक्तः करिष्ये भोजनं विभो  ॥ मत्स्प्_९९।३ ॥  
तदविघ्नेन मे यातु सफलं स्याच्च केशव  ।  
नमो नारायणायेति वाच्यं च स्वपता निशि  ॥ मत्स्प्_९९।४ ॥  
ततः प्रभात उत्थाय कृतस्नानजपः शुचिः  ।  
पूजयेत्पुण्डरीकाक्षं शुक्लमाल्यानुलेपनैः  ॥ मत्स्प्_९९।५ ॥  
विभूतये नमः पादाव् अशोकाय च जानुनी  ।  
नमः शिवायेत्यूरू च विश्वमूर्ते नमः कटिम्  ॥ मत्स्प्_९९।६ ॥  
कन्दर्पाय नमो मेढ्रम् आदित्याय नमः करौ  ।  
दामोदरायेत्युदरं वासुदेवाय च स्तनौ  ॥ मत्स्प्_९९।७ ॥  
माधवायेत्युरो विष्णोः कण्ठम् उत्कण्ठिने नमः  ।  
श्रीधराय मुखं केशान् केशवायेति नारद  ॥ मत्स्प्_९९।८ ॥  
पृष्ठं शार्ङ्गधरायेति श्रवणौ वरदाय वै  ।  
स्वनाम्ना शङ्खचक्रासि-गदाजलजपाणये  ।  
शिरः सर्वात्मने ब्रह्मन् नम इत्यभिपूजयेत्  ॥ मत्स्प्_९९।९ ॥  
मत्स्यमुत्पलसंयुक्तं हैमं कृत्वा तु शक्तितः  ।  
उदकुम्भसमायुक्तम् अग्रतः स्थापयेद्बुधः  ॥ मत्स्प्_९९।१० ॥  
गुडपात्रं तिलैर्युक्तं सितवस्त्राभिवेष्टितम्  ।  
रात्रौ जागरणं कुर्याद् इतिहासकथादिना  ॥ मत्स्प्_९९।११ ॥  
प्रभातायां तु शर्वर्यां ब्राह्मणाय कुटुम्बिने  ।  
सकाञ्चनोत्पलं देवं सोदकुम्भं निवेदयेत्  ॥ मत्स्प्_९९।१२ ॥  
यथा न मुच्यसे देव सदा सर्वविभूतिभिः  ।  
तथा मामुद्धराशेष-दुःखसंसारकर्दमात्  ॥ मत्स्प्_९९।१३ ॥  
दशावताररूपाणि प्रतिमासं क्रमान्मुने  ।  
दत्तात्रेयं तथा व्यासम् उत्पलेन समन्वितम्  ।  
दद्यादेवं समा यावत् पाषण्डानभिवर्जयेत्  ॥ मत्स्प्_९९।१४ ॥  
समाप्यैवं यथाशक्त्या द्वादश द्वादशीः पुनः  ।  
संवत्सरान्ते लवण-पर्वतेन समन्विताम्  ।  
शय्यां दद्यान्मुनिश्रेष्ठ गुरवे धेनुसंयुताम्  ॥ मत्स्प्_९९।१५ ॥  
ग्रामं च शक्तिमान्दद्यात् क्षेत्रं वा भवनान्वितम्  ।  
गुरुं सम्पूज्य विधिवद् वस्त्रालङ्कारभूषणैः  ॥ मत्स्प्_९९।१६ ॥  
अन्यानपि यथाशक्त्या भोजयित्वा द्विजोत्तमान्  ।  
तर्पयेद् वस्त्रगोदानै रत्नौघधनसञ्चयैः  ।  
अल्पवित्तो यथाशक्त्या स्तोकं स्तोकं समाचरेत्  ॥ मत्स्प्_९९।१७ ॥  
यश्चाप्यतीव निःस्वः स्याद् भक्तिमान्माधवं प्रति  ।  
पुष्पार्चनविधानेन स कुर्याद्वत्सरद्वयम्  ॥ मत्स्प्_९९।१८ ॥  
अनेन विधिना यस्तु विभूतिद्वादशीव्रतम्  ।  
कुर्यात्पापविनिर्मुक्तः पितॄणां तारयेच्छतम्  ॥ मत्स्प्_९९।१९ ॥  
जन्मनां शतसाहस्रं न शोकफलभाग्भवेत्  ।  
न च व्याधिर्भवेत्तस्य न दारिद्र्यं न बन्धनम्  ।  
वैष्णवो वाथ शैवो वा भवेज्जन्मनि जन्मनि  ॥ मत्स्प्_९९।२० ॥  
यावद्युगसहस्राणां शतमष्टोत्तरं भवेत्  ।  
तावत्स्वर्गे वसेद्ब्रह्मन् भूपतिश्च पुनर्भवेत्  ॥ मत्स्प्_९९।२१ ॥  
  
  
______________________________________________________  
  
  
मत्स्य-पुराण १००  
  
*नन्दिकेश्वर उवाच  
पुरा रथन्तरे कल्पे राजासीत्पुष्पवाहनः  ।  
नाम्ना लोकेषु विख्यातस् तेजसा सूर्यसन्निभः  ॥ मत्स्प्_१००।१ ॥  
तपसा तस्य तुष्टेन चतुर्वक्त्रेण नारद  ।  
कमलं काञ्चनं दत्तं यथाकामगमं मुने  ॥ मत्स्प्_१००।२ ॥  
लोकैः समस्तैर् नगर-वासिभिः सहितो नृपः  ।  
द्वीपानि सुरलोकं च यथेष्टं व्यचरत्तदा  ॥ मत्स्प्_१००।३ ॥  
कल्पादौ सप्तमं द्वीपं तस्य पुष्करवासिनः  ।  
लोके च पूजितं यस्मात् पुष्करद्वीपमुच्यते  ॥ मत्स्प्_१००।४ ॥  
देवेन ब्रह्मणा दत्तं यानमस्य यतो ऽम्बुजम्  ।  
पुष्पवाहनमित्याहुस् तस्मात्तं देवदानवाः  ॥ मत्स्प्_१००।५ ॥  
नागम्यमस्यास्ति जगत्त्रये ऽपि ब्रह्माम्बुजस्थस्य तपो ऽनुभावात्  ।  
पत्नी च तस्याप्रतिमा मुनीन्द्र नारीसहस्रैरभितो ऽभिनन्द्या  ।  
नाम्ना च लावण्यवती बभूव सा पार्वतीवेष्टतमा भवस्य  ॥ मत्स्प्_१००।६ ॥  
तस्यात्मजानामयुतं बभूव धर्मात्मनाम् अग्र्यधनुर्धराणाम्  ।  
तदात्मनः सर्वमवेक्ष्य राजा मुहुर्मुहुर् विस्मयमाससाद  ।  
सो ऽभ्यागतं वीक्ष्य मुनिप्रवीरं प्राचेतसं वाक्यमिदं बभाषे  ॥ मत्स्प्_१००।७ ॥  
कस्माद्विभूतिर् अमलामरमर्त्यपूज्या जाता च सर्वविजितामरसुन्दरीणाम्  ।  
भार्या ममाल्पतपसा परितोषितेन दत्तं ममाम्बुजगृहं च मुनीन्द्र धात्रा  ॥ मत्स्प्_१००।८ ॥  
यस्मिन्प्रविष्टमपि कोटिशतं नृपाणां सामात्यकुञ्जररथौघजनावृतानाम्  ।  
नो लक्ष्यते क्व गतमम्बरमध्य इन्दुस् तारागणैरिव गतः परितः स्फुरद्भिः  ॥ मत्स्प्_१००।९ ॥  
तस्मात्किमन्यजननीजठरोद्भवेन धर्मादिकं कृतमशेषफलाप्तिहेतुः  ।  
भगवन्मयाथ तनयैर् अथवानयापि भद्रं यदेतदखिलं कथय प्रचेतः  ॥ मत्स्प्_१००।१० ॥  
मुनिरभ्यधादथ भवान्तरितं समीक्ष्य पृथ्वीपतेः प्रसभमद्भुतहेतुवृत्तम्  ।  
जन्माभवत्तव तु लुब्धकुले ऽतिघोरे जातस्त्वमप्यनुदिनं किल पापकारी  ॥ मत्स्प्_१००।११ ॥  
वपुरप्यभूत्तव पुनः पुरुषाङ्गसन्धिर् दुर्गन्धिसत्त्वभुजगावरणं समन्तात्  ।  
न च ते सुहृन् न सुतबन्धुजनो न तातस् त्व् आदृक्स्वसा न जननी च तदाभिशस्ता  ॥ मत्स्प्_१००।१२ ॥  
अभिसङ्गता परमभीष्टतमा विमुखी महीश तव योषिदियम्  ।  
अभूदनावृष्टिरतीव रौद्रा कदाचिदाहारनिमित्तमस्मिन्  ।  
क्षुत्पीडितेनाथ तदा न किञ्चिद् आसादितं धान्यफलामिषाद्यम्  ॥ मत्स्प्_१००।१३ ॥  
अथाभिदृष्टं महदम्बुजाढ्यं सरोवरं पङ्कपरीतरोधः  ।  
पद्मान्यथादाय ततो बहूनि गतः पुरं वैदिशनामधेयम्  ॥ मत्स्प्_१००।१४ ॥  
तन्मौल्यलाभाय पुरं समस्तं भ्रान्तं त्वयाशेषम् अहस् तदासीत्  ।  
क्रेता न कश्चित्कमलेषु जातः श्रान्तो भृशं क्षुत्परिपीडितश्च  ॥ मत्स्प्_१००।१५ ॥  
उपविष्टस्त्वमेकस्मिन् सभार्यो भवनाङ्गणे  ।  
अथ मङ्गलशब्दश्च त्वया रात्रौ महाञ्श्रुतः  ॥ मत्स्प्_१००।१६ ॥  
सभार्यस्तत्र गतवान् यत्रासौ मङ्गलध्वनिः  ।  
तत्र मण्डपमध्यस्था विष्णोरर्चावलोकिता  ॥ मत्स्प्_१००।१७ ॥  
वेश्यानङ्गवती नाम विभूतिद्वादशीव्रतम्  ।  
समाप्तौ माघमासस्य लवणाचलमुत्तमम्  ॥ मत्स्प्_१००।१८ ॥  
निवेदयन्ती गुरवे शय्यां चोपस्करान्विताम्  ।  
अलङ्कृत्य हृषीकेशं सौवर्णामरपादपम्  ॥ मत्स्प्_१००।१९ ॥  
तां तु दृष्ट्वा ततस्ताभ्याम् इदं च परिचिन्तितम्  ।  
किमेभिः कमलैः कार्यं वरं विष्णुरलङ्कृतः  ॥ मत्स्प्_१००।२० ॥  
इति भक्तिस्तदा जाता दम्पत्योस्तु नराधिप  ।  
तत्प्रसङ्गात्समभ्यर्च्य केशवं लवणाचलम्  ।  
शय्या च पुष्पप्रकरैः पूजिता भूश्च सर्वतः  ॥ मत्स्प्_१००।२१ ॥  
अथानङ्गवती तुष्टा तयोर्धनशतत्रयम्  ।  
दीयतामादिदेशाथ कलधौतशतत्रयम्  ॥ मत्स्प्_१००।२२ ॥  
न गृहीतं ततस्ताभ्यां बहुसत्त्वावलम्बनात्  ।  
अनङ्गवत्या च पुनस् तयोरन्नं चतुर्विधम्  ।  
आनीय व्याहृतं चात्र भुज्यतामिति भूपते  ॥ मत्स्प्_१००।२३ ॥  
ताभ्यां तु तदपि त्यक्तं भोक्ष्यावो वै वरानने  ।  
प्रसङ्गादुपवासेन तवाद्य सुखमावयोः  ॥ मत्स्प्_१००।२४ ॥  
जन्मप्रभृति पापिष्ठौ कुकर्माणौ दृढव्रते  ।  
तत्प्रसङ्गात्तयोर्मध्ये धर्मलेशस्तु ते ऽनघ  ॥ मत्स्प्_१००।२५ ॥  
इति जागरणं ताभ्यां तत्प्रसङ्गादनुष्ठितम्  ।  
प्रभाते च तदा दत्ता शय्या सलवणाचला  ॥ मत्स्प्_१००।२६ ॥  
ग्रामाश्च गुरवे भक्त्या विप्रेषु द्वादशैव तु  ।  
वस्त्रालङ्कारसंयुक्ता गावश्च करकान्विताः  ॥ मत्स्प्_१००।२७ ॥  
भोजनं च सुहृन्मित्र-दीनान्धकृपणैः समम्  ।  
तच्च लुब्धकदाम्पत्यं पूजयित्वा विसर्जितम्  ॥ मत्स्प्_१००।२८ ॥  
स भवांल् लुब्धको जातः सपत्नीको नृपेश्वरः  ।  
पुष्करप्रकरात्तस्मात् केशवस्य न पूजनात्  ॥ मत्स्प्_१००।२९ ॥  
विनष्टाशेषपापस्य तव पुष्करमन्दिरम्  ।  
तस्य सत्त्वस्य माहात्म्याद् अल्पेन तपसा नृप  ॥ मत्स्प्_१००।३० ॥  
यथाकामगमं जातं लोकनाथश्चतुर्मुखः  ।  
सन्तुष्टस्तव राजेन्द्र ब्रह्मरूपी जनार्दनः  ॥ मत्स्प्_१००।३१ ॥  
साप्यनङ्गवती वेश्या कामदेवस्य साम्प्रतम्  ।  
पत्नी सपत्नी सञ्जाता रत्याः प्रीतिरिति श्रुता  ।  
लोकेष्वानन्दजननी सकलामरपूजिता  ॥ मत्स्प्_१००।३२ ॥  
तस्मादुत्सृज्य राजेन्द्र पुष्करं तन्महीतले  ।  
गङ्गातटं समाश्रित्य विभूतिद्वादशीव्रतम्  ।  
कुरु राजेन्द्र निर्वाणम् अवश्यं समवाप्स्यसि  ॥ मत्स्प्_१००।३३ ॥  
इत्युक्त्वा स मुनिर् ब्रह्मंस् तत्रैवान्तरधीयत  ।  
राजा यथोक्तं च पुनर् अकरोत्पुष्पवाहनः  ॥ मत्स्प्_१००।३४ ॥  
इदमाचरतो ब्रह्मन्न् अखण्डव्रतम् आचरेत्  ।  
यथाकथञ्चित् कमलैर् द्वादश द्वादशीर् मुने  ॥ मत्स्प्_१००।३५ ॥  
कर्तव्याः शक्तितो देया विप्रेभ्यो दक्षिणानघ  ।  
न वित्तशाठ्यं कुर्वीत भक्त्या तुष्यति केशवः  ॥ मत्स्प्_१००।३६ ॥  
इति कलुषत्रिदारणं जनानामपि पठतीह शृणोति चाथ भक्त्या  ।*  
मतिमपि च ददाति देवलोके वसति स कोटिशतानि वत्सराणाम्  ॥ मत्स्प्_१००।३७ ॥*  
  
  
______________________________________________________  
  
  
मत्स्य-पुराण १०१  
  
*नन्दिकेश्वर उवाच  
अथातः सम्प्रवक्ष्यामि व्रतषष्ठीमनुत्तमाम्  ।  
रुद्रेणाभिहितां दिव्यां महापातकनाशनम्  ॥ मत्स्प्_१०१।१ ॥  
नक्तमब्दं चरित्वा तु गवा सार्धं कुटुम्बिने  ।  
हैमं चक्रं त्रिशूलं च दद्याद्विप्राय वाससी  ॥ मत्स्प्_१०१।२ ॥  
शिवरूपस्ततो ऽस्माभिः शिवलोके स मोदते  ।  
एतद्देवव्रतं नाम महापातकनाशनम्  ॥ मत्स्प्_१०१।३ ॥  
यस्त्वेकभक्तेन समां शिवं हैमवृषान्वितम्  ।  
धेनुं तिलमयीं दद्यात् स पदं याति शाङ्करम्  ।  
एतद्रुद्रव्रतं नाम पापशोकविनाशनम्  ॥ मत्स्प्_१०१।४ ॥  
यस्तु नीलोत्पलं हैमं शर्करापात्रसंयुतम्  ।  
एकान्तरितनक्ताशी समान्ते वृषसंयुतम्  ।  
स वैष्णवं पदं याति लीलाव्रतमिदं स्मृतम्  ॥ मत्स्प्_१०१।५ ॥  
आषाढादिचतुर्मासम् अभ्यङ्गं वर्जयेन्नरः  ।  
भोजनोपस्करं दद्यात् स याति भवनं हरेः  ।  
जने प्रीतिकरं नॄणां प्रीतिव्रतमिहोच्यते  ॥ मत्स्प्_१०१।६ ॥  
वर्जयित्वा मधौ यस्तु दधिक्षीरघृतैक्षवम्  ।  
दद्याद्वस्त्राणि सूक्ष्माणि रसपात्रैश्च संयुतम्  ॥ मत्स्प्_१०१।७ ॥  
सम्पूज्य विप्रमिथुनं गौरी मे प्रीयतामिति  ।  
एतद्गौरीव्रतं नाम भवानीलोकदायकम्  ॥ मत्स्प्_१०१।८ ॥  
पुष्यादौ यस्त्रयोदश्यां कृत्वा नक्तं मधौ पुनः  ।  
अशोकं काञ्चनं दद्याद् इक्षुयुक्तं दशाङ्गुलम्  ॥ मत्स्प्_१०१।९ ॥  
विप्राय वस्त्रसंयुक्तं प्रद्युम्नः प्रीयतामिति  ।  
कल्पं विष्णुपदे स्थित्वा विशोकः स्यात्पुनर्नरः  ।  
एतत् कामव्रतं नाम सदा शोकविनाशनम्  ॥ मत्स्प्_१०१।१० ॥  
आषाढादिव्रतं यस्तु वर्जयेन्नखकर्तनम्  ।  
वार्ताकं च चतुर्मासं मधुसर्पिर्घटान्वितम्  ॥ मत्स्प्_१०१।११ ॥  
कार्त्तिक्यां तत्पुनर्हैमं ब्राह्मणाय निवेदयेत्  ।  
स रुद्रलोकमाप्नोति शिवव्रतमिदं स्मृतम्  ॥ मत्स्प्_१०१।१२ ॥  
वर्जयेद्यस्तु पुष्पाणि हेमन्तशिशिरावृतू  ।  
पुष्पत्रयं च फाल्गुन्यां कृत्वा शक्त्या च काञ्चनम्  ॥ मत्स्प्_१०१।१३ ॥  
दद्याद्द्विकालवेलायां प्रीयेतां शिवकेशवौ  ।  
दत्त्वा परं पदं याति सौम्यव्रतमिदं स्मृतम्  ॥ मत्स्प्_१०१।१४ ॥  
फाल्गुन्यादितृतीयायां लवणं यस्तु वर्जयेत्  ।  
समाप्ते शयनं दद्याद् गृहं चोपस्करान्वितम्  ॥ मत्स्प्_१०१।१५ ॥  
सम्पूज्य विप्रमिथुनं भवानी प्रीयतामिति  ।  
गौरीलोके वसेत्कल्पं सौभाग्यव्रतमुच्यते  ॥ मत्स्प्_१०१।१६ ॥  
सन्ध्यामौनं ततः कृत्वा समान्ते घृतकुम्भकम्  ।  
वस्त्रयुग्मं तिलान्घण्टां ब्राह्मणाय निवेदयेत्  ॥ मत्स्प्_१०१।१७ ॥  
सारस्वतं पदं याति पुनरावृत्तिदुर्लभम्  ।  
एतत्सारस्वतं नाम रूपविद्याप्रदायकम्  ॥ मत्स्प्_१०१।१८ ॥  
लक्ष्मीमभ्यर्च्य पञ्चम्याम् उपवासी भवेन्नरः  ।  
समान्ते हेमकमलं दद्याद्धेनुसमन्वितम्  ॥ मत्स्प्_१०१।१९ ॥  
स वैष्णवं पदं याति लक्ष्मीवाञ्जन्मजन्मनि  ।  
एतत् सम्पद्व्रतं नाम सदा पापविनाशनम्  ॥ मत्स्प्_१०१।२० ॥  
कृत्वोपलेपनं शम्भोर् अग्रतः केशवस्य च  ।  
यावदब्दं पुनर्दद्याद् धेनुं जलघटान्विताम्  ॥ मत्स्प्_१०१।२१ ॥  
जन्मायुतं स राजा स्यात् ततः शिवपुरं व्रजेत्  ।  
एतद् आयुर्व्रतं नाम सर्वकामप्रदायकम्  ॥ मत्स्प्_१०१।२२ ॥  
अश्वत्थं भास्करं गङ्गां प्रणम्यैकत्र वाग्यतः  ।  
एकभक्तं नरः कुर्याद् अब्दमेकं विमत्सरः  ॥ मत्स्प्_१०१।२३ ॥  
व्रतान्ते विप्रमिथुनं पूज्यं धेनुत्रयान्वितम्  ।  
वृक्षं हिरण्मयं दद्यात् सोऽश्वमेधफलं लभेत्  ।  
एतत् कीर्तिव्रतं नाम भूतिकीर्तिफलप्रदम्  ॥ मत्स्प्_१०१।२४ ॥  
घृतेन स्नपनं कुर्याच् छम्भोर् वा केशवस्य च  ।  
अक्षताभिः सुपुष्पाभिः कृत्वा गोमयमण्डलम्  ॥ मत्स्प्_१०१।२५ ॥  
तिलधेनुसमोपेतं समान्ते हेमपङ्कजम्  ।  
शुद्धमष्टाङ्गुलं दद्याच् छिवलोके महीयते  ।  
सामगाय ततश्चैतत् सामव्रतमिहोच्यते  ॥ मत्स्प्_१०१।२६ ॥  
नवम्यामेकभक्तं तु कृत्वा कन्याश्च शक्तितः  ।  
भोजयित्वासनं दद्याद् धैमकञ्चुकवाससी  ॥ मत्स्प्_१०१।२७ ॥  
हैमं सिंहं च विप्राय दत्त्वा शिवपदं व्रजेत्  ।  
जन्मार्बुदं सुरूपः स्याच् छत्रुभिश्चापराजितः  ।  
एतद्वीरव्रतं नाम नारीणां च सुखप्रदम्  ॥ मत्स्प्_१०१।२८ ॥  
यावत्समा भवेद्यस्तु पञ्चदश्यां पयोव्रतः  ।  
समान्ते श्राद्धकृद्दद्यात् पञ्च गास्तु पयस्विनीः  ॥ मत्स्प्_१०१।२९ ॥  
वासांसि च पिशङ्गानि जलकुम्भयुतानि च  ।  
स याति वैष्णवं लोकं पितॄणां तारयेच्छतम्  ।  
कल्पान्ते राजराजः स्यात् पितृव्रतम् इदं स्मृतम्  ॥ मत्स्प्_१०१।३० ॥  
चैत्रादिचतुरो मासाञ् जलं दद्यादयाचितम्  ।  
व्रतान्ते मणिकं दद्याद् अन्नवस्त्रसमन्वितम्  ॥ मत्स्प्_१०१।३१ ॥  
तिलपात्रं हिरण्यं च ब्रह्मलोके महीयते  ।  
कल्पान्ते भूपतिर्नूनम् आनन्दव्रतमुच्यते  ॥ मत्स्प्_१०१।३२ ॥  
पञ्चामृतेन स्नपनं कृत्वा संवत्सरं विभोः  ।  
वत्सरान्ते पुनर्दद्याद् धेनुं पञ्चामृतेन हि  ॥ मत्स्प्_१०१।३३ ॥  
विप्राय दद्याच्छङ्खं च स पदं याति शाङ्करम्  ।  
राजा भवति कल्पान्ते धृतिव्रतमिदं स्मृतम्  ॥ मत्स्प्_१०१।३४ ॥  
वर्जयित्वा पुमान्मांसम् अब्दान्ते गोप्रदो भवेत्  ।  
तद्वद्धेममृगं दद्यात् सोऽश्वमेधफलं लभेत्  ।  
अहिंसाव्रतमित्युक्तं कल्पान्ते भूपतिर्भवेत्  ॥ मत्स्प्_१०१।३५ ॥  
माघमास्युषसि स्नानं कृत्वा दाम्पत्यमर्चयेत्  ।  
भोजयित्वा यथाशक्त्या माल्यवस्त्रविभूषणः  ।  
सूर्यलोके वसेत्कल्पं सूर्यव्रतमिदं स्मृतम्  ॥ मत्स्प्_१०१।३६ ॥  
आषाढादिचतुर्मासं प्रातःस्नायी भवेन्नरः  ।  
विप्रेषु भोजनं दद्यात् कार्त्तिक्यां गोप्रदो भवेत्  ।  
स वैष्णवं पदं याति विष्णुव्रतमिदं शुभम्  ॥ मत्स्प्_१०१।३७ ॥  
अयनादयनं यावद् वर्जयेत्पुष्पसर्पिषी  ।  
तदन्ते पुष्पदामानि घृतधेन्वा सहैव तु  ॥ मत्स्प्_१०१।३८ ॥  
दत्त्वा शिवपदं गच्छेद् विप्राय घृतपायसम्  ।  
एतच्छीलव्रतं नाम शीलारोग्यफलप्रदम्  ॥ मत्स्प्_१०१।३९ ॥  
सन्ध्यादीपप्रदो यस्तु समां तैलं विवर्जयेत्  ।  
समान्ते दीपिकां दद्याच् चक्रशूले च काञ्चने  ॥ मत्स्प्_१०१।४० ॥  
वस्त्रयुग्मं च विप्राय तेजस्वी स भवेदिह  ।  
रुद्रलोकमवाप्नोति दीप्तिव्रतमिदं स्मृतम्  ॥ मत्स्प्_१०१।४१ ॥  
कार्त्तिक्यादितृतीयायां प्राश्य गोमूत्रयावकम्  ।  
नक्तं चरेदब्दमेकम् अब्दान्ते गोप्रदो भवेत्  ॥ मत्स्प्_१०१।४२ ॥  
गौरीलोके वसेत्कल्पं ततो राजा भवेदिह  ।  
एतद्रुद्रव्रतं नाम सदा कल्याणकारकम्  ॥ मत्स्प्_१०१।४३ ॥  
वर्जयेच्चैत्रमासे च यश्च गन्धानुलेपनम्  ।  
शुक्तिं गन्धभृतां दत्त्वा विप्राय सितवाससी  ।  
वारुणं पदमाप्नोति दृढव्रतमिदं स्मृतम्  ॥ मत्स्प्_१०१।४४ ॥  
वैशाखे पुष्पलवणं वर्जयित्वाथ गोप्रदः  ।  
भूत्वा विष्णुपदे कल्पं स्थित्वा राजा भवेदिह  ।  
एतत्कान्तिव्रतं नाम कान्तिकीर्तिफलप्रदम्  ॥ मत्स्प्_१०१।४५ ॥  
ब्रह्माण्डं काञ्चनं कृत्वा तिलराशिसमन्वितम्  ।  
त्र्यहं तिलप्रदो भूत्वा वह्निं सन्तर्प्य सद्विजम्  ॥ मत्स्प्_१०१।४६ ॥  
सम्पूज्य विप्रदाम्पत्यं माल्यवस्त्रविभूषणैः  ।  
शक्तितस्त्रिपलादूर्ध्वं विश्वात्मा प्रीयतामिति  ॥ मत्स्प्_१०१।४७ ॥  
पुण्ये ऽह्नि दद्यात्स परं ब्रह्म यात्यपुनर्भवम्  ।  
एतद्ब्रह्मव्रतं नाम निर्वाणपददायकम्  ॥ मत्स्प्_१०१।४८ ॥  
यश्चोभयमुखीं दद्यात् प्रभूतकनकान्विताम्  ।  
दिनं पयोव्रतस्तिष्ठेत् स याति परमं पदम्  ।  
एतद्धेनुव्रतं नाम पुनरावृत्तिदुर्लभम्  ॥ मत्स्प्_१०१।४९ ॥  
त्र्यहं पयोव्रते स्थित्वा काञ्चनं कल्पपादपम्  ।  
पलादूर्ध्वं यथाशक्त्या तण्डुलैस् तूपसंयुतम्  ।  
दत्त्वा ब्रह्मपदं याति कल्पव्रतमिदं स्मृतम्  ॥ मत्स्प्_१०१।५० ॥  
मासोपवासी यो दद्याद् धेनुं विप्राय शोभनाम्  ।  
स वैष्णवं पदं यति भीमव्रतमिदं स्मृतम्  ॥ मत्स्प्_१०१।५१ ॥  
दद्याद् विंशत्पलादूर्ध्वं महीं कृत्वा तु काञ्चनीम्  ।  
दिनं पयोव्रतस्तिष्ठेद् रुद्रलोके महीयते  ।  
धराव्रतमिदं प्रोक्तं सप्तकल्पशतानुगम्  ॥ मत्स्प्_१०१।५२ ॥  
माघे मासे ऽथवा चैत्रे गुडधेनुप्रदो भवेत्  ।  
गुडव्रतस्तृतीयायां गौरीलोके महीयते  ।  
महाव्रतमिदं नाम परमानन्दकारकम्  ॥ मत्स्प्_१०१।५३ ॥  
पक्षोपवासी यो दद्याद् विप्राय कपिलाद्वयम्  ।  
ब्रह्मलोकमवाप्नोति देवासुरसुपूजितम्  ।  
कल्पान्ते राजराजः स्यात् प्रभाव्रतमिदं स्मृतम्  ॥ मत्स्प्_१०१।५४ ॥  
वत्सरं त्वेकभक्ताशी सभक्ष्यजलकुम्भदः  ।  
शिवलोके वसेत्कल्पं प्राप्तिव्रतमिदं स्मृतम्  ॥ मत्स्प्_१०१।५५ ॥  
नक्ताशी चाष्टमीषु स्याद् वत्सरान्ते च धेनुदः  ।  
पौरन्दरं पुरं याति सुगतिव्रतमुच्यते  ॥ मत्स्प्_१०१।५६ ॥  
विप्रायेन्धनदो यस्तु वर्षादिचतुरस्त्वृतून्  ।  
घृतधेनुप्रदो ऽन्ते च स परं ब्रह्म गच्छति  ।  
वैश्वानरव्रतं नाम सर्वपापविनाशनम्  ॥ मत्स्प्_१०१।५७ ॥  
एकादश्यां च नक्ताशी यश्चक्रं विनिवेदयेत्  ।  
समान्ते वैष्णवं हैमं स विष्णोः पदमाप्नुयात्  ।  
एतत् कृष्णव्रतं नाम कल्पान्ते राज्यभाग्भवेत्  ॥ मत्स्प्_१०१।५८ ॥  
पायसाशी समान्ते तु दद्याद्विप्राय गोयुगम्  ।  
लक्ष्मीलोकमवाप्नोति ह्य् एतद् देवीव्रतं स्मृतम्  ॥ मत्स्प्_१०१।५९ ॥  
सप्तम्यां नक्तभुग्दद्यात् समान्ते गां पयस्विनीम्  ।  
सूर्यलोकमवाप्नोति भानुव्रतमिदं स्मृतम्  ॥ मत्स्प्_१०१।६० ॥  
चतुर्थ्यां नक्तभुग्दद्याद् अब्दान्ते हेमवारणम्  ।  
व्रतं वैनायकं नाम शिवलोकफलप्रदम्  ॥ मत्स्प्_१०१।६१ ॥  
महाफलानि यस्त्यक्त्वा चतुर्मासं द्विजातये  ।  
हैमानि कार्त्तिके दद्याद् गोयुगेन समन्वितम्  ।  
एतत् फलव्रतं नाम विष्णुलोकफलप्रदम्  ॥ मत्स्प्_१०१।६२ ॥  
यश्चोपवासी सप्तम्यां समान्ते हैमपङ्कजम्  ।  
गाश्च वै शक्तितो दद्याद् धेमान्नघटसंयुताः  ।  
एतत् सौरव्रतं नाम सूर्यलोकफलप्रदम्  ॥ मत्स्प्_१०१।६३ ॥  
द्वादश द्वादशीर्यस्तु समाप्योपोषणेन च  ।  
गोवस्त्रकाञ्चनैर्विप्रान् पूजयेच्छक्तितो नरः  ।  
परमं पदं प्राप्नोति विष्णुव्रतमिदं स्मृतम्  ॥ मत्स्प्_१०१।६४ ॥  
कार्त्तिक्यां च वृषोत्सर्गं कृत्वा नक्तं समाचरेत्  ।  
शैवं पदमवाप्नोति वार्षव्रतमिदं स्मृतम्  ॥ मत्स्प्_१०१।६५ ॥  
कृच्छ्रान्ते गोप्रदः कुर्याद् भोजनं शक्तितः पदम्  ।  
विप्राणां शाङ्करं याति प्राजापत्यमिदं व्रतम्  ॥ मत्स्प्_१०१।६६ ॥  
चतुर्दश्यां तु नक्ताशी समान्ते गोधनप्रदः  ।  
शैवं पदमवाप्नोति त्रैयम्बकमिदं व्रतम्  ॥ मत्स्प्_१०१।६७ ॥  
सप्तरात्रोषितो दद्याद् घृतकुम्भं द्विजातये  ।  
घृतव्रतमिदं प्राहुर् ब्रह्मलोकफलप्रदम्  ॥ मत्स्प्_१०१।६८ ॥  
आकाशशायी वर्षासु धेनुमन्ते पयस्विनीम्  ।  
शक्रलोके वसेन्नित्यम् इन्द्रव्रतमिदं स्मृतम्  ॥ मत्स्प्_१०१।६९ ॥  
अनग्निपक्कम् अश्नाति तृतीयायां तु यो नरः  ।  
गां दत्त्वा शिवमभ्येति पुनरावृत्तिदुर्लभम्  ।  
इह चानन्दकृत्पुंसां श्रेयोव्रतमिदं स्मृतम्  ॥ मत्स्प्_१०१।७० ॥  
हैमं पलद्वयादूर्ध्वं रथमश्वयुगान्वितम्  ।  
ददत्कृतोपवासः स्याद् दिवि कल्पशतं वसेत्  ।  
कल्पान्ते राजराजः स्याद् अश्वव्रतमिदं स्मृतम्  ॥ मत्स्प्_१०१।७१ ॥  
तद्वद्धेमरथं दद्यात् करिभ्यां संयुतं नरः  ।  
सत्यलोके वसेत्कल्पं सहस्रमथ भूपतिः  ।  
भवेदुपोषितो भूत्वा करिव्रतमिदं स्मृतम्  ॥ मत्स्प्_१०१।७२ ॥  
उपवासं परित्यज्य समान्ते गोप्रदो भवेत्  ।  
यक्षाधिपत्यमाप्नोति सुखव्रतमिदं स्मृतम्  ॥ मत्स्प्_१०१।७३ ॥  
निशि कृत्वा जले वासं प्रभाते गोप्रदो भवेत्  ।  
वारुणं लोकमाप्नोति वरुणव्रतमुच्यते  ॥ मत्स्प्_१०१।७४ ॥  
चान्द्रायणं च यः कुर्याद् धैमं चन्द्रं निवेदयेत्  ।  
चन्द्रव्रतमिदं प्रोक्तं चन्द्रलोकफलप्रदम्  ॥ मत्स्प्_१०१।७५ ॥  
ज्येष्ठे पञ्चतपाः सायं हेमधेनुप्रदो दिवम्  ।  
यात्यष्टमीचतुर्दश्यो रुद्रव्रतमिदं स्मृतम्  ॥ मत्स्प्_१०१।७६ ॥  
सकृद्वितानकं कुर्यात् तृतीयायां शिवालये  ।  
समान्ते धेनुदो याति भवानीव्रतमुच्यते  ॥ मत्स्प्_१०१।७७ ॥  
माघे निश्यार्द्रवासाः स्यात् सप्तम्यां गोप्रदो भवेत्  ।  
दिवि कल्पमुषित्वेह राजा स्यात्पवनं व्रतम्  ॥ मत्स्प्_१०१।७८ ॥  
त्रिरात्रोपोषितो दद्यात् फाल्गुन्यां भवनं शुभम्  ।  
आदित्यलोकमाप्नोति धामव्रतमिदं स्मृतम्  ॥ मत्स्प्_१०१।७९ ॥  
त्रिसन्ध्यं पूज्य दाम्पत्यम् उपवासी विभूषणैः  ।  
अन्नं गाश्च समाप्नोति मोक्षमिन्द्रव्रतादिह  ॥ मत्स्प्_१०१।८० ॥  
दत्त्वा सितद्वितीयायाम् इन्दोर्लवणभाजनम्  ।  
समान्ते गोप्रदो याति विप्राय शिवमन्दिरम्  ।  
कल्पान्ते राजराजः स्यात् सोमव्रतमिदं स्मृतम्  ॥ मत्स्प्_१०१।८१ ॥  
प्रतिपद्येकभक्ताशी समान्ते कपिलाप्रदः  ।  
वैश्वानरपदं याति शिवव्रतमिदं स्मृतम्  ॥ मत्स्प्_१०१।८२ ॥  
दशम्याम् एकभक्ताशी समान्ते दशधेनुदः  ।  
दिशश्च काञ्चनैर्दद्याद् ब्रह्माण्डाधिपतिर्भवेत्  ।  
एतद् विश्वव्रतं नाम महापातकनाशनम्  ॥ मत्स्प्_१०१।८३ ॥  
यः पठेच्छृणुयाद्वापि व्रतषष्टिम् अनुत्तमाम्  ।  
मन्वन्तरशतं सो ऽपि गन्धर्वाधिपतिर्भवेत्  ॥ मत्स्प्_१०१।८४ ॥  
षष्टिव्रतं नारद पुण्यमेतत् तवोदितं विश्वजनीनमन्यत्  ।  
श्रोतुं तवेच्छा तदुदीरयामि प्रियेषु किं वाकथनीयम् अस्ति  ॥ मत्स्प्_१०१।८५ ॥  
  
  
______________________________________________________  
  
मत्स्य-पुराण १०२  
  
*नन्दिकेश्वर उवाच  
नैर्मल्यं भावशुद्धिश्च विना स्नानं न विद्यते  ।  
तस्मान्मनोविशुद्ध्यर्थं स्नानमादौ विधीयते  ॥ मत्स्प्_१०२।१ ॥  
अनुद्धृतैरुद्धृतैर्वा जलैः स्नानं समाचरेत्  ।  
तीर्थं च कल्पयेद्विद्वान् मूलमन्त्रेण मन्त्रवित्  ।  
नमो नारायणायेति मूलमन्त्र उदाहृतः  ॥ मत्स्प्_१०२।२ ॥  
दर्भपाणिस्तु विधिना आचान्तः प्रयतः शुचिः  ।  
चतुर्हस्तसमायुक्तं चतुरस्रं समन्ततः  ।  
प्रकल्प्यावाहयेद् गङ्गाम् एभिर्मन्त्रैर्विचक्षणः  ॥ मत्स्प्_१०२।३ ॥  
विष्णोः पादप्रसूतासि वैष्णवी विष्णुदेवता  ।  
पाहि नस् त्वेनसस् तस्माद् आजन्ममरणान्तिकात्  ॥ मत्स्प्_१०२।४ ॥  
तिस्रः कोट्यो ऽर्धकोटी च तीर्थानां वायुरब्रवीत्  ।  
दिवि भुव्यन्तरिक्षे च तानि ते सन्ति जाह्नवि  ॥ मत्स्प्_१०२।५ ॥  
नन्दिनीत्येव ते नाम देवेषु नलिनीति च  ।  
दक्षा पृथ्वी च विहगा विश्वकायामृता शिवा  ॥ मत्स्प्_१०२।६ ॥  
विद्याधरी सुप्रशान्ता तथा विश्वप्रसादिनी  ।  
क्षेमा च जाह्नवी चैव शान्ता शान्तिप्रदायिनी  ॥ मत्स्प्_१०२।७ ॥  
एतानि पुण्यनामानि स्नानकाले प्रकीर्तयेत्  ।  
भवेत्सन्निहिता तत्र गङ्गा त्रिपथगामिनी  ॥ मत्स्प्_१०२।८ ॥  
सप्तवाराभिजप्तेन करसम्पुटयोजितः  ।  
मूर्ध्नि कुर्याज्जलं भूयस् त्रिचतुष्पञ्चसप्तकम्  ।  
स्नानं कुर्यान्मृदा तद्वद् आमन्त्र्य तु विधानतः  ॥ मत्स्प्_१०२।९ ॥  
अश्वक्रान्ते रथक्रान्ते विष्णुक्रान्ते वसुन्धरे  ।  
मृत्तिके हर मे पापं यन्मया दुष्कृतं कृतम्  ॥ मत्स्प्_१०२।१० ॥  
उद्धृतासि वराहेण कृष्णेन शतबाहुना  ।  
मृत्तिके ब्रह्मदत्तासि काश्यपेनाभिमन्त्रिता  ।  
आरुह्य मम गात्राणि सर्वं पापं प्रचोदय  ॥ मत्स्प्_१०२।११ ॥  
मृत्तिके देहि नः पुष्टिं त्वयि सर्वं प्रतिष्ठितम्  ।  
नमस्ते सर्वलोकानां प्रभवारणि सुव्रते  ॥ मत्स्प्_१०२।१२ ॥  
एवं स्नात्वा ततः पश्चाद् आचम्य च विधानतः  ।  
उत्थाय वाससी शुक्ले शुद्धे तु परिधाय वै  ।  
ततस्तु तर्पणं कुर्यात् त्रैलोक्याप्यायनाय वै  ॥ मत्स्प्_१०२।१३ ॥  
देवा यक्षास्तथा नागा गन्धर्वाप्सरसो ऽसुराः  ।  
क्रूराः सर्पाः सुपर्णाश्च तरवो जम्बुकाः खगाः  ॥ मत्स्प्_१०२।१४ ॥  
वाय्वाधारा जलाधारास् तथैवाकाशगामिनः  ।  
निराधाराश्च ये जीवा ये तु धर्मरतास्तथा  ॥ मत्स्प्_१०२।१५ ॥  
तेषामाप्यायनायैतद् दीयते सलिलं मया  ।  
कृतोपवीती देवेभ्यो निवीती च भवेत्ततः  ॥ मत्स्प्_१०२।१६ ॥  
मनुष्यांस्तर्पयेद्भक्त्या ब्रह्मपुत्रानृषींस्तथा  ।  
सनकश्च सनन्दश्च तृतीयश्च सनातनः  ॥ मत्स्प्_१०२।१७ ॥  
कपिलश्चासुरिश्चैव वोढुः पञ्चशिखस्तथा  ।  
सर्वे ते तृप्तिमायान्तु मद्दत्तेनाम्बुना सदा  ॥ मत्स्प्_१०२।१८ ॥  
मरीचिमत्र्यङ्गिरसं पुलस्त्यं पुलहं क्रतुम्  ।  
प्रचेतसं वसिष्ठं च भृगुं नारदमेव च  ।  
देवब्रह्मऋषीन् सर्वांस् तर्पयेद् अक्षतौदकैः  ॥ मत्स्प्_१०२।१९ ॥  
अपसव्यं ततः कृत्वा सव्यं जान्वाच्य भूतले  ।  
अग्निष्वात्तास्तथा सौम्या हविष्मन्तस्तथोष्मपाः  ॥ मत्स्प्_१०२।२० ॥  
सुकालिनो बर्हिषदस् तथान्ये वाज्यपाः पुनः  ।  
सन्तर्प्याः पितरो भक्त्या सतिलोदकचन्दनैः  ॥ मत्स्प्_१०२।२१ ॥  
यमाय धर्मराजाय मृत्यवे चान्तकाय च  ।  
वैवस्वताय कालाय सर्वभृतक्षयाय च  ॥ मत्स्प्_१०२।२२ ॥  
औदुम्बराय दध्नाय नीलाय परमेष्ठिने  ।  
वृकोदराय चित्राय चित्रगुप्ताय वै नमः  ।  
दर्भपाणिस्तु विधिना पितॄन्सन्तर्पयेद्बुधः  ॥ मत्स्प्_१०२।२३ ॥  
पित्रादीन्नामगोत्रेण तथा मातामहानपि  ।  
सन्तर्प्य विधिना भक्त्या इमं मन्त्रमुदीरयेत्  ॥ मत्स्प्_१०२।२४ ॥  
ये ऽबान्धवा बान्धवा वा ये ऽन्यजन्मनि बान्धवाः  ।  
ते तृप्तिमखिलां यान्तु यश् चास्मत्तो ऽभिवाञ्छति  ॥ मत्स्प्_१०२।२५ ॥  
ततश्चाचम्य विधिवद् आलिखेत्पद्ममग्रतः  ।  
अक्षताभिः सपुष्पाभिः सजलारुणचन्दनम्  ।  
अर्घ्यं दद्यात्प्रयत्नेन सूर्यनामानि कीर्तयेत्  ॥ मत्स्प्_१०२।२६ ॥  
नमस्ते विष्णुरूपाय नमो विष्णुमुखाय वै  ।  
सहस्ररश्मये नित्यं नमस्ते सर्वतेजसे  ॥ मत्स्प्_१०२।२७ ॥  
नमस्ते शिव सर्वेश नमस्ते सर्ववत्सल  ।  
जगत्स्वामिन्नमस्ते ऽस्तु दिव्यचन्दनभूषित  ॥ मत्स्प्_१०२।२८ ॥  
पद्मासन नमस्ते ऽस्तु कुण्डलाङ्गदभूषित  ।  
नमस्ते सर्वलोकेश जगत्सर्वं विबोधसे  ॥ मत्स्प्_१०२।२९ ॥  
सुकृतं दुष्कृतं चैव सर्वं पश्यसि सर्वग  ।  
सत्यदेव नमस्ते ऽस्तु प्रसीद मम भास्कर  ॥ मत्स्प्_१०२।३० ॥  
दिवाकर नमस्ते ऽस्तु प्रभाकर नमो ऽस्तु ते  ।  
एवं सूर्यं नमस्कृत्य त्रिः कृत्वाथ प्रदक्षिणम्  ।  
द्विजं गां काञ्चनं स्पृष्ट्वा ततो विष्णुगृहं व्रजेत्  ॥ मत्स्प्_१०२।३१ ॥  
  
  
______________________________________________________  
  
  
मत्स्य-पुराण १०३  
  
*नन्दिकेश्वर उवाच  
अतः परं प्रवक्ष्यामि प्रयागस्योपवर्णनम्  ।  
मार्कण्डेयेन कथितं यत्पुरा पाण्डुसूनवे  ॥ मत्स्प्_१०३।१ ॥  
भारते तु यदा वृत्ते प्राप्तराज्ये पृथासुते  ।  
एतस्मिन्नन्तरे राजा कुन्तीपुत्रो युधिष्ठिरः  ॥ मत्स्प्_१०३।२ ॥  
भ्रातृशोकेन सन्तप्तश् चिन्तयन्स पुनः पुनः  ।  
आसीत्सुयोधनो राजा एकादशचमूपतिः  ॥ मत्स्प्_१०३।३ ॥  
अस्मान्सन्ताप्य बहुशः सर्वे ते निधनं गताः  ।  
वासुदेवं समाश्रित्य पञ्च शेषास्तु पाण्डवाः  ॥ मत्स्प्_१०३।४ ॥  
हत्वा भीष्मं च द्रोणं च कर्णं चैव महाबलम्  ।  
दुर्योधनं च राजानं पुत्रभ्रातृसमन्वितम्  ॥ मत्स्प्_१०३।५ ॥  
राजानो निहताः सर्वे ये चान्ये शूरमानिनः  ।  
किं नो राज्येन गोविन्द किं भोगैर्जीवितेन वा  ॥ मत्स्प्_१०३।६ ॥  
धिक् कष्टमिति सञ्चित्य राजा वैक्लव्यभागतः  ।  
निर्विचेष्टो निरुत्साहः किञ्चित् तिष्ठत्यधोमुखः  ॥ मत्स्प्_१०३।७ ॥  
लब्धसञ्ज्ञो यदा राजा चिन्तयन्स पुनः पुनः  ।  
कतरो विनियोगो वा नियमं तीर्थमेव च  ॥ मत्स्प्_१०३।८ ॥  
येनाहं शीघ्रम् आमुञ्चे महापातकिकिल्बिषात्  ।  
यत्र स्थित्वा नरो याति विष्णुलोकमनुत्तमम्  ॥ मत्स्प्_१०३।९ ॥  
कथं पृच्छामि वै कृष्णं येनेदं कारितो ऽस्म्यहम्  ।  
धृतराष्ट्रं कथं पृच्छे यस्य पुत्रशतं हतम्  ॥ मत्स्प्_१०३।१० ॥  
व्यासं कथमहं पृच्छे यस्य गोत्रक्षयः कृतः  ।  
एवं वैक्लव्यमापन्नो धर्मराजो युधिष्ठिरः  ।  
रुदन्ति पाण्डवाः सर्वे भ्रातृशोकपरिप्लुताः  ॥ मत्स्प्_१०३।११ ॥  
ये च तत्र महात्मानः समेताः पाण्डवाः स्मृताः  ।  
कुन्ती च द्रौपदी चैव ये च तत्र समागताः  ।  
भूमौ निपतिताः सर्वे रुदन्तस्तु समन्ततः  ॥ मत्स्प्_१०३।१२ ॥  
वाराणस्यां मार्कण्डेयस् तेन ज्ञातो युधिष्ठिरः  ।  
यथा वैक्लव्यमापन्नो रुदमानस्तु दुःखितः  ॥ मत्स्प्_१०३।१३ ॥  
अचिरेणैव कालेन मार्कण्डेयो महातपाः  ।  
सम्प्राप्तो हास्तिनपुरं राजद्वारे ह्यतिष्ठत  ॥ मत्स्प्_१०३।१४ ॥  
द्वारपालो ऽपि तं दृष्ट्वा राज्ञः कथितवान्द्रुतम्  ।  
त्वां द्रष्टुकामो मार्कण्डेयो द्वारि तिष्ठत्यसौ मुनिः  ।  
त्वरितो धर्मपुत्रस्तु द्वारमागादतः परम्  ॥ मत्स्प्_१०३।१५ ॥  
  
*युधिष्ठिर उवाच  
स्वागतं ते महाभाग स्वागतं ते महामुने  ।  
अद्य मे सफलं जन्म अद्य मे तारितं कुलम्  ॥ मत्स्प्_१०३।१६ ॥  
अद्य मे पितरस्तुष्टास् त्वयि दृष्टे महामुने  ।  
अद्याहं पूतदेहो ऽस्मि यत्त्वया सह दर्शनम्  ॥ मत्स्प्_१०३।१७ ॥  
  
*नन्दिकेश्वर उवाच  
सिंहासने समास्थाप्य पादशौचार्चनादिभिः  ।  
युधिष्ठिरो महात्मा वै पूजयामास तं मुनिम्  ॥ मत्स्प्_१०३।१८ ॥  
ततः स तुष्टो मार्कण्डः पूजितश्चाह तं नृपम्  ।  
आख्याहि त्वरितं राजन् किमर्थं रुदितं त्वया  ।  
केन वा विक्लवीभूतः का बाधा ते किमप्रियम्  ॥ मत्स्प्_१०३।१९ ॥  
  
*युधिष्ठिर उवाच  
अस्माकं चैव यद्वृत्तं राज्यस्यार्थे महामुने  ।  
एतत्सर्वं विदित्वा तु चिन्तावशमुपागतः  ॥ मत्स्प्_१०३।२० ॥  
  
*मार्कण्डेय उवाच  
शृणु राजन्महाबाहो क्षत्रधर्मव्यवस्थितम्  ।  
नैव दृष्टं रणे पापं युध्यमानस्य धीमतः  ॥ मत्स्प्_१०३।२१ ॥  
किं पुना राजधर्मेण क्षत्रियस्य विशेषतः  ।  
तदेवं हृदयं कृत्वा तस्मात्पापं न चिन्तयेत्  ॥ मत्स्प्_१०३।२२ ॥  
ततो युधिष्ठिरो राजा प्रणम्य शिरसा मुनिम्  ।  
पप्रच्छ विनयोपेतः सर्वपातकनाशनम्  ॥ मत्स्प्_१०३।२३ ॥  
  
*युधिष्ठिर उवाच  
पृच्छामि त्वां महाप्राज्ञ नित्यं त्रैलोक्यदर्शिनम्  ।  
कथय त्वं समासेन येन मुच्येत किल्बिषात्  ॥ मत्स्प्_१०३।२४ ॥  
  
*मार्कण्डेय उवाच  
शृणु राजन्महाबाहो सर्वपातकनाशनम्  ।  
प्रयागगमनं श्रेष्ठं नराणां पुण्यकर्मणाम्  ॥ मत्स्प्_१०३।२५ ॥  
  
  
______________________________________________________  
  
  
मत्स्य-पुराण १०४  
  
*युधिष्ठिर उवाच  
भगवञ्छ्रोतुमिच्छामि पुरा कल्पे यथास्थितम्  ।  
ब्रह्मणा देवमुख्येन यथावत्कथितं मुने  ॥ मत्स्प्_१०४।१ ॥  
कथं प्रयागगमनं नराणां तत्र कीदृशम्  ।  
मृतानां का गतिस्तत्र स्नातानां तत्र किं फलम्  ॥ मत्स्प्_१०४।२ ॥  
ये वसन्ति प्रयागे तु ब्रूहि तेषां च किं फलम्  ।  
एतन्मे सर्वमाख्याहि परं कौतूहलं हि मे  ॥ मत्स्प्_१०४।३ ॥  
  
*मार्कण्डेय उवाच  
कथयिष्यामि ते वत्स यच्छ्रेष्ठं तत्र यत्फलम्  ।  
पुरा हि सर्वविप्राणां कथ्यमानं मया श्रुतम्  ॥ मत्स्प्_१०४।४ ॥  
आ प्रयागप्रतिष्ठानाद् आपुराद्वासुकेर्ह्रदात्  ।  
कम्बलाश्वतरौ नागौ नागश्च बहुमूलकः  ।  
एतत्प्रजापतेः क्षेत्रं त्रिषु लोकेषु विश्रुतम्  ॥ मत्स्प्_१०४।५ ॥  
तत्र स्नात्वा दिवं यान्ति ये मृतास्ते ऽपुनर्भवाः  ।  
ततो ब्रह्मादयो देवा रक्षां कुर्वन्ति सङ्गताः  ॥ मत्स्प्_१०४।६ ॥  
अन्ये च बहवस्तीर्थाः सर्वपापहराः शुभाः  ।  
न शक्याः कथितुं राजन् बहुवर्षशतैरपि  ।  
सङ्क्षेपेण प्रवक्ष्यामि प्रयागस्य तु कीर्तनम्  ॥ मत्स्प्_१०४।७ ॥  
षष्टिर्धनुःसहस्राणि यानि रक्षन्ति जाह्नवीम्  ।  
यमुनां रक्षति सदा सविता सप्तवाहनः  ॥ मत्स्प्_१०४।८ ॥  
प्रयागं तु विशेषेण सदा रक्षति वासवः  ।  
मण्डलं रक्षति हरिर् दैवतैः सह सङ्गतः  ॥ मत्स्प्_१०४।९ ॥  
तं वटं रक्षति सदा शूलपाणिर्महेश्वरः  ।  
स्थानं रक्षन्ति वै देवाः सर्वपापहरं शुभम्  ॥ मत्स्प्_१०४।१० ॥  
अधर्मेणावृतो लोको नैव गच्छति तत्पदम्  ।  
स्वल्पमल्पतरं पापं यदा ते स्यान्नराधिप  ।  
प्रयागं स्मरमाणस्य सर्वमायाति सङ्क्षयम्  ॥ मत्स्प्_१०४।११ ॥  
दर्शनात्तस्य तीर्थस्य नामसङ्कीर्तनादपि  ।  
मृत्तिकालम्भनाद्वापि नरः पापात्प्रमुच्यते  ॥ मत्स्प्_१०४।१२ ॥  
पञ्च कुण्डानि राजेन्द्र तेषां मध्ये तु जाह्नवी  ।  
प्रयागस्य प्रवेशे तु पापं नश्यति तत्क्षणात्  ॥ मत्स्प्_१०४।१३ ॥  
योजनानां सहस्रेषु गङ्गायाः स्मरणान्नरः  ।  
अपि दुष्कृतकर्मा तु लभते परमां गतिम्  ॥ मत्स्प्_१०४।१४ ॥  
कीर्तनान्मुच्यते पापाद् दृष्ट्वा भद्राणि पश्यति  ।  
अवगाह्य च पीत्वा तु पुनात्यासप्तमं कुलम्  ॥ मत्स्प्_१०४।१५ ॥  
सत्यवादी जितक्रोधो ह्य् अहिंसायां व्यवस्थितः  ।  
धर्मानुसारी तत्त्वज्ञो गोब्राह्मणहिते रतः  ॥ मत्स्प्_१०४।१६ ॥  
गङ्गायमुनयोर्मध्ये स्नातो मुच्येत किल्बिषात्  ।  
मनसा चिन्तयन्कामान् अवाप्नोति सुपुष्कलान्  ॥ मत्स्प्_१०४।१७ ॥  
ततो गत्वा प्रयागं तु सर्वदेवाभिरक्षितम्  ।  
ब्रह्मचारी वसेन्मासं पितॄन्देवांश्च तर्पयेत्  ।  
ईप्सितांल्लभते कामान् यत्र यत्राभिजायते  ॥ मत्स्प्_१०४।१८ ॥  
तपनस्य सुता देवी त्रिषु लोकेषु विश्रुता  ।  
समागता महाभागा यमुना तत्र निम्नगा  ।  
तत्र सन्निहितो नित्यं साक्षाद्देवो महेश्वरः  ॥ मत्स्प्_१०४।१९ ॥  
दुष्प्राप्यं मानुषैः पुण्यं प्रयागं तु युधिष्ठिर  ।  
देवदानवगन्धर्वा ऋषयः सिद्धचारणाः  ।  
तदुपस्पृश्य राजेन्द्र स्वर्गलोकमुपासते  ॥ मत्स्प्_१०४।२० ॥  
  
  
______________________________________________________  
  
  
मत्स्य-पुराण १०५  
  
*मार्कण्डेय उवाच  
शृणु राजन्प्रयागस्य माहात्म्यं पुनरेव तु  ।  
यच्छ्रुत्वा सर्वपापेभ्यो मुच्यते नात्र संशयः  ॥ मत्स्प्_१०५।१ ॥  
आर्तानां हि दरिद्राणां निश्चितव्यवसायिनाम्  ।  
स्थानमुक्तं प्रयागं तु नाख्येयं तु कदाचन  ॥ मत्स्प्_१०५।२ ॥  
व्याधितो यदि वा दीनो वृद्धो वापि भवेन्नरः  ।  
गङ्गायमुनयोर्मध्ये यस्तु प्राणान्परित्यजेत्  ॥ मत्स्प्_१०५।३ ॥  
दीप्तकाञ्चनवर्णाभैर् विमानैः सूर्यसन्निभैः  ।  
गन्धर्वाप्सरसां मध्ये स्वर्गे क्रीडति मानवः  ॥ मत्स्प्_१०५।४ ॥  
ईप्सितांल्लभते कामान् वदन्ति ऋषिपुङ्गवाः  ।  
सर्वरत्नमयैर्दिव्यैर् नानाध्वजसमाकुलैः  ।  
वराङ्गनासमाकीर्णैर् मोदते शुभलक्षणैः  ॥ मत्स्प्_१०५।५ ॥  
गीतवाद्यविनिर्घोषैः प्रसुप्तः प्रतिबुध्यते  ।  
यावन्न स्मरते जन्म तावत्स्वर्गे महीयते  ॥ मत्स्प्_१०५।६ ॥  
ततः स्वर्गात्परिभ्रष्टः क्षीणकर्मा दिवश्च्युतः  ।  
हिरण्यरत्नसम्पूर्णे समृद्धे जायते कुले  ।  
तदेव स्मरते तीर्थं स्मरणात्तत्र गच्छति  ॥ मत्स्प्_१०५।७ ॥  
देशस्थो यदि वारण्ये विदेशस्थो ऽथवा गृहे  ।  
प्रयागं स्मरमाणो ऽपि यस्तु प्राणान्परित्यजेत्  ।  
ब्रह्मलोकमवाप्नोति वदन्ति ऋषिपुङ्गवाः  ॥ मत्स्प्_१०५।८ ॥  
सर्वकामफला वृक्षा मही यत्र हिरण्मयी  ।  
ऋषयो मुनयः सिद्धास् तत्र लोके स गच्छति  ॥ मत्स्प्_१०५।९ ॥  
स्त्रीसहस्रावृते रम्ये मन्दाकिन्यास्तटे शुभे  ।  
मोदते ऋषिभिः सार्धं सुकृतेनेह कर्मणा  ॥ मत्स्प्_१०५।१० ॥  
सिद्धचारणगन्धर्वैः पूज्यते दिवि दैवतैः  ।  
ततः स्वर्गात्परिभ्रष्टो जम्बूद्वीपपतिर्भवेत्  ॥ मत्स्प्_१०५।११ ॥  
ततः शुभानि कर्माणि चिन्तयानः पुनः पुनः  ।  
गुणवान्वित्तसम्पन्नो भवतीह न संशयः  ॥ मत्स्प्_१०५।१२ ॥  
कर्मणा मनसा वाचा धर्मसत्यप्रतिष्ठितः  ।  
गङ्गायमुनयोर्मध्ये यस्तु गां सम्प्रयच्छति  ॥ मत्स्प्_१०५।१३ ॥  
सुवर्णमणिमुक्ताश्च यदि वान्यत्परिग्रहम्  ।  
स्वकार्ये पितृकार्ये वा देवताभ्यर्चने ऽपि वा  ।  
सफलं तस्य तत्तीर्थं यथावत्पुण्यमाप्नुयात्  ॥ मत्स्प्_१०५।१४ ॥  
एवं तीर्थे न गृह्णीयात् पुण्येष्वायतनेषु च  ।  
निमित्तेषु च सर्वेषु ह्य् अप्रमत्तो भवेद्द्विजः  ॥ मत्स्प्_१०५।१५ ॥  
कपिलां पाटलावर्णां यस्तु धेनुं प्रयच्छति  ।  
स्वर्णशृङ्गीं रौप्यखुरां कांस्यदोहां पयस्विनीम्  ॥ मत्स्प्_१०५।१६ ॥  
प्रयागे श्रोत्रियं सन्तं ग्राहयित्वा यथाविधि  ।  
शुक्लाम्बरधरं शान्तं धर्मज्ञं वेदपारगम्  ॥ मत्स्प्_१०५।१७ ॥  
सा गौस्तस्मै प्रदातव्या गङ्गायमुनसङ्गमे  ।  
वासांसि च महार्हाणि रत्नानि विविधानि च  ॥ मत्स्प्_१०५।१८ ॥  
यावद्रोमाणि तस्या गोः सन्ति गात्रेषु सत्तम  ।  
तावद्वर्षसहस्राणि स्वर्गलोके महीयते  ॥ मत्स्प्_१०५।१९ ॥  
यत्रासौ लभते जन्म सा गौस्तस्याभिजायते  ।  
न च पश्यति तं घोरं नरकं तेन कर्मणा  ।  
उत्तरान्स कुरून्प्राप्य मोदते कालमक्षयम्  ॥ मत्स्प्_१०५।२० ॥  
गवां शतसहस्रेभ्यो दद्यादेकां पयस्विनीम्  ।  
पुत्रान्दारांस्तथा भृत्यान् गौरेका प्रति तारयेत्  ॥ मत्स्प्_१०५।२१ ॥  
तस्मात्सर्वेषु दानेषु गोदानं तु विशिष्यते  ।  
दुर्गमे विषमे घोरे महापातकसम्भवे  ।  
गौरेव रक्षां कुरुते तस्माद्देया द्विजोत्तमे  ॥ मत्स्प्_१०५।२२ ॥  
  
  
______________________________________________________  
  
  
मत्स्य-पुराण १०६  
  
*युधिष्ठिर उवाच  
यथा यथा प्रयागस्य माहात्म्यं कथ्यते त्वया  ।  
तथा तथा प्रमुच्ये ऽहं सर्वपापैर्न संशयः  ॥ मत्स्प्_१०६।१ ॥  
भगवन्केन विधिना गन्तव्यं धर्मनिश्चयैः  ।  
प्रयागे यो विधिः प्रोक्तस् तन्मे ब्रूहि महामुने  ॥ मत्स्प्_१०६।२ ॥  
*मार्कण्डेय उवाच  
कथयिष्यामि ते राजंस् तीर्थयात्राविधिक्रमम्  ।  
आर्षेण विधिनानेन यथादृष्टं यथाश्रुतम्  ॥ मत्स्प्_१०६।३ ॥  
प्रयागतीर्थयात्रार्थी यः प्रयाति नरः क्वचित्  ।  
बलीवर्दसमारूढः शृणु तस्यापि यत्फलम्  ॥ मत्स्प्_१०६।४ ॥  
नरके वसते घोरे गवां क्रोष्टा हि दारुणे  ।  
सलिलं न च गृह्णन्ति पितरस्तस्य देहिनः  ॥ मत्स्प्_१०६।५ ॥  
यस्तु पुत्रांस्तथा बालान् स्नापयेत् पाययेत्तथा  ।  
यथात्मना तथा सर्वं दानं विप्रेषु दापयेत्  ॥ मत्स्प्_१०६।६ ॥  
ऐश्वर्यलोभमोहाद्वा गच्छेद्यानेन यो नरः  ।  
निष्फलं तस्य तत्सर्वं तस्माद्यानं विवर्जयेत्  ॥ मत्स्प्_१०६।७ ॥  
गङ्गायमुनयोर्मध्ये यस्तु कन्यां प्रयच्छति  ।  
आर्षेणैव विवाहेन यथाविभवसम्भवम्  ॥ मत्स्प्_१०६।८ ॥  
न स पश्यति तं घोरं नरकं तेन कर्मणा  ।  
उत्तरान्स कुरून्गत्वा मोदते कालमक्षयम्  ।  
पुत्रान्दारांश्च लभते धार्मिकान्रूपसंयुतान्  ॥ मत्स्प्_१०६।९ ॥  
तत्र दानं प्रकर्तव्यं यथाविभवसम्भवम्  ।  
तेन तीर्थफलं चैव वर्धते नात्र संशयः  ।  
स्वर्गे तिष्ठति राजेन्द्र यावदाभूतसम्प्लवम्  ॥ मत्स्प्_१०६।१० ॥  
वटमूलं समासाद्य यस्तु प्राणान्विमुञ्चति  ।  
सर्वलोकानतिक्रम्य रुद्रलोकं स गच्छति  ॥ मत्स्प्_१०६।११ ॥  
तत्र ते द्वादशादित्यास् तपन्ति रुद्रसंश्रिताः  ।  
निर्दहन्ति जगत्सर्वं वटमूलं न दह्यते  ॥ मत्स्प्_१०६।१२ ॥  
नष्टचन्द्रार्कभुवनं यदा चैकार्णवं जगत्  ।  
स्थीयते तत्र वै विष्णुर् यजमानः पुनः पुनः  ॥ मत्स्प्_१०६।१३ ॥  
देवदानवगन्धर्वा ऋषयः सिद्धचारणाः  ।  
सदा सेवन्ति तत्तीर्थं गङ्गायमुनसङ्गमम्  ॥ मत्स्प्_१०६।१४ ॥  
ततो गच्छेत राजेन्द्र प्रयागं संस्तुवंश्च यत्  ।  
यत्र ब्रह्मादयो देवा ऋषयः सिद्धचारणाः  ॥ मत्स्प्_१०६।१५ ॥  
लोकपालाश्च साध्याश्च पितरो लोकसम्मताः  ।  
सनत्कुमारप्रमुखास् तथैव परमर्षयः  ॥ मत्स्प्_१०६।१६ ॥  
अङ्गिरःप्रमुखाश्चैव तथा ब्रह्मर्षयः परे  ।  
तथा नागाः सुपर्णाश्च सिद्धाश्च खेचराश्च ये  ॥ मत्स्प्_१०६।१७ ॥  
सागराः सरितः शैला नागा विद्याधराश्च ये  ।  
हरिश्च भगवनास्ते प्रजापतिपुरःसरः  ॥ मत्स्प्_१०६।१८ ॥  
गङ्गायमुनयोर्मध्ये पृथिव्या जघनं स्मृतम्  ।  
प्रयागं राजशार्दूल त्रिषु लोकेषु विश्रुतम्  ।  
ततः पुण्यतमं नास्ति त्रिषु लोकेषु भारत  ॥ मत्स्प्_१०६।१९ ॥  
श्रवणात्तस्य तीर्थस्य नामसङ्कीर्तनादपि  ।  
मृत्तिकालम्भनाद्वापि नरः पापात्प्रमुच्यते  ॥ मत्स्प्_१०६।२० ॥  
तत्राभिषेकं यः कुर्यात् सङ्गमे शंसितव्रतः  ।  
तुल्यं फलमवाप्नोति राजसूयाश्वमेधयोः  ॥ मत्स्प्_१०६।२१ ॥  
न देववचनात्तात न लोकवचनात्तथा  ।  
मतिर् उत्क्रमणीया ते प्रयागगमनं प्रति  ॥ मत्स्प्_१०६।२२ ॥  
दश तीर्थसहस्राणि षष्टिकोट्यस्तथा पराः  ।  
तेषां सान्निध्यमत्रैव ततस्तु कुरुनन्दन  ॥ मत्स्प्_१०६।२३ ॥  
या गतिर् योगयुक्तस्य सत्यस्थस्य मनीषिणः  ।  
सा गतिस्त्यजतः प्राणान् गङ्गायमुनसङ्गमे  ॥ मत्स्प्_१०६।२४ ॥  
न ते जीवन्ति लोके ऽस्मिंस् तत्र तत्र युधिष्ठिर  ।  
ये प्रयागं न सम्प्राप्तास् त्रिषु लोकेषु वञ्चिताः  ॥ मत्स्प्_१०६।२५ ॥  
एवं दृष्ट्वा तु तत्तीर्थं प्रयागं परमं पदम्  ।  
मुच्यते सर्वपापेभ्यः शशाङ्क इव राहुणा  ॥ मत्स्प्_१०६।२६ ॥  
कम्बलाश्वतरौ नागौ विपुले यमुनातटे  ।  
तत्र स्नात्वा च पीत्वा च सर्वपापैः प्रमुच्यते  ॥ मत्स्प्_१०६।२७ ॥  
तत्र गत्वा च संस्थानं महादेवस्य विश्रुतम्  ।  
नरस्तारयते सर्वान् दश पूर्वान्दशापरान्  ॥ मत्स्प्_१०६।२८ ॥  
कृत्वाभिषेकं तु नरः सो ऽश्वमेधफलं लभेत्  ।  
स्वर्गलोकमवाप्नोति यावदाभूतसम्प्लवम्  ॥ मत्स्प्_१०६।२९ ॥  
पूर्वपार्श्वे तु गङ्गायास् त्रिषु लोकेषु भारत  ।  
कूपं चैव तु सामुद्रं प्रतिष्ठानं च विश्रुतम्  ॥ मत्स्प्_१०६।३० ॥  
ब्रह्मचारी जितक्रोधस् त्रिरात्रं यदि तिष्ठति  ।  
सर्वपापविशुद्धात्मा सो ऽश्वमेधफलं लभेत्  ॥ मत्स्प्_१०६।३१ ॥  
उत्तरेण प्रतिष्ठानाद् भागीरथ्यास्तु पूर्वतः  ।  
हंसप्रपतनं नाम तीर्थं त्रैलोक्यविश्रुतम्  ॥ मत्स्प्_१०६।३२ ॥  
अश्वमेधफलं तस्मिन् स्नानमात्रेण भारत  ।  
यावच्चन्द्रश्च सूर्यश्च तावत्स्वर्गे महीयते  ॥ मत्स्प्_१०६।३३ ॥  
उर्वशीरमणे पुण्ये विपुले हंसपाण्डुरे  ।  
परित्यजति यः प्राणाञ् शृणु तस्यापि यत्फलम्  ॥ मत्स्प्_१०६।३४ ॥  
षष्टिवर्षसहस्राणि षष्टिवर्षशतानि च  ।  
सेव्यते पितृभिः सार्धं स्वर्गलोके नराधिप  ॥ मत्स्प्_१०६।३५ ॥  
उर्वशीं तु सदा पश्येत् स्वर्गलोके नरोत्तम  ।  
पूज्यते सततं पुत्र ऋषिगन्धर्वकिन्नरैः  ॥ मत्स्प्_१०६।३६ ॥  
ततः स्वर्गात्परिभ्रष्टः क्षीणकर्मा दिवश्च्युतः  ।  
उर्वशीसदृशीनां तु कन्यानां लभते शतम्  ॥ मत्स्प्_१०६।३७ ॥  
मध्ये नारीसहस्राणां बहूनां च पतिर्भवेत्  ।  
दशग्रामसहस्राणां भोक्ता भवति भूमिपः  ॥ मत्स्प्_१०६।३८ ॥  
काञ्चीनूपुरशब्देन सुप्तो ऽसौ प्रतिबुध्यते  ।  
भुक्त्वा तु विपुलान् भोगांस् तत्तीर्थं भजते पुनः  ॥ मत्स्प्_१०६।३९ ॥  
शुक्लाम्बरधरो नित्यं नियतः संयतेन्द्रियः  ।  
एकं कालं तु भुञ्जानो मासं भूमिपतिर्भवेत्  ॥ मत्स्प्_१०६।४० ॥  
सुवर्णालङ्कृतानां तु नारीणां लभते शतम्  ।  
पृथिव्याम् आसमुद्रायां महाभूमिपतिर्भवेत्  ॥ मत्स्प्_१०६।४१ ॥  
धनधान्यसमायुक्तो दाता भवति नित्यशः  ।  
भुक्त्वा तु विपुलान्भोगांस् तत्तीर्थं लभते पुनः  ॥ मत्स्प्_१०६।४२ ॥  
अथ सन्ध्यावटे रम्ये ब्रह्मचारी जितेन्द्रियः  ।  
उपवासी शुचिः सन्ध्यां ब्रह्मलोकमवाप्नुयात्  ॥ मत्स्प्_१०६।४३ ॥  
कोटितीर्थं समासाद्य यस्तु प्राणान्परित्यजेत्  ।  
कोटिवर्षसहस्राणां स्वर्गलोके महीयते  ॥ मत्स्प्_१०६।४४ ॥  
ततः स्वर्गात्परिभ्रष्टः क्षीणकर्मा दिवश्च्युतः  ।  
सुवर्णमणिमुक्ताढ्य-कुले जायेत रूपवान्  ॥ मत्स्प्_१०६।४५ ॥  
ततो भोगवतीं गत्वा वासुकेरुत्तरेण तु  ।  
दशाश्वमेधकं नाम तीर्थं तत्रापरं भवेत्  ॥ मत्स्प्_१०६।४६ ॥  
कृताभिषेकस्तु नरः सो ऽश्वमेधफलं लभेत्  ।  
धनाढ्यो रूपवान्दक्षो दाता भवति धार्मिकः  ॥ मत्स्प्_१०६।४७ ॥  
चतुर्वेदेषु यत्पुण्यं यत्पुण्यं सत्यवादिषु  ।  
अहिंसायां तु यो धर्मो गमनादेव तत्फलम्  ॥ मत्स्प्_१०६।४८ ॥  
कुरुक्षेत्रसमा गङ्गा यत्र यत्रावगाह्यते  ।  
कुरुक्षेत्राद्दशगुणा यत्र विन्ध्येन सङ्गता  ॥ मत्स्प्_१०६।४९ ॥  
यत्र गङ्गा महाभागा बहुतीर्था तपोधना  ।  
सिद्धक्षेत्रं हि तज्ज्ञेयं नात्र कार्या विचारणा  ॥ मत्स्प्_१०६।५० ॥  
क्षितौ तारयते मर्त्यान् नागांस्तारयते ऽप्यधः  ।  
दिवि तारयते देवांस् तेन त्रिपथगा स्मृता  ॥ मत्स्प्_१०६।५१ ॥  
यावदस्थीनि गङ्गायां तिष्ठन्ति हि शरीरिणः  ।  
तावद्वर्षसहस्राणि स्वर्गलोके महीयते  ॥ मत्स्प्_१०६।५२ ॥  
ततः स्वर्गात्परिभ्रष्टो जम्बूद्वीपपतिर्भवेत्  ।  
तीर्थानां तु परं तीर्थं नदीनां तु महानदी  ।  
मोक्षदा सर्वभूतानां महापातकिनामपि  ॥ मत्स्प्_१०६।५३ ॥  
सर्वत्र सुलभा गङ्गा त्रिषु स्थानेषु दुर्लभा  ।  
गङ्गाद्वारे प्रयागे च गङ्गासागरसङ्गमे  ।  
तत्र स्नात्वा दिवं यान्ति ये मृतास्ते ऽपुनर्भवाः  ॥ मत्स्प्_१०६।५४ ॥  
सर्वेषामेव भूतानां पापोपहतचेतसाम्  ।  
गतिम् अन्विष्यमाणानां नास्ति गङ्गासमा गतिः  ॥ मत्स्प्_१०६।५५ ॥  
पवित्राणां पवित्रं च मङ्गलानां च मङ्गलम्  ।  
महेश्वरशिरोभ्रष्टा सर्वपापहरा शुभा  ॥ मत्स्प्_१०६।५६ ॥  
कृते तु नैमिषं क्षेत्रं त्रेतायां पुष्करं परम्  ।  
द्वापरे तु कुरुक्षेत्रं कलौ गङ्गा विशिष्यते  ॥ मत्स्प्_१०६।५७ ॥  
गङ्गामेव निषेवेत प्रयागं तु विशेषतः  ।  
नान्यत्कलियुगे घोरे भेषजं नृप विद्यते  ॥ मत्स्प्_१०६।५८ ॥  
  
  
______________________________________________________  
  
  
मत्स्य-पुराण १०७  
  
*मार्कण्डेय उवाच  
शृणु राजन्प्रयागस्य माहात्म्यं पुनरेव तु  ।  
यच्छ्रुत्वा सर्वपापेभ्यो मुच्यते नात्र संशयः  ॥ मत्स्प्_१०७।१ ॥  
मानसं नाम तत्तीर्थं गङ्गाया उत्तरे तटे  ।  
त्रिरात्रोपोषितो भूत्वा सर्वकामानवाप्नुयात्  ॥ मत्स्प्_१०७।२ ॥  
गोभूहिरण्यदानेन यत्फलं प्राप्नुयान्नरः  ।  
स तत्फलमवाप्नोति तत्तीर्थं स्मरते पुनः  ॥ मत्स्प्_१०७।३ ॥  
अकामो वा सकामो वा गङ्गायां यो ऽभिपद्यते  ।  
मृतस्तु लभते स्वर्गं नरकं च न पश्यति  ॥ मत्स्प्_१०७।४ ॥  
अप्सरोगणसङ्गीतैः सुप्तो ऽसौ प्रतिबुध्यते  ।  
हंससारसयुक्तेन विमानेन स गच्छति  ।  
बहुवर्षसहस्राणि स्वर्गं राजेन्द्र भुञ्जति  ॥ मत्स्प्_१०७।५ ॥  
ततः स्वर्गात्परिभ्रष्टः क्षीणकर्मा दिवश्च्युतः  ।  
सुवर्णमणिमुक्ताढ्ये जायते विपुले कुले  ॥ मत्स्प्_१०७।६ ॥  
षष्टितीर्थसहस्राणि षष्टिकोट्यस्तथापगाः  ।  
माघमासे गमिष्यन्ति गङ्गायमुनसङ्गमम्  ॥ मत्स्प्_१०७।७ ॥  
गवां शतसहस्रस्य सम्यग्दत्तस्य यत्फलम्  ।  
प्रयागे माघमासे तु त्र्यहस्नानात्तु तत्फलम्  ॥ मत्स्प्_१०७।८ ॥  
गङ्गायमुनयोर्मध्ये कर्षाग्निं यस्तु साधयेत्  ।  
अहीनाङ्गो ह्यरोगश्च पञ्चेन्द्रियसमन्वितः  ॥ मत्स्प्_१०७।९ ॥  
यावन्ति रोमकूपाणि तस्य गात्रेषु देहिनः  ।  
तावद्वर्षसहस्राणि स्वर्गलोके महीयते  ॥ मत्स्प्_१०७।१० ॥  
ततः स्वर्गात्परिभ्रष्टो जम्बूद्वीपपतिर्भवेत्  ।  
स भुक्त्वा विपुलान्भोगांस् तत्तीर्थं स्मरते पुनः  ॥ मत्स्प्_१०७।११ ॥  
जलप्रवेशं यः कुर्यात् सङ्गमे लोकविश्रुते  ।  
राहुग्रस्ते तथा सोमे विमुक्तः सर्वकिल्बिषैः  ॥ मत्स्प्_१०७।१२ ॥  
सोमलोकमवाप्नोति सोमेन सह मोदते  ।  
षष्टिवर्षसहस्राणि स्वर्गलोके महीयते  ॥ मत्स्प्_१०७।१३ ॥  
स्वर्गे च शक्रलोके ऽस्मिन् नृषिगन्धर्वसेविते  ।  
परिभ्रष्टस्तु राजेन्द्र समृद्धे जायते कुले  ॥ मत्स्प्_१०७।१४ ॥  
अधःशिरास्तु यो ज्वालाम् ऊर्ध्वपादः पिबेन्नरः  ।  
शतवर्षसहस्राणि स्वर्गलोके महीयते  ॥ मत्स्प्_१०७।१५ ॥  
परिभ्रष्टस्तु राजेन्द्र सो ऽग्निहोत्री भवेन्नरः  ।  
भुक्त्वा तु विपुलान्भोगांस् तत्तीर्थं भजते पुनः  ॥ मत्स्प्_१०७।१६ ॥  
यः स्वदेहं तु कर्तित्वा शकुनिभ्यः प्रयच्छति  ।  
विहगैरुपभुक्तस्य शृणु तस्यापि यत्फलम्  ॥ मत्स्प्_१०७।१७ ॥  
शतं वर्षसहस्राणां सोमलोके महीयते  ।  
तस्मादपि परिभ्रष्टो राजा भवति धार्मिकः  ॥ मत्स्प्_१०७।१८ ॥  
गुणवान् रूपसम्पन्नो विद्वांश्च प्रियवाचकः  ।  
भुक्त्वा तु विपुलान्भोगांस् तत्तीर्थं भजते पुनः  ॥ मत्स्प्_१०७।१९ ॥  
यामुने चोत्तरे कूले प्रयागस्य तु दक्षिणे  ।  
ऋणप्रमोचनं नाम तत्तीर्थं परमं स्मृतम्  ॥ मत्स्प्_१०७।२० ॥  
एकरात्रोषितः स्नात्वा ऋणैः सर्वैः प्रमुच्यते  ।  
स्वर्गलोकमवाप्नोति अनृणश्च सदा भवेत्  ॥ मत्स्प्_१०७।२१ ॥  
  
  
______________________________________________________  
  
  
मत्स्य-पुराण १०८  
  
*युधिष्ठिर उवाच  
एतच्छ्रुत्वा प्रयागस्य यत्त्वया परिकीर्तितम्  ।  
विशुद्धं मे ऽद्य हृदयं प्रयागस्य तु कीर्तनात्  ॥ मत्स्प्_१०८।१ ॥  
अनाशकफलं ब्रूहि भगवंस्तत्र कीदृशम्  ।  
यं च लोकमवाप्नोति विशुद्धः सर्वकिल्बिषैः  ॥ मत्स्प्_१०८।२ ॥  
  
*मार्कण्डेय उवाच  
शृणु राजन्प्रयागे तु अनाशकफलं विभो  ।  
प्राप्नोति पुरुषो धीमाञ् श्रद्दधानो जितेन्द्रियः  ॥ मत्स्प्_१०८।३ ॥  
अहीनाङ्गो ऽप्यरोगश्च पञ्चेन्द्रियसमन्वितः  ।  
अश्वमेधफलं तस्य गच्छतस्तु पदे पदे  ॥ मत्स्प्_१०८।४ ॥  
कुलानि तारयेद्राजन् दश पूर्वान्दशापरान्  ।  
मुच्यते सर्वपापेभ्यो गच्छेत्तु परमं पदम्  ॥ मत्स्प्_१०८।५ ॥  
  
*युधिष्ठिर उवाच  
महाभाग्यं हि धर्मस्य यत्त्वं वदसि मे प्रभो  ।  
अल्पेनैव प्रयत्नेन बहून्धर्मानवाप्नुते  ॥ मत्स्प्_१०८।६ ॥  
अश्वमेधैस्तु बहुभिः प्राप्यते सुव्रतैरिह  ।  
इमं मे संशयं छिन्द्धि परं कौतूहलं हि मे  ॥ मत्स्प्_१०८।७ ॥  
  
*मार्कण्डेय उवाच  
शृणु राजन्महावीर यदुक्तं ब्रह्मयोनिना  ।  
ऋषीणां सन्निधौ पूर्वं कथ्यमानं मया श्रुतम्  ॥ मत्स्प्_१०८।८ ॥  
पञ्चयोजनविस्तीर्णं प्रयागस्य तु मण्डलम्  ।  
प्रविष्टमात्रे तद्भूमाव् अश्वमेधः पदे पदे  ॥ मत्स्प्_१०८।९ ॥  
व्यतीतान्पुरुषान्सप्त भविष्यांश्च चतुर्दश  ।  
नरस्तारयते सर्वान् यस्तु प्राणान्परित्यजेत्  ॥ मत्स्प्_१०८।१० ॥  
एवं ज्ञात्वा तु राजेन्द्र सदा सेवापरो भवेत्  ।  
अश्रद्दधानाः पुरुषाः पापोपहतचेतसः  ।  
न प्राप्नुवन्ति तत्स्थानं प्रयागं देवरक्षितम्  ॥ मत्स्प्_१०८।११ ॥  
  
*युधिष्ठिर उवाच  
स्नेहाद्वा द्रव्यलोभाद्वा ये तु कामवशं गताः  ।  
कथं तीर्थफलं तेषां कथं पुण्यफलं भवेत्  ॥ मत्स्प्_१०८।१२ ॥  
विक्रयः सर्वभाण्डानां कार्याकार्यमजानतः  ।  
प्रयागे का गतिस्तस्य तन्मे ब्रूहि पितामह  ॥ मत्स्प्_१०८।१३ ॥  
  
*मार्कण्डेय उवाच  
शृणु राजन्महागुह्यं सर्वपापप्रणाशनम्  ।  
मासमेकं तु यः स्नायात् प्रयागे नियतेन्द्रियः  ।  
मुच्यते सर्वपापेभ्यः स गच्छेत्परमं पदम्  ॥ मत्स्प्_१०८।१४ ॥  
विश्रम्भघातकानां तु प्रयागे शृणु यत्फलम्  ।  
त्रिकालमेव स्नायीत आहारं भैक्ष्यमाचरेत्  ।  
त्रिभिर्मासैः स मुच्येत प्रयागे तु न संशयः  ॥ मत्स्प्_१०८।१५ ॥  
अज्ञानेन तु यस्येह तीर्थयात्रादिकं भवेत्  ।  
सर्वकामसमृद्धस्तु स्वर्गलोके महीयते  ।  
स्थानं च लभते नित्यं धनधान्यसमाकुलम्  ॥ मत्स्प्_१०८।१६ ॥  
एवं ज्ञानेन सम्पूर्णः सदा भवति भोगवान्  ।  
तारिताः पितरस्तेन नरकात्प्रपितामहाः  ॥ मत्स्प्_१०८।१७ ॥  
धर्मानुसारि तत्त्वज्ञ पृच्छतस्ते पुनः पुनः  ।  
त्वत्प्रियार्थं समाख्यातं गुह्यमेतत्सनातनम्  ॥ मत्स्प्_१०८।१८ ॥  
  
*युधिष्ठिर उवाच  
अद्य मे सफलं जन्म अद्य मे तारितं कुलम्  ।  
प्रीतो ऽस्म्यनुगृहीतो ऽस्मि दर्शनादेव ते मुने  ॥ मत्स्प्_१०८।१९ ॥  
त्वद्दर्शनात्तु धर्मात्मन् मुक्तो ऽहं चाद्य किल्बिषात्  ।  
इदानीं वेद्मि चात्मानं भगवन्गतकल्मषम्  ॥ मत्स्प्_१०८।२० ॥  
  
*मार्कण्डेय उवाच  
दिष्ट्या ते सफलं जन्म दिष्ट्या ते तारितं कुलम्  ।  
कीर्तनाद्वर्धते पुण्यं श्रुतात्पापप्रणाशनम्  ॥ मत्स्प्_१०८।२१ ॥  
  
*युधिष्ठिर उवाच  
यमुनायां तु किं पुण्यं किं फलं तु महामुने  ।  
एतन्मे सर्वमाख्याहि यथादृष्टं यथाश्रुतम्  ॥ मत्स्प्_१०८।२२ ॥  
  
*मार्कण्डेय उवाच  
तपनस्य सुता देवी त्रिषु लोकेषु विश्रुता  ।  
समाख्याता महाभागा यमुना तत्र निम्नगा  ॥ मत्स्प्_१०८।२३ ॥  
येनैव निःसृता गङ्गा तेनैव यमुना गता  ।  
योजनानां सहस्रेषु कीर्तनात्पापनाशिनी  ॥ मत्स्प्_१०८।२४ ॥  
तत्र स्नात्वा च पीत्वा च यमुनायां युधिष्ठिर  ।  
कीर्तनाल्लभते पुण्यं दृष्ट्वा भद्राणि पश्यति  ॥ मत्स्प्_१०८।२५ ॥  
अवगाह्य च पीत्वा च पुनात्यासप्तमं कुलम्  ।  
प्राणांस्त्यजति यस्तत्र स याति परमां गतिम्  ॥ मत्स्प्_१०८।२६ ॥  
अग्नितीर्थमिति ख्यातं यमुनादक्षिणे तटे  ।  
पश्चिमे धर्मराजस्य तीर्थं तु नरकं स्मृतम्  ॥ मत्स्प्_१०८।२७ ॥  
तत्र स्नात्वा दिवं यान्ति ये मृतास्ते ऽपुनर्भवाः  ।  
एवं तीर्थसहस्राणि यमुनादक्षिणे तटे  ॥ मत्स्प्_१०८।२८ ॥  
उत्तरेण प्रवक्ष्यामि आदित्यस्य महात्मनः  ।  
तीर्थं निरञ्जनं नाम यत्र देवाः सवासवाः  ॥ मत्स्प्_१०८।२९ ॥  
उपासते स्म सन्ध्यां ये त्रिकालं हि युधिष्ठिर  ।  
देवाः सेवन्ति तत्तीर्थं ये चान्ये विबुधा जनाः  ॥ मत्स्प्_१०८।३० ॥  
श्रद्दधानपरो भूत्वा कुरु तीर्थाभिषेचनम्  ।  
अन्ये च बहवस्तीर्थाः सर्वपापहराः स्मृताः  ।  
तेषु स्नात्वा दिवं यान्ति ये मृतास्ते ऽपुनर्भवाः  ॥ मत्स्प्_१०८।३१ ॥  
गङ्गा च यमुना चैव उभे तुल्यफले स्मृते  ।  
केवलं ज्येष्ठभावेन गङ्गा सर्वत्र पूज्यते  ॥ मत्स्प्_१०८।३२ ॥  
एवं कुरुष्व कौन्तेय सर्वतीर्थाभिषेचनम्  ।  
यावज्जीवकृतं पापं तत्क्षणादेव नश्यति  ॥ मत्स्प्_१०८।३३ ॥  
यस्त्विमं कल्य उत्थाय पठते च शृणोति च  ।  
मुच्यते सर्वपापेभ्यः स्वर्गलोकं स गच्छति  ॥ मत्स्प्_१०८।३४ ॥  
  
  
______________________________________________________  
  
  
मत्स्य-पुराण १०९  
  
*मार्कण्डेय उवाच  
श्रुतं मे ब्रह्मणा प्रोक्तं पुराणे ब्रह्मसम्भवे  ।  
तीर्थानां तु सहस्राणि शतानि नियुतानि च  ।  
सर्वे पुण्याः पवित्राश्च गतिश्च परमा स्मृता  ॥ मत्स्प्_१०९।१ ॥  
सोमतीर्थं महापुण्यं महापातकनाशनम्  ।  
स्नानमात्रेण राजेन्द्र पुरुषांस्तारयेच्छतम्  ।  
तस्मात्सर्वप्रयत्नेन तत्र स्नानं समाचरेत्  ॥ मत्स्प्_१०९।२ ॥  
  
*युधिष्ठिर उवाच  
पृथिव्यां नैमिषं पुण्यम् अन्तरिक्षे च पुष्करम्  ।  
त्रयाणामपि लोकानां कुरुक्षेत्रं विशिष्यते  ॥ मत्स्प्_१०९।३ ॥  
सर्वाणि तानि सन्त्यज्य कथमेकं प्रशंससि  ।  
अप्रमाणं तु तत्रोक्तम् अश्रद्धेयमनुत्तमम्  ॥ मत्स्प्_१०९।४ ॥  
गतिं च परमां दिव्यां भोगांश्चैव यथेप्सितान्  ।  
किमर्थमल्पयोगेन बहु धर्मं प्रशंससि  ।  
एतन्मे संशयं ब्रूहि यथादृष्टं यथाश्रुतम्  ॥ मत्स्प्_१०९।५ ॥  
  
*मार्कण्डेय उवाच  
अश्रद्धेयं न वक्तव्यं प्रत्यक्षमपि यद्भवेत्  ।  
नरस्याश्रद्दधानस्य पापोपहतचेतसः  ॥ मत्स्प्_१०९।६ ॥  
अश्रद्दधानो ह्यशुचिर् दुर्मतिस्त्यक्तमङ्गलः  ।  
एते पातकिनः सर्वे तेनेदं भाषितं त्वया  ॥ मत्स्प्_१०९।७ ॥  
शृणु प्रयागमाहात्म्यं यथादृष्टं यथाश्रुतम्  ।  
प्रत्यक्षं च परोक्षं च यथान्यस्तं भविष्यति  ॥ मत्स्प्_१०९।८ ॥  
यथैवान्यददृष्टं च यथादृष्टं यथाश्रुतम्  ।  
शास्त्रं प्रमाणं कृत्वा च युज्यते योगमात्मनः  ॥ मत्स्प्_१०९।९ ॥  
क्लिश्यते चापरस्तत्र नैव योगमवाप्नुयात्  ।  
जन्मान्तरसहस्रेभ्यो योगो लभ्येत मानवैः  ॥ मत्स्प्_१०९।१० ॥  
यथा योगसहस्रेण योगो लभ्येत मानवैः  ।  
यस्तु सर्वाणि रत्नानि ब्राह्मणेभ्यः प्रयच्छति  ॥ मत्स्प्_१०९।११ ॥  
तेन दानेन दत्तेन योगं नाभ्येति मानवः  ।  
प्रयागे तु मृतस्येदं सर्वं भवति नान्यथा  ॥ मत्स्प्_१०९।१२ ॥  
प्रधानहेतुं वक्ष्यामि श्रद्दधत्स्व च भारत  ।  
यथा सर्वेषु भूतेषु ब्रह्म सर्वत्र दृश्यते  ॥ मत्स्प्_१०९।१३ ॥  
ब्राह्मणे वास्ति यत्किञ्चिद् अब्राह्मम् इति वोच्यते  ।  
एवं सर्वेषु भूतेषु ब्रह्म सर्वत्र पूज्यते  ॥ मत्स्प्_१०९।१४ ॥  
तथा सर्वेषु लोकेषु प्रयागं पूजयेद्बुधः  ।  
पूज्यते तीर्थराजस्तु सत्यमेव युधिष्ठिर  ॥ मत्स्प्_१०९।१५ ॥  
ब्रह्मापि स्मरते नित्यं प्रयागं तीर्थमुत्तमम्  ।  
तीर्थराजम् अनुप्राप्य न चान्यत्किञ्चिदर्हति  ॥ मत्स्प्_१०९।१६ ॥  
को हि देवत्वमासाद्य मनुष्यत्वं चिकीर्षति  ।  
अनेनैवोपमानेन त्वं ज्ञास्यसि युधिष्ठिर  ।  
यथा पुण्यतमं चास्ति तथैव कथितं मया  ॥ मत्स्प्_१०९।१७ ॥  
  
*युधिष्ठिर उवाच  
श्रुतं चेदं त्वया प्रोक्तं विस्मितो ऽहं पुनः पुनः  ।  
कथं योगेन तत्प्राप्तिः स्वर्गवासस्तु कर्मणा  ॥ मत्स्प्_१०९।१८ ॥  
दाता वै लभते भोगान् गां च यत्कर्मणः फलम्  ।  
तानि कर्माणि पृच्छामि पुनस्तैः प्राप्यते मही  ॥ मत्स्प्_१०९।१९ ॥  
  
*मार्कण्डेय उवाच  
शृणु राजन्महाबाहो यथोक्तकरणं महीम्  ।  
गामग्निं ब्राह्मणं शास्त्रं काञ्चनं सलिलं स्त्रियः  ॥ मत्स्प्_१०९।२० ॥  
मातरं पितरं चैव ये निन्दन्ति नराधमाः  ।  
न तेषामूर्ध्वगमनम् इदमाह प्रजापतिः  ॥ मत्स्प्_१०९।२१ ॥  
एवं योगस्य सम्प्राप्ति-स्थानं परमदुर्लभम्  ।  
गच्छन्ति नरकं घोरं ये नराः पापकर्मिणः  ॥ मत्स्प्_१०९।२२ ॥  
हस्त्यश्वं गाम् अनड्वाहं मणिमुक्तादिकाञ्चनम्  ।  
परोक्षं हरते यस्तु पश्चाद्दानं प्रयच्छति  ॥ मत्स्प्_१०९।२३ ॥  
न ते गच्छन्ति वै स्वर्गं दातारो यत्र भोगिनः  ।  
अनेनकर्मणा युक्ताः पच्यन्ते नरके पुनः  ॥ मत्स्प्_१०९।२४ ॥  
एवं योगं च धर्मं च दातारं च युधिष्ठिर  ।  
यथा सत्यमसत्यं वा अस्ति नास्तीति यत्फलम्  ।  
निरुक्तं तु प्रवक्ष्यामि यथाह स्वयमंशुमान्  ॥ मत्स्प्_१०९।२५ ॥  
  
  
______________________________________________________  
  
मत्स्य-पुराण ११०  
  
*मार्कण्डेय उवाच  
शृणु राजन्प्रयागस्य माहात्म्यं पुनरेव तु  ।  
नैमिषं पुष्करं चैव गोतीर्थं सिन्धुसागरम्  ॥ मत्स्प्_११०।१ ॥  
गया च चैत्रकं चैव गङ्गासागरमेव च  ।  
एते चान्ये च बहवो ये च पुण्याः शिलोच्चयाः  ॥ मत्स्प्_११०।२ ॥  
दश तीर्थसहस्राणि त्रिंशत्कोट्यस्तथा पराः  ।  
प्रयागे संस्थिता नित्यम् एवमाहुर्मनीषिणः  ॥ मत्स्प्_११०।३ ॥  
त्रीणि चाप्यग्निकुण्डानि येषां मध्ये तु जाह्नवी  ।  
प्रयागादभिनिष्क्रान्ता सर्वतीर्थनमस्कृता  ॥ मत्स्प्_११०।४ ॥  
तपनस्य सुता देवी त्रिषु लोकेषु विश्रुता  ।  
यमुना गङ्गया सार्धं सङ्गता लोकभाविनी  ॥ मत्स्प्_११०।५ ॥  
गङ्गायमुनयोर्मध्ये पृथिव्या जघनं स्मृतम्  ।  
प्रयागं राजशार्दूल कलां नार्हति षोडशीम्  ॥ मत्स्प्_११०।६ ॥  
तिस्रः कोट्यो ऽर्धकोटिश्च तीर्थानां वायुरब्रवीत्  ।  
दिवि भुव्यन्तरिक्षे च तत्सर्वं जाह्नवी स्मृता  ॥ मत्स्प्_११०।७ ॥  
प्रयागं समधिष्ठानं कम्बलाश्वतरावुभौ  ।  
भोगवत्यथ या चैषा वेदिरेषा प्रजापतेः  ॥ मत्स्प्_११०।८ ॥  
तत्र वेदाश्च यज्ञाश्च मूर्तिमन्तो युधिष्ठिर  ।  
प्रजापतिम् उपासन्ते ऋषयश्च तपोधनाः  ॥ मत्स्प्_११०।९ ॥  
यजन्ते क्रतुभिर् देवास् तथा चक्रधरा नृपाः  ।  
ततः पुण्यतमं नास्ति त्रिषु लोकेषु भारत  ॥ मत्स्प्_११०।१० ॥  
प्रभावात्सर्वतीर्थेभ्यः प्रभवत्यधिकं विभो  ।  
दश तीर्थसहस्राणि तिस्रः कोट्यस्तथा पराः  ॥ मत्स्प्_११०।११ ॥  
यत्र गङ्गा महाभागा स देशस्तत्तपोधनम्  ।  
सिद्धक्षेत्रं च विज्ञेयं गङ्गातीरसमन्वितम्  ॥ मत्स्प्_११०।१२ ॥  
इदं सत्यं विजानीयात् साधूनामात्मनश्च वै  ।  
सुहृदश्च जपेत्कर्णे शिष्यस्यानुगतस्य च  ॥ मत्स्प्_११०।१३ ॥  
इदं धन्यमिदं स्वर्ग्यम् इदं सत्यमिदं सुखम्  ।  
इदं पुण्यमिदं धर्म्यं पावनं धर्ममुत्तमम्  ॥ मत्स्प्_११०।१४ ॥  
महर्षीणामिदं गुह्यं सर्वपापप्रणाशनम्  ।  
अधीत्य च द्विजो ऽप्येतन् निर्मलः स्वर्गमाप्नुयात्  ॥ मत्स्प्_११०।१५ ॥  
य इदं शृणुयान्नित्यं तीर्थं पुण्यं सदा शुचिः  ।  
जातिस्मरत्वं लभते नाकपृष्ठे च मोदते  ॥ मत्स्प्_११०।१६ ॥  
प्राप्यन्ते तानि तीर्थानि सद्भिः शिष्टानुदर्शिभिः  ।  
स्नाहि तीर्थेषु कौरव्य न च वक्रमतिर्भव  ॥ मत्स्प्_११०।१७ ॥  
त्वया च सम्यक्पृष्टेन कथितं वै मया विभो  ।  
पितरस्तारिताः सर्वे तथैव च पितामहाः  ॥ मत्स्प्_११०।१८ ॥  
व्रतं दानं तपस्तीर्थं यागाः सर्वे सदक्षिणाः  ।  
योगाः साङ्ख्यं सदाचारो ये चान्ये ज्ञानहेतवः  ।  
प्रयागस्य तु सर्वे ते कलां नार्हन्ति षोडशीम्  ॥ मत्स्प्_११०।१९ ॥  
एवं ज्ञानं च योगश्च तीर्थं चैव युधिष्ठिर  ।  
बहुक्लेशेन युज्यन्ते तेन यान्ति परां गतिम्  ।  
त्रिकालं जायते ज्ञानं स्वर्गलोकं गमिष्यति  ॥ मत्स्प्_११०।२० ॥  
  
  
______________________________________________________  
  
  
मत्स्य-पुराण १११  
  
*युधिष्ठिर उवाच  
कथं सर्वमिदं प्रोक्तं प्रयागस्य महामुने  ।  
एतन्नः सर्वमाख्याहि यथा हि मम तारयेत्  ॥ मत्स्प्_१११।१ ॥  
  
*मार्कण्डेय उवाच  
शृणु राजन्प्रयागे तु प्रोक्तं सर्वमिदं जगत्  ।  
ब्रह्मा विष्णुस्तथेशानो देवताः प्रभुरव्ययः  ॥ मत्स्प्_१११।२ ॥  
ब्रह्मा सृजति भूतानि स्थावरं जङ्गमं च यत्  ।  
तान्येतानि परं लोके विष्णुः संवर्धते प्रजाः  ॥ मत्स्प्_१११।३ ॥  
कल्पान्ते तत्समग्रं हि रुद्रः संहरते जगत्  ।  
तदा प्रयागतीर्थं च न कदाचिद्विनश्यति  ॥ मत्स्प्_१११।४ ॥  
ईश्वरः सर्वभूतानां यः पश्यति स पश्यति  ।  
यत्नेनानेन तिष्ठन्ति ते यान्ति परमां गतिम्  ॥ मत्स्प्_१११।५ ॥  
  
*युधिष्ठिर उवाच  
आख्याहि मे यथातथ्यं यथैषा तिष्ठति श्रुतिः  ।  
केन वा कारणेनैव तिष्ठन्ते लोकसत्तमाः  ॥ मत्स्प्_१११।६ ॥  
  
*मार्कण्डेय उवाच  
प्रयागे निवसन्त्येते ब्रह्मविष्णुमहेश्वराः  ।  
कारणं तत्प्रवक्ष्यामि शृणु तत्त्वं युधिष्ठिर  ॥ मत्स्प्_१११।७ ॥  
पञ्चयोजनविस्तीर्णं प्रयागस्य तु मण्डलम्  ।  
तिष्ठन्ति रक्षणायात्र पापकर्मनिवारणात्  ॥ मत्स्प्_१११।८ ॥  
उत्तरेण प्रतिष्ठानाच् छद्मना ब्रह्म तिष्ठति  ।  
वेणीमाधवरूपी तु भगवांस्तत्र तिष्ठति  ॥ मत्स्प्_१११।९ ॥  
माहेश्वरो वटो भूत्वा तिष्ठते परमेश्वरः  ।  
ततो देवाः सगन्धर्वाः सिद्धाश्च परमर्षयः  ।  
रक्षन्ति मण्डलं नित्यं पापकर्मनिवारणात्  ॥ मत्स्प्_१११।१० ॥  
यस्मिञ्जुह्वन्स्वकं पापं नरकं च न पश्यति  ।  
एवं ब्रह्मा च विष्णुश्च प्रयागे स महेश्वरः  ॥ मत्स्प्_१११।११ ॥  
सप्तद्वीपाः समुद्राश्च पर्वताश्च महीतले  ।  
रक्षमाणाश्च तिष्ठन्ति यावदाभूतसम्प्लवम्  ॥ मत्स्प्_१११।१२ ॥  
ये चान्ये बहवः सर्वे तिष्ठन्ति च युधिष्ठिर  ।  
यत् पृथिवी तत्समाश्रित्य निर्मिता दैवतैस् त्रिभिः  ॥ मत्स्प्_१११।१३ ॥  
प्रजापतेरिदं क्षेत्रं प्रयागमिति विश्रुतम्  ।  
एतत्पुण्यं पवित्रं वै प्रयागं च युधिष्ठिर  ।  
स्वराज्यं कुरु राजेन्द्र भ्रातृभिः सहितो ऽनघ  ॥ मत्स्प्_१११।१४ ॥  
  
  
______________________________________________________  
  
  
मत्स्य-पुराण ११२  
  
*नन्दिकेश्वर उवाच  
भ्रातृभिः सहितः सर्वैर् द्रौपद्या सह भार्यया  ।  
ब्राह्मणेभ्यो नमस्कृत्य गुरून्देवानतर्पयत्  ॥ मत्स्प्_११२।१ ॥  
वासुदेवो ऽपि तत्रैव क्षणेनाभ्यागतस्तदा  ।  
पाण्डवैः सहितैः सर्वैः पूज्यमानस्तु माधवः  ॥ मत्स्प्_११२।२ ॥  
कृष्णेन सहितैः सर्वैः पुनरेव महात्मभिः  ।  
अभिषिक्तः स्वराज्ये च धर्मपुत्रो युधिष्ठिरः  ॥ मत्स्प्_११२।३ ॥  
एतस्मिन्नन्तरे चैव मार्कण्डेयो महामुनिः  ।  
ततः स्वस्तीति चोक्त्वा तु क्षणादाश्रममागमत्  ॥ मत्स्प्_११२।४ ॥  
युधिष्ठिरो ऽपि धर्मात्मा भ्रातृभिः सहितो ऽवसत्  ।  
महादानं ततो दत्त्वा धर्मपुत्रो महामनाः  ॥ मत्स्प्_११२।५ ॥  
यस्त्विदं कल्य उत्थाय माहात्म्यं पठते नरः  ।  
प्रयागं स्मरते नित्यं स याति परमं पदम्  ।  
मुच्यते सर्वपापेभ्यो रुद्रलोकं स गच्छति  ॥ मत्स्प्_११२।६ ॥  
  
*वासुदेव उवाच  
मम वाक्यं च कर्तव्यं महाराज ब्रवीम्यहम्  ।  
नित्यं जपस्व जुह्वस्व प्रयागे विगतज्वरः  ॥ मत्स्प्_११२।७ ॥  
प्रयागं स्मर वै नित्यं सहास्माभिर्युधिष्ठिर  ।  
स्वयं प्राप्स्यसि राजेन्द्र स्वर्गलोकं न संशयः  ॥ मत्स्प्_११२।८ ॥  
प्रयागमनुगच्छेद्वा वसते वापि यो नरः  ।  
सर्वपापविशुद्धात्मा रुद्रलोकं स गच्छति  ॥ मत्स्प्_११२।९ ॥  
प्रतिग्रहादुपावृत्तः सन्तुष्टो नियतः शुचिः  ।  
अहङ्कारनिवृत्तश्च स तीर्थफलमश्नुते  ॥ मत्स्प्_११२।१० ॥  
अकोपनश्च सत्यश्च सत्यवादी दृढव्रतः  ।  
आत्मोपमश्च भूतेषु स तीर्थफलमश्नुते  ॥ मत्स्प्_११२।११ ॥  
ऋषिभिः क्रतवः प्रोक्ता देवैश्चापि यथाक्रमम्  ।  
न हि शक्या दरिद्रेण यज्ञाः प्राप्तुं महीपते  ॥ मत्स्प्_११२।१२ ॥  
बहूपकरणा यज्ञा नानासम्भारविस्तराः  ।  
प्राप्यन्ते पार्थिवैरेतैः समृद्धैर्वै नरैः क्वचित्  ॥ मत्स्प्_११२।१३ ॥  
यो दरिद्रैरपि विधिः शक्यः प्राप्तुं नरेश्वर  ।  
तुल्यो यज्ञफलैः पुण्यैस् तन्निबोध युधिष्ठिर  ॥ मत्स्प्_११२।१४ ॥  
ऋषीणां परमं गुह्यम् इदं भरतसत्तम  ।  
तीर्थानुगमनं पुण्यं यज्ञेभ्यो ऽपि विशिष्यते  ॥ मत्स्प्_११२।१५ ॥  
दश तीर्थसहस्राणि तिस्रः कोट्यस्तथापगाः  ।  
माघमासे गमिष्यन्ति गङ्गायां भरतर्षभ  ॥ मत्स्प्_११२।१६ ॥  
स्वस्थो भव महाराज भुङ्क्ष्व राज्यमकण्टकम्  ।  
पुनर्द्रक्ष्यसि राजेन्द्र यजमानो विशेषतः  ॥ मत्स्प्_११२।१७ ॥  
  
*नन्दिकेश्वर उवाच  
इत्युक्त्वा स महाभागो मार्कण्डेयो महातपाः  ।  
युधिष्ठिरस्य नृपतेस् तत्रैवान्तरधीयत  ॥ मत्स्प्_११२।१८ ॥  
ततस्तत्र समाप्लाव्य गात्राणि सगणो नृपः  ।  
यथोक्तेनाथ विधिना परां निर्वृतिमागमत्  ॥ मत्स्प्_११२।१९ ॥  
तथा त्वमपि देवर्षे प्रयागाभिमुखो भव  ।  
अभिषेकं तु कृत्वाद्य कृतकृत्यो भविष्यसि  ॥ मत्स्प्_११२।२० ॥  
  
*सूत उवाच  
एवमुक्त्वाथ नन्दीशस् तत्रैवान्तरधीयत  ।  
नारदो ऽपि जगामाशु प्रयागाभिमुखस्तथा  ॥ मत्स्प्_११२।२१ ॥  
तत्र स्नात्वा च जप्त्वा च विधिदृष्टेन कर्मणा  ।  
दानं दत्त्वा द्विजाग्र्येभ्यो गतः स्वभवनं तदा  ॥ मत्स्प्_११२।२२ ॥  
  
  
______________________________________________________  
  
मत्स्य-पुराण ११३  
  
*ऋषय ऊचुः  
कति द्वीपाः समुद्रा वा पर्वता वा कति प्रभो  ।  
कियन्ति चैव वर्षाणि तेषु नद्यश्च काः स्मृताः  ॥ मत्स्प्_११३।१ ॥  
महाभूमिप्रमाणं च लोकालोकस्तथैव च  ।  
पर्याप्तिं परिमाणं च गतिश्चन्द्रार्कयोस्तथा  ॥ मत्स्प्_११३।२ ॥  
एतद्ब्रवीहि नः सर्वं विस्तरेण यथार्थवित्  ।  
त्वदुक्तमेतत्सकलं श्रोतुमिच्छामहे वयम्  ॥ मत्स्प्_११३।३ ॥  
  
*सूत उवाच  
द्वीपभेदसहस्राणि सप्त चान्तर्गतानि च  ।  
न शक्यन्ते क्रमेणेह वक्तुं वै सकलं जगत्  ॥ मत्स्प्_११३।४ ॥  
सप्तैव तु प्रवक्ष्यामि चन्द्रादित्यग्रहैः सह  ।  
तेषां मनुष्यतर्केण प्रमाणानि प्रचक्षते  ॥ मत्स्प्_११३।५ ॥  
अचिन्त्याः खलु ये भावास् तांस्तु तर्केण साधयेत्  ।  
प्रकृतिभ्यः परं यच्च तदचिन्त्यस्य लक्षणम्  ॥ मत्स्प्_११३।६ ॥  
सप्त वर्षाणि वक्ष्यामि जम्बूद्वीपं यथाविधम्  ।  
विस्तरं मण्डलं यच्च योजनैस्तान्निबोधत  ॥ मत्स्प्_११३।७ ॥  
योजनानां सहस्राणि शतं द्वीपस्य विस्तरः  ।  
नानाजनपदाकीर्णं पुरैश्च विविधैः शुभैः  ॥ मत्स्प्_११३।८ ॥  
सिद्धचारणसङ्कीर्णं पर्वतैरुपशोभितम्  ।  
सर्वधातुपिनद्धैस्तैः शिलाजालसमुद्गतैः  ॥ मत्स्प्_११३।९ ॥  
पर्वतप्रभवाभिश्च नदीभिस्तु समन्ततः  ।  
प्रागायता महापार्श्वाः षडिमे वर्षपर्वताः  ॥ मत्स्प्_११३।१० ॥  
अवगाह्य ह्युभयतः समुद्रौ पूर्वपश्चिमौ  ।  
हिमप्रायश्च हिमवान् हेमकूटश्च हेमवान्  ॥ मत्स्प्_११३।११ ॥  
सर्वतः सुमुखश्चापि निषधः पर्वतो महान्  ।  
चातुर्वर्ण्यस्तु सौवर्णो मेरुश्चोल्बमयः स्मृतः  ।  
चतुर्विंशत्सहस्राणि विस्तीर्णः स चतुर्दिशम्  ॥ मत्स्प्_११३।१२ ॥  
वृत्ताकृतिप्रमाणश्च चतुरस्रः समाहितः  ।  
नानावर्णैः समः पार्श्वैः प्रजापतिगुणान्वितः  ॥ मत्स्प्_११३।१३ ॥  
नाभीबन्धनसम्भूतो ब्रह्मणो ऽव्यक्तजन्मनः  ।  
पूर्वतः श्वेतवर्णस्तु ब्राह्मण्यं तस्य तेन वै  ॥ मत्स्प्_११३।१४ ॥  
पीतश्च दक्षिणेनासौ तेन वैश्यत्वमिष्येत  ।  
भृङ्गिपत्त्रीनभश् चैव पश्चिमेन समन्वितः  ।  
तेनास्य शूद्रता सिद्धा मेरोर् नामार्थकर्मतः  ॥ मत्स्प्_११३।१५ ॥  
पार्श्वमुत्तरतस्तस्य रक्तवर्णं स्वभावतः  ।  
तेनास्य क्षत्रभावः स्याद् इति वर्णाः प्रकीर्तिताः  ॥ मत्स्प्_११३।१६ ॥  
नीलश्च वैडूर्यमयः श्वेतः पीतो हिरण्मयः  ।  
मयूरबर्हवर्णश्च शातकौम्भः स शृङ्गवान्  ॥ मत्स्प्_११३।१७ ॥  
एते पर्वतराजानः सिद्धचारणसेविताः  ।  
तेषामन्तरविष्कम्भो नवसाहस्रमुच्यते  ॥ मत्स्प्_११३।१८ ॥  
मध्ये त्विलावृतं नाम महामेरोः समन्ततः  ।  
चतुर्विंशत्सहस्राणि विस्तीर्णो योजनैः समः  ॥ मत्स्प्_११३।१९ ॥  
मध्ये तस्य महामेरुर् विधूम इव पावकः  ।  
वेद्यर्धं दक्षिणं मेरोर् उत्तरार्धं तथोत्तरम्  ॥ मत्स्प्_११३।२० ॥  
वर्षाणि यानि सप्तात्र तेषां वै वर्षपर्वताः  ।  
द्वे द्वे सहस्रे विस्तीर्णा योजनैर्दक्षिणोत्तरम्  ॥ मत्स्प्_११३।२१ ॥  
जम्बूद्वीपस्य विस्तारस् तेषामायाम उच्यते  ।  
नीलश्च निषधश्चैव तेषां हीनाश्च ये परे  ॥ मत्स्प्_११३।२२ ॥  
श्वेतश्च हेमकूटश्च हिमवाञ्छृङ्गवांश्च यः  ।  
जम्बूद्वीपप्रमाणेण ऋषभः परिकीर्त्यते  ॥ मत्स्प्_११३।२३ ॥  
तस्माद्द्वादशभागेन हेमकूटो ऽपि हीयते  ।  
हिमवान्विंशभागेन तस्मादेव प्रहीयते  ।  
अष्टाशीतिसहस्राणि हेमकूटो महागिरिः  ॥ मत्स्प्_११३।२४ ॥  
अशीतिर्हिमवाञ्छैल आयतः पूर्वपश्चिमे  ।  
द्वीपस्य मण्डलीभावाद् ध्रासवृद्धी प्रकीर्तिते  ॥ मत्स्प्_११३।२५ ॥  
वर्षाणां पर्वतानां च यथाभेदं तथोत्तरम्  ।  
तेषां मध्ये जनपदास् तानि वर्षाणि सप्त वै  ॥ मत्स्प्_११३।२६ ॥  
प्रपातविषमैस्तैस्तु पर्वतैरावृतानि तु  ।  
सप्त तानि नदीभेदैर् अगम्यानि परस्परम्  ॥ मत्स्प्_११३।२७ ॥  
वसन्ति तेषु सत्त्वानि नानाजातीनि सर्वशः  ।  
इमं हैमवतं वर्षं भारतं नाम विश्रुतम्  ॥ मत्स्प्_११३।२८ ॥  
हेमकूटं परं तस्मान् नाम्ना किम्पुरुषं स्मृतम्  ।  
हेमकूटाच्च निषधं हरिवर्षं तदुच्यते  ॥ मत्स्प्_११३।२९ ॥  
हरिवर्षात्परं चापि मेरोस्तु तदिलावृतम्  ।  
इलावृतात्परं नीलं रम्यकं नाम विश्रुतम्  ॥ मत्स्प्_११३।३० ॥  
रम्यकादपरं श्वेतं विश्रुतं तद्धिरण्यकम्  ।  
हिरण्यकात्परं चैव शृङ्गशाकङ्कुरं स्मृतम्  ॥ मत्स्प्_११३।३१ ॥  
धनुःसंस्थे तु विज्ञेये देवर्षे दक्षिणोत्तरे  ।  
दीर्घाणि तस्य चत्वारि मध्यमं तदिलावृतम्  ॥ मत्स्प्_११३।३२ ॥  
पूर्वतो निषधस्येदं वेद्यर्धं दक्षिणं स्मृतम्  ।  
परं त्विलावृतं पश्चाद् वेद्यर्धं तु तदुत्तरम्  ॥ मत्स्प्_११३।३३ ॥  
तयोर्मध्ये तु विज्ञेयो मेरुर्यत्र त्विलावृतम्  ।  
दक्षिणेन तु नीलस्य निषधस्योत्तरेण तु  ॥ मत्स्प्_११३।३४ ॥  
उदगायतो महाशैलो माल्यवान्नाम पर्वतः  ।  
द्वात्रिंशता सहस्रेण प्रतीच्यां सागरानुगः  ॥ मत्स्प्_११३।३५ ॥  
माल्यवान्वै सहस्रैक आ नीलनिषधायतः  ।  
द्वात्रिंशत्त्वेवमप्युक्तः पर्वतो गन्धमादनः  ॥ मत्स्प्_११३।३६ ॥  
परिमण्डलयोर्मध्ये मेरुः कनकपर्वतः  ।  
चातुर्वर्ण्यसमो वर्णैश् चतुरस्रः समुच्छ्रितः  ॥ मत्स्प्_११३।३७ ॥  
नानावर्णः स पार्श्वेषु पूर्वान्ते श्वेत उच्यते  ।  
पीतं तु दक्षिणं तस्य भृङ्गिपत्त्रनिभं परम्  ।  
उत्तरं तस्य रक्तं वै इति वर्णसमन्वितः  ॥ मत्स्प्_११३।३८ ॥  
मेरुस्तु शुशुभे दिव्यो राजवत्स तु वेष्टितः  ।  
आदित्यतरुणाभासो विधूम इव पावकः  ॥ मत्स्प्_११३।३९ ॥  
योजनानां सहस्राणि चतुराशीतिसूच्छ्रितः  ।  
प्रविष्टः षोडशाधस्ताद् अष्टाविंशतिविस्तृतः  ॥ मत्स्प्_११३।४० ॥  
विस्तराद्द्विगुणश्चास्य परीणाहः समन्ततः  ।  
स पर्वतो महादिव्यो दिव्यौषधिसमन्वितः  ॥ मत्स्प्_११३।४१ ॥  
भुवनैरावृतः सर्वैर् जातरूपपरिष्कृतैः  ।  
तत्र देवगणाश्चैव गन्धर्वासुरराक्षसाः  ।  
शैलराजे प्रमोदन्ते सर्वतो ऽप्सरसां गणैः  ॥ मत्स्प्_११३।४२ ॥  
स तु मेरुः परिवृतो भुवनैर्भूतभावनैः  ।  
यस्येमे चतुरो देशा नानापार्श्वेषु संस्थिताः  ॥ मत्स्प्_११३।४३ ॥  
भद्राश्वं भारतं चैव केतुमालं च पश्चिमे  ।  
उत्तराश्चैव कुरवः कृतपुण्यप्रतिश्रयाः  ॥ मत्स्प्_११३।४४ ॥  
विष्कम्भपर्वतास्तद्वन् मन्दरो गन्धमादनः  ।  
विपुलश्च सुपार्श्वश्च सर्वरत्नविभूषिताः  ॥ मत्स्प्_११३।४५ ॥  
अरुणोदं मानसं च सितोदं भद्रसञ्ज्ञितम्  ।  
तेषामुपरि चत्वारि सरांसि च वनानि च  ॥ मत्स्प्_११३।४६ ॥  
तथा भद्रकदम्बस्तु पर्वते गन्धमादने  ।  
जम्बूवृक्षस्तथाश्वत्थो विपुले ऽथ वटः परम्  ॥ मत्स्प्_११३।४७ ॥  
गन्धमादनपार्श्वे तु पश्चिमे ऽमरगण्डिकः  ।  
द्वात्रिंशच्च सहस्राणि योजनैः सर्वतः समः  ॥ मत्स्प्_११३।४८ ॥  
तत्र ते शुभकर्माणः केतुमालाः परिश्रुताः  ।  
तत्र कालानलाः सर्वे महासत्त्वा महाबलाः  ॥ मत्स्प्_११३।४९ ॥  
स्त्रियश् चोत्पलवर्णाभाः सुन्दर्यः प्रियदर्शनाः  ।  
तत्र दिव्यो महावृक्षः पनसः पत्त्रभासुरः  ॥ मत्स्प्_११३।५० ॥  
तस्य पीत्वा फलरसं सञ्जीवन्ति समायुतम्  ।  
तस्य माल्यवतः पार्श्वे पूर्वे पूर्वा तु गण्डिका  ।  
द्वात्रिंशच्च सहस्राणि तत्रापि शतमुच्यते  ॥ मत्स्प्_११३।५१ ॥  
भद्राश्वस्तत्र विज्ञेयो नित्यं मुदितमानसः  ।  
भद्रमालवनं तत्र कालाम्रश्च महाद्रुमः  ॥ मत्स्प्_११३।५२ ॥  
तत्र ते पुरुषाः श्वेता महासत्त्वा महाबलाः  ।  
स्त्रियः कुमुदवर्णाभाः सुन्दर्यः प्रियदर्शनाः  ॥ मत्स्प्_११३।५३ ॥  
चन्द्रप्रभाश् चन्द्रवर्णाः पूर्णचन्द्रनिभाननाः  ।  
चन्द्रशीतलगात्राश्च स्त्रियो ह्युत्पलगन्धिकाः  ॥ मत्स्प्_११३।५४ ॥  
दशवर्षसहस्राणि आयुस्तेषामनामयम्  ।  
कालाम्रस्य रसं पीत्वा ते सर्वे स्थिरयौवनाः  ॥ मत्स्प्_११३।५५ ॥  
  
*सूत उवाच  
इत्युक्तवानृषीन्ब्रह्मा वर्षाणि च निसर्गतः  ।  
पूर्वं ममानुग्रहकृद् भूयः किं वर्णयामि वः  ॥ मत्स्प्_११३।५६ ॥  
एतच्छ्रुत्वा वचस्ते तु ऋषयः संशितव्रताः  ।  
जातकौतूहलाः सर्वे प्रत्यूचुस्ते मुदान्विताः  ॥ मत्स्प्_११३।५७ ॥  
  
*ऋषय ऊचुः  
पूर्वापरौ समाख्यातौ यौ देशौ तौ त्वया मुने  ।  
उत्तराणां च वर्षाणां पर्वतानां च सर्वशः  ॥ मत्स्प्_११३।५८ ॥  
आख्याहि नो यथातथ्यं ये च पर्वतवासिनः  ।  
एवमुक्तस्तु ऋषिभिस् तेभ्यस्त्वाख्यातवान्पुनः  ॥ मत्स्प्_११३।५९ ॥  
  
*सूत उवाच  
शृणुध्वं यानि वर्षाणि पूर्वोक्तानि च वै मया  ।  
दक्षिणेन तु नीलस्य निषधस्योत्तरेण तु  ॥ मत्स्प्_११३।६० ॥  
वर्षं रमणकं नाम जायन्ते यत्र वै प्रजाः  ।  
रतिप्रधाना विमला जायन्ते यत्र मानवाः  ।  
शुक्लाभिजनसम्पन्नाः सर्वे ते प्रियदर्शनाः  ॥ मत्स्प्_११३।६१ ॥  
तत्रापि च महावृक्षो न्यग्रोधो रोहिणो महान्  ।  
तस्यापि ते फलरसं पिबन्तो वर्तयन्ति हि  ॥ मत्स्प्_११३।६२ ॥  
दशवर्षसहस्राणि दशवर्षशतानि च  ।  
जीवन्ति ते महाभागाः सदा हृष्टा नरोत्तमाः  ॥ मत्स्प्_११३।६३ ॥  
उत्तरेण तु श्वेतस्य पार्श्वे शृङ्गस्य दक्षिणे  ।  
वर्षं हिरण्वतं नाम यत्र हैरण्वती नदी  ॥ मत्स्प्_११३।६४ ॥  
महाबला महासत्त्वा नित्यं मुदितमानसाः  ।  
शुक्लाभिजनसम्पन्नाः सर्वे च प्रियदर्शनाः  ॥ मत्स्प्_११३।६५ ॥  
एकादश सहस्राणि वर्षाणां ते नरोत्तमाः  ।  
आयुष्प्रमाणं जीवन्ति शतानि दश पञ्च च  ॥ मत्स्प्_११३।६६ ॥  
तस्मिन्वर्षे महावृक्षो लकुचः पत्त्रसंश्रयः  ।  
तस्य पीत्वा फलरसं तत्र जीवन्ति मानवाः  ॥ मत्स्प्_११३।६७ ॥  
शृङ्गसाह्वस्य शृङ्गाणि त्रीणि तानि महान्ति वै  ।  
एकं मणियुतं तत्र एकं तु कनकान्वितम्  ।  
सर्वरत्नमयं चैकं भुवनैरुपशोभितम्  ॥ मत्स्प्_११३।६८ ॥  
उत्तरे चास्य शृङ्गस्य समुद्रान्ते च दक्षिणे  ।  
कुरवस्तत्र तद्वर्यं पुण्यं सिद्धनिषेवितम्  ॥ मत्स्प्_११३।६९ ॥  
तत्र वृक्षा मधुफला दिव्यामृतमयापगाः  ।  
वस्त्राणि ते प्रसूयन्ते फलैश्चाभरणानि च  ॥ मत्स्प्_११३।७० ॥  
सर्वकामप्रदातारः केचिद्वृक्षा मनोरमाः  ।  
अपरे क्षीरिणो नाम वृक्षास्तत्र मनोरमाः  ।  
ये रक्षन्ति सदा क्षीरं षड्रसं चामृतोपमम्  ॥ मत्स्प्_११३।७१ ॥  
सर्वा मणिमयी भूमिः सूक्ष्मा काञ्चनवालुका  ।  
सर्वत्र सुखसंस्पर्शा निःशब्दाः पवनाः शुभाः  ॥ मत्स्प्_११३।७२ ॥  
देवलोकच्युतास्तत्र जायन्ते मानवाः शुभाः  ।  
शुक्लाभिजनसम्पन्नाः सर्वे ते स्थिरयौवनाः  ॥ मत्स्प्_११३।७३ ॥  
मिथुनानि प्रजायन्ते स्त्रियश्चाप्सरसोपमाः  ।  
तेषां ते क्षीरिणां क्षीरं पिबन्ति ह्यमृतोपमम्  ॥ मत्स्प्_११३।७४ ॥  
एकाहाज्जायते युग्मं समं चैव विवर्धते  ।  
समं रूपं च शीलं च समं चैव म्रियन्ति वै  ॥ मत्स्प्_११३।७५ ॥  
एकैकमनुरक्ताश्च चक्रवाकमिव ध्रुवम्  ।  
अनामया ह्यशोकाश्च नित्यं मुदितमानसाः  ॥ मत्स्प्_११३।७६ ॥  
दश वर्षसहस्राणि दश वर्षशतानि च  ।  
जीवन्ति च महासत्त्वा न चान्या स्त्री प्रवर्तते  ॥ मत्स्प्_११३।७७ ॥  
  
*सूत उवाच  
एवमेव निसर्गो वै वर्षाणां भारते युगे  ।  
दृष्टः परमधर्मज्ञाः किं भूयः कथयामि वः  ॥ मत्स्प्_११३।७८ ॥  
आख्यातास्त्वेवमृषयः सूतपुत्रेण धीमता  ।  
उत्तरश्रवणे भूयः पप्रच्छुः सूतनन्दनम्  ॥ मत्स्प्_११३।७९ ॥  
  
  
______________________________________________________  
  
  
मत्स्य-पुराण ११४  
  
*ऋषय ऊचुः  
यदिदं भारतं वर्षं यस्मिन् स्वायम्भुवादयः  ।  
चतुर्दशैव मनवः प्रजासर्गं ससर्जिरे  ॥ मत्स्प्_११४।१ ॥  
एतद् वेदितुम् इच्छामः सकाशात्तव सुव्रत  ।  
उत्तरश्रवणं भूयः प्रब्रूहि वदतां वर  ॥ मत्स्प्_११४।२ ॥  
एतच्छ्रुत्वा ऋषीणां तु प्राब्रवील्लौमहर्षणिः  ।  
पौराणिकस्तदा सूत ऋषीणां भावितात्मनाम्  ॥ मत्स्प्_११४।३ ॥  
बुद्ध्या विचार्य बहुधा विमृश्य च पुनः पुनः  ।  
तेभ्यस्तु कथयामास उत्तरश्रवणं तदा  ॥ मत्स्प्_११४।४ ॥  
  
*सूत उवाच  
अथाहं वर्णयिष्यामि वर्षे ऽस्मिन्भारते प्रजाः  ।  
भरणात्प्रजनाच्चैव मनुर्भरत उच्यते  ॥ मत्स्प्_११४।५ ॥  
निरुक्तवचनैश्चैव वर्षं तद्भारतं स्मृतम्  ।  
यतः स्वर्गश्च मोक्षश्च मध्यमश्चापि हि स्मृतः  ॥ मत्स्प्_११४।६ ॥  
न खल्वन्यत्र मर्त्यानां भूमौ कर्मविधिः स्मृतः  ।  
भारतस्यास्य वर्षस्य नव भेदान्निबोधत  ॥ मत्स्प्_११४।७ ॥  
इन्द्रद्वीपः कशेरुश्च ताम्रपर्णो गभस्तिमान्  ।  
नागद्वीपस्तथा सौम्यो गन्धर्वस्त्वथ वारुणः  ॥ मत्स्प्_११४।८ ॥  
अयं तु नवमस्तेषां द्वीपः सागरसंवृतः  ।  
योजनानां सहस्रं तु द्वीपो ऽयं दक्षिणोत्तरः  ॥ मत्स्प्_११४।९ ॥  
आयतस्तु कुमारीतो गङ्गायाः प्रवहावधिः  ।  
तिर्यगूर्ध्वं तु विस्तीर्णः सहस्राणि दशैव तु  ॥ मत्स्प्_११४।१० ॥  
द्वीपो ह्युपनिविष्टो ऽयं म्लेच्छैरन्तेषु सर्वशः  ।  
यवनाश्च किराताश्च तस्यान्ते पूर्वपश्चिमे  ॥ मत्स्प्_११४।११ ॥  
ब्राह्मणाः क्षत्रिया वैश्या मध्ये शूद्राश्च भागशः  ।  
इज्यायुतवणिज्यादि वर्तयन्तो व्यवस्थिताः  ॥ मत्स्प्_११४।१२ ॥  
तेषां स व्यवहारो ऽयं वर्तनं तु परस्परम्  ।  
धर्मार्थकामसंयुक्तो वर्णानां तु स्वकर्मसु  ॥ मत्स्प्_११४।१३ ॥  
सङ्कल्पपञ्चमानां तु आश्रमाणां यथाविधि  ।  
इह स्वर्गापवर्गार्थं प्रवृत्तिरिह मानुषे  ॥ मत्स्प्_११४।१४ ॥  
यस्त्वयं मानवो द्वीपस् तिर्यग्यामः प्रकीर्तितः  ।  
य एनं जयते कृत्स्नं स सम्राडिति कीर्तितः  ॥ मत्स्प्_११४।१५ ॥  
अयं लोकस्तु वै सम्राड् अन्तरिक्षजितां स्मृतः  ।  
स्वराडसौ स्मृतो लोकः पुनर्वक्ष्यामि विस्तरात्  ॥ मत्स्प्_११४।१६ ॥  
सप्त चास्मिन्महावर्षे विश्रुताः कुलपर्वताः  ।  
महेन्द्रो मलयः सह्यः शुक्तिमानृक्षवानपि  ॥ मत्स्प्_११४।१७ ॥  
विन्ध्यश्च पारियात्रश्च इत्येते कुलपर्वताः  ।  
तेषां सहस्रशश्चान्ये पर्वतास्तु समीपतः  ॥ मत्स्प्_११४।१८ ॥  
अभिज्ञातास्ततश्चान्ये विपुलाश्चित्रसानवः  ।  
अन्ये तेभ्यः परिज्ञाता ह्रस्वा ह्रस्वोपजीविनः  ॥ मत्स्प्_११४।१९ ॥  
तैर्विमिश्रा जानपदा आर्या म्लेच्छाश्च सर्वतः  ।  
पिबन्ति बहुला नद्यो गङ्गा सिन्धुः सरस्वती  ॥ मत्स्प्_११४।२० ॥  
शतद्रुश्चन्द्रभागा च यमुना सरयूस्तथा  ।  
ऐरावती वितस्ता च विशाला देविका कुहूः  ॥ मत्स्प्_११४।२१ ॥  
गोमती धौतपापा च बाहुदा च दृषद्वती  ।  
कौशिकी तु तृतीया च निश्चला गण्डकी तथा  ॥ मत्स्प्_११४।२२ ॥  
इक्षुर्लौहितम् इत्येता हिमवत्पार्श्वनिःसृताः  ।  
वेदस्मृतिर् वेत्रवती वृत्रघ्नी सिन्धुरेव च  ।  
पर्णाशा नर्मदा चैव कावेरी महती तथा  ॥ मत्स्प्_११४।२३ ॥  
पारा च धन्वतीरूपा विदुषा वेणुमत्यपि  ।  
शिप्रा ह्यवन्ती कुन्ती च पारियात्राश्रिताः स्मृताः  ॥ मत्स्प्_११४।२४ ॥  
शोणो महानदश्चैव नन्दना सुकृशा क्षमा  ।  
मन्दाकिनी दशार्णा च चित्रकूटा तथैव च  ।  
तमसा पिप्पली श्येनी तथा चित्रोत्पलापि च  ॥ मत्स्प्_११४।२५ ॥  
विमला चञ्चला चैव तथा च धूतवाहिनी  ।  
शुक्तिमन्ती शुनी लज्जा मुकुटा ह्रादिकापि च  ।  
ऋष्यवन्तप्रसूतास् ता नद्यो ऽमलजलाः शुभाः  ॥ मत्स्प्_११४।२६ ॥  
तापी पयोष्णी निर्विन्ध्या क्षिप्रा च ऋषभा नदी  ।  
वेणा वैतरणी चैव विश्वमाला कुमुद्वती  ॥ मत्स्प्_११४।२७ ॥  
तोया चैव महागौरी दुर्गमा तु शिला तथा  ।  
विन्ध्यपादप्रसूतास् ताः सर्वाः शीतजलाः शुभाः  ॥ मत्स्प्_११४।२८ ॥  
गोदावरी भीमरथी कृष्णवेणी च वञ्जुला  ।  
तुङ्गभद्रा सुप्रयोगा वाह्या कावेरी चैव तु  ।  
दक्षिणापथनद्यस्ताः सह्यपादाद्विनिःसृताः  ॥ मत्स्प्_११४।२९ ॥  
कृतमाला ताम्रपर्णी पुष्पजा ह्युत्पलावती  ।  
मलयप्रसूता नद्यस् ताः सर्वाः शीतजलाः शुभाः  ॥ मत्स्प्_११४।३० ॥  
त्रिभागा ऋषिकुल्या च इक्षुदा त्रिदिवाचला  ।  
ताम्रपर्णी तथा मूली शरवा विमला तथा  ।  
महेन्द्रतनयाः सर्वाः प्रख्याताः शुभगामिनीः  ॥ मत्स्प्_११४।३१ ॥  
काशिका सुकुमारी च मन्दगा मन्दवाहिनी  ।  
कृपा च पाशिनी चैव शुक्तिमन्तात्मजास् तु ताः  ॥ मत्स्प्_११४।३२ ॥  
सर्वाः पुण्यजलाः पुण्याः सर्वगाश्च समुद्रगाः  ।  
विश्वस्य मातरः सर्वाः सर्वपापहराः शुभाः  ॥ मत्स्प्_११४।३३ ॥  
तासां नद्युपनद्यश्च शतशो ऽथ सहस्रशः  ।  
तास्विमे कुरुपाञ्चालाः शाल्वाश्चैव सजाङ्गलाः  ॥ मत्स्प्_११४।३४ ॥  
शूरसेना भद्रकारा बाह्याः सहपटच्चराः  ।  
मत्स्याः किराताः कुल्याश्च कुन्तलाः काशिकोशलाः  ॥ मत्स्प्_११४।३५ ॥  
आवन्ताश्च कलिङ्गाश्च मूकाश्चैवान्धकैः सह  ।  
मध्यदेशा जनपदाः प्रायशः परिकीर्तिताः  ॥ मत्स्प्_११४।३६ ॥  
सह्यस्यानन्तरे चैते तत्र गोदावरी नदी  ।  
पृथिव्यामपि कृत्स्नायां स प्रदेशो मनोरमः  ॥ मत्स्प्_११४।३७ ॥  
यत्र गोवर्धनो नाम मन्दरो गन्धमादनः  ।  
रामप्रियार्थं स्वर्गीया वृक्षा दिव्यास्तथौषधीः  ॥ मत्स्प्_११४।३८ ॥  
भरद्वाजेन मुनिना प्रियार्थमवतारिताः  ।  
ततः पुष्पवरो देशस् तेन जज्ञे मनोरमः  ॥ मत्स्प्_११४।३९ ॥  
वाह्लीका वाटधानाश्च आभीराः कालतोयकाः  ।  
पुरन्ध्राश्चैव शूद्राश्च पल्लवाश् चात्तखण्डिकाः  ॥ मत्स्प्_११४।४० ॥  
गान्धारा यवनाश्चैव सिन्धुसौवीरमद्रकाः  ।  
शका द्रुह्याः पुलिन्दाश्च पारदाहारमूर्तिकाः  ॥ मत्स्प्_११४।४१ ॥  
रामठाः कण्टकाराश्च कैकेया दशनामकाः  ।  
क्षत्रियोपनिवेश्याश्च वैश्याः शूद्रकुलानि च  ॥ मत्स्प्_११४।४२ ॥  
अत्रयो ऽथ भरद्वाजाः प्रस्थलाः सदसेरकाः  ।  
लम्पकास् तलगानाश्च सैनिकाः सह जाङ्गलैः  ।  
एते देशा उदीच्यास्तु प्राच्यान्देशान्निबोधत  ॥ मत्स्प्_११४।४३ ॥  
अङ्गा वङ्गा मद्गुरका अन्तर्गिरिबहिर्गिरी  ।  
ततः प्लवङ्गमातङ्गा यमका मल्लवर्णकाः  ।  
सुह्मोत्तराः प्रविजया मार्गवा गेयमालवाः  ॥ मत्स्प्_११४।४४ ॥  
प्राग्ज्योतिषाश्च पुण्ड्राश्च विदेहास्ताम्रलिप्तकाः  ।  
शाल्वमागधगोनर्दाः प्राच्या जनपदाः स्मृताः  ॥ मत्स्प्_११४।४५ ॥  
तेषां परे जनपदा दक्षिणापथवासिनः  ।  
पाण्ड्याश्च केरलाश्चैव चोलाः कुल्यास्तथैव च  ॥ मत्स्प्_११४।४६ ॥  
सेतुकाः सूतिकाश्चैव कुपथां वाजिवासिकाः  ।  
नवराष्ट्रा माहिषिकाः कलिङ्गाश्चैव सर्वशः  ॥ मत्स्प्_११४।४७ ॥  
कारूषाश्च सहैषीका आटव्याः शबरास्तथा  ।  
पुलिन्दा विन्ध्यपुषिका वैदर्भा दण्डकैः सह  ॥ मत्स्प्_११४।४८ ॥  
कुलीयाश्च सिरालाश्च रूपसास् तापसैः सह  ।  
तथा तैत्तिरिकाश्चैव सर्वे कारस्करास्तथा  ॥ मत्स्प्_११४।४९ ॥  
वासिक्याश्चैव ये चान्ये ये चैवान्तरनर्मदाः  ।  
भारुकच्छाः समाहेयाः सह सारस्वतैस्तथा  ॥ मत्स्प्_११४।५० ॥  
काच्छीकाश्चैव सौराष्ट्रा आनर्ता अर्बुदैः सह  ।  
इत्येते अपरान्तास्तु शृणु ये विन्ध्यवासिनः  ॥ मत्स्प्_११४।५१ ॥  
मालवाश्च करूषाश्च मेकलाश्चोत्कलैः सह  ।  
औण्ड्रा माषा दशार्णाश्च भोजाः किष्किन्धकैः सह  ॥ मत्स्प्_११४।५२ ॥  
स्तोशलाः कोसलाश्चैव त्रैपुरा वैदिशास्तथा  ।  
तुमुरास् तुम्बराश्चैव पद्गमा नैषधैः सह  ॥ मत्स्प्_११४।५३ ॥  
अरूपाः शौण्डिकेराश्च वीतिहोत्रा अवन्तयः  ।  
एते जनपदाः ख्याता विन्ध्यपृष्ठनिवासिनः  ॥ मत्स्प्_११४।५४ ॥  
अतो देशान्प्रवक्ष्यामि पर्वताश्रयिणश्च ये  ।  
निराहाराः सर्वगाश्च कुपथा अपथास्तथा  ॥ मत्स्प्_११४।५५ ॥  
कुथप्रावरणाश्चैव ऊर्णादवाः समुद्गकाः  ।  
त्रिगर्ता मण्डलाश्चैव किराताश्चामरैः सह  ॥ मत्स्प्_११४।५६ ॥  
चत्वारि भारते वर्षे युगानि मुनयो ऽब्रुवन्  ।  
कृतं त्रेता द्वापरं च कलिश्चेति चतुर्युगम्  ।  
तेषां निसर्गं वक्ष्यामि उपरिष्टाच्च कृत्स्नशः  ॥ मत्स्प्_११४।५७ ॥  
  
*मत्स्य उवाच  
एतच्छ्रुत्वा तु ऋषय उत्तरं पुनरेव ते  ।  
शुश्रूषवस्तमूचुस्ते प्रकामं लौमहर्षणिम्  ॥ मत्स्प्_११४।५८ ॥  
  
*ऋषय ऊचुः  
यच्च किम्पुरुषं वर्षं हरिवर्षं तथैव च  ।  
आचक्ष्व नो यथातत्त्वं कीर्तितं भारतं त्वया  ॥ मत्स्प्_११४।५९ ॥  
जम्बूखण्डस्य विस्तारं तथान्येषां विदांवर  ।  
द्वीपानां वासिनां तेषां वृक्षाणां प्रब्रवीहि नः  ॥ मत्स्प्_११४।६० ॥  
पृष्टस्त्वेवं तदा विप्रैर् यथाप्रश्नं विशेषतः  ।  
उवाच ऋषिभिर्दृष्टं पुराणाभिमतं तथा  ॥ मत्स्प्_११४।६१ ॥  
  
*सूत उवाच  
शुश्रूषवस्तु यद्विप्राः शुश्रूषध्वमतन्द्रिताः  ।  
जम्बूवर्षः किम्पुरुषः सुमहानन्दनोपमः  ॥ मत्स्प्_११४।६२ ॥  
दश वर्षसहस्राणि स्थितिः किम्पुरुषे स्मृता  ।  
जायन्ते मानवास्तत्र सुतप्तकनकप्रभाः  ॥ मत्स्प्_११४।६३ ॥  
वर्षे किम्पुरुषे पुण्ये प्लक्षो मधुवहः स्मृतः  ।  
तस्य किम्पुरुषाः सर्वे पिबन्तो रसमुत्तमम्  ॥ मत्स्प्_११४।६४ ॥  
अनामया ह्यशोकाश्च नित्यं मुदितमानसाः  ।  
सुवर्णवर्णाश्च नराः स्त्रियश्चाप्सरसः स्मृताः  ॥ मत्स्प्_११४।६५ ॥  
ततः परं किम्पुरुषाद् धरिवर्षं प्रचक्षते  ।  
महारजतसङ्काशा जायन्ते यत्र मानवाः  ॥ मत्स्प्_११४।६६ ॥  
देवलोकच्युताः सर्वे बहुरूपाश्च सर्वशः  ।  
हरिवर्षे नराः सर्वे पिबन्तीक्षुरसं शुभम्  ॥ मत्स्प्_११४।६७ ॥  
न जरा बाधते तत्र तेन जीवन्ति ते चिरम्  ।  
एकादश सहस्राणि तेषामायुः प्रकीर्तितम्  ॥ मत्स्प्_११४।६८ ॥  
मध्यमं तन्मया प्रोक्तं नाम्ना वर्षमिलावृतम्  ।  
न तत्र सूर्यस्तपति न च जानन्ति मानवाः  ॥ मत्स्प्_११४।६९ ॥  
चन्द्रसूर्यौ सनक्षत्राव् अप्रकाशाविलावृते  ।  
पद्मप्रभाः पद्मवर्णाः पद्मपत्त्रनिभेक्षणाः  ॥ मत्स्प्_११४।७० ॥  
पद्मगन्धाश्च जायन्ते तत्र सर्वे च मानवाः  ।  
जम्बूफलरसाहारा अनिष्पन्दाः सुगन्धिनः  ॥ मत्स्प्_११४।७१ ॥  
देवलोकच्युताः सर्वे महारजतवाससः  ।  
त्रयोदश सहस्राणि वर्षाणां ते नरोत्तमाः  ॥ मत्स्प्_११४।७२ ॥  
आयुष्प्रमाणं जीवन्ति ये तु वर्ष इलावृते  ।  
मेरोस्तु दक्षिणे पार्श्वे निषधस्योत्तरेण वा  ॥ मत्स्प्_११४।७३ ॥  
सुदर्शनो नाम महाञ् जम्बूवृक्षः सनातनः  ।  
नित्यपुष्पफलोपेतः सिद्धचारणसेवितः  ॥ मत्स्प्_११४।७४ ॥  
तस्य नाम्ना समाख्यातो जम्बूद्वीपो वनस्पतेः  ।  
योजनानां सहस्रं च शतधा च महान्पुनः  ॥ मत्स्प्_११४।७५ ॥  
उत्सेधो वृक्षराजस्य दिवम् आवृत्य तिष्ठति  ।  
तस्य जम्बूफलरसो नदी भूत्वा प्रसर्पति  ॥ मत्स्प्_११४।७६ ॥  
मेरुं प्रदक्षिणं कृत्वा जम्बूमूलगता पुनः  ।  
तं पिबन्ति सदा हृष्टा जम्बूरसमिलावृते  ॥ मत्स्प्_११४।७७ ॥  
जम्बूफलरसं पीत्वा न जरा बाधते ऽपि तान्  ।  
न क्षुधा न क्लमो वापि न दुःखं च तथाविधम्  ॥ मत्स्प्_११४।७८ ॥  
तत्र जाम्बूनदं नाम कनकं देवभूषणम्  ।  
इन्द्रगोपकसङ्काशं जायते भासुरं च यत्  ॥ मत्स्प्_११४।७९ ॥  
सर्वेषां वर्षवृक्षाणां शुभः फलरसस्तु सः  ।  
स्कन्नं तु काञ्चनं शुभ्रं जायते देवभूषणम्  ॥ मत्स्प्_११४।८० ॥  
तेषां मूत्रं पुरीषं वा दिक्ष्वष्टासु च सर्वशः  ।  
ईश्वरानुग्रहाद्भूमिर् मृतांश्च ग्रसते तु तान्  ॥ मत्स्प्_११४।८१ ॥  
रक्षःपिशाचा यक्षाश्च सर्वे हैमवतास्तु ते  ।  
हेमकूटे तु विज्ञेया गन्धर्वाः साप्सरोगणाः  ॥ मत्स्प्_११४।८२ ॥  
सर्वे नागा निषेवन्ते शेषवासुकितक्षकाः  ।  
महामेरौ त्रयस्त्रिंशत् क्रीडन्ते यज्ञियाः शुभाः  ॥ मत्स्प्_११४।८३ ॥  
नीलवैडूर्ययुक्ते ऽस्मिन् सिद्धा ब्रह्मर्षयो ऽवसन्  ।  
दैत्यानां दानवानां च श्वेतः पर्वत उच्यते  ॥ मत्स्प्_११४।८४ ॥  
शृङ्गवान् पर्वतश्रेष्ठः पितॄणां प्रतिसञ्चरः  ।  
इत्येतानि मयोक्तानि नववर्षाणि भारते  ॥ मत्स्प्_११४।८५ ॥  
भूतैरपि निविष्टानि गतिमन्ति ध्रुवाणि च  ।  
तेषां वृद्धिर्बहुविधा दृश्यते देवमानुषैः  ।  
अशक्या परिसङ्ख्यातुं श्रद्धेया च बुभूषता  ॥ मत्स्प्_११४।८६ ॥  
  
  
______________________________________________________  
  
  
मत्स्य-पुराण ११५  
  
*मनुर् उवाच  
चरितं बुधपुत्रस्य जनार्दन मया श्रुतम्  ।  
श्रुतः श्राद्धविधिः पुण्यः सर्वपापप्रणाशनः  ॥ मत्स्प्_११५।१ ॥  
धेन्वाः प्रसूयमानायाः फलं दानस्य मे श्रुतम्  ।  
कृष्णाजिनप्रदानं च वृषोत्सर्गस्तथैव च  ॥ मत्स्प्_११५।२ ॥  
श्रुत्वा रूपं नरेन्द्रस्य बुधपुत्रस्य केशव  ।  
कौतूहलं समुत्पन्नं तन्ममाचक्ष्व पृच्छतः  ॥ मत्स्प्_११५।३ ॥  
केन कर्मविपाकेन स तु राजा पुरूरवाः  ।  
अवाप तादृशं रूपं सौभाग्यमपि चोत्तमम्  ॥ मत्स्प्_११५।४ ॥  
देवांस्त्रिभुवनश्रेष्ठान् गन्धर्वांश्च मनोरमान्  ।  
उर्वशी सम्मता त्यक्त्वा सर्वभावेन तं नृपम्  ॥ मत्स्प्_११५।५ ॥  
  
*मत्स्य उवाच  
शृणु कर्मविपाकेन येन राजा पुरूरवाः  ।  
अवाप तादृशं रूपं सौभाग्यमपि चोत्तमम्  ॥ मत्स्प्_११५।६ ॥  
अतीते जन्मनि पुरा यो ऽयं राजा पुरूरवाः  ।  
पुरूरवा इति ख्यातो मद्रदेशाधिपो हि सः  ॥ मत्स्प्_११५।७ ॥  
चाक्षुषस्यान्वये राजा चाक्षुषस्यान्तरे मनोः  ।  
स वै नृपगुणैर्युक्तः केवलं रूपवर्जितः  ॥ मत्स्प्_११५।८ ॥  
  
*ऋषय ऊचुः  
पुरूरवा मद्रपतिः कर्मणा केन पार्थिवः  ।  
बभूव कर्मणा केन रूपवांश्चैव सूतज  ॥ मत्स्प्_११५।९ ॥  
  
*सूत उवाच  
द्विजग्रामे द्विजश्रेष्ठो नाम्ना चासीत्पुरूरवाः  ।  
नद्याः कूले महाराजः पूर्वजन्मनि पार्थिवः  ॥ मत्स्प्_११५।१० ॥  
स तु मद्रपती राजा यस्तु नाम्ना पुरूरवाः  ।  
तस्मिञ्जन्मन्यसौ विप्रो द्वादश्यां तु सदानघ  ॥ मत्स्प्_११५।११ ॥  
उपोष्य पूजयामास राज्यकामो जनार्दनम्  ।  
चकार सोपवासश्च स्नानम् अभ्यङ्गपूर्वकम्  ॥ मत्स्प्_११५।१२ ॥  
उपवासफलात्प्राप्तं राज्यं मद्रेष्वकण्टकम्  ।  
उपोषितस् तथाभ्यङ्गाद् रूपहीनो व्यजायत  ॥ मत्स्प्_११५।१३ ॥  
उपोषितैर्नरैस् तस्मात् स्नानम् अभ्यङ्गपूर्वकम्  ।  
वर्जनीयं प्रयत्नेन रूपघ्नं तत्परं नृप  ॥ मत्स्प्_११५।१४ ॥  
एतद्वः कथितं सर्वं यद्वृत्तं पूर्वजन्मनि  ।  
मद्रेश्वरत्वचरितं शृणु तस्य महीपतेः  ॥ मत्स्प्_११५।१५ ॥  
तस्य राजगुणैः सर्वैः समुपेतस्य भूपतेः  ।  
जनानुरागो नैवासीद् रूपहीनस्य तस्य वै  ॥ मत्स्प्_११५।१६ ॥  
रूपकामः स मद्रेशस् तपसे कृतनिश्चयः  ।  
राज्यं मन्त्रिगतं कृत्वा जगाम हिमपर्वतम्  ॥ मत्स्प्_११५।१७ ॥  
व्यवसायद्वितीयस्तु पद्भ्यम् एव महायशाः  ।  
द्रष्टुं स तीर्थसदनं विषयान्ते स्वके नदीम्  ॥ मत्स्प्_११५।१८ ॥  
ऐरावतीति विख्यातां ददर्शातिमनोरमाम्  ॥ मत्स्प्_११५।१९ ॥  
तुहिनगिरिभवां महौघवेगां तुहिनगभस्तिसमानशीतलोदाम्  ॥ मत्स्प्_११५।२० ॥  
तुहिनसदृशहैमवर्णपुञ्जां तुहिनयशाः सरितं ददर्श राजा  ॥ मत्स्प्_११५।२१ ॥  
  
  
______________________________________________________  
  
मत्स्य-पुराण ११६  
  
*सूत उवाच  
स ददर्श नदीं पुण्यां दिव्यां हैमवतीं शुभाम्  ।  
गन्धर्वैश्च समाकीर्णां नित्यं शक्रेण सेविताम्  ॥ मत्स्प्_११६।१ ॥  
सुरेभमदसंसिक्तां समन्तात्तु विराजिताम्  ।  
मध्येन शक्रचापाभां तस्मिन्नहनि सर्वदा  ॥ मत्स्प्_११६।२ ॥  
तपस्विशरणोपेतां महाब्राह्मणसेविताम्  ।  
ददर्श तपनीयाभां महाराजः पुरूरवाः  ॥ मत्स्प्_११६।३ ॥  
सितहंसावलिच्छन्नां काशचामरराजिताम्  ।  
साभिषिक्तामिव सतां पश्यन्प्रीतिं परां ययौ  ॥ मत्स्प्_११६।४ ॥  
पुण्यां सुशीतलां हृद्यां मनसः प्रीतिवर्धिनीम्  ।  
क्षयवृद्धियुतां रम्यां सोममूर्तिमिवापराम्  ॥ मत्स्प्_११६।५ ॥  
सुशीतशीघ्रपानीयां द्विजसङ्घनिषेविताम्  ।  
सुतां हिमवतः श्रेष्ठां चञ्चद्वीचिविराजिताम्  ॥ मत्स्प्_११६।६ ॥  
अमृतस्वादुसलिलां तापसैरुपशोभिताम्  ।  
स्वर्गारोहणनिःश्रेणीं सर्वकल्मषनाशिनीम्  ॥ मत्स्प्_११६।७ ॥  
अग्र्यां समुद्रमहिषीं महर्षिगणसेविताम्  ।  
सर्वलोकस्य चौत्सुक्य-कारिणीं सुमनोहराम्  ॥ मत्स्प्_११६।८ ॥  
हितां सर्वस्य लोकस्य नाकमार्गप्रदायिकाम्  ।  
गोकुलाकुलतीरान्तां रम्यां शैवालवर्जिताम्  ॥ मत्स्प्_११६।९ ॥  
हंससारससङ्घुष्टां जलजैरुपशोभिताम्  ।  
आवर्तनाभिगम्भीरां द्वीपोरुजघनस्थलीम्  ॥ मत्स्प्_११६।१० ॥  
नीलनीरजनेत्राभाम् उत्फुल्लकमलाननाम्  ।  
हिमाभफेनवसनां चक्रवाकाधरां शुभाम्  ।  
बलाकापङ्क्तिदशनां चलन्मत्स्यावलिभ्रुवम्  ॥ मत्स्प्_११६।११ ॥  
स्वजलोद्भूतमातङ्ग-रम्यकुम्भपयोधराम्  ।  
हंसनूपुरसङ्घुष्टां मृणालवलयावलीम्  ॥ मत्स्प्_११६।१२ ॥  
तस्यां रूपमदोन्मत्ता गन्धर्वानुगताः सदा  ।  
मध्याह्नसमये राजन् क्रीडन्त्यप्सरसां गणाः  ॥ मत्स्प्_११६।१३ ॥  
ताम् अप्सरोविनिर्मुक्तं वहन्तीं कुङ्कुमं शुभम्  ।  
स्वतीरद्रुमसम्भूत-नानावर्णसुगन्धिनीम्  ॥ मत्स्प्_११६।१४ ॥  
तरङ्गव्रातसङ्क्रान्त-सूर्यमण्डलदुर्दृशम्  ।  
सुरेभजनिताघात-विकूलद्वयभूषिताम्  ॥ मत्स्प्_११६।१५ ॥  
शक्रेभगण्डसलिलैर् देवस्त्रीकुचचन्दनैः  ।  
संयुतं सलिलं तस्याः षट्पदैर् उपसेव्यते  ॥ मत्स्प्_११६।१६ ॥  
तस्यास्तीरभवा वृक्षाः सुगन्धकुसुमाञ्चिताः  ।  
तथापकृष्टसम्भ्रान्त-भ्रमरस्तनिताकुलाः  ॥ मत्स्प्_११६।१७ ॥  
यस्यास्तीरे रतिं यान्ति सदा कामवशा मृगाः  ।  
तपोवनाश्च ऋषयस् तथा देवाः सहाप्सराः  ॥ मत्स्प्_११६।१८ ॥  
लभन्ते यत्र पूताङ्गा देवेभ्यः प्रतिमानिताः  ।  
स्त्रियश्च नाकबहुलाः पद्मेन्दुप्रतिमाननाः  ॥ मत्स्प्_११६।१९ ॥  
या बिभर्ति सदा तोयं देवसङ्घैरपीडितम्  ।  
पुलिन्दैर्नृपसङ्घैश्च व्याघ्रवृन्दैरपीडितम्  ॥ मत्स्प्_११६।२० ॥  
सतामरसपानीयां सतारगगनामलाम्  ।  
स तां पश्यन्ययौ राजा सतामीप्सितकामदाम्  ॥ मत्स्प्_११६।२१ ॥  
यस्यास्तीररुहैः काशैः पूर्णैश्चन्द्रांशुसन्निभैः  ।  
राजते विविधाकारै रम्यतीरं महाद्रुमैः  ।  
या सदा विविधैर्विप्रैर् देवैश्चापि निषेव्यते  ॥ मत्स्प्_११६।२२ ॥  
या च सदा सकलौघविनाशं भक्तजनस्य करोत्यचिरेण  ।  
यानुगता सरितां हि कदम्बैर् यानुगता सततं हि मुनीन्द्रैः  ॥ मत्स्प्_११६।२३ ॥  
या हि सुतानिव पाति मनुष्यान् या च युता सततं हिमसङ्घैः  ।  
या च युता सततं सुरवृन्दैर् या च जनैः स्वहिताय श्रिता वै  ॥ मत्स्प्_११६।२४ ॥  
प्रयुक्ता च केसरिगणैः करिवृन्दजुष्टा सन्तानयुक्तसलिलापि सुवर्णयुक्ता  ।  
सूर्यांशुतापपरिवृद्धिविवृद्धशीता शीतांशुतुल्ययशसा ददृशे नृपेण  ॥ मत्स्प्_११६।२५ ॥  
  
  
______________________________________________________  
  
  
मत्स्य-पुराण ११७  
*सूत उवाच  
आलोकयन्नदीं पुण्यां तत्समीरहृतश्रमः  ।  
स गच्छन्नेव ददृशे हिमवन्तं महागिरिम्  ॥ मत्स्प्_११७।१ ॥  
खमुल्लिखद्भिर्बहुभिर् वृतं शृङ्गैस्तु पाण्डुरैः  ।  
पक्षिणामपि सञ्चारैर् विना सिद्धगतिं शुभाम्  ॥ मत्स्प्_११७।२ ॥  
नदीप्रवाहसञ्जात-महाशब्दैः समन्ततः  ।  
असंश्रुतान्यशब्दं तं शीततोयं मनोरमम्  ॥ मत्स्प्_११७।३ ॥  
देवदारुवनैर्नीलैः कृताधोवसनं शुभम्  ।  
मेघोत्तरीयकं शैलं ददृशे स नराधिपः  ॥ मत्स्प्_११७।४ ॥  
श्वेतमेघकृतोष्णीषं चन्द्रार्कमुकुटं क्वचित्  ।  
हिमानुलिप्तसर्वाङ्गं क्वचिद्धातुविमिश्रितम्  ॥ मत्स्प्_११७।५ ॥  
चन्दनेनानुलिप्ताङ्गं दत्तपञ्चाङ्गुलं यथा  ।  
शीतप्रदं निदाघे ऽपि शिलाविकटसङ्कटम्  ।  
सालक्तकैरप्सरसां मुद्रितं चरणैः क्वचित्  ॥ मत्स्प्_११७।६ ॥  
क्वचित्संस्पृष्टसूर्यांशुं क्वचिच् च तमसावृतम्  ।  
दरीमुखैः क्वचिद्भीमैः पिबन्तं सलिलं महत्  ॥ मत्स्प्_११७।७ ॥  
क्वचिद्विद्याधरगणैः क्रीडद्भिरुपशोभितम्  ।  
उपगीतं तथा मुख्यैः किन्नराणां गणैः क्वचित्  ॥ मत्स्प्_११७।८ ॥  
आपानभूमौ गलितैर् गन्धर्वाप्सरसां क्वचित्  ।  
पुष्पैः सन्तानकादीनां दिव्यैस्तम् उपशोभितम्  ॥ मत्स्प्_११७।९ ॥  
सुप्तोत्थिताभिः शय्याभिः कुसुमानां तथा क्वचित्  ।  
मृदिताभिः समाकीर्णं गन्धर्वाणां मनोरमम्  ॥ मत्स्प्_११७।१० ॥  
निरुद्धपवनैर्देशैर् नीलशाद्वलमण्डितैः  ।  
क्वचिच् च कुसुमैर्युक्तम् अत्यन्तरुचिरं शुभम्  ॥ मत्स्प्_११७।११ ॥  
तपस्विशरणं शैलं कामिनामतिदुर्लभम्  ।  
मृगैर्यथानुचरितं दन्तिभिन्नमहाद्रुमम्  ॥ मत्स्प्_११७।१२ ॥  
यत्र सिंहनिनादेन त्रस्तानां भैरवं रवम्  ।  
दृश्यते न च संश्रान्तं गजानामाकुलं कुलम्  ॥ मत्स्प्_११७।१३ ॥  
तटाश्च तापसैर्यत्र कुञ्जदेशैरलङ्कृताः  ।  
रत्नैर्यस्य समुत्पन्नैस् त्रैलोक्यं समलङ्कृतम्  ॥ मत्स्प्_११७।१४ ॥  
अहीनशरणं नित्यम् अहीनजनसेवितम्  ।  
अहीनः पश्यति गिरिम् अहीनं रत्नसम्पदा  ॥ मत्स्प्_११७।१५ ॥  
अल्पेन तपसा यत्र सिद्धिं प्राप्स्यन्ति तापसाः  ।  
यस्य दर्शनमात्रेण सर्वकल्मषनाशनम्  ॥ मत्स्प्_११७।१६ ॥  
महाप्रपातसम्पात-प्रपातादिगताम्बुभिः  ।  
वायुनीतैः सदा तृप्ति-कृतदेशं क्वचित्क्वचित्  ॥ मत्स्प्_११७।१७ ॥  
समालब्धजलैः शृङ्गैः क्वचिच् चापि समुच्छ्रितैः  ।  
नित्यार्कतापविषमैर् अगम्यैर्मनसा युतम्  ॥ मत्स्प्_११७।१८ ॥  
देवदारुमहावृक्ष-व्रजशाखानिरन्तरैः  ।  
वंशस्तम्बवनाकारैः प्रदेशैरुपशोभितम्  ॥ मत्स्प्_११७।१९ ॥  
हिमछत्त्रमहाशृङ्गं प्रपातशतनिर्झरम्  ।  
शब्दलभ्याम्बुविषमं हिमसंरुद्धकन्दरम्  ॥ मत्स्प्_११७।२० ॥  
दृष्ट्वैव तं चारुनितम्बभूमिं महानुभावः स तु मद्रनाथः  ।  
बभ्राम तत्रैव मुदा समेतः स्थानं तदा किञ्चिदथाससाद  ॥ मत्स्प्_११७।२१ ॥  
  
  
______________________________________________________  
  
  
मत्स्य-पुराण ११८  
  
*सूत उवाच  
तस्यैव पर्वतेन्द्रस्य प्रदेशं सुमनोरमम्  ।  
अगम्यं मानुषैर् अन्यैर् दैवयोगाद् उपागतः  ॥ मत्स्प्_११८।१ ॥  
ऐरावती सरिच्छ्रेष्ठा यस्माद्देशाद्विनिर्गता  ।  
मेघश्यामं च तं देशं द्रुमखण्डैरनेकशः  ॥ मत्स्प्_११८।२ ॥  
शालैस्तालैस्तमालैश्च कर्णिकारैः सशामलैः  ।  
न्यग्रोधैश्च तथाश्वत्थैः शिरीषैः शिंशपद्रुमैः  ॥ मत्स्प्_११८।३ ॥  
श्लेष्मातकैर् आमलकैर् हरीतकविभीतकैः  ।  
भूर्जैः समुञ्जकैर् बाणैर् वृक्षैः सप्तच्छदद्रुमैः  ॥ मत्स्प्_११८।४ ॥  
महानिम्बैस्तथा निम्बैर् निर्गुण्डीभिर्हरिद्रुमैः  ।  
देवदारुमहावृक्षैस् तथा कालेयकद्रुमैः  ॥ मत्स्प्_११८।५ ॥  
पद्मकैश्चन्दनैर्बिल्वैः कपित्थै रक्तचन्दनैः  ।  
माताम्ररिष्टकाक्षोटैर् अब्दकैश्च तथार्जुनैः  ॥ मत्स्प्_११८।६ ॥  
हस्तिकर्णैः सुमनसैः कोविदारैः सुपुष्पितैः  ।  
प्राचीनामलकैश्चापि धनकैः समराटकैः  ॥ मत्स्प्_११८।७ ॥  
खर्जूरैर्नारिकेलैश्च प्रियालाम्रातकेङ्गुदैः  ।  
तन्तुमालैर् धवैर्भव्यैः काश्मीरीपर्णिभिस्तथा  ॥ मत्स्प्_११८।८ ॥  
जातीफलैः पूगफलैः कट्फलैलावलीफलैः  ।  
मन्दारैः कोविदारैश्च किंशुकैः कुसुमांशुकैः  ॥ मत्स्प्_११८।९ ॥  
यवासैः शमिपर्णासैर् वेतसैर् अम्बुवेतसैः  ।  
रक्तातिरङ्गनारङ्गैर् हिङ्गुभिः सप्रियङ्गुभिः  ॥ मत्स्प्_११८।१० ॥  
रक्ताशोकैस् तथाशोकैर् आकल्लैर् अविचारकैः  ।  
मुचुकुन्दैस्तथा कुन्दैर् आटरूषपरूषकैः  ॥ मत्स्प्_११८।११ ॥  
किरातैः किङ्किरातैश्च केतकैः श्वेतकेतकैः  ।  
शोभाञ्जनैर् अञ्जनैश्च सुकलिङ्गनिकोटकैः  ॥ मत्स्प्_११८।१२ ॥  
सुवर्णचारुवसनैर् द्रुमश्रेष्ठैस् तथासनैः  ।  
मन्मथस्य शराकारैः सहकारैर्मनोरमैः  ॥ मत्स्प्_११८।१३ ॥  
पीतयूथिकया चैव श्वेतयूथिकया तथा  ।  
जात्या चम्पकजात्या च तुम्बरैश्चाप्यतुम्बरैः  ॥ मत्स्प्_११८।१४ ॥  
मोचैर्लोचैस्तु लकुचैस् तिलपुष्पकुशेशयैः  ।  
तथा सुपुष्पावरणैश् चव्यकैः कामिवल्लभैः  ॥ मत्स्प्_११८।१५ ॥  
पुष्पाङ्कुरैश्च बकुलैः पारिभद्रहरिद्रकैः  ।  
धाराकदम्बैः कुटजैः कदम्बैर् गिरिकुटजैः  ॥ मत्स्प्_११८।१६ ॥  
आदित्यमुस्तकैः कुम्भैः कुङ्कुमैः कामवल्लभैः  ।  
कट्फलैर्बदरैर्नीपैर् दीपैरिव महोज्ज्वलैः  ॥ मत्स्प्_११८।१७ ॥  
रक्तैः पालीवनैः श्वेतैर् दाडिमैश्चम्पकद्रुमैः  ।  
बन्धूकैश्च सुबन्धूकैः कुञ्जकानां तु जातिभिः  ॥ मत्स्प्_११८।१८ ॥  
कुसुमैः पाटलाभिश्च मल्लिकाकरवीरकैः  ।  
कुरबकैर् हिमवरैर् जम्बूभिर् नृपजम्बुभिः  ॥ मत्स्प्_११८।१९ ॥  
बीजपूरैः सकर्पूरैर् गुरुभिश्चागुरुद्रुमैः  ।  
बिम्बैश्च प्रतिबिम्बैश्च सन्तानकवितानकैः  ॥ मत्स्प्_११८।२० ॥  
तथा गुग्गुलवृक्षैश्च हिन्तालधवलेक्षुभिः  ।  
तृणशून्यैः करवीरैर् अशोकैश् चक्रमर्दनैः  ॥ मत्स्प्_११८।२१ ॥  
पीलुभिर्धातकीभिश्च चिरिबिल्वैः समाकुलैः  ।  
तिन्तिडीकैस्तथा लोध्रैर् विडङ्गैः क्षीरिकाद्रुमैः  ॥ मत्स्प्_११८।२२ ॥  
अश्मन्तकैस्तथा कालैर् जम्बीरैः श्वैतकद्रुमैः  ।  
भल्लातकैरिन्द्रयवैर् वल्गुजैः सिद्धिसाधकैः  ॥ मत्स्प्_११८।२३ ॥  
नागकेसरवृक्षैश्च सुकेसरमनोहरैः  ।  
करमर्दैः कासमर्दैर् अरिष्टकवरिष्टकैः  ।  
रुद्राक्षैर्द्राक्षसम्भूतैः सप्ताह्वैः पुत्रजीवकैः  ॥ मत्स्प्_११८।२४ ॥  
कङ्कोलकैर्लवङ्गैश्च त्वग्द्रुमैः पारिजातकैः  ।  
प्रतानैः पिप्पलीनां च नागवल्यश्च भागशः  ॥ मत्स्प्_११८।२५ ॥  
मरीचस्य तथा गुल्मैर् नवमल्लिकया तथा  ।  
मृद्वीकामण्डपैर्मुख्यैर् अतिमुक्तकमण्डपैः  ॥ मत्स्प्_११८।२६ ॥  
त्रपुषैर्नर्तिकानां च प्रतानैः सफलैः शुभैः  ।  
कूष्माण्डानां प्रतानैश्च अलाबूनां तथा क्वचित्  ॥ मत्स्प्_११८।२७ ॥  
चिर्भिटस्य प्रतानैश्च पटोलीकारवेल्लकैः  ।  
कर्कोटकीवितानैश्च वार्ताकैर् बृहतीफलैः  ॥ मत्स्प्_११८।२८ ॥  
कण्टकैर् मूलकैर्मूल-शाकैस्तु विविधैस्तथा  ।  
कह्लारैश्च विदार्या च रुरूटैः स्वादुकण्टकैः  ॥ मत्स्प्_११८।२९ ॥  
सभाण्डीरविदूसार-राजजम्बूकवालुकैः  ।  
सुवर्चलाभिः सर्वाभिः सर्षपाभिस्तथैव च  ॥ मत्स्प्_११८।२९* ॥  
काकोलीक्षीरकाकोली छत्त्रया चातिच्छत्रया  ।  
कासमर्दीसहासद्भिः सकन्दलसकाण्डकैः  ॥ मत्स्प्_११८।२९** ॥  
तथा क्षीरकशाकेन कालशाकेन चाप्यथ  ।  
शिम्बीधान्यैस्तथा धान्यैः सर्वैर्निरवशेषतः  ॥ मत्स्प्_११८।२९*** ॥  
औषधीभिर्विचित्राभिर् दीप्यमानाभिरेव च  ।  
आयुष्याभिर्यशस्याभिर् बल्याभिश्च नराधिप  ॥ मत्स्प्_११८।३० ॥  
जरामृत्युभयघीभिः क्षुद्भयघ्नीभिरेव च  ।  
सौभाग्यजननीभिश्च कुत्स्नाभिश्चाप्यनेकशः  ॥ मत्स्प्_११८।३१ ॥  
तत्र वेणुलताभिश्च तथा कीचकवेणुभिः  ।  
काशैः शशाङ्ककाशैश्च शरगुल्मैस्तथैव च  ॥ मत्स्प्_११८।३२ ॥  
कुशगुल्मैस्तथा रम्यैर् गुल्मैश्चेक्षोर् मनोरमैः  ।  
कार्पासजातिवर्गेण दुर्लभेन शुभेन च  ॥ मत्स्प्_११८।३३ ॥  
तथा च कदलीखण्डैर् मनोहारिभिरुत्तमैः  ।  
तथा मरकतप्रख्यैः प्रदेशैः शाद्वलान्वितैः  ॥ मत्स्प्_११८।३४ ॥  
इरापुंष्पसमायुक्तैः कुङ्कमस्य च भागशः  ।  
तगरातिविषामांसी-ग्रन्थिकैस्तु सुरागदैः  ॥ मत्स्प्_११८।३५ ॥  
सुवर्णपुष्पैश्च तथा भूमिपुष्पैस्तथापरैः  ।  
जम्बीरकैर्भूस्तृणकैः सरसैः सशुकैस्तथा  ॥ मत्स्प्_११८।३६ ॥  
शङ्गवेराजमोदाभिः कुबेरकप्रियालकैः  ।  
जलजैश्च तथा वणैर् नानावर्णैः सुगन्धिभिः  ॥ मत्स्प्_११८।३७ ॥  
उदयादित्यसङ्काशैः सूर्यचन्द्रनिभैस्तथा  ।  
तपनीयसवर्णैश्च अतसीपुष्पसन्निभैः  ॥ मत्स्प्_११८।३८ ॥  
शूकपत्त्रनिभैश्चान्यैः स्थलपत्त्रैश्च भागशः  ।  
पञ्चवर्णैः समाकीर्णैर् बहुवर्णैस्तथैव च  ॥ मत्स्प्_११८।३९ ॥  
द्रष्टुर्दृष्ट्या हितमुदैः कुमुदैश्चन्द्रसन्निभैः  ।  
तथा वह्निशिखाकारैर् गजवक्त्रोत्पलैः शुभैः  ॥ मत्स्प्_११८।४० ॥  
नीलोत्पलैः सकह्लारैर् गुञ्जातककसेरुकैः  ।  
शृङ्गाटकमृणालैश्च करटै राजतोत्पलैः  ॥ मत्स्प्_११८।४१ ॥  
जलजैः स्थलजैर्मूलैः फलैः पुष्पैर्विशेषतः  ।  
विविधैश्चैव नीवारैर् मुनिभोज्यैर्नराधिप  ॥ मत्स्प्_११८।४२ ॥  
न तद्धान्यं न तत्सस्यं न तच्छाकं न तत्फलम्  ।  
न तन्मूलं न तत्कन्दं न तत्पुष्पं नराधिप  ॥ मत्स्प्_११८।४३ ॥  
नागलोकोद्भवं दिव्यं नरलोकभवं च यत्  ।  
अनूपोत्थं वनोत्थं च तत्र यन्नास्ति पार्थिवः  ॥ मत्स्प्_११८।४४ ॥  
सदा पुष्पफलं सर्वम् अजर्यम् ऋतुयोगतः  ।  
मद्रेश्वरः स ददृशे तपसा ह्यतियोगतः  ॥ मत्स्प्_११८।४५ ॥  
ददृशे च तथा तत्र नानारूपान् पतत्रिणः  ।  
मयूरान् शतपत्त्रांश्च कलविङ्कांश्च कोकिलान्  ॥ मत्स्प्_११८।४६ ॥  
तथा कादम्बकान्हंसान् कोयष्टीन् खञ्जरीटकान्  ।  
कुररान्कालकूटांश्च खट्वाङ्गान् लुब्धकांस् तथा  ॥ मत्स्प्_११८।४७ ॥  
गोक्ष्वेडकांस्तथा कुम्भान् धार्तराष्ट्राञ्शुकान्बकान्  ।  
घातुकांश्चक्रवाकांश्च कटुकान्टिट्टिभान् भटान्  ॥ मत्स्प्_११८।४८ ॥  
पुत्रप्रियान् लोहपृष्ठान् गोचर्मगिरिवर्तकान्  ।  
पारावतांश्च कमलान् सारिका जीवजीवकान्  ॥ मत्स्प्_११८।४९ ॥  
लाववर्तकवार्ताकान् रक्तवर्त्मप्रभद्रकान्  ।  
ताम्रचूडान्स्वर्णचूडान् कुक्कुटान् काष्ठकुक्कुटान्  ॥ मत्स्प्_११८।५० ॥  
कपिञ्जलान्कलविङ्कांस् तथा कुङ्कुमचूडकान्  ।  
भृङ्गराजान् सीरपादान् भूलिङ्गान् डिण्डिमान् नवान्  ॥ मत्स्प्_११८।५१ ॥  
मञ्जुलीतकदात्यूहान् भारद्वाजांस्तथा चषान्  ।  
एतांश्चान्यांश्च सुबहून् पक्षिसङ्घान्मनोहरान्  ॥ मत्स्प्_११८।५२ ॥  
श्वापदान्विविधाकारान् मृगांश्चैव महामृगान्  ।  
व्याघ्रान्केसरिणः सिंहान् द्वीपिनः शरभान्वृकान्  ॥ मत्स्प्_११८।५३ ॥  
ऋक्षांस्तरक्षूंश्च बहून् गोलाङ्गूलान् सवानरान्  ।  
शशलोमान् सकादम्बान् मार्जारान् वायुवेगिनः  ॥ मत्स्प्_११८।५४ ॥  
मूषकान्नकुलान् कावान् सिंहान् द्रुममनोहरान्  ।  
तथा मत्तांश्च मातङ्गान् महिषान् गवयान् वृषान्  ।  
चमरान् सृमरांश्चैव तथा गौरखरानपि  ॥ मत्स्प्_११८।५५ ॥  
उरभ्रांश्च तथा मेषान् सारङ्गानथ कूकुरान्  ।  
नीलांश्चैव महानालान् करालान्मृगमातृकान्  ॥ मत्स्प्_११८।५६ ॥  
सदंष्ट्रारामसरभान् क्रौञ्चाकारकशम्बरान्  ।  
करालान्कृतमालांश्च कालपुच्छांश्च तोरणान्  ॥ मत्स्प्_११८।५७ ॥  
दंष्ट्रान्खड्गान्वराहांश्च तुरङ्गान्खरगर्दभान्  ।  
एतान् अद्विष्टान्मद्रेशो विरुद्धांश्च परस्परम्  ॥ मत्स्प्_११८।५८ ॥  
अविरुद्धान्वने दृष्ट्वा विस्मयं परमं ययौ  ।  
तच्चाश्रमपदं पुण्यं बभूवात्रेः पुरा नृपम्  ॥ मत्स्प्_११८।५९ ॥  
तत्प्रसादात्प्रभायुक्तं स्थावरैर्जङ्गमैस्तथा  ।  
हिंसन्ति हि न चान्योन्यं हिंसकास्तु परस्परम्  ॥ मत्स्प्_११८।६० ॥  
क्रव्यादाः प्राणिनस्तत्र सर्वे क्षीरफलाशनाः  ।  
निर्मितास्तत्र चात्यर्थम् अत्रिणा सुमहात्मना  ॥ मत्स्प्_११८।६१ ॥  
शैलानितम्बदेशेषु न्यवसच्च स्वयं नृपः  ।  
पयः क्षरन्ति ते दिव्यम् अमृतस्वादुकण्टकम्  ॥ मत्स्प्_११८।६२ ॥  
क्वचिद्राजन्महिष्यश्च क्वचिदाजाश्च सर्वशः  ।  
शिलाः क्षीरेण सम्पूर्णा दध्ना चान्यत्र वा बहिः  ॥ मत्स्प्_११८।६३ ॥  
सम्पश्यन्परमां प्रीतिम् अवाप वसुधाधिपः  ।  
सरांसि तत्र दिव्यानि नद्यश्च विमलोदकाः  ॥ मत्स्प्_११८।६४ ॥  
प्रणालिकानि चोष्णानि शीतलानि च भागशः  ।  
कन्दराणि च शैलस्य सुसेव्यानि पदे पदे  ॥ मत्स्प्_११८।६५ ॥  
हिमपातो न तत्रास्ति समन्तात्पञ्चयोजनम्  ।  
उपत्यका सुशैलस्य शिखरस्य न विद्यते  ॥ मत्स्प्_११८।६६ ॥  
तत्रास्ति राजञ्छिखरं पर्वतेन्द्रस्य पाण्डुरम्  ।  
हिमपातं घना यत्र कुर्वन्ति सहिताः सदा  ॥ मत्स्प्_११८।६७ ॥  
तत्रास्ति चापरं शृङ्गं यत्र तोयघना घनाः  ।  
नित्यमेवाभिवर्षन्ति शिलाभिः शिखरं वरम्  ॥ मत्स्प्_११८।६८ ॥  
तदाश्रमं मनोहारि यत्र कामधरा धरा  ।  
सुरमुख्योपयोगित्वाच् छाखिनां सफलाः फलाः  ॥ मत्स्प्_११८।६९ ॥  
सदोपगीतभ्रमर-सुरस्त्रीसेवितं परम्  ।  
सर्वपापक्षयकरं शैलस्येव प्रहारकम्  ॥ मत्स्प्_११८।७० ॥  
वानरैः क्रीडमानैश्च देशाद्देशान्नराधिप  ।  
हिमपुञ्जाः कृतास्तत्र चन्द्रबिम्बसमप्रभाः  ॥ मत्स्प्_११८।७१ ॥  
तदाश्रमं समन्ताच्च हिमसंरुद्धकन्दरैः  ।  
शैलवाटैः परिवृतम् अगम्यं मनुजैः सदा  ॥ मत्स्प्_११८।७२ ॥  
पूर्वाराधितभावो ऽसौ महाराजः पुरूरवाः  ।  
तदाश्रमपदं प्राप्तो देवदेवप्रसादतः  ॥ मत्स्प्_११८।७३ ॥  
तदाश्रमं श्रमशमनं मनोहरं मनोहरैः कुसुमशतैरलङ्कृतम्  ।  
कृतं स्वयं रुचिरमथात्रिणा शुभं शुभावहं च हि ददृशे स मद्रराट्  ॥ मत्स्प्_११८।७४ ॥  
  
  
______________________________________________________  
  
  
मत्स्य-पुराण ११९  
  
*सूत उवाच  
तत्र यौ तौ महाशृङ्गौ महावर्णौ महाहिमौ  ।  
तृतीयं तु तयोर्मध्ये शृङ्गमत्यन्तमुच्छ्रितम्  ॥ मत्स्प्_११९।१ ॥  
नित्यातप्तशिलाजातं सदाभ्रपरिवर्जितम्  ।  
तस्याधस्ताद्वृक्षगणे दिशां भागे च पश्चिमे  ॥ मत्स्प्_११९।२ ॥  
जातीलतापरिक्षिप्तं विवरं चारुदर्शनम्  ।  
दृष्ट्वैव कौतुकाविष्टस् तं विवेश महीपतिः  ॥ मत्स्प्_११९।३ ॥  
तमसा चातिनिबिडं नल्वमात्रं सुसङ्कटम्  ।  
नल्वमात्रमतिक्रम्य स्वप्रभाभरणोज्ज्वलम्  ॥ मत्स्प्_११९।४ ॥  
तम् उच्छ्रितम् अथात्यन्तं गम्भीरं परिवर्तुलम्  ।  
न तत्र सूर्यस्तपति न विराजति चन्द्रमाः  ॥ मत्स्प्_११९।५ ॥  
तथापि दिवसाकारं प्रकाशं तदहर्निशम्  ।  
क्रोशाधिकपरीमाणं सरसा च विराजितम्  ॥ मत्स्प्_११९।६ ॥  
समन्तात्सरसस्तस्य शैललग्ना तु वेदिका  ।  
सौवर्णै राजतैर्वृक्षैर् विद्रुमैरुपशोभितम्  ॥ मत्स्प्_११९।७ ॥  
नानामाणिक्यकुसुमैः सुप्रभाभरणोज्ज्वलैः  ।  
तस्मिन्सरसि पद्मानि पद्मरागच्छदानि तु  ॥ मत्स्प्_११९।८ ॥  
वज्रकेसरजालानि सुगन्धीनि तथा युतम्  ।  
पत्त्रैर् मरकतैर् नीलैर् वैडूर्यस्य महीपते  ॥ मत्स्प्_११९।९ ॥  
कर्णिकाश्च तथा तेषां जातरूपस्य पार्थिव  ।  
तस्मिन्सरसि या भूमिर् न सा वज्रसमाकुला  ॥ मत्स्प्_११९।१० ॥  
नानारत्नैरुपचिता जलजानां समाश्रयः  ।  
कपर्दिकानां शुक्तीनां शङ्खानां च महीपते  ॥ मत्स्प्_११९।११ ॥  
मकराणां च मत्स्यानां चण्डानां कच्छपैः सह  ।  
तत्र मरकतखण्डानि वज्राणां च सहस्रशः  ॥ मत्स्प्_११९।१२ ॥  
पद्मरागेन्द्रनीलानि महानीलानि पार्थिव  ।  
पुष्परागाणि सर्वाणि तथा कर्कोटकानि च  ॥ मत्स्प्_११९।१३ ॥  
तुत्थकस्य तु खण्डानि तथा शेषस्य भागशः  ।  
राजावर्तस्य मुख्यस्य रुचिराक्षस्य चाप्यथ  ॥ मत्स्प्_११९।१४ ॥  
सूर्येन्दुकान्तयश्चैव नीलो वर्णान्तिमश्च यः  ।  
ज्योतीरसस्य रम्यस्य स्यमन्तस्य च भागशः  ॥ मत्स्प्_११९।१५ ॥  
सुरोरगवलक्षाणां स्फटिकस्य तथैव च  ।  
गोमेदपित्तकानां च धूलीमरकतस्य च  ॥ मत्स्प्_११९।१६ ॥  
वैडूर्यसौगन्धिकयोस् तथा राजमणेर्नृप  ।  
वज्रस्यैव च मुख्यस्य तथा ब्रह्ममणेरपि  ॥ मत्स्प्_११९।१७ ॥  
मुक्ताफलानि मुक्तानां ताराविग्रहधारिणाम्  ॥ मत्स्प्_११९।१८ ॥  
सुखोष्णं चैव तत्तोयं स्नानाच्छीतविनाशनम्  ।  
वैडूर्यस्य शिला मध्ये सरसस्तस्य शोभना  ॥ मत्स्प्_११९।१९ ॥  
प्रमाणेन तथा सा च द्वे च राजन्धनुःशते  ।  
चतुरस्रा तथा रम्या तपसा निर्मितात्रिणा  ॥ मत्स्प्_११९।२० ॥  
बिलद्वारसमो देशो यत्र यत्र हिरण्मयः  ।  
प्रदेशः स तु राजेन्द्र द्वीपे तस्मिन्मनोहरे  ॥ मत्स्प्_११९।२१ ॥  
तथा पुष्करिणी रम्या तस्मिन्राजञ्शिलातले  ।  
सुशीतामलपानीया जलजैश्च विराजिता  ॥ मत्स्प्_११९।२२ ॥  
आकाशप्रतिमा राजंश् चतुरस्रा मनोहरा  ।  
तस्यास्तदुदकं स्वादु लघु शीतं सुगन्धिकम्  ॥ मत्स्प्_११९।२३ ॥  
न क्षिणोति यथा कण्ठं कुक्षिं नापूरयत्यपि  ।  
तृप्तिं विधत्ते परमां शरीरे च महत्सुखम्  ॥ मत्स्प्_११९।२४ ॥  
मध्ये तु तस्याः प्रासादं निर्मितं तपसात्रिणा  ।  
रुक्मसेतुप्रवेशान्तं सर्वरत्नमयं शुभम्  ॥ मत्स्प्_११९।२५ ॥  
शशाङ्करश्मेः सङ्काशं प्रासादं राजतं हितम्  ।  
रम्यवैडूर्यसोपानं विद्रुमामलसारकम्  ॥ मत्स्प्_११९।२६ ॥  
इन्द्रनीलमहास्तम्भं मरकतासक्तवेदिकम्  ।  
वज्रांशुजालैः स्फुरितं रम्यं दृष्टिमनोरमम्  ॥ मत्स्प्_११९।२७ ॥  
प्रासादे तत्र भगवान् देवदेवो जनार्दनः  ।  
भोगिभोगावलीसुप्तः सर्वालङ्कारभूषितः  ॥ मत्स्प्_११९।२८ ॥  
जानुनाकुञ्चितस्त्वेको देवदेवस्य चक्रिणः  ।  
फणीन्द्रसन्निविष्टो ऽङ्घ्रिर् द्वितीयश्च तथानघ  ॥ मत्स्प्_११९।२९ ॥  
लक्षयुत्सङ्गगतो ऽङ्घ्रिस्तु शेषभोगप्रशायिनः  ।  
फणीन्द्रभोगसन्न्यस्त-बाहुः केयूरभूषणः  ॥ मत्स्प्_११९।३० ॥  
अङ्गुलीपृष्ठविन्यस्त-देवशीर्षधरं भुजम्  ।  
एकं वै देवदेवस्य द्वितीयं तु प्रसारितम्  ॥ मत्स्प्_११९।३१ ॥  
समाकुञ्चितजानुस्थ-मणिबन्धेन शोभितम्  ।  
किञ्चिदाकुञ्चितं चैव नाभिदेशकरस्थितम्  ॥ मत्स्प्_११९।३२ ॥  
तृतीयं तु भुजं तस्य चतुर्थं तु तथा शृणु  ।  
आत्तसन्तानकुसुमं घ्राणदेशानुसर्पिणम्  ॥ मत्स्प्_११९।३३ ॥  
लक्ष्म्या संवाह्यमानाङ्घ्रिः पद्मपत्त्रनिभैः करैः  ।  
सन्तानमालामुकुटं हारकेयूरभूषितम्  ॥ मत्स्प्_११९।३४ ॥  
भूषितं च तथा देवम् अङ्गदैरङ्गुलीयकैः  ।  
फणीन्द्रफणविन्यस्त-चारुरत्नशिरोज्ज्वलम्  ॥ मत्स्प्_११९।३५ ॥  
अज्ञातवस्तुचरितं प्रतिष्ठितम् अथात्रिणा  ।  
सिद्धानुपूज्यं सततं सन्तानकुसुमार्चितम्  ॥ मत्स्प्_११९।३६ ॥  
दिव्यगन्धानुलिप्ताङ्गं दिव्यधूपेन धूपितम्  ।  
सुरसैः सुफलैर्हृद्यैः सिद्धैरुपहृतैः सदा  ॥ मत्स्प्_११९।३७ ॥  
शोभितोत्तमपार्श्वं तं देवमुत्पलशीर्षकम्  ।  
ततः सम्मुखम् उद्वीक्ष्य ववन्दे स नराधिपः  ॥ मत्स्प्_११९।३८ ॥  
जानुभ्यां शिरसा चैव गत्वा भूमिं यथाविधि  ।  
नाम्नां सहस्रेण तदा तुष्टाव मधुसूदनम्  ॥ मत्स्प्_११९।३९ ॥  
प्रदक्षिणमथो चक्रे स तूत्थाय पुनः पुनः  ।  
रम्यमायतनं दृष्ट्वा तत्रोवासाश्रमे पुनः  ॥ मत्स्प्_११९।४० ॥  
बिलाद्बहिर्गुहां काञ्चिद् आश्रित्य सुमनोहराम्  ।  
तपश्चकार तत्रैव पूजयन्मधुसूदनम्  ॥ मत्स्प्_११९।४१ ॥  
नानाविधैस्तथा पुष्पैः फलमूलैः सगोरसैः  ।  
नित्यं त्रिषवणस्नायी वह्निपूजापरायणः  ॥ मत्स्प्_११९।४२ ॥  
देववापीजलैः कुर्वन् सततं प्राणधारणम्  ।  
सर्वाहारपरित्यागं कृत्वा तु मनुजेश्वरः  ॥ मत्स्प्_११९।४३ ॥  
अनास्तृतगुहाशायी कालं नयति पार्थिवः  ।  
त्यक्ताहारक्रियश्चैव केवलं तोयतो नृपः  ।  
न तस्य ग्लानिमायाति शरीरं च तदद्भुतम्  ॥ मत्स्प्_११९।४४ ॥  
एवं स राजा तपसि प्रसक्तः सम्पूजयन्देववरं सदैव  ।  
तत्राश्रमे कालमुवास कञ्चित् स्वर्गोपमे दुःखम् अविन्दमानः  ॥ मत्स्प्_११९।४५ ॥  
  
  
______________________________________________________  
  
  
मत्स्य-पुराण १२०  
  
स त्वाश्रमपदे रम्ये त्यक्ताहारपरिच्छदः  ।  
क्रीडाविहारं गन्धर्वैः पश्यन्नप्सरसां सह  ॥ मत्स्प्_१२०।१ ॥  
कृत्वा पुष्पोच्चयं भूरि ग्रन्थयित्वा तथा स्रजः  ।  
अग्रं निवेद्य देवाय गन्धर्वेभ्यस्तदा ददौ  ॥ मत्स्प्_१२०।२ ॥  
पुष्पोच्चयप्रसक्तानां क्रीडन्तीनां यथासुखम्  ।  
चेष्टा नानाविधाकाराः पश्यन्नपि न पश्यति  ॥ मत्स्प्_१२०।३ ॥  
काचित्पुष्पोच्चये सक्ता लताजालेन वेष्टिता  ।  
सखीजनेन सन्त्यक्ता कान्तेनाभिसमुज्झिता  ॥ मत्स्प्_१२०।४ ॥  
काचित्कमलगन्धाभा निःश्वासपवनाहृतैः  ।  
मधुपैराकुलमुखी कान्तेन परिमोचिता  ॥ मत्स्प्_१२०।५ ॥  
मकरन्दसभाक्रान्त-नयना काचिदङ्गना  ।  
कान्तनिःश्वासवातेन नीरजस्ककृतेक्षणा  ॥ मत्स्प्_१२०।६ ॥  
काचिद् उच्चीय पुष्पाणि ददौ कान्तस्य भामिनी  ।  
कान्तसङ्ग्रथितैः पुष्पै रराज कृतशेखरा  ॥ मत्स्प्_१२०।७ ॥  
उच्चीय स्वयम् उद्ग्रथ्य कान्तेन कृतशेखरा  ।  
कृतकृत्यमिवात्मानं मेने मन्मथवर्धिनी  ॥ मत्स्प्_१२०।८ ॥  
अस्त्वस्मिन्गहने कुञ्जे विशिष्टकुसुमा लता  ।  
काचिदेवं रहो नीता रमणेन रिरंसुना  ॥ मत्स्प्_१२०।९ ॥  
कान्तसन्नामितलता कुसुमानि विचिन्वती  ।  
सर्वाभ्यः काचिदात्मानं मेने सर्वगुणाधिकम्  ॥ मत्स्प्_१२०।१० ॥  
काश्चित्पश्यति भूपालं नलिनीषु पृथक्पृथक्  ।  
क्रीडमानास्तु गन्धर्वैर् देवरामा मनोरमाः  ॥ मत्स्प्_१२०।११ ॥  
काचिद् आताडयत् कान्तम् उदकेन शुचिस्मिता  ।  
ताड्यमानाथ कान्तेन प्रीतिं काचिदुपाययौ  ॥ मत्स्प्_१२०।१२ ॥  
कान्तं च ताडयामास जातखेदा वराङ्गना  ।  
अदृश्यत वरारोहा श्वासनृत्यत्पयोधरा  ॥ मत्स्प्_१२०।१३ ॥  
कान्ताम्बुताडनाकृष्ट-केशपाशनिबन्धना  ।  
केशाकुलमुखी भाति मधुपैरिव पद्मिनी  ॥ मत्स्प्_१२०।१४ ॥  
स्वचक्षुःसदृशैः पुष्पैः सञ्छन्ने नलिनीवने  ।  
छन्ना काचिच् चिरात्प्राप्ता कान्तेनान्विष्य यत्नतः  ॥ मत्स्प्_१२०।१५ ॥  
स्नाता शीतापदेशेन काचित्प्राहाङ्गना भृशम्  ।  
रमणालिङ्गनं चक्रे मनो ऽभिलषितं चिरम्  ॥ मत्स्प्_१२०।१६ ॥  
जलार्द्रवसनं सूक्ष्मम् अङ्गलीनं शुचिस्मिता  ।  
धारयन्ती जनं चक्रे काचित् तत्र समन्मथम्  ॥ मत्स्प्_१२०।१७ ॥  
कण्ठमाल्यगुणैः काचित् कान्तेन कृष्यताम्भसि  ।  
त्रुट्यत्स्रग्दामपतितं रमणं प्राहसच्चिरम्  ॥ मत्स्प्_१२०।१८ ॥  
काचिद्भुग्ना सखीदत्त-जानुदेशे नखक्षता  ।  
सम्भ्रान्ता कान्तशरणं मग्ना काचिद्गता चिरम्  ॥ मत्स्प्_१२०।१९ ॥  
काचित्पृष्ठकृतादित्या केशनिस्तोयकारिणी  ।  
शिलातलगता भर्त्रा दृष्टा कामार्तचक्षुषा  ॥ मत्स्प्_१२०।२० ॥  
कृत्तमाल्यं विलुलितं सङ्क्रान्तकुचकुङ्कुमम्  ।  
रतिक्रीडितकान्तेव रराज तत्सरोदकम्  ॥ मत्स्प्_१२०।२१ ॥  
सुस्नातदेवगन्धर्व-देवरामागणेन च  ।  
पूज्यमानं च ददृशे देवदेवं जनार्दनम्  ॥ मत्स्प्_१२०।२२ ॥  
क्वचिच् च ददृशे राजा लतागृहगताः स्त्रियः  ।  
मण्डयन्तीः स्वगात्राणि कान्तसन्न्यस्तमानसाः  ॥ मत्स्प्_१२०।२३ ॥  
काचिद् आदर्शनकरा व्यग्रा दूतीमुखोद्गतम्  ।  
शृण्वती कान्तवचनम् अधिका तु तथा बभौ  ॥ मत्स्प्_१२०।२४ ॥  
काचित् सत्वरिता दूत्या भूषणानां विपर्ययम्  ।  
कुर्वाणा नैव बुबुधे मन्मथाविष्टचेतना  ॥ मत्स्प्_१२०।२५ ॥  
वायुनुन्नातिसुरभि-कुसुमोत्करमण्डिते  ।  
काचित्पिबन्ती ददृशे मैरेयं नीलशाद्वले  ॥ मत्स्प्_१२०।२६ ॥  
पाययामास रमणं स्वयं काचिद्वराङ्गना  ।  
काचित्पपौ वरारोहा कान्तपाणिसमर्पितम्  ॥ मत्स्प्_१२०।२७ ॥  
काचित्स्वनेत्रचपल-नीलोत्पलयुतं पयः  ।  
पीत्वा पप्रच्छ रमणं क्व गते ते ममोत्पले  ॥ मत्स्प्_१२०।२८ ॥  
त्वयैव पीतौ तौ नूनम् इत्युक्ता रमणेन सा  ।  
तथा विदित्वा मुग्धत्वाद् बभूव व्रीडिता भृशम्  ॥ मत्स्प्_१२०।२९ ॥  
काचित्कान्तार्पितं सुभ्रूः कान्तपीतावशेषितम्  ।  
सविशेषरसं पानं पपौ मन्मथवर्धनम्  ॥ मत्स्प्_१२०।३० ॥  
आपानगोष्ठीषु तथा तासां स नरपुङ्गवः  ।  
शुश्राव विविधं गीतं तन्त्रीस्वरविमिश्रितम्  ॥ मत्स्प्_१२०।३१ ॥  
प्रदोषसमये ताश्च देवदेवं जनार्दनम्  ।  
राजन्सदोपनृत्यन्ति नानावाद्यपुरःसराः  ॥ मत्स्प्_१२०।३२ ॥  
याममात्रे गते रात्रौ विनिर्गत्य गुहामुखात्  ।  
आवसन्संयुताः कान्तैः परर्द्धिरचितां गुहाम्  ॥ मत्स्प्_१२०।३३ ॥  
नानागन्धान्वितलतां नानागन्धसुगन्धिनीम्  ।  
नानाविचित्रशयनां कुसुमोत्करमण्डिताम्  ॥ मत्स्प्_१२०।३४ ॥  
एवम् अप्सरसां पश्यन् क्रीडितानि स पर्वते  ।  
तपस्तेपे महाराजन् केशवार्पितमानसः  ॥ मत्स्प्_१२०।३५ ॥  
तमूचुर्नृपतिं गत्वा गन्धर्वाप्सरसां गणाः  ।  
राजन्स्वर्गोपमं देशम् इमं प्राप्तो ऽस्यरिन्दम  ॥ मत्स्प्_१२०।३६ ॥  
वयं हि ते प्रदास्यामो मनसः काङ्क्षितान्वरान्  ।  
तानादाय गृहं गच्छ तिष्ठेह यदि वा पुनः  ॥ मत्स्प्_१२०।३७ ॥  
  
*राजोवाच  
अमोघदर्शनाः सर्वे भवन्तस्त्वमितौजसः  ।  
वरं वितरताद्यैव प्रसादं मधुसूदनात्  ॥ मत्स्प्_१२०।३८ ॥  
एवमस्त्वित्यथोक्तस्तैः स तु राजा पुरूरवाः  ।  
तत्रोवास सुखी मासं पूजयानो जनार्दनम्  ॥ मत्स्प्_१२०।३९ ॥  
प्रिय एव सदैवासीद् गन्धर्वाप्सरसां नृपः  ।  
तुतोष स जनो राज्ञस् तस्यालौल्येन कर्मणा  ॥ मत्स्प्_१२०।४० ॥  
मासस्य मध्ये स नृपः प्रविष्टस्तदाश्रमं रत्नसहस्रचित्रम्  ।*  
तोयाशनस्तत्र ह्युवास मासं यावत्सितान्तो नृप फाल्गुनस्य  ॥ मत्स्प्_१२०।४१ ॥*  
फाल्गुनामलपक्षान्ते राजा स्वप्ने पुरूरवाः  ।  
तस्यैव देवदेवस्य श्रुतवान्गदितं शुभम्  ॥ मत्स्प्_१२०।४२ ॥  
रात्र्यामस्यां व्यतीतायाम् अत्रिणा त्वं समेष्यसि  ।  
तेन राजन्समागम्य कृतकृत्यो भविष्यसि  ॥ मत्स्प्_१२०।४३ ॥  
स्वप्नमेवं स राजर्षिर् दृष्ट्वा देवेन्द्रविक्रमः  ।  
प्रत्यूषकाले विधिवत् स्नातः स प्रयतेन्द्रियः  ॥ मत्स्प्_१२०।४४ ॥  
कृतकृत्यो यथाकामं पूजयित्वा जनार्दनम्  ।  
ददर्शात्रिं मुनिं राजा प्रत्यक्षं तपसां निधिम्  ॥ मत्स्प्_१२०।४५ ॥  
स्वप्नं तु देवदेवस्य न्यवेदयत धार्मिकः  ।  
ततः शुश्राव वचनं देवतानां समीरितम्  ॥ मत्स्प्_१२०।४६ ॥  
एवमेतन्महीपाल नात्र कार्या विचारणा  ।  
एवं प्रसादं सम्प्राप्य देवदेवाज्जनार्दनात्  ॥ मत्स्प्_१२०।४७ ॥  
कृतदेवार्चनो राजा तथा हुतहुताशनः  ।  
सर्वान्कामानवाप्तो ऽसौ वरदानेन केशवात्  ॥ मत्स्प्_१२०।४८ ॥  
  
  
______________________________________________________  
  
  
मत्स्य-पुराण १२१  
  
*सूत उवाच  
तस्याश्रमस्योत्तरतस् त्रिपुरारिनिषेवितः  ।  
नानारत्नमयैः शृङ्गैः कल्पद्रुमसमन्वितैः  ॥ मत्स्प्_१२१।१ ॥  
मध्ये हिमवतः पृष्ठे कैलासो नाम पर्वतः  ।  
तस्मिन्निवसति श्रीमान् कुबेरः सह गुह्यकैः  ॥ मत्स्प्_१२१।२ ॥  
अप्सरो ऽनुगुप्तो राजा मोदते ह्यलकाधिपः  ।  
कैलासपादसम्भूतं पुण्यं शीतजलं शुभम्  ॥ मत्स्प्_१२१।३ ॥  
मन्दोदकं नाम सरः पयस्तु दधिसन्निभम्  ।  
तस्मात् प्रवहते दिव्या नदी मन्दाकिनी शुभा  ॥ मत्स्प्_१२१।४ ॥  
दिव्यं च नन्दनं तत्र तस्यास्तीरे महद्वनम्  ।  
प्रागुत्तरेण कैलासाद् दिव्यं सौगन्धिकं गिरिम्  ॥ मत्स्प्_१२१।५ ॥  
सर्वधातुमयं दिव्यं सुवेलं पर्वतं प्रति  ।  
चन्द्रप्रभो नाम गिरिः यः शुभ्रो रत्नसन्निभः  ॥ मत्स्प्_१२१।६ ॥  
तत्समीपे सरो दिव्यम् अच्छोदं नाम विश्रुतम्  ।  
तस्मात्प्रभवते दिव्या नदी ह्यच्छोदका शुभा  ॥ मत्स्प्_१२१।७ ॥  
तस्यास्तीरे वनं दिव्यं महच्चैत्ररथं शुभम्  ।  
तस्मिन्गिरौ निवसति मणिभद्रः सहानुगः  ॥ मत्स्प्_१२१।८ ॥  
यक्षसेनापतिः क्रूरो गुह्यकैः परिवारितः  ।  
पुण्या मन्दाकिनी नाम नदी ह्यच्छोदका शुभा  ॥ मत्स्प्_१२१।९ ॥  
महीमण्डलमध्ये तु प्रविष्टे तु महोदधिम्  ।  
कैलासदक्षिणे प्राच्यां शिवं सर्वौषधिं गिरिम्  ॥ मत्स्प्_१२१।१० ॥  
मनःशिलामयं दिव्यं सुवेलं पर्वतं प्रति  ।  
लोहितो हेमशृङ्गस्तु गिरिः सूर्यप्रभो महान्  ॥ मत्स्प्_१२१।११ ॥  
तस्य पादे महद्दिव्यं लोहितं सुमहत्सरः  ।  
तस्मात्प्रभवते पुण्यो लौहित्यश्च नदो महान्  ॥ मत्स्प्_१२१।१२ ॥  
दिव्यारण्यं विशोकं च तस्य तीरे महद्वनम्  ।  
तस्मिन्गिरौ निवसति यक्षो मणिधरो वशी  ॥ मत्स्प्_१२१।१३ ॥  
सौम्यैः सुधार्मिकैश्चैव गुह्यकैः परिवारितः  ।  
कैलासात्पश्चिमोदीच्यां ककुद्मानौषधीगिरिः  ॥ मत्स्प्_१२१।१४ ॥  
ककुद्मति च रुद्रस्य उत्पत्तिश्च ककुद्मिनः  ।  
तदञ्जनं त्रैककुदं शैलं त्रिककुदं प्रति  ॥ मत्स्प्_१२१।१५ ॥  
सर्वधातुमयस्तत्र सुमहान्वैद्युतो गिरिः  ।  
तस्य पादे महद्दिव्यं मानसं सिद्धसेवितम्  ॥ मत्स्प्_१२१।१६ ॥  
तस्मात्प्रभवते पुण्या सरयूर्लोकपावनी  ।  
यस्यास्तीरे वनं दिव्यं वैभ्राजं नाम विश्रुतम्  ॥ मत्स्प्_१२१।१७ ॥  
कुबेरानुचरस्तस्मिन् प्रहेतितनयो वशी  ।  
ब्रह्मधाता निवसति राक्षसो ऽनन्तविक्रमः  ॥ मत्स्प्_१२१।१८ ॥  
कैलासात्पश्चिमामाशां दिव्यः सर्वौषधिगिरिः  ।  
वरुणः पर्वतश्रेष्ठो रुक्मधातुविभूषितः  ॥ मत्स्प्_१२१।१९ ॥  
भवस्य दयितः श्रीमान् पर्वतो हैमसन्निभः  ।  
शातकौम्भमयैर्दिव्यैः शिलाजालैः समाचितः  ॥ मत्स्प्_१२१।२० ॥  
शतसङ्ख्यैस् तापनीयैः शृङ्गैर्दिवमिवोल्लिखन्  ।  
शृङ्गवान्सुमहादिव्यो दुर्गः शैलो महाचितः  ॥ मत्स्प्_१२१।२१ ॥  
तस्मिन्गिरौ निवसति गिरिशो धूम्रलोहितः  ।  
तस्य पादात्प्रभवति शैलोदं नाम तत्सरः  ॥ मत्स्प्_१२१।२२ ॥  
तस्मात्प्रभवते पुण्या नदी शैलोदका शुभा  ।  
सा चक्षुसी तयोर्मध्ये प्रविष्टा पश्चिमोदधिम्  ॥ मत्स्प्_१२१।२३ ॥  
अस्त्युत्तरेण कैलासाच् छिवः सर्वौषधो गिरिः  ।  
गौरं तु पर्वतश्रेष्ठं हरितालमयं प्रति  ॥ मत्स्प्_१२१।२४ ॥  
हिरण्यशृङ्गः सुमहाद्-इव्यौषधिमयो गिरिः  ।  
तस्य पादे महद्दिव्यं सरः काञ्चनवालुकम्  ॥ मत्स्प्_१२१।२५ ॥  
रम्यं बिन्दुसरो नाम यत्र राजा भगीरथः  ।  
गङ्गार्थे स तु राजर्षिर् उवास बहुलाः समाः  ॥ मत्स्प्_१२१।२६ ॥  
दिवं यास्यन्तु मे पूर्वे गङ्गातोयाप्लुतास्थिकाः  ।  
तत्र त्रिपथगा देवी प्रथमं तु प्रतिष्ठिता  ॥ मत्स्प्_१२१।२७ ॥  
सोमपादात्प्रसूता सा सप्तधा प्रविभज्यते  ।  
यूपा मणिमयास्तत्र विमानाश्च हिरण्मयाः  ॥ मत्स्प्_१२१।२८ ॥  
तत्रेष्ट्वा क्रतुभिः सिद्धः शक्रः सुरगणैः सह  ।  
दिव्यश्छायापथस् तत्र नक्षत्राणां तु मण्डलम्  ॥ मत्स्प्_१२१।२९ ॥  
दृश्यते भासुरा रात्रौ देवी त्रिपथगा तु सा  ।  
अन्तरिक्षं दिवं चैव भावयित्वा भुवं गता  ॥ मत्स्प्_१२१।३० ॥  
भवोत्तमाङ्गे पतिता संरुद्धा योगमायया  ।  
तस्या ये बिन्दवः केचित् क्रुद्धायाः पतिता भुवि  ॥ मत्स्प्_१२१।३१ ॥  
कृतं तु तैर्बहुसरस् ततो बिन्दुसरः स्मृतम्  ।  
ततस्तस्या निरुद्धाया भवेन सहसा रुषा  ॥ मत्स्प्_१२१।३२ ॥  
ज्ञात्वा तस्या ह्यभिप्रायं क्रूरं देव्याश्चिकीर्षितम्  ।  
भित्त्वा विशामि पातालं स्रोतसा गृह्य शङ्करम्  ॥ मत्स्प्_१२१।३३ ॥  
अथावलेपं तं ज्ञात्वा तस्याः क्रुद्धस्तु शङ्करः  ।  
तिरोभावयितुं बुद्धिर् आसीदङ्गेषु तां नदीम्  ॥ मत्स्प्_१२१।३४ ॥  
एतस्मिन्नेव काले तु दृष्ट्वा राजानमग्रतः  ।  
धमनीसन्ततं क्षीणं क्षुधाव्याकुलितेन्द्रियम्  ॥ मत्स्प्_१२१।३५ ॥  
अनेन तोषितश्चाहं नद्यर्थे पूर्वमेव तु  ।  
बुद्ध्वाऽस्य वरदानं तु ततः कोपं न्ययच्छत  ॥ मत्स्प्_१२१।३६ ॥  
ब्रह्मणो वचनं श्रुत्वा यदुक्तं धारयन्नदीम्  ।  
ततो विसर्जयामास संरुद्धां स्वेन तेजसा  ॥ मत्स्प्_१२१।३७ ॥  
नदीं भगीरथस्यार्थे तपसोग्रेण तोषितः  ।  
ततो विसर्जयामास सप्त स्रोतांसि गङ्गया  ॥ मत्स्प्_१२१।३८ ॥  
त्रीणि प्राचीमभिमुखं प्रतीचीं त्रीण्यथैव तु  ।  
स्रोतांसि त्रिपथायास्तु प्रत्यपद्यन्त सप्तधा  ॥ मत्स्प्_१२१।३९ ॥  
नलिनी ह्लादिनी चैव पावनी चैव प्राच्यगा  ।  
सीता चक्षुश्च सिन्धुश्च तिस्रस्ता वै प्रतीच्यगाः  ॥ मत्स्प्_१२१।४० ॥  
सप्तमी त्वनुगा तासां दक्षिणेन भगीरथम्  ।  
तस्माद्भागीरथी सा वै प्रविष्टा दक्षिणोदधिम्  ॥ मत्स्प्_१२१।४१ ॥  
सप्त चैताः प्लावयन्ति वर्षं तु हिमसाह्वयम्  ।  
प्रसूताः सप्त नद्यस्तु शुभा बिन्दुसरोद्भवाः  ॥ मत्स्प्_१२१।४२ ॥  
तान्देशान्प्लावयन्ति स्म म्लेच्छप्रायांश्च सर्वशः  ।  
सशैलान्कुकुरान्रौध्रान् बर्बरान्यवनान्खसान्  ॥ मत्स्प्_१२१।४३ ॥  
पुलिकांश्च कुलत्थांश्च अङ्गलोक्यान्वरांश्च यान्  ।  
कृत्वा द्विधा हिमवन्तं प्रविष्टा दक्षिणोदधिम्  ॥ मत्स्प्_१२१।४४ ॥  
अथ वीरमरूंश्चैव कालिकांश्चैव शूलिकान्  ।  
तुकरान्बर्बराकारान् पह्लवान्पारदाञ्छकान्  ॥ मत्स्प्_१२१।४५ ॥  
एताञ्जनपदांश्चक्षुः प्लावयित्वोदधिं गता  ।  
दरदोर्जगुडांश्चैव गान्धारानौरसान्कुहून्  ॥ मत्स्प्_१२१।४६ ॥  
शिवपौरानिन्द्रमरून् वसतीन्समतेजसम्  ।  
सैन्धवानुर्वसान्बर्बान् कुपथान्भीमरोमकान्  ॥ मत्स्प्_१२१।४७ ॥  
शुनामुखांश्चोर्दमरून् सिन्धुरेतान्निषेवते  ।  
गन्धर्वान्किन्नरान्यक्षान् रक्षोविद्याधरोरगान्  ॥ मत्स्प्_१२१।४८ ॥  
कलापग्रामकांश्चैव तथा किम्पुरुषान्नरान्  ।  
किरातांश्च पुलिन्दांश्च कुरून्वै भारतानपि  ॥ मत्स्प्_१२१।४९ ॥  
पाञ्चालान्कौशिकान्मत्स्यान् मागधाङ्गांस्तथैव च  ।  
ब्रह्मोत्तरांश्च वङ्गांश्च ताम्रलिप्तांस्तथैव च  ॥ मत्स्प्_१२१।५० ॥  
एताञ्जनपदानार्यान् गङ्गा भावयते शुभा  ।  
ततः प्रतिहता विन्ध्ये प्रविष्टा दक्षिणोदधिम्  ॥ मत्स्प्_१२१।५१ ॥  
ततस्तु ह्लादिनी पुण्या प्राचीनाभिमुखी ययौ  ।  
प्लावयन्त्युपकांश्चैव निषादानपि सर्वशः  ॥ मत्स्प्_१२१।५२ ॥  
धीवरानृषिकांश्चैव तथा नलिमुखानपि  ।  
केकरानेककर्णांश्च किरातानपि चैव हि  ॥ मत्स्प्_१२१।५३ ॥  
कालञ्जरान्विकर्णांश्च कुशिकान्स्वर्गभौमकान्  ।  
सा मण्डले समुद्रस्य तीरे भूत्वा तु सर्वशः  ॥ मत्स्प्_१२१।५४ ॥  
ततस्तु नलिनी चापि प्राचीमेव दिशं ययौ  ।  
कुपथान्प्लावयन्ती सा इन्द्रद्युम्नसरांस्यपि  ॥ मत्स्प्_१२१।५५ ॥  
तथा खरपथान्देशान् वेत्रशङ्कुपथानपि  ।  
मध्येनोज्जानकमरून् कुथप्रावरणान्ययौ  ॥ मत्स्प्_१२१।५६ ॥  
इन्द्रद्वीपसमीपे तु प्रविष्टा लवणोदधिम्  ।  
ततस्तु पावनी प्रायात् प्राचीमाशां जवेन तु  ॥ मत्स्प्_१२१।५७ ॥  
तोमरान्प्लावयती च हंसमार्गान्समूहकान्  ।  
पूर्वान्देशांश्च सेवन्ती भित्त्वा सा बहुधा गिरिम्  ।  
कर्णप्रावरणान्प्राप्य गता साश्वमुखानपि  ॥ मत्स्प्_१२१।५८ ॥  
सिक्त्वा पर्वतमेरुं सा गत्वा विद्याधरानपि  ।  
शैमिमण्डलकोष्ठं तु सा प्रविष्टा महत्सरः  ॥ मत्स्प्_१२१।५९ ॥  
तासां नद्युपनद्यो ऽन्याः शतशो ऽथ सहस्रशः  ।  
उपगच्छन्ति ता नद्यो यतो वर्षति वासवः  ॥ मत्स्प्_१२१।६० ॥  
तीरे वंशौकसारायाः सुरभिर्नाम तद्वनम्  ।  
हिरण्यशृङ्गो वसति विद्वान्कौबेरको वशी  ॥ मत्स्प्_१२१।६१ ॥  
यज्ञादपेतः सुमहान् अमितौजाः सुविक्रमः  ।  
तत्रागस्त्यैः परिवृता विद्वभिर्द्ब्रह्मराक्षसैः  ॥ मत्स्प्_१२१।६२ ॥  
कुबेरानुचरा ह्येते चत्वारस्तत्समाश्रिताः  ।  
एवमेव तु विज्ञेया सिद्धिः पर्वतवासिनाम्  ॥ मत्स्प्_१२१।६३ ॥  
परस्परेण द्विगुणा धर्मतः कामतो ऽर्थतः  ।  
हेमकूटस्य पृष्ठे तु सर्पाणां तत्सरः स्मृतम्  ॥ मत्स्प्_१२१।६४ ॥  
सरस्वती प्रभवति तस्माज्ज्योतिष्मती तु या  ।  
अवगाढे ह्युभयतः समुद्रौ पूर्वपश्चिमौ  ॥ मत्स्प्_१२१।६५ ॥  
सरो विष्णुपदं नाम निषधे पर्वतोत्तमे  ।  
यस्मादग्रे प्रभवति गन्धर्वानुकुले च ते  ॥ मत्स्प्_१२१।६६ ॥  
मेरोः पार्श्वात्प्रभवति ह्रदश्चन्द्रप्रभो महान्  ।  
जम्बूश्चैव नदी पुण्या यस्यां जाम्बूनदं स्मृतम्  ॥ मत्स्प्_१२१।६७ ॥  
पयोदस्तु ह्रदो नीलः स शुभ्रः पुण्डरीकवान्  ।  
पुण्डरीकात्पयोदाच्च तस्माद् द्वे सम्प्रसूयताम्  ॥ मत्स्प्_१२१।६८ ॥  
सरसस्तु सरस्त्वेतत् स्मृतमुत्तरमानसम्  ।  
मृग्या च मृगकान्ता च तस्माद् द्वे सम्प्रसूयताम्  ॥ मत्स्प्_१२१।६९ ॥  
ह्रदाः कुरुषु विख्याताः पद्ममीनकुलाकुलाः  ।  
नाम्ना ते वै जया नाम द्वादशोदधिसन्निभाः  ॥ मत्स्प्_१२१।७० ॥  
तेभ्यः शान्ती च मध्वी च द्वे नद्यौ सम्प्रसूयताम्  ।  
किम्पुरुषाद्यानि यान्यष्टौ तेषु देवो न वर्षति  ॥ मत्स्प्_१२१।७१ ॥  
उद्भिदान्युदकान्यत्र प्रवहन्ति सरिद्वराः  ।  
बलाहकश्च ऋषभो चक्रो मैनाक एव च  ॥ मत्स्प्_१२१।७२ ॥  
विनिविष्टाः प्रतिदिशं निमग्ना लवणाम्बुधिम्  ।  
चन्द्रकान्तस्तथा द्रोणः सुमहांश्च शिलोच्चयः  ॥ मत्स्प्_१२१।७३ ॥  
उद्गायता उदीच्यां तु अवगाढा महोदधिम्  ।  
चक्रो बधिरकश्चैव तथा नारदपर्वतः  ॥ मत्स्प्_१२१।७४ ॥  
प्रतीचीमायतास्ते वै प्रतिष्ठास्ते महोदधिम्  ।  
जीमूतो द्रावणश्चैव मैनाकश्चन्द्रपर्वतः  ॥ मत्स्प्_१२१।७५ ॥  
आयतास्ते महाशैलाः समुद्रं दक्षिणं प्रति  ।  
चक्रमैनाकयोर्मध्ये दिवि सन् दक्षिणापथे  ॥ मत्स्प्_१२१।७६ ॥  
तत्र संवर्तको नाम सो ऽग्निः पिबति तज्जलम्  ।  
अग्निः समुद्रवासस्तु और्वो ऽसौ वडवामुखः  ॥ मत्स्प्_१२१।७७ ॥  
इत्येते पर्वताविष्टाश् चत्वारो लवणोदधिम्  ।  
छिद्यमानेषु पक्षेषु पुरा इन्द्रस्य वै भयात्  ॥ मत्स्प्_१२१।७८ ॥  
तेषां तु दृश्यते चन्द्रे शुक्ले कृष्णे समाप्लुतिः  ।  
ते भारतस्य वर्षस्य भेदा येन प्रकीर्तिताः  ॥ मत्स्प्_१२१।७९ ॥  
इहोदितस्य दृश्यन्ते अन्ये त्वन्यत्र चोदिताः  ।  
उत्तरोत्तरमेतेषां वर्षम् उद्रिच्यते गुणैः  ॥ मत्स्प्_१२१।८० ॥  
आरोग्यायुःप्रमाणाभ्यां धर्मतः कामतो ऽर्थतः  ।  
समन्वितानि भूतानि तेषु वर्षेषु भागशः  ॥ मत्स्प्_१२१।८१ ॥  
वसन्ति नानाजातीनि तेषु सर्वेषु तानि वै  ।  
इत्येतद्धारयद्विश्वं पृथ्वी जगदिदं स्थिता  ॥ मत्स्प्_१२१।८२ ॥  
  
______________________________________________________  
  
  
मत्स्य-पुराण १२२  
  
*सूत उवाच  
शाकद्वीपस्य वक्ष्यामि यथावदिह निश्चयम्  ।  
कथ्यमानं निबोध त्वं शाकं द्वीपं द्विजोत्तमाः  ॥ मत्स्प्_१२२।१ ॥  
जम्बूद्वीपस्य विस्ताराद् द्विगुणस्तस्य विस्तरः  ।  
विस्तारात्त्रिगुणश्चापि परिणाहः समन्ततः  ॥ मत्स्प्_१२२।२ ॥  
तेनावृतः समुद्रो ऽयं द्वीपेन लवणोदधिः  ।  
तत्र पुण्या जनपदाश् चिराच्च म्रियते जनः  ॥ मत्स्प्_१२२।३ ॥  
कुत एव च दुर्भिक्षं क्षमातेजोयुतेष्विह  ।  
तत्रापि पर्वताः शुभ्राः सप्तैव मणिभूषिताः  ॥ मत्स्प्_१२२।४ ॥  
शाकद्वीपादिषु त्वेषु सप्त सप्त नगास् त्रिषु  ।  
ऋज्वायताः प्रतिदिशं निविष्टा वर्षपर्वताः  ॥ मत्स्प्_१२२।५ ॥  
रत्नाकरादिनामानः सानुमन्तो महाचिताः  ।  
समोदिताः प्रतिदिशं द्वीपविस्तारमानतः  ॥ मत्स्प्_१२२।६ ॥  
उभयत्रावगाढौ च लवणक्षीरसागरौ  ।  
शाकद्वीपे तु वक्ष्यामि सप्त दिव्यान्महाचलान्  ॥ मत्स्प्_१२२।७ ॥  
देवर्षिगन्धर्वयुतः प्रथमो मेरुरुच्यते  ।  
प्रागायतः स सौवर्ण उदयो नाम पर्वतः  ॥ मत्स्प्_१२२।८ ॥  
तत्र मेघास्तु वृष्ट्यर्थं प्रभवन्त्यपयान्ति च  ।  
तस्यापरेण सुमहाञ् जलधारो महागिरिः  ॥ मत्स्प्_१२२।९ ॥  
स वै चन्द्रः समाख्यातः सर्वौषधिसमन्वितः  ।  
तस्मान्नित्यमुपादत्ते वासवः परमं जलम्  ॥ मत्स्प्_१२२।१० ॥  
नारदो नाम चैवोक्तो दुर्गशैलो महाचितः  ।  
तत्राचलौ समुत्पन्नौ पूर्वं नारदपर्वतौ  ॥ मत्स्प्_१२२।११ ॥  
तस्यापरेण सुमहाञ् श्यामो नाम महागिरिः  ।  
यत्र श्यामत्वमापन्नाः प्रजाः पूर्वमिमाः किल  ॥ मत्स्प्_१२२।१२ ॥  
स एव दुन्दुभिर्नाम श्यामपर्वतसन्निभः  ।  
शब्दमृत्युः पुरा तस्मिन् दुन्दुभिस्ताडितः सुरैः  ॥ मत्स्प्_१२२।१३ ॥  
रत्नमालान्तरमयः शाल्मलश्चान्तरालकृत्  ।  
तस्यापरेण रजतो महानस्तो गिरिः स्मृतः  ॥ मत्स्प्_१२२।१४ ॥  
स वै सोमक इत्युक्तो देवैर्यत्रामृतं पुरा  ।  
सम्भृतं च हृतं चैव मातुरर्थे गरुत्मता  ॥ मत्स्प्_१२२।१५ ॥  
तस्यापरे चाम्बिकेयः सुमनाश्चैव स स्मृतः  ।  
हिरण्याक्षो वराहेण तस्मिञ्छैले निषूदितः  ॥ मत्स्प्_१२२।१६ ॥  
आम्बिकेयात्परो रम्यः सर्वौषधिनिषेवितः  ।  
विभ्राजस्तु समाख्यातः स्फाटिकस्तु महान्गिरिः  ॥ मत्स्प्_१२२।१७ ॥  
यस्माद्विभ्राजते वह्निर् विभ्राजस्तेन स स्मृतः  ।  
सैवेह केशवेत्युक्तो यतो वायुः प्रवाति च  ॥ मत्स्प्_१२२।१८ ॥  
तेषां वर्षाणि वक्ष्यामि पर्वतानां द्विजोत्तमाः  ।  
शृणुध्वं नामतस्तानि यथावदनुपूर्वशः  ॥ मत्स्प्_१२२।१९ ॥  
द्विनामान्येव वर्षाणि यथैव गिरयस्तथा  ।  
उदयस्योदयं वर्षं जलधारेति विश्रुतम्  ॥ मत्स्प्_१२२।२० ॥  
नाम्ना गतभयं नाम वर्षं तत्प्रथमं स्मृतम्  ।  
द्वितीयं जलधारस्य सुकुमारमिति स्मृतम्  ॥ मत्स्प्_१२२।२१ ॥  
तदेव शैशिरं नाम वर्षं तत्परिकीर्तितम्  ।  
नारदस्य च कौमारं तदेव च सुखोदयम्  ॥ मत्स्प्_१२२।२२ ॥  
श्यामपर्वतवर्षं तद् अनीचकम् इति स्मृतम्  ।  
आनन्दकमिति प्रोक्तं तदेव मुनिभिः शुभम्  ॥ मत्स्प्_१२२।२३ ॥  
सोमकस्य शुभं वर्षं विज्ञेयं कुसुमोत्करम्  ।  
तदेवासितम् इत्युक्तं वर्षं सोमकसञ्ज्ञितम्  ॥ मत्स्प्_१२२।२४ ॥  
आम्बिकेयस्य मैनाकं क्षेमकं चैव तत्कृतम्  ।  
केसरः पर्वतस्यापि महाद्रुममिति स्मृतम्  ।  
तदेव धवमित्युक्तं वर्षं विभ्राजसञ्ज्ञितम्  ॥ मत्स्प्_१२२।२५ ॥  
द्वीपस्य परिणाहं च ह्रस्वदीर्घत्वमेव च  ।  
जम्बूद्वीपेन सङ्ख्यातं तस्य मध्ये वनस्पतिः  ॥ मत्स्प्_१२२।२६ ॥  
शाको नाम महावृक्षः प्रजास्तस्य महानुगाः  ।  
एतेषु देवगन्धर्वाः सिद्धाश्च सह चारणैः  ॥ मत्स्प्_१२२।२७ ॥  
विहरन्ति रमन्ते च दृश्यमानाश्च तैः सह  ।  
तत्र पुण्या जनपदाश् चातुर्वर्ण्यसमन्विताः  ॥ मत्स्प्_१२२।२८ ॥  
तेषु नद्यश्च सप्तैव प्रतिवर्षं समुद्रगाः  ।  
द्विनाम्ना चैव ताः सर्वा गङ्गाः सप्तविधाः स्मृताः  ॥ मत्स्प्_१२२।२९ ॥  
प्रथमा सुकुमारीति गङ्गा शिवजला शुभा  ।  
मुनितप्ता च नाम्नैषा नदी सम्परिकीर्तिता  ॥ मत्स्प्_१२२।३० ॥  
सुकुमारी तपःसिद्धा द्वितीया नामतः सती  ।  
नन्दा च पावनी चैव तृतीया परिकीर्तिता  ॥ मत्स्प्_१२२।३१ ॥  
शिबिका च चतुर्थी स्याद् द्विविधा च पुनः स्मृता  ।  
इक्षुश्च पञ्चमी ज्ञेया तथैव च पुनः कुहूः  ॥ मत्स्प्_१२२।३२ ॥  
वेणुका चामृता चैव षष्ठी सम्परिकीर्तिता  ।  
सुकृता च गभस्ती च सप्तमी परिकीर्तिता  ॥ मत्स्प्_१२२।३३ ॥  
एताः सप्त महाभागाः प्रतिवर्षं शिवोदकाः  ।  
भावयन्ति जनं सर्वं शाकद्वीपनिवासिनम्  ॥ मत्स्प्_१२२।३४ ॥  
अभिगच्छन्ति ताश्चान्या नदा नद्यः सरांसि च  ।  
बहूदकपरिस्रावा यतो वर्षति वासवः  ॥ मत्स्प्_१२२।३५ ॥  
तासां तु नामधेयानि परिमाणं तथैव च  ।  
न शक्यं परिसङ्ख्यातुं पुण्यास्ताः सरिदुत्तमाः  ॥ मत्स्प्_१२२।३६ ॥  
ताः पिबन्ति सदा हृष्टा नदीर्जनपदास्तु ते  ।  
एते शान्तभयाः प्रोक्ताः प्रमोदा ये च वै शिवाः  ॥ मत्स्प्_१२२।३७ ॥  
आनन्दाश्च सुखाश्चैव क्षेमकाश्च नवैः सह  ।  
वर्णाश्रमाचारयुता देशास्ते सप्त विश्रुताः  ॥ मत्स्प्_१२२।३८ ॥  
आरोग्या बलिनश्चैव सर्वे मरणवर्जिताः  ।  
अवसर्पिणी न तेष्वस्ति तथैवोत्सर्पिणी पुनः  ॥ मत्स्प्_१२२।३९ ॥  
न तत्रास्ति युगावस्था चतुर्युगकृता क्वचित्  ।  
त्रेतायुगसमः कालस् तथा तत्र प्रवर्तते  ॥ मत्स्प्_१२२।४० ॥  
शाकद्वीपादिषु ज्ञेयं पञ्चस्वेतेषु सर्वशः  ।  
देशस्य तु विचारेण कालः स्वाभाविकः स्मृतः  ॥ मत्स्प्_१२२।४१ ॥  
न तेषु सङ्करः कश्चिद् वर्णाश्रमकृतः क्वचित्  ।  
धर्मस्य चाव्यभीचाराद् एकान्तसुखिनः प्रजाः  ॥ मत्स्प्_१२२।४२ ॥  
न तेषु माया लोभो वा ईर्ष्यासूया भयं कुतः  ।  
विपर्ययो न तेष्वस्ति तद्वै स्वाभाविकं स्मृतम्  ॥ मत्स्प्_१२२।४३ ॥  
कालो नैव च तेष्वस्ति न दण्डो न च दाण्डिकः  ।  
स्वधर्मेण च धर्मज्ञास् ते रक्षन्ति परस्परम्  ॥ मत्स्प्_१२२।४४ ॥  
परिमण्डलस्तु सुमहान् द्वीपो वै कुशसञ्ज्ञकः  ।  
नदीजलैः परिवृतः पर्वतश्चाभ्रसन्निभैः  ॥ मत्स्प्_१२२।४५ ॥  
सर्वधातुविचित्रैश्च मणिविद्रुमभूषितैः  ।  
अन्यैश्च विविधाकारै रम्यैर्जनपदैस्तथा  ॥ मत्स्प्_१२२।४६ ॥  
वृक्षैः पुष्पफलोपेतैः सर्वतो धनधान्यवान्  ।  
नित्यं पुष्पफलोपेतः सर्वरत्नसमावृतः  ॥ मत्स्प्_१२२।४७ ॥  
आवृतः पशुभिः सर्वैर् ग्राम्यारण्यैश्च सर्वशः  ।  
आनुपूर्व्यात्समासेन कुशद्वीपं निबोधत  ॥ मत्स्प्_१२२।४८ ॥  
अथ तृतीयं वक्ष्यामि कुशद्वीपं च कृत्स्नशः  ।  
कुशद्वीपेन क्षीरोदः सर्वतः परिवारितः  ॥ मत्स्प्_१२२।४९ ॥  
शाकद्वीपस्य विस्ताराद् द्विगुणेन समन्वितः  ।  
तत्रापि पर्वताः सप्त विज्ञेया रत्नयोनयः  ॥ मत्स्प्_१२२।५० ॥  
रत्नाकरास्तथा नद्यस् तेषां नामानि मे शृणु  ।  
द्विनामानश्च ते सर्वे शाकद्वीपे यथा तथा  ॥ मत्स्प्_१२२।५१ ॥  
प्रथमः सूर्यसङ्काशः कुमुदो नाम पर्वतः  ।  
विद्रुमोच्चय इत्युक्तः स एव च महीधरः  ॥ मत्स्प्_१२२।५२ ॥  
सर्वधातुमयैः शृङ्गैः शिलाजालसमन्वितैः  ।  
द्वितीयः पर्वतस्तत्र उन्नतो नाम विश्रुतः  ॥ मत्स्प्_१२२।५३ ॥  
हेमपर्वत इत्युक्तः स एव च महीधरः  ।  
हरितालमयैः शृङ्गैर् द्वीपमावृत्य सर्वशः  ॥ मत्स्प्_१२२।५४ ॥  
बलाहकस्तृतीयस्तु जात्यञ्जनमयो गिरिः  ।  
द्युतिमान्नामतः प्रोक्तः स एव च महीधरः  ॥ मत्स्प्_१२२।५५ ॥  
चतुर्थः पर्वतो द्रोणो यत्रौषध्यो महागिरौ  ।  
विशल्यकरणी चैव मृतसञ्जीवनी तथा  ॥ मत्स्प्_१२२।५६ ॥  
पुष्पवान्नाम सैवोक्तः पर्वतः सुमहाचितः  ।  
कङ्कस्तु पञ्चमस्तेषां पर्वतो नाम सारवान्  ॥ मत्स्प्_१२२।५७ ॥  
कुशेशय इति प्रोक्तः पुनः स पृथिवीधरः  ।  
दिव्यपुष्पफलोपेतो दिव्यविरुत्समन्वितः  ॥ मत्स्प्_१२२।५८ ॥  
षष्ठस्तु पर्वतस्तत्र महिषो मेघसन्निभः  ।  
स एव तु पुनः प्रोक्तो हरिरित्यभिविश्रुतः  ॥ मत्स्प्_१२२।५९ ॥  
तस्मिन्सो ऽग्निर्निवसति महिषो नाम यो ऽप्सुजः  ।  
सप्तमः पर्वतस्तत्र ककुद्मान्स हि भाषते  ॥ मत्स्प्_१२२।६० ॥  
मन्दरः सैव विज्ञेयः सर्वधातुमयः शुभः  ।  
मन्द इत्येष यो धातुर् अपामर्थे प्रकाशकः  ॥ मत्स्प्_१२२।६१ ॥  
अपां विदारणाच्चैव मन्दरः स निगद्यते  ।  
तत्र रत्नान्यनेकानि स्वयं रक्षति वासवः  ॥ मत्स्प्_१२२।६२ ॥  
प्रजापतिमुपादाय प्रजाभ्यो विदधत्स्वयम्  ।  
तेषामन्तरविष्कम्भो द्विगुणः समुदाहृतः  ॥ मत्स्प्_१२२।६३ ॥  
इत्येते पर्वताः सप्त कुशद्वीपे प्रभाषिताः  ।  
तेषां वर्षाणि वक्ष्यामि सप्तैव तु विभागशः  ॥ मत्स्प्_१२२।६४ ॥  
कुमुदस्य स्मृतः श्वेत उन्नतश्चेव स स्मृतः  ।  
उन्नतस्य तु विज्ञेयं वर्षं लोहितसञ्ज्ञकम्  ॥ मत्स्प्_१२२।६५ ॥  
वेणुमण्डलकं चैव तथैव परिकीर्तितम्  ।  
बलाहकस्य जीमूतः स्वैरथाकारमित्यपि  ॥ मत्स्प्_१२२।६६ ॥  
द्रोणस्य हरिकं नाम लवणं च पुनः स्मृतम्  ।  
कङ्कस्यापि ककुन् नाम धृतिमच्चैव तत्स्मृतम्  ॥ मत्स्प्_१२२।६७ ॥  
महिषं महिषस्यापि पुनश्चापि प्रभाकरम्  ।  
ककुद्मिनस्तु तद्वर्षं कपिलं नाम विश्रुतम्  ॥ मत्स्प्_१२२।६८ ॥  
एतान्यपि विशिष्टानि सप्त सप्त पृथक्पृथक्  ।  
वर्षाणि पर्वताश्चैव नदीस्तेषु निबोधत  ॥ मत्स्प्_१२२।६९ ॥  
तत्रापि नद्यः सप्तैव प्रतिवर्षं हि ताः स्मृताः  ।  
द्विनामवत्यस्ताः सर्वाः सर्वाः पुण्यजलाः स्मृताः  ॥ मत्स्प्_१२२।७० ॥  
धूतपापा नदी नाम योनिश्चैव पुनः स्मृता  ।  
सीता द्वितीया विज्ञेया सा चैव हि निशा स्मृता  ॥ मत्स्प्_१२२।७१ ॥  
पवित्रा तृतीया विज्ञेया वितृष्णापि च या पुनः  ।  
चतुर्थी ह्लादिनीत्युक्ता चन्द्रभा इति च स्मृता  ॥ मत्स्प्_१२२।७२ ॥  
विद्युच्च पञ्चमी प्रोक्ता शुक्ला चैव विभाव्यते  ।  
पुण्ड्रा षष्ठी तु विज्ञेया पुनश्चैव विभावरी  ॥ मत्स्प्_१२२।७३ ॥  
महती सप्तमी प्रोक्ता पुनश्चैषा धृतिः स्मृता  ।  
अन्यास्ताभ्यो ऽपि सञ्जाताः शतशो ऽथ सहस्रशः  ॥ मत्स्प्_१२२।७४ ॥  
अभिगच्छन्ति ता नद्यो यतो वर्षति वासवः  ।  
इत्येष सन्निवेशो वः कुशद्वीपस्य वर्णितः  ॥ मत्स्प्_१२२।७५ ॥  
शाकद्वीपेन विस्तारः प्रोक्तस्तस्य सनातनः  ।  
कुशद्वीपः समुद्रेण घृतमण्डोदकेन च  ॥ मत्स्प्_१२२।७६ ॥  
सर्वतः सुमहान्द्वीपश् चन्द्रवत्परिवेष्टितः  ।  
विस्तारान्मण्डलाच्चैव क्षीरोदाद्द्विगुणो मतः  ॥ मत्स्प्_१२२।७७ ॥  
ततः परं प्रवक्ष्यामि क्रौञ्चद्वीपं यथा तथा  ।  
कुशद्वीपस्य विस्ताराद् द्विगुणस्तस्य विस्तरः  ॥ मत्स्प्_१२२।७८ ॥  
घृतोदकः समुद्रो वै क्रौञ्चद्वीपेन संवृतः  ।  
चक्रनेमिप्रमाणेन वृतो वृत्तेन सर्वशः  ॥ मत्स्प्_१२२।७९ ॥  
तस्मिन्द्वीपे नगाः श्रेष्ठा देवनो गिरिरुच्यते  ।  
देवनात्परतश्चापि गोविन्दो नाम पर्वतः  ॥ मत्स्प्_१२२।८० ॥  
गोविन्दात्परतश्चापि क्रौञ्चस्तु प्रथमो गिरिः  ।  
क्रौञ्चात्परे पावनकः पावनादन्धकारकः  ॥ मत्स्प्_१२२।८१ ॥  
अन्धकारात्परे चापि देवावृन् नाम पर्वतः  ।  
देवावृतः परेणापि पुण्डरीको महान्गिरिः  ॥ मत्स्प्_१२२।८२ ॥  
एते रत्नमयाः सप्त क्रौञ्चद्वीपस्य पर्वताः  ।  
परस्परस्य द्विगुणो विष्कम्भो वर्षपर्वतः  ॥ मत्स्प्_१२२।८३ ॥  
वर्षाणि तस्य वक्ष्यामि नामतस्तु निबोधत  ।  
क्रौञ्चस्य कुशलो देशो वामनस्य मनोनुगः  ॥ मत्स्प्_१२२।८४ ॥  
मनोनुगात्परे चोष्णास् तृतीयो ऽपि स उच्यते  ।  
उष्णात्परे पावनकः पावनादन्धकारकः  ॥ मत्स्प्_१२२।८५ ॥  
अन्धकारकदेशात्तु मुनिदेशस्तथा परः  ।  
मुनिदेशात्परे चापि प्रोच्यते दुन्दुभिस्वनः  ॥ मत्स्प्_१२२।८६ ॥  
सिद्धचारणसङ्कीर्णो गौरप्रायः शुचिर्जनः  ।  
श्रुतास्तत्रैव नद्यस्तु प्रतिवर्षं गताः शुभाः  ॥ मत्स्प्_१२२।८७ ॥  
गौरी कुमुद्वती चैव सन्ध्या रात्रिर्मनोजवा  ।  
ख्याती च पुण्डरीका च गङ्गा सप्तविधा स्मृता  ॥ मत्स्प्_१२२।८८ ॥  
तासां सहस्रशश्चान्या नद्यः पार्श्वसमीपगाः  ।  
अभिगच्छन्ति ता नद्यो बहुलाश्च बहूदकाः  ॥ मत्स्प्_१२२।८९ ॥  
तेषां निसर्गो देशानाम् आनुपूर्व्येण सर्वशः  ।  
न शक्यो विस्तराद्वक्तुम् अपि वर्षशतैरपि  ॥ मत्स्प्_१२२।९० ॥  
सर्गो यश्च प्रजानां तु संहारो यश्च तेषु वै  ।  
अत ऊर्ध्वं प्रवक्ष्यामि शाल्मलस्य निबोधत  ॥ मत्स्प्_१२२।९१ ॥  
शाल्मलो द्विगुणो द्वीपः क्रौञ्चद्वीपस्य विस्तरात्  ।  
परिवार्य समुद्रं तु दधिमण्डोदकं स्थितः  ॥ मत्स्प्_१२२।९२ ॥  
तत्र पुण्या जनपदाश् चिराच्च म्रियते जनः  ।  
कुत एव तु दुर्भिक्षं क्षमातेजोयुता हि ते  ॥ मत्स्प्_१२२।९३ ॥  
प्रथमः सूर्यसङ्काशः सुमना नाम पर्वतः  ।  
पीतस्तु मध्यमश्चासीत् ततः कुम्भमयो गिरिः  ॥ मत्स्प्_१२२।९४ ॥  
नाम्ना सर्वसुखो नाम दिव्यौषधिसमन्वितः  ।  
तृतीयश्चैव सौवर्णो भृङ्गपत्त्रनिभो गिरिः  ॥ मत्स्प्_१२२।९५ ॥  
सुमहान्रोहितो नाम दिव्यो गिरिवरो हि सः  ।  
सुमनाः कुशलो देशः सुखोदर्कः सुखोदयः  ॥ मत्स्प्_१२२।९६ ॥  
रोहितो यस्तृतीयस्तु रोहिणो नाम विश्रुतः  ।  
तत्र रत्नान्यनेकानि स्वयं रक्षति वासवः  ॥ मत्स्प्_१२२।९७ ॥  
प्रजापतिमुपादाय प्रसन्नो विदधत्स्वयम्  ।  
न तत्र मेघा वर्षन्ति शीतोष्णं च न तद्विधम्  ॥ मत्स्प्_१२२।९८ ॥  
वर्णाश्रमाणां वार्त्ता वा त्रिषु द्वीपेषु विद्यते  ।  
न ग्रहो न च चन्द्रो ऽस्ति ईर्ष्यासूया भयं तथा  ॥ मत्स्प्_१२२।९९ ॥  
उद्भिदान्युदकान्यत्र गिरिप्रस्रवणानि च  ।  
भोजनं षड्रसं तत्र तेषां स्वयमुपस्थितम्  ॥ मत्स्प्_१२२।१०० ॥  
अधमोत्तमं न तेष्वस्ति न लोभो न परिग्रहः  ।  
आरोग्यबलवन्तश्च एकान्तसुखिनो नराः  ॥ मत्स्प्_१२२।१०१ ॥  
त्रिंशद्वर्षसहस्राणि मानसीं सिद्धिमास्थिताः  ।  
सुखमायुश्च रूपं च धर्मैश्वर्यं तथैव च  ॥ मत्स्प्_१२२।१०२ ॥  
शाल्मलान्तेषु विज्ञेयं द्वीपेषु त्रिषु सर्वतः  ।  
व्याख्यातः शाल्मलान्तानां द्वीपानां तु विधिः शुभः  ॥ मत्स्प्_१२२।१०३ ॥  
परिमण्डलस्तु द्वीपस्य चक्रवत्परिवेष्टितः  ।  
सुरोदेन समुद्रेण द्विगुणेन समन्वितः  ॥ मत्स्प्_१२२।१०४ ॥  
  
  
______________________________________________________  
  
  
मत्स्य-पुराण १२३  
  
*सूत उवाच  
गोमेदकं प्रवक्ष्यामि षष्ठं द्वीपं तपोधनाः  ।  
सुरोदकसमुद्रस्तु गोमेदेन समावृतः  ॥ मत्स्प्_१२३।१ ॥  
शाल्मलस्य तु विस्ताराद् द्विगुणस्तस्य विस्तरः  ।  
तस्मिन्द्वीपे तु विज्ञेयौ पर्वतौ द्वौ समाहितौ  ॥ मत्स्प्_१२३।२ ॥  
प्रथमः सुमना नाम जात्यञ्जनमयो गिरिः  ।  
द्वितीयः कुमुदो नाम सर्वौषधिसमन्वितः  ॥ मत्स्प्_१२३।३ ॥  
शातकौम्भमयः श्रीमान् विज्ञेयः सुमहाचितः  ।  
समुद्रेक्षुरसोदेन वृतो गोमेदकश्च सः  ॥ मत्स्प्_१२३।४ ॥  
षष्ठेन तु समुद्रेण सुरोदाद्द्विगुणेन च  ।  
धातकीकुमुदश्चैव हव्यपुत्रौ सुविस्तृतौ  ॥ मत्स्प्_१२३।५ ॥  
सौमनं प्रथमं वर्षं धातकीखण्डमुच्यते  ।  
धातकिनः स्मृतं तद्वै प्रथमं प्रथमस्य तु  ॥ मत्स्प्_१२३।६ ॥  
गोमेदं यत्स्मृतं वर्षं नाम्ना सर्वसुखं तु तत्  ।  
कुमुदस्य द्वितीयस्य द्वितीयं कुमुदं ततः  ॥ मत्स्प्_१२३।७ ॥  
एतौ द्वौ पर्वतौ वृत्तौ शेषौ सर्वसमुच्छ्रितौ  ।  
पूर्वेण तस्य द्वीपस्य सुमनाः पर्वतः स्थितः  ॥ मत्स्प्_१२३।८ ॥  
प्राक्पश्चिमायतैः पादैर् आसमुद्रादिति स्थितः  ।  
पश्चार्धे कुमुदस्तस्य एवमेव स्थितस्तु वै  ॥ मत्स्प्_१२३।९ ॥  
एतैः पर्वतपादैस्तु स देशो वै द्विधाकृतः  ।  
दक्षिणार्धं तु द्वीपस्य धातकीखण्डमुच्यते  ॥ मत्स्प्_१२३।१० ॥  
कुमुदं तूत्तरे तस्य द्वितीयं वर्षमुत्तमम्  ।  
एतौ जनपदौ द्वौ तु गोमेदस्य तु विस्तृतौ  ॥ मत्स्प्_१२३।११ ॥  
अतः परं प्रवक्ष्यामि सप्तमं द्वीपमुत्तमम्  ।  
समुद्रेक्षुरसं चैव गोमेदाद्द्विगुणं हि सः  ॥ मत्स्प्_१२३।१२ ॥  
आवृत्य तिष्ठति द्वीपः पुष्करः पुष्करैर्वृतः  ।  
पुष्करेण वृतः श्रीमांश् चित्रसानुमहागिरिः  ॥ मत्स्प्_१२३।१३ ॥  
कूटैश्चित्रैर्मणिमयैः शिलाजालसमुद्भवैः  ।  
द्वीपस्यैव तु पूर्वार्धे चित्रसानुः स्थितो महान्  ॥ मत्स्प्_१२३।१४ ॥  
परिमण्डलसहस्राणि विस्तीर्णः सप्तविंशतिः  ।  
ऊर्ध्वं स वै चतुर्विंशद्-योजनानां महाबलः  ॥ मत्स्प्_१२३।१५ ॥  
द्वीपार्धस्य परिक्षिप्तः पश्चिमे मानसो गिरिः  ।  
स्थितो वेलासमीपे तु पूर्वचन्द्र इवोदितः  ॥ मत्स्प्_१२३।१६ ॥  
योजनानां सहस्राणि सार्धं पञ्चाशदुच्छ्रितः  ।  
तस्य पुत्रो महावीतः पश्चिमार्धस्य रक्षिता  ॥ मत्स्प्_१२३।१७ ॥  
पूर्वार्धे पर्वतस्यापि द्विधा देशस्तु स स्मृतः  ।  
स्वादूदकेनोदधिना पुष्करः परिवारितः  ॥ मत्स्प्_१२३।१८ ॥  
विस्तारान्मण्डलाच्चैव गोमेदाद्द्विगुणेन तु  ।  
त्रिंशद्वर्षसहस्राणि तेषु जीवन्ति मानवाः  ॥ मत्स्प्_१२३।१९ ॥  
विपर्ययो न तेष्वस्ति एतत्स्वाभाविकं स्मृतम्  ।  
आरोग्यं सुखबाहुल्यं मानसीं सिद्धिमास्थिताः  ॥ मत्स्प्_१२३।२० ॥  
सुखमायुश्च रूपं च त्रिषु द्वीपेषु सर्वशः  ।  
अधमोत्तमौ न तेष्वास्तां तुल्यास्ते वीर्यरूपतः  ॥ मत्स्प्_१२३।२१ ॥  
न तत्र वध्यवधकौ नेर्ष्यासूया भयं तथा  ।  
न लोभो न च दम्भो वा न च द्वेषः परिग्रहः  ॥ मत्स्प्_१२३।२२ ॥  
सत्यानृते न तेष्वास्तां धर्माधर्मौ तथैव च  ।  
वर्णाश्रमाणां वार्त्ता च पाशुपाल्यं वणिक्कृषिः  ॥ मत्स्प्_१२३।२३ ॥  
त्रयीविद्या दण्डनीतिः शुश्रूषा दण्ड एव च  ।  
न तत्र वर्षं नद्यो वा शीतोष्णं च न विद्यते  ॥ मत्स्प्_१२३।२४ ॥  
उद्भिदान्युदकानि स्युर् गिरिप्रस्रवणानि च  ।  
तुल्योत्तरकुरूणां तु कालस्तत्र तु सर्वदा  ॥ मत्स्प्_१२३।२५ ॥  
सर्वतः सुखकालो ऽसौ जराक्लेशविवर्जितः  ।  
सर्गस्तु धातकीखण्डे महावीते तथैव च  ॥ मत्स्प्_१२३।२६ ॥  
एवं द्वीपाः समुद्रैस्तु सप्त सप्तभिरावृताः  ।  
द्वीपस्यानन्तरो यस्तु समुद्रस्तत्समस्तु वै  ॥ मत्स्प्_१२३।२७ ॥  
एवं द्वीपसमुद्राणां वृद्धिर्ज्ञेया परस्परम्  ।  
अपां चैव समुद्रेकात् समुद्र इति सञ्ज्ञितः  ॥ मत्स्प्_१२३।२८ ॥  
ऋषद्वसन्त्यो वर्षेषु प्रजा यत्र चतुर्विधाः  ।  
ऋषिरत्येव रमणे वर्षन्त्वेतेन तेषु वै  ॥ मत्स्प्_१२३।२९ ॥  
उदयतीन्दौ पूर्वे तु समुद्रः पूर्यते सदा  ।  
प्रक्षीयमाने बहुले क्षीयते ऽस्तमिते च वै  ॥ मत्स्प्_१२३।३० ॥  
आपूर्यमाणो ह्युदधिर् आत्मनैवाभिपूर्यते  ।  
ततो वै क्षीयमाणे तु स्वात्मन्येव ह्य् अपां क्षयः  ॥ मत्स्प्_१२३।३१ ॥  
उदयात्पयसां योगात् पुष्पन्त्य् आपो यथा स्वयम्  ।  
तथा स तु समुद्रो ऽपि वर्धते शशिनोदये  ॥ मत्स्प्_१२३।३२ ॥  
अन्यूनानतिरिक्तात्मा वर्धन्त्यापो ह्रसन्ति च  ।  
उदये ऽस्तमये चेन्दोः पक्षयोः शुक्लकृष्णयोः  ॥ मत्स्प्_१२३।३३ ॥  
क्षयवृद्धी समुद्रस्य शशिवृद्धिक्षये तथा  ।  
दशोत्तराणि पञ्चाहुर् अङ्गुलानां शतानि च  ॥ मत्स्प्_१२३।३४ ॥  
अपां वृद्धिः क्षयो दृष्टः समुद्राणां तु पर्वसु  ।  
द्विरापत्वात् स्मृतो द्वीपो दधनाच्चोदधिः स्मृतः  ॥ मत्स्प्_१२३।३५ ॥  
निगीर्णत्वाच्च गिरयः पर्वबन्धाच्च पर्वताः  ।  
शाकद्वीपे तु वै शाकः पर्वतस्तेन चोच्यते  ॥ मत्स्प्_१२३।३६ ॥  
कुशद्वीपे कुशस्तम्बो मध्ये जनपदस्य तु  ।  
क्रौञ्चद्वीपे गिरिः क्रौञ्चस् तस्य नाम्ना निगद्यते  ॥ मत्स्प्_१२३।३७ ॥  
शाल्मलिः शाल्मलद्वीपे पूज्यते स महाद्रुमः  ।  
गोमेदके तु गोमेदः पर्वतस्तेन चोच्यते  ॥ मत्स्प्_१२३।३८ ॥  
न्यग्रोधः पुष्करद्वीपे पद्मवत्तेन स स्मृतः  ।  
पूज्यते स महादेवैर् ब्रह्मांशो ऽव्यक्तसम्भवः  ॥ मत्स्प्_१२३।३९ ॥  
तस्मिन्स वसति ब्रह्मा साध्यैः सार्धं प्रजापतिः  ।  
तत्र देवा उपासन्ते त्रयस्त्रिंशन्महर्षिभिः  ॥ मत्स्प्_१२३।४० ॥  
स तत्र पूज्यते देवो देवैर्महर्षिसत्तमैः  ।  
जम्बूद्वीपात्प्रवर्तन्ते रत्नानि विविधानि च  ॥ मत्स्प्_१२३।४१ ॥  
द्वीपेषु तेषु सर्वेषु प्रजानां क्रमशस्तु वै  ।  
आर्जवाद्ब्रह्मचर्येण सत्येन च दमेन च  ॥ मत्स्प्_१२३।४२ ॥  
आरोग्यायुःप्रमाणाभ्यां द्विगुणं द्विगुणं ततः  ।  
द्वीपेषु तेषु सर्वेषु यथोक्तं वर्षकेषु च  ॥ मत्स्प्_१२३।४३ ॥  
गोपायन्ते प्रजास्तत्र सर्वैः सहजपण्डितैः  ।  
भोजनं चाप्रयत्नेन सदा स्वयमुपस्थितम्  ॥ मत्स्प्_१२३।४४ ॥  
षड्रसं तन्महावीर्यं तत्र ते भुञ्जते जनाः  ।  
परेण पुष्करस्याथ आवृत्यावस्थितो महान्  ॥ मत्स्प्_१२३।४५ ॥  
स्वादूदकसमुद्रस्तु स समन्ताद् अवेष्टयत्  ।  
स्वादूदकस्य परितः शैलस्तु परिमण्डलः  ॥ मत्स्प्_१२३।४६ ॥  
प्रकाशश्चाप्रकाशश्च लोकालोकः स उच्यते  ।  
आलोकस्तत्र चार्वाक्च निरालोकस्ततः परम्  ॥ मत्स्प्_१२३।४७ ॥  
लोकविस्तारमात्रं तु पृथिव्यर्धं तु बाह्यतः  ।  
प्रतिच्छिन्नं समन्तात्तु उदकेनावृतं महत्  ॥ मत्स्प्_१२३।४८ ॥  
भूमेर्दशगुणाश्चापः समन्तात्पालयन्ति गाम्  ।  
अद्भ्यो दशगुणश्चाग्निः सर्वतो धारयत्य् अपः  ॥ मत्स्प्_१२३।४९ ॥  
अग्नेर्दशगुणो वायुर् धारयञ्ज्योतिरास्थितः  ।  
तिर्यक्च मण्डलो वायुर् भूतान्यावेष्ट्य धारयन्  ॥ मत्स्प्_१२३।५० ॥  
दशाधिकं तथाकाशं वायोर्भूतान्यधारयत्  ।  
भूतादिर्धारयन्व्योम तस्माद्दशगुणस्तु वै  ॥ मत्स्प्_१२३।५१ ॥  
भूतादितो दशगुणं महद्भूतान्यधारयत्  ।  
महत्तत्त्वं ह्यनन्तेन अव्यक्तेन तु धार्यते  ॥ मत्स्प्_१२३।५२ ॥  
आधाराधेयभावेन विकारास्ते विकारिणाम्  ।  
पृथ्व्यादयो विकारास्ते परिच्छिन्नाः परस्परम्  ॥ मत्स्प्_१२३।५३ ॥  
परस्पराधिकाश्चैव प्रविष्टाश्च परस्परम्  ।  
एवं परस्परोत्पन्ना धार्यन्ते च परस्परम्  ॥ मत्स्प्_१२३।५४ ॥  
यस्मात्प्रविष्टास्ते ऽन्योन्यं तस्मात्ते स्थिरतां गताः  ।  
आसंस्ते ह्यविशेषाश्च विशेषा अन्यवेशनात्  ॥ मत्स्प्_१२३।५५ ॥  
पृथ्व्यादयस्तु वाय्वन्ताः परिच्छिन्नास्तु तत्र ते  ।  
भूतेभ्यः परतस् तेभ्यो ह्य् अलोकः सर्वतः स्मृतः  ॥ मत्स्प्_१२३।५६ ॥  
तथा ह्यालोक आकाशे परिच्छिन्नानि सर्वशः  ।  
पात्रे महति पात्राणि यथा ह्यन्तर्गतानि च  ॥ मत्स्प्_१२३।५७ ॥  
भवन्त्यन्योन्यहीनानि परस्परसमाश्रयात्  ।  
तथा ह्यालोक आकाशे भेदास्त्वन्तर्गतागताः  ॥ मत्स्प्_१२३।५८ ॥  
कृतान्येतानि तत्त्वानि अन्योन्यस्याधिकानि च  ।  
यावदेतानि तत्त्वानि तावदुत्पत्तिरुच्यते  ॥ मत्स्प्_१२३।५९ ॥  
जन्तूनामिह संस्कारो भूतेष्वन्तर्गतेषु वै  ।  
प्रत्याख्यायेह भूतानि कार्योत्पत्तिर् न विद्यते  ॥ मत्स्प्_१२३।६० ॥  
तस्मात्परिमिता भेदाः स्मृताः कार्यात्मकास्तु वै  ।  
ते कारणात्मकाश्चैव स्युर्भेदा महदादयः  ॥ मत्स्प्_१२३।६१ ॥  
इत्येवं सन्निवेशो ऽयं पृथ्व्याक्रान्तस्तु भागशः  ।  
सप्तद्वीपसमुद्राणां याथातथ्येन वै मया  ॥ मत्स्प्_१२३।६२ ॥  
विस्तारान्मण्डलाच्चैव प्रसङ्ख्यानेन चैव हि  ।  
विश्वरूपं प्रधानस्य परिमाणैकदेशिनः  ॥ मत्स्प्_१२३।६३ ॥  
एतावत्सन्निवेशस्तु मया सम्यक्प्रकाशितः  ।  
एतावदेव श्रोतव्यं सन्निवेशस्य पार्थिव  ॥ मत्स्प्_१२३।६४ ॥  
  
  
______________________________________________________  
  
  
मत्स्य-पुराण १२४  
  
*सूत उवाच  
अत ऊर्ध्वं प्रवक्ष्यामि सूर्यचन्द्रमसोर्गतिम्  ।  
सूर्याचन्द्रमसावेतौ भ्राजन्तौ यावदेव तु  ॥ मत्स्प्_१२४।१ ॥  
सप्तद्वीपसमुद्राणां द्वीपानां भाति विस्तरः  ।  
विस्तरार्धं पृथिव्यास्तु भवेदन्यत्र बाह्यतः  ॥ मत्स्प्_१२४।२ ॥  
पर्यासपरिमाणं च चन्द्रादित्यौ प्रकाशतः  ।  
पर्यासपारिमाण्यात्तु बुधैस्तुल्यं दिवः स्मृतम्  ॥ मत्स्प्_१२४।३ ॥  
त्रींल्लोकान्प्रति सामान्यात् सूर्यो यात्यविलम्बतः  ।  
अचिरात्तु प्रकाशेन अवनात्तु रविः स्मृतः  ॥ मत्स्प्_१२४।४ ॥  
भूयो भूयः प्रवक्ष्यामि प्रमाणं चन्द्रसूर्ययोः  ।  
महितत्वान्महच्छब्दो ह्य् अस्मिन्नर्थे निगद्यते  ॥ मत्स्प्_१२४।५ ॥  
अस्य भारतवर्षस्य विष्कम्भात्तुल्यविस्तृतम्  ।  
मण्डलं भास्करस्याथ योजनैस्तन्निबोधत  ॥ मत्स्प्_१२४।६ ॥  
नवयोजनसाहस्रो विस्तारो मण्डलस्य तु  ।  
विस्तारात्त्रिगुणश्चापि परिणाहो ऽत्र मण्डले  ॥ मत्स्प्_१२४।७ ॥  
विष्कम्भान्मण्डलाच्चैव भास्कराद्द्विगुणः शशी  ।  
अतः पृथिव्या वक्ष्यामि प्रमाणं योजनैः पुनः  ॥ मत्स्प्_१२४।८ ॥  
सप्तद्वीपसमुद्राया विस्तारो मण्डलस्य तु  ।  
इत्येतदिह सङ्ख्यातं पुराणे परिमाणतः  ॥ मत्स्प्_१२४।९ ॥  
तद्वक्ष्यामि प्रसङ्ख्याय साम्प्रतं चाभिमानिभिः  ।  
अभिमानिनो ह्यतीता ये तुल्यास्ते साम्प्रतैस्त्विह  ॥ मत्स्प्_१२४।१० ॥  
देवादेवैर् अतीतास्तु रूपैर्नामभिरेव च  ।  
तस्माद्वै साम्प्रतैर्देवैर् वक्ष्यामि वसुधातलम्  ॥ मत्स्प्_१२४।११ ॥  
दिव्यस्य सन्निवेशो वै साम्प्रतैरेव कृत्स्नशः  ।  
शतार्धकोटिविस्तारा पृथिवी कृत्स्नशः स्मृता  ॥ मत्स्प्_१२४।१२ ॥  
तस्याश्चार्धप्रमाणं च मेरोश्चैवोत्तरोत्तरम्  ।  
मेरोर्मध्ये प्रतिदिशं कोटिरेका तु सा स्मृता  ॥ मत्स्प्_१२४।१३ ॥  
तथा शतसहस्राणाम् एकोननवतिं पुनः  ।  
पञ्चाशच्च सहस्राणि पृथिव्यर्धस्य विस्तरः  ॥ मत्स्प्_१२४।१४ ॥  
पृथिव्या विस्तरं कृत्यं योजनैस्तं निबोधत  ।  
तिस्रः कोट्यस्तु विस्तारात् सङ्ख्यातास्तु चतुर्दिशम्  ॥ मत्स्प्_१२४।१५ ॥  
तथा शतसहस्राणाम् एकोनाशीतिर् उच्यते  ।  
सप्तद्वीपसमुद्रायाः पृथिव्याः स तु विस्तरः  ॥ मत्स्प्_१२४।१६ ॥  
विस्तारं त्रिगुणं चैव पृथिव्यन्तरमण्डलम्  ।  
गणितं योजनानां तु कोट्यस्त्वेकादश स्मृताः  ॥ मत्स्प्_१२४।१७ ॥  
तथा शतसहस्राणां सप्तत्रिंशाधिकास्तु ताः  ।  
इत्येतद्वै प्रसङ्ख्यातं पृथिव्यन्तरमण्डलम्  ॥ मत्स्प्_१२४।१८ ॥  
तारकासन्निवेशस्य दिवि यावत्तु मण्डलम्  ।  
पर्याप्तसन्निवेशस्य भूमेस्तावत्तु मण्डलम्  ॥ मत्स्प्_१२४।१९ ॥  
पर्यासपरिमाणं च भूमेस्तुल्यं दिवः स्मृतम्  ।  
मेरोः प्राच्यां दिशायां तु मानसोत्तरमूर्धनि  ॥ मत्स्प्_१२४।२० ॥  
वस्त्वेकसारा माहेन्द्री पुण्या हेमपरिष्कृता  ।  
दक्षिणेन पुनर्मेरोर् मानसस्य तु पृष्ठतः  ॥ मत्स्प्_१२४।२१ ॥  
वैवस्वतो निवसति यमः संयमने पुरे  ।  
प्रतीच्यां तु पुनर्मेरोर् मानसस्य तु मूर्धनि  ॥ मत्स्प्_१२४।२२ ॥  
सुषा नाम पुरी रम्या वरुणस्यापि धीमतः  ।  
दिश्युत्तरस्यां मेरोस्तु मानसस्यैव मूर्धनि  ॥ मत्स्प्_१२४।२३ ॥  
तुल्या महेन्द्रपुर्यापि सोमस्यापि विभावरी  ।  
मानसोत्तरपृष्ठे तु लोकपालाश्चतुर्दिशम्  ॥ मत्स्प्_१२४।२४ ॥  
स्थिता धर्मव्यवस्थार्थं लोकसंरक्षणाय च  ।  
लोकपालोपरिष्टात्तु सर्वतो दक्षिणायने  ॥ मत्स्प्_१२४।२५ ॥  
काष्ठागतस्य सूर्यस्य गतिस्तत्र निबोधत  ।  
दक्षिणोपक्रमे सूर्यः क्षिप्तेषुरिव सर्पति  ॥ मत्स्प्_१२४।२६ ॥  
ज्योतिषां चक्रमादाय सततं परिगच्छति  ।  
मध्यगश्चामरावत्यां यदा भवति भास्करः  ॥ मत्स्प्_१२४।२७ ॥  
वैवस्वते संयमने उद्यन्सूर्यः प्रदृश्यते  ।  
सुषायामर्धरात्रस्तु विभावर्यास्तम् एति च  ॥ मत्स्प्_१२४।२८ ॥  
वैवस्वते संयमने मध्याह्ने तु रविर्यदा  ।  
सुषायामथ वारुण्याम् उत्तिष्ठन्स तु दृश्यते  ॥ मत्स्प्_१२४।२९ ॥  
विभावर्यामर्धरात्रं माहेन्द्र्यामस्तमेव च  ।  
सुषायामथ वारुण्यां मध्याह्ने तु रविर्यदा  ॥ मत्स्प्_१२४।३० ॥  
विभावर्यां सोमपुर्याम् उत्तिष्ठति विभावसुः  ।  
महेन्द्रस्यामरावत्याम् उद्गच्छति दिवाकरः  ॥ मत्स्प्_१२४।३१ ॥  
अर्धरात्रं संयमने वारुण्यामस्तमेति च  ।  
स शीघ्रमेव पर्येति भानुरालातचक्रवत्  ॥ मत्स्प्_१२४।३२ ॥  
भ्रमन्वै भ्रममाणानि ऋक्षाणि चरते रविः  ।  
एवं चतुर्षु पार्श्वेषु दक्षिणान्तेषु सर्पति  ॥ मत्स्प्_१२४।३३ ॥  
उदयास्तमये वासाव् उत्तिष्ठति पुनः पुनः  ।  
पूर्वाह्णे चापराह्णे च द्वौ द्वौ देवालयौ तु सः  ॥ मत्स्प्_१२४।३४ ॥  
पतत्येकं तु मध्याह्ने भाभिरेव च रश्मिभिः  ।  
उदितो वर्धमानाभिर् मध्याह्ने तपते रविः  ॥ मत्स्प्_१२४।३५ ॥  
अतः परं ह्रसन्तीभिर् गोभिरस्तं स गच्छति  ।  
उदयास्तमयाभ्यां च स्मृते पूर्वापरे तु वै  ॥ मत्स्प्_१२४।३६ ॥  
यादृक्पुरस्तात्तपति यादृक्पृष्ठे तु पार्श्वयोः  ।  
यत्रोदयस्तु दृश्येत तेषां स उदयः स्मृतः  ॥ मत्स्प्_१२४।३७ ॥  
प्रणाशं गच्छते यत्र तेषामस्तः स उच्यते  ।  
सर्वेषामुत्तरे मेरुर् लोकालोकस्य दक्षिणे  ॥ मत्स्प्_१२४।३८ ॥  
विदूरभावादर्कस्य भूमेरेषा गतस्य च  ।  
श्रयन्ते रश्मयो यस्मात् तेन रात्रौ न दृश्यते  ॥ मत्स्प्_१२४।३९ ॥  
ऊर्ध्वं शतसहस्रांशुः स्थितस्तत्र प्रदृश्यते  ।  
एवं पुष्करमध्ये तु यदा भवति भास्करः  ॥ मत्स्प्_१२४।४० ॥  
त्रिंशद्भागं च मेदिन्या मुहूर्तेन स गच्छति  ।  
योजनानां सहस्रस्य इमां सङ्ख्यां निबोधत  ॥ मत्स्प्_१२४।४१ ॥  
पूर्णं शतसहस्राणाम् एकत्रिंशच्च सा स्मृता  ।  
पञ्चाशच्च सहस्राणि तथान्यान्यधिकानि च  ॥ मत्स्प्_१२४।४२ ॥  
मौहूर्तिकी गतिर्ह्येषा सूर्यस्य तु विधीयते  ।  
एतेन क्रमयोगेण यदा काष्ठां तु दक्षिणाम्  ॥ मत्स्प्_१२४।४३ ॥  
परिगच्छति सूर्यो ऽसौ मासं काष्ठामुदग्दिनात्  ।  
मध्येन पुष्करस्याथ भ्रमते दक्षिणायने  ॥ मत्स्प्_१२४।४४ ॥  
मानसोत्तरमेरोस्तु अन्तरं त्रिगुणं स्मृतम्  ।  
सर्वतो दक्षिणस्यां तु काष्ठायां तन्निबोधत  ॥ मत्स्प्_१२४।४५ ॥  
नव कोट्यः प्रसङ्ख्याता योजनैः परिमण्डलम्  ।  
तथा शतसहस्राणि चत्वारिंशच्च पञ्च च  ॥ मत्स्प्_१२४।४६ ॥  
अहोरात्रात्पतङ्गस्य गतिरेषा विधीयते  ।  
दक्षिणादिङ्निवृत्तो ऽसौ विषुवस्थो यदा रविः  ॥ मत्स्प्_१२४।४७ ॥  
क्षीरोदस्य समुद्रस्योत्-तरतो ऽपि दिशं चरन्  ।  
मण्डलं विषुवच्चापि योजनैस्तन्निबोधत  ॥ मत्स्प्_१२४।४८ ॥  
तिस्रः कोट्यस्तु सम्पूर्णा विषुवस्यापि मण्डलम्  ।  
तथा शतसहस्राणि विंशत्येकाधिकानि तु  ॥ मत्स्प्_१२४।४९ ॥  
श्रावणे चोत्तरां काष्ठां चित्रभानुर्यदा भवेत्  ।  
गोमेदस्य परद्वीपे उत्तरां च दिशं चरन्  ॥ मत्स्प्_१२४।५० ॥  
उत्तरायाः प्रमाणं तु काष्ठाया मण्डलस्य तु  ।  
दक्षिणोत्तरमध्यानि तानि विन्द्याद् यथाक्रमम्  ॥ मत्स्प्_१२४।५१ ॥  
स्थानं जरद्गवं मध्ये तथैरावतमुत्तमम्  ।  
वैश्वानरं दक्षिणतो निर्दिष्टमिह तत्त्वतः  ॥ मत्स्प्_१२४।५२ ॥  
नागवीथ्युत्तरा वीथी ह्य् अजवीथिस् तु दक्षिणा  ।  
उभे आषाढमूलं तु अजवीथ्यादयस् त्रयः  ॥ मत्स्प्_१२४।५३ ॥  
अभिजित्पूर्वतः स्वातिं नागवीथ्युत्तरास् त्रयः  ।  
अश्विनी कृत्तिका याम्या नागवीथ्यस् त्रयः स्मृताः  ॥ मत्स्प्_१२४।५४ ॥  
रोहिण्यार्द्रा मृगशिरो नागवीथिर् इति स्मृता  ।  
पुष्याश्लेषा पुनर्वस्वोर् वीथी चैरावती स्मृता  ॥ मत्स्प्_१२४।५५ ॥  
तिस्रस्तु वीथयो ह्येता उत्तरो मार्ग उच्यते  ।  
पूर्वोत्तरा च फल्गुन्यौ मघा चैवार्षभी भवेत्  ॥ मत्स्प्_१२४।५६ ॥  
पूर्वोत्तरप्रोष्ठपदौ गोवीथी रेवती स्मृता  ।  
श्रवणं च धनिष्ठा च वारुणं च जरद्गवम्  ॥ मत्स्प्_१२४।५७ ॥  
एतास्तु वीथयस् तिस्रो मध्यमो मार्ग उच्यते  ।  
हस्तश्चित्रा तथा स्वाती ह्य् अजवीथिरिति स्मृता  ॥ मत्स्प्_१२४।५८ ॥  
ज्येष्ठा विशाखा मैत्रं च मृगवीथी तथोच्यते  ।  
मूलं पूर्वोत्तराषाढे वीथी वैश्वानरी भवेत्  ॥ मत्स्प्_१२४।५९ ॥  
स्मृतास्तिस्रस्तु वीथ्यस्ता मार्गे वै दक्षिणे पुनः  ।  
काष्ठयोरन्तरं चैतद् वक्ष्यते योजनैः पुनः  ॥ मत्स्प्_१२४।६० ॥  
एतच्छतसहस्राणाम् एकत्रिंशत्तु वै स्मृतम्  ।  
शतानि त्रीणि चान्यानि त्रयस्त्रिंशत्तथैव च  ॥ मत्स्प्_१२४।६१ ॥  
काष्ठयोरन्तरं ह्येतद् योजनानां प्रकीर्तितम्  ।  
काष्ठयोर्लेखयोश्चैव अयने दक्षिणोत्तरे  ॥ मत्स्प्_१२४।६२ ॥  
ते वक्ष्यामि प्रसङ्ख्याय योजनैस्तु निबोधत  ।  
एकैकमन्तरं तद्वद् युक्तान्येतानि सप्तभिः  ॥ मत्स्प्_१२४।६३ ॥  
सहस्रेणातिरिक्ता च ततो ऽन्या पञ्चविंशतिः  ।  
लेखयोः काष्ठयोश्चैव बाह्याभ्यन्तरयोश्चरन्  ॥ मत्स्प्_१२४।६४ ॥  
अभ्यन्तरं स पर्येति मण्डलान्युत्तरायणे  ।  
बाह्यतो दक्षिणेनैव सततं सूर्यमण्डलम्  ॥ मत्स्प्_१२४।६५ ॥  
चरन्नसावुदीच्यां च ह्य् अशीत्या मण्डलाञ्छतम्  ।  
अभ्यन्तरं स पर्येति क्रमते मण्डलानि तु  ॥ मत्स्प्_१२४।६६ ॥  
प्रमाणं मण्डलस्यापि योजनानां निबोधत  ।  
योजनानां सहस्राणि दश चाष्टौ तथा स्मृतम्  ॥ मत्स्प्_१२४।६७ ॥  
अधिकान्यष्टपञ्चाशद् योजनानि तु वै पुनः  ।  
विष्कम्भो मण्डलस्यैव तिर्यक्स तु विधीयते  ॥ मत्स्प्_१२४।६८ ॥  
अहस्तु चरते नाभेः सूर्यो वै मण्डलं क्रमात्  ।  
कुलालचक्रपर्यन्तो यथा चन्द्रो रविस्तथा  ॥ मत्स्प्_१२४।६९ ॥  
दक्षिणे चक्रवत्सूर्यस् तथा शीघ्रं निवर्तते  ।  
तस्मात्प्रकृष्टां भूमिं तु कालेनाल्पेन गच्छति  ॥ मत्स्प्_१२४।७० ॥  
सूर्यो द्वादशभिः शीघ्रं मुहूर्तैर्दक्षिणायने  ।  
त्रयोदशार्धमृक्षाणां मध्ये चरति मण्डलम्  ॥ मत्स्प्_१२४।७१ ॥  
मुहूर्तैस्तानि ऋक्षाणि नक्तमष्टादशैश्चरन्  ।  
कुलालचक्रमध्यस्थो यथा मन्दं प्रसर्पति  ॥ मत्स्प्_१२४।७२ ॥  
उदग्याने तथा सूर्यः सर्पते मन्दविक्रमः  ।  
तस्माद्दीर्घेण कालेन भूमिं सो ऽल्पां प्रसर्पति  ॥ मत्स्प्_१२४।७३ ॥  
सूर्यो ऽष्टादशभिरह्नो मुहूर्तैरुदगायने  ।  
त्रयोदशानां मध्ये तु ऋक्षाणां चरते रविः  ।  
मुहूर्तैस्तानि ऋक्षाणि रात्रौ द्वादशभिश्चरन्  ॥ मत्स्प्_१२४।७४ ॥  
ततो मन्दतरं ताभ्यां चक्रं तु भ्रमते पुनः  ।  
मृत्पिण्ड इव मध्यस्थो भ्रमते ऽसौ ध्रुवस्तथा  ॥ मत्स्प्_१२४।७५ ॥  
मुहूर्तैस्त्रिंशता तावद् अहोरात्रं भुवो भ्रमन्  ।  
उभयोः काष्ठयोर्मध्ये भ्रमते मण्डलानि तु  ॥ मत्स्प्_१२४।७६ ॥  
उत्तरक्रमणे ऽर्कस्य दिवा मन्दगतिः स्मृता  ।  
तस्यैव तु पुनर्नक्तं शीघ्रा सूर्यस्य वै गतिः  ॥ मत्स्प्_१२४।७७ ॥  
दक्षिणप्रक्रमे वापि दिवा शीघ्रं विधीयते  ।  
गतिः सूर्यस्य वै नक्तं मन्दा चापि विधीयते  ॥ मत्स्प्_१२४।७८ ॥  
एवं गतिविशेषेण विभजन्रात्र्यहानि तु  ।  
अजवीथ्यां दक्षिणायां लोकालोकस्य चोत्तरम्  ॥ मत्स्प्_१२४।७९ ॥  
लोकसन्तानतो ह्येष वैश्वानरपथाद्बहिः  ।  
व्युष्टिर्यावत्प्रभा सौरी पुष्करात्सम्प्रवर्तते  ॥ मत्स्प्_१२४।८० ॥  
पार्श्वेभ्यो बाह्यतस् तावल् लोकालोकश्च पर्वतः  ।  
योजनानां सहस्राणि दशोर्ध्वं चोच्छ्रितो गिरिः  ॥ मत्स्प्_१२४।८१ ॥  
प्रकाशश्चाप्रकाशश्च पर्वतः परिमण्डलः  ।  
नक्षत्रचन्द्रसूर्याश्च ग्रहास्तारागणैः सह  ॥ मत्स्प्_१२४।८२ ॥  
अभ्यन्तरे प्रकाशन्ते लोकालोकस्य वै गिरेः  ।  
एतावानेव लोकस्तु निरालोकस्ततः परम्  ॥ मत्स्प्_१२४।८३ ॥  
लोक आलोकने धातुर् निरालोकस्त्वलोकता  ।  
लोकालोकौ तु सन्धत्ते यस्मात्सूर्यः परिभ्रमन्  ॥ मत्स्प्_१२४।८४ ॥  
तस्मात्सन्ध्येति तामाहुर् उषाव्युष्टैर्यथान्तरम्  ।  
उषा रात्रिः स्मृता विप्रैर् व्युष्टिश्चापि अहः स्मृतम्  ॥ मत्स्प्_१२४।८५ ॥  
त्रिंशत्कलो मुहूर्तस्तु अहस्ते दश पञ्च च  ।  
ह्रासो वृद्धिरहर्भागैर् दिवसानां यथा तु वै  ॥ मत्स्प्_१२४।८६ ॥  
सन्ध्यामुहूर्तमात्रायां ह्रासवृद्धी तु ते ऋते  ।  
लेखाप्रभृत्यथादित्ये त्रिमुहूर्तागते तु वै  ॥ मत्स्प्_१२४।८७ ॥  
प्रातः स्मृतस्ततः कालो भागांश्चाहुश्च पञ्च च  ।  
तस्मात्प्रातर्गतात्कालान् मुहूर्ताः सङ्गवस् त्रयः  ॥ मत्स्प्_१२४।८८ ॥  
मध्याह्नस्त्रिमुहूर्तस्तु तस्मात्कालादनन्तरम्  ।  
तस्मान्मध्यन्दिनात्कालाद् अपराह्ण इति स्मृतः  ॥ मत्स्प्_१२४।८९ ॥  
त्रय एव मुहूर्तास्तु काल एष स्मृतो बुधैः  ।  
अपराह्णव्यतीताच्च कालः सायं स उच्यते  ॥ मत्स्प्_१२४।९० ॥  
दश पञ्च मुहूर्ताह्नो मुहूर्तास् त्रय एव च  ।  
दशपञ्चमुहूर्तं वै अहस्तु विषुवे स्मृतम्  ॥ मत्स्प्_१२४।९१ ॥  
वर्धत्यतो ह्रसत्येव अयने दक्षिणोत्तरे  ।  
अहस्तु ग्रसते रात्रिं रात्रिस्तु ग्रसते अहः  ॥ मत्स्प्_१२४।९२ ॥  
शरद्वसन्तयोर्मध्यं विषुवं तु विधीयते  ।  
आलोकान्तः स्मृतो लोको लोकाच्चालोक उच्यते  ॥ मत्स्प्_१२४।९३ ॥  
लोकपालाः स्थितास्तत्र लोकालोकस्य मध्यतः  ।  
चत्वारस्ते महात्मानस् तिष्ठन्त्याभूतसम्प्लवम्  ॥ मत्स्प्_१२४।९४ ॥  
सुधामा चैव वैराजः कर्दमश्च प्रजापतिः  ।  
हिरण्यरोमा पर्जन्यः केतुमान्राजसश्च सः  ॥ मत्स्प्_१२४।९५ ॥  
निर्द्वन्द्वा निरभीमाना निस्तन्द्रा निष्परिग्रहाः  ।  
लोकपालाः स्थितास्त्वेते लोकालोके चतुर्दिशम्  ॥ मत्स्प्_१२४।९६ ॥  
उत्तरं यदगस्त्यस्य शृङ्गं देवर्षिसेवितम्  ।  
पितृयानः स्मृतः पन्था वैश्वानरपथाद्बहिः  ॥ मत्स्प्_१२४।९७ ॥  
तत्रासते प्रजाकामा ऋषयो ये ऽग्निहोत्रिणः  ।  
लोकस्य सन्तानकराः पितृयाने पथि स्थिताः  ॥ मत्स्प्_१२४।९८ ॥  
भूतारम्भकृतं कर्म आशिषश्च विशां पते  ।  
प्रारभन्ते लोककामास् तेषां पन्थाः स दक्षिणः  ॥ मत्स्प्_१२४।९९ ॥  
चलितं ते पुनर्धर्मं स्थापयन्ति युगे युगे  ।  
सन्तप्ततपसा चैव मर्यादाभिः श्रुतेन च  ॥ मत्स्प्_१२४।१०० ॥  
जायमानास्तु पूर्वे वै पश्चिमानां गृहेषु ते  ।  
पश्चिमाश्चैव पूर्वेषां जायन्ते निधनेष्विह  ॥ मत्स्प्_१२४।१०१ ॥  
एवमावर्तमानास्ते वर्तन्त्याभूतसम्प्लवम्  ।  
अष्टाशीतिसहस्राणि ऋषीणां गृहमेधिनाम्  ॥ मत्स्प्_१२४।१०२ ॥  
सवितुर्दक्षिणं मार्गम् आश्रित्याभूतसम्प्लवम्  ।  
क्रियावतां प्रसङ्ख्यैषा ये श्मशानानि भेजिरे  ॥ मत्स्प्_१२४।१०३ ॥  
लोकसंव्यवहारार्थं भूतारम्भकृतेन च  ।  
इच्छाद्वेषरताच्चैव मैथुनोपगमाच्च वै  ॥ मत्स्प्_१२४।१०४ ॥  
तथा कामकृतेनेह सेवनाद्विषयस्य च  ।  
इत्येतैः कारणैः सिद्धाः श्मशानानीह भेजिरे  ॥ मत्स्प्_१२४।१०५ ॥  
प्रजौषणिः सप्तर्षयो द्वापरेष्विह जज्ञिरे  ।  
सन्ततिं ते जुगुप्सन्ते तस्मान्मृत्युर्जितस्तु तैः  ॥ मत्स्प्_१२४।१०६ ॥  
अष्टाशीतिसहस्राणि तेषामप्यूर्ध्वरेतसाम्  ।  
उदक्पन्था न पर्यन्तम् आश्रित्याभूतसम्प्लवम्  ॥ मत्स्प्_१२४।१०७ ॥  
ते सम्प्रयोगाल्लोकस्य मिथुनस्य च वर्जनात्  ।  
ईर्ष्याद्वेषनिवृत्त्या च भूतारम्भविवर्जनात्  ॥ मत्स्प्_१२४।१०८ ॥  
ततो ऽन्यकामसंयोग-शब्दादेर् दोषदर्शनात्  ।  
इत्येतैः कारणैः शुद्धैस् ते ऽमृतत्वं हि भेजिरे  ॥ मत्स्प्_१२४।१०९ ॥  
आभूतसम्प्लवस्थानाम् अमृतत्वं विभाव्यते  ।  
त्रैलोक्यस्थितिकालो हि न पुनर्मारगामिणाम्  ॥ मत्स्प्_१२४।११० ॥  
भ्रूणहत्याश्वमेधादि-पापपुण्यनिभैः परम्  ।  
आभूतसम्प्लवान्ते तु क्षीयन्ते चोर्ध्वरेतसः  ॥ मत्स्प्_१२४।१११ ॥  
ऊर्ध्वोत्तरमृषिभ्यस्तु ध्रुवो यत्रानुसंस्थितः  ।  
एतद्विष्णुपदं दिव्यं तृतीयं व्योम्नि भास्वरम्  ॥ मत्स्प्_१२४।११२ ॥  
यत्र गत्वा न शोचन्ति तद्विष्णोः परमं पदम्  ।  
धर्मे ध्रुवस्य तिष्ठन्ति ये तु लोकस्य काङ्क्षिणः  ॥ मत्स्प्_१२४।११३ ॥  
  
  
______________________________________________________  
  
  
मत्स्य-पुराण १२५  
  
एवं श्रुत्वा कथां दिव्याम् अब्रुवंल्लौमहर्षणिम्  ।  
सूर्याचन्द्रमसोश् चारं ग्रहाणां चैव सर्वशः  ॥ मत्स्प्_१२५।१ ॥  
  
*ऋषय ऊचुः  
भ्रमन्ति कथमेतानि ज्योतींषि रविमण्डले  ।  
अव्यूहेनैव सर्वाणि तथा चासङ्करेण वा  ॥ मत्स्प्_१२५।२ ॥  
कश्च भ्रामयते तानि भ्रमन्ति यदि वा स्वयम्  ।  
एतद्वेदितुम् इच्छामस् ततो निगद सत्तम  ॥ मत्स्प्_१२५।३ ॥  
  
*सूत उवाच  
भूतसम्मोहनं ह्येतद् ब्रुवतो मे निबोधत  ।  
प्रत्यक्षमपि दृश्यं तत् सम्मोहयति वै प्रजाः  ॥ मत्स्प्_१२५।४ ॥  
यो ऽसौ चतुर्दशर्क्षेषु शिशुमारो व्यवस्थितः  ।  
उत्तानपादपुत्रो ऽसौ मेढीभूतो ध्रुवो दिवि  ॥ मत्स्प्_१२५।५ ॥  
सैष भ्रमन्भ्रामयते चन्द्रादित्यौ ग्रहैः सह  ।  
भ्रमन्तमनुसर्पन्ति नक्षत्राणि च चक्रवत्  ॥ मत्स्प्_१२५।६ ॥  
ध्रुवस्य मनसा यो वै भ्रमते ज्योतिषां गणः  ।  
वातानीकमयैर् बन्धैर् ध्रुवे बद्धः प्रसर्पति  ॥ मत्स्प्_१२५।७ ॥  
तेषां भेदश्च योगश्च तथा कालस्य निश्चयः  ।  
अस्तोदयास्तथोत्पाता अयने दक्षिणोत्तरे  ॥ मत्स्प्_१२५।८ ॥  
विषुवद्ग्रहवर्णश्च सर्वमेतद्ध्रुवेरितम्  ।  
जीमूता नाम ते मेघा यदेभ्यो जीवसम्भवः  ॥ मत्स्प्_१२५।९ ॥  
द्वितीय आवहन्वायुर् मेघास्ते त्वभिसंश्रिताः  ।  
इतो योजनमात्राच्च अध्यर्धविकृता अपि  ॥ मत्स्प्_१२५।१० ॥  
वृष्टिसर्गस्तथा तेषां धारासारः प्रकीर्तितः  ।  
पुष्करावर्तका नाम ये मेघाः पक्षसम्भवाः  ॥ मत्स्प्_१२५।११ ॥  
शक्रेण पक्षाश्छिन्ना वै पर्वतानां महौजसा  ।  
कामगानां समृद्धानां भूतानां नाशमिच्छताम्  ॥ मत्स्प्_१२५।१२ ॥  
पुष्करा नाम ते पक्षा बृहन्तस्तोयधारिणः  ।  
पुष्करावर्तका नाम कारणेनेह शब्दिताः  ॥ मत्स्प्_१२५।१३ ॥  
नानारूपधराश्चैव महाघोरस्वराश्च ते  ।  
कल्पान्तवृष्टिकर्तारः कल्पान्ताग्नेर् नियामकाः  ॥ मत्स्प्_१२५।१४ ॥  
वाय्वाधारा वहन्ते वै सामृताः कल्पसाधकाः  ।  
यान्यस्याण्डस्य भिन्नस्य प्राकृतान्यभवंस्तदा  ॥ मत्स्प्_१२५।१५ ॥  
यस्मिन् ब्रह्मा समुत्पन्नश् चतुर्वक्त्रः स्वयं प्रभुः  ।  
तान्येवाण्डकपालानि सर्वे मेघाः प्रकीर्तिताः  ॥ मत्स्प्_१२५।१६ ॥  
तेषामाप्यायनं धूमः सर्वेषाम् अविशेषतः  ।  
तेषां श्रेष्ठश्च पर्जन्यश् चत्वारश्चैव दिग्गजाः  ॥ मत्स्प्_१२५।१७ ॥  
गजानां पर्वतानां च मेघानां भोगिभिः सह  ।  
कुलमेकं द्विधा भूतं योनिरेका जलं स्मृतम्  ॥ मत्स्प्_१२५।१८ ॥  
पर्जन्यो दिग्गजाश्चैव हेमन्ते शीतसम्भवम्  ।  
तुषारवर्षं वर्षन्ति वृद्धा ह्यन्नविवृद्धये  ॥ मत्स्प्_१२५।१९ ॥  
षष्ठः परिवहो नाम वायुस्तेषां परायणः  ।  
यौ ऽसौ बिभर्ति भगवान् गङ्गामाकाशगोचराम्  ॥ मत्स्प्_१२५।२० ॥  
दिव्यामृतजलां पुण्यां त्रिपथामिति विश्रुताम्  ।  
तस्या विस्पन्दितं तोयं दिग्गजाः पृथुभिः करैः  ॥ मत्स्प्_१२५।२१ ॥  
शीकरान् सम्प्रमुञ्चन्ति नीहार इति स स्मृतः  ।  
दक्षिणेन गिरिर्यो ऽसौ हेमकूट इति स्मृतः  ॥ मत्स्प्_१२५।२२ ॥  
उदग्धिमवतः शैलस्य्- -ओत्तरे चैव दक्षिणे  ।  
पुण्ड्रं नाम समाख्यातं सम्यग्वृष्टिविवृद्धये  ॥ मत्स्प्_१२५।२३ ॥  
तस्मिन्प्रवर्तते वर्षं तत्तुषारसमुद्भवम्  ।  
ततो हिमवतो वायुर् हिमं तत्र समुद्भवम्  ॥ मत्स्प्_१२५।२४ ॥  
आनयत्यात्मवेगेन सिञ्चयानो महागिरिम्  ।  
हिमवन्तमतिक्रम्य वृष्टिशेषं ततः परम्  ॥ मत्स्प्_१२५।२५ ॥  
इभास्ये च ततः पश्चाद् इदं भूतविवृद्धये  ।  
वर्षद्वयं समाख्यातं सम्यग्वृष्टिविवृद्धये  ॥ मत्स्प्_१२५।२६ ॥  
मेघाश्चाप्यायनं चैव सर्वमेतत्प्रकीर्तितम्  ।  
सूर्य एव तु वृष्टीनां स्रष्टा समुपदिश्यते  ॥ मत्स्प्_१२५।२७ ॥  
वर्षं घर्मं हिमं रात्रिं सन्ध्ये चैव दिनं तथा  ।  
शुभाशुभफलानीह ध्रुवात्सर्वं प्रवर्तते  ॥ मत्स्प्_१२५।२८ ॥  
ध्रुवेणाधिष्ठिताश्चापः सूर्यो वै गृह्य तिष्ठति  ।  
सर्वभूतशरीरेषु त्व् आपो ह्यनुश्रिताश्च याः  ॥ मत्स्प्_१२५।२९ ॥  
दह्यमानेषु तेष्वेव जङ्गमस्थावरेषु च  ।  
धूमभूतास्तु ता ह्यापो निष्क्रामन्तीह सर्वशः  ॥ मत्स्प्_१२५।३० ॥  
तेन चाभ्राणि जायन्ते स्थानमभ्रमयं स्मृतम्  ।  
तेजोभिः सर्वलोकेभ्य आदत्ते रश्मिभिर्जलम्  ॥ मत्स्प्_१२५।३१ ॥  
समुद्राद्वायुसंयोगाद् वहन्त्यापो गभस्तयः  ।  
ततस्त्वृतुवशात्काले परिवर्तन्दिवाकरः  ॥ मत्स्प्_१२५।३२ ॥  
नियच्छत्यापो मेघेभ्यः शुक्लाः शुक्लैस्तु रश्मिभिः  ।  
अभ्रस्थाः प्रपतन्त्यापो वायुना समुदीरिताः  ॥ मत्स्प्_१२५।३३ ॥  
ततो वर्षति षण्मासान् सर्वभूतविवृद्धये  ।  
वायुभिः स्तनितं चैव विद्युतस्त्वग्निजाः स्मृताः  ॥ मत्स्प्_१२५।३४ ॥  
मेहनाच्च मिहेर् धातोर् मेघत्वं व्यञ्जयन्ति च  ।  
न भ्रश्यन्ते ततो ह्यापस् तस्मादभ्रस्य वै स्थितिः  ।  
स्रष्टासौ वृष्टिसर्गस्य ध्रुवेणाधिष्ठितो रविः  ॥ मत्स्प्_१२५।३५ ॥  
ध्रुवेणाधिष्ठितो वायुर् वृष्टिं संहरते पुनः  ।  
ग्रहन्निवृत्त्या सूर्यात्तु चरते ऋक्षमण्डलम्  ॥ मत्स्प्_१२५।३६ ॥  
चारस्यान्ते विशत्यर्कं ध्रुवेण समधिष्ठितम्  ।  
अतः सूर्यरथस्यापि सन्निवेशं प्रचक्षते  ॥ मत्स्प्_१२५।३७ ॥  
स्थितेन त्वेकचक्रेण पञ्चारेण त्रिणाभिना  ।  
हिरण्मयेनाणुना वै अष्टचक्रैकनेमिना  ।  
चक्रेण भास्वता सूर्यः स्यन्दनेन प्रसर्पिणा  ॥ मत्स्प्_१२५।३८ ॥  
शतयोजनसाहस्रो विस्तारायाम उच्यते  ।  
द्विगुणा च रथोपस्थाद् ईषादण्डः प्रमाणतः  ॥ मत्स्प्_१२५।३९ ॥  
स तस्य ब्रह्मणा सृष्टो रथो ह्यर्थवशेन तु  ।  
असङ्गः काञ्चनो दिव्यो युक्तः पवनगैर्हयैः  ॥ मत्स्प्_१२५।४० ॥  
छन्दोभिर्वाजिरूपैस्तैर् यथाचक्रं समास्थितैः  ।  
वारुणस्य रथस्येह लक्षणैः सदृशश्च सः  ॥ मत्स्प्_१२५।४१ ॥  
तेनासौ चरति व्योम्नि भास्वाननुदिनं दिवि  ।  
अथाङ्गानि तु सूर्यस्य प्रत्यङ्गानि रथस्य च  ।  
संवत्सरस्यावयवैः कल्पितानि यथाक्रमम्  ॥ मत्स्प्_१२५।४२ ॥  
अहर्नाभिस्तु सूर्यस्य एकचक्रस्य वै स्मृतः  ।  
अराः संवत्सरास्तस्य नेम्यः षडृतवः स्मृताः  ॥ मत्स्प्_१२५।४३ ॥  
रात्रिर्वरूथो धर्मश्च ध्वज ऊर्ध्वं व्यवस्थितः  ।  
अक्षकोट्योर्युगान्यस्य आर्तवाहाः कलाः स्मृताः  ॥ मत्स्प्_१२५।४४ ॥  
तस्य काष्ठा स्मृता घोणा दन्तपङ्क्तिः क्षणास्तु वै  ।  
निमेषश्चानुकर्षो ऽस्य ईषा चास्य कला स्मृता  ॥ मत्स्प्_१२५।४५ ॥  
युगाक्षकोटी ते तस्य अर्थकामावुभौ स्मृतौ  ।  
सप्ताश्वरूपाश्छन्दांसि वहन्ते वायुरंहसा  ॥ मत्स्प्_१२५।४६ ॥  
गायत्री चैव त्रिष्टुप्च जगत्यनुष्टुप्तथैव च  ।  
पङ्क्तिश्च बृहती चैव उष्णिगेव तु सप्तमम्  ॥ मत्स्प्_१२५।४७ ॥  
चक्रमक्षे निबद्धं तु ध्रुवे चाक्षः समर्पितः  ।  
सहचक्रो भ्रमत्यक्षः सहाक्षो भ्रमति ध्रुवः  ॥ मत्स्प्_१२५।४८ ॥  
अक्षः सहैव चक्रेण भ्रमते ऽसौ ध्रुवेरितः  ।  
एवमर्थवशात्तस्य सन्निवेशो रथस्य तु  ॥ मत्स्प्_१२५।४९ ॥  
तथा संयोगभागेन सिद्धो वै भास्करो रथः  ।  
तेनासौ तरणिर्देवो नभसः सर्पते दिवम्  ॥ मत्स्प्_१२५।५० ॥  
युगाक्षकोटी ते तस्य दक्षिणे स्यन्दनस्य तु  ।  
भ्रमतो भ्रमतो रश्मी तौ चक्रयुगयोस्तु वै  ॥ मत्स्प्_१२५।५१ ॥  
मण्डलानि भ्रमन्ते ऽस्य खेचरस्य रथस्य तु  ।  
कुलालचक्रभ्रमवन् मण्डलं सर्वतोदिशम्  ॥ मत्स्प्_१२५।५२ ॥  
युगाक्षकोटी ते तस्य वातोर्मी स्यन्दनस्य तु  ।  
सङ्क्रमेते ध्रुवमहो मण्डले सर्वतोदिशम्  ॥ मत्स्प्_१२५।५३ ॥  
भ्रमतस्तस्य रश्मी ते मण्डले तूत्तरायणे  ।  
वर्धेते दक्षिणेष्वत्र भ्रमतो मण्डलानि तु  ॥ मत्स्प्_१२५।५४ ॥  
युगाक्षकोटीसम्बद्धौ द्वौ रश्मी स्यन्दनस्य तु  ।  
ध्रुवेण प्रगृहीतौ तौ रथौ यौ वनतो रविम्  ॥ मत्स्प्_१२५।५५ ॥  
आकृष्येते यदा ते तु ध्रुवेण समधिष्ठिते  ।  
तदा सो ऽभ्यन्तरे सूर्यो भ्रमते मण्डलानि तु  ॥ मत्स्प्_१२५।५६ ॥  
अशीतिमण्डलशतं काष्ठयोरुभयोश्चरन्  ।  
ध्रुवेण मुच्यमानेन पुना रश्मियुगेन च  ॥ मत्स्प्_१२५।५७ ॥  
तथैव बाह्यतः सूर्यो भ्रमते मण्डलानि तु  ।  
उद्वेष्टयन्वै वेगेन मण्डलानि तु गच्छति  ॥ मत्स्प्_१२५।५८ ॥  
  
  
______________________________________________________  
  
  
मत्स्य-पुराण १२६  
  
*सूत उवाच  
स रथो ऽधिष्ठितो देवैर् मासि मासि यथाक्रमम्  ।  
ततो वहत्यथादित्यं बहुभिर् ऋषिभिः सह  ॥ मत्स्प्_१२६।१ ॥  
गन्धर्वैरप्सरोभिश्च सर्पग्रामणिराक्षसैः  ।  
एते वसन्ति वै सूर्ये मासौ द्वौ द्वौ क्रमेण च  ॥ मत्स्प्_१२६।२ ॥  
धातार्यमा पुलस्त्यश्च पुलहश्च प्रजापती  ।  
उरगौ वासुकिश्चैव सङ्कीर्णश्चैव तावुभौ  ॥ मत्स्प्_१२६।३ ॥  
तुम्बुरुर् नारदश्चैव गन्धर्वौ गायतां वरौ  ।  
कृतस्थलाप्सराश्चैव या च सा पुञ्जिकस्थला  ॥ मत्स्प्_१२६।४ ॥  
ग्रामण्यौ रथकृत्तस्य रथौजाश्चैव तावुभौ  ।  
रक्षो हेतिः प्रहेतिश्च यातुधानावुभौ ऋतौ  ॥ मत्स्प्_१२६।५ ॥  
मधुमाधवयोर्ह्येष गणो वसति भास्करे  ।  
वसन्ग्रीष्मे तु द्वौ मासौ मित्रश्च वरुणश्च वै  ॥ मत्स्प्_१२६।६ ॥  
ऋषी अत्रिर्वसिष्ठश्च नागौ तक्षकरम्भकौ  ।  
मेनका सहजन्या च हाहा हूहूश्च गायकौ  ॥ मत्स्प्_१२६।७ ॥  
रथन्तरश्च ग्रामण्यौ रथकृच्चैव तावुभौ  ।  
पुरुषादो वधश्चैव यातुधानौ तु तौ स्मृतौ  ॥ मत्स्प्_१२६।८ ॥  
एते वसन्ति वै सूर्ये मासयोः शुचिशुक्रयोः  ।  
ततः सूर्ये पुनश्चान्या निवसन्ति स्म देवताः  ॥ मत्स्प्_१२६।९ ॥  
इन्द्रश्चैव विवस्वांश्च अङ्गिरा भृगुरेव च  ।  
एलापत्त्रस्तथा सर्पः शङ्खपालश्च पन्नगः  ॥ मत्स्प्_१२६।१० ॥  
विश्वावसुसुषेणौ च प्रातश्चैव रथश्च हि  ।  
प्रम्लोचेत्यप्सराश्चैव निम्रोचन्ती च ते उभे  ॥ मत्स्प्_१२६।११ ॥  
यातुधानस्तथा हेतिर् व्याघ्रश्चैव तु तावुभौ  ।  
नभस्यनभसोरेतैर् वसन्तश्च दिवाकरे  ॥ मत्स्प्_१२६।१२ ॥  
मासौ द्वौ देवताः सूर्ये वसन्ति च शरदृतौ  ।  
पर्जन्यश्चैव पूषा च भरद्वाजः सगौतमः  ॥ मत्स्प्_१२६।१३ ॥  
चित्रसेनश्च गन्धर्वस् तथा वा सुरुचिश्च यः  ।  
विश्वाची च घृताची च उभे ते पुण्यलक्षणे  ॥ मत्स्प्_१२६।१४ ॥  
नागश्चैरावतश्चैव विश्रुतश्च धनञ्जयः  ।  
सेनजिच्च सुषेणश्च सेनानीर् ग्रामणीस् तथा  ॥ मत्स्प्_१२६।१५ ॥  
चारो वातश्च द्वावेतौ यातुधानावुभौ स्मृतौ  ।  
वसन्त्येते च वै सूर्ये मासयोश्च त्विषोर्जयोः  ॥ मत्स्प्_१२६।१६ ॥  
हैमन्तिकौ च द्वौ मासौ निवसन्ति दिवाकरे  ।  
अंशो भगश्च द्वावेतौ कश्यपश्च क्रतुश्च तौ  ॥ मत्स्प्_१२६।१७ ॥  
भुजङ्गश्च महापद्मः सर्पः कर्कोटकस्तथा  ।  
चित्रसेनश्च गन्धर्वः पूर्णायुश्चैव गायनौ  ॥ मत्स्प्_१२६।१८ ॥  
अप्सराः पूर्वचित्तिश्च गन्धर्वा ह्युर्वशी च या  ।  
तार्क्ष्यश्चारिष्टनेमिश्च सेनानीर् ग्रामणीश् च तौ  ॥ मत्स्प्_१२६।१९ ॥  
विद्युत्सूर्यश्च तावुग्रौ यातुधानौ तु तौ स्मृतौ  ।  
सहे चैव सहस्ये च वसन्त्येते दिवाकरे  ॥ मत्स्प्_१२६।२० ॥  
ततस्तु शिशिरे चापि मासयोर्निवसन्ति ते  ।  
त्वष्टा विष्णुर्जमदग्निर् विश्वामित्रस्तथैव च  ॥ मत्स्प्_१२६।२१ ॥  
काद्रवेयौ तथा नागौ कम्बलाश्वतरावुभौ  ।  
गन्धर्वौ धृतराष्ट्रश्च सूर्यवर्चाश्च तावुभौ  ॥ मत्स्प्_१२६।२२ ॥  
तिलोत्तमाप्सराश्चैव देवी रम्भा मनोरमा  ।  
ग्रामणीर् ऋतजिच्चैव सत्यजिच्च महाबलः  ॥ मत्स्प्_१२६।२३ ॥  
ब्रह्मोपेतश्च वै रक्षो यज्ञोपेतस्तथैव च  ।  
इत्येते निवसन्ति स्म द्वौ द्वौ मासौ दिवाकरे  ॥ मत्स्प्_१२६।२४ ॥  
स्थानाभिमानिनो ह्येते गणा द्वादश सप्तकाः  ।  
सूर्यमापादयन्त्येते तेजसा तेज उत्तमम्  ॥ मत्स्प्_१२६।२५ ॥  
ग्रथितैस्तु वचोभिश्च स्तुवन्ति ऋषयो रविम्  ।  
गन्धर्वाप्सरसश्चैव गीतनृत्यैरुपासते  ॥ मत्स्प्_१२६।२६ ॥  
विद्याग्रामणिनो यक्षाः कुर्वन्त्याभीषुसङ्ग्रहम्  ।  
सर्पाः सर्पन्ति वै सूर्ये यातुधानानुयान्ति च  ॥ मत्स्प्_१२६।२७ ॥  
वालखिल्या नयन्त्यस्तं परिवार्योदयाद्रविम्  ।  
एतेषामेव देवानां यथावीर्यं यथातपः  ॥ मत्स्प्_१२६।२८ ॥  
यथायोगं यथाधर्मं यथातत्त्वं यथाबलम्  ।  
तथा तपत्यसौ सूर्यस् तेषामिद्धस्तु तेजसा  ॥ मत्स्प्_१२६।२९ ॥  
भूतानामशुभं सर्वं व्यपोहति स्वतेजसा  ।  
मानवानां शुभैर्ह्येतैर् ह्रियते दुरितं तु वै  ॥ मत्स्प्_१२६।३० ॥  
दुरितं शुभचाराणां व्यपोहन्ति क्वचित्क्वचित्  ।  
एते सहैव सूर्येण भ्रमन्ति सानुगा दिवि  ॥ मत्स्प्_१२६।३१ ॥  
तपन्तश्च जपन्तश्च ह्लादयन्तश्च वै प्रजाः  ।  
गोपायन्ति स्म भूतानि ईहन्ते ह्यनुकम्पया  ॥ मत्स्प्_१२६।३२ ॥  
स्थानाभिमानिनां ह्येतत् स्थानं मन्वन्तरेषु वै  ।  
अतीतानागतानां च वर्तन्ते साम्प्रतं च ये  ॥ मत्स्प्_१२६।३३ ॥  
एवं वसन्ति वै सूर्ये सप्तकास्ते चतुर्दश  ।  
चतुर्दशेषु वर्तन्ते गणा मन्वन्तरेषु वै  ॥ मत्स्प्_१२६।३४ ॥  
ग्रीष्मे हिमे च वर्षासु मुञ्चमाना यथाक्रमम्  ।  
धर्मं हिमं च वर्षं च यथाक्रममहर्निशम्  ॥ मत्स्प्_१२६।३५ ॥  
गच्छत्यसावनुदिनं परिवृत्य रश्मीन् देवान्पितॄंश्च मनुजांश्च सुतर्पयन्वै  ।  
शुक्ले च कृष्णे तदहःक्रमेण कालक्षये चैव सुराः पिबन्ति  ॥ मत्स्प्_१२६।३६ ॥  
मासेन तच्चामृतमस्य मृष्टं सुवृष्टये रश्मिषु रक्षितं तु  ।  
सर्वे ऽमृतं तत्पितरः पिबन्ति देवाश्च सौम्याश्च तथैव काव्याः  ॥ मत्स्प्_१२६।३७ ॥  
सूर्येण गोभिर्हि विवर्धिताभिर् अद्भिः पुनश्चैव समुच्छ्रिताभिः  ।  
वृष्ट्याभिवृष्टाभिर् अथौषधीभिर् मर्त्या अथान्नेन क्षुधं जयन्ति  ॥ मत्स्प्_१२६।३८ ॥  
तृप्तिश्च तेनार्धमासं सुराणां मासं सुधाभिः स्वधया पितॄणाम्  ।  
अन्नेन जीवन्त्यनिशं मनुष्याः सूर्यः श्रितं तद्धि बिभर्ति गोभिः  ॥ मत्स्प्_१२६।३९ ॥  
इत्येष एकचक्रेण सूर्यस्तूर्णं प्रसर्पति  ।  
तत्र तैरक्रमैरश्वैः सर्पते ऽसौ दिनक्षये  ॥ मत्स्प्_१२६।४० ॥  
हरिर् हरिद्भिर् ह्रियते तुरङ्गमैः पिबत्यथापो हरिभिः सहस्रधा  ।  
पुनः प्रमुञ्चत्यथ ताश्च यो हरिः स मुह्यमानो हरिभिस्तुरङ्गमैः  ॥ मत्स्प्_१२६।४१ ॥  
अहोरात्रं रथेनासाव् एकचक्रेण वै भ्रमन्  ।  
सप्तद्वीपसमुद्रांश्च सप्तभिः सप्तभिर्द्रुतम्  ॥ मत्स्प्_१२६।४२ ॥  
छन्दोरूपैश्च तैरश्वैर् युतश्चक्रं ततः स्थितिः  ।  
कामरूपैः सकृद्युक्तैः कामगैस्तैर्मनोजवैः  ॥ मत्स्प्_१२६।४३ ॥  
हरितैरव्यथैः पिङ्गैर् ईश्वरैर् ब्रह्मवादिभिः  ।  
बाह्यतो ऽनन्तरं चैव मण्डलं दिवसक्रमात्  ॥ मत्स्प्_१२६।४४ ॥  
कल्पादौ सम्प्रयुक्ताश्च वहन्त्याभूतसम्प्लवम्  ।  
आवृतो वालखिल्यैश्च भ्रमते रात्र्यहानि तु  ॥ मत्स्प्_१२६।४५ ॥  
ग्रथितैः स्ववचोभिश्च स्तूयमानो महर्षिभिः  ।  
सेव्यते गीतनृत्यैश्च गन्धर्वाप्सरसां गणैः  ॥ मत्स्प्_१२६।४६ ॥  
पतङ्गैः पतगैरश्वैर् भ्राम्यमाणो दिवस्पतिः  ।  
वीथ्याश्रयाणि चरति नक्षत्राणि तथा शशी  ॥ मत्स्प्_१२६।४७ ॥  
ह्रासवृद्धी तथैवास्य रश्मयः सूर्यवत्स्मृताः  ।  
त्रिचक्रोभयतो ऽश्वश्च विज्ञेयः शशिनो रथः  ॥ मत्स्प्_१२६।४८ ॥  
अपां गर्भसमुत्पन्नो रथः साश्वः ससारथिः  ।  
सहारैस्तैस्त्रिभिश्चक्रैर् युक्तः शुक्लैर्हयोत्तमैः  ॥ मत्स्प्_१२६।४९ ॥  
दशभिस्तुरगैर्दिव्यैर् असङ्गैस् तन्मनोजवैः  ।  
सकृद्युक्ते रथे तस्मिन् वहन्तस्त्वायुगक्षयम्  ॥ मत्स्प्_१२६।५० ॥  
सङ्गृहीता रथे तस्मिञ् छ्वेतश्चक्षुःश्रवाश्च वै  ।  
अश्वास्तमेकवर्णास्ते वहन्ते शङ्खवर्चसः  ॥ मत्स्प्_१२६।५१ ॥  
अजश्च त्रिपथश्चैव वृषो वाजी नरो हयः  ।  
अंशुमान् सप्तधातुश्च हंसो व्योममृगस्तथा  ॥ मत्स्प्_१२६।५२ ॥  
इत्येते नामभिश्चैव दश चन्द्रमसो हयाः  ।  
एवं चन्द्रमसं देवं वहन्ति स्मायुगक्षयम्  ॥ मत्स्प्_१२६।५३ ॥  
देवैः परिवृतः सोमः पितृभिः सह गच्छति  ।  
सोमस्य शुक्लपक्षादौ भास्करे परतः स्थिते  ॥ मत्स्प्_१२६।५४ ॥  
आपूर्यते परो भागः सोमस्य तु अहःक्रमात्  ।  
ततः पीतक्षयं सोमं युपगद्व्यापयन् रविः  ॥ मत्स्प्_१२६।५५ ॥  
पीतं पञ्चदशाहं च रश्मिनैकेन भास्करः  ।  
आपूरयन्ददौ तेन भागं भागमहःक्रमात्  ॥ मत्स्प्_१२६।५६ ॥  
सुषुम्नाप्ययमानस्य शुक्ले वर्धन्ति वै कलाः  ।  
तस्माद्ध्रसन्ति वै कृष्णे शुक्ले ह्याप्याययन्ति च  ॥ मत्स्प्_१२६।५७ ॥  
इत्येवं सूर्यवीर्येण चन्द्रस्याप्यायते तनुः  ।  
पौर्णमास्यां प्रदृश्येत शुक्लः सम्पूर्णमण्डलः  ॥ मत्स्प्_१२६।५८ ॥  
एवमाप्यायते सोमः शुक्लपक्षेष्वहःक्रमात्  ।  
ततो द्वितीयाप्रभृति बहुलस्य चतुर्दशी  ॥ मत्स्प्_१२६।५९ ॥  
अपां सारमयस्येन्दो रसमात्रात्मकस्य च  ।  
पिबन्त्यम्बुमयं देवा मधु सौम्यं तथामृतम्  ॥ मत्स्प्_१२६।६० ॥  
सम्भृतं त्वर्धमासेन अमृतं सूर्यतेजसा  ।  
भक्षार्थमागतं सोमं पौर्णमास्यामुपासते  ॥ मत्स्प्_१२६।६१ ॥  
एकरात्रं सुराः सार्धं पितृभिरृषिभिश्च वै  ।  
सोमस्य कृष्णपक्षादौ भास्कराभिमुखस्य वै  ॥ मत्स्प्_१२६।६२ ॥  
प्रक्षीयते परे ह्यात्मा पीयमानकलाक्रमात्  ।  
त्रयश्च त्रिंशता सार्धं त्रयस्त्रिंशच्छतानि तु  ॥ मत्स्प्_१२६।६३ ॥  
त्रयस्त्रिंशत्सहस्राणि देवाः सोमं पिबन्ति वै  ।  
इत्येवं पीयमानस्य कृष्णे वर्धन्ति ताः कलाः  ॥ मत्स्प्_१२६।६४ ॥  
क्षीयन्ते च ताः शुक्लाः कृष्णा ह्याप्याययन्ति च  ।  
एवं दिनक्रमात्पीते देवैश्चापि निशाकरे  ॥ मत्स्प्_१२६।६५ ॥  
पीत्वार्धमासं गच्छन्ति अमावास्यां सुराश्च ते  ।  
पितरश्चोपतिष्ठन्ति अमावास्यां निशाकरम्  ॥ मत्स्प्_१२६।६६ ॥  
ततः पञ्चदशे भागे किञ्चिच्छेषे निशाकरे  ।  
ततो ऽपराह्णे पितरो जघन्यदिवसे पुनः  ॥ मत्स्प्_१२६।६७ ॥  
पिबन्ति द्विकलं कालं शिष्टास्तास्तु कलास्तु याः  ।  
विनिःसृष्टं त्वमावास्यां गभस्तिभ्यस्तदामृतम्  ॥ मत्स्प्_१२६।६८ ॥  
अर्धमाससमाप्तौ तु पीत्वा गच्छन्ति ते ऽमृतम्  ।  
सौम्या बर्हिषदश्चैव अग्निष्वात्ताश्च ये स्मृताः  ॥ मत्स्प्_१२६।६९ ॥  
काव्याश्चैव तु ये प्रोक्ताः पितरः सर्व एव ते  ।  
संवत्सराश्च ये काव्याः पञ्चाब्दा वै द्विजाः स्मृताः  ॥ मत्स्प्_१२६।७० ॥  
सौम्याः सुतपसो ज्ञेयाः सौम्या बर्हिषदस्तथा  ।  
अग्निष्वात्तास् त्रयश्चैव पितृसर्गस्थिता द्विजाः  ॥ मत्स्प्_१२६।७१ ॥  
पितृभिः पीयमानायां पञ्चदश्यां तु वै कलाम्  ।  
यावच्च क्षीयते तस्माद् भागः पञ्चदशस्तु सः  ॥ मत्स्प्_१२६।७२ ॥  
अमावास्यां तथा तस्य अन्तरा पूर्यते परः  ।  
वृद्धिक्षयौ वै पक्षादौ षोडश्यां शशिनः मृतौ  ।  
एवं सूर्यनिमित्ते ते क्षयवृद्धी निशाकरे  ॥ मत्स्प्_१२६।७३ ॥  
  
  
______________________________________________________  
  
  
मत्स्य-पुराण १२७  
  
*सूत उवाच  
ताराग्रहाणां वक्ष्यामि स्वर्भानोस्तु रथं पुनः  ।  
अथ तेजोमयः शुभ्रः सोमपुत्रस्य वै रथः  ॥ मत्स्प्_१२७।१ ॥  
युक्तो हयैः पिशङ्गस्तु दशभिर् वातरंहसैः  ।  
श्वेतः पिशङ्गः सारङ्गो नीलः श्यामो विलोहितः  ॥ मत्स्प्_१२७।२ ॥  
श्वेतश्च हरितश्चैव पृषतो वृष्णिरेव च  ।  
दशभिस्तु महाभागैर् उत्तमैर्वातसम्भवैः  ॥ मत्स्प्_१२७।३ ॥  
ततो भौमरथश्चापि अष्टाङ्गः काञ्चनः स्मृतः  ।  
अष्टभिर् लोहितैरश्वैः सध्वजैर् अग्निसम्भवैः  ।  
सर्पते ऽसौ कुमारो वै ऋजुवक्रानुवक्रगः  ॥ मत्स्प्_१२७।४ ॥  
अतश्चाङ्गिरसो विद्वान् देवाचार्यो बृहस्पतिः  ।  
गौराश्वेन तु रौक्मेण स्यन्दनेन विसर्पति  ॥ मत्स्प्_१२७।५ ॥  
युक्तेनाष्टाभिरश्वैश्च ध्वजैरग्निसमुद्भवैः  ।  
अब्दं वसति यो राशौ स्वदिशं तेन गच्छति  ॥ मत्स्प्_१२७।६ ॥  
युक्तेनाष्टाभिर् अश्वैश्च सध्वजैरग्निसन्निभैः  ।  
रथेन क्षिप्रवेगेण भार्गवस्तेन गच्छति  ॥ मत्स्प्_१२७।७ ॥  
ततः शनैश्चरो ऽप्यश्वैः सबलैर् वातरंहसैः  ।  
कार्ष्णायसं समारुह्य स्यन्दनं यात्यसौ शनिः  ॥ मत्स्प्_१२७।८ ॥  
स्वर्भानोस्तु यथाष्टाश्वाः कृष्णा वै वातरंहसः  ।  
रथं तमोमयं तस्य वहन्ति स्म सुदंशिताः  ॥ मत्स्प्_१२७।९ ॥  
आदित्यनिलयो राहुः सोमं गच्छति पर्वसु  ।  
आदित्यमेति सोमाच्च तमसो ऽन्तेषु पर्वसु  ॥ मत्स्प्_१२७।१० ॥  
ततः केतुमतस्त्वश्वा अष्टौ ते वातरंहसः  ।  
पलालधूमवर्णाभाः क्षामदेहाः सुदारुणाः  ॥ मत्स्प्_१२७।११ ॥  
एते वाहा ग्रहाणां वै मया प्रोक्ता रथैः सह  ।  
सर्वे ध्रुवे निबद्धास्ते निबद्धा वातरश्मिभिः  ॥ मत्स्प्_१२७।१२ ॥  
एते वै भ्राम्यमाणास्ते यथायोगं वहन्ति वै  ।  
वाय याभिरदृश्याभिः प्रबद्धा वातरश्मिभिः  ॥ मत्स्प्_१२७।१३ ॥  
परिभ्रमन्ति तद्बद्धाश् चन्द्रसूर्यग्रहा दिवि  ।  
यावत्तमनुपर्येति ध्रुवं च ज्योतिषां गणः  ॥ मत्स्प्_१२७।१४ ॥  
यथा नद्युदके नोस्तु उदकेन सहोह्यते  ।  
तथा देवगृहाणि स्युर् उह्यन्ते वातरंहसा  ।  
तस्माद्यानि प्रगृह्यन्ते व्योम्नि देवगृहा इति  ॥ मत्स्प्_१२७।१५ ॥  
यावत्यश्चैव ताराः स्युस् तावन्तो ऽस्य मरीचयः  ।  
सर्वा ध्रुवनिबद्धास्ता भ्रमन्त्यो भ्रामयन्ति च  ॥ मत्स्प्_१२७।१६ ॥  
तैलपीडं यथा चक्रं भ्रमते भ्रामयन्ति वै  ।  
तथा भ्रमन्ति ज्योतींषि वातबद्धानि सर्वशः  ॥ मत्स्प्_१२७।१७ ॥  
अलातचक्रवद्यान्ति वातचक्रेरितानि तु  ।  
यस्मात्प्रवहते तानि प्रवहस्तेन स स्मृतः  ॥ मत्स्प्_१२७।१८ ॥  
एवं ध्रुवे नियुक्तो ऽसौ भ्रमते ज्योतिषां गणः  ।  
एष तारामयः प्रोक्तः शिशुमारे ध्रुवो दिवि  ॥ मत्स्प्_१२७।१९ ॥  
यदह्ना कुरुते पापं तं दृष्ट्वा निशि मुञ्चति  ।  
शिशुमारशरीरस्था यावत्यस्तारकास्तु ताः  ॥ मत्स्प्_१२७।२० ॥  
वर्षाणि दृष्ट्वा जीवेत तावदेवाधिकानि तु  ।  
शिशुमाराकृतिं ज्ञात्वा प्रविभागेन सर्वशः  ॥ मत्स्प्_१२७।२१ ॥  
उत्तानपादस्तस्याथ विज्ञेयः सोत्तरो हनुः  ।  
यज्ञो ऽधरस्तु विज्ञेयो धर्मो मूर्धानमाश्रितः  ॥ मत्स्प्_१२७।२२ ॥  
हृदि नारायणः साध्या अश्विनौ पूर्वपादयोः  ।  
वरुणश्चार्यमा चैव पश्चिमे तस्य सक्थिनी  ॥ मत्स्प्_१२७।२३ ॥  
शिश्ने संवत्सरो ज्ञेयो मित्रश्चापानमाश्रितः  ।  
पुच्छे ऽग्निश्च महेन्द्रश्च मरीचिः कश्यपो ध्रुवः  ॥ मत्स्प्_१२७।२४ ॥  
एष तारामयः स्तम्भो नास्तमेति न वोदयम्  ।  
नक्षत्रचन्द्रसूर्याश्च ग्रहास्तारागणैः सह  ॥ मत्स्प्_१२७।२५ ॥  
तन्मुखाभिमुखाः सर्वे चक्रभूता दिवि स्थिताः  ।  
ध्रुवेणाधिष्ठिताश्चैव ध्रुवमेव प्रदक्षिणम्  ॥ मत्स्प्_१२७।२६ ॥  
परियान्ति सुरश्रेष्ठं मेढीभूतं ध्रुवं दिवि  ।  
आग्नीध्रकाश्यपानां तु तेषां स परमो ध्रुवः  ॥ मत्स्प्_१२७।२७ ॥  
एक एव भ्रमत्येष मेरोरन्तरमूर्धनि  ।  
ज्योतिषां चक्रमादाय आकर्षंस्तमधोमुखः  ।  
मेरुमालोकयन्नेव प्रतियाति प्रदक्षिणम्  ॥ मत्स्प्_१२७।२८ ॥  
  
  
______________________________________________________  
  
  
मत्स्य-पुराण १२८  
  
*ऋषय ऊचुः  
यदेतद्भवता प्रोक्तं श्रुतं सर्वमशेषतः  ।  
कथं देवगृहाणि स्युः पुनर्ज्योतींषि वर्णय  ॥ मत्स्प्_१२८।१ ॥  
  
*सूत उवाच  
एतत्सर्वं प्रवक्ष्यामि सूर्याचन्द्रमसोर्गतिम्  ।  
यथा देवगृहाणि स्युः सूर्याचन्द्रमसोस्तथा  ॥ मत्स्प्_१२८।२ ॥  
अग्नेर्व्युष्टौ रजन्यां वै ब्रह्मणाव्यक्तयोनिना  ।  
अव्याकृतमिदं त्वासीन् नैशेन तमसा वृतम्  ॥ मत्स्प्_१२८।३ ॥  
चतुर्भूतावशिष्टे ऽस्मिन् ब्रह्मणा समधिष्ठिते  ।  
स्वयम्भूर् भगवांस्तत्र लोकतत्त्वार्थसाधकः  ॥ मत्स्प्_१२८।४ ॥  
खद्योतरूपी विचरन्न् आविर्भावं व्यचिन्तयत्  ।  
ज्ञात्वाग्निं कल्पकालादाव् अपः पृथ्वीं च संश्रिता  ॥ मत्स्प्_१२८।५ ॥  
स सम्भृत्य प्रकाशार्थं त्रिधा तुल्यो ऽभवत्पुनः  ।  
पाचको यस्तु लोके ऽस्मिन् पार्थिवः सो ऽग्निरुच्यते  ॥ मत्स्प्_१२८।६ ॥  
यश्चासौ तपते सूर्ये शुचिरग्निश्च स स्मृतः  ।  
वैद्युतो जाठरः सौम्यो वैद्युतश्चाप्यबिन्धनः  ॥ मत्स्प्_१२८।७ ॥  
तेजोभिश्चाप्यते कश्चित् कश्चिदेवाप्यनिन्धनः  ।  
काष्ठेन्धनस्तु निर्मथ्यः सो ऽद्भिः शाम्यति पावकः  ॥ मत्स्प्_१२८।८ ॥  
अर्चिष्मान्पचनो ऽग्निस्तु निष्प्रभः सौम्यलक्षणः  ।  
यश्चासौ मण्डले शुक्ले निरूष्मा न प्रकाशते  ॥ मत्स्प्_१२८।९ ॥  
प्रभा सौरी तु पादेन अस्तं याति दिवाकरे  ।  
अग्निमाविशते रात्रौ तस्मादग्निः प्रकाशते  ॥ मत्स्प्_१२८।१० ॥  
उदिते तु पुनः सूर्ये ऊष्माग्नेस्तु समाविशत्  ।  
पादेन तेजसश्चाग्नेस् तस्मात् सन्तपते दिवा  ॥ मत्स्प्_१२८।११ ॥  
प्राकाश्यं च तथौष्ण्यं च सौर्याग्नेये तु तेजसी  ।  
परस्परानुप्रवेशाद् आप्यायेते दिवानिशम्  ॥ मत्स्प्_१२८।१२ ॥  
उत्तरे चैव भूम्यर्धे तथा ह्यस्मिंस्तु दक्षिणे  ।  
उत्तिष्ठति पुनः सूर्ये रात्रिराविशते ह्य् अपः  ॥ मत्स्प्_१२८।१३ ॥  
तस्मात्ताम्रा भवन्त्यापो दिवारात्रिप्रवेशनात्  ।  
अस्तं गते पुनः सूर्ये अहर्वै प्रविशत्य् अपः  ॥ मत्स्प्_१२८।१४ ॥  
तस्मान्नक्तं पुनः शुक्ला ह्य् आपो दृश्यन्ति भासुराः  ।  
एतेन क्रमयोगेण भूम्यर्धे दक्षिणोत्तरे  ॥ मत्स्प्_१२८।१५ ॥  
उदयास्तमये ह्यत्र अहोरात्रं विशत्य् अपः  ।  
यश्चासौ तपते सूर्यः सो ऽपः पिबति रश्मिभिः  ॥ मत्स्प्_१२८।१६ ॥  
सहस्रपादस्त्वेषो ऽग्नी रक्तकुम्भनिभस्तु सः  ।  
आदत्ते स तु नाडीनां सहस्रेण समन्ततः  ॥ मत्स्प्_१२८।१७ ॥  
अपो नदीसमुद्रेभ्यो ह्रदकूपेभ्य एव च  ।  
तस्य रश्मिसहस्रेण शीतवर्षोष्णनिःस्रवः  ॥ मत्स्प्_१२८।१८ ॥  
तासां चतुःशतं नाड्यो वर्षन्ते चित्रमूर्तयः  ।  
चन्दनाश्चैव मेध्याश्च केतनाश् चेतनास्तथा  ॥ मत्स्प्_१२८।१९ ॥  
अमृता जीवनाः सर्वा रश्मयो वृष्टिसर्जनाः  ।  
हिमोद्भवाश्च ते ऽन्योन्यं रश्मयस्त्रिंशतः स्मृताः  ।  
चन्द्रताराग्रहैः सर्वैः पीता भानोर्गभस्तयः  ॥ मत्स्प्_१२८।२० ॥  
एता मध्यास्तथान्याश्च ह्लादिन्यो हिमसर्जनाः  ।  
शुक्लाश्च ककुभश्चैव गावो विश्वसृतश्च याः  ॥ मत्स्प्_१२८।२१ ॥  
शुक्लास्ता नामतः सर्वास् त्रिंशतो घर्मसर्जनाः  ।  
सम्बिभ्रति हि ताः सर्वा मनुष्यान्देवताः पितॄन्  ॥ मत्स्प्_१२८।२२ ॥  
मनुष्यानोषधीभिश्च स्वधया च पितॄनपि  ।  
अमृतेन सुरान्सर्वान् सन्ततं परितर्पयन्  ॥ मत्स्प्_१२८।२३ ॥  
वसन्ते चैव ग्रीष्मे च शनैः सन्तपते त्रिभिः  ।  
वर्षासु च शरद्येवं चतुर्भिः सम्प्रवर्षति  ॥ मत्स्प्_१२८।२४ ॥  
हेमन्ते शिशिरे चैव हिमोत्सर्गस् त्रिभिः पुनः  ।  
ओषधीषु बलं धत्ते सुधां च स्वधया पुनः  ॥ मत्स्प्_१२८।२५ ॥  
सूर्यो ऽमरत्वममृते त्रयस् त्रिषु नियच्छति  ।  
एवं रश्मिसहस्रं तु सौरं लोकार्थसाधकम्  ॥ मत्स्प्_१२८।२६ ॥  
भिद्यते ऋतुमासाद्य सहस्रं बहुधा पुनः  ।  
इत्येवं मण्डलं शुक्लं भास्वरं लोकसञ्ज्ञितम्  ॥ मत्स्प्_१२८।२७ ॥  
नक्षत्रग्रहसोमानां प्रतिष्ठा योनिरेव च  ।  
चन्द्र ऋक्षग्रहाः सर्वे विज्ञेयाः सूर्यसम्भवाः  ॥ मत्स्प्_१२८।२८ ॥  
सुषुम्ना सूर्यरश्मिर्या क्षीणं शशिनमेधते  ।  
हरिकेशः पुरस्तात्तु यो वै नक्षत्रयोनिकृत्  ॥ मत्स्प्_१२८।२९ ॥  
दक्षिणे विश्वकर्मा तु रश्मिराप्याययद्बुधम्  ।  
विश्वावसुश्च यः पश्चाच् छुक्रयोनिश्च स स्मृतः  ॥ मत्स्प्_१२८।३० ॥  
संवर्धनस्तु यो रश्मिः स योनिर्लोहितस्य च  ।  
षष्ठस्तु ह्यश्वभू रश्मिर् योनिः स हि बृहस्पतेः  ॥ मत्स्प्_१२८।३१ ॥  
शनैश्चरं पुनश्चापि रश्मिराप्यायते सुराट्  ।  
न क्षीयते यतस्तानि तस्मान्नक्षत्रता स्मृता  ॥ मत्स्प्_१२८।३२ ॥  
क्षेत्राण्येतानि वै सूर्यम् आपतन्ति गभस्तिभिः  ।  
क्षेत्राणि तेषामादत्ते सूर्यो नक्षत्रता ततः  ॥ मत्स्प्_१२८।३३ ॥  
अस्माल्लोकादमुं लोकं तीर्णानां सुकृतात्मनाम्  ।  
तारणात्तारका ह्येताः शुक्लत्वाच्चैव शुक्लिकाः  ॥ मत्स्प्_१२८।३४ ॥  
दिव्यानां पार्थिवानां च वंशानां चैव सर्वशः  ।  
तपनस्तेजसो योगाद् आदित्य इति गद्यते  ॥ मत्स्प्_१२८।३५ ॥  
स्रवतिः स्यन्दनार्थे च धातुरेष निगद्यते  ।  
स्रवणात्तेजसश्चैव तेनासौ सविता स्मृतः  ॥ मत्स्प्_१२८।३६ ॥  
बह्वर्थश्चन्द इत्येष प्रधानो धातुरुच्यते  ।  
शुक्लत्वे ह्यमृतत्वे च शीतत्वे ह्लादने ऽपि च  ॥ मत्स्प्_१२८।३७ ॥  
सूर्याचन्द्रमसोर्दिव्ये मण्डले भास्वरे खगे  ।  
जलतेजोमये शुक्ले वृत्तकुम्भनिभे शुभे  ॥ मत्स्प्_१२८।३८ ॥  
वसन्ति कर्मदेवास्तु स्थानान्येतानि सर्वशः  ।  
मन्वन्तरेषु सर्वेषु ऋषिसूर्यग्रहादयः  ॥ मत्स्प्_१२८।३९ ॥  
तानि देवगृहाणि स्युः स्थानाख्यानि भवन्ति हि  ।  
सौरं सूर्यो ऽविशत्स्थानं सौम्यं सोमस्तथैव च  ॥ मत्स्प्_१२८।४० ॥  
शौक्रं शुक्रो ऽविशत्स्थानं षोडशारं प्रभास्वरम्  ।  
बृहस्पतिर्बृहत्त्वं च लोहितं चापि लोहितः  ॥ मत्स्प्_१२८।४१ ॥  
शनैश्चरो ऽविशत्स्थानम् एवं शानैश्चरं तथा  ।  
बुधो ऽपि वै बुधस्थानं भानुं स्वर्भानुरेव च  ॥ मत्स्प्_१२८।४२ ॥  
नक्षत्राणि च सर्वाणि नाक्षत्राण्याविशन्ति च  ।  
ज्योतींषि सुकृताम् एते ज्ञेया देवगृहास्तु वै  ॥ मत्स्प्_१२८।४३ ॥  
स्थानान्येतानि तिष्ठन्ति यावदाभूतसम्प्लवम्  ।  
मन्वन्तरेषु सर्वेषु देवस्थानानि तानि वै  ॥ मत्स्प्_१२८।४४ ॥  
अभिमानेन तिष्ठन्ति तानि देवाः पुनः पुनः  ।  
अतीतास्तु सहातीतैर् भाव्या भाव्यैः सुरैः सह  ॥ मत्स्प्_१२८।४५ ॥  
वर्तन्ते वर्तमानैश्च सुरैः सार्धं तु स्थानिनः  ।  
सूर्यो देवो विवस्वांश्च अष्टमस्त्वदितेः सुतः  ॥ मत्स्प्_१२८।४६ ॥  
द्युतिमान्धर्मयुक्तश्च सोमो देवो वसुः स्मृतः  ।  
शुक्रो दैत्यस्तु विज्ञेयो भार्गवो ऽसुरयाजकः  ॥ मत्स्प्_१२८।४७ ॥  
बृहस्पतिर् बृहत्तेजा देवाचार्यो ऽङ्गिरःसुतः  ।  
बुधो मनोहरश्चैव शशिपुत्रस्तु स स्मृतः  ॥ मत्स्प्_१२८।४८ ॥  
शनैश्चरो विरूपश्च सञ्ज्ञापुत्रो विवस्वतः  ।  
अग्निर्विकेश्यां जज्ञे तु युवासौ लोहिताधिपः  ॥ मत्स्प्_१२८।४९ ॥  
नक्षत्रनाम्न्यः क्षेत्रेषु दाक्षायण्यः सुताः स्मृताः  ।  
स्वर्भानुः सिंहिकापुत्रो भूतसंसाधनो ऽसुरः  ॥ मत्स्प्_१२८।५० ॥  
चन्द्रार्कग्रहनक्षत्रेष्व् अभिमानी प्रकीर्तितः  ।  
स्थानान्येतानि चोक्तानि स्थानिन्यश्चैव देवताः  ॥ मत्स्प्_१२८।५१ ॥  
शुक्लमग्निसमं दिव्यं सहस्रांशोर्विवस्वतः  ।  
सहस्रांशुत्विषः स्थानम् अम्मयं तैजसं तथा  ॥ मत्स्प्_१२८।५२ ॥  
आशास्थानं मनोज्ञस्य रविरश्मिगृहे स्थितम्  ।  
शुक्रः षोडशरश्मिस्तु यस्तु देवो ह्यपोमयः  ॥ मत्स्प्_१२८।५३ ॥  
लोहितो नवरश्मिस्तु स्थानमाप्यं तु तस्य वै  ।  
बृहद्द्वादशरश्मीकं हरिद्राभं तु वेधसः  ॥ मत्स्प्_१२८।५४ ॥  
अष्टरश्मिशनेस्तत्तु कृष्णं वृद्धमयस्मयम्  ।  
स्वर्भानोस्त्वायसं स्थानं भूतसन्तापनालयम्  ॥ मत्स्प्_१२८।५५ ॥  
सुकृताम् आश्रयास्तारा रश्मयस्तु हिरण्मयाः  ।  
तारणात्तारका ह्येताः शुक्लत्वाच्चैव तारकाः  ॥ मत्स्प्_१२८।५६ ॥  
नवयोजनसाहस्रो विष्कम्भः सवितुः स्मृतः  ।  
मण्डलं त्रिगुणं चास्य विस्तारो भास्करस्य तु  ॥ मत्स्प्_१२८।५७ ॥  
द्विगुणः सूर्यविस्ताराद् विस्तारः शशिनः स्मृतः  ।  
त्रिगुणं मण्डलं चास्य वैपुल्याच्छशिनः स्मृतम्  ॥ मत्स्प्_१२८।५८ ॥  
सर्वोपरि निसृष्टानि मण्डलानि तु तारकाः  ।  
योजनार्धप्रमाणानि ताभ्यो ऽन्यानि गणानि तु  ॥ मत्स्प्_१२८।५९ ॥  
तुल्यो भूत्वा तु स्वर्भानुस् तदधस्तात्प्रसर्पति  ।  
उद्धूत्य पार्थिवीं छायां निर्मितां मण्डलाकृतिम्  ॥ मत्स्प्_१२८।६० ॥  
ब्रह्मणा निर्मितं स्थानं तृतीयं तु तमोमयम्  ।  
आदित्यात्स तु निष्क्रम्य सोमं गच्छति पर्वसु  ॥ मत्स्प्_१२८।६१ ॥  
आदित्यमेति सोमाच्च पुनः सौरेषु पर्वसु  ।  
स्वभासा तुदते यस्मात् स्वर्भानुरिति स स्मृतः  ॥ मत्स्प्_१२८।६२ ॥  
चन्द्रतः षोडशो भागो भार्गवस्य विधीयते  ।  
विष्कम्भान्मण्डलाच्चैव योजनानां तु स स्मृतः  ॥ मत्स्प्_१२८।६३ ॥  
भार्गवात्पादहीनश्च विज्ञेयो वै बृहस्पतिः  ।  
बृहस्पतेः पादहीनौ केतुवक्रावुभौ स्मृतौ  ॥ मत्स्प्_१२८।६४ ॥  
विस्तारमण्डलाभ्यां तु पादहीनस्तयोर्बुधः  ।  
तारानक्षत्ररूपाणि वपुष्मन्तीह यानि वै  ॥ मत्स्प्_१२८।६५ ॥  
बुधेन समरूपाणि विस्तारान्मण्डलात्तु वै  ।  
तारानक्षत्ररूपाणि हीनानि तु परस्परम्  ॥ मत्स्प्_१२८।६६ ॥  
शतानि पञ्च चत्वारि त्रीणि द्वे चैकमेव च  ।  
सर्वोपरि निसृष्टानि मण्डलानि तु तारकाः  ॥ मत्स्प्_१२८।६७ ॥  
योजनार्धप्रमाणानि तेभ्यो ह्रस्वं न विद्यते  ।  
उपरिष्टात्तु ये तेषां ग्रहा ये क्रूरसात्त्विकाः  ॥ मत्स्प्_१२८।६८ ॥  
सौरश्चाङ्गिरसो वक्रो विज्ञेया मन्दचारिणः  ।  
तेभ्यो ऽधस्तात्तु चत्वारः पुनश्चान्ये महाग्रहाः  ॥ मत्स्प्_१२८।६९ ॥  
सोमः सूर्यो बुधश्चैव भार्गवश्चेति शीघ्रगाः  ।  
यावन्ति चैव ऋक्षाणि कोट्यस्तावन्ति तारकाः  ॥ मत्स्प्_१२८।७० ॥  
सर्वेषां तु ग्रहाणां वै सूर्यो ऽधस्तात्प्रसर्पति  ।  
विस्तीर्णं मण्डलं कृत्वा तस्योर्ध्वं चरते शशी  ॥ मत्स्प्_१२८।७१ ॥  
नक्षत्रमण्डलं चापि सोमादूर्ध्वं प्रसर्पति  ।  
नक्षत्रेभ्यो बुधश्चोर्ध्वं बुधाच्चोर्ध्वं तु भार्गवः  ॥ मत्स्प्_१२८।७२ ॥  
वक्रस्तु भार्गवादूर्ध्वं वक्रादूर्ध्वं बृहस्पतिः  ।  
तस्माच्छनैश्चरश्चोर्ध्वं देवाचार्योपरि स्थितः  ॥ मत्स्प्_१२८।७३ ॥  
शनैश्चरात्तथा चोर्ध्वं ज्ञेयं सप्तर्षिमण्डलम्  ।  
सप्तर्षिभ्यो ध्रुवश्चोर्ध्वं समस्तं त्रिदिवं ध्रुवे  ॥ मत्स्प्_१२८।७४ ॥  
द्विगुणेषु सहस्रेषु योजनानां शतेषु च  ।  
ग्रहान्तरम् अथैकैकम् ऊर्ध्वं नक्षत्रमण्डलात्  ॥ मत्स्प्_१२८।७५ ॥  
ताराग्रहान्तराणि स्युर् उपर्युपर्यधिष्ठितम्  ।  
ग्रहाश्च चन्द्रसूर्यौ च दिवि दिव्येन तेजसा  ॥ मत्स्प्_१२८।७६ ॥  
नक्षत्रेषु च युज्यन्ते गच्छन्तो नियतक्रमात्  ।  
चन्द्रार्कग्रहनक्षत्रा नीचोच्चगृहमाश्रिताः  ॥ मत्स्प्_१२८।७७ ॥  
समागमे च भेदे च पश्यन्ति युगपत्प्रजाः  ।  
परस्परं स्थिता ह्येवं युज्यन्ते च परस्परम्  ॥ मत्स्प्_१२८।७८ ॥  
असङ्करेण विज्ञेयस् तेषां योगस्तु वै बुधैः  ।  
इत्येवं सन्निवेशो वै पृथिव्या ज्योतिषां च यः  ॥ मत्स्प्_१२८।७९ ॥  
द्वीपानामुदधीनां च पर्वतानां तथैव च  ।  
वर्षाणां च नदीनां च ये च तेषु वसन्ति वै  ॥ मत्स्प्_१२८।८० ॥  
इत्येषो ऽर्कवशेनैव सन्निवेशस्तु ज्योतिषाम्  ।  
आवर्तः सान्तरो मध्ये सङ्क्षिप्तश्च ध्रुवात्तु स  ॥ मत्स्प्_१२८।८१ ॥  
सर्वतस्तेषु विस्तीर्णो वृत्ताकार इवोच्छ्रितः  ।  
लोकसंव्यवहारार्थम् ईश्वरेण विनिर्मितः  ॥ मत्स्प्_१२८।८२ ॥  
कल्पादौ बुद्धिपूर्वं तु स्थापितो ऽसौ स्वयम्भुवा  ।  
इत्येष सन्निवेशो वै सर्वस्य ज्योतिरात्मकः  ॥ मत्स्प्_१२८।८३ ॥  
वैश्वरूपं प्रधानस्य परिणाहो ऽस्य यः स्मृतः  ।  
तेषां शक्यं न सङ्ख्यातुं याथातथ्येन केनचित्  ।  
गतागतं मनुष्येण ज्योतिषां मांसचक्षुषा  ॥ मत्स्प्_१२८।८४ ॥  
  
  
______________________________________________________  
  
  
मत्स्य-पुराण १२९  
  
*ऋषय ऊचुः  
कथं जगाम भगवान् पुरारित्वं महेश्वरः  ।  
ददाह च कथं देवस् तन्नो विस्तरतो वद  ॥ मत्स्प्_१२९।१ ॥  
पृच्छामस्त्वां वयं सर्वे बहुमानात्पुनः पुनः  ।  
त्रिपुरं तद्यथा दुर्गं मयमायाविनिर्मितम्  ।  
देवेनैकेषुणा दग्धं तथा नो वद मानद  ॥ मत्स्प्_१२९।२ ॥  
  
*सूत उवाच  
शृणुध्वं त्रिपुरं देवो यथा दारितवान् भवः  ।  
मयो नाम महामायो मायानां जनको ऽसुरः  ॥ मत्स्प्_१२९।३ ॥  
निर्जितः स तु सङ्ग्रामे तताप परमं तपः  ।  
तपस्यन्तं तु तं विप्रा दैत्यावन्यावनुग्रहात्  ॥ मत्स्प्_१२९।४ ॥  
तस्यैव कृत्यमुद्दिश्य तेपतुः परमं तपः  ।  
विद्युन्माली च बलवांस् तारकाख्यश्च वीर्यवान्  ॥ मत्स्प्_१२९।५ ॥  
मयतेजःसमाक्रान्तौ तेपतुर्मयपार्श्वगौ  ।  
लोका इव यथा मूर्तास् त्रयस् त्रय इवाग्नयः  ॥ मत्स्प्_१२९।६ ॥  
लोकत्रयं तापयन्तस् ते तेपुर्दानवास्तपः  ।  
हेमन्ते जलशय्यासु ग्रीष्मे पञ्चतपे तथा  ॥ मत्स्प्_१२९।७ ॥  
वर्षासु च तथाकाशे क्षपयन्तस्तनूः प्रियाः  ।  
सेवानाः फलमूलानि पुष्पाणि च जलानि च  ॥ मत्स्प्_१२९।८ ॥  
अन्यदाचरिताहाराः पङ्केनाचितवल्कलाः  ।  
मग्नाः शैवालपङ्केषु विमलाविमलेषु च  ॥ मत्स्प्_१२९।९ ॥  
निर्मांसाश्च ततो जाताः कृशा धमनिसन्तताः  ।  
तेषां तपःप्रभावेन प्रभावविधुतं यथा  ॥ मत्स्प्_१२९।१० ॥  
निष्प्रभं तु जगत्सर्वं मन्दमेवाभिभाषितम्  ।  
दह्यमानेषु लोकेषु तैस्त्रिभिर्दानवाग्निभिः  ॥ मत्स्प्_१२९।११ ॥  
तेषामग्रे जगद्बन्धुः प्रादुर्भूतः पितामहः  ।  
ततः साहसकर्तारः प्राहुस्ते सहसागतम्  ॥ मत्स्प्_१२९।१२ ॥  
स्वकं पितामहं दैत्यास् तं वै तुष्टुवुरेव च  ।  
अथ तान्दानवान्ब्रह्मा तपसा तपनप्रभान्  ॥ मत्स्प्_१२९।१३ ॥  
उवाच हर्षपूर्णाक्षो हर्षपूर्णमुखस्तदा  ।  
वरदो ऽहं हि वो वत्सास् तपस्तोषित आगतः  ॥ मत्स्प्_१२९।१४ ॥  
व्रियताम् ईप्सितं यच्च साभिलाषं तदुच्यताम्  ।  
इत्येवमुच्यमानास्तु प्रतिपन्नं पितामहम्  ॥ मत्स्प्_१२९।१५ ॥  
विश्वकर्मा मयः प्राह प्रहर्षोत्फुल्ललोचनः  ।  
देव दैत्याः पुरा देवैः सङ्ग्रामे तारकामये  ॥ मत्स्प्_१२९।१६ ॥  
निर्जितास्ताडिताश्चैव हताश्चाप्यायुधैरपि  ।  
देवैर्वैरानुबन्धाच्च धावन्तो भयवेपिताः  ॥ मत्स्प्_१२९।१७ ॥  
शरणं नैव जानीमः शर्म वा शरणार्थिनः  ।  
सो ऽहं तपःप्रभावेन तव भक्त्या तथैव च  ॥ मत्स्प्_१२९।१८ ॥  
इच्छामि कर्तुं तद्दुर्गं यद्देवैरपि दुस्तरम्  ।  
तस्मिंश्च त्रिपुरे दुर्गे मत्कृते कृतिनां वर  ॥ मत्स्प्_१२९।१९ ॥  
भूम्यानां जलजानां च शापानां मुनितेजसाम्  ।  
देवप्रहरणानां च देवानां च प्रजापतेः  ॥ मत्स्प्_१२९।२० ॥  
अलङ्घनीयं भवतु त्रिपुरं यदि ते प्रियम्  ।  
विश्वकर्मा इतीवोक्तः स तदा विश्वकर्मणा  ॥ मत्स्प्_१२९।२१ ॥  
उवाच प्रहसन्वाक्यं मयं दैत्यगणाधिपम्  ।  
सर्वामरत्वं नैवास्ति असद्वृत्तस्य दानव  ॥ मत्स्प्_१२९।२२ ॥  
तस्माद्दुर्गविधानं हि क्षणादपि विधीयताम्  ।  
पितामहवचः श्रुत्वा तदैवं दानवो मयः  ॥ मत्स्प्_१२९।२३ ॥  
प्राञ्जलिः पुनरप्याह ब्रह्माणं पद्मसम्भवम्  ।  
यस्तदेकेषुणा दुर्गं सकृन्मुक्तेन निर्दहेत्  ॥ मत्स्प्_१२९।२४ ॥  
समं स संयुगे हन्याद् अवध्यं शेषतो भवेत्  ।  
एवमस्त्विति चाप्युक्त्वा मयं देवः पितामहः  ॥ मत्स्प्_१२९।२५ ॥  
स्वप्ने लब्धो यथार्थो वै तत्रैवादर्शनं ययौ  ।  
गते पितामहे दैत्या गता मयरविप्रभाः  ॥ मत्स्प्_१२९।२६ ॥  
वरदानाद्विरेजुस्ते तपसा च महाबलाः  ।  
स मयस्तु महाबुद्धिर् दानवो वृषसत्तमः  ॥ मत्स्प्_१२९।२७ ॥  
दुर्गं व्यवसितः कर्तुम् इति चाचिन्तयत्तदा  ।  
कथं नाम भवेद्दुर्गं तन्मया त्रिपुरं कृतम्  ॥ मत्स्प्_१२९।२८ ॥  
वत्स्यते तत्पुरं दिव्यं मत्तो नान्यैर्न संशयः  ।  
यथाचैकेषुणा तेन तत्पुरं न हि हन्यते  ॥ मत्स्प्_१२९।२९ ॥  
देवैस्तथा विधातव्यं मया मतिविचारणम्  ।  
विस्तारो योजनशतम् एकैकस्य पुरस्य तु  ॥ मत्स्प्_१२९।३० ॥  
कार्यस्तेषां च विष्कम्भश् चैकैकशतयोजनम्  ।  
पुष्ययोगेण निर्माणं पुराणं च भविष्यति  ॥ मत्स्प्_१२९।३१ ॥  
पुष्ययोगेण च दिवि समेष्यन्ति परस्परम्  ।  
पुष्ययोगेण युक्तानि यस्तान्यासादयिष्यति  ॥ मत्स्प्_१२९।३२ ॥  
पुराण्येकप्रहारेण शतानि निहनिष्यति  ।  
आयसं तु क्षितितले राजतं तु नभस्तले  ॥ मत्स्प्_१२९।३३ ॥  
राजतस्योपरिष्टात्तु सौवर्णं भविता पुरम्  ।  
एवं त्रिभिः पुरैर्युक्तं त्रिपुरं तद्भविष्यति  ।  
शतयोजनविष्कम्भैर् अन्तरैस्तद्दुरासदम्  ॥ मत्स्प्_१२९।३४ ॥  
अट्टालकैर् यन्त्रशतघ्निभिश्च सचक्रशूलोपलकम्पनैश्च  ।  
द्वारैर्महामन्दरमेरुकल्पैः प्राकारशृङ्गैः सुविराजमानम्  ॥ मत्स्प्_१२९।३५ ॥  
सतारकाख्येन मयेन गुप्तं स्वस्थं च गुप्तं तडिन्मालिनापि  ।  
को नाम हन्तुं त्रिपुरं समर्थो मुक्त्वा त्रिनेत्रं भगवन्तमेकम्  ॥ मत्स्प्_१२९।३६ ॥  
  
  
______________________________________________________  
  
  
मत्स्य-पुराण १३०  
  
*सूत उवाच  
इति चिन्तायुतो दैत्यो दिव्योपायप्रभावजम्  ।  
चकार त्रिपुरं दुर्गं मनःसञ्चारचारितम्  ॥ मत्स्प्_१३०।१ ॥  
प्राकारो ऽनेन मार्गेण इह वामुत्र गोपुरम्  ।  
इह चाट्टालकद्वारम् इह चाट्टालगोपुरम्  ॥ मत्स्प्_१३०।२ ॥  
राजमार्ग इतश्चापि विपुलो भवतामिति  ।  
रथ्योपरथ्याः सत्त्रिका इह चत्वर एव च  ॥ मत्स्प्_१३०।३ ॥  
इदमन्तःपुरस्थानं रुद्रायतनमत्र च  ।  
सवटानि तडागानि ह्य् अत्र वाप्यः सरांसि च  ॥ मत्स्प्_१३०।४ ॥  
आरामाश्च सभाश्चात्र उद्यानान्यत्र वा तथा  ।  
उपनिर्गमो दानवानां भवत्यत्र मनोहरः  ॥ मत्स्प्_१३०।५ ॥  
इत्येवं मानसं तत्रा-कल्पयत्पुरकल्पवित्  ।  
मयेन तत्पुरं सृष्टं त्रिपुरं त्विति नः श्रुतम्  ॥ मत्स्प्_१३०।६ ॥  
कार्ष्णायसमयं यत्तु मयेन विहितं पुरम्  ।  
तारकाख्यो ऽधिपस्तत्र कृतस्थानाधिपो ऽवसत्  ॥ मत्स्प्_१३०।७ ॥  
यत्तु पूर्णेन्दुसङ्काशं राजतं निर्मितं पुरम्  ।  
विद्युन्माली प्रभुस्तत्र विद्युन्माली त्विवाम्बुदः  ॥ मत्स्प्_१३०।८ ॥  
सुवर्णाधिकृतं यच्च मयेन विहितं पुरम्  ।  
स्वयमेव मयस्तत्र गतस्तदधिपः प्रभुः  ॥ मत्स्प्_१३०।९ ॥  
तारकस्य पुरं तत्र शतयोजनमन्तरम्  ।  
विद्युन्मालिपुरं चापि शतयोजनके ऽन्तरे  ॥ मत्स्प्_१३०।१० ॥  
मेरुपर्वतसङ्काशं मयस्यापि पुरं महत्  ।  
पुष्यसंयोगमात्रेण कालेन स मयः पुरा  ॥ मत्स्प्_१३०।११ ॥  
कृतवांस्त्रिपुरं दैत्यस् त्रिनेत्रः पुष्पकं यथा  ।  
येन येन मयो याति प्रकुर्वाणः पुरं पुरात्  ॥ मत्स्प्_१३०।१२ ॥  
प्रशस्तास्तत्र तत्रैव वारुण्यामालयाः स्वयम्  ।  
रुक्मरूप्यायसानां च शतशो ऽथ सहस्रशः  ॥ मत्स्प्_१३०।१३ ॥  
रत्नाचितानि शोभन्ते पुराण्यमरविद्विषाम्  ।  
प्रासादशतजुष्टानि कूटागारोत्कटानि च  ॥ मत्स्प्_१३०।१४ ॥  
सर्वेषां कामगानि स्युः सर्वलोकातिगानि च  ।  
सोद्यानवापीकूपानि सपद्मसरवन्ति च  ॥ मत्स्प्_१३०।१५ ॥  
अशोकवनभूतानि कोकिलारुतवन्ति च  ।  
चित्रशालाविशालानि चतुःशालोत्तमानि च  ॥ मत्स्प्_१३०।१६ ॥  
सप्ताष्टदशभौमानि सत्कृतानि मयेन च  ।  
बहुध्वजपताकानि स्रग्दामालङ्कृतानि च  ॥ मत्स्प्_१३०।१७ ॥  
किङ्किणीजालशब्दानि गन्धवन्ति महान्ति च  ।  
सुसंयुक्तोपलिप्तानि पुष्पनैवेद्यवन्ति च  ॥ मत्स्प्_१३०।१८ ॥  
यज्ञधूमान्धकाराणि सम्पूर्णकलशानि च  ।  
गगनावरणाभानि हंसपङ्क्तिनिभानि च  ॥ मत्स्प्_१३०।१९ ॥  
पङ्क्तीकृतानि राजन्ते गृहाणि त्रिपुरे पुरे  ।  
मुक्ताकलापैर्लम्बद्भिर् हसन्तीव शशिश्रियम्  ॥ मत्स्प्_१३०।२० ॥  
मल्लिकाजातिपुष्पाद्यैर् गन्धधूपाधिवासितैः  ।  
पञ्चेन्द्रियसुखैर्नित्यं समैः सत्पुरुषैरिव  ॥ मत्स्प्_१३०।२१ ॥  
हेमराजतलोहाद्य-मणिरत्नाञ्जनाङ्किताः  ।  
प्राकारास्त्रिपुरे तस्मिन् गिरिप्राकारसन्निभाः  ॥ मत्स्प्_१३०।२२ ॥  
एकैकस्मिन्पुरे तस्मिन् गोपुराणां शतं शतम्  ।  
सपताकाध्वजवतां दृश्यन्ते गिरिशृङ्गवत्  ॥ मत्स्प्_१३०।२३ ॥  
नूपुरारावरम्याणि त्रिपुरे तत्पुराण्यपि  ।  
स्वर्गातिरिक्तश्रीकाणि तत्र कन्यापुराणि च  ॥ मत्स्प्_१३०।२४ ॥  
आरामैश्च विहारैश्च तडागवटचत्वरैः  ।  
सरोभिश्च सरिद्भिश्च वनैश्चोपवनैरपि  ॥ मत्स्प्_१३०।२५ ॥  
दिव्यभोगोपभोगानि नानारत्नयुतानि च  ।  
पुष्पोत्करैश्च सुभगास् त्रिपुरस्योपनिर्गमाः  ।  
परिखाशतगम्भीराः कृता मायानिवारणैः  ॥ मत्स्प्_१३०।२६ ॥  
निशम्य तद्दुर्गविधानमुत्तमं कृतं मयेनाद्भुतवीर्यकर्मणा  ।  
दितेः सुता दैवतराजवैरिणः सहस्रशः प्रापुरनन्तविक्रमाः  ॥ मत्स्प्_१३०।२७ ॥  
तदासुरैर्दर्पितवैरिमर्दनैर् जनार्दनैः शैलकरीन्द्रसन्निभैः  ।  
बभूव पूर्णं त्रिपुरं तथा पुरा यथाम्बरं भूरिजलैर् जलप्रदैः  ॥ मत्स्प्_१३०।२८ ॥  
  
  
______________________________________________________  
  
  
मत्स्य-पुराण १३१  
  
*सूत उवाच  
निर्मिते त्रिपुरे दुर्गे मयेनासुरशिल्पिना  ।  
तद्दुर्गं दुर्गतां प्राप बद्धवैरैः सुरासुरैः  ॥ मत्स्प्_१३१।१ ॥  
सकलत्राः सपुत्राश्च शस्त्रवन्तो ऽन्तकोपमाः  ।  
मयादिष्टानि विविशुर् गृहाणि हृषिताश्च ते  ॥ मत्स्प्_१३१।२ ॥  
सिंहा वनमिवानेके मकरा इव सागरम्  ।  
रोषैश्चैवातिपारुष्यैः शरीरमिव संहतैः  ॥ मत्स्प्_१३१।३ ॥  
तद्वद्बलिभिरध्यस्तं तत्पुरं देवतारिभिः  ।  
त्रिपुरं सङ्कुलं जातं दैत्यकोटिशताकुलम्  ॥ मत्स्प्_१३१।४ ॥  
सुतलादपि निष्पत्य पातालाद्दानवालयात्  ।  
उपतस्थुः पयोदाभा ये च गिर्युपजीविनः  ॥ मत्स्प्_१३१।५ ॥  
यो यं प्रार्थयते कामं सम्प्राप्तस्त्रिपुराश्रयात्  ।  
तस्य तस्य मयस्तत्र मायया विदधाति सः  ॥ मत्स्प्_१३१।६ ॥  
सचन्द्रेषु प्रदोषेषु साम्बुजेषु सरःसु च  ।  
आरामेषु सचूतेषु तपोधनवनेषु च  ॥ मत्स्प्_१३१।७ ॥  
स्वङ्गाश्चन्दनदिग्धाङ्गां मातङ्गाः समदा इव  ।  
मृष्टाभरणवस्त्राश्च मृष्टस्रगनुलेपनाः  ॥ मत्स्प्_१३१।८ ॥  
प्रियाभिः प्रियक्रामाभिर् हावभावप्रसूतिभिः  ।  
नारीभिः सततं रेमुर् मुदिताश्चैव दानवाः  ॥ मत्स्प्_१३१।९ ॥  
मयेन निर्मिते स्थाने मोदमाना महासुराः  ।  
अर्थे धर्मे च कामे च निदधुस्ते मतीः स्वयम्  ॥ मत्स्प्_१३१।१० ॥  
तेषां त्रिपुरयुक्तानां त्रिपुरे त्रिदशारिणाम्  ।  
व्रजति स्म सुखं कालः स्वर्गस्थानां यथा तथा  ॥ मत्स्प्_१३१।११ ॥  
शुश्रूषन्ते पितॄन्पुत्राः पत्न्यश्चापि पतींस्तथा  ।  
विमुक्तकलहाश्चापि प्रीतयः प्रचुराभवन्  ॥ मत्स्प्_१३१।१२ ॥  
नाधर्मस्त्रिपुरस्थानां बाधते वीर्यवानपि  ।  
अर्चयन्तो दितेः पुत्रास् त्रिपुरायतने हरम्  ॥ मत्स्प्_१३१।१३ ॥  
पुण्याहशब्दानुच्चेरुर् आशीर्वादांश्च वेदगान्  ।  
स्वनूपुररवोन्मिश्रान् वेणुवीणारवानपि  ॥ मत्स्प्_१३१।१४ ॥  
हासश्च वरनारीणां चित्तव्याकुलकारकः  ।  
त्रिपुरे दानवेन्द्राणां रमतां श्रूयते सदा  ॥ मत्स्प्_१३१।१५ ॥  
तेषामर्चयतां देवान् ब्राह्मणांश्च नमस्यताम्  ।  
धर्मार्थकाममन्त्राणां महान्कालो ऽभ्यवर्तत  ॥ मत्स्प्_१३१।१६ ॥  
अथालक्ष्मीरसूया च तृड्बुभुक्षे तथैव च  ।  
कलिश्च कलहश्चैव त्रिपुरं विविशुः सह  ॥ मत्स्प्_१३१।१७ ॥  
सन्ध्याकालं प्रविष्टास्ते त्रिपुरं च भयावहाः  ।  
समध्यासुः समं घोराः शरीराणि यथामयाः  ॥ मत्स्प्_१३१।१८ ॥  
सर्व एते विशन्तस्तु मयेन त्रिपुरान्तरम्  ।  
स्वप्ने भयावहा दृष्टा आविशन्तस्तु दानवान्  ॥ मत्स्प्_१३१।१९ ॥  
उदिते च सहस्रांशौ शुभभासाकरे रवौ  ।  
मयः सभामाविवेश भास्कराभ्यामिवाम्बुदः  ॥ मत्स्प्_१३१।२० ॥  
मेरुकूटनिभे रम्य आसने स्वर्णमण्डिते  ।  
आसीनाः काञ्चनगिरेः शृङ्गे तोयमुचो यथा  ॥ मत्स्प्_१३१।२१ ॥  
पार्श्वयोस्तारकाख्यश्च विद्युन्माली च दानवः  ।  
उपविष्टौ मयस्यान्ते हस्तिनः कलभाविव  ॥ मत्स्प्_१३१।२२ ॥  
ततः सुरारयः सर्वे ऽशेषकोपा रणाजिरे  ।  
उपविष्टा दृढं विद्धा दानवा देवशत्रवः  ॥ मत्स्प्_१३१।२३ ॥  
तेष्वासीनेषु सर्वेषु सुखासनगतेषु च  ।  
मयो मायाविजनक इत्युवाच स दानवान्  ॥ मत्स्प्_१३१।२४ ॥  
खेचराः खेचरारावा भो भो दाक्षायणीसुताः  ।  
निशामयध्वं स्वप्नो ऽयं मया दृष्टो भयावहः  ॥ मत्स्प्_१३१।२५ ॥  
चतस्रः प्रमदास्तत्र त्रयो मर्त्या भयावहाः  ।  
कोपानलादीप्तमुखाः प्रविष्टास् त्रिपुरार्दिनः  ॥ मत्स्प्_१३१।२६ ॥  
प्रविश्य रुषितास्ते च पुराण्यतुलविक्रमाः  ।  
प्रविष्टाः स्म शरीराणि भूत्वा बहुशरीरिणः  ॥ मत्स्प्_१३१।२७ ॥  
नगरं त्रिपुरं चेदं तमसा समवस्थितम्  ।  
सगृहं सह युष्माभिः सागराम्भसि मज्जितम्  ॥ मत्स्प्_१३१।२८ ॥  
उलूकं रुचिरा नारी नग्नारूढा खरं तथा  ।  
सह स्त्रीभिर्हसन्ती च चुम्बने प्रमदा यथा  ।  
पुरुषः सिन्दुतिलकश् चतुरङ्घ्रिस् त्रिलोचनः  ॥ मत्स्प्_१३१।२९ ॥  
येन सा प्रमदा नुन्ना अहं चैव विबोधितः  ।  
ईदृशी प्रमदा दृष्टा मया चातिभयावहा  ॥ मत्स्प्_१३१।३० ॥  
एष ईदृशकः स्वप्नो दृष्टो वै दितिनन्दनाः  ।  
दृष्टः कथं हि कष्टाय असुराणां भविष्यति  ॥ मत्स्प्_१३१।३१ ॥  
यदि वो ऽहं क्षमो राजा यदिदं वेत्थ चेद्धितम्  ।  
निबोधध्वं सुमनसो न चासूयितुम् अर्हथ  ॥ मत्स्प्_१३१।३२ ॥  
कामं चेर्ष्यां च कोपं च असूयां संविहाय च  ।  
सत्ये दमे च धर्मे च मुनिवादे च तिष्ठत  ॥ मत्स्प्_१३१।३३ ॥  
शान्तयश्च प्रयुज्यन्तां पूज्यतां च महेश्वरः  ।  
यदि नामास्य स्वप्नस्य ह्य् एवं चोपरमो भवेत्  ॥ मत्स्प्_१३१।३४ ॥  
कुप्यते नो ध्रुवं रुद्रो देवदेवस्त्रिलोचनः  ।  
भविष्याणि च दृश्यन्ते यतो नस्त्रिपुरे ऽसुराः  ॥ मत्स्प्_१३१।३५ ॥  
कलहं वर्जयन्तश्च अर्जयन्तस् तथार्जवम्  ।  
स्वप्नोदयं प्रतीक्षध्वं कालोदयमथापि च  ॥ मत्स्प्_१३१।३६ ॥  
श्रुत्वा दाक्षायणीपुत्रा इत्येवं मयभाषितम्  ।  
क्रोधेर्ष्यावस्थया युक्ता दृश्यन्ते च विनाशगाः  ॥ मत्स्प्_१३१।३७ ॥  
विनाशम् उपपश्यन्तो ह्य् अलक्ष्म्या व्यापितासुराः  ।  
तत्रैव दृष्ट्वा ते ऽन्योन्यं सक्रोधापूरितेक्षणाः  ॥ मत्स्प्_१३१।३८ ॥  
अथ दैवपरिध्वस्ता दानवास्त्रिपुरालयाः  ।  
हित्वा सत्यं च धर्मं च अकार्याण्युपचक्रमुः  ॥ मत्स्प्_१३१।३९ ॥  
द्विषन्ति ब्राह्मणान्पुण्यान् न चार्चन्ति हि देवताः  ।  
गुरुं चैव न मन्यन्ते ह्य् अन्योन्यं चापि चुक्रुधुः  ॥ मत्स्प्_१३१।४० ॥  
कलहेषु च सज्जन्ते स्वधर्मेषु हसन्ति च  ।  
परस्परं च निन्दन्ति अहमित्येव वादिनः  ॥ मत्स्प्_१३१।४१ ॥  
उच्चैर्गुरून्प्रभाषन्ते नाभिभाषन्ति पूजिताः  ।  
अकस्मात्साश्रुनयना जायन्ते च समुत्सुकाः  ॥ मत्स्प्_१३१।४२ ॥  
दधिसक्तून्पयश्चैव कपित्थानि च रात्रिषु  ।  
भक्षयन्ति च शेरन्त उच्छिष्टाः संवृतास्तथा  ॥ मत्स्प्_१३१।४३ ॥  
मूत्रं कृत्वोपस्पृशन्ति चाकृत्वा पादधावनम्  ।  
संविशन्ति च शय्यासु शौचाचारविवर्जिताः  ॥ मत्स्प्_१३१।४४ ॥  
सङ्कुचन्ति भयाच्चैव मार्जाराणां यथाखुकः  ।  
भार्यां गत्वा न शुध्यन्ति रहोवृत्तिषु निस्त्रपाः  ॥ मत्स्प्_१३१।४५ ॥  
पुरा सुशीला भूत्वा च दुःशीलत्वमुपागताः  ।  
देवांस्तपोधनांश्चैव बाधन्ते त्रिपुरालयाः  ॥ मत्स्प्_१३१।४६ ॥  
मयेन वार्यमाणा अपि ते विनाशमुपस्थिताः  ।  
विप्रियाण्येव विप्राणां कुर्वाणाः कलहैषिणः  ॥ मत्स्प्_१३१।४७ ॥  
वैभ्राजं नन्दनं चैव तथा चैत्ररथं वनम्  ।  
अशोकं च वराशोकं सर्वर्तुकमथापि च  ॥ मत्स्प्_१३१।४८ ॥  
स्वर्गं च देवतावासं पूर्वदेववशानुगाः  ।  
विध्वंसयन्ति सङ्क्रुद्धास् तपोधनवनानि च  ॥ मत्स्प्_१३१।४९ ॥  
विध्वस्तदेवायतनाश्रमं च सम्भग्नदेवद्विजपूजकं तु  ।  
जगद्बभूवामरराजदुष्टैर् अभिद्रुतं सस्यमिवालिवृन्दैः  ॥ मत्स्प्_१३१।५० ॥  
  
  
______________________________________________________  
  
  
मत्स्य-पुराण १३२  
  
*सूत उवाच  
अशीलेषु प्रदुष्टेषु दानवेषु दुरात्मसु  ।  
लोकेषूत्साद्यमानेषु तपोधनवनेषु च  ॥ मत्स्प्_१३२।१ ॥  
सिंहनादे व्योमगानां तेषु भीतेषु जन्तुषु  ।  
त्रैलोक्ये भयसम्मूढे तमोन्धन्वम् उपागते  ॥ मत्स्प्_१३२।२ ॥  
आदित्या वसवः साध्याः पितरो मरुतां गणाः  ।  
भीताः शरणमाजग्मुर् ब्रह्माणां प्रपितामहम्  ॥ मत्स्प्_१३२।३ ॥  
ते तं स्वर्णोत्पलासीनं ब्रह्माणं समुपागताः  ।  
नेमुरूचुश्च सहिताः पञ्चास्यं चतुराननम्  ॥ मत्स्प्_१३२।४ ॥  
वरगुप्तास्तवैवेह दानवास्त्रिपुरालयाः  ।  
बाधन्ते ऽस्मान्यथा प्रेष्यान् अनुशाधि ततो ऽनघ  ॥ मत्स्प्_१३२।५ ॥  
मेघागमे यथा हंसा मृगाः सिंहभयादिव  ।  
दानवानां भयात्तद्वद् भ्रमामो हि पितामह  ॥ मत्स्प्_१३२।६ ॥  
पुत्राणां नामधेयानि कलत्राणां तथैव च  ।  
दानवैर्भ्राम्यमाणानां विस्मृतानि ततो ऽनघ  ॥ मत्स्प्_१३२।७ ॥  
देववेश्मप्रभङ्गाश्च आश्रमभ्रंशनानि च  ।  
दानवैर्लोममोहान्धैः क्रियन्ते च भ्रमन्ति च  ॥ मत्स्प्_१३२।८ ॥  
यदि न त्रायसे लोकं दानवैर्विद्रुतं द्रुतम्  ।  
धर्षणानेन निर्देवं निर्मनुष्याश्रमं जगत्  ॥ मत्स्प्_१३२।९ ॥  
इत्येवं त्रिदशैरुक्तः पद्मयोनिः पितामहः  ।  
प्रत्याह त्रिदशान् सेन्द्रान् इन्दुतुल्याननः प्रभुः  ॥ मत्स्प्_१३२।१० ॥  
भयस्य यो वरो दत्तो मया मतिमतां वराः  ।  
तस्यान्त एष सम्प्राप्तो यः पुरोक्तो मया सुराः  ॥ मत्स्प्_१३२।११ ॥  
तच्च तेषामधिष्ठानं त्रिपुरं त्रिदशर्षभाः  ।  
एकेषुपातमोक्षेण हन्तव्यं नेषुवृष्टिभिः  ॥ मत्स्प्_१३२।१२ ॥  
भवतां च न पश्यामि कमप्यत्र सुरर्षभाः  ।  
यस्तु चैकप्रहारेण पुरं हन्यात् सदानवम्  ॥ मत्स्प्_१३२।१३ ॥  
त्रिपुरं नाल्पवीर्येण शक्यं हन्तुं शरेण तु  ।  
एकं मुक्त्वा महादेवं महेशानं प्रजापतिम्  ॥ मत्स्प्_१३२।१४ ॥  
ते यूयं यदि अन्ये च क्रतुविध्वंसकं हरम्  ।  
याचामः सहिता देवं त्रिपुरं स हनिष्यति  ॥ मत्स्प्_१३२।१५ ॥  
कृतः पुराणां विष्कम्भो योजमानां शतं शतम्  ।  
यथा चैकप्रहारेण हन्यते वै भवेन तु  ।  
पुष्ययोगेण युक्तानि तानि चैकक्षणेन तु  ॥ मत्स्प्_१३२।१६ ॥  
ततो देवैश्च सम्प्रोक्तो यास्याम इति दुःखितैः  ।  
पितामहश्च तैः सार्धं भवसंसदमागतः  ॥ मत्स्प्_१३२।१७ ॥  
तं भवं भूतभव्येशं गिरिशं शूलपाणिनम्  ।  
पश्यन्ति चोमया सार्धं नन्दिना च महात्मना  ॥ मत्स्प्_१३२।१८ ॥  
अग्निवर्णमजं देवम् अग्निकुण्डनिभेक्षणम्  ।  
अग्न्यादित्यसहस्राभम् अग्निवर्णविभूषितम्  ॥ मत्स्प्_१३२।१९ ॥  
चन्द्रावयवलक्ष्माणं चन्द्रसौम्यतराननम्  ।  
आगम्य तमजं देवम् अथ तं नीललोहितम्  ।  
अस्तुवन्गोपतिं शम्भुं वरदं पार्वतीपतिम्  ॥ मत्स्प्_१३२।२० ॥  
  
*देवा ऊचुः  
नमो भवाय शर्वाय रुद्राय वरदाय च  ।  
पशूनां पतये नित्यम् उग्राय च कपर्दिने  ॥ मत्स्प्_१३२।२१ ॥  
महादेवाय भीमाय त्र्यम्बकाय च शान्तये  ।  
ईशानाय भयघ्नाय नमस्त्वन्धकघातिने  ॥ मत्स्प्_१३२।२२ ॥  
नीलग्रीवाय भीमाय वेधसे वेधसा स्तुते  ।  
कुमारशत्रुनिघ्नाय कुमारजनकाय च  ॥ मत्स्प्_१३२।२३ ॥  
विलोहिताय धूम्राय वराय क्रथनाय च  ।  
नित्यं नीलशिखण्डाय शूलिने दिव्यशायिने  ॥ मत्स्प्_१३२।२४ ॥  
उरगाय त्रिनेत्राय हिरण्यवसुरेतसे  ।  
अचिन्त्यायाम्बिकाभर्त्रे सर्वदेवस्तुताय च  ॥ मत्स्प्_१३२।२५ ॥  
वृषध्वजाय मुण्डाय जटिने ब्रह्मचारिणे  ।  
तप्यमानाय सलिले ब्रह्मण्यायाजिताय च  ॥ मत्स्प्_१३२।२६ ॥  
विश्वात्मने विश्वसृजे विश्वमावृत्य तिष्ठते  ।  
नमो ऽस्तु दिव्यरूपाय प्रभवे दिव्यशम्भवे  ॥ मत्स्प्_१३२।२७ ॥  
अभिगम्याय काम्याय स्तुत्यायार्च्याय सर्वदा  ।  
भक्तानुकम्पिने नित्यं दिशते यन्मनोगतम्  ॥ मत्स्प्_१३२।२८ ॥  
  
  
______________________________________________________  
  
  
मत्स्य-पुराण १३३  
*सूत उवाच  
ब्रह्माद्यैः स्तूयमानस्तु देवैर्देवो महेश्वरः  ।  
प्रजापतिमुवाचेदं देवानां क्व भयं महत्  ॥ मत्स्प्_१३३।१ ॥  
भो देवाः स्वागतं वो ऽस्तु ब्रूत यद्वो मनोगतम्  ।  
तावदेव प्रयच्छामि नास्त्यदेयं मया हि वः  ॥ मत्स्प्_१३३।२ ॥  
युष्माकं नितरां शं वै कर्ताहं विबुधर्षभाः  ।  
चरामि महदत्युग्रं यच्चापि परमं तपः  ॥ मत्स्प्_१३३।३ ॥  
विद्विष्टा वो मम द्विष्टाः कष्टाः कष्टपराक्रमाः  ।  
तेषामभावः सम्पाद्यो युष्माकं भव एव च  ॥ मत्स्प्_१३३।४ ॥  
एवमुक्तास्तु देवेन प्रेम्णा सब्रह्मकाः सुराः  ।  
रुद्रमाहुर्महाभागं भागार्हाः सर्व एव ते  ॥ मत्स्प्_१३३।५ ॥  
भगवंस्तैस्तपस्तप्तं रौद्रं रौद्रपराक्रमैः  ।  
असुरैर्वध्यमानाः स्म वयं त्वां शरणं गताः  ॥ मत्स्प्_१३३।६ ॥  
मयो नाम दितेः पुत्रस् त्रिनेत्र कलहप्रियः  ।  
त्रिपुरं येन तद्दुर्गं कृतं पाण्डुरगोपुरम्  ॥ मत्स्प्_१३३।७ ॥  
तदाश्रित्य पुरं दुर्गं दानवा वरनिर्भयाः  ।  
बाधन्ते ऽस्मान्महादेव प्रेष्यमस्वामिनं यथा  ॥ मत्स्प्_१३३।८ ॥  
उद्यानानि च भग्नानि नन्दनादीनि यानि च  ।  
वराश्चाप्सरसः सर्वा रम्भाद्या दनुजैर्हृताः  ॥ मत्स्प्_१३३।९ ॥  
इन्द्रस्य वाह्याश्च गजाः कुमुदाञ्जनवामनाः  ।  
ऐरावताद्या अपहृता देवतानां महेश्वर  ॥ मत्स्प्_१३३।१० ॥  
ये चेन्द्ररथमुख्याश् च हरयो ऽपहृतासुरैः  ।  
जाताश्च दानवानां ते रथयोग्यास्तुरङ्गमाः  ॥ मत्स्प्_१३३।११ ॥  
ये रथा ये गजाश्चैव याः स्त्रियो वसु यच्च नः  ।  
तन्नो व्यपहृतं दैत्यैः संशयो जीविते पुनः  ॥ मत्स्प्_१३३।१२ ॥  
त्रिनेत्र एवमुक्तस्तु देवैः शक्रपुरोगमैः  ।  
उवाच देवान्देवेशो वरदो वृषवाहनः  ॥ मत्स्प्_१३३।१३ ॥  
व्यपगच्छतु वो देवा महद्दानवजं भयम्  ।  
तदहं त्रिपुरं धक्ष्ये क्रियतां यद्ब्रवीमि तत्  ॥ मत्स्प्_१३३।१४ ॥  
यदीच्छत मया दग्धुं तत्पुरं सहमानवम्  ।  
रथमौपयिकं मह्यं सज्जयध्वं किमास्यते  ॥ मत्स्प्_१३३।१५ ॥  
दिग्वाससा तथोक्तास्ते सपितामहकाः सुराः  ।  
तथेत्युक्त्वा महादेवं चक्रुस्ते रथमुत्तमम्  ॥ मत्स्प्_१३३।१६ ॥  
धरां कूबरकौ द्वौ तु रुद्रपार्श्वचरावुभौ  ।  
अधिष्ठानं शिरो मेरोर् अक्षो मन्दर एव च  ॥ मत्स्प्_१३३।१७ ॥  
चक्रुश्चन्द्रं च सूर्यं च चक्रे काञ्चनराजते  ।  
कृष्णपक्षं शुक्लपक्षं पक्षद्वयमपीश्वराः  ॥ मत्स्प्_१३३।१८ ॥  
रथनेमिद्वयं चक्रुर् देवा ब्रह्मपुरःसराः  ।  
आदिद्वयं पक्षयन्त्रं यन्त्रमेताश्च देवताः  ॥ मत्स्प्_१३३।१९ ॥  
कम्बलाश्वतराभ्यां च नागाभ्यां समवेष्टितम्  ।  
भार्गवश्चाङ्गिराश्चैव बुधो ऽङ्गारक एव च  ॥ मत्स्प्_१३३।२० ॥  
शनैश्चरस्तथा चात्र सर्वे ते देवसत्तमाः  ।  
वरूथं गगनं चक्रुश् चारुरूपं रथस्य ते  ॥ मत्स्प्_१३३।२१ ॥  
कृतं द्विजिह्वनयनं त्रिवेणुं शातकौम्भिकम्  ।  
मणिमुक्तेन्द्रनीलैश्च वृतं ह्यष्टमुखैः सुरैः  ॥ मत्स्प्_१३३।२२ ॥  
गङ्गा सिन्धुः शतद्रुश्च चन्द्रभागा इरावती  ।  
वितस्ता च विपाशा च यमुना गण्डकी तथा  ॥ मत्स्प्_१३३।२३ ॥  
सरस्वती देविका च तथा च सरयूरपि  ।  
एताः सरिद्वराः सर्वा वेणुसञ्ज्ञा कृता रथे  ॥ मत्स्प्_१३३।२४ ॥  
धृतराष्ट्राश्च ये नागास् ते च वेश्यात्मकाः कृताः  ।  
वासुकेः कुलजा ये च ये च रैवतवंशजाः  ॥ मत्स्प्_१३३।२५ ॥  
ते सर्पा दर्पसम्पूर्णाश् चापतूणेष्व् अनूनगाः  ।  
अवतस्थुः शरा भूत्वा नानाजातिशुभाननाः  ॥ मत्स्प्_१३३।२६ ॥  
सुरसा सरमा कद्रूर् विनता शुचिरेव च  ।  
तृषा बुभुक्षा सर्वोग्रा मृत्युः सर्वशमस्तथा  ॥ मत्स्प्_१३३।२७ ॥  
ब्रह्मवध्या च गोवध्या बालवध्या प्रजाभयाः  ।  
गदा भूत्वा शक्तयश्च तदा देवरथे ऽभ्ययुः  ॥ मत्स्प्_१३३।२८ ॥  
युगं कृतयुगं चात्र चातुर्होत्रप्रयोजकाः  ।  
चतुर्वर्णाः सलीलाश्च बभूवुः स्वर्णकुण्डलाः  ॥ मत्स्प्_१३३।२९ ॥  
तद्युगं युगसङ्काशं रथशीर्षे प्रतिष्ठितम्  ।  
धृतराष्ट्रेण नागेन बद्धं बलवता महत्  ॥ मत्स्प्_१३३।३० ॥  
ऋग्वेदः सामवेदश्च यजुर्वेदस्तथा परः  ।  
वेदाश् चत्वार एवैते चत्वारस्तुरगाभवन्  ॥ मत्स्प्_१३३।३१ ॥  
अन्नदानपुरोगाणि यानि दानानि कानिचित्  ।  
तान्यासन्वाजिनां तेषां भूषणानि सहस्रशः  ॥ मत्स्प्_१३३।३२ ॥  
पद्मद्वयं तक्षकश्च कर्कोटकधनञ्जयौ  ।  
नागा बभूवुरेवैते हयानां वालबन्धनाः  ॥ मत्स्प्_१३३।३३ ॥  
ॐकारप्रभवास्ता वा मन्त्रयज्ञक्रतुक्रियाः  ।  
उपद्रवाः प्रतीकाराः पशुबन्धेष्टयस्तथा  ॥ मत्स्प्_१३३।३४ ॥  
यज्ञोपवाहान्येतानि तस्मिंल्लोकरथे शुभे  ।  
मणिमुक्ताप्रवालैस्तु भूषितानि सहस्रशः  ॥ मत्स्प्_१३३।३५ ॥  
प्रतोद ॐकार एवासीत् तदग्रं च वषट्कृतम्  ।  
सिनीवाली कुहू राका तथा चानुमतिः शुभा  ।  
योक्त्राण्यासंस्तुरङ्गाणाम् अपसर्पणविग्रहाः  ॥ मत्स्प्_१३३।३६ ॥  
कृष्णान्यथ च पीतानि श्वेतमाञ्जिष्ठकानि च  ।  
अवदाताः पताकास्तु बभूवुः पवनेरिताः  ॥ मत्स्प्_१३३।३७ ॥  
ऋतुभिश्च कृतः षड्भिर् धनुः संवत्सरो ऽभवत्  ।  
अजरा ज्याभवच्चापि साम्बिका धनुषो दृढा  ॥ मत्स्प्_१३३।३८ ॥  
कालो हि भगवान्रुद्रस् तं च संवत्सरं विदुः  ।  
तस्मादुमा कालरात्रिर् धनुषो ज्याजराभवत्  ॥ मत्स्प्_१३३।३९ ॥  
सगर्भं त्रिपुरं येन दग्धवान्स त्रिलोचनः  ।  
स इषुर्विष्णुसोमाग्नि-त्रिदैवतमयो ऽभवत्  ॥ मत्स्प्_१३३।४० ॥  
आननं ह्यग्निरभवच् छल्यं सोमस्तमोनुदः  ।  
तेजसः समवायो ऽथ चेषोस्तेजो रथाङ्गधृक्  ॥ मत्स्प्_१३३।४१ ॥  
तस्मिंश्च वीर्यवृद्ध्यर्थं वासुकिर्नागपार्थिवः  ।  
तेजःसंवसनार्थं वै मुमोचातिविषो विषम्  ॥ मत्स्प्_१३३।४२ ॥  
कृत्वा देवा रथं चापि दिव्यं दिव्यप्रभावतः  ।  
लोकाधिपतिमभ्येत्य इदं वचनमब्रुवन्  ॥ मत्स्प्_१३३।४३ ॥  
संस्कृतो ऽयं रथो ऽस्माभिस् तव दानवशत्रुजित्  ।  
इदमापत्परित्राणं देवान्सेन्द्रपुरोगमान्  ॥ मत्स्प्_१३३।४४ ॥  
तं मेरुशिखराकारं त्रैलोक्यरथमुत्तमम्  ।  
प्रशस्य देवान्साध्विति रथं पश्यति शङ्करः  ॥ मत्स्प्_१३३।४५ ॥  
मुहुर्दृष्ट्वा रथं साधु साध्वित्युक्त्वा मुहुर्मुहुः  ।  
उवाच सेन्द्रानमरान् अमराधिपतिः स्वयम्  ॥ मत्स्प्_१३३।४६ ॥  
यादृशो ऽयं रथः कॢप्तो युष्माभिर्मम सत्तमाः  ।  
ईदृशो रथसम्पत्त्या यन्ता शीघ्रं विधीयताम्  ॥ मत्स्प्_१३३।४७ ॥  
इत्युक्त्वा देवदेवेन देवा विद्धा इवेषुभिः  ।  
अवापुर्महतीं चिन्तां कथं कार्यमिति ब्रुवन्  ॥ मत्स्प्_१३३।४८ ॥  
महादेवस्य देवो ऽन्यः को नाम सदृशो भवेत्  ।  
मुक्त्वा चक्रायुधं देवं सो ऽप्यस्येषुं समाश्रितः  ॥ मत्स्प्_१३३।४९ ॥  
धुरि युक्ता इवोक्षाणो घटन्त इव पर्वतैः  ।  
निश्वसन्तः सुराः सर्वे कथमेतदिति ब्रुवन्  ॥ मत्स्प्_१३३।५० ॥  
देवेष्वाह देवदेवो लोकनाथस्य धूर्गतान्  ।  
अहं सारथिरित्युक्त्वा जग्राहाश्वांस्ततो ऽग्रजः  ॥ मत्स्प्_१३३।५१ ॥  
ततो देवैः सगन्धर्वैः सिंहनादो महान्कृतः  ।  
प्रतोदहस्तं सम्प्रेक्ष्य ब्रह्माणं सूततां गतम्  ॥ मत्स्प्_१३३।५२ ॥  
भगवानपि विश्वेशो रथस्थे वै पितामहे  ।  
सदृशः सूत इत्युक्त्वा चारुरोह रथं हरः  ॥ मत्स्प्_१३३।५३ ॥  
आरोहति रथं देवे ह्य् अश्वा हरभरातुराः  ।  
जानुभिः पतिता भूमौ रजोग्रासश्च ग्रासितः  ॥ मत्स्प्_१३३।५४ ॥  
देवो दृष्ट्वाथ वेदांस्तान् अभीरुग्रहयान् भयात्  ।  
उज्जहार पितॄनार्तान् सुपुत्र इव दुःखितान्  ॥ मत्स्प्_१३३।५५ ॥  
ततः सिंहरवो भूयो बभूव रथभैरवः  ।  
जयशब्दश्च देवानां सम्बभूवार्णवोपमः  ॥ मत्स्प्_१३३।५६ ॥  
तद्ॐकारमयं गृह्य प्रतोदं वरदः प्रभुः  ।  
स्वयम्भूः प्रययौ वाहान् अनुमन्त्र्य यथाजवम्  ॥ मत्स्प्_१३३।५७ ॥  
ग्रसमाना इवाकाशं मुष्णन्त इव मेदिनीम्  ।  
मुखेभ्यः ससृजुः श्वासान् उच्छ्वसन्त इवोरगाः  ॥ मत्स्प्_१३३।५८ ॥  
स्वयम्भुवा चोद्यमानाश् चोदितेन कपर्दिना  ।  
व्रजन्ति ते ऽश्वा जवनाः क्षयकाल इवानिलाः  ॥ मत्स्प्_१३३।५९ ॥  
ध्वजोच्छ्रयविनिर्माणे ध्वजयष्टिमनुत्तमाम्  ।  
आक्रम्य नन्दी वृषभस् तस्थौ तस्मिञ्छिवेच्छया  ॥ मत्स्प्_१३३।६० ॥  
भार्गवाङ्गिरसौ देवौ दण्डहस्तौ रविप्रभौ  ।  
रथचक्रे तु रक्षेते रुद्रस्य प्रियकाङ्क्षिणौ  ॥ मत्स्प्_१३३।६१ ॥  
शेषश्च भगवान्नागो ऽनन्तो ऽनन्तकरो ऽरिणाम्  ।  
शरहस्तो रथं पाति शयनं ब्रह्मणस्तदा  ॥ मत्स्प्_१३३।६२ ॥  
यमस्तूर्णं समास्थाय महिषं चातिदारुणम्  ।  
द्रविणाधिपतिर्व्यालं सुराणामधिपो द्विपम्  ॥ मत्स्प्_१३३।६३ ॥  
मयूरं शतचन्द्रं च कूजन्तं किन्नरं यथा  ।  
गुह आस्थाय वरदो युगोपमरथं पितुः  ॥ मत्स्प्_१३३।६४ ॥  
नन्दीश्वरश्च भगवाञ् छूलमादाय दीप्तिमान्  ।  
पृष्ठतश्चापि पार्श्वाभ्यां लोकस्य क्षयकृद्यथा  ॥ मत्स्प्_१३३।६५ ॥  
प्रमथाश्चाग्निवर्णाभाः साग्निज्वाला इवाचलाः  ।  
अनुजग्मू रथं शार्वं नक्रा इव महार्णवम्  ॥ मत्स्प्_१३३।६६ ॥  
भृगुर्भरद्वाजवसिष्ठगौतमाः क्रतुः पुलस्त्यः पुलहस्तपोधनाः  ।  
मरीचिरत्रिर्भगवानथाङ्गिराः पराशरागस्त्यमुखा महर्षयः  ॥ मत्स्प्_१३३।६७ ॥  
हरमजितमजं प्रतुष्टुवुर् वचनविशेषैर् विचित्रभूषणैः  ।  
रथस्त्रिपुरे सकाञ्चनाचलो व्रजति सपक्ष इवाद्रिरम्बरे  ॥ मत्स्प्_१३३।६८ ॥  
करिगिरिरविमेघसन्निभाः सजलपयोदनिनादनादिनः  ।*  
प्रमथगणाः परिवार्य देवगुप्तं रथमभितः प्रययुः स्वदर्पयुक्ताः  ॥ मत्स्प्_१३३।६९ ॥*  
मकरतिमितिमिङ्गिलावृतः प्रलय इवातिसमुद्धतो ऽर्णवः  ।  
व्रजति रथवरो ऽतिभास्वरो ह्य् अशनिनिपातपयोदनिःस्वनः  ॥ मत्स्प्_१३३।७० ॥  
  
  
______________________________________________________  
  
  
मत्स्य-पुराण १३४  
  
*सूत उवाच  
पूज्यमाने रथे तस्मिंल् लोकैर्देवे रथे स्थिते  ।  
प्रमथेषु नदत्सूग्रं प्रवदत्सु च साध्विति  ॥ मत्स्प्_१३४।१ ॥  
ईश्वरस्वरघोषेण नर्दमाने महावृषे  ।  
जयत्सु विप्रेषु तथा गर्जत्सु तुरगेषु च  ॥ मत्स्प्_१३४।२ ॥  
रणाङ्गणात्समुत्पत्य देवर्षिर्नारदः प्रभुः  ।  
कान्त्या चन्द्रोपमस्तूर्णं त्रिपुरं पुरमागतः  ॥ मत्स्प्_१३४।३ ॥  
औत्पातिकं तु दैत्यानां त्रिपुरे वर्तते ध्रुवम्  ।  
नारदश्चात्र भगवान् प्रादुर्भूतस्तपोधनः  ॥ मत्स्प्_१३४।४ ॥  
आगतं जलदाभासं समेताः सर्वदानवाः  ।  
उत्तस्थुर्नारदं दृष्ट्वा अभिवादनवादिनः  ॥ मत्स्प्_१३४।५ ॥  
तमर्घ्येण च पाद्येन मधुपर्केण चेश्वराः  ।  
नारदं पूजयामासुर् ब्रह्माणमिव वासवः  ॥ मत्स्प्_१३४।६ ॥  
तेषां स पूजां पूजार्हः प्रतिगृह्य तपोधनः  ।  
नारदः सुखमासीनः काञ्चने परमासने  ॥ मत्स्प्_१३४।७ ॥  
मयस्तु सुखमासीने नारदे नारदोद्भवे  ।  
यथार्हं दानवैः सार्धम् आसीनो दानवाधिपः  ॥ मत्स्प्_१३४।८ ॥  
आसीनं नारदं प्रेक्ष्य मयस्त्वथ महासुरः  ।  
अब्रवीद्वचनं तुष्टो हृष्टरोमाननेक्षणः  ॥ मत्स्प्_१३४।९ ॥  
औत्पातिकं पुरे ऽस्माकं यथा नान्यत्र कुत्रचित्  ।  
वर्तते वर्तमानज्ञ वद त्वं हि च नारद  ॥ मत्स्प्_१३४।१० ॥  
दृश्यन्ते भयदाः स्वप्ना भज्यन्ते च ध्वजाः परम्  ।  
विना च वायुना केतुः पतते च तथा भुवि  ॥ मत्स्प्_१३४।११ ॥  
अट्टालकाश्च नृत्यन्ते सपताकाः सगोपुराः  ।  
हिंस हिंसेति श्रूयन्ते गिरश्च भयदाः पुरे  ॥ मत्स्प्_१३४।१२ ॥  
नाहं बिभेमि देवानां सेन्द्राणामपि नारद  ।  
मुक्त्वैकं वरदं स्थाणुं भक्ताभयकरं हरम्  ॥ मत्स्प्_१३४।१३ ॥  
भगवन्नास्त्यविदितम् उत्पातेषु तवानघ  ।  
अनागतमतीतं च भवाञ्जानाति तत्त्वतः  ॥ मत्स्प्_१३४।१४ ॥  
तदेतन्नो भयस्थानम् उत्पाताभिनिवेदितम्  ।  
कथयस्व मुनिश्रेष्ठ प्रपन्नस्य तु नारद  ॥ मत्स्प्_१३४।१५ ॥  
इत्युक्तो नारदस्तेन मयेनामयवर्जितः  ॥ मत्स्प्_१३४।१६ ॥  
  
*नारद उवाच  
शृणु दानव तत्त्वेन भवन्त्यौत्पातिका यथा  ।  
धर्मेति धारणे धातुर् माहात्म्ये चैव पठ्यते  ।  
धारणाच्च महत्त्वेन धर्म एष निरुच्यते  ॥ मत्स्प्_१३४।१७ ॥  
स इष्टप्रापको धर्म आचार्यैरुपदिश्यते  ।  
इतरश्चानिष्टफल आचार्यैर्नोपदिश्यते  ॥ मत्स्प्_१३४।१८ ॥  
उत्पथान्मार्गमागच्छेन् मार्गाच्चेव विमार्गताम्  ।  
विनाशस्तस्य निर्देश्य इति वेदविदो विदुः  ॥ मत्स्प्_१३४।१९ ॥  
त्वमधर्मरथारूढः सहैभिर्मत्तदानवैः  ।  
अपकारिषु देवानां कुरुषे त्वं सहायताम्  ॥ मत्स्प्_१३४।२० ॥  
तदेतान्येवमादीनि उत्पातावेदितानि च  ।  
वैनाशिकानि दृश्यन्ते दानवानां तथैव च  ॥ मत्स्प्_१३४।२१ ॥  
एष रुद्रः समास्थाय महालोकमयं रथम्  ।  
आयाति त्रिपुरं हन्तुं मय त्वामसुरानपि  ॥ मत्स्प्_१३४।२२ ॥  
स त्वं महौजसं नित्यं प्रपद्यस्व महेश्वरम्  ।  
यास्यसे सह पुत्रेण दानवैः सह मानद  ॥ मत्स्प्_१३४।२३ ॥  
इत्येवमावेद्य भयं दानवोपस्थितं महत्  ।  
दानवानां पुनर्देवो देवेशपदमागतः  ॥ मत्स्प्_१३४।२४ ॥  
नारदे तु मुनौ याते मयो दानवनायकः  ।  
शूरसम्मतमित्येवं दानवानाह दानवः  ॥ मत्स्प्_१३४।२५ ॥  
शूराः स्थ जातपुत्राः स्थ कृतकृत्याः स्थ दानवाः  ।  
युध्यध्वं दैवतैः सार्धं कर्तव्यं चापि नो भयम्  ॥ मत्स्प्_१३४।२६ ॥  
जित्वा वयं भविष्यामः सर्वे ऽमरसभासदः  ।  
देवांश्च सेन्द्रकान्हत्वा लोकान्भोक्ष्यामहे ऽसुराः  ॥ मत्स्प्_१३४।२७ ॥  
अट्टालकेषु च तथा तिष्ठध्वं शस्त्रपाणयः  ।  
दंशिता युद्धसज्जाश्च तिष्ठध्वं प्रोद्यतायुधाः  ॥ मत्स्प्_१३४।२८ ॥  
पुराणि त्रीणि चैतानि यथास्थानेषु दानवाः  ।  
तिष्ठध्वं लङ्घनीयानि भविष्यन्ति पुराणि च  ॥ मत्स्प्_१३४।२९ ॥  
नमोगतास्तथा शूरा देवता विदिता हि वः  ।  
ताः प्रयत्नेन वार्याश्च विदार्याश्चैव सायकैः  ॥ मत्स्प्_१३४।३० ॥  
इति दनुतनयान्मयस्तथोक्त्वा सुरगणवारणवारणे वचांसि  ।  
युवतिजनविषण्णमानसं तत् त्रिपुरपुरं सहसा विवेश राजा  ॥ मत्स्प्_१३४।३१ ॥  
अथ रजतविशुद्धभावभावो भवमभिपूज्य दिगम्बरं सुगीर्भिः  ।  
शरणमुपजगाम देवदेवं मदनार्यन्धकयज्ञदेहघातम्  ॥ मत्स्प्_१३४।३२ ॥  
मयमभयपदैषिणं प्रपन्नं न किल बुबोध तृतीयदीप्तनेत्रः  ।  
तदभिमतमदात्ततः शशाङ्की स च किल निर्भय एव दानवो ऽभूत्  ॥ मत्स्प्_१३४।३३ ॥  
  
  
______________________________________________________  
  
  
मत्स्य-पुराण १३५  
  
*सूत उवाच  
ततो रणे देवबलं नारदो ऽभ्यगमत्पुनः  ।  
आगत्य चैव त्रिपुरात् सभायामास्थितः स्वयम्  ॥ मत्स्प्_१३५।१ ॥  
इलावृतमिति ख्यातं तद्वर्षं विस्तृतायतम्  ।  
यत्र यज्ञो बलेर्वृत्तो बलिर्यत्र च संयतः  ॥ मत्स्प्_१३५।२ ॥  
देवानां जन्मभूमिर्या त्रिषु लोकेषु विश्रुता  ।  
विवाहाः क्रतवश्चैव जातकर्मादिकाः क्रियाः  ॥ मत्स्प्_१३५।३ ॥  
देवानां यत्र वृत्तानि कन्यादानानि यानि च  ।  
रेमे नित्यं भवो यत्र सहायैः पार्षदैर्गणैः  ॥ मत्स्प्_१३५।४ ॥  
लोकपालाः सदा यत्र तस्थुर्मेरुगिरौ यथा  ।  
मधुपिङ्गलनेत्रस्तु चन्द्रावयवभूषणः  ।  
देवानामधिपं प्राह गणपांश्च महेश्वरः  ॥ मत्स्प्_१३५।५ ॥  
वासवैतद् अरीणां ते त्रिपुरं परिदृश्यते  ।  
विमानैश्च पताकाभिर् ध्वजैश्च समलङ्कृतम्  ॥ मत्स्प्_१३५।६ ॥  
इदं वृत्तमिदं ख्यातं वह्निवद्भृशतापनम्  ।  
एते जना गिरिप्रख्याः सकुण्डलकिरीटिनः  ॥ मत्स्प्_१३५।७ ॥  
प्राकारगोपुराट्टेषु कक्षान्ते दानवाः स्थिताः  ।  
इमे च तोयदाभासा दनुजा विकृताननाः  ॥ मत्स्प्_१३५।८ ॥  
निर्गच्छन्ति पुरो दैत्याः सायुधा विजयैषिणः  ॥ मत्स्प्_१३५।९ ॥  
स त्वं सुरशतैः सार्धं ससहायो वरायुधः  ।  
सहद्भिर्मामकैर्भृत्यैर् व्यापादय महासुरान्  ॥ मत्स्प्_१३५।१० ॥  
अहं च रथवर्येण निश्चलाचलवत्स्थितः  ।  
पुरः पुरस्य रन्ध्रार्थी स्थास्यामि विजयाय वः  ॥ मत्स्प्_१३५।११ ॥  
यदा तु पुष्ययोगेण एकत्वं स्थास्यते पुरम्  ।  
तदेतन्निर्दहिष्यामि शरेणैकेन वासव  ॥ मत्स्प्_१३५।१२ ॥  
इत्युक्तो वै भगवता रुद्रेणेह सुरेश्वरः  ।  
ययौ तत्त्रिपुरं जेतुं तेन सैन्येन संवृतः  ॥ मत्स्प्_१३५।१३ ॥  
प्रक्रान्तरथभीमैस्तैः सदेवैः पार्षदां गणैः  ।  
कृतसिंहरवोपेतैर् उद्गच्छद्भिरिवाम्बुदैः  ॥ मत्स्प्_१३५।१४ ॥  
तेन नादेन त्रिपुराद् दानवा युद्धलालसाः  ।  
उत्पत्य दुद्रुवुश्चेलुः सायुधाः खे गणेश्वरान्  ॥ मत्स्प्_१३५।१५ ॥  
अन्ये पयोधरारावाः पयोधरसमा बभुः  ।  
ससिंहनादं वादित्रं वादयामासुरुद्धताः  ॥ मत्स्प्_१३५।१६ ॥  
देवानां सिंहनादश्च सर्वतूर्यरवो महान्  ।  
ग्रस्तो ऽभूद्दैत्यनादैश्च चन्द्रस्तोयधरैरिव  ॥ मत्स्प्_१३५।१७ ॥  
चन्द्रोदयात्समुद्भूतः पौर्णमास इवार्णवः  ।  
त्रिपुरं प्रभवत्तद्वद् भीमरूपमहासुरैः  ॥ मत्स्प्_१३५।१८ ॥  
प्राकारेषु पुरे तत्र गोपुरेष्वपि चापरे  ।  
अट्टालकान्समारुह्य केचिच् चलितवादिनः  ॥ मत्स्प्_१३५।१९ ॥  
स्वर्णमालाधराः शूराः प्रभासितकराम्बराः  ।  
केचिन् नदन्ति दनुजास् तोयमत्ता इवाम्बुदाः  ॥ मत्स्प्_१३५।२० ॥  
इतश्चेतश्च धावन्तः केचिदुद्भूतवाससः  ।  
किमेतदिति पप्रच्छुर् अन्योन्यं गृहमाश्रिताः  ॥ मत्स्प्_१३५।२१ ॥  
किमेतन्नैव जानामि ज्ञानमन्तर्हितं हि मे  ।  
ज्ञास्यसे ऽनन्तरेणेति कालो विस्तारतो महान्  ॥ मत्स्प्_१३५।२२ ॥  
सो ऽप्यसौ पृथ्वीसारं च सिंहश्च रथमास्थितः  ।  
तिष्ठते त्रिपुरं पीड्य देहं व्याधिरिवोच्छ्रितः  ॥ मत्स्प्_१३५।२३ ॥  
य एषो ऽस्ति स एषो ऽस्तु का चिन्ता सम्भ्रमे सति  ।  
एहि आयुधम् आदाय क्व मे पृच्छा भविष्यति  ॥ मत्स्प्_१३५।२४ ॥  
इति ते ऽन्योन्यमाविद्धा उत्तरोत्तरभाषिणः  ।  
आसाद्य पृच्छन्ति तदा दानवास्त्रिपुरालयाः  ॥ मत्स्प्_१३५।२५ ॥  
तारकाख्यपुरे दैत्यास् तारकाख्यपुरःसराः  ।  
निर्गताः कुपितास्तूर्णं बिलादिव महोरगाः  ॥ मत्स्प्_१३५।२६ ॥  
निर्धावन्तस्तु ते दैत्याः प्रमथाधिपयूथपैः  ।  
निरुद्धा गजराजानो यथा केसरियूथपैः  ॥ मत्स्प्_१३५।२७ ॥  
दर्पितानां ततश्चैषां दर्पितानाम् इवाग्नीनाम्  ।  
रूपाणि जज्वलुस्तेषाम् अग्नीनामिव धम्यताम्  ॥ मत्स्प्_१३५।२८ ॥  
ततो बृहन्ति चापानि भीमनादानि सर्वशः  ।  
निकृष्य जघ्नुरन्योन्यम् इषुभिः प्राणभोजनैः  ॥ मत्स्प्_१३५।२९ ॥  
मार्जारमृगभीमास्यान् पार्षदान्विकृताननान्  ।  
दृष्ट्वा दृष्ट्वाहसन्नुच्चैर् दानवा रूपसम्पदा  ॥ मत्स्प्_१३५।३० ॥  
बाहुभिः परिघाकारैः कृष्यतां धनुषां शराः  ।  
भटवर्मेषु विविशुस् तडागानीव पक्षिणः  ॥ मत्स्प्_१३५।३१ ॥  
मृताः स्थ क्व नु यास्यध्वं हनिष्यामो निवर्तताम्  ।  
इत्येवं परुषाण्युक्त्वा दानवाः पार्षदर्षभान्  ॥ मत्स्प्_१३५।३२ ॥  
बिभिदुः सायकैस्तीक्ष्णैः सूर्यपादा इवाम्बुदान्  ।  
प्रमथा अपि सिंहाक्षाः सिंहविक्रान्तविक्रमाः  ।  
खण्डशैलशिलावृक्षैर् बिभिदुर् दैत्यदानवान्  ॥ मत्स्प्_१३५।३३ ॥  
अम्बुदैराकुलमिव हंसाकुलमिवाम्बरम्  ।  
दानवाकुलमत्यर्थं तत्पुरं सकलं बभौ  ॥ मत्स्प्_१३५।३४ ॥  
विकृष्टचापा दैत्येन्द्राः सृजन्ति शरदुर्दिनम्  ।  
इन्द्रचापाङ्कितोरस्का जलदा इव दुर्दिनम्  ॥ मत्स्प्_१३५।३५ ॥  
इषुभिस्ताड्यमानास्ते भूयो भूयो गणेश्वराः  ।  
चक्रुस्ते देहनिर्यासं स्वर्णधातुमिवाचलाः  ॥ मत्स्प्_१३५।३६ ॥  
तथा वृक्षशिलावज्र-शूलपट्टिपरश्वधैः  ।  
चूर्ण्यन्ते ऽभिहता दैत्याः काचाष्टङ्कहता इव  ॥ मत्स्प्_१३५।३७ ॥  
चन्द्रोदयात्समुद्भूतः पौर्णमास इवार्णवः  ।  
त्रिपुरं प्रभवत् तद्वद् भीमरूपमहासुरैः  ॥ मत्स्प्_१३५।३८ ॥  
तारकाख्यो जयत्येष इति दैत्या अघोषयन्  ।  
जयतीन्द्रश्च रुद्रश्च इत्येव च गणेश्वराः  ॥ मत्स्प्_१३५।३९ ॥  
वारिता दारिता बाणैर् योधास्तस्मिन्बलार्णवे  ।  
निःस्वनन्तो ऽम्बुसमये जलगर्भा इवाम्बुदाः  ॥ मत्स्प्_१३५।४० ॥  
करैश्छिन्नैः शिरोभिश्च ध्वजैश्छत्त्रैश्च पाण्डुरैः  ।  
युद्धभूमिर्भयवती मांसशोणितपूरिता  ॥ मत्स्प्_१३५।४१ ॥  
व्योम्नि चोत्प्लुत्य सहसा तालमात्रं वरायुधैः  ।  
दृढाहताः पतन् पूर्वं दानवाः प्रमथास्तथा  ॥ मत्स्प्_१३५।४२ ॥  
सिद्धाश्चाप्सरसश्चैव चारणाश्च नभोगताः  ।  
दृढप्रहारहृषिताः साधु साध्विति चुक्रुशुः  ॥ मत्स्प्_१३५।४३ ॥  
अनाहताश्च वियति देवदुन्दुभयस्तथा  ।  
नदन्तो मेघशब्देन शरभा इव रोषिताः  ॥ मत्स्प्_१३५।४४ ॥  
ते तस्मिंस्त्रिपुरे दैत्या नद्यः सिन्धुपताविव  ।  
विशन्ति क्रुद्धवदना वल्मीकमिव पन्नगाः  ॥ मत्स्प्_१३५।४५ ॥  
तारकाख्यपुरे तस्मिन् सुराः शूराः समन्ततः  ।  
सशस्त्रा निपतन्ति स्म सपक्षा इव भूधराः  ॥ मत्स्प्_१३५।४६ ॥  
योधयन्ति त्रिभागेण त्रिपुरे तु गणेश्वराः  ।  
विद्युन्माली मयश्चैव मग्नौ च द्रुमवद्रणे  ॥ मत्स्प्_१३५।४७ ॥  
विद्युन्माली स दैत्येन्द्रो गिरीन्द्रसदृशद्युतिः  ।  
आदाय परिघं घोरं ताडयामास नन्दिनम्  ॥ मत्स्प्_१३५।४८ ॥  
स नन्दी दानवेन्द्रेण परिघेण दृढाहतः  ।  
भ्रमते मधुना व्यक्तः पुरा नारायणो यथा  ॥ मत्स्प्_१३५।४९ ॥  
नन्दीश्वरे गते तत्र गणपाः ख्यातविक्रमाः  ।  
दुद्रुवुर्जातसंरम्भा विद्युन्मालिनमासुरम्  ॥ मत्स्प्_१३५।५० ॥  
घण्टाकर्णः शङ्कुकर्णो महाकालश्च पार्षदाः  ।  
ततश्च सायकैः सर्वान् गणपान्गणपाकृतीन्  ॥ मत्स्प्_१३५।५१ ॥  
भूयो भूयः स विव्याध गणेश्वरमहत्तमान्  ।  
भित्त्वा भित्त्वा रुरावोच्चैर् नभस्यम्बुधरो यथा  ॥ मत्स्प्_१३५।५२ ॥  
तस्यारम्भितशब्देन नन्दी दिनकरप्रभः  ।  
सञ्ज्ञां प्राप्य ततः सो ऽपि विद्युन्मालिनमाद्रवत्  ॥ मत्स्प्_१३५।५३ ॥  
रुद्रदत्तं तदा दीप्तं दीप्तानलसमप्रभम्  ।  
वज्रं वज्रनिभाङ्गस्य दानवस्य ससर्ज ह  ॥ मत्स्प्_१३५।५४ ॥  
तं नन्दिभुजनिर्मुक्तं मुक्ताफलविभूषितम्  ।  
पपात वक्षसि तदा वज्रं दैत्यस्य भीषणम्  ॥ मत्स्प्_१३५।५५ ॥  
स वज्रनिहतो दैत्यो वज्रसंहननोपमः  ।  
पपात वज्राभिहतः शक्रेणाद्रिरिवाहतः  ॥ मत्स्प्_१३५।५६ ॥  
दैत्येश्वरं विनिहतं नन्दिना कुलनन्दिना  ।  
चुक्रुशुर्दानवाः प्रेक्ष्य दुद्रुवुश्च गणाधिपाः  ॥ मत्स्प्_१३५।५७ ॥  
दुःखामर्षितरोषास्ते विद्युन्मालिनि पातिते  ।  
द्रुमशैलमहावृष्टिं पयोदाः ससृजुर्यथा  ॥ मत्स्प्_१३५।५८ ॥  
ते पीड्यमाना गुरुभिर् गिरिभिश्च गणेश्वराः  ।  
कर्तव्यं न विदुः किञ्चिद् वन्द्यमाधार्मिका इव  ॥ मत्स्प्_१३५।५९ ॥  
ततो ऽसुरवरः श्रीमांस् तारकाख्यः प्रतापवान्  ।  
सतरूणां गिरीणां वै तुल्यरूपधरो बभौ  ॥ मत्स्प्_१३५।६० ॥  
भिन्नोत्तमाङ्गा गणपा भिन्नपादाङ्किताननाः  ।  
विरेजुर्भुजगा मन्त्रैर् वार्यमाणा यथा तथा  ॥ मत्स्प्_१३५।६१ ॥  
मयेन मायावीर्येण वध्यमाना गणेश्वराः  ।  
भ्रमन्ति बहुशब्दालाः पञ्जरे शकुना इव  ॥ मत्स्प्_१३५।६२ ॥  
तयासुरवरः श्रीमांस् तारकाख्यः प्रतापवान्  ।  
ददाह च बलं सर्वं शुष्केन्धनमिवानलः  ॥ मत्स्प्_१३५।६३ ॥  
तारकाख्येन वार्यन्ते शरवर्षैस्तदा गणाः  ।  
मयेन मायानिहतास् तारकाख्येन चेषुभिः  ।  
गणेशा विधुरा जाता जीर्णमूला यथा द्रुमाः  ॥ मत्स्प्_१३५।६४ ॥  
भूयः सम्पतते चाग्निर् ग्रहान्ग्राहान्भुजङ्गमान्  ।  
गिरीन्द्रांश्च हरीन्व्याघ्रान् वृक्षान् सृमरवर्णकान्  ॥ मत्स्प्_१३५।६५ ॥  
शरभानष्टपादांश्च अपः पवनमेव च  ।  
मयो मायाबलेनैव पातयत्येव शत्रुषु  ॥ मत्स्प्_१३५।६६ ॥  
ते तारकाख्येन मयेन मायया सम्मुह्यमाना विवशा गणेश्वराः  ।  
नाशक्नुवंस्ते मनसापि चेष्टितुं यथेन्द्रियार्था मुनिनाभिसंयताः  ॥ मत्स्प्_१३५।६७ ॥  
महाजलाग्न्यादिसकुञ्जरोरगैर् हरीन्द्रव्याघ्रर्क्षतरक्षुराक्षसैः  ।  
विबाध्यमानास्तमसा विमोहिताः समुद्रमध्येष्विव गाधकाङ्क्षिणः  ॥ मत्स्प्_१३५।६८ ॥  
सम्मर्द्यमानेषु गणेश्वरेषु सन्नर्दमानेषु सुरेतरेषु  ।  
ततः सुराणां प्रवराभिरक्षितुं रिपोर्बलं संविविशुः सहायुधाः  ॥ मत्स्प्_१३५।६९ ॥  
यमो गदास्त्रो वरुणश्च भास्करस् तथा कुमारो ऽमरकोटिसंयुतः  ।  
स्वयं च शक्रः सितनागवाहनः कुलीशपाणिः सुरलोकपुङ्गवः  ॥ मत्स्प्_१३५।७० ॥  
स चोडुनाथः ससुतो दिवाकरः स सान्तकस्त्र्यक्षपतिर् महाद्युतिः  ।  
एते रिपूणां प्रबलाभिरक्षितं तदा बलं संविविशुर्मदोद्धताः  ॥ मत्स्प्_१३५।७१ ॥  
यथा वनं दर्पितकुञ्जराधिपा यथा नभः साम्बुधरं दिवाकरः  ।  
यथा च सिंहैर्विजनेषु गोकुलं तथा बलं तत्त्रिदशैर् अभिद्रुतम्  ॥ मत्स्प्_१३५।७२ ॥  
कृतप्रहारातुरदीनदानवं ततस्त्वभज्यन्त बलं हि पार्षदाः  ।  
स्वर्ज्योतिषां ज्योतिर् इवोष्मवान् हरिर् यथा तमो घोरतरं नराणाम्  ॥ मत्स्प्_१३५।७३ ॥  
विशान्तयामास यथा सदैव निशाकरः सञ्चितशार्वरं तमः  ।  
ततो ऽपकृष्टे च तमःप्रभावे अस्त्रप्रभावे च विवर्धमाने  ॥ मत्स्प्_१३५।७४ ॥  
दिग्लोकपालैर् गणनायकैश्च कृतो महान्सिंहरवो मुहूर्तम्  ।  
सङ्ख्ये विभग्ना विकरा विपादाश् छिन्नोत्तमाङ्गाः शरपूरिताङ्गाः  ॥ मत्स्प्_१३५।७५ ॥  
देवेतरा देववरैर्विभिन्नाः सीदन्ति पङ्केषु यथा गजेन्द्राः  ।  
वज्रेण भीमेन च वज्रपाणिः शक्त्या च शक्त्या च मयूरकेतुः  ॥ मत्स्प्_१३५।७६ ॥  
दण्डेन चोग्रेण च धर्मराजः पाशेन चोग्रेण च वारिगोप्ता  ।  
शूलेन कालेन च यक्षराजो वीर्येण तेजस्वितया सुकेशः  ॥ मत्स्प्_१३५।७७ ॥  
गणेश्वरास्ते सुरसन्निकाशाः पूर्णाहुतीसिक्तशिखिप्रकाशाः  ।  
उत्सादयन्ते दनुपुत्रवृन्दान् यथैव इन्द्राशनयः पतन्त्यः  ॥ मत्स्प्_१३५।७८ ॥  
मयस्तु देवान्परिरक्षितारम् उमात्मजं देववरं कुमारम्  ।  
शरेण भित्त्वा स हि तारकासुतं स तारकाख्यासुरम् आबभाषे  ॥ मत्स्प्_१३५।७९ ॥  
कृत्वा प्रहारं प्रविशामि वीरं पुरं हि दैत्येन्द्रबलेन युक्तः  ।  
विश्राममूर्जस्करमप्यवाप्य पुनः करिष्यामि रणं प्रपन्नैः  ॥ मत्स्प्_१३५।८० ॥  
वयं हि शस्त्रक्षतविक्षताङ्गा विशीर्णशस्त्रध्वजवर्मवाहाः  ।  
जयैषिणस्ते जयकाशिनश्च गणेश्वरा लोकवराधिपाश्च  ॥ मत्स्प्_१३५।८१ ॥  
मयस्य श्रुत्वा दिवि तारकाख्यो वचो ऽभिकाङ्क्षन्क्षतजोपमाक्षः  ।  
विवेश तूर्णं त्रिपुरं दितेः सुतैः सुतैरदित्या युधि वृद्धहर्षैः  ॥ मत्स्प्_१३५।८२ ॥  
ततः सशङ्खानकभेरिभीमं ससिंहनादं हरसैन्यमाबभौ  ।*  
मयानुगं घोरगभीरगह्वरं यथा सिंहनादितम्  ॥ मत्स्प्_१३५।८३ ॥*  
  
  
______________________________________________________  
  
  
मत्स्य-पुराण १३६  
  
*सूत उवाच  
मयः प्रहारं कृत्वा तु मायावी दानवर्षभः  ।  
विवेश तूर्णं त्रिपुरम् अभ्रं नीलमिवाम्बरम्  ॥ मत्स्प्_१३६।१ ॥  
स दीर्घमुष्णं निःश्वस्य दानवान्वीक्ष्य मध्यगान्  ।  
दध्यौ लोकक्षये प्राप्ते कालं काल इवापरः  ॥ मत्स्प्_१३६।२ ॥  
इन्द्रो ऽपि बिभ्यते यस्य स्थितो युद्धेप्सुरग्रतः  ।  
स चापि निधनं प्राप्तो विद्युन्माली महायशाः  ॥ मत्स्प्_१३६।३ ॥  
दुर्गं वै त्रिपुरस्यास्य न समं विद्यते पुरम्  ।  
तस्याप्येषो ऽनयः प्राप्तो न दुर्गं कारणं क्वचित्  ॥ मत्स्प्_१३६।४ ॥  
कालस्यैव वशे सर्वं दुर्गं दुर्गतरं च यत्  ।  
काले क्रुद्धे कथं कालात् त्राणं नो ऽद्य भविष्यति  ॥ मत्स्प्_१३६।५ ॥  
एकेषु त्रिषु यत्किञ्चिद् बलं वै सर्वजन्तुषु  ।  
कालस्य तद्वशं सर्वम् इति पैतामहो विधिः  ॥ मत्स्प्_१३६।६ ॥  
अस्मिन्कः प्रभवेद्योगो ह्य् असन्धार्ये ऽमितात्मनि  ।  
लङ्घने कः समर्थः स्याद् ऋते देवं महेश्वरम्  ॥ मत्स्प्_१३६।७ ॥  
बिभेमि नेन्द्राद्धि यमाद् वरुणान्न च वित्तपात्  ।  
स्वामी चैषां तु देवानां दुर्जयः स महेश्वरः  ॥ मत्स्प्_१३६।८ ॥  
ऐश्वर्यस्य फलं यत्तत् प्रभुत्वस्य च यत्फलम्  ।  
तदद्य दर्शयिष्यामि यावद्वीराः समन्ततः  ॥ मत्स्प्_१३६।९ ॥  
वापीममृततोयेन पूर्णां स्रक्ष्ये वरौषधीः  ।  
जीविष्यन्ति तदा दैत्याः सञ्जीवनवरौषधैः  ॥ मत्स्प्_१३६।१० ॥  
इति सञ्चिन्त्य बलवान् मयो मायाविनां वरः  ।  
मायया ससृजे वापीं रम्भामिव पितामहः  ॥ मत्स्प्_१३६।११ ॥  
द्वियोजनायतां दीर्घां पूर्णयोजनविस्तृताम्  ।  
आरोहसङ्क्रमवतीं चित्ररूपां कथामिव  ॥ मत्स्प्_१३६।१२ ॥  
इन्दोः किरणकल्पेन मृष्टेनामृतगन्धिना  ।  
पूर्णां परमतोयेन गुणपूर्णामिवाङ्गनाम्  ॥ मत्स्प्_१३६।१३ ॥  
उत्पलैः कुमुदैः पद्मैर् वृतां कादम्बकैस्तथा  ।  
चन्द्रभास्करवर्णाभैर् भीमैर् आवरणैर्वृताम्  ॥ मत्स्प्_१३६।१४ ॥  
खगैर् मधुररावैश्च चारुचामीकरप्रभैः  ।  
कामैषिभिर् इवाकीर्णां जीवानामरणीम् इव  ॥ मत्स्प्_१३६।१५ ॥  
तां वापीं सृज्य स मयो गङ्गामिव महेश्वरः  ।  
तस्यां प्रक्षालयामास विद्युन्मालिनमादितः  ॥ मत्स्प्_१३६।१६ ॥  
स वाप्यां मज्जितो दैत्यो देवशत्रुर्महाबलः  ।  
उत्तस्थाविन्धनैरिद्धः सद्यो हुत इवानलः  ॥ मत्स्प्_१३६।१७ ॥  
मयस्य चाञ्जलिं कृत्वा तारकाख्यो ऽभिवादितः  ।  
विद्युन्मालीति वचनं मयमुत्थाय चाब्रवीत्  ॥ मत्स्प्_१३६।१८ ॥  
क्व नन्दी सह रुद्रेण वृतः प्रमथजम्बुकैः  ।  
युध्यामो ऽरीन् विनिष्पीड्य दया देहेषु का हि नः  ॥ मत्स्प्_१३६।१९ ॥  
अन्वास्यैव च रुद्रस्य भवामः प्रभविष्णवः  ।  
तैर्वा विनिहता युद्धे भविष्यामो यमाशनाः  ॥ मत्स्प्_१३६।२० ॥  
विद्युन्मालेर् निशम्यैतन् मयो वचनमूर्जितम्  ।  
तं परिष्वज्य सार्द्राक्ष इदमाह महासुरः  ॥ मत्स्प्_१३६।२१ ॥  
विद्युन्मालिन्न मे राज्यम् अभिप्रेतं न जीवितम्  ।  
त्वया विना महाबाहो किमन्येन महासुर  ॥ मत्स्प्_१३६।२२ ॥  
महामृतमयी वापी ह्य् एषा मायाभिरीश्वर  ।  
सृष्टा दानवदैत्यानां हतानां जीववर्धिनी  ॥ मत्स्प्_१३६।२३ ॥  
दिष्ट्या त्वां दैत्य पश्यामि यमलोकाद् इहागतम्  ।  
दुर्गतावनयग्रस्तं भोक्ष्यामो ऽद्य महानिधिम्  ॥ मत्स्प्_१३६।२४ ॥  
दृष्ट्वा दृष्ट्वा च तां वापीं मायया मयनिर्मिताम्  ।  
हृष्टाननाक्षा दैत्येन्द्रा इदं वचनमब्रुवन्  ॥ मत्स्प्_१३६।२५ ॥  
दानवा युध्यतेदानीं प्रमथैः सह निर्भयाः  ।  
मयेन निर्मिता वापी हतान्सञ्जीवयिष्यति  ॥ मत्स्प्_१३६।२६ ॥  
ततः क्षुब्धाम्बुधिनिभा भेरी सा तु भयङ्करी  ।  
वाद्यमाना ननादोच्चै रौरवी सा पुनः पुनः  ॥ मत्स्प्_१३६।२७ ॥  
श्रुत्वा भेरीरवं घोरं मेघारम्भितसन्निभम्  ।  
न्यपतन्नसुरास्तूर्णं त्रिपुराद्युद्धलालसाः  ॥ मत्स्प्_१३६।२८ ॥  
लोहराजतसौवर्णैः कटकैर्मणिराजितैः  ।  
आमुक्तैः कुण्डलैर्हारैर् मुकुटैरपि चोत्कटैः  ॥ मत्स्प्_१३६।२९ ॥  
धूमायिता ह्यविरमा ज्वलन्त इव पावकाः  ।  
आयुधानि समादाय काशिनो दृढविक्रमाः  ॥ मत्स्प्_१३६।३० ॥  
नृत्यमाना इव नटा गर्जन्त इव तोयदाः  ।  
करोच्छ्रया इव गजाः सिंहा इव च निर्भयाः  ॥ मत्स्प्_१३६।३१ ॥  
ह्रदा इव च गम्भीराः सूर्या इव प्रतापिताः  ।  
द्रुमा इव च दैत्येन्द्रास् त्रासयन्तो बलं महत्  ॥ मत्स्प्_१३६।३२ ॥  
प्रमथा अपि सोत्साहा गरुडोत्पातपातिनः  ।  
युयुत्सवो ऽभिधावन्ति दानवान्दानवारयः  ॥ मत्स्प्_१३६।३३ ॥  
नन्दीश्वरेण प्रमथास् तारकाख्येन दानवाः  ।  
चक्रुः संहत्य सङ्ग्रामं चोद्यमाना बलेन च  ॥ मत्स्प्_१३६।३४ ॥  
ते ऽसिभिश्चन्द्रसङ्काशैः शूलैश्चानलपिङ्गलैः  ।  
बाणैश्च दृढनिर्मुक्तैर् अभिजघ्नुः परस्परम्  ॥ मत्स्प्_१३६।३५ ॥  
शराणां सृज्यमानानाम् असीनां च निपात्यताम्  ।  
रूपाण्यासन्महोल्कानां पतन्तीनामिवाम्बरात्  ॥ मत्स्प्_१३६।३६ ॥  
शक्तिभिर्भिन्नहृदया निर्दया इव पातिताः  ।  
निरयेष्विव निर्मग्नाः कूजन्ते प्रमथासुराः  ॥ मत्स्प्_१३६।३७ ॥  
हेमकुण्डलयुक्तानि किरीटोत्कटवन्ति च  ।  
शिरांस्युर्व्यां पतन्ति स्म गिरिकूटा इवात्यये  ॥ मत्स्प्_१३६।३८ ॥  
परश्वधैः पट्टिशैश्च खड्गैश्च परिघैस्तथा  ।  
छिन्नाः करिवराकारा निपेतुस्ते धरातले  ॥ मत्स्प्_१३६।३९ ॥  
गर्जन्ति सहसा हृष्टाः प्रमथा भीमगर्जनाः  ।  
साधयन्त्यपरे सिद्धा युद्धगान्धर्वमद्भुतम्  ॥ मत्स्प्_१३६।४० ॥  
बलवान्भासि प्रमथ दर्पितो भासि दानव  ।  
इति चोच्चारयन्वाचं वारणा रणधूर्गताः  ॥ मत्स्प्_१३६।४१ ॥  
परिघैराहताः केचिद् दानवैः शङ्करानुगाः  ।  
वमन्ते रुधिरं वक्त्रैः स्वर्णधातुमिवाचलाः  ॥ मत्स्प्_१३६।४२ ॥  
प्रमथैरपि नाराचैर् असुराः सुरशत्रवः  ।  
द्रुमैश्च गिरिशृङ्गैश्च गाढमेवाहवे हताः  ॥ मत्स्प्_१३६।४३ ॥  
सूदितानथ तान्दैत्यान् अन्ये दानवपुङ्गवाः  ।  
उत्क्षिप्य चिक्षिपुर् वाप्यां मयदानवचोदिताः  ॥ मत्स्प्_१३६।४४ ॥  
ते चापि भास्वरैर्देहैः स्वर्गलोक इवामराः  ।  
उत्तस्थुर्वापीमासाद्य सद्रूपाभरणाम्बराः  ॥ मत्स्प्_१३६।४५ ॥  
अथैके दानवाः प्राप्य वापीप्रक्षेपणाद् असून्  ।  
आस्फोट्य सिंहनादं च कृत्वाधावंस्तथासुराः  ॥ मत्स्प्_१३६।४६ ॥  
दानवाः प्रमथानेतान् प्रसर्पत किम् आसथ  ।  
हतानपि हि वो वापी पुनरुज्जीवयिष्यति  ॥ मत्स्प्_१३६।४७ ॥  
एवं श्रुत्वा शङ्कुकर्णो वचो ऽग्रग्रहसन्निभः  ।  
द्रुतमेवैत्य देवेशम् इदं वचनमब्रवीत्  ॥ मत्स्प्_१३६।४८ ॥  
सूदिताः सूदिता देव प्रमथैरसुरा ह्यमी  ।  
उत्तिष्ठन्ति पुनर्भीमाः सस्या इव जलोक्षिताः  ॥ मत्स्प्_१३६।४९ ॥  
अस्मिन्किल पुरे वापी पूर्णामृतरसाम्भसा  ।  
निहता निहता यत्र क्षिप्ता जीवन्ति दानवाः  ॥ मत्स्प्_१३६।५० ॥  
इति विज्ञापयद्देवं शङ्कुकर्णो महेश्वरम्  ।  
अभवन्दानवबल उत्पाता वै सुदारुणाः  ॥ मत्स्प्_१३६।५१ ॥  
तारकाख्यः सुभीमाक्षो दारितास्यो हरिर्यथा  ।  
अभ्यधावत्सुसङ्क्रुद्धो महादेवरथं प्रति  ॥ मत्स्प्_१३६।५२ ॥  
त्रिपुरे तु महान्घोरो भेरीशङ्खरवो बभौ  ।  
दानवा निःसृता दृष्ट्वा देवदेवरथे सुरम्  ॥ मत्स्प्_१३६।५३ ॥  
भूकम्पश्चाभवत्तत्र शताङ्गो भूगतो ऽभवत्  ।  
दृष्ट्वा क्षोभमगाद्रुद्रः स्वयम्भूश्च पितामहः  ॥ मत्स्प्_१३६।५४ ॥  
ताभ्यां देववरिष्ठाभ्याम् अन्वितः स रथोत्तमः  ।  
अनायतनम् आसाद्य सीदते गुणवानिव  ॥ मत्स्प्_१३६।५५ ॥  
धातुक्षये देह इव ग्रीष्मे चाल्पमिवोदकम्  ।  
शैथिल्यं याति स रथः स्नेहो विप्रकृतो यथा  ॥ मत्स्प्_१३६।५६ ॥  
रथादुत्पत्यात्मभूर् वै सीदन्तं तु रथोत्तमम्  ।  
उज्जहार महाप्राणो रथं त्रैलोक्यरूपिणम्  ॥ मत्स्प्_१३६।५७ ॥  
तदा शराद्विनिष्पत्य पीतवासा जनार्दनः  ।  
वृषरूपं महत्कृत्वा रथं जग्राह दुर्धरम्  ॥ मत्स्प्_१३६।५८ ॥  
स विषाणाभ्यां त्रैलोक्यं रथमेव महारथः  ।  
प्रगृह्योद्वहते सज्जं कुलं कुलवहो यथा  ॥ मत्स्प्_१३६।५९ ॥  
तारकाख्यो ऽपि दैत्येन्द्रो गिरीन्द्र इव पक्षवान्  ।  
अभ्यद्रवत्तदा देवं ब्रह्माणं हतवांश्च सः  ॥ मत्स्प्_१३६।६० ॥  
स तारकाख्याभिहतः प्रतोदं न्यस्य कूबरे  ।  
विजज्वाल मुहुर्ब्रह्मा श्वासं वक्त्रात् समुद्गिरन्  ॥ मत्स्प्_१३६।६१ ॥  
तत्र दैत्यैर्महानादो दानवैरपि भैरवः  ।  
तारकाख्यस्य पूजार्थं कृतो जलधरोपमः  ॥ मत्स्प्_१३६।६२ ॥  
रथचरणकरो ऽथ महामृधे वृषभवपुर्वृषभेन्द्रपूजितः  ।  
दितितनयबलं विमर्द्य सर्वं त्रिपुरपुरं प्रविवेश केशवः  ॥ मत्स्प्_१३६।६३ ॥  
सजलजलदराजितां समस्तां कुमुदवरोत्पलफुल्लपङ्कजाढ्याम्  ।  
सुरगुरुरपिबत्पयो ऽमृतं तद् रविरिव सञ्चितशार्वरं तमो ऽन्धम्  ॥ मत्स्प्_१३६।६४ ॥  
वापीं पीत्वासुरेन्द्राणां पीतवासा जनार्दनः  ।  
नर्दमानो महाबाहुः प्रविवेश शरं ततः  ॥ मत्स्प्_१३६।६५ ॥  
ततो ऽसुरा भीमगणेश्वरैर्हताः प्रहारसंवर्धितशोणितापगाः  ।  
पराङ्मुखा भीममुखैः कृता रणे यथा नयाभ्युद्यततत्परैर्नरैः  ॥ मत्स्प्_१३६।६६ ॥  
स तारकाख्यस् तडिन्मालिरेव च मयेन सार्धं प्रमथैरभिद्रुताः  ।  
पुरं परावृत्य नु ते शरार्दिता यथा शरीरं पवनोदये गताः  ॥ मत्स्प्_१३६।६७ ॥  
गणेश्वराभ्युद्यतदर्पकाशिनो महेन्द्रनन्दीश्वरषण्मुखा युधि  ।  
विनेदुरुच्चैर्जहसुश्च दुर्मदा जयेम चन्द्रादिदिगीश्वरैः सह  ॥ मत्स्प्_१३६।६८ ॥  
  
  
______________________________________________________  
  
  
मत्स्य-पुराण १३७  
  
*सूत उवाच  
प्रमथैः समरे भिन्नास् त्रैपुरास्ते सुरारयः  ।  
पुरं प्रविविशुर्भीताः प्रमथैर्भग्नगोपुरम्  ॥ मत्स्प्_१३७।१ ॥  
शीर्णदंष्ट्रा यथा नागा भग्नशृङ्गा यथा वृषाः  ।  
यथा विपक्षाः शकुना नद्यः क्षीणोदका यथा  ॥ मत्स्प्_१३७।२ ॥  
मृतप्रायास्तथा दैत्या दैवतैर्विकृताननाः  ।  
बभूवुस्ते विमनसः कथं कार्यमिति ब्रुवन्  ॥ मत्स्प्_१३७।३ ॥  
अथ तान्म्लानमनसस् तदा तामरसाननः  ।  
उवाच दैत्यो दैत्यानां परमाधिपतिर्मयः  ॥ मत्स्प्_१३७।४ ॥  
कृत्वा युद्धानि घोराणि प्रमथैः सह सामरैः  ।  
तोषयित्वा तथा युद्धे प्रमथानमरैः सह  ॥ मत्स्प्_१३७।५ ॥  
यूयं यत्प्रथमं दैत्याः पश्चाच्च बलपीडिताः  ।  
प्रविष्टा नगरं त्रासात् प्रमथैर्भृशमर्दिताः  ॥ मत्स्प्_१३७।६ ॥  
अप्रियं क्रियते व्यक्तं देवैर्नास्त्यत्र संशयः  ।  
यत्र नाम महाभागाः प्रविशन्ति गिरेर्वनम्  ॥ मत्स्प्_१३७।७ ॥  
अहो हि कालस्य बलम् अहो कालो हि दुर्जयः  ।  
यत्रेदृशस्य दुर्गस्य उपरोधो ऽवमागतः  ॥ मत्स्प्_१३७।८ ॥  
मये विवदमाने तु नर्दमान इवाम्बुदे  ।  
बभूवुर्निष्प्रभा दैत्या ग्रहा इन्दूदये यथा  ॥ मत्स्प्_१३७।९ ॥  
वापीपालास्ततो ऽभ्येत्य नभः काल इवाम्बुदाः  ।  
मयमाहुर्यमप्रख्यं साञ्जलिप्रग्रहाः स्थिताः  ॥ मत्स्प्_१३७।१० ॥  
या सामृतरसा गूढा वापी वै निर्मिता त्वया  ।  
समाकुलोत्पलवना समीनाकुलपङ्कजा  ॥ मत्स्प्_१३७।११ ॥  
पीता सा वृषरूपेण केनचिद्दैत्यनायक  ।  
वापी सा साम्प्रतं दृष्टा मृतसञ्ज्ञा इवाङ्गना  ॥ मत्स्प्_१३७।१२ ॥  
वापीपालवचः श्रुत्वा मयो ऽसौ दानवप्रभुः  ।  
कष्टमित्यसकृत्प्रोच्य दितिजानिदमब्रवीत्  ॥ मत्स्प्_१३७।१३ ॥  
मया मायाबलकृता वापी पीता त्वियं यदि  ।  
विनष्टाः स्म न सन्देहस् त्रिपुरं दानवा गतम्  ॥ मत्स्प्_१३७।१४ ॥  
निहतान्निहतान्दैत्यान् आजीवयति दैवतैः  ।  
पीता वा यदि वा वापी पीता वै पीतवाससा  ॥ मत्स्प्_१३७।१५ ॥  
को ऽन्यो मन्मायया गुप्तां वापीम् अमृततोयिनीम्  ।  
पास्यते विष्णुमजितं वर्जयित्वा गदाधरम्  ॥ मत्स्प्_१३७।१६ ॥  
सुगुह्यम् अपि दैत्यानां नास्त्यस्याविदितं भुवि  ।  
यत्र मद्वरकौशल्यं विज्ञातं न वृतं बुधैः  ॥ मत्स्प्_१३७।१७ ॥  
समो ऽयं रुचिरो देशो निर्द्रुमो निर्द्रुमाचलः  ।  
नवाम्भःपूरितं कृत्वा बाधन्ते ऽस्मान्मरुद्गणाः  ॥ मत्स्प्_१३७।१८ ॥  
ते यूयं यदि मन्यध्वं सागरोपरिधिष्ठिताः  ।  
प्रमथानां महावेगं सहामः श्वसनोपमम्  ॥ मत्स्प्_१३७।१९ ॥  
एतेषां च समारम्भास् तस्मिन्सागरसम्प्लवे  ।  
निरुत्साहा भविष्यन्ति एतद्रथपथावृताः  ॥ मत्स्प्_१३७।२० ॥  
युध्यतां निघ्नतां शत्रून् भीतानां च द्रविष्यताम्  ।  
सागरो ऽम्बरसङ्काशः शरणं नो भविष्यति  ॥ मत्स्प्_१३७।२१ ॥  
इत्युक्त्वा स मयो दैत्यो दैत्यानामधिपस्तदा  ।  
त्रिपुरेण ययौ तूर्णं सागरं सिन्धुबान्धवम्  ॥ मत्स्प्_१३७।२२ ॥  
सागरे जलगम्भीर उत्पपात पुरं वरम्  ।  
अवतस्थुः पुराण्येव गोपुराभरणानि च  ॥ मत्स्प्_१३७।२३ ॥  
अपक्रान्ते तु त्रिपुरे त्रिपुरारिस्त्रिलोचनः  ।  
पितामहमुवाचेदं वेदवादविशारदम्  ॥ मत्स्प्_१३७।२४ ॥  
पितामह दृढं भीता भगवन्दानवा हि नः  ।  
विपुलं सागरं ते तु दानवाः समुपाश्रिताः  ॥ मत्स्प्_१३७।२५ ॥  
यत एव हि ते यातास् त्रिपुरेण तु दानवाः  ।  
तत एव रथं तूर्णं प्रापयस्व पितामह  ॥ मत्स्प्_१३७।२६ ॥  
सिंहनादं ततः कृत्वा देवा देवरथं च तम्  ।  
परिवार्य ययुर्हृष्टाः सायुधाः पश्चिमोदधिम्  ॥ मत्स्प्_१३७।२७ ॥  
ततो ऽमरामरगुरुं परिवार्य भवं हरम्  ।  
नर्दयन्तो ययुस्तूर्णं सागरं दानवालयम्  ॥ मत्स्प्_१३७।२८ ॥  
अथ चारुपताकभूषितं पटहाडम्बरशङ्खनादितम्  ।*  
त्रिपुरमभिसमीक्ष्य देवता विविधबला ननदुर्यथा घनाः  ॥ मत्स्प्_१३७।२९ ॥*  
अमरवरपुरे ऽपि दारुणो जलधररावमृदङ्गगह्वरः  ।  
दनुतनयनिनादमिश्रितः प्रतिनिधिसङ्क्षुभिताणवोपमः  ॥ मत्स्प्_१३७।३० ॥  
अथ भुवनपतिर्गतिः सुराणाम् अरिमृगयाम् अददात्सुलब्धबुद्धिः  ।  
त्रिदशगणपतिर्ह्युवाच शक्रं त्रिपुरगतं सहसा निरीक्ष्य शत्रुम्  ॥ मत्स्प्_१३७।३१ ॥  
त्रिदशगणपते निशामयैतत् त्रिपुरनिकेतनं दानवाः प्रविष्टाः  ।  
यमवरुणकुबेरषण्मुखैस्तत् सह गणपैरपि हन्मि तावदेव  ॥ मत्स्प्_१३७।३२ ॥  
विहितपरबलाभिघातभूतं व्रज जलधेस्तु यतः पुराणि तस्थुः  ।  
स रथवरगतो भवः समर्थो ह्य् उदधिमगात्त्रिपुरं पुनर्निहन्तुम्  ॥ मत्स्प्_१३७।३३ ॥  
इति परिगणयन्तो दितेः सुता ह्य् अवतस्थुर्लवणार्णवोपरिष्टात्  ।  
अभिभवत्रिपुरं सदानवेन्द्रं शरवर्षैर्मुसलैश्च वज्रमिश्रैः  ॥ मत्स्प्_१३७।३४ ॥  
अहमपि रथवर्यमास्थितः सुरवरवर्य भवेय पृष्ठतः  ।  
असुरवरवधार्थमुद्यतानां प्रतिविदधामि सुखाय ते ऽनघ  ॥ मत्स्प्_१३७।३५ ॥  
इति भववचनप्रचोदिते दशशतनयनवपुः समुद्यतः  ।  
त्रिपुरपुरजिघांसया हरिः प्रविकसिताम्बुजलोचनो ययौ  ॥ मत्स्प्_१३७।३६ ॥  
  
  
______________________________________________________  
  
  
मत्स्य-पुराण १३८  
  
*सूत उवाच  
मघवा तु निहन्तुं तान्-असुरानमरेश्वरः  ।  
लोकपाला ययुः सर्वे गणपालाश्च सर्वशः  ॥ मत्स्प्_१३८।१ ॥  
ईश्वरा मोदिताः सर्व उत्पेतुश्चाम्बरे तदा  ।  
खगतास्तु विरेजुस्ते पक्षवन्त इवाचलाः  ॥ मत्स्प्_१३८।२ ॥  
प्रययुस्तत्पुरं हन्तुं शरीरमिव व्याधयः  ।  
शङ्खाडम्बरनिर्घोषैः पणवान्पटहानपि  ।  
नादयन्तः पुरो देवा दृष्टास्त्रिपुरवासिभिः  ॥ मत्स्प्_१३८।३ ॥  
हरः प्राप्त इतीवोक्त्वा बलिनस्ते महासुराः  ।  
आजग्मुः परमं क्षोभम् अत्ययेष्विव सागराः  ॥ मत्स्प्_१३८।४ ॥  
सुरतूर्यरवं श्रुत्वा दानवा भीमदर्शनाः  ।  
निनेदुर्वादयन्तश्च नानावाद्यान्यनेकशः  ॥ मत्स्प्_१३८।५ ॥  
भूयोदीरितवीर्यास्ते परस्परकृतागसः  ।  
पूर्वदेवाश्च देवाश्च सूदयन्तः परस्परम्  ॥ मत्स्प्_१३८।६ ॥  
आक्रोशे ऽपि समप्रख्ये तेषां देहनिकृन्तनम्  ।  
प्रवृत्तं युद्धमतुलं प्रहारकृतनिःस्वनम्  ॥ मत्स्प्_१३८।७ ॥  
निष्पतन्त इवादित्याः प्रज्वलन्त इवाग्नयः  ।  
शंसन्त इव नागेन्द्रा भ्रमन्त एव पक्षिणः  ।  
गिरीन्द्रा इव कम्पन्तो गर्जन्त इव तोयदाः  ॥ मत्स्प्_१३८।८ ॥  
जृम्भन्त इव शार्दूलाः गर्जन्त इव तोयदाः  ।  
प्रवृद्धोर्मितरङ्गौघाः क्षुभ्यन्त इव सागराः  ॥ मत्स्प्_१३८।९ ॥  
प्रमथाश्च महाशूरा दानवाश्च महाबलाः  ।  
युयुधुर्निश्चला भूत्वा वज्रा इव महाचलैः  ॥ मत्स्प्_१३८।१० ॥  
कार्मुकाणां विकृष्टानां बभूवुर्दारुणा रवाः  ।  
कालानुगानां मेघानां यथा वियति वायुना  ॥ मत्स्प्_१३८।११ ॥  
आहुश्च युद्धे मा भैषीः क्व यास्यसि मृतो ह्यसि  ।  
प्रहराशु स्थितो ऽस्म्यत्र एहि दर्शय पौरुषम्  ॥ मत्स्प्_१३८।१२ ॥  
गृहाण छिन्द्धि भिन्द्धीति खाद मारय दारय  ।  
इत्यन्योन्यम् अनूच्चार्य प्रययुर्यमसादनम्  ॥ मत्स्प्_१३८।१३ ॥  
खड्गापवर्जिताः केचित् केचिच्छिन्नाः परश्वधैः  ।  
केचिन्मुद्गरचूर्णाश्च केचिद्बाहुभिराहताः  ॥ मत्स्प्_१३८।१४ ॥  
पट्टिशैः सूदिताः केचित् केचिच्छूलविदारिताः  ।  
दानवाः शरपुष्पाभाः सवना इव पर्वताः  ।  
निपतन्त्यर्णवजले भीमनक्रतिमिङ्गिले  ॥ मत्स्प्_१३८।१५ ॥  
व्यसुभिः सुनिबद्धाङ्गैः पतमानैः सुरेतरैः  ।  
सम्बभूवार्णवे शब्दः सजलाम्बुदनिस्वनः  ॥ मत्स्प्_१३८।१६ ॥  
तेन शब्देन मकरा नक्रास्तिमितिमिङ्गिलाः  ।  
मत्ता लोहितगन्धेन क्षोभयन्तो महार्णवम्  ॥ मत्स्प्_१३८।१७ ॥  
परस्परेण कलहं कुर्वाणा भीममूर्तयः  ।  
भ्रमन्ते भक्षयन्तश्च दानवानां च लोहितम्  ॥ मत्स्प्_१३८।१८ ॥  
सरथान् सायुधान् साश्वान् सवस्त्राभरणावृतान्  ।  
जग्रसुस्तिमयो दैत्यान् द्रावयन्तो जलेचरान्  ॥ मत्स्प्_१३८।१९ ॥  
मृधं यथासुराणां च प्रमथानां प्रवर्तते  ।  
अम्बरे ऽम्भसि च तथा युद्धं चक्रुर्जलेचराः  ॥ मत्स्प्_१३८।२० ॥  
यथा भ्रमन्ति प्रमथाः सदैत्यास् तथा भ्रमन्ते तिमयः सनक्राः  ।  
यथैव छिन्दन्ति परस्परं तु तथैव क्रन्दन्ति विभिन्नदेहाः  ॥ मत्स्प्_१३८।२१ ॥  
व्रणाननैर् अङ्गरसं स्रवद्भिः सुरासुरैर्नक्रतिमिङ्गिलैश्च  ।  
कृतो मुहूर्तेन समुद्रदेशः सरक्ततोयः समुदीर्णतोयः  ॥ मत्स्प्_१३८।२२ ॥  
पूर्वं महाम्भोधरपर्वताभं द्वारं महान्तं त्रिपुरस्य शक्रः  ।  
निपीड्य तस्थौ महता बलेन युक्तो ऽमराणां महता बलेन  ॥ मत्स्प्_१३८।२३ ॥  
तथोत्तरं सो ऽन्तरजो हरस्य बालार्कजाम्बूनदतुल्यवर्णः  ।  
स्कन्दः पुरद्वारमथारुरोह वृद्धो ऽस्तशृङ्गं प्रपतन्निवार्कः  ॥ मत्स्प्_१३८।२४ ॥  
यमश्च वित्ताधिपतिश्च देवो दण्डान्वितः पाशवरायुधश्च  ।  
देवारिणस्तस्य पुरस्य द्वारं ताभ्यां तु तत्पश्चिमतो निरुद्धम्  ॥ मत्स्प्_१३८।२५ ॥  
दक्षारिरुद्रस्तपनायुताभः स भास्वता देवरथेन देवः  ।  
तद्दक्षिणद्वारमरेः पुरस्य रुद्ध्वावतस्थौ भगवांस्त्रिनेत्रः  ॥ मत्स्प्_१३८।२६ ॥  
तुङ्गानि वेश्मानि सगोपुराणि स्वर्णानि कैलासशशिप्रभाणि  ।  
प्रह्लादरूपाः प्रमथावरुद्धा ज्योतींषि मेघा इव चाश्मवर्षाः  ॥ मत्स्प्_१३८।२७ ॥  
उत्पात्य चोत्पाट्य गृहाणि तेषां सशैलमालासमवेदिकानि  ।  
प्रक्षिप्य प्रक्षिप्य समुद्रमध्ये कालाम्बुदाभाः प्रमथा विनेदुः  ॥ मत्स्प्_१३८।२८ ॥  
रक्तानि चाशेषवनैर्युतानि साशोकखण्डानि सकोकिलानि  ।  
गृहाणि हे नाथ पितः सुतेति भ्रातेति कान्तेति प्रियेति चापि  ।  
उत्पाट्यमानेषु गृहेषु नार्यस् त्व् अनार्यशब्दान्विविधान्प्रचक्रुः  ॥ मत्स्प्_१३८।२९ ॥  
कलत्रपुत्रक्षयप्राणनाशे तस्मिन्पुरे युद्धमतिप्रवृत्ते  ।  
महासुराः सागरतुल्यवेगा गणेश्वराः कोपवृताः प्रतीयुः  ॥ मत्स्प्_१३८।३० ॥  
परश्वधैस्तत्र शिलोपलैश्च त्रिशूलवज्रोत्तमकम्पनैश्च  ।  
शरीरसद्मक्षपणं सुघोरं युद्धं प्रवृत्तं दृढवैरबद्धम्  ॥ मत्स्प्_१३८।३१ ॥  
अन्योन्यमुद्दिश्य विमर्दतां च प्रधावतां चैव विनिघ्नतां च  ।  
शब्दो बभूवामरदानवानां युगान्तकालेष्विव सागराणाम्  ॥ मत्स्प्_१३८।३२ ॥  
व्रणैरजस्रं क्षतजं वमन्तः कोपोपरक्ता बहुधा नदन्तः  ।  
गणेश्वरास्ते ऽसुरपुङ्गवाश्च युध्यन्ति शब्दं च महदुद्गिरन्तः  ॥ मत्स्प्_१३८।३३ ॥  
मार्गाः पुरे लोहितकर्दमालाः स्वर्णेष्टकास्फाटिकभिन्नचित्राः  ।  
कृता मुहूर्तेन सुखेन गन्तुं छिन्नोत्तमाङ्गाङ्घ्रिकराः करालाः  ॥ मत्स्प्_१३८।३४ ॥  
कोपावृताक्षः स तु तारकाख्यः सङ्ख्ये सवृक्षः सगिरिर्निलीनः  ।  
तस्मिन्क्षणे द्वारवरं रिरक्षो रुद्धं भवेनाद्भुतविक्रमेण  ॥ मत्स्प्_१३८।३५ ॥  
स तत्र प्राकारागतांश्च भूताञ् छातन् महानद्भुतवीर्यसत्त्वः  ।  
चचार चाप्तेन्द्रियगर्वदृप्तः पुराद्विनिष्क्रम्य ररास घोरम्  ॥ मत्स्प्_१३८।३६ ॥  
ततः स दैत्योत्तमपर्वताभो यथाञ्जसा नाग इवाभिमत्तः  ।  
निवारितो रुद्ररथं जिघृक्षुर् यथार्णवः सर्पति चातिवेलः  ॥ मत्स्प्_१३८।३७ ॥  
शेषः सुधन्वा गिरिशश्च देवश् चतुर्मुखो यः स त्रिलोचनश्च  ।  
ते तारकाख्याभिगता गताजौ क्षोभं यथा वायुवशात्समुद्राः  ॥ मत्स्प्_१३८।३८ ॥  
शेषो गिरीशः सपितामहेशश् चोत्क्षुभ्यमाणः स रथे ऽम्बरस्थः  ।  
बिभेद सन्धीषु बलाभिपन्नः कूजन्निनादांश्च करोति घोरान्  ॥ मत्स्प्_१३८।३९ ॥  
एकं तु ऋग्वेदतुरङ्गमस्य पृष्ठे पदं न्यस्य वृषस्य चैकम्  ।  
तस्थौ भवः सोद्यतबाणचापः पुरस्य तत्सङ्गसमीक्षमाणः  ॥ मत्स्प्_१३८।४० ॥  
तदा भवपदन्यासाद् धयस्य वृषभस्य च  ।  
पेतुः स्तनाश्च दन्ताश्च पीडिताभ्यां त्रिशूलिना  ॥ मत्स्प्_१३८।४१ ॥  
ततःप्रभृति चाश्वानां स्तना दन्ता गवां तथा  ।  
मूढाः समभवंस्तेन चादृश्यत्वमुपागताः  ॥ मत्स्प्_१३८।४२ ॥  
तारकाख्यस्तु भीमाक्षो रौद्ररक्तान्तरेक्षणः  ।  
रुद्रान्तिके सुसंरुद्धो नन्दिना कुलनन्दिना  ॥ मत्स्प्_१३८।४३ ॥  
परश्वधेन तीक्ष्णेन स नन्दी दानवेश्वरम्  ।  
तक्षयामास वै तक्षा चन्दनं गन्धदो यथा  ॥ मत्स्प्_१३८।४४ ॥  
परश्वधहतः शूरः शैलादिः शरभो यथा  ।  
दुद्राव खड्गं निष्कृष्य तारकाख्यो गणेश्वरम्  ॥ मत्स्प्_१३८।४५ ॥  
यज्ञोपवीतम् आदाय चिछेद च ननाद च  ।  
ततः सिंहरवो घोरः शङ्खशब्दश्च भैरवः  ।  
गणेश्वरैः कृतस्तत्र तारकाख्ये निषूदिते  ॥ मत्स्प्_१३८।४६ ॥  
प्रमथारसितं श्रुत्वा वादित्रस्वनमेव च  ।  
पार्श्वस्थः सुमहापार्श्वं विद्युन्मालिं मयो ऽब्रवीत्  ॥ मत्स्प्_१३८।४७ ॥  
बहुवदनवतां किमेष शब्दो नदतां श्रूयते भिन्नसागराभः  ।  
वद वचनं तडिन्मालिन् किं किम् एतद्गणपाला युयुधुर्ययुर्गजेन्द्राः  ॥ मत्स्प्_१३८।४८ ॥  
इति मयवचनाङ्कुशार्दितस्तं तडिन्माली रविरिवांशुमाली  ।  
रणशिरसि समागतः सुराणां निजगादेदम् अरिन्दमो ऽतिहर्षात्  ॥ मत्स्प्_१३८।४९ ॥  
यमवरुणमहेन्द्ररुद्रवीर्यस् तव यशसो निधिर्धीर तारकाख्यः  ।  
सकलसमरशीर्षपर्वतेन्द्रो युद्ध्वा यस्तपति हि तारको गणेन्द्रैः  ॥ मत्स्प्_१३८।५० ॥  
मृदितम् उपनिशम्य तारकाख्यं रविदीप्तानलभीषणायताक्षम्  ।  
हृषितसकलनेत्रलोमसत्त्वाः प्रमथास्तोयमुचो यथा नदन्ति  ॥ मत्स्प्_१३८।५१ ॥  
इति सुहृदो वचनं निशम्य तत् त्वं तडिमालेः स मयः सुवर्णमाली  ।  
रणशिरस्य् असिताञ्जनाचलाभो जगदे वाक्यमिदं नवेन्दुमालिम्  ॥ मत्स्प्_१३८।५२ ॥  
विद्युन्मालिन्न नः कालः साधितुं ह्यवहेलया  ।  
करोमि विक्रमेणैतत् पुरं व्यसनवर्जितम्  ॥ मत्स्प्_१३८।५३ ॥  
विद्युन्माली ततः क्रुद्धो मयश्च त्रिपुरेश्वरः  ।  
गणाञ्जघ्नुस्तु द्राघिष्ठाः सहितास्तैर्महासुरैः  ॥ मत्स्प्_१३८।५४ ॥  
येन येन ततो विद्युन् माली याति मयश्च सः  ।  
तेन तेन पुरं शून्यं प्रमथैः प्रहृतैः कृतम्  ॥ मत्स्प्_१३८।५५ ॥  
अथ यमवरुणमृदङ्गघोषैः पणवडिण्डिमज्यास्वनप्रघोषैः  ।  
सकरतलपुटैश्च सिंहनादैर् भवमभिपूज्य तदा सुरा अवतस्थुः  ॥ मत्स्प्_१३८।५६ ॥  
सम्पूज्यमानो दितिजैर्महात्मभिः सहस्ररश्मिप्रतिमौजसैर् विभुः  ।  
अभिष्टुतः सत्यरतैस् तपोधनैर् यथास्तशृङ्गाभिगतो दिवाकरः  ॥ मत्स्प्_१३८।५७ ॥  
  
  
______________________________________________________  
  
  
मत्स्य-पुराण १३९  
  
*सूत उवाच  
तारकाख्ये हते युद्धे उत्सार्य प्रमथान्मयः  ।  
उवाच दानवान्भूयो भूयः स तु भयावृतान्  ॥ मत्स्प्_१३९।१ ॥  
भो ऽसुरेन्द्राधुना सर्वे निबोधध्वं प्रभाषितम्  ।  
यत्कर्तव्यं मया चैव युष्माभिश्च महाबलैः  ॥ मत्स्प्_१३९।२ ॥  
पुष्यं समेष्यते काले चन्द्रश्चन्द्रनिभाननाः  ।  
यदैकं त्रिपुरं सर्वं क्षणमेकं भविष्यति  ॥ मत्स्प्_१३९।३ ॥  
कुरुध्वं निर्भयाः काले कोकिलाशंसितेन च  ।  
स कालः पुष्ययोगस्य पुरस्य च मया कृतः  ॥ मत्स्प्_१३९।४ ॥  
काले तस्मिन्पुरे यस्तु सम्भावयति संहतिम्  ।  
स एनं कारयेच्चूर्णं बलिनैकैषुणा सुरः  ॥ मत्स्प्_१३९।५ ॥  
यो वः प्राणो बलं यच्च या च वो वैरितासुराः  ।  
तत्कृत्वा हृदये चैव पालयध्वमिदं पुरम्  ॥ मत्स्प्_१३९।६ ॥  
महेश्वररथं ह्येकं सर्वप्राणेन भीषणम्  ।  
विमुखीकुरुतात्यर्थं यथा नोत्सृजते शरम्  ॥ मत्स्प्_१३९।७ ॥  
तत एवं कृते ऽस्माभिस् त्रिपुरस्यापि रक्षणे  ।  
प्रतीक्षिष्यन्ति विवशाः पुष्ययोगं दिवौकसः  ॥ मत्स्प्_१३९।८ ॥  
निशम्य तन्मयस्यैवं दानवास्त्रिपुरालयाः  ।  
मुहुः सिंहरुतं कृत्वा मयमूचुर्यमोपमाः  ॥ मत्स्प्_१३९।९ ॥  
प्रयत्नेन वयं सर्वे कुर्मस्तव प्रभाषितम्  ।  
तथा कुर्मो यथा रुद्रो न मोक्ष्यति पुरे शरम्  ॥ मत्स्प्_१३९।१० ॥  
अद्य यास्यामः सङ्ग्रामं तद्रुद्रस्य जिघांसवः  ।  
कथयन्ति दितेः पुत्रा हृष्टा भिन्नतनूरुहाः  ॥ मत्स्प्_१३९।११ ॥  
कल्पं स्थास्यति वा खस्थं त्रिपुरं शाश्वतं ध्रुवम्  ।  
अदानवं वा भविता नारायणपदत्रयम्  ॥ मत्स्प्_१३९।१२ ॥  
वयं न धर्मं हास्यामो यस्मिन्योक्ष्यसि नो भवान्  ।  
अदैवतम् अदैत्यं वा लोकं द्रक्ष्यन्ति मानवाः  ॥ मत्स्प्_१३९।१३ ॥  
इति सम्मन्त्र्य हृष्टास्ते पुरान्तर्विबुधारयः  ।  
प्रदोषे मुदिता भूत्वा चेरुर्मन्मथचारताम्  ॥ मत्स्प्_१३९।१४ ॥  
मुहुर्मुक्तोदयो भ्रान्त उदयाग्रं महामणिः  ।  
तमांस्युत्सार्य भगवांश् चन्द्रो जृम्भति सो ऽम्बरम्  ॥ मत्स्प्_१३९।१५ ॥  
कुमुदालङ्कृते हंसो यथा सरसि विस्तृते  ।  
सिंहो यथा चोपविष्टो वैडूर्यशिखरे महान्  ॥ मत्स्प्_१३९।१६ ॥  
विष्णोर्यथा च विस्तीर्णे हारश्चोरसि संस्थितः  ।  
तथावगाढे नभसि चन्द्रो ऽत्रिनयनोद्भवः  ।  
भ्राजते भ्राजयंल् लोकान् सृजञ्ज्योत्स्नारसं बलात्  ॥ मत्स्प्_१३९।१७ ॥  
शीतांशावुदिते चन्द्रे ज्योत्स्नापूर्णे पुरे ऽसुराः  ।  
प्रदोषे ललितं चक्रुर् गृहमात्मानमेव च  ॥ मत्स्प्_१३९।१८ ॥  
रथ्यासु राजमार्गेषु प्रासादेषु गृहेषु च  ।  
दीपाश्चम्पकपुष्पाभा नाल्पस्नेहप्रदीपिताः  ॥ मत्स्प्_१३९।१९ ॥  
तदा मठेषु ते दीपाः स्नेहपूर्णाः प्रदीपिताः  ।  
गृहाणि वसुमन्त्येषां सर्वरत्नमयानि च  ।  
ज्वलतो ऽदीपयन्दीपांश् चन्द्रोदय इव ग्रहाः  ॥ मत्स्प्_१३९।२० ॥  
चन्द्रांशुभिर्भासमानम् अन्तर्दीपैः सुदीपितम्  ।  
उपद्रवैः कुलमिव पीयते त्रिपुरे तमः  ॥ मत्स्प्_१३९।२१ ॥  
तस्मिन्पुरे वै तरुणप्रदोषे चन्द्राट्टहासे तरुणप्रदोषे  ।  
रत्यर्थिनो वै दनुजा गृहेषु सहाङ्गनाभिः सुचिरं विरेमुः  ॥ मत्स्प्_१३९।२२ ॥  
विनोदिता ये तु वृषध्वजस्य पञ्चेषवस्ते मकरध्वजेन  ।  
तत्रासुरेष्वासुरपुङ्गवेषु स्वाङ्गाङ्गनाः स्वेदयुता बभूवुः  ॥ मत्स्प्_१३९।२३ ॥  
कलप्रलापेषु च दानवीनां वीणाप्रलापेषु च मूर्छितेषु  ।  
मत्तप्रलापेषु च कोकिलानां सचापबाणो मदनो ममन्थ  ॥ मत्स्प्_१३९।२४ ॥  
तमांसि नैशानि द्रुतं निहत्य ज्योत्स्नावितानेन जगद्वितत्य  ।  
खे रोहिणीं तां च प्रियां समेत्य चन्द्रः प्रभाभिः कुरुते ऽधिराज्यम्  ॥ मत्स्प्_१३९।२५ ॥  
स्थित्वैव कान्तस्य तु पादमूले काचिद्वरस्त्री स्वकपोलमूले  ।  
विशेषकं चारुतरं करोति तेनाननं स्वं समलङ्करोति  ॥ मत्स्प्_१३९।२६ ॥  
दृष्ट्वाननं मण्डलदर्पणस्थं महाप्रभा मे मुखजेति जप्त्वा  ।  
स्मृत्वा वराङ्गी रमणेरितानि तेनैव भावेन रतीमवाप  ॥ मत्स्प्_१३९।२७ ॥  
रोमाञ्चितैर्गात्रवरैर्युवभ्यो रतानुरागाद् रमणेन चान्याः  ।  
स्वयं द्रुतं यान्ति मदाभिभूताः क्षपा यथा चार्कदिनावसाने  ॥ मत्स्प्_१३९।२८ ॥  
पेपीयते चातिरसानुविद्धा विमार्गितान्या च प्रियं प्रसन्ना  ।  
काचित्प्रियस्यातिचिरात्प्रसन्ना आसीत्प्रलापेषु च सम्प्रसन्ना  ॥ मत्स्प्_१३९।२९ ॥  
गोशीर्षयुक्तैर्हरिचन्दनैश्च पङ्काङ्किताक्षी च वरासुरीणाम्  ।  
मनोज्ञरूपा रुचिरा बभूवुः पूर्णामृतस्येव सुवर्णकुम्भाः  ॥ मत्स्प्_१३९।३० ॥  
क्षताधरोष्ठा द्रुतदोषरक्ता ललन्ति दैत्या दयितासु रक्ताः  ।  
तन्त्रीप्रलापास्त्रिपुरेषु रक्ताः स्त्रीणां प्रलापेषु पुनर्विरक्ताः  ॥ मत्स्प्_१३९।३१ ॥  
क्वचित्प्रवृत्तं मधुराभिगानं कामस्य बाणैः सुकृतं निधानम्  ।  
आपानभूमीषु सुखप्रमेयं गेयं प्रवृत्तं त्वथ साधयन्ति  ॥ मत्स्प्_१३९।३२ ॥  
गेयं प्रवृत्तं त्वथ शोधयन्ति केचित्प्रियां तत्र च साधयन्ति  ।  
केचित्प्रियां सम्प्रति बोधयन्ति सम्बुध्य सम्बुध्य च रामयन्ति  ॥ मत्स्प्_१३९।३३ ॥  
धूतप्रसूनप्रभवः सुबन्धः सूर्ये गते वै त्रिपुरे बभूव  ।  
समर्मरो नूपुरमेखलानां शब्दश्च सम्बाधति कोकिलानाम्  ॥ मत्स्प्_१३९।३४ ॥  
प्रियावगूढा दयितोपगूढा काचित्प्ररूढाङ्गरुहापि नारी  ।  
सुचारुबाष्पाङ्कुरपल्लवानां नवाम्बुसिक्ता इव भूमिरासीत्  ॥ मत्स्प्_१३९।३५ ॥  
शशाङ्कपादैरुपशोभितेषु प्रासादवर्येषु वराङ्गनानाम्  ।  
माधुर्यभूताभरणा महान्तः स्वना बभूवुर्मदनेषु तुल्याः  ॥ मत्स्प्_१३९।३६ ॥  
पानेन खिन्ना दयितातिवेलं कपोलमाजिघ्रसि किं ममेदम्  ।  
आरोह मे श्रोणिमिमां विशालां पीनोन्नतां काञ्चनमेखलाढ्याम्  ॥ मत्स्प्_१३९।३७ ॥  
रथ्यासु चन्द्रोदयभासितासु सुरेन्द्रमार्गेषु च विस्तृतेषु  ।  
दैत्याङ्गना यूथगता विभान्ति तारा यथा चन्द्रमसो दिवान्ते  ॥ मत्स्प्_१३९।३८ ॥  
अट्टाट्टहासेषु च चामरेषु प्रेङ्खासु चान्या मदलोलभावात्  ।  
सन्दोलयन्ते कलसम्प्रहासाः प्रोवाच काञ्ची गुणसूक्ष्मनादा  ॥ मत्स्प्_१३९।३९ ॥  
अम्लानमालान्वितसुन्दरीणां पर्याय एषो ऽस्ति च हर्षितानाम्  ।  
श्रूयन्ति वाचः कलधौतकल्पा वापीषु चान्ये कलहंसशब्दाः  ॥ मत्स्प्_१३९।४० ॥  
काञ्चीकलापश्च सहाङ्गरागः प्रेङ्खासु तद्रागकृताश्च भावाः  ।  
छिन्दन्ति तासामसुराङ्गनानां प्रियालयान् मन्मथमार्गणानाम्  ॥ मत्स्प्_१३९।४१ ॥  
चित्राम्बरश्चोद्धृतकेशपाशः सन्दोल्यमानः शुशुभे ऽसुरीणाम्  ।  
सुचारुवेशाभरणैरुपेतस् तारागणैर् ज्योतिरिवास चन्द्रः  ॥ मत्स्प्_१३९।४२ ॥  
सन्दोलनाद् उच्छ्वसितैश्छिन्नसूत्रैः काञ्चीभ्रष्टैर्मणिभिर्विप्रकीर्णैः  ।  
दोलाभूमिस्तैर्विचित्रा विभाति चन्द्रस्य पार्श्वोपगतैर् विचित्रा  ॥ मत्स्प्_१३९।४३ ॥  
सचन्द्रिके सोपवने प्रदोषे रुतेषु वृन्देषु च कोकिलानाम्  ।  
शरव्ययं प्राप्य पुरे ऽसुराणां प्रक्षीणबाणो मदनश्चचार  ॥ मत्स्प्_१३९।४४ ॥  
इति तत्र पुरे ऽमरद्विषाणां सपदि हि पश्चिमकौमुदी तदासीत्  ।*  
रणशिरसि पराभविष्यतां वै भवतुरगैः कृतसङ्क्षया अरीणाम्  ॥ मत्स्प्_१३९।४५ ॥*  
चन्द्रो ऽथ कुन्दकुसुमाकरहारवर्णो ज्योत्स्नावितानरहितो ऽभ्रसमानवर्णः  ।  
विछायतां हि समुपेत्य न भाति तद्वद् भाग्यक्षये धनपतिश्च नरो विवर्णः  ॥ मत्स्प्_१३९।४६ ॥  
चन्द्रप्रभामरुणसारथिनाभिभूय सन्तप्तकाञ्चनरथाङ्गसमानबिम्बः  ।  
स्थित्वोदयाग्रमुकुटे बहुरेव सूर्यो भात्यम्बरे तिमिरतोयवहां तरिष्यन्  ॥ मत्स्प्_१३९।४७ ॥  
  
  
______________________________________________________  
  
  
मत्स्य-पुराण १४०  
  
*सूत उवाच  
उदिते तु सहस्रांशौ मेरौ भासाकरे रवौ  ।  
नदद्देवबलं कृत्स्नं युगान्त इव सागरः  ॥ मत्स्प्_१४०।१ ॥  
सहस्रनयनो देवस् ततः शक्रः पुरन्दरः  ।  
सवित्तदः सवरुणस् त्रिपुरं प्रययौ हरः  ॥ मत्स्प्_१४०।२ ॥  
ते नानाविधरूपाश्च प्रमथातिप्रमाथिनः  ।  
ययुः सिंहरवैर् घोरैर् वादित्रनिनदैरपि  ॥ मत्स्प्_१४०।३ ॥  
ततो वादितवादित्रैश् चातपत्रैर्महाद्रुमैः  ।  
बभूव तद्बलं दिव्यं वनं प्रचलितं यथा  ॥ मत्स्प्_१४०।४ ॥  
तदापतन्तं सम्प्रेक्ष्य रौद्रं रुद्रबलं महत्  ।  
सङ्क्षोभो दानवेन्द्राणां समुद्रप्रतिमो बभौ  ॥ मत्स्प्_१४०।५ ॥  
ते चासीन्पट्टिशाञ्शक्तीः शूलदण्डपरश्वधान्  ।  
शरासनानि वज्राणि गुरूणि मुसलानि च  ॥ मत्स्प्_१४०।६ ॥  
प्रगृह्य कोपरक्ताक्षाः सपक्षा इव पर्वताः  ।  
निजघ्नुः पर्वतघ्नाय घना इव तपात्यये  ॥ मत्स्प्_१४०।७ ॥  
सविद्युन्मालिनस्ते वै समया दितिनन्दनाः  ।  
मोदमानाः समासेदुर् देवदेवैः सुरारयः  ॥ मत्स्प्_१४०।८ ॥  
मर्तव्यकृतबुद्धीनां जये चानिश्चितात्मनाम्  ।  
अबलानां चमूर्ह्यासीद् अबलावयवा इव  ॥ मत्स्प्_१४०।९ ॥  
विगर्जन्त इवाम्भोदा अम्भोदसदृशत्विषः  ।  
प्रयुध्य युद्धकुशलाः परस्परकृतागसः  ॥ मत्स्प्_१४०।१० ॥  
धूमायन्तो ज्वलद्भिश्च आयुधैश्चन्द्रवर्चसैः  ।  
कोपाद्वा युद्धलुब्धाश्च कुट्टयन्ते परस्परम्  ॥ मत्स्प्_१४०।११ ॥  
वज्राहताः पतन्त्यन्ये बाणैरन्ये विदारिताः  ।  
अन्ये विदारिताश्चक्रैः पतन्ति ह्युदधेर्जले  ॥ मत्स्प्_१४०।१२ ॥  
छिन्नस्रग्दामहाराश्च प्रमृष्टाम्बरभूषणाः  ।  
तिमिनक्रगणे चैव पतन्ति प्रमथाः सुराः  ॥ मत्स्प्_१४०।१३ ॥  
गदानां मुसलानां च तोमराणां परश्वधाम्  ।  
वज्रशूलर्ष्टिपातानां पट्टिशानां च सर्वतः  ॥ मत्स्प्_१४०।१४ ॥  
गिरिशृङ्गोपलानां च प्रेरितानां प्रमन्युभिः  ।  
सजवानां दानवानां सधूमानां रवित्विषाम्  ।  
आयुधानां महानोघः सागरौघे पतत्यपि  ॥ मत्स्प्_१४०।१५ ॥  
प्रवृद्धवेगैस्तैस्तत्र सुरासुरकरेरितैः  ।  
आयुधैस्त्रस्तनक्षत्रः क्रियते सङ्क्षयो महान्  ॥ मत्स्प्_१४०।१६ ॥  
क्षुद्राणां गजयोर्युद्धे यथा भवति सङ्क्षयः  ।  
देवासुरगणैस् तद्वत् तिमिनक्रक्षयो ऽभवत्  ॥ मत्स्प्_१४०।१७ ॥  
विद्युन्माली च वेगेन विद्युन्माली इवाम्बुदः  ।  
विद्युर्मालघनोन्नादो नन्दीश्वरमभिद्रुतः  ॥ मत्स्प्_१४०।१८ ॥  
स तं तमोरिवदनं प्रणदन्वदतां वरः  ।  
उवाच युधि शैलादिं दानवो ऽम्बुधिनिःस्वनः  ॥ मत्स्प्_१४०।१९ ॥  
युद्धाकाङ्क्षी तु बलवान् विद्युन्माल्यहमागतः  ।  
यदि त्विदानीं मे जीवन् मुच्यसे नन्दिकेश्वर  ।  
न विद्युन्मालिहननं वचोभिर्युधि दानव  ॥ मत्स्प्_१४०।२० ॥  
तम् एवंवादिनं दैत्यं नन्दीशस्तपतां वरः  ।  
उवाच प्रहरंस्तत्र वाक्यालङ्कारकोविदः  ॥ मत्स्प्_१४०।२१ ॥  
दानवा धर्मकामाणां नैषो ऽवसर इत्युत  ।  
शक्तो हन्तुं किमात्मानं जातिदोषाद् विबृंहसि  ॥ मत्स्प्_१४०।२२ ॥  
यदि तावन्मया पूर्वं हतो ऽसि पशुवद्यथा  ।  
इदानीं वा कथं नाम न हिंस्ये क्रतुदूषणम्  ॥ मत्स्प्_१४०।२३ ॥  
सागरं तरते दोर्भ्यां पातयेद्यो दिवाकरम्  ।  
सो ऽपि मां शक्नुयान्नैव चक्षुर्भ्यां समवेक्षितुम्  ॥ मत्स्प्_१४०।२४ ॥  
इत्येवंवादिनं तत्र नन्दिनं तन्निभो बले  ।  
बिभेदैकेषुणा दैत्यः करेणार्क इवाम्बुदम्  ॥ मत्स्प्_१४०।२५ ॥  
वक्षसः स शरस्तस्य पपौ रुधिरमुत्तमम्  ।  
सूर्यस्त्वात्मप्रभावेण नद्यर्णवजलं यथा  ॥ मत्स्प्_१४०।२६ ॥  
स तेन सुप्रहारेण प्रथमं चातिरोपितः  ।  
हस्तेन वृक्षमुत्पाट्य चिक्षेप गजराडिव  ॥ मत्स्प्_१४०।२७ ॥  
वायुनुन्नः स च तरुः शीर्णपुष्पो महारवः  ।  
विद्युन्मालिशरैश्छिन्नः पपात पतगेशवत्  ॥ मत्स्प्_१४०।२८ ॥  
वृक्षमालोक्य तं छिन्नं दानवेन वरेषुभिः  ।  
रोषमाहारयत्तीव्रं नन्दीश्वरः सुविग्रहः  ॥ मत्स्प्_१४०।२९ ॥  
सोद्यम्य करमारावे रविशक्रकरप्रभम्  ।  
दुद्राव हन्तुं स क्रूरं महिषं गजराडिव  ॥ मत्स्प्_१४०।३० ॥  
तमापतन्तं वेगेन वेगवान्प्रसभं बलात्  ।  
विद्युन्माली शरशतैः पूरयामास नन्दिनम्  ॥ मत्स्प्_१४०।३१ ॥  
शरकण्टकिताङ्गो वै शैलादिः सो ऽभवत्पुनः  ।  
अरेर्गृह्य रथं तस्य महतः प्रययौ जवात्  ॥ मत्स्प्_१४०।३२ ॥  
विलम्बिताश्वो विशिरो भ्रमितश्च रणे रथः  ।  
पपात मुनिशापेन सादित्यो ऽर्करथो यथा  ॥ मत्स्प्_१४०।३३ ॥  
अन्तरान्निर्गतश्चैव मायया स दितेः सुतः  ।  
आजघान तदा शक्त्या शैलादिं समवस्थितम्  ॥ मत्स्प्_१४०।३४ ॥  
तामेव तु विनिष्क्रम्य शक्तिं शोणितभूषिताम्  ।  
विद्युन्मालिनमुद्दिश्य चिक्षेप प्रमथाग्रणीर्  ॥ मत्स्प्_१४०।३५ ॥  
तया भिन्नतनुत्राणो विभिन्नहृदयस्त्वपि  ।  
विद्युन्माल्यपतद्भूमौ वज्राहत इवाचलः  ॥ मत्स्प्_१४०।३६ ॥  
विद्युन्मालिनि निहते सिद्धचारणकिन्नराः  ।  
साधु साध्विति चोक्त्वा ते पूजयन्त उमापतिम्  ॥ मत्स्प्_१४०।३७ ॥  
नन्दिना सादिते दैत्ये विद्युन्मालौ हते मयः  ।  
ददाह प्रमथानीकं वनमग्निरिवोद्धतः  ॥ मत्स्प्_१४०।३८ ॥  
शूलनिर्दारितोरस्का गदाचूर्णितमस्तकाः  ।  
इषुभिर्गाढविद्धाश्च पतन्ति प्रमथार्णवे  ॥ मत्स्प्_१४०।३९ ॥  
अथ वज्रधरो यमो ऽर्थदः स च नन्दी स च षण्मुखो गुहः  ।*  
मयम् असुरवीरसम्प्रवृत्तं विविधुः शस्त्रवरैर्हतारयः  ॥ मत्स्प्_१४०।४० ॥*  
नागं तु नागाधिपतेः शताक्षं मयो विदार्येषुवरेण तूर्णम्  ।  
यमं च वित्ताधिपतिं च विद्ध्वा ररास मत्ताम्बुदवत्तदानीम्  ॥ मत्स्प्_१४०।४१ ॥  
ततः शरैः प्रमथगणैश्च दानवा दृढाहताश्चोत्तमवेगविक्रमाः  ।  
भृशानुविद्धास्त्रिपुरं प्रवेशिता यथा शिवश्चक्रधरेण संयुगे  ॥ मत्स्प्_१४०।४२ ॥  
ततस्तु शङ्खानकभेरिमर्दलाः ससिंहनादा दनुपुत्रभङ्गदाः  ।  
कपर्दिसैन्ये प्रबभुः समन्ततो निपात्यमाना युधि वज्रसन्निभाः  ॥ मत्स्प्_१४०।४३ ॥  
अथ दैत्यपुराभावे पुष्ययोगो बभूव ह  ।  
बभूव चापि संयुक्तं तद्योगेन पुरत्रयम्  ॥ मत्स्प्_१४०।४४ ॥  
ततो बाणं त्रिधा देवस् त्रिदैवतमयं हरः  ।  
मुमोच त्रिपुरे तूर्णं त्रिनेत्रस्त्रिपथाधिपः  ॥ मत्स्प्_१४०।४५ ॥  
तेन मुक्तेन बाणेन बाणपुष्पसमप्रभम्  ।  
आकाशं स्वर्णसङ्काशं कृतं सूर्येण रञ्जितम्  ॥ मत्स्प्_१४०।४६ ॥  
मुक्त्वा त्रिदैवतमयं त्रिपुरे त्रिदशः शरम्  ।  
धिग्धिङ् मामिति चक्रन्द कष्टं कष्टमिति ब्रुवन्  ॥ मत्स्प्_१४०।४७ ॥  
वैधुर्यं दैवतं दृष्ट्वा शैलादिर्गजवद्गतः  ।  
किमिदं त्विति पप्रच्छ शूलपाणिं महेश्वरम्  ॥ मत्स्प्_१४०।४८ ॥  
ततः शशाङ्कतिलकः कपर्दी परमार्तवत्  ।  
उवाच नन्दिनं भक्तः स मयो ऽद्य विनङ्क्ष्यति  ॥ मत्स्प्_१४०।४९ ॥  
अथ नन्दीश्वरस्तूर्णं मनोमारुतवद्बली  ।  
शरे त्रिपुरमायाति त्रिपुरं प्रविवेश सः  ॥ मत्स्प्_१४०।५० ॥  
स मयं प्रेक्ष्य गणपः प्राह काञ्चनसन्निभः  ।  
विनाशस्त्रिपुरस्यास्य प्राप्तो मय सुदारुणः  ।  
अनेनैव गृहेण त्वम् अपक्राम ब्रवीम्यहम्  ॥ मत्स्प्_१४०।५१ ॥  
श्रुत्वा तन्नन्दिवचनं दृढभक्तो महेश्वरे  ।  
तेनैव गृहमुख्येण त्रिपुराद् अपसर्पितः  ॥ मत्स्प्_१४०।५२ ॥  
सो ऽपीषुः पत्त्रपुटवद् दग्ध्वा तन्नगरत्रयम्  ।  
त्रिधा इव हुताशश्च सोमो नारायणस्तथा  ॥ मत्स्प्_१४०।५३ ॥  
शरतेजःपरीतानि पुराणि द्विजपुङ्गवाः  ।  
दुष्पुत्रदोषाद्दह्यन्ते कुलान्यूर्ध्वं यथा तथा  ॥ मत्स्प्_१४०।५४ ॥  
मेरुकैलासकल्पानि मन्दराग्रनिभानि च  ।  
सकपाटगवाक्षाणि बलिभिः शोभितानि च  ॥ मत्स्प्_१४०।५५ ॥  
सप्रासादानि रम्याणि कूटागारोत्कटानि च  ।  
सजलानि समाख्यानि सावलोकनकानि च  ॥ मत्स्प्_१४०।५६ ॥  
बद्धध्वजपताकानि स्वर्णरौप्यमयानि च  ।  
गृहाणि तस्मिंस्त्रिपुरे दानवानामुपद्रवे  ।  
दह्यन्ते दहनाभानि दहनेन सहस्रशः  ॥ मत्स्प्_१४०।५७ ॥  
प्रासादाग्रेषु रम्येषु वनेषूपवनेषु च  ।  
वातायनगताश्चान्याश् चाकाशस्य तलेषु च  ॥ मत्स्प्_१४०।५८ ॥  
रमणैरुपगूढाश्च रमन्त्यो रमणैः सह  ।  
दह्यन्ते दानवेन्द्राणाम् अग्निना ह्यपि ताः स्त्रियः  ॥ मत्स्प्_१४०।५९ ॥  
काचित्प्रियं परित्यज्य अशक्ता गन्तुमन्यतः  ।  
पुरः प्रियस्य पञ्चत्वं गताग्निवदने क्षयम्  ॥ मत्स्प्_१४०।६० ॥  
उवाच शतपत्त्राक्षी सास्राक्षीव कृताञ्जलिः  ।  
हव्यवाहन भार्याहं परस्य परतापन  ।  
धर्मसाक्षी त्रिलोकस्य न मां स्प्रष्टुमिहार्हसि  ॥ मत्स्प्_१४०।६१ ॥  
शायितं च मया देव शिवया च शिवप्रभ  ।  
परेण प्रैहि मुक्त्वेदं गृहं च दयितं हि मे  ॥ मत्स्प्_१४०।६२ ॥  
एका पुत्रमुपादाय बालकं दानवाङ्गना  ।  
हुताशनसमीपस्था इत्युवाच हुताशनम्  ॥ मत्स्प्_१४०।६३ ॥  
बालो ऽयं दुःखलब्धश्च मया पावक पुत्रकः  ।  
नार्हस्येनमुपादातुं दयितं षण्मुखप्रिय  ॥ मत्स्प्_१४०।६४ ॥  
काश्चित्प्रियान्परित्यज्य पीडिता दानवाङ्गनाः  ।  
निपतन्त्यर्णवजले सिञ्जमानविभूषणाः  ॥ मत्स्प्_१४०।६५ ॥  
तात पुत्रेति मातेति मातुलेति च विह्वलम्  ।  
चक्रन्दुस्त्रिपुरे नार्यः पावकज्वालवेपिताः  ॥ मत्स्प्_१४०।६६ ॥  
यथा दहति शैलाग्निः साम्बुजं जलजाकरम्  ।  
तथा स्त्रीवक्त्रपद्मानि चादहत्त्रिपुरे ऽनलः  ॥ मत्स्प्_१४०।६७ ॥  
तुषारराशिः कमलाकराणां यथा दहत्यम्बुजकानि शीते  ।  
तथैव सो ऽग्निस्त्रिपुराङ्गनानां ददाह वक्त्रेक्षणपङ्कजानि  ॥ मत्स्प्_१४०।६८ ॥  
शराग्निपातात् समभिद्रुतानां तत्राङ्गनानाम् अतिकोमलानाम्  ।  
बभूव काञ्चीगुणनूपुराणाम् आक्रन्दितानां च रवो ऽतिमिश्रः  ॥ मत्स्प्_१४०।६९ ॥  
दग्धार्धचन्द्राणि सवेदिकानि विशीर्णहर्म्याणि सतोरणानि  ।  
दग्धानि दग्धानि गृहाणि तत्र पतन्ति रक्षार्थमिवार्णवौघे  ॥ मत्स्प्_१४०।७० ॥  
गृहैः पतद्भिर्ज्वलनावलीढैर् आसीत्समुद्रे सलिलं प्रतप्तम्  ।  
कुपुत्रदोषैः प्रहतानुविद्धं यथा कुलं याति धनान्वितस्य  ॥ मत्स्प्_१४०।७१ ॥  
गृहप्रतापैः क्वथितं समन्तात् तदार्णवे तोयमुदीर्णवेगम्  ।  
वित्रासयामास तिमीन्सनक्रांस् तिमिङ्गिलांस्तत्क्वथितांस्तथान्यान्  ॥ मत्स्प्_१४०।७२ ॥  
सगोपुरो मन्दरपादकल्पः प्राकारवर्यस्त्रिपुरे च सो ऽथ  ।  
तैरेव सार्धं भवनैः पपात शब्दं महान्तं जनयन्समुद्रे  ॥ मत्स्प्_१४०।७३ ॥  
सहस्रशृङ्गैर् भवनैर् यदासीत् सहस्रशृङ्गः स इवाचलेशः  ।  
नामावशेषं त्रिपुरं प्रजज्ञे हुताशनाहारबलिप्रयुक्तम्  ॥ मत्स्प्_१४०।७४ ॥  
प्रदह्यमानेन पुरेण तेन जगत् सपातालदिवं प्रतप्तम्  ।  
दुःखं महत्प्राप्य जलावमग्नं यस्मिन्महान्सौधवरो मयस्य  ॥ मत्स्प्_१४०।७५ ॥  
तद्देवेशो वचः श्रुत्वा इन्द्रो वज्रधरस्तदा  ।  
शशाप तद्गृहं चापि मयस्यादितिनन्दनः  ॥ मत्स्प्_१४०।७६ ॥  
असेव्यमप्रतिष्ठं च भयेन च समावृतम्  ।  
भविष्यति मयगृहं नित्यमेव यथानलः  ॥ मत्स्प्_१४०।७७ ॥  
यस्य यस्य तु देशस्य भविष्यति पराभवः  ।  
द्रक्ष्यन्ति त्रिपुरं खण्डं तत्रेदं नाशगा जनाः  ।  
तदेतदद्यापि गृहं मयस्यामयवर्जितम्  ॥ मत्स्प्_१४०।७८ ॥  
  
*ऋषय ऊचुः  
भगवन्स मयो येन गृहेण प्रपलायितः  ।  
तस्य नो गतिमाख्याहि मयस्य चमसोद्भव  ॥ मत्स्प्_१४०।७९ ॥  
  
*सूत उवाच  
दृश्यते दृश्यते यत्र ध्रुवस्तत्र मयास्पदम्  ।  
देवद्विट् तु मयश्चातः स तदा खिन्नमानसः  ।  
ततश्च्युतो ऽन्यलोके ऽस्मिंस् त्राणार्थं वै चकार सः  ॥ मत्स्प्_१४०।८० ॥  
तत्रापि देवताः सन्ति आप्तोर्यामाः सुरोत्तमाः  ।  
तत्राशक्तं ततो गन्तुं तं चैकं पुरमुत्तमम्  ॥ मत्स्प्_१४०।८१ ॥  
शिवः सृष्ट्वा गृहं प्रादान् मयायैव गृहार्थिने  ।  
विरराम सहस्राक्षः पूजयामास चेश्वरम्  ।  
पूज्यमानं च भूतेशं सर्वे तुष्टुवुरीश्वरम्  ॥ मत्स्प्_१४०।८२ ॥  
सम्पूज्यमानं त्रिदशैः समीक्ष्य गणैर्गणेशाधिपतिं तु मुख्यम्  ।  
हर्षाद् ववल्गुर् जहसुश्च देवा जग्मुर्ननर्दुस्तु विषक्तहस्ताः  ॥ मत्स्प्_१४०।८३ ॥  
पितामहं वन्द्य ततो महेशं प्रगृह्य चापं प्रविमृज्य भूतान्  ।  
रथाच्च सम्पत्य हरेषुदग्धं क्षिप्तं पुरं तन्मकरालये च  ॥ मत्स्प्_१४०।८४ ॥  
य इमं रुद्रविजयं पठते विजयावहम्  ।  
विजयं तस्य कृत्येषु ददाति वृषभध्वजः  ॥ मत्स्प्_१४०।८५ ॥  
पितॄणां वापि श्राद्धेषु य इमं श्रावयिष्यति  ।  
अनन्तं तस्य पुण्यं स्यात् सर्वयज्ञफलप्रदम्  ॥ मत्स्प्_१४०।८६ ॥  
इदं स्वस्त्ययनं पुण्यम् इदं पुंसवनं महत्  ।  
इदं श्रुत्वा पठित्वा च यान्ति रुद्रसलोकताम्  ॥ मत्स्प्_१४०।८७ ॥  
  
  
______________________________________________________  
  
  
मत्स्य-पुराण १४१  
  
*ऋषय ऊचुः  
कथं गच्छत्यमावास्यां मासि मासि दिवं नृपः  ।  
ऐलः पुरूरवाः सूत तर्पयेत कथं पितॄन्  ।  
एतदिच्छामहे श्रोतुं प्रभावं तस्य धीमतः  ॥ मत्स्प्_१४१।१ ॥  
  
*सूत उवाच  
एतदेव तु पप्रच्छ मनुः स मधुसूदनम्  ।  
सूर्यपुत्राय चोवाच यथा तन्मे निबोधत  ॥ मत्स्प्_१४१।२ ॥  
  
*मत्स्य उवाच  
तस्य चाहं प्रवक्ष्यामि प्रभावं विस्तरेण तु  ।  
ऐलस्य दिवि संयोगं सोमेन सह धीमता  ॥ मत्स्प्_१४१।३ ॥  
सोमाच्चैवामृतप्राप्तिः पितॄणां तर्पणं तथा  ।  
सौम्या बर्हिषदः काव्या अग्निष्वात्तास्तथैव च  ॥ मत्स्प्_१४१।४ ॥  
यदा चन्द्रश्च सूर्यश्च नक्षत्राणां समागतौ  ।  
अमावास्यां निवसत एकस्मिन्नथ मण्डले  ॥ मत्स्प्_१४१।५ ॥  
तदा स गच्छति द्रष्टुं दिवाकरनिशाकरौ  ।  
अमावास्याममावास्यां मातामहपितामहौ  ॥ मत्स्प्_१४१।६ ॥  
अभिवाद्य तु तौ तत्र कालापेक्षः स तिष्ठति  ।  
प्रचस्कन्द ततः सोमम् अर्चयित्वा परिश्रमात्  ॥ मत्स्प्_१४१।७ ॥  
ऐलः पुरूरवा विद्वान् मासि श्राद्धचिकीर्षया  ।  
ततः स दिवि सोमं वै ह्य् उपतस्थे पितॄनपि  ॥ मत्स्प्_१४१।८ ॥  
द्विलवं कुहूमात्रं च तावुभौ तु निधाय सः  ।  
सिनीवालीप्रमाणाल्प-कुहूमात्रव्रतोदये  ॥ मत्स्प्_१४१।९ ॥  
कुहूमात्रं पित्रुद्देशं ज्ञात्वा कुहूमुपासाते  ।  
तमुपास्य ततः सोमं कलापेक्षी प्रतीक्षते  ॥ मत्स्प्_१४१।१० ॥  
स्वधामृतं तु सोमाद्वै वसंस्तेषां च तृप्तये  ।  
दशभिः पञ्चभिश्चैव स्वधामृतपरिस्रवैः  ।  
कृष्णपक्षभुजां प्रीतिर् द्रुह्यते परमांशुभिः  ॥ मत्स्प्_१४१।११ ॥  
सद्यो ऽभिक्षरता तेन सौम्येन मधुना च सः  ।  
निवापेष्वथ दत्तेषु पित्र्येण विधिना तु वै  ॥ मत्स्प्_१४१।१२ ॥  
स्वधामृतेन सौम्येन तर्पयामास वै पितॄन्  ।  
सौम्या बर्हिषदः काव्या अग्निष्वात्तास्तथैव च  ॥ मत्स्प्_१४१।१३ ॥  
ऋतुरग्निः स्मृतो विप्रैर् ऋतुं संवत्सरं विदुः  ।  
जज्ञिरे ऋतवस्तस्माद् ऋतुभ्यो ह्यार्तवा अभवन्  ॥ मत्स्प्_१४१।१४ ॥  
पितर ऋतवो ऽर्धमासा विज्ञेया ऋतुसूनवः  ।  
पितामहास्तु ऋतवो ह्य् अमावास्याब्दसूनवः  ।  
प्रपितामहाः स्मृता देवाः पञ्चाब्दा ब्रह्मणः सुताः  ॥ मत्स्प्_१४१।१५ ॥  
सौम्या बर्हिषदः काव्या अग्निष्वात्ता इति त्रिधा  ।  
गृहस्था ये तु यज्वानो हविर्यज्ञार्तवाश्च ये  ।  
स्मृता बर्हिषदस्ते वै पुराणे निश्चयं गताः  ॥ मत्स्प्_१४१।१६ ॥  
गृहमेधिनश्च यज्वानो ह्य् अग्निष्वात्तार्तवाः स्मृताः  ।  
अष्टकापतयः काव्याः पञ्चाब्दांस्तु निबोधत  ॥ मत्स्प्_१४१।१७ ॥  
तेषु संवत्सरो ह्यग्निः सूर्यस्तु परिवत्सरः  ।  
सोमस् त्विड्वत्सरश् चैव वायुश्चैवानुवत्सरः  ॥ मत्स्प्_१४१।१८ ॥  
रुद्रस्तु वत्सरस्तेषां पञ्चाब्दा ये युगात्मकाः  ।  
कालेनाधिष्ठितस्तेषु चन्द्रमाः स्रवते सुधाम्  ॥ मत्स्प्_१४१।१९ ॥  
एते स्मृता देवकृत्याः सोमपाश्चोष्मपाश्च ये  ।  
तांस्तेन तर्पयामास यावदासीत्पुरूरवाः  ॥ मत्स्प्_१४१।२० ॥  
यस्मात्प्रसूयते सोमो मासि मासि विशेषतः  ।  
ततः स्वधाभृतं तद्वै पितॄणां सोमपायिनाम्  ।  
एतत्तदमृतं सोमम् अवाप मधु चैव हि  ॥ मत्स्प्_१४१।२१ ॥  
ततः पीतसुधं सोमं सूर्यो ऽसावेकरश्मिना  ।  
आप्यायते सुषुम्नेन सोमं तु सोमपायिनम्  ॥ मत्स्प्_१४१।२२ ॥  
निःशेषा वै कलाः पूर्वा युगपद् व्यापयन् पुरा  ।  
सुषुम्नाप्यायमानस्य भागं भागमहःक्रमात्  ॥ मत्स्प्_१४१।२३ ॥  
कलाः क्षीयन्ति कृष्णास्ताः शुक्ला ह्याप्याययन्ति च  ।  
एवं सा सूर्यवीर्येण चन्द्रस्याप्यायिता तनुः  ॥ मत्स्प्_१४१।२४ ॥  
पौर्णमास्यां स दृश्येत शुक्लः सम्पूर्णमण्डलः  ।  
एवमाप्यायितः सोमः शुक्लपक्षे ऽप्यहःक्रमात्  ।  
देवैः पीतसुधं सोमं पुरा पश्चात्पिबेद्रविः  ॥ मत्स्प्_१४१।२५ ॥  
पीतं पञ्चदशाहं तु रश्मिनैकेन भास्करः  ।  
आप्याययत्सुषुम्नेन भागं भागमहःक्रमात्  ॥ मत्स्प्_१४१।२६ ॥  
सुषुम्नाप्यायमानस्य शुक्ला वर्धन्ति वै कलाः  ।  
तस्माद्ध्रसन्ति वै कृष्णाः शुक्ला ह्याप्याययन्ति च  ॥ मत्स्प्_१४१।२७ ॥  
एवमाप्यायते सोमः क्षयिते च पुनः पुनः  ।  
समृद्धिरेवं सोमस्य पक्षयोः शुक्लकृष्णयोः  ॥ मत्स्प्_१४१।२८ ॥  
इत्येष पितृमान्सोमः स्मृतस्तद्वसुधात्मकः  ।  
कान्तः पञ्चदशैः सार्धं सुधाभृतपरिस्रवैः  ॥ मत्स्प्_१४१।२९ ॥  
अतः परं प्रवक्ष्यामि पर्वणां सन्धयश्च याः  ।  
यथा ग्रथ्नन्ति पर्वाणि आवृत्तादिक्षुवेणुवत्  ॥ मत्स्प्_१४१।३० ॥  
तथाब्दमासाः पक्षाश्च शुक्लाः कृष्णास्तु वै स्मृताः  ।  
पौर्णमास्यास्तु यो भेदो ग्रन्थयः सन्धयस्तथा  ॥ मत्स्प्_१४१।३१ ॥  
अर्धमासस्य पर्वाणि द्वितीयाप्रभृतीनि च  ।  
अग्न्याधानक्रिया यस्मान् नीयन्ते पर्वसन्धिषु  ॥ मत्स्प्_१४१।३२ ॥  
तस्मात्तु पर्वणो ह्यादौ प्रतिपद्यादिसन्धिषु  ।  
सायाह्ने अनुमत्याश्च द्वौ लवौ काल उच्यते  ।  
लवौ द्वावेव राकायाः कालो ज्ञेयो ऽपराह्णिकः  ॥ मत्स्प्_१४१।३३ ॥  
प्रकृतिः कृष्णपक्षस्य काले ऽतीते ऽपराह्णिके  ।  
सायाह्ने प्रतिपद्येष स कालः पौर्णमासिकः  ॥ मत्स्प्_१४१।३४ ॥  
व्यतीपाते स्थिते सूर्ये लेखादूर्ध्वं युगान्तरम्  ।  
युगान्तरोदिते चैव चन्द्रे लेखोपरि स्थिते  ॥ मत्स्प्_१४१।३५ ॥  
पूर्णमासव्यतीपातौ यदा पश्येत्परस्परम्  ।  
तौ तु वै प्रतिपद्यावत् तस्मिन्काले व्यवस्थितौ  ॥ मत्स्प्_१४१।३६ ॥  
तत्कालं सूर्यमुद्दिश्य दृष्ट्वा सङ्ख्यातुमर्हसि  ।  
स चैव सत्क्रियाकालः षष्ठः कालो ऽभिधीयते  ॥ मत्स्प्_१४१।३७ ॥  
पूर्णेन्दुः पूर्णपक्षे तु रात्रिसन्धिषु पूर्णिमा  ।  
तस्मादाप्यायते नक्तं पौर्णमास्यां निशाकरः  ॥ मत्स्प्_१४१।३८ ॥  
यदान्योन्यवतीं पाते पूर्णिमां प्रेक्षते दिवा  ।  
चन्द्रादित्यो ऽपराह्णे तु पूर्णत्वात्पूर्णिमा स्मृता  ॥ मत्स्प्_१४१।३९ ॥  
यस्मात्तामनुमन्यन्ते पितरो दैवतैः सह  ।  
तस्मादनुमतिर्नाम पूर्णत्वात्पूर्णिमा स्मृता  ॥ मत्स्प्_१४१।४० ॥  
अत्यर्थं राजते यस्मात् पौर्णमास्यां निशाकरः  ।  
रञ्जनाच्चैव चन्द्रस्य राकेति कवयो विदुः  ॥ मत्स्प्_१४१।४१ ॥  
अमा वसेतामृक्षे तु यदा चन्द्रदिवाकरौ  ।  
एका पञ्चदशी रात्रिर् अमावास्या ततः स्मृता  ॥ मत्स्प्_१४१।४२ ॥  
उद्दिश्य ताममावास्यां यदा दर्शं समागतौ  ।  
अन्योन्यं चन्द्रसूर्यौ तु दर्शनाद्दर्श उच्यते  ॥ मत्स्प्_१४१।४३ ॥  
द्वौ द्वौ लवावमावास्यां स कालः पर्वसन्धिषु  ।  
द्व्यक्षरः कुहूमात्रश्च पर्वकालस्तु स स्मृतः  ॥ मत्स्प्_१४१।४४ ॥  
दृष्टचन्द्रा त्वमावास्या मध्याह्नप्रभृतीह वै  ।  
दिवा तदूर्ध्वं रात्र्यां तु सूर्ये प्राप्ते तु चन्द्रमाः  ।  
सूर्येण सहसोद्गच्छेत् ततः प्रातस्तनात्तु वै  ॥ मत्स्प्_१४१।४५ ॥  
समागम्य लवौ द्वौ तु मध्याह्नान्निपतन्रविः  ।  
प्रतिपच्छुक्लपक्षस्य चन्द्रमाः सूर्यमण्डलात्  ॥ मत्स्प्_१४१।४६ ॥  
निर्मुच्यमानयोर्मध्ये तयोर्मण्डलयोस्तु वै  ।  
स तदान्वाहुतेः कालो दर्शस्य च वषट्क्रियाः  ।  
एतदृतुमुखं ज्ञेयम् अमावास्यां तु पार्वणम्  ॥ मत्स्प्_१४१।४७ ॥  
दिवा पर्व त्वमावास्यां क्षीणेन्दौ धवले तु वै  ।  
तस्माद्दिवा त्वमावास्यां गृह्यते यो दिवाकरः  ॥ मत्स्प्_१४१।४८ ॥  
कुहेति कोकिलेनोक्तं यस्मात्कालात्समाप्यते  ।  
तत्कालसञ्ज्ञिता ह्येषा अमावास्या कुहूः स्मृता  ॥ मत्स्प्_१४१।४९ ॥  
सिनीवालीप्रमाणं तु क्षीणशेषो निशाकरः  ।  
अमावास्या विशत्यर्कं सिनीवाली तदा स्मृता  ॥ मत्स्प्_१४१।५० ॥  
अनुमतिश्च राका च सिनीवाली कुहूस्तथा  ।  
एतासां द्विलवः कालः कुहूमात्रा कुहूः स्मृता  ॥ मत्स्प्_१४१।५१ ॥  
इत्येष पर्वसन्धीनां कालो वै द्विलवः स्मृतः  ।  
पर्वणां तुल्यकालस्तु तुल्याहुतिवषट्क्रियाः  ॥ मत्स्प्_१४१।५२ ॥  
चन्द्रभूर्यव्यतीपाते समे वै पूर्णिमे उभे  ।  
प्रतिपत्प्रतिपन्नस्तु पर्वकालो द्विमात्रकः  ॥ मत्स्प्_१४१।५३ ॥  
कालः कुहूसिनीवाल्योः समुद्धो द्विलवः स्मृतः  ।  
अर्कनिर्मण्डले सोमे पर्वकालः कलाः स्मृताः  ॥ मत्स्प्_१४१।५४ ॥  
यस्माद् आपूर्यते सोमः पञ्चदश्यां तु पूर्णिमा  ।  
दशभिः पञ्चभिश्चैव कलाभिर्दिवसक्रमात्  ॥ मत्स्प्_१४१।५५ ॥  
तस्मात्पञ्चदशे सोमे कला वै नास्ति षोडशी  ।  
तस्मात्सोमस्य विप्रोक्तः पञ्चदश्यां मया क्षयः  ॥ मत्स्प्_१४१।५६ ॥  
इत्येते पितरो देवाः सोमपाः सोमवर्धनाः  ।  
आर्तवा ऋतवो ऽथाब्दा देवास्तान्भावयन्ति हि  ॥ मत्स्प्_१४१।५७ ॥  
अतः परं प्रवक्ष्यामि पितॄञ्छ्राद्धभुजस्तु ये  ।  
तेषां गतिं च सत्तत्वं प्राप्तिं श्राद्धस्य चैव हि  ॥ मत्स्प्_१४१।५८ ॥  
न मृतानां गतिः शक्या ज्ञातुं वा पुनरागतिः  ।  
तपसा हि प्रसिद्धेन किं पुनर्मांसचक्षुषा  ॥ मत्स्प्_१४१।५९ ॥  
अत्र देवान्पितॄंश्चैते पितरो लौकिकाः स्मृताः  ।  
तेषां ते धर्मसामर्थ्यात् स्मृताः सायुज्यगा द्विजैः  ॥ मत्स्प्_१४१।६० ॥  
यदि वाश्रमधर्मेण प्रज्ञानेषु व्यवस्थितान्  ।  
अन्ये चात्र प्रसीदन्ति श्रद्धायुक्तेषु कर्मसु  ॥ मत्स्प्_१४१।६१ ॥  
ब्रह्मचर्येण तपसा यज्ञेन प्रजया भुवि  ।  
श्राद्धेन विद्यया चैव चान्नदानेन सप्तधा  ॥ मत्स्प्_१४१।६२ ॥  
कर्मस्वेतेषु ये सक्ता वर्तन्त्य् आ देहपातनात्  ।  
देवैस्ते पितृभिः सार्धम् ऊष्मपैः सोमपैस्तथा  ।  
स्वर्गता दिवि मोदन्ते पितृमन्त उपासते  ॥ मत्स्प्_१४१।६३ ॥  
प्रजावतां प्रसिद्धैषा उक्ता श्राद्धकृतां च वै  ।  
तेषां निवापे दत्तं हि तत्कुलीनैस्तु बान्धवैः  ॥ मत्स्प्_१४१।६४ ॥  
मासश्राद्धं हि भुञ्जानास् तेऽत्येते सोमलौकिकाः  ।  
एते मनुष्याः पितरो मासश्राद्धभुजस्तु वै  ॥ मत्स्प्_१४१।६५ ॥  
तेभ्यो ऽपरे तु ये त्वन्ये सङ्कीर्णाः कर्मयोनिषु  ।  
भ्रष्टाश्चाश्रमधर्मेषु स्वधास्वाहाविवर्जिताः  ॥ मत्स्प्_१४१।६६ ॥  
भिन्ने देहे दुरापन्नाः प्रेतभूता यमक्षये  ।  
स्वकर्माण्यनुशोचन्तो यातनास्थानमागताः  ॥ मत्स्प्_१४१।६७ ॥  
दीर्घाश्चैवातिशुष्काश्च श्मश्रुलाश्च विवाससः  ।  
क्षुत्पिपासाभिभूतास्ते विद्रवन्ति त्वितस्ततः  ॥ मत्स्प्_१४१।६८ ॥  
सरित्सरस्तडागानि पुष्करिण्यश्च सर्वशः  ।  
परान्नान्यभिकाङ्क्षन्तः काल्यमाना इतस्ततः  ॥ मत्स्प्_१४१।६९ ॥  
स्थानेषु पात्यमाना ये यातनास्थेषु तेषु वै  ।  
शाल्मल्यां वैतरण्यां च कुम्भीपाकेद्धवालुके  ॥ मत्स्प्_१४१।७० ॥  
असिपत्त्रवने चैव पात्यमानाः स्वकर्मभिः  ।  
तत्रस्थानां तु तेषां वै दुःखितानाम् अशायिनाम्  ॥ मत्स्प्_१४१।७१ ॥  
तेषां लोकान्तरस्थानां बान्धवैर्नामगोत्रतः  ।  
भूमावसव्यं दर्भेषु दत्ताः पिण्डास्त्रयस्तु वै  ।  
प्राप्तांस्तु तर्पयन्त्येव प्रेतस्थानेष्वधिष्ठितान्  ॥ मत्स्प्_१४१।७२ ॥  
अप्राप्ता यातनास्थानं प्रभ्रष्टा ये च पञ्चधा  ।  
पश्चाद्ये स्थावरान्ते वै भूतानीके स्वकर्मभिः  ॥ मत्स्प्_१४१।७३ ॥  
नानारूपासु जातीनां तिर्यग्योनिषु मूर्तिषु  ।  
यदाहारा भवन्त्येते तासु तास्विह योनिषु  ॥ मत्स्प्_१४१।७४ ॥  
तस्मिंस् तस्मिंस् तदाहारे श्राद्धं दत्तं तु प्रीणयेत्  ।  
काले न्यायागतं पात्रे विधिना प्रतिपादितम्  ।  
प्राप्नुवन्त्यन्नमादत्तं यत्र यत्रावतिष्ठते  ॥ मत्स्प्_१४१।७५ ॥  
यथा गोषु प्रनष्टासु वत्सो विन्दति मातरम्  ।  
तथा श्राद्धेषु दृष्टान्तो मन्त्रः प्रापयते तु तम्  ॥ मत्स्प्_१४१।७६ ॥  
एवं ह्यविकलं श्राद्धं श्रद्धादत्तं मनुर्ब्रवीत्  ।  
सनत्कुमारः प्रोवाच पश्यन्दिव्येन चक्षुषा  ॥ मत्स्प्_१४१।७७ ॥  
गतागतज्ञः प्रेतानां प्राप्तिं श्राद्धस्य चैव हि  ।  
कृष्णपक्षस्त्वहस्तेषां शुक्लः स्वप्नाय शर्वरी  ॥ मत्स्प्_१४१।७८ ॥  
इत्येते पितरो देवा देवाश्च पितरश्च वै  ।  
अन्योन्यपितरो ह्येते देवाश्च पितरो दिवि  ॥ मत्स्प्_१४१।७९ ॥  
एते तु पितरो देवा मनुष्याः पितरश्च ये  ।  
पिता पितामहश्चैव तथैव प्रपितामहः  ॥ मत्स्प्_१४१।८० ॥  
इत्येष विषयः प्रोक्तः पितॄणां सोमपायिनाम्  ।  
एतत्पितृमहत्त्वं हि पुराणे निश्चयं गतम्  ॥ मत्स्प्_१४१।८१ ॥  
इत्येष सोमसूर्याभ्याम् ऐलस्य च समागमः  ।  
अवाप्तिं श्रद्धया चैव पितॄणां चैव तर्पणम्  ॥ मत्स्प्_१४१।८२ ॥  
पर्वणां चैव यः कालो यातनास्थानमेव च  ।  
समासात्कीर्तितस्तुभ्यं सर्ग एष सनातनः  ॥ मत्स्प्_१४१।८३ ॥  
वैरूप्यं येन तत्सर्वं कथितं त्वेकदेशिकम्  ।  
अशक्यं परिसङ्ख्यातुं श्रद्धेयं भूतिमिच्छता  ॥ मत्स्प्_१४१।८४ ॥  
स्वायम्भुवस्य देवस्य एष सर्गो मयेरितः  ।  
विस्तरेणानुपूर्व्याच्च भूयः किं कथयामि वः  ॥ मत्स्प्_१४१।८५ ॥  
  
  
______________________________________________________  
  
  
मत्स्य-पुराण १४२  
  
*ऋषय ऊचुः  
चतुर्युगाणि यानि स्युः पूर्वे स्वायम्भुवे ऽन्तरे  ।  
एषां निसर्गसङ्ख्यां च श्रोतुमिच्छाम विस्तरात्  ॥ मत्स्प्_१४२।१ ॥  
  
*सूत उवाच  
पृथिवीद्युप्रसङ्गेन मया तु प्रागुदाहृतम्  ।  
एतच्चतुर्युगं त्वेवं तद्वक्ष्यामि निबोधत  ।  
तत्प्रमाणं प्रसङ्ख्याय विस्तराच्चैव कृत्स्नशः  ॥ मत्स्प्_१४२।२ ॥  
लौकिकेन प्रमाणेन निष्पाद्याब्दं तु मानुषम्  ।  
तेनापीह प्रसङ्ख्याय वक्ष्यामि तु चतुर्युगम्  ।  
निमेषतुल्यकालानि मात्रालब्धेक्षराणि च  ॥ मत्स्प्_१४२।३ ॥  
काष्ठा निमेषा दश पञ्च चैव त्रिंशच्च काष्ठां गणयेत्कलां तु  ।  
त्रिंशत्कलाश्चैव भवेन्मुहूर्तस् तैस्त्रिंशता रात्र्यहनी समेते  ॥ मत्स्प्_१४२।४ ॥  
अहोरात्रे विभजते सूर्यो मानुषलौकिके  ।  
रात्रिः स्वप्नाय भूतानां चेष्टायै कर्मणामहः  ॥ मत्स्प्_१४२।५ ॥  
पित्र्ये रात्र्यहनी मासः प्रविभागस् तयोः पुनः  ।  
कृष्णपक्षस् त्वहस्तेषां शुक्लः स्वप्नाय शर्वरी  ॥ मत्स्प्_१४२।६ ॥  
त्रिंशद्ये मानुषा मासाः पित्र्यो मासः स उच्यते  ।  
शतानि त्रीणि मासानां षष्ट्या चाभ्यधिकानि तु  ।  
पित्र्यः संवत्सरो ह्येष मानुषेण विभाव्यते  ॥ मत्स्प्_१४२।७ ॥  
मानुषेणैव मानेन वर्षाणां यच्छतं भवेत्  ।  
पितॄणां तानि वर्षाणि सङ्ख्यातानि तु त्रीणि वै  ।  
दश च द्व्यधिका मासाः पितृसङ्ख्येह कीर्तिता  ॥ मत्स्प्_१४२।८ ॥  
लौकिकेन प्रमाणेन अब्दो यो मानुषः स्मृतः  ।  
एतद्दिव्यमहोरात्रम् इत्येषा वैदिकी श्रुतिः  ॥ मत्स्प्_१४२।९ ॥  
दिव्ये रात्र्यहनी वर्षं प्रविभागस्तयोः पुनः  ।  
अहस्तु यदुदक्चैव रात्रिर्या दक्षिणायनम्  ।  
एते रात्र्यहनी दिव्ये प्रसङ्ख्याते तयोः पुनः  ॥ मत्स्प्_१४२।१० ॥  
त्रिंशद्यानि तु वर्षाणि दिव्यो मासस्तु स स्मृतः  ।  
मानुषाणां शतं यच्च दिव्या मासास्त्रयस्तु वै  ।  
तथैव सह सङ्ख्यातो दिव्य एष विधिः स्मृतः  ॥ मत्स्प्_१४२।११ ॥  
त्रीणि वर्षशतान्येवं षष्टिर्वर्षास्तथैव च  ।  
दिव्यः संवत्सरो ह्येष मानुषेण प्रकीर्तितः  ॥ मत्स्प्_१४२।१२ ॥  
त्रीणि वर्षसहस्राणि मानुषेण प्रमाणतः  ।  
त्रिंशदन्यानि वर्षाणि स्मृतः सप्तर्षिवत्सरः  ॥ मत्स्प्_१४२।१३ ॥  
नव यानि सहस्राणि वर्षाणां मानुषाणि च  ।  
वर्षाणि नवतिश्चैव ध्रुवसंवत्सरः स्मृतः  ॥ मत्स्प्_१४२।१४ ॥  
षट्त्रिंशत्तु सहस्राणि वर्षाणां मानुषाणि च  ।  
षष्टिश्चैव सहस्राणि सङ्ख्यातानि तु सङ्ख्यया  ।  
दिव्यं वर्षसहस्रं तु प्राहुः सङ्ख्याविदो जनाः  ॥ मत्स्प्_१४२।१५ ॥  
इत्येतदृषिभिर्गीतं दिव्यया सङ्ख्यया द्विजाः  ।  
दिव्येनैव प्रमाणेन युगसङ्ख्या प्रकल्पिता  ॥ मत्स्प्_१४२।१६ ॥  
चत्वारि भारते वर्षे युगानि ऋषयो ऽब्रुवन्  ।  
कृतं त्रेता द्वापरं च कलिश्चैवं चतुर्युगम्  ॥ मत्स्प्_१४२।१७ ॥  
पूर्वं कृतयुगं नाम ततस्त्रेताभिधीयते  ।  
द्वापरं च कलिश्चैव युगानि परिकल्पयेत्  ॥ मत्स्प्_१४२।१८ ॥  
चत्वार्याहुः सहस्राणि वर्षाणां तत्कृतं युगम्  ।  
तस्य ताव् अच्छती सन्ध्या सन्ध्यांशश्च तथाविधः  ॥ मत्स्प्_१४२।१९ ॥  
इतरेषु ससन्ध्येषु ससन्ध्यांशेषु च त्रिषु  ।  
एकपादे निवर्तन्ते सहस्राणि शतानि च  ॥ मत्स्प्_१४२।२० ॥  
त्रेता त्रीणि सहस्राणि युगसङ्ख्याविदो विदुः  ।  
तस्यापि त्रिशती सन्ध्या सन्ध्यांशः सन्ध्यया समः  ॥ मत्स्प्_१४२।२१ ॥  
द्वे सहस्रे द्वापरं तु सन्ध्यांशौ तु चतुःशतम्  ।  
सहस्रमेकं वर्षाणां कलिरेव प्रकीर्तितः  ।  
द्वे शते च तथान्ये च सन्ध्यासन्ध्यांशयोः स्मृते  ॥ मत्स्प्_१४२।२२ ॥  
एषा द्वादशसाहस्री युगसङ्ख्या तु सञ्ज्ञिता  ।  
कृतं त्रेता द्वापरं च कलिश्चेति चतुष्टयम्  ॥ मत्स्प्_१४२।२३ ॥  
तत्र संवत्सराः सृष्टा मानुषास्तान्निबोधत  ।  
नियुतानि दश द्वे च पञ्च चैवात्र सङ्ख्यया  ।  
अष्टाविंशत्सहस्राणि कृतं युगमथोच्यते  ॥ मत्स्प्_१४२।२४ ॥  
प्रयुतं तु तथा पूर्णं द्वे चान्ये नियुते पुनः  ।  
षण्णवतिसहस्राणि सङ्ख्यातानि च सङ्ख्यया  ।  
त्रेतायुगस्य सङ्ख्यैषा मानुषेण तु सञ्ज्ञिता  ॥ मत्स्प्_१४२।२५ ॥  
अष्टौ शतसहस्राणि वर्षाणां मानुषाणि तु  ।  
चतुःषष्टिसहस्राणि वर्षाणां द्वापरं युगम्  ॥ मत्स्प्_१४२।२६ ॥  
चत्वारि नियुतानि स्युर् वर्षाणि तु कलिर्युगम्  ।  
द्वात्रिंशच्च तथान्यानि सहस्राणि तु सङ्ख्यया  ।  
एतत्कलियुगं प्रोक्तं मानुषेण प्रमाणतः  ॥ मत्स्प्_१४२।२७ ॥  
एषा चतुर्युगावस्था मानुषेण प्रकीर्तिता  ।  
चतुर्युगस्य सङ्ख्याता सन्ध्या सन्ध्यांशकैः सह  ॥ मत्स्प्_१४२।२८ ॥  
एषा चतुर्युगाख्या तु साधिका त्वेकसप्ततिः  ।  
कृतत्रेतादियुक्ता सा मनोरन्तरमुच्यते  ॥ मत्स्प्_१४२।२९ ॥  
मन्वन्तरस्य सङ्ख्या तु मानुषेण निबोधत  ।  
एकत्रिंशत्तथा कोट्यः सङ्ख्याताः सङ्ख्यया द्विजैः  ॥ मत्स्प्_१४२।३० ॥  
तथा शतसहस्राणि दश चान्यानि भागशः  ।  
सहस्राणि तु द्वात्रिंशच् छतान्यष्टाधिकानि च  ॥ मत्स्प्_१४२।३१ ॥  
अशीतिश्चैव वर्षाणि मासाश्चैवाधिकास्तु षट्  ।  
मन्वन्तरस्य सङ्ख्यैषा मानुषेण प्रकीर्तिता  ॥ मत्स्प्_१४२।३२ ॥  
दिव्येन च प्रमाणेन प्रवक्ष्याम्यन्तरं मनोः  ।  
सहस्राणां शतान्याहुः स च वै परिसङ्ख्यया  ॥ मत्स्प्_१४२।३३ ॥  
चत्वारिंशत्सहस्राणि मनोरन्तरमुच्यते  ।  
मन्वन्तरस्य कालस्तु युगैः सह प्रकीर्तितः  ॥ मत्स्प्_१४२।३४ ॥  
एषा चतुर्युगाख्या तु साधिका ह्येकसप्ततिः  ।  
क्रमेण परिवृत्ता सा मनोरन्तरमुच्यते  ॥ मत्स्प्_१४२।३५ ॥  
एतच्चतुर्दशगुणं कल्पमाहुस्तु तद्विदः  ।  
ततस्तु प्रलयः कृत्स्नः स तु सम्प्रलयो महान्  ॥ मत्स्प्_१४२।३६ ॥  
कल्पप्रमाणो द्विगुणो यथा भवति सङ्ख्यया  ।  
चतुर्युगाख्या व्याख्याता कृतं त्रेतायुगं च वै  ॥ मत्स्प्_१४२।३७ ॥  
त्रेतासृष्टं प्रवक्ष्यामि द्वापरं कलिमेव च  ।  
युगपत्समवेतौ द्वौ द्विधा वक्तुं न शक्यते  ॥ मत्स्प्_१४२।३८ ॥  
क्रमागतं मयाप्येतत् तुभ्यं नोक्तं युगद्वयम्  ।  
ऋषिवंशप्रसङ्गेन व्याकुलत्वात्तथा क्रमात्  ॥ मत्स्प्_१४२।३९ ॥  
नोक्तं त्रेतायुगे शेषं तद्वक्ष्यामि निबोधत  ।  
अथ त्रेतायुगस्यादौ मनुः सप्तर्षयश्च ये  ।  
श्रौतस्मार्तं ब्रुवन्धर्मं ब्रह्मणा तु प्रचोदिताः  ॥ मत्स्प्_१४२।४० ॥  
दाराग्निहोत्रसम्बन्धम् ऋग्यजुःसामसंहिताः  ।  
इत्यादिबहुलं श्रौतं धर्मं सप्तर्षयो ऽब्रुवन्  ॥ मत्स्प्_१४२।४१ ॥  
परम्परागतं धर्मं स्मार्तं त्वाचारलक्षणम्  ।  
वर्णाश्रमाचारयुतं मनुः स्वायम्भुवो ऽब्रवीत्  ॥ मत्स्प्_१४२।४२ ॥  
सत्येन ब्रह्मचर्येण श्रुतेन तपसा तथा  ।  
तेषां सुतप्ततपसाम् आर्षेणानुक्रमेण ह  ॥ मत्स्प्_१४२।४३ ॥  
सप्तर्षीणां मनोश्चैव आदौ त्रेतायुगे ततः  ।  
अबुद्धिपूर्वकं तेन सकृत्पूर्वकमेव च  ॥ मत्स्प्_१४२।४४ ॥  
अभिवृत्तास्तु ते मन्त्रा दर्शनैस्तारकादिभिः  ।  
आदिकल्पे तु देवानां प्रादुर्भूतास्तु ते स्वयम्  ॥ मत्स्प्_१४२।४५ ॥  
प्रमाणेष्वथ सिद्धानाम् अन्येषां च प्रवर्तते  ।  
मन्त्रयोगो व्यतीतेषु कल्पेष्वथ सहस्रशः  ।  
ते मन्त्रा वै पुनस्तेषां प्रतिमायामुपस्थिताः  ॥ मत्स्प्_१४२।४६ ॥  
ऋचो यजूंषि सामानि मन्त्राश्चाथर्वणास्तु ये  ।  
सप्तर्षिभिश्च ये प्रोक्ताः स्मार्तं तु मनुरब्रवीत्  ॥ मत्स्प्_१४२।४७ ॥  
त्रेतादौ संहता वेदाः केवलं धर्मसेतवः  ।  
संरोधादायुषश्चैव व्यस्यन्ते द्वापरे च ते  ।  
ऋषयस्तपसा वेदान् अहोरात्रमधीयते  ॥ मत्स्प्_१४२।४८ ॥  
अनादिनिधना दिव्याः पूर्वं प्रोक्ताः स्वयम्भुवा  ।  
स्वधर्मसंवृताः साङ्गा यथाधर्मं युगे युगे  ।  
विक्रियन्ते स्वधर्मं तु वेदवादाद्यथायुगम्  ॥ मत्स्प्_१४२।४९ ॥  
आरम्भयज्ञः क्षत्रस्य हविर्यज्ञा विशः स्मृताः  ।  
परिचारयज्ञाः शूद्राश्च जपयज्ञाश्च ब्राह्मणाः  ॥ मत्स्प्_१४२।५० ॥  
ततः समुदिता वर्णास् त्रेतायां धर्मशालिनः  ।  
क्रियावन्तः प्रजावन्तः समृद्धाः सुखिनश्च वै  ॥ मत्स्प्_१४२।५१ ॥  
ब्राह्मणैश्च विधीयन्ते क्षत्रियाः क्षत्रियैर्विशः  ।  
वैश्याञ्छूद्रा अनुवर्तन्ते परस्परमनुग्रहात्  ॥ मत्स्प्_१४२।५२ ॥  
शुभाः प्रकृतयस्तेषां धर्मा वर्णाश्रमाश्रयाः  ।  
सङ्कल्पितेन मनसा वाचा वा हस्तकर्मणा  ।  
त्रेतायुगे ह्यविकले कर्मारम्भः प्रसिध्यति  ॥ मत्स्प्_१४२।५३ ॥  
आयूरूपं बलं मेधा आरोग्यं धर्मशीलता  ।  
सर्वसाधारणं ह्येतद् आसीत्त्रेतायुगे तु वै  ॥ मत्स्प्_१४२।५४ ॥  
वर्णाश्रमव्यवस्थानम् एषां ब्रह्मा तथाकरोत्  ।  
संहिताश्च तथा मन्त्रा आरोग्यं धर्मशीलता  ॥ मत्स्प्_१४२।५५ ॥  
संहिताश्च तथा मन्त्रा ऋषिभिर् ब्रह्मणः सुतैः  ।  
यज्ञः प्रवर्तितश्चैव तदा ह्येव तु दैवतैः  ॥ मत्स्प्_१४२।५६ ॥  
यामैः शुक्लैर्जयैश्चैव सर्वसाधनसम्भृतैः  ।  
विश्वसृड्भिस् तथा सार्धं देवेन्द्रेण महौजसा  ।  
स्वायम्भुवे ऽन्तरे देवैस् ते यज्ञाः प्राक्प्रवर्तिताः  ॥ मत्स्प्_१४२।५७ ॥  
सत्यं जपस्तपो दानं पूर्वधर्मो य उच्यते  ।  
यदा धर्मस्य ह्रसते शाखाधर्मस्य वर्धते  ॥ मत्स्प्_१४२।५८ ॥  
जायन्ते च तदा शूरा आयुष्मन्तो महाबलाः  ।  
न्यस्तदण्डा महायोगा यज्वानो ब्रह्मवादिनः  ॥ मत्स्प्_१४२।५९ ॥  
पद्मपत्त्रायताक्षाश्च पृथुवक्त्राः सुसंहताः  ।  
सिंहोरस्का महासत्त्वा मत्तमातङ्गगामिनः  ॥ मत्स्प्_१४२।६० ॥  
महाधनुर्धराश्चैव त्रेतायां चक्रवर्तिनः  ।  
सर्वलक्षणपूर्णास्ते न्यग्रोधपरिमण्डलाः  ॥ मत्स्प्_१४२।६१ ॥  
न्यग्रोधौ तु स्मृतौ बाहू व्यामो न्यग्रोध उच्यते  ।  
व्यामेन सूच्छ्रयो यस्य अत ऊर्ध्वं तु देहिनः  ।  
समुच्छ्रयः परीणाहो न्यग्रोधपरिमण्डलः  ॥ मत्स्प्_१४२।६२ ॥  
चक्रं रथो मणिर्भार्या निधिरश्वो गजस्तथा  ।  
प्रोक्तानि सप्त रत्नानि पूर्वं स्वायम्भुवे ऽन्तरे  ॥ मत्स्प्_१४२।६३ ॥  
विष्णोरंशेन जायन्ते पृथिव्यां चक्रवर्तिनः  ।  
मन्वन्तरेषु सर्वेषु ह्य् अतीतानागतेषु वै  ॥ मत्स्प्_१४२।६४ ॥  
भूतभव्यानि यानीह वर्तमानानि यानि च  ।  
त्रेतायुगानि तेष्वत्र जायन्ते चक्रवर्तिनः  ॥ मत्स्प्_१४२।६५ ॥  
भद्राणीमानि तेषां च विभाव्यन्ते महीक्षिताम्  ।  
अत्यद्भुतानि चत्वारि बलं धर्मं सुखं धनम्  ॥ मत्स्प्_१४२।६६ ॥  
अन्योन्यस्याविरोधेन प्राप्यन्ते नृपतेः समम्  ।  
अर्थो धर्मश्च कामश्च यशो विजय एव च  ॥ मत्स्प्_१४२।६७ ॥  
ऐश्वर्येणाणिमाद्येन प्रभुशक्तिबलान्विताः  ।  
श्रुतेन तपसा चैव ऋषींस्ते ऽभिभवन्ति हि  ॥ मत्स्प्_१४२।६८ ॥  
बलेनाभिभवन्त्येते तेन दानवमानवान्  ।  
लक्षणैश्चैव जायन्ते शरीरस्थैरमानुषैः  ॥ मत्स्प्_१४२।६९ ॥  
केशाः स्थिता ललाटेन जिह्वा च परिमार्जनी  ।  
श्यामप्रभाश्चतुर्दंष्ट्राः सुवंशाश्चोर्ध्वरेतसः  ॥ मत्स्प्_१४२।७० ॥  
आजानुबाहवश्चैव तालहस्तौ वृषाकृती  ।  
परिणाहप्रमाणाभ्यां सिंहस्कन्धाश्च मेधिनः  ॥ मत्स्प्_१४२।७१ ॥  
पादयोश्चक्रमत्स्यौ तु शङ्खपद्मे च हस्तयोः  ।  
पञ्चाशीतिसहस्राणि जीवन्ति ह्यजरामयाः  ॥ मत्स्प्_१४२।७२ ॥  
असङ्गा गतयस्तेषां चतस्रश्चक्रवर्तिनाम्  ।  
अन्तरिक्षे समुद्रेषु पाताले पर्वतेषु च  ॥ मत्स्प्_१४२।७३ ॥  
इज्या दानं तपः सत्यं त्रेताधर्मास्तु वै स्मृताः  ।  
तदा प्रवर्तते धर्मो वर्णाश्रमविभागशः  ।  
मर्यादास्थापनार्थं च दण्डनीतिः प्रवर्तते  ॥ मत्स्प्_१४२।७४ ॥  
हृष्टपुष्टा जनाः सर्वे अरोगाः पूर्णमानसाः  ।  
एको वेदश्चतुष्पादस् त्रेतायां तु विधिः स्मृतः  ।  
त्रीणि वर्षसहस्राणि जीवन्ते तत्र ताः प्रजाः  ॥ मत्स्प्_१४२।७५ ॥  
पुत्रपौत्रसमाकीर्णा म्रियन्ते च क्रमेण ताः  ।  
एष त्रेतायुगे भावस् त्रेतासङ्ख्यां निबोधत  ॥ मत्स्प्_१४२।७६ ॥  
त्रेतायुगस्वभावेन सन्ध्यापादेन वर्तते  ।  
सन्ध्यापादः स्वभावाच्च यो ऽंशः पादेन तिष्ठति  ॥ मत्स्प्_१४२।७७ ॥  
  
  
______________________________________________________  
  
  
मत्स्य-पुराण १४३  
  
*ऋषय ऊचुः  
कथं त्रेतायुगमुखे यज्ञस्यासीत्प्रवर्तनम्  ।  
पूर्वे स्वायम्भुवे सर्गे यथावत्प्रब्रवीहि नः  ॥ मत्स्प्_१४३।१ ॥  
अन्तर्हितायां सन्ध्यायां सार्धं कृतयुगेन हि  ।  
कालाख्यायां प्रवृत्तायां प्राप्ते त्रेतायुगे तदा  ॥ मत्स्प्_१४३।२ ॥  
ओषधीषु च जातासु प्रवृत्ते वृष्टिसर्जने  ।  
प्रतिष्ठितायां वार्त्तायां ग्रामेषु च पुरेषु च  ॥ मत्स्प्_१४३।३ ॥  
वर्णाश्रमप्रतिष्ठानं कृत्वा मन्त्रैश्च तैः पुनः  ।  
संहितास्तु सुसंहृत्य कथं यज्ञः प्रवर्तितः  ।  
एतच्छ्रुत्वाब्रवीत्सूतः श्रूयतां तत्प्रचोदितम्  ॥ मत्स्प्_१४३।४ ॥  
  
*सूत उवाच  
मन्त्रान्वै योजयित्वा तु इहामुत्र च कर्मसु  ।  
तथा विश्वभुगिन्द्रस्तु यज्ञं प्रावर्तयत्प्रभुः  ॥ मत्स्प्_१४३।५ ॥  
दैवतैः सह संहृत्य सर्वसाधनसंवृतः  ।  
तस्याश्वमेधे वितते समाजग्मुर्महर्षयः  ॥ मत्स्प्_१४३।६ ॥  
यज्ञकर्मण्यवर्तन्त कर्मण्यग्रे तथर्त्विजः  ।  
हूयमाने देवहोत्रे अग्नौ बहुविधं हविः  ॥ मत्स्प्_१४३।७ ॥  
सम्प्रतीतेषु देवेषु सामगेषु च सुस्वरम्  ।  
परिक्रान्तेषु लघुषु अध्वर्युपुरुषेषु च  ॥ मत्स्प्_१४३।८ ॥  
आलब्धेषु च मध्ये तु तथा पशुगणेषु वै  ।  
आहूतेषु च देवेषु यज्ञभुक्षु ततस्तदा  ॥ मत्स्प्_१४३।९ ॥  
य इन्द्रियात्मका देवा यज्ञभागभुजस्तु ते  ।  
तान्यजन्ति तदा देवाः कल्यादिषु भवन्ति ये  ॥ मत्स्प्_१४३।१० ॥  
अध्वर्युप्रैषकाले तु व्युत्थिता ऋषयस्तथा  ।  
महर्षयश्च तान्दृष्ट्वा दीनान्पशुगणांस्तदा  ।  
विश्वभुजं ते त्वपृच्छन् कथं यज्ञविधिस्तव  ॥ मत्स्प्_१४३।११ ॥  
अधर्मो बलवानेष हिंसा धर्मेप्सया तव  ।  
नवः पशुविधिस्त्विष्टस् तव यज्ञे सुरोत्तम  ॥ मत्स्प्_१४३।१२ ॥  
अधर्मो धर्मघाताय प्रारब्धः पशुभिस्त्वया  ।  
नायं धर्मो ह्यधर्मो ऽयं न हिंसा धर्म उच्यते  ।  
आगमेन भवान्धर्मं प्रकरोतु यदीच्छति  ॥ मत्स्प्_१४३।१३ ॥  
विधिदृष्टेन यज्ञेन धर्मेणाव्यसनेन तु  ।  
यज्ञबीजैः सुरश्रेष्ठ त्रिवर्गपरिमोषितैः  ॥ मत्स्प्_१४३।१४ ॥  
एष यज्ञो महानिन्द्रः स्वयम्भुविहितः पुरा  ।  
एवं विश्वभुगिन्द्रस्तु ऋषिभिस्तत्त्वदर्शिभिः  ।  
उक्तो न प्रतिजग्राह मानमोहसमन्वितः  ॥ मत्स्प्_१४३।१५ ॥  
तेषां विवादः सुमहाञ् जज्ञे इन्द्रमहर्षीणाम्  ।  
जङ्गमैः स्थावरैः केन यष्टव्यमिति चोच्यते  ॥ मत्स्प्_१४३।१६ ॥  
ते तु खिन्ना विवादेन शक्त्या युक्ता महर्षयः  ।  
सन्धाय सममिन्द्रेण पप्रच्छुः खचरं वसुम्  ॥ मत्स्प्_१४३।१७ ॥  
  
*ऋषय ऊचुः  
महाप्राज्ञ त्वया दृष्टः कथं यज्ञविधिर्नृप  ।  
औत्तानपादे प्रब्रूहि संशयं नस्तुद प्रभो  ॥ मत्स्प्_१४३।१८ ॥  
  
*सूत उवाच  
श्रुत्वा वाक्यं वसुस्तेषाम् अविचार्य बलाबलम्  ।  
वेदशास्त्रमनुस्मृत्य यज्ञतत्त्वमुवाच ह  ॥ मत्स्प्_१४३।१९ ॥  
यथोपनीतैर्यष्टव्यम् इति होवाच पार्थिवः  ।  
यष्टव्यं पशुभिर्मेध्यैर् अथ मूलफलैरपि  ॥ मत्स्प्_१४३।२० ॥  
हिंसा स्वभावो यज्ञस्य इति मे दर्शनागमः  ।  
तथैते भाविता मन्त्रा हिंसालिङ्गा महर्षिभिः  ॥ मत्स्प्_१४३।२१ ॥  
दीर्घेण तपसा युक्तैस् तारकादिनिदर्शिभिः  ।  
तत्प्रमाणं मया चोक्तं तस्माच्छमितुम् अर्हथ  ॥ मत्स्प्_१४३।२२ ॥  
यदि प्रमाणं स्वान्येव मन्त्रवाक्याणि वो द्विजाः  ।  
तथा प्रवर्ततां यज्ञो ह्य् अन्यथा मानृतं वचः  ॥ मत्स्प्_१४३।२३ ॥  
एवं कृतोत्तरास्ते तु युज्यात्मानं ततो धिया  ।  
अवश्यम्भाविनं दृष्ट्वा तमधो ह्यशपंस्तदा  ॥ मत्स्प्_१४३।२४ ॥  
इत्युक्तमात्रो नृपतिः प्रविवेश रसातलम्  ।  
ऊर्ध्वचारी नृपो भूत्वा रसातलचरो ऽभवत्  ॥ मत्स्प्_१४३।२५ ॥  
वसुधातलचारी तु तेन वाक्येन सो ऽभवत्  ।  
धर्माणां संशयछेत्ता राजा वसुरधोगतः  ॥ मत्स्प्_१४३।२६ ॥  
तस्मान्न वाच्यो ह्येकेन बहुज्ञेनापि संशयः  ।  
बहुधारस्य धर्मस्य सूक्ष्मा दुरनुगा गतिः  ॥ मत्स्प्_१४३।२७ ॥  
तस्मान्न निश्चयाद्वक्तुं धर्मः शक्यो हि केनचित्  ।  
देवानृषीनुपादाय स्वायम्भुवमृते मनुम्  ॥ मत्स्प्_१४३।२८ ॥  
तस्मान्न हिंसा यज्ञे स्याद् यदुक्तमृषिभिः पुरा  ।  
ऋषिकोटिसहस्राणि स्वैस्तपोभिर्दिवं गताः  ॥ मत्स्प्_१४३।२९ ॥  
तस्मान्न हिंसायज्ञं च प्रशंसन्ति महर्षयः  ।  
उञ्छं मूलं फलं शाकम् उदपात्रं तपोधनाः  ॥ मत्स्प्_१४३।३० ॥  
एतद्दत्त्वा विभवतः स्वर्गलोके प्रतिष्ठिताः  ।  
अद्रोहश्चाप्यलोभश्च दमो भूतदया शमः  ॥ मत्स्प्_१४३।३१ ॥  
ब्रह्मचर्यं तपः शौचम् अनुक्रोशं क्षमा धृतिः  ।  
सनातनस्य धर्मस्य मूलमेव दुरासदम्  ॥ मत्स्प्_१४३।३२ ॥  
द्रव्यमन्त्रात्मको यज्ञस् तपश्च समतात्मकम्  ।  
यज्ञैश्च देवानाप्नोति वैराजं तपसा पुनः  ॥ मत्स्प्_१४३।३३ ॥  
ब्रह्मणः कर्मसन्न्यासाद् वैराग्यात्प्रकृतेर्लयम्  ।  
ज्ञानात्प्राप्नोति कैवल्यं पञ्चैता गतयः स्मृताः  ॥ मत्स्प्_१४३।३४ ॥  
एवं विवादः सुमहान् यज्ञस्यासीत्प्रवर्तने  ।  
ऋषीणां देवतानां च पूर्वे स्वायम्भुवे ऽन्तरे  ॥ मत्स्प्_१४३।३५ ॥  
ततस्ते ऋषयो दृष्ट्वा हृतं धर्मं बलेन तु  ।  
वसोर्वाक्यमनादृत्य जग्मुस्ते वै यथागतम्  ॥ मत्स्प्_१४३।३६ ॥  
गतेषु ऋषिसङ्घेषु देवा यज्ञमवाप्नुयुः  ।  
श्रूयन्ते हि तपःसिद्धा ब्रह्मक्षत्रादयो नृपाः  ॥ मत्स्प्_१४३।३७ ॥  
प्रियव्रतोत्तानपादौ ध्रुवो मेधातिथिर्वसुः  ।  
सुधामा विरजाश्चैव शङ्खपाद्राजसस्तथा  ॥ मत्स्प्_१४३।३८ ॥  
प्राचीनबर्हिः पर्जन्यो हविर्धानादयो नृपाः  ।  
एते चान्ये च बहवस् ते तपोभिर्दिवं गताः  ॥ मत्स्प्_१४३।३९ ॥  
राजर्षयो महात्मानो येषां कीर्तिः प्रतिष्ठिता  ।  
तस्माद्विशिष्यते यज्ञात् तपः सर्वैस्तु कारणैः  ॥ मत्स्प्_१४३।४० ॥  
ब्रह्मणा तपसा सृष्टं जगद्विश्वमिदं पुरा  ।  
तस्मान्नाप्नोति तद्यज्ञात् तपोमूलमिदं स्मृतम्  ॥ मत्स्प्_१४३।४१ ॥  
यज्ञप्रवर्तनं ह्येवम् आसीत्स्वायम्भुवे ऽन्तरे  ।  
तदाप्रभृति यज्ञो ऽयं युगैः सार्धं प्रवर्तितः  ॥ मत्स्प्_१४३।४२ ॥  
  
  
______________________________________________________  
  
मत्स्य-पुराण १४४  
  
*सूत उवाच  
अत ऊर्ध्वं प्रवक्ष्यामि द्वापरस्य विधिं पुनः  ।  
तत्र त्रेतायुगे क्षीणे द्वापरं प्रतिपद्यते  ॥ मत्स्प्_१४४।१ ॥  
द्वापरादौ प्रजानां तु सिद्धिस्त्रेतायुगे तु या  ।  
परिवृत्ते युगे तस्मिंस् ततः सा वै प्रणश्यति  ॥ मत्स्प्_१४४।२ ॥  
ततः प्रवर्तिते तासां प्रजानां द्वापरे पुनः  ।  
लोभो धृतिर्वणिग्युद्धं तत्त्वानाम् अविनिश्चयः  ॥ मत्स्प्_१४४।३ ॥  
प्रध्वंसश्चैव वर्णानां कर्मणां तु विपर्ययः  ।  
यात्रा वधः परो दण्डो मानो दर्पो ऽक्षमा बलम्  ॥ मत्स्प्_१४४।४ ॥  
तथा रजस्तमो भूयः प्रवृत्ते द्वापरे पुनः  ।  
आद्ये कृते नाधर्मो ऽस्ति स त्रेतायां प्रवर्तितः  ॥ मत्स्प्_१४४।५ ॥  
द्वापरे व्याकुलो भूत्वा प्रणश्यति कलौ पुनः  ।  
वर्णानां द्वापरे धर्माः सङ्कीर्यन्ते तथाश्रमाः  ॥ मत्स्प्_१४४।६ ॥  
द्वैधमुत्पद्यते चैव युगे तस्मिञ्श्रुतिस्मृतौ  ।  
द्विधा श्रुतिः स्मृतिश्चैव निश्चयो नाधिगम्यते  ॥ मत्स्प्_१४४।७ ॥  
अनिश्चयावगमनाद् धर्मतत्त्वं न विद्यते  ।  
धर्मतत्त्वे ह्यविज्ञाते मतिभेदस्तु जायते  ॥ मत्स्प्_१४४।८ ॥  
परस्परं विभिन्नास्ते दृष्टीनां विभ्रमेण तु  ।  
अतो दृष्टिविभिन्नैस्तैः कृतमत्याकुलं त्विदम्  ॥ मत्स्प्_१४४।९ ॥  
एको वेदश्चतुष्पादः संहृत्य तु पुनः पुनः  ।  
सङ्क्षेपादायुषश्चैव व्यस्यते द्वापरेष्विह  ॥ मत्स्प्_१४४।१० ॥  
वेदश्चैकश्चतुर्धा तु व्यस्यते द्वापरादिषु  ।  
ऋषिपुत्रैः पुनर्वेदा भिद्यन्ते दृष्टिविभ्रमैः  ॥ मत्स्प्_१४४।११ ॥  
ते तु ब्राह्मणविन्यासैः स्वरक्रमविपर्ययैः  ।  
संहृता ऋग्यजुःसाम्नां संहितास्तैर्महर्षिभिः  ॥ मत्स्प्_१४४।१२ ॥  
सामान्याद्वैकृताच्चैव दृष्टिभिन्नैः क्वचित्क्वचित्  ।  
ब्राह्मणं कल्पसूत्राणि भाष्यविद्यास्तथैव च  ॥ मत्स्प्_१४४।१३ ॥  
अन्ये तु प्रस्थितास्तान्वै केचित् तान् प्रत्यवस्थिताः  ।  
द्वापरेषु प्रवर्तन्ते भिन्नार्थैस्तैः स्वदर्शनैः  ॥ मत्स्प्_१४४।१४ ॥  
एकमाध्वर्यवं पूर्वम् आसीद्द्वैधं तु तत्पुनः  ।  
सामान्यविपरीतार्थैः कृतं शास्त्राकुलं त्विदम्  ॥ मत्स्प्_१४४।१५ ॥  
आध्वर्यवं च प्रस्थानैर् बहुधा व्याकुलीकृतम्  ।  
तथैवाथर्वणां साम्नां विकल्पैः स्वस्य सङ्क्षयैः  ॥ मत्स्प्_१४४।१६ ॥  
व्याकुलो द्वापरेष्वर्थः क्रियते भिन्नदर्शनैः  ।  
द्वापरे सन्निवृत्ते ते वेदा नश्यन्ति वै कलौ  ॥ मत्स्प्_१४४।१७ ॥  
तेषां विपर्ययोत्पन्ना भवन्ति द्वापरे पुनः  ।  
अदृष्टिर्मरणं चैव तथैव व्याध्युपद्रवाः  ॥ मत्स्प्_१४४।१८ ॥  
वाङ्मनःकर्मभिर्दुःखैर् निर्वेदो जायते ततः  ।  
निर्वेदाज्जायते तेषां दुःखमोक्षविचारणा  ॥ मत्स्प्_१४४।१९ ॥  
विचारणायां वैराग्यं वैराग्याद्दोषदर्शनम्  ।  
दोषाणां दर्शनाच्चैव ज्ञानोत्पत्तिस्तु जायते  ॥ मत्स्प्_१४४।२० ॥  
तेषां मेधाविनां पूर्वं मर्त्ये स्वायम्भुवे ऽन्तरे  ।  
उत्पस्यन्तीह शास्त्राणां द्वापरे परिपन्थिनः  ॥ मत्स्प्_१४४।२१ ॥  
आयुर्वेदविकल्पाश्च अङ्गानां ज्योतिषस्य च  ।  
अर्थशास्त्रविकल्पाश्च हेतुशास्त्रविकल्पनम्  ॥ मत्स्प्_१४४।२२ ॥  
प्रक्रिया कल्पसूत्राणां भाष्यविद्याविकल्पनम्  ।  
स्मृतिशास्त्रप्रभेदाश्च प्रस्थानानि पृथक् पृथक्  ॥ मत्स्प्_१४४।२३ ॥  
द्वापरेष्वभिवर्तन्ते मतिभेदास्तथा नृणाम्  ।  
मनसा कर्मणा वाचा कृच्छ्राद्वार्त्ता प्रसिध्यति  ॥ मत्स्प्_१४४।२४ ॥  
द्वापरे सर्वभूतानां कालः क्लेशपरः स्मृतः  ।  
लोभो ऽधृतिर्वणिग्युद्धं तत्त्वानामविनिश्चयः  ॥ मत्स्प्_१४४।२५ ॥  
वेदशास्त्रप्रणयनं धर्माणां सङ्करस्तथा  ।  
वर्णाश्रमपरिध्वंसः कामद्वेषौ तथैव च  ॥ मत्स्प्_१४४।२६ ॥  
पूर्णे वर्षसहस्रे द्वे परमायुस्तदा नृणाम्  ।  
निःशेषे द्वापरे तस्मिंस् तस्य सन्ध्या तु पादतः  ॥ मत्स्प्_१४४।२७ ॥  
गुणहीनास्तु तिष्ठन्ति धर्मस्य द्वापरस्य तु  ।  
तथैव सन्ध्या पादेन अंशस्तस्यां प्रतिष्ठितः  ॥ मत्स्प्_१४४।२८ ॥  
द्वापरस्य तु पर्याये पुष्यस्य च निबोधत  ।  
द्वापरस्यांशशेषे तु प्रतिपत्तिः कलेरथ  ॥ मत्स्प्_१४४।२९ ॥  
हिंसा स्तेयानृतं माया दम्भश्चैव तपस्विनाम्  ।  
एते स्वभावाः पुष्यस्य साधयन्ति च ताः प्रजाः  ॥ मत्स्प्_१४४।३० ॥  
एष धर्मः स्मृतः कृत्स्नो धर्मश्च परिहीयते  ।  
मनसा कर्मणा वाचा वार्त्ताः सिध्यन्ति वा न वा  ॥ मत्स्प्_१४४।३१ ॥  
कलिः प्रमारको रोगः सततं चापि क्षुद्भयम्  ।  
अनावृष्टिभयं चैव देशानां च विपर्ययः  ॥ मत्स्प्_१४४।३२ ॥  
न प्रमाणे स्थितिर्ह्यस्ति पुष्ये घोरे युगे कलौ  ।  
गर्भस्थो म्रियते कश्चिद् यौवनस्थस्तथा परः  ॥ मत्स्प्_१४४।३३ ॥  
स्थाविर्ये मध्यकौमारे म्रियन्ते च कलौ प्रजाः  ।  
अल्पतेजोबलाः पापा महाकोपा ह्यधार्मिकाः  ॥ मत्स्प्_१४४।३४ ॥  
अनृतव्रतलुब्धाश्च पुष्ये चैव प्रजाः स्थिताः  ।  
दुरिष्टैर्दुरधीतैश्च दुराचारैर्दुरागमैः  ॥ मत्स्प्_१४४।३५ ॥  
विप्राणां कर्मदोषैस्तैः प्रजानां जायते भयम्  ।  
हिंसा मानस्तथेर्ष्या च क्रोधो ऽसूयाक्षमाधृतिः  ॥ मत्स्प्_१४४।३६ ॥  
पुष्ये भवन्ति जन्तूनां लोभो मोहश्च सर्वशः  ।  
सङ्क्षोभो जायते ऽत्यर्थं कलिमासाद्य वै युगम्  ॥ मत्स्प्_१४४।३७ ॥  
नाधीयते तथा वेदान् न यजन्ते द्विजातयः  ।  
उत्सीदन्ति तथा चैव वैश्यैः सार्धं तु क्षत्रियाः  ॥ मत्स्प्_१४४।३८ ॥  
शूद्राणां मन्त्रयोनिस्तु सम्बन्धो ब्राह्मणैः सह  ।  
भवतीह कलौ तस्मिञ् छयनासनभोजनैः  ॥ मत्स्प्_१४४।३९ ॥  
राजानः शूद्रभूयिष्ठाः पाषण्डानां प्रवृत्तयः  ।  
काषायिणश्च निष्कच्छास् तथा कापालिनश्च ह  ॥ मत्स्प्_१४४।४० ॥  
ये चान्ये देवव्रतिनस् तथा ये धर्मदूषकाः  ।  
दिव्यवृत्ताश्च ये केचिद् वृत्त्यर्थं श्रुतिलिङ्गिनः  ॥ मत्स्प्_१४४।४१ ॥  
एवंविधाश्च ये केचिद् भवन्तीह कलौ युगे  ।  
अधीयते तदा वेदाञ् छूद्रा धर्मार्थकोविदाः  ॥ मत्स्प्_१४४।४२ ॥  
यजन्ते ह्यश्वमेधैस्तु राजानः शूद्रयोनयः  ।  
स्त्रीबालगोवधं कृत्वा हत्वा चैव परस्परम्  ॥ मत्स्प्_१४४।४३ ॥  
उपहत्य तथान्योन्यं साधयन्ति तदा प्रजाः  ।  
दुःखप्रचुरताल्पायुर् देशोत्सादः सरोगता  ॥ मत्स्प्_१४४।४४ ॥  
अधर्माभिनिवेशित्वं तमोवृत्तं कलौ स्मृतम्  ।  
भ्रूणहत्या प्रजानां न तथा ह्येवं प्रवर्तते  ॥ मत्स्प्_१४४।४५ ॥  
तस्मादायुर्बलं रूपं प्रहीयन्ते कलौ युगे  ।  
दुःखेनाभिप्लुतानां च परमायुः शतं नृणाम्  ॥ मत्स्प्_१४४।४६ ॥  
भूत्वा च न भवन्तीह वेदाः कलियुगे ऽखिलाः  ।  
उत्सीदन्ते तथा यज्ञाः केवलं धर्महेतवः  ॥ मत्स्प्_१४४।४७ ॥  
एषा कलियुगावस्था सन्ध्यांशौ तु निबोधत  ।  
युगे युगे तु हीयन्ते त्रींस्त्रीन्पादांश्च सिद्धयः  ॥ मत्स्प्_१४४।४८ ॥  
युगस्वभावाः सन्ध्यासु अवतिष्ठन्ति पादतः  ।  
सन्ध्यास्वभावाः स्वांशेषु पादेनैवावतस्थिरे  ॥ मत्स्प्_१४४।४९ ॥  
एवं सन्ध्यांशके काले सम्प्राप्ते तु युगान्तिके  ।  
तेषामधर्मिणां शास्ता भृगूणां च कुले स्थितः  ॥ मत्स्प्_१४४।५० ॥  
गोत्रेण वै चन्द्रमसो नाम्ना प्रमतिरुच्यते  ।  
कलिसन्ध्यांशभागेषु मनोः स्वायम्भुवे ऽन्तरे  ॥ मत्स्प्_१४४।५१ ॥  
समास्त्रिंशत्तु सम्पूर्णाः पर्यटन्वै वसुन्धराम्  ।  
अश्वकर्मा स वै सेनां हस्त्यश्वरथसङ्कुलाम्  ॥ मत्स्प्_१४४।५२ ॥  
प्रगृहीतायुधैर्विप्रैः शतशो ऽथ सहस्रशः  ।  
स तदा तैः परिवृतो म्लेच्छान्सर्वान् निजघ्निवान्  ॥ मत्स्प्_१४४।५३ ॥  
स हत्वा सर्वशश्चैव राजानः शूद्रयोनयः  ।  
पाषण्डान्स सदा सर्वान् निःशेषानकरोत्प्रभुः  ॥ मत्स्प्_१४४।५४ ॥  
अधार्मिकाश्च ये केचित् तान्सर्वान्हन्ति सर्वशः  ।  
उदीच्यान्मध्यदेशांश्च पार्वतीयांस्तथैव च  ॥ मत्स्प्_१४४।५५ ॥  
प्राच्यान्प्रतीच्यांश्च तथा विन्ध्यपृष्ठापरान्तिकान्  ।  
तथैव दाक्षिणात्यांश्च द्रविडान्सिंहलैः सह  ॥ मत्स्प्_१४४।५६ ॥  
गान्धारान्पारदांश्चैव पह्लवान्यवनाञ्छकान्  ।  
तुषारान्बर्बराञ्छ्वेतान् हलिकान्दरदान्खसान्  ॥ मत्स्प्_१४४।५७ ॥  
लम्पकान् आन्ध्रकांश्चापि चोरजातींस्तथैव च  ।  
प्रवृत्तचक्रो बलवाञ् छूद्राणामन्तकृद्बभौ  ॥ मत्स्प्_१४४।५८ ॥  
विद्राव्य सर्वभूतानि चचार वसुधामिमाम्  ।  
मानवस्य तु वंशे तु नृदेवस्येह जज्ञिवान्  ॥ मत्स्प्_१४४।५९ ॥  
पूर्वजन्मनि विष्णुश्च प्रमतिर्नाम वीर्यवान्  ।  
सुतः स वै चन्द्रमसः पूर्वे कलियुगे प्रभुः  ॥ मत्स्प्_१४४।६० ॥  
द्वात्रिंशे ऽभ्युदिते वर्षे प्रक्रान्तो विंशतिं समाः  ।  
निजघ्ने सर्वभूतानि मानुषाण्येव सर्वशः  ॥ मत्स्प्_१४४।६१ ॥  
कृत्वा बीजावशिष्टां तां पृथ्वीं क्रूरेण कर्मणा  ।  
परस्परनिमित्तेन कालेनाकस्मिकेन च  ॥ मत्स्प्_१४४।६२ ॥  
संस्थिता सहसा या तु सेना प्रमतिना सह  ।  
गङ्गायमुनयोर्मध्ये सिद्धिं प्राप्ता समाधिना  ॥ मत्स्प्_१४४।६३ ॥  
ततस्तेषु प्रनष्टेषु सन्ध्यांशे कूरकर्मसु  ।  
उत्साद्य पार्थिवान्सर्वांस् तेष्वतीतेषु वै तदा  ॥ मत्स्प्_१४४।६४ ॥  
ततः सन्ध्यांशके काले सम्प्राप्ते च युगान्तिके  ।  
स्थितास्वल्पावशिष्टासु प्रजास्विह क्वचित् क्वचित्  ॥ मत्स्प्_१४४।६५ ॥  
स्वाप्रदानास् तदा ते वै लोभाविष्टास्तु वृन्दशः  ।  
उपहिंसन्ति चान्योन्यं प्रलुम्पन्ति परस्परम्  ॥ मत्स्प्_१४४।६६ ॥  
अराजके युगांशे तु सङ्क्षये समुपस्थिते  ।  
प्रजास्ता वै तदा सर्वाः परस्परभयार्दिताः  ॥ मत्स्प्_१४४।६७ ॥  
व्याकुलास्ताः परावृत्तास् त्यक्त्वा देवं गृहाणि तु  ।  
स्वान्स्वान्प्राणानवेक्षन्तो निष्कारुण्यात् सुदुःखिताः  ॥ मत्स्प्_१४४।६८ ॥  
नष्टे श्रौतस्मृते धर्मे कामक्रोधवशानुगाः  ।  
निर्मर्यादा निरानन्दा निःस्नेहा निरपत्रपाः  ॥ मत्स्प्_१४४।६९ ॥  
नष्टे धर्मे प्रतिहता ह्रस्वकाः पञ्चविंशकाः  ।  
हित्वा दारांश्च पुत्रांश्च विषादव्याकुलप्रजाः  ॥ मत्स्प्_१४४।७० ॥  
अनावृष्टिहतास्ते वै वार्त्तामुत्सृज्य दुःखिताः  ।  
आश्रयन्ति स्म प्रत्यन्तान् हित्वा जनपदान्स्वकान्  ॥ मत्स्प्_१४४।७१ ॥  
सरितः सागरानूपान् सेवन्ते पर्वतानपि  ।  
चीरकृष्णाजिनधरा निष्क्रिया निष्परिग्रहाः  ॥ मत्स्प्_१४४।७२ ॥  
वर्णाश्रमपरिभ्रष्टाः सङ्करं घोरमास्थिताः  ।  
एवं कष्टमनुप्राप्ता ह्य् अल्पशेषाः प्रजास्ततः  ॥ मत्स्प्_१४४।७३ ॥  
जन्तवश्च क्षुधाविष्टा दुःखान्निर्वेदमागमन्  ।  
संश्रयन्ति च देशांस्तांश् चक्रवत्परिवर्तनाः  ॥ मत्स्प्_१४४।७४ ॥  
ततः प्रजास्तु ताः सर्वा मांसाहारा भवन्ति हि  ।  
मृगान्वराहान्वृषभान् ये चान्ये वनचारिणः  ॥ मत्स्प्_१४४।७५ ॥  
भक्ष्यांश्चैवाप्यभक्ष्यांश्च सर्वांस्तान्भक्षयन्ति ताः  ।  
समुद्रं संश्रिता यास्तु नदीश्चैव प्रजास्तु ताः  ॥ मत्स्प्_१४४।७६ ॥  
ते ऽपि मत्स्यान्हरन्तीह आहारार्थं च सर्वशः  ।  
अभक्ष्याहारदोषेण एकवर्णगताः प्रजाः  ॥ मत्स्प्_१४४।७७ ॥  
यथा कृतयुगे पूर्वम् एकवर्णमभूत्किल  ।  
तथा कलियुगस्यान्ते शूद्रीभूताः प्रजास्तथा  ॥ मत्स्प्_१४४।७८ ॥  
एवं वर्षशतं पूर्णं दिव्यं तेषां न्यवर्तत  ।  
षट्त्रिंशच्च सहस्राणि मानुषाणि तु तानि वै  ॥ मत्स्प्_१४४।७९ ॥  
अथ दीर्घेण कालेन पक्षिणः पशवस्तथा  ।  
मत्स्याश्चैव हताः सर्वैः क्षुधाविष्टैश्च सर्वशः  ॥ मत्स्प्_१४४।८० ॥  
निःशेषेष्वथ सर्वेषु मत्स्यपक्षिपशुष्वथ  ।  
सन्ध्यांशे प्रतिपन्ने तु निःशेषास्तु तदा कृताः  ॥ मत्स्प्_१४४।८१ ॥  
ततः प्रजास्तु सम्भूय कन्दमूलमथो ऽखनन्  ।  
फलमूलाशनाः सर्वे अनिकेतास्तथैव च  ॥ मत्स्प्_१४४।८२ ॥  
वल्कलान्यथ वासांसि अधःशय्याश्च सर्वशः  ।  
परिग्रहो न तेष्वस्ति धनशुद्धिमवाप्नुयुः  ॥ मत्स्प्_१४४।८३ ॥  
एवं क्षयं गमिष्यन्ति ह्य् अल्पशिष्टाः प्रजास्तदा  ।  
तासामल्पावशिष्टानाम् आहारादृद्धिरिष्यते  ॥ मत्स्प्_१४४।८४ ॥  
एवं वर्षशतं दिव्यं सन्ध्यांशस्तस्य वर्तते  ।  
ततो वर्षशतस्यान्ते अल्पशिष्टाः स्त्रियः सुताः  ॥ मत्स्प्_१४४।८५ ॥  
मिथुनानि तु ताः सर्वा ह्य् अन्योन्यं सम्प्रजज्ञिरे  ।  
ततस्तास्तु म्रियन्ते वै पूर्वोत्पन्नाः प्रजास्तु याः  ॥ मत्स्प्_१४४।८६ ॥  
जातमात्रेष्वपत्येषु ततः कृतमवर्तत  ।  
यथा स्वर्गे शरीराणि नरके चैव देहिनाम्  ॥ मत्स्प्_१४४।८७ ॥  
उपभोगसमर्थानि एवं कृतयुगादिषु  ।  
एवं कृतस्य सन्तानः कलेश्चैव क्षयस्तथा  ॥ मत्स्प्_१४४।८८ ॥  
विचारणात्तु निर्वेदः साम्यावस्थात्मना तथा  ।  
ततश्चैवात्मसम्बोधः सम्बोधाद्धर्मशीलता  ॥ मत्स्प्_१४४।८९ ॥  
कलिशिष्टेषु तेष्वेवं जायन्ते पूर्ववत्प्रजाः  ।  
भाविनो ऽर्थस्य च बलात् ततः कृतमवर्तत  ॥ मत्स्प्_१४४।९० ॥  
अतीतानागतानि स्युर् यानि मन्वन्तरेष्विह  ।  
एते युगस्वभावास्तु मयोक्तास्तु समासतः  ॥ मत्स्प्_१४४।९१ ॥  
विस्तरेणानुपूर्व्याच्च नमस्कृत्य स्वयम्भुवे  ।  
प्रवृत्ते तु ततस्तस्मिन् पुनः कृतयुगे तु वै  ॥ मत्स्प्_१४४।९२ ॥  
उत्पन्नाः कलिशिष्टेषु प्रजाः कार्तयुगास्तथा  ।  
तिष्ठन्ति चेह ये सिद्धा अदृष्टा विहरन्ति च  ॥ मत्स्प्_१४४।९३ ॥  
सह सप्तर्षिभिर्ये तु तत्र ये च व्यवस्थिताः  ।  
ब्रह्मक्षत्रविशः शूद्रा बीजार्थे य इह स्मृताः  ।  
कार्तयुगभवैः सार्धं निर्विशेषास्तदाभवन्  ॥ मत्स्प्_१४४।९४ ॥  
तेषां सप्तर्षयो धर्मं कथयन्तीह तेषु च  ॥ मत्स्प्_१४४।९५ ॥  
वर्णाश्रमाचारयुतं श्रौतस्मार्तविधानतः  ।  
एवं तेषु क्रियावत्सु प्रवर्तन्तीह वै कृते  ॥ मत्स्प्_१४४।९६ ॥  
श्रौतस्मार्तस्थितानां तु धर्मे सप्तर्षिदर्शिते  ।  
ते तु धर्मव्यवस्थार्थं तिष्ठन्तीह कृते युगे  ॥ मत्स्प्_१४४।९७ ॥  
मन्वन्तराधिकारेषु तिष्ठन्ति ऋषयस्तु ते  ।  
यथा दावप्रदग्धेषु तृणेष्वेवापरं तृणम्  ॥ मत्स्प्_१४४।९८ ॥  
वनानां प्रथमं वृष्ट्या तेषां मूलेषु सम्भवः  ।  
एवं युगाद्युगानां वै सन्तानस्तु परस्परम्  ॥ मत्स्प्_१४४।९९ ॥  
प्रवर्तते ह्यविच्छेदाद् यावन्मन्वन्तरक्षयः  ।  
सुखमायुर्बलं रूपं धर्मार्थौ काम एव च  ॥ मत्स्प्_१४४।१०० ॥  
युगेष्वेतानि हीयन्ते त्रयः पादाः क्रमेण तु  ।  
इत्येष प्रतिसन्धिर्वः कीर्तितस्तु मया द्विजाः  ॥ मत्स्प्_१४४।१०१ ॥  
चतुर्युगाणां सर्वेषाम् एतदेव प्रसाधनम्  ।  
एषां चतुर्युगाणां तु गणिता ह्येकसप्ततिः  ॥ मत्स्प्_१४४।१०२ ॥  
क्रमेण परिवृत्तास्ता मनोरन्तरमुच्यते  ।  
युगाख्यासु तु सर्वासु भवतीह यदा च यत्  ॥ मत्स्प्_१४४।१०३ ॥  
तदेव च तदन्यासु पुनस्तद्वै यथाक्रमम्  ।  
सर्गे सर्गे यथा भेदा ह्य् उत्पद्यन्ते तथैव च  ॥ मत्स्प्_१४४।१०४ ॥  
चतुर्दशसु तावन्तो ज्ञेया मन्वन्तरेष्विह  ।  
आसुरी यातुधानी च पैशाची यक्षराक्षसी  ॥ मत्स्प्_१४४।१०५ ॥  
युगे युगे तदा काले प्रजा जायन्ति ताः शृणु  ।  
यथाकल्पं युगैः सार्धं भवन्ते तुल्यलक्षणाः  ।  
इत्येतल्लक्षणं प्रोक्तं युगानां वै यथाक्रमम्  ॥ मत्स्प्_१४४।१०६ ॥  
मन्वन्तराणां परिवर्तनानि चिरप्रवृत्तानि युगस्वभावात्  ।  
क्षणं न सन्तिष्ठति जीवलोकः क्षयोदयाभ्यां परिवर्तमानः  ॥ मत्स्प्_१४४।१०७ ॥  
एते युगस्वभावा वः परिक्रान्ता यथाक्रमम्  ।  
मन्वन्तराणि यान्यस्मिन् कल्पे वक्ष्यामि तानि च  ॥ मत्स्प्_१४४।१०८ ॥  
  
  
______________________________________________________  
  
  
मत्स्य-पुराण १४५  
  
*सूत उवाच  
मन्वन्तराणि यानि स्युः कल्पे कल्पे चतुर्दश  ।  
व्यतीतानागतानि स्युर् यानि मन्वन्तरेष्विह  ॥ मत्स्प्_१४५।१ ॥  
विस्तरेणानुपूर्व्याच्च स्थितिं वक्ष्ये युगे युगे  ।  
तस्मिन्युगे च सम्भूतिर् यासां यावच्च जीवितम्  ॥ मत्स्प्_१४५।२ ॥  
युगमात्रं तु जीवन्ति न्यूनं तत्स्याद्द्वयेन च  ।  
चतुर्दशसु तावन्तो ज्ञेया मन्वन्तरेष्विह  ॥ मत्स्प्_१४५।३ ॥  
मनुष्याणां पशूनां च पक्षिणां स्थावरैः सह  ।  
तेषामायुरुपक्रान्तं युगधर्मेषु सर्वशः  ॥ मत्स्प्_१४५।४ ॥  
तथैवायुः परिक्रान्तं युगधर्मेषु सर्वशः  ।  
अस्थितिं च कलौ दृष्ट्वा भूतानामायुषश्च वै  ॥ मत्स्प्_१४५।५ ॥  
परमायुः शतं त्वेतन् मानुषाणां कलौ स्मृतम्  ।  
देवासुरमनुष्याश्च यक्षगन्धर्वराक्षसाः  ॥ मत्स्प्_१४५।६ ॥  
परिणाहोच्छ्रये तुल्या जायन्ते ह कृते युगे  ।  
षण्णवत्यङ्गुलोत्सेधो ह्य् अष्टानां देवयोनिनाम्  ॥ मत्स्प्_१४५।७ ॥  
नवाङ्गुलप्रमाणेन निष्पन्नेन तथाष्टकम्  ।  
एतत्स्वाभाविकं तेषां प्रमाणमधिकुर्वताम्  ॥ मत्स्प्_१४५।८ ॥  
मनुष्या वर्तमानास्तु युगसन्ध्यांशकेष्विह  ।  
देवासुरप्रमाणं तु सप्तसप्ताङ्गुलं क्रमात्  ॥ मत्स्प्_१४५।९ ॥  
चतुरशीतिकैश्चैव कलिजैरङ्गुलैः स्मृतम्  ।  
आ पादतलमस्तको नवतालो भवेत्तु यः  ॥ मत्स्प्_१४५।१० ॥  
संहृत्याजानुबाहुश्च दैवतैरभिपूज्यते  ।  
गवां च हस्तिनां चैव महिषस्थावरात्मनाम्  ॥ मत्स्प्_१४५।११ ॥  
क्रमेणैतेन विज्ञेये ह्रासवृद्धी युगे युगे  ।  
षट्सप्तत्यङ्गुलोत्सेधः पशुर् आककुदो भवेत्  ॥ मत्स्प्_१४५।१२ ॥  
अङ्गुलानामष्टशतम् उत्सेधो हस्तिनां स्मृतः  ।  
अङ्गुलानां सहस्रं तु द्विचत्वारिंशदङ्गुलम्  ॥ मत्स्प्_१४५।१३ ॥  
शतार्धमङ्गुलानां तु ह्य् उत्सेधः शाखिनां परः  ।  
मानुषस्य शरीरस्य सन्निवेशस्तु यादृशः  ॥ मत्स्प्_१४५।१४ ॥  
तल्लक्षणं तु देवानां दृश्यते ऽन्वयदर्शनात्  ।  
बुद्ध्यातिशयसंयुक्तो देवानां काय उच्यते  ॥ मत्स्प्_१४५।१५ ॥  
तथा नातिशयश्चैव मानुषः काय उच्यते  ।  
इत्येव हि परिक्रान्ता भावा ये दिव्यमानुषाः  ॥ मत्स्प्_१४५।१६ ॥  
पशूनां पक्षिणां चैव स्थावराणां च सर्वशः  ।  
गावो ऽजाश्वाश्च विज्ञेया हस्तिनः पक्षिणो मृगाः  ॥ मत्स्प्_१४५।१७ ॥  
उपयुक्ताः क्रियास्वेते यज्ञियास्त्विह सर्वशः  ।  
यथाक्रमोपभोगाश्च देवानां पशुमूर्तयः  ॥ मत्स्प्_१४५।१८ ॥  
तेषां रूपानुरूपैश्च प्रमाणैः स्थिरजङ्गमाः  ।  
मनोज्ञैस्तत्र तैर्भोगैः सुखिनो ह्युपपेदिरे  ॥ मत्स्प्_१४५।१९ ॥  
अथ शिष्टान्प्रवक्ष्यामि साधूनथ ततश्च वै  ।  
ब्राह्मणाः श्रुतिशब्दाश्च देवानां पशुमूर्तयः  ।  
संयुज्य ब्रह्मणा ह्यन्तस् तेन सन्तः प्रचक्षते  ॥ मत्स्प्_१४५।२० ॥  
सामान्येषु च धर्मेषु तथा वैशिषिकेषु च  ।  
ब्रह्मक्षत्रविशो युक्ताः श्रौतस्मार्तेन कर्मणा  ॥ मत्स्प्_१४५।२१ ॥  
वर्णाश्रमेषु युक्तस्य सुखोदर्कस्य स्वर्गतौ  ।  
श्रौतस्मार्तो हि यो धर्मो ज्ञानधर्मः स उच्यते  ॥ मत्स्प्_१४५।२२ ॥  
दिव्यानां साधनात्साधुर् ब्रह्मचारी गुरोर्हितः  ।  
कारणात्साधनाच्चैव गृहस्थः साधुरुच्यते  ॥ मत्स्प्_१४५।२३ ॥  
तपसश्च तथारण्ये साधुर्वैखानसः स्मृतः  ।  
यतमानो यतिः साधुः स्मृतो योगस्य साधनात्  ॥ मत्स्प्_१४५।२४ ॥  
धर्मो धर्मगतिः प्रोक्तः शब्दो ह्येष क्रियात्मकः  ।  
कुशलाकुशलौ चैव धर्माधर्मौ ब्रवीत्प्रभुः  ॥ मत्स्प्_१४५।२५ ॥  
अथ देवाश्च पितर ऋषयश्चैव मानुषाः  ।  
अयं धर्मो ह्ययं नेति ब्रुवते मौनमूर्तिना  ॥ मत्स्प्_१४५।२६ ॥  
धर्मेति धारणे धातुर् महत्त्वे चैव उच्यते  ।  
आधारणे महत्त्वे वा धर्मः स तु निरुच्यते  ॥ मत्स्प्_१४५।२७ ॥  
तत्रेष्टप्रापको धर्म आचार्यैरुपदिश्यते  ।  
अधर्मश्चानिष्टफल आचार्यैर्नोपदिश्यते  ॥ मत्स्प्_१४५।२८ ॥  
वृद्धाश्चालोलुपाश्चैव आत्मवन्तो ह्यदाम्भिकाः  ।  
सम्यग्विनीता मृदवस् तानाचार्यान्प्रचक्षते  ॥ मत्स्प्_१४५।२९ ॥  
धर्मज्ञैर्विहितो धर्मः श्रौतस्मार्तो द्विजातिभिः  ।  
दाराग्निहोत्रसम्बन्धम् इज्या श्रौतस्य लक्षणम्  ॥ मत्स्प्_१४५।३० ॥  
स्मार्तो वर्णाश्रमाचारो यमैश्च नियमैर्युतः  ।  
पूर्वेभ्यो वेदयित्वेह श्रौतं सप्तर्षयो ऽब्रुवन्  ॥ मत्स्प्_१४५।३१ ॥  
ऋचो यजूंषि सामानि ब्रह्मणो ऽङ्गानि वै श्रुतिः  ।  
मन्वन्तरस्यातीतस्य स्मृत्वा तन्मनुरब्रवीत्  ॥ मत्स्प्_१४५।३२ ॥  
तस्मात्स्मार्तः सूतो धर्मो वर्णाश्रमविभागशः  ।  
एवं वै द्विविधो धर्मः शिष्टाचारः स उच्यते  ॥ मत्स्प्_१४५।३३ ॥  
शिषेर् धातोश्च निष्ठान्ताच् छिष्टशब्दं प्रचक्षते  ।  
मन्वन्तरेषु ये शिष्टा इह तिष्ठन्ति धार्मिकाः  ॥ मत्स्प्_१४५।३४ ॥  
मनुः सप्तर्षयश्चैव लोकसन्तानकारिणः  ।  
तिष्ठन्तीह च धर्मार्थं ताञ्छिष्टान्सम्प्रचक्षते  ॥ मत्स्प्_१४५।३५ ॥  
तैः शिष्टैश्चलितो धर्मः स्थाप्यते वै युगे युगे  ।  
त्रयी वार्त्ता दण्डनीतिः प्रजावर्णाश्रमेप्सया  ॥ मत्स्प्_१४५।३६ ॥  
शिष्टैराचर्यते यस्मात् पुनश्चैव मनुक्षये  ।  
पूर्वैःपूर्वैर्मतत्वाच्च शिष्टाचारः स शाश्वतः  ॥ मत्स्प्_१४५।३७ ॥  
दानं सत्यं तपो लोको विद्येज्या पूजनं दमः  ।  
अष्टौ तानि चरित्राणि शिष्टाचारस्य लक्षणम्  ॥ मत्स्प्_१४५।३८ ॥  
शिष्टा यस्माच्चरन्त्येनं मनुः सप्तर्षयश्च ह  ।  
मन्वन्तरेषु सर्वेषु शिष्टाचारस्ततः स्मृतः  ॥ मत्स्प्_१४५।३९ ॥  
विज्ञेयः श्रवणाच्छ्रौतः स्मरणात्स्मार्त उच्यते  ।  
इज्यावेदात्मकः श्रौतः स्मार्तो वर्णाश्रमात्मकः  ।  
प्रत्यङ्गानि प्रवक्ष्यामि धर्मस्येह तु लक्षणम्  ॥ मत्स्प्_१४५।४० ॥  
दृष्टानुभूतमर्थं च यः पृष्टो न विगूहते  ।  
यथाभूतप्रवादस्तु इत्येतत्सत्यलक्षणम्  ॥ मत्स्प्_१४५।४१ ॥  
ब्रह्मचर्यं तपो मौनं निराहारत्वमेव च  ।  
इत्येतत्तपसो रूपं सुघोरं तु दुरासदम्  ॥ मत्स्प्_१४५।४२ ॥  
पशूनां द्रव्यहविषाम् ऋक्सामयजुषां तथा  ।  
ऋत्विजां दक्षिणायाश्च संयोगो यज्ञ उच्यते  ॥ मत्स्प्_१४५।४३ ॥  
आत्मवत्सर्वभूतेषु यो हिताय शुभाय च  ।  
वर्तते सततं हृष्टः क्रिया श्रेष्ठा दया स्मृता  ॥ मत्स्प्_१४५।४४ ॥  
आक्रुष्टो ऽभिहतो यस्तु नाक्रोशेत्प्रहरेदपि  ।  
अदुष्टो वाङ्मनःकायैस् तितिक्षुः सा क्षमा स्मृता  ॥ मत्स्प्_१४५।४५ ॥  
स्वामिना रक्ष्यमाणानाम् उत्सृष्टानां च सम्भ्रमे  ।  
परस्वानाम् अनादानम् अलोभ इति सञ्ज्ञितम्  ॥ मत्स्प्_१४५।४६ ॥  
मैथुनस्यासमाचारो जल्पनाच्चिन्तनात्तथा  ।  
निवृत्तिर्ब्रह्मचर्यं च तदेतच्छमलक्षणम्  ॥ मत्स्प्_१४५।४७ ॥  
आत्मार्थे वा परार्थे वा इन्द्रियाणीह यस्य वै  ।  
विषये न प्रवर्तन्ते दमस्यैतत्तु लक्षणम्  ॥ मत्स्प्_१४५।४८ ॥  
पञ्चात्मके यो विषये कारणे चाष्टलक्षणे  ।  
न क्रुध्येत प्रतिहतः स जितात्मा भविष्यति  ॥ मत्स्प्_१४५।४९ ॥  
यद्यदिष्टतमं द्रव्यं न्यायेनैवागतं च यत्  ।  
तत्तद्गुणवते देयम् इत्येतद्दानलक्षणम्  ॥ मत्स्प्_१४५।५० ॥  
श्रुतिस्मृतिभ्यां विहितो धर्मो वर्णाश्रमात्मकः  ।  
शिष्टाचारप्रवृद्धश्च धर्मो ऽयं साधुसम्मतः  ॥ मत्स्प्_१४५।५१ ॥  
अप्रद्वेषो ह्यनिष्टेषु इष्टं वै नाभिनन्दति  ।  
प्रीतितापविषादानां विनिवृत्तिर् विरक्तता  ॥ मत्स्प्_१४५।५२ ॥  
सन्न्यासः कर्मणां न्यासः कृतानामकृतैः सह  ।  
कुशलाकुशलाभ्यां तु प्रहाणं न्यास उच्यते  ॥ मत्स्प्_१४५।५३ ॥  
अव्यक्तादिविशेषान्तव् इकारे ऽस्मिन्निवर्तते  ।  
चेतनाचेतनं ज्ञात्वा ज्ञाने ज्ञानी स उच्यते  ॥ मत्स्प्_१४५।५४ ॥  
प्रत्यङ्गानि तु धर्मस्य चेत्येतल्लक्षणं स्मृतम्  ।  
ऋषिभिर्धर्मतत्त्वज्ञैः पूर्वैः स्वायम्भुवे ऽन्तरे  ॥ मत्स्प्_१४५।५५ ॥  
अत्र वो वर्णयिष्यामि विधिं मन्वन्तरस्य तु  ।  
तथैव चातुर्होत्रस्य चातुर्वर्ण्यस्य चैव हि  ॥ मत्स्प्_१४५।५६ ॥  
प्रतिमन्वन्तरं चैव श्रुतिरन्या विधीयते  ।  
ऋचो यजूंषि सामानि यथावत्प्रतिदैवतम्  ॥ मत्स्प्_१४५।५७ ॥  
विधिस्तोत्रं तथा हौत्रं पूर्ववत्सम्प्रवर्तते  ।  
द्रव्यस्तोत्रं गुणस्तोत्रं कर्मस्तोत्रं तथैव च  ॥ मत्स्प्_१४५।५८ ॥  
तथैवाभिजनस्तोत्रं स्तोत्रमेवं चतुर्विधम्  ।  
मन्वन्तरेषु सर्वेषु यथा भेदा भवन्ति हि  ॥ मत्स्प्_१४५।५९ ॥  
प्रवर्तयन्ति तेषां वै ब्रह्मस्तोत्रं पुनः पुनः  ।  
एवं मन्त्रगुणानां तु समुत्पत्तिश्चतुर्विधा  ॥ मत्स्प्_१४५।६० ॥  
अथर्वऋग्यजुःसाम्नां वेदेष्विह पृथक्पृथक्  ।  
ऋषीणां तप्यतां तेषां तपः परमदुश्चरम्  ॥ मत्स्प्_१४५।६१ ॥  
मन्त्राः प्रादुर्भवन्त्यादौ पूर्वमन्वन्तरस्य ह  ।  
असन्तोषाद्भयाद्दुःखान् मोहाच्छोकाच्च पञ्चधा  ॥ मत्स्प्_१४५।६२ ॥  
ऋषीणां तारका येन लक्षणेन यदृच्छया  ।  
ऋषीणां यादृशत्वं हि तद्वक्ष्यामीह लक्षणम्  ॥ मत्स्प्_१४५।६३ ॥  
अतीतानागतानां च पञ्चधा ह्यार्षकं स्मृतम्  ।  
तथा ऋषीणां वक्ष्यामि आर्षस्येह समुद्भवम्  ॥ मत्स्प्_१४५।६४ ॥  
गुणसाम्येन वर्तन्ते सर्वसम्प्रलये तदा  ।  
अविभागेन देवानाम् अनिर्देश्ये तमोमये  ॥ मत्स्प्_१४५।६५ ॥  
अबुद्धिपूर्वकं तद्वै चेतनार्थं प्रवर्तते  ।  
तेनार्षं बुद्धिपूर्वं तु चेतनेनाप्यधिष्ठितम्  ॥ मत्स्प्_१४५।६६ ॥  
प्रवर्तते तथा ते तु यथा मत्स्योदकावुभौ  ।  
चेतनाधिकृतं सर्वं प्रावर्तत गुणात्मकम्  ।  
कार्यकारणभावेन तथा तस्य प्रवर्तते  ॥ मत्स्प्_१४५।६७ ॥  
विषयो विषयित्वं च तदा ह्यर्थपदात्मकौ  ।  
कालेन प्रापणीयेन भेदाश्च कारणात्मकाः  ॥ मत्स्प्_१४५।६८ ॥  
सांसिद्धिकास्तदा वृत्ताः क्रमेण महदादयः  ।  
महतो ऽसावहङ्कारस् तस्माद्भूतेन्द्रियाणि च  ॥ मत्स्प्_१४५।६९ ॥  
भूतभेदाश्च भूतेभ्यो जज्ञिरे तु परस्परम्  ।  
संसिद्धिकारणं कार्यं सद्य एव विवर्तते  ॥ मत्स्प्_१४५।७० ॥  
यथोल्मुकात्तु विटपा एककालाद्भवन्ति हि  ।  
तथा प्रवृत्ताः क्षेत्रज्ञाः कालेनैकेन कारणात्  ॥ मत्स्प्_१४५।७१ ॥  
यथान्धकारे खद्योतः सहसा सम्प्रदृश्यते  ।  
तथा निवृत्तो ह्यव्यक्तः खद्योत इव सञ्ज्वलन्  ॥ मत्स्प्_१४५।७२ ॥  
स महात्मा शरीरस्थस् तत्रैवेह प्रवर्तते  ।  
महतस्तमसः पारे वैलक्षण्याद्विभाव्यते  ॥ मत्स्प्_१४५।७३ ॥  
तत्रैव संस्थितो विद्वांस् तपसो ऽन्त इति श्रुतम्  ।  
बुद्धिर्विवर्धतस्तस्य प्रादुर्भूता चतुर्विधा  ॥ मत्स्प्_१४५।७४ ॥  
ज्ञानं वैराग्यमैश्वर्यं धर्मश्चेति चतुष्टयम्  ।  
सांसिद्धिकान्यथैतानि अप्रतीतानि तस्य वै  ॥ मत्स्प्_१४५।७५ ॥  
महात्मनः शरीरस्य चैतन्यात्सिद्धिरुच्यते  ।  
पुरि शेते यतः पूर्वं क्षेत्रज्ञानं तथापि च  ॥ मत्स्प्_१४५।७६ ॥  
पुरे शयनात्पुरुषो ज्ञानात्क्षेत्रज्ञ उच्यते  ।  
यस्माद्धर्मात्प्रसूते हि तस्माद्वै धार्मिकस्तु सः  ॥ मत्स्प्_१४५।७७ ॥  
सांसिद्धिके शरीरे च बुद्ध्याव्यक्तस्तु चेतनः  ।  
एवं विवृत्तः क्षेत्रज्ञः क्षेत्रं ह्यनभिसन्धितः  ॥ मत्स्प्_१४५।७८ ॥  
निवृत्तिसमकाले तु पुराणं तदचेतनम्  ।  
क्षेत्रज्ञेन परिज्ञातं भोग्यो ऽयं विषयो मम  ॥ मत्स्प्_१४५।७९ ॥  
ऋषिर्हिंसागतौ धातुर् विद्या सत्यं तपः श्रुतम्  ।  
एष सन्निलयो यस्माद् ब्राह्मणस्तुततस् त्व् ऋषिः  ॥ मत्स्प्_१४५।८० ॥  
निवृत्तिसमकालाच्च बुद्ध्याव्यक्त ऋषिस्त्वयम्  ।  
ऋषते परमं यस्मात् परमर्षिस्ततः स्मृतः  ॥ मत्स्प्_१४५।८१ ॥  
गत्यर्थाद् ऋषतेर् धातोर् नामनिर्वृत्तिकारणम्  ।  
यस्मादेष स्वयम्भूतस् तस्माच्च ऋषिता मता  ॥ मत्स्प्_१४५।८२ ॥  
सेश्वराः स्वयमुद्भूता ब्रह्मणो मानसाः सुताः  ।  
निवर्तमानैस्तैर्बुद्ध्या महान्परिगतः परः  ॥ मत्स्प्_१४५।८३ ॥  
यस्माद् दृशपरत्वेन सह तस्मान्महर्षयः  ।  
ईश्वराणां सुतास्तेषां मानसाश्चौरसाश्च वै  ॥ मत्स्प्_१४५।८४ ॥  
ऋषिस्तस्मात्परत्वेन भूतादिरृषयस्ततः  ।  
ऋषिपुत्रा ऋषीकास्तु मैथुनाद्गर्भसम्भवाः  ॥ मत्स्प्_१४५।८५ ॥  
परत्वेन ऋषन्ते वै भूतादीनृषिकास्ततः  ।  
ऋषिकाणां सुता ये तु विज्ञेया ऋषिपुत्रकाः  ॥ मत्स्प्_१४५।८६ ॥  
श्रुत्वा ऋषं परत्वेन श्रुतास्तस्माच्छ्रुतर्षयः  ।  
अव्यक्तात्मा महात्मा वा-हङ्कारात्मा तथैव च  ॥ मत्स्प्_१४५।८७ ॥  
भूतात्मा चेन्द्रियात्मा च तेषां तज्ज्ञानमुच्यते  ।  
इत्येवमृषिजातिस्तु पञ्चधा नामविश्रुता  ॥ मत्स्प्_१४५।८८ ॥  
भृगुर्मरीचिरत्रिश्च अङ्गिराः पुलहः क्रतुः  ।  
मनुर्दक्षो वसिष्ठश्च पुलस्त्यश्चापि ते दश  ॥ मत्स्प्_१४५।८९ ॥  
ब्रह्मणो मानसा ह्येते उत्पन्नाः स्वयमीश्वराः  ।  
परत्वेनर्षयो यस्मान् मतास्तस्मान्महर्षयः  ॥ मत्स्प्_१४५।९० ॥  
ईश्वराणां सुतास्त्वेषाम् ऋषयस्तान्निबोधत  ।  
काव्यो बृहस्पतिश्चैव कश्यपश्च्यवनस्तथा  ॥ मत्स्प्_१४५।९१ ॥  
उतथ्यो वामदेवश्च अगस्त्यः कौशिकस्तथा  ।  
कर्दमो वालखिल्याश्च विश्रवाः शक्तिवर्धनः  ॥ मत्स्प्_१४५।९२ ॥  
इत्येते ऋषयः प्रोक्तास् तपसा ऋषितां गताः  ।  
तेषां पुत्रानृषीकांस्तु गर्भोत्पन्नान्निबोधत  ॥ मत्स्प्_१४५।९३ ॥  
वत्सरो नग्नहूश् चैव भरद्वाजश्च वीर्यवान्  ।  
ऋषिर्दीर्घतमाश्चैव बृहद्वक्षाः शरद्वतः  ॥ मत्स्प्_१४५।९४ ॥  
वाजिश्रवाः सुचिन्तश्च शावश्च सपराशरः  ।  
शृङ्गी च शङ्खपाच् चैव राजा वैश्रवणस्तथा  ॥ मत्स्प्_१४५।९५ ॥  
इत्येते ऋषिकाः सर्वे सत्येन ऋषितां गताः  ।  
ईश्वरा ऋषयश्चैव ऋषीका ये च विश्रुताः  ॥ मत्स्प्_१४५।९६ ॥  
एवं मन्त्रकृतः सर्वे कृत्स्नशश्च निबोधत  ।  
भृगुः काश्यपः प्रचेता दधीचो ह्यात्मवानपि  ॥ मत्स्प्_१४५।९७ ॥  
ऊर्षो ऽथ जमदग्निश्च वेदः सारस्वतस्तथा  ।  
आर्ष्टिषेणश्च्यवनश्च वीतहव्यः सवेधसः  ॥ मत्स्प्_१४५।९८ ॥  
वैन्यः पृथुर्दिवोदासो ब्रह्मवान्गृत्सशौनकौ  ।  
एकोनविंशतिर्ह्येते भृगवो मन्त्रकृत्तमाः  ॥ मत्स्प्_१४५।९९ ॥  
अङ्गिराश्चैव त्रितश्च भरद्वाजो ऽथ लक्ष्मणः  ।  
कृतवाचस्तथा गर्गः स्मृतिसङ्कृतिरेव च  ॥ मत्स्प्_१४५।१०० ॥  
गुरुवीतश्च मान्धाता अम्बरीषस्तथैव च  ।  
युवनाश्वः पुरुकुत्सः स्वश्रवस्तु सदस्यवान्  ॥ मत्स्प्_१४५।१०१ ॥  
अजमीढो ऽस्वहार्यश्च ह्य् उत्कलः कविरेव च  ।  
पृषदश्वो विरूपश्च काव्यश्चैवाथ मुद्गलः  ॥ मत्स्प्_१४५।१०२ ॥  
उतथ्यश्च शरद्वांश्च तथा वाजिश्रवा अपि  ।  
अपस्यौषः सुचित्तिश्च वामदेवस्तथैव च  ॥ मत्स्प्_१४५।१०३ ॥  
ऋषिजो बृहच्छुक्लश्च ऋषिर्दीर्घतमा अपि  ।  
कक्षीवांश्च त्रयस्त्रिंशत् स्मृता ह्यङ्गिरसां वराः  ॥ मत्स्प्_१४५।१०४ ॥  
एते मन्त्रकृतः सर्वे काश्यपांस्तु निबोधत  ।  
काश्यपः सहवत्सारो नैध्रुवो नित्य एव च  ॥ मत्स्प्_१४५।१०५ ॥  
असितो देवलश्चैव षडेते ब्रह्मवादिनः  ।  
अत्रिर् अर्धस्वनश्चैव शावास्यो ऽथ गविष्ठिरः  ॥ मत्स्प्_१४५।१०६ ॥  
कर्णकश्च ऋषिः सिद्धस् तथा पूर्वातिथिश्च यः  ॥ मत्स्प्_१४५।१०७ ॥  
इत्येते त्वत्रयः प्रोक्ता मन्त्रकृत्षण्महर्षयः  ।  
वसिष्ठश्चैव शक्तिश्च तृतीयश्च पराशरः  ॥ मत्स्प्_१४५।१०८ ॥  
ततस्तु इन्द्रप्रतिमः पञ्चमस्तु भरद्वसुः  ।  
षष्ठस्तु मित्रावरुणः सत्तमः कुण्डिनस्तथा  ॥ मत्स्प्_१४५।१०९ ॥  
इत्येते सप्त विज्ञेया वासिष्ठा ब्रह्मवादिनः  ।  
विश्वामित्रश्च गाधेयो देवरातस्तथा बलः  ॥ मत्स्प्_१४५।११० ॥  
तथा विद्वान्मधुच्छन्दा ऋषिश्चान्यो ऽघमर्षणः  ।  
अष्टको लोहितश्चैव भृतकीलश्च माम्बुधिः  ॥ मत्स्प्_१४५।१११ ॥  
देवश्रवा देवरातः पुराणश्च धनञ्जयः  ।  
शिशिरश्च महातेजाः शालङ्कायन एव च  ॥ मत्स्प्_१४५।११२ ॥  
त्रयोदशैते विज्ञेया ब्रह्मिष्ठाः कौशिका वराः  ।  
अगस्त्यो ऽथ दृढद्युम्न इन्द्रबाहुस्तथैव च  ॥ मत्स्प्_१४५।११३ ॥  
ब्रह्मिष्ठागस्तयो ह्येते त्रयः परमकीर्तयः  ।  
मनुर्वैवस्वतश्चैव ऐलो राजा पुरूरवाः  ॥ मत्स्प्_१४५।११४ ॥  
क्षत्रियाणां वरा ह्येते विज्ञेया मन्त्रवादिनः  ।  
भलन्दकश्च वासाश्वः सङ्कीलश्चैव ते त्रयः  ॥ मत्स्प्_१४५।११५ ॥  
एते मन्त्रकृतो ज्ञेया वैश्यानां प्रवराः सदा  ।  
इति द्विनवतिः प्रोक्ता मन्त्रायैश्च बहिष्कृताः  ॥ मत्स्प्_१४५।११६ ॥  
ब्राह्मणाः क्षत्रिया वैश्या ऋषिपुत्रान्निबोधत  ।  
ऋषीकाणां सुता ह्येते ऋषिपुत्राः श्रुतर्षयः  ॥ मत्स्प्_१४५।११७ ॥  
  
  
______________________________________________________  
  
  
मत्स्य-पुराण १४६  
  
*ऋषय ऊचुः  
कथं मत्स्येन कथितस् तारकस्य वधो महान्  ।  
कस्मिन्काले विनिर्वृत्ता कथेयं सूतनन्दन  ॥ मत्स्प्_१४६।१ ॥  
त्वन्मुखक्षीरसिन्धूत्था कथेयममृतात्मिका  ।  
कर्णाभ्यां पिबतां तृप्तिर् अस्माकं न प्रजायते  ।  
इदं मुने समाख्याहि महाबुद्धे मनोगतम्  ॥ मत्स्प्_१४६।२ ॥  
  
*सूत उवाच  
पृष्टस्तु मनुना देवो मत्स्यरूपी जनार्दनः  ।  
कथं शरवणे जातो देवः षड्वदनो विभो  ॥ मत्स्प्_१४६।३ ॥  
एतत्तु वचनं श्रुत्वा पार्थिवस्यामितौजसः  ।  
उवाच भगवान्प्रीतो ब्रह्मसूनुर्महामतिम्  ॥ मत्स्प्_१४६।४ ॥  
  
*मत्स्य उवाच  
वज्राङ्गो नाम दैत्यो ऽभूत् तस्य पुत्रस्तु तारकः  ।  
सुरानुद्वासयामास पुरेभ्यः स महाबलः  ॥ मत्स्प्_१४६।५ ॥  
ततस्ते ब्रह्मणो ऽभ्याशं जग्मुर्भयनिपीडिताः  ।  
भीतांश्च त्रिदशान्दृष्ट्वा ब्रह्मा तेषामुवाच ह  ॥ मत्स्प्_१४६।६ ॥  
सन्त्यजध्वं भयं देवाः शङ्करस्यात्मजः शिशुः  ।  
तुहिनाचलदौहित्रस् तं हनिष्यति दानवम्  ॥ मत्स्प्_१४६।७ ॥  
ततः काले तु कस्मिंश्चिद् दृष्ट्वा वै शैलजां शिवः  ।  
स्वरेतो वह्निवदने व्यसृजत्कारणान्तरे  ॥ मत्स्प्_१४६।८ ॥  
तत्प्राप्तं वह्निवदने रेतो देवानतर्पयत्  ।  
विदार्य जठराण्येषाम् अजीर्णं निर्गतं मुने  ॥ मत्स्प्_१४६।९ ॥  
पतितं तत्सरिद्वरां ततस्तु शरकानने  ।  
तस्मात्तु स समुद्भूतो गुहो दिनकरप्रभः  ॥ मत्स्प्_१४६।१० ॥  
स सप्तदिवसो बालो निजघ्ने तारकासुरम्  ।  
एवं श्रुत्वा ततो वाक्यं तम् ऊचुर् ऋषिसत्तमाः  ॥ मत्स्प्_१४६।११ ॥  
  
*ऋषय ऊचुः  
अत्याश्चर्यवती रम्या कथेयं पापनाशिनी  ।  
विस्तरेण हि नो ब्रूहि याथातथ्येन शृण्वताम्  ॥ मत्स्प्_१४६।१२ ॥  
वज्राङ्गो नाम दैत्येन्द्रः कस्य वंशोद्भवः पुरा  ।  
यस्याभूत्तारकः पुत्रः सुरप्रमथनो बली  ॥ मत्स्प्_१४६।१३ ॥  
निर्मितः को वधे चाभूत् तस्य दैत्येश्वरस्य तु  ।  
गुहजन्म तु कार्त्स्न्येन अस्माकं ब्रूहि मानद  ॥ मत्स्प्_१४६।१४ ॥  
  
*सूत उवाच  
मानसो ब्रह्मणः पुत्रो दक्षो नाम प्रजापतिः  ।  
षष्टिं सो ऽजनयत्कन्या वैरिण्यामेव नः श्रुतम्  ॥ मत्स्प्_१४६।१५ ॥  
ददौ स दश धर्माय कश्यपाय त्रयोदश  ।  
सप्तविंशतिं सोमाय चतस्रो ऽरिष्टनेमये  ॥ मत्स्प्_१४६।१६ ॥  
द्वे वै बाहुकपुत्राय द्वे वै चाङ्गिरसे तथा  ।  
द्वे कृशाश्वाय विदुषे प्रजापतिसुतः प्रभुः  ॥ मत्स्प्_१४६।१७ ॥  
अदितिर्दितिर्दनुर्विश्वा ह्य् अरिष्टा सुरसा तथा  ।  
सुरभिर्विनता चैव ताम्रा क्रोधवशा इरा  ॥ मत्स्प्_१४६।१८ ॥  
कद्रूर्मुनिश्च लोकस्य मातरो गोषु मातरः  ।  
तासां सकाशाल्लोकानां जङ्गमस्थावरात्मनाम्  ॥ मत्स्प्_१४६।१९ ॥  
जन्म नानाप्रकाराणां ताभ्यो ऽन्ये देहिनः स्मृताः  ।  
देवेन्द्रोपेन्द्रपूषाद्याः सर्वे ते दितिजा मताः  ॥ मत्स्प्_१४६।२० ॥  
दितेः सकाशाल्लोकास्तु हिरण्यकशिपादयः  ।  
दानवाश्च दनोः पुत्रा गावश्च सुरभीसुताः  ॥ मत्स्प्_१४६।२१ ॥  
पक्षिणो विनतापुत्रा गरुडप्रमुखाः स्मृताः  ।  
नागाः कद्रूसुता ज्ञेयाः शेषाश्चान्ये ऽपि जन्तवः  ॥ मत्स्प्_१४६।२२ ॥  
त्रैलोक्यनाथं शक्रं तु सर्वामरगणप्रभुम्  ।  
हिरण्यकशिपुश्चक्रे जित्वा राज्यं महाबलः  ॥ मत्स्प्_१४६।२३ ॥  
ततः केनापि कालेन हिरण्यकशिपादयः  ।  
निहता विष्णुना सङ्ख्ये शेषाश्चेन्द्रेण दानवाः  ॥ मत्स्प्_१४६।२४ ॥  
ततो निहतपुत्राभूद् दितिर् वरमयाचत  ।  
भर्तारं कश्यपं देवं पुत्रमन्यं महाबलम्  ॥ मत्स्प्_१४६।२५ ॥  
समरे शक्रहन्तारं स तस्या अददात्प्रभुः  ॥ मत्स्प्_१४६।२६ ॥  
नियमे वर्त हे देवि सहस्रं शुचिमानसा  ।  
वर्षाणां लप्स्यसे पुत्रम् इत्युक्ता सा तथाकरोत्  ॥ मत्स्प्_१४६।२७ ॥  
वर्तन्त्या नियमे तस्याः सहस्राक्षः समाहितः  ।  
उपासामाचरत्तस्याः सा चैनमन्वमन्यत  ॥ मत्स्प्_१४६।२८ ॥  
दशवत्सरशेषस्य सहस्रस्य तदा दितिः  ।  
उवाच शक्रं सुप्रीता वरदा तपसि स्थिता  ॥ मत्स्प्_१४६।२९ ॥  
  
*दितिरुवाच  
पुत्रोत्तीर्णव्रतां प्रायो विद्धि मां पाकशासन  ।  
भविष्यति च ते भ्राता तेन सार्धमिमां श्रियम्  ॥ मत्स्प्_१४६।३० ॥  
भुङ्क्ष्व वत्स यथाकामं त्रैलोक्यं हतकण्टकम्  ।  
इत्युक्त्वा निद्रयाविष्टा चरणाक्रान्तमूर्धजा  ॥ मत्स्प्_१४६।३१ ॥  
स्वयं सुष्वापानियता भाविनो ऽर्थस्य गौरवात्  ।  
तत्तु रन्ध्रं समासाद्य जठरं पाकशासनः  ॥ मत्स्प्_१४६।३२ ॥  
चकार सप्तधा गर्भं कुलिशेन तु देवराट्  ।  
एकैकं तु पुनः खण्डं चकार मघवा ततः  ॥ मत्स्प्_१४६।३३ ॥  
सप्तधा सप्तधा कोपात् प्राबुध्यत ततो दितिः  ।  
विबुध्योवाच मा शक्र घातयेथाः प्रजां मम  ॥ मत्स्प्_१४६।३४ ॥  
तच्छ्रुत्वा निर्गतः शक्रः स्थित्वा प्राञ्जलिरग्रतः  ।  
उवाच वाक्यं सन्त्रस्तो मातुर्वै वदनेरितम्  ॥ मत्स्प्_१४६।३५ ॥  
  
*शक्र उवाच  
दिवास्वप्नपरा मातः पादाक्रान्तशिरोरुहा  ।  
सप्तसप्तभिरेवातस् तव गर्भः कृतो मया  ॥ मत्स्प्_१४६।३६ ॥  
एकोनपञ्चाशत्कृता भागा वज्रेण ते सुताः  ।  
दास्यामि तेषां स्थानानि दिवि दैवतपूजिते  ॥ मत्स्प्_१४६।३७ ॥  
इत्युक्ता सा तदा देवी सैवमस्त्वित्यभाषत  ।  
पुनश्च देवी भर्तारम् उवाचासितलोचना  ॥ मत्स्प्_१४६।३८ ॥  
पुत्रं प्रजापते देहि शक्रजेतारमूर्जितम्  ।  
यो नास्त्रशस्त्रैर्वध्यत्वं गच्छेत्त्रिदिववासिनाम्  ॥ मत्स्प्_१४६।३९ ॥  
इत्युक्तः स तथोवाच तां पत्नीमतिदुःखिताम्  ।  
दश वर्षसहस्राणि तपः कृत्वा तु लप्स्यसे  ॥ मत्स्प्_१४६।४० ॥  
वज्रासारमयैर् अङ्गैर् अछेद्यैरायसैर् दृढैः  ।  
वज्राङ्गो नाम पुत्रस्ते भविता पुत्रवत्सले  ॥ मत्स्प्_१४६।४१ ॥  
सा तु लब्धवरा देवी जगाम तपसे वनम्  ।  
दश वर्षसहस्राणि सा तपो घोरमाचरत्  ॥ मत्स्प्_१४६।४२ ॥  
तपसो ऽन्ते भगवती जनयामास दुर्जयम्  ।  
पुत्रमप्रतिकर्माणम् अजेयं वज्रदुश्छिदम्  ॥ मत्स्प्_१४६।४३ ॥  
स जातमात्र एवाभूत् सर्वशस्त्रास्त्रपारगः  ।  
उवाच मातरं भक्त्या मातः किं करवाण्यहम्  ॥ मत्स्प्_१४६।४४ ॥  
तमुवाच ततो हृष्टा दितिर्दैत्याधिपं च सा  ।  
बहवो मे हताः पुत्राः सहस्राक्षेण पुत्रक  ॥ मत्स्प्_१४६।४५ ॥  
तेषां त्वं प्रतिकर्तुं वै गच्छ शक्रवधाय च  ।  
बाढमित्येव तामुक्त्वा जगाम त्रिदिवं बली  ॥ मत्स्प्_१४६।४६ ॥  
बद्ध्वा ततः सहस्राक्षं पाशेनामोघवर्चसा  ।  
मातुरन्तिकमागच्छद् व्याघ्रः क्षुद्रमृगं यथा  ॥ मत्स्प्_१४६।४७ ॥  
एतस्मिन्नन्तरे ब्रह्मा कश्यपश्च महातपाः  ।  
आगतौ तत्र यत्रास्तां मातापुत्रावभीतकौ  ॥ मत्स्प्_१४६।४८ ॥  
दृष्ट्वा तु तावुवाचेदं ब्रह्मा कश्यप एव च  ।  
मुञ्चैनं पुत्र देवेन्द्रं किमनेन प्रयोजनम्  ॥ मत्स्प्_१४६।४९ ॥  
अपमानो वधः प्रोक्तः पुत्र सम्भावितस्य च  ।  
अस्मद्वाक्येन यो मुक्तो विद्धि तं मृतमेव च  ॥ मत्स्प्_१४६।५० ॥  
परस्य गौरवान्मुक्तः शत्रूणां भारमावहेत्  ।  
जीवन्नेव मृतो वत्स दिवसे दिवसे स तु  ॥ मत्स्प्_१४६।५१ ॥  
महतां वशमायाते वैरं नैवास्ति वैरिणि  ।  
एतच्छ्रुत्वा तु वज्राङ्गः प्रणतो वाक्यमब्रवीत्  ॥ मत्स्प्_१४६।५२ ॥  
न मे कृत्यमनेनास्ति मातुराज्ञा कृता मया  ।  
त्वं सुरासुरनाथो ऽसि मम च प्रपितामहः  ॥ मत्स्प्_१४६।५३ ॥  
करिष्ये त्वद्वचो देव एष मुक्तः शतक्रतुः  ।  
तपसे मे रतिर्देव निर्विघ्नं चैव मे भवेत्  ॥ मत्स्प्_१४६।५४ ॥  
त्वत्प्रसादेन भगवन्न् इत्युक्त्वा विरराम सः  ।  
तस्मिंस्तूष्णीं स्थिते दैत्ये प्रोवाचेदं पितामहः  ॥ मत्स्प्_१४६।५५ ॥  
  
*ब्रह्मोवाच  
तपस्त्वं क्रूरमापन्नो ह्य् अस्मच्छासनसंस्थितः  ।  
अनया चित्तशुद्ध्या ते पर्याप्तं जन्मनः फलम्  ॥ मत्स्प्_१४६।५६ ॥  
इत्युक्त्वा पद्मजः कन्यां ससर्जायतलोचनाम्  ।  
तामस्मै प्रददौ देवः पत्न्यर्थं पद्मसम्भवः  ॥ मत्स्प्_१४६।५७ ॥  
वराङ्गीति च नामास्याः कृत्वा यातः पितामहः  ।  
वज्राङ्गो ऽपि तया सार्धं जगाम तपसे वनम्  ॥ मत्स्प्_१४६।५८ ॥  
ऊर्ध्वबाहुः स दैत्येन्द्रो ऽचरदब्दसहस्रकम्  ।  
कालं कमलपत्त्राक्षः शुद्धबुद्धिर् महातपाः  ॥ मत्स्प्_१४६।५९ ॥  
तावच्चावाङ्मुखः कालं तावत्पञ्चाग्निमध्यगः  ।  
निराहारो घोरतपास् तपोराशिरजायत  ॥ मत्स्प्_१४६।६० ॥  
ततः सो ऽन्तर्जले चक्रे कालं वर्षसहस्रकम्  ।  
जलान्तरं प्रविष्टस्य तस्य पत्नी महाव्रता  ॥ मत्स्प्_१४६।६१ ॥  
तस्यैव तीरे सरसस् तत्प्रीत्या मौनमास्थिता  ।  
निराहारा तपो घोरं प्रविवेश महाद्युतिः  ॥ मत्स्प्_१४६।६२ ॥  
तस्यां तपसि वर्तन्त्याम् इन्द्रश्चक्रे विभीषिकाम्  ।  
भूत्वा तु मर्कटस्तत्र तदाश्रमपदं महान्  ॥ मत्स्प्_१४६।६३ ॥  
चक्रे विलोलं निःशेषं तुम्बीघटकरण्डकम्  ।  
ततस्तु मेघरूषेण कम्पं तस्याकरोन्महान्  ॥ मत्स्प्_१४६।६४ ॥  
ततो भुजङ्गरूपेण बद्ध्वा च चरणद्वयम्  ।  
अपाकर्षत्ततो दूरं भ्रमंस्तस्या महीमिमाम्  ॥ मत्स्प्_१४६।६५ ॥  
तपोबलाढ्या सा तस्य न वध्यत्वं जगाम ह  ।  
ततो गोमायुरूपेण तस्यादूषयदाश्रमम्  ॥ मत्स्प्_१४६।६६ ॥  
ततस्तु मेघरूपेण तस्याः क्लेदयदाश्रमम्  ।  
भीषिकाभिर् अनेकाभिस् तां क्लिश्यन्पाकशासनः  ॥ मत्स्प्_१४६।६७ ॥  
विरराम यदा नैवं वज्राङ्गमहिषी तदा  ।  
शैलस्य दुष्टतां मत्वा शापं दातुं व्यवस्थिता  ॥ मत्स्प्_१४६।६८ ॥  
स शापाभिमुखां दृष्ट्वा शैलः पुरुषविग्रहः  ।  
उवाच तां वरारोहां वराङ्गीं भीरुचेतनः  ॥ मत्स्प्_१४६।६९ ॥  
नाहं वराङ्गने दुष्टः सेव्यो ऽहं सर्वदेहिनाम्  ।  
विभ्रमं तु करोत्येष रुषितः पाकशासनः  ॥ मत्स्प्_१४६।७० ॥  
एतस्मिन्नन्तरे जातः कालो वर्षसहस्रिकः  ।  
तस्मिन्गते तु भगवान् काले कमलसम्भवः  ।  
तुष्टः प्रोवाच वज्राङ्गं तमागम्य जलाश्रयम्  ॥ मत्स्प्_१४६।७१ ॥  
  
*ब्रह्मोवाच  
ददामि सर्वकामांस्ते उत्तिष्ठ दितिनन्दन  ।  
एवमुक्तस्तदोत्थाय दैत्येन्द्रस्तपसां निधिः  ।  
उवाच प्राञ्जलिर्वाक्यं सर्वलोकपितामहम्  ॥ मत्स्प्_१४६।७२ ॥  
  
*वज्राङ्ग उवाच  
आसुरो मास्तु मे भावः सन्तु लोका ममाक्षयाः  ।  
तपस्येव रतिर् मेऽस्तु शरीरस्यास्तु वर्तनम्  ॥ मत्स्प्_१४६।७३ ॥  
एवमस्त्विति तं देवो जगाम स्वकमालयम्  ।  
वज्राङ्गो ऽपि समाप्ते तु तपसि स्थिरसंयमः  ॥ मत्स्प्_१४६।७४ ॥  
आहारमिच्छन्भार्यां स्वां न ददर्शाश्रमे स्वके  ।  
क्षुधाविष्टः स शैलस्य गहनं प्रविवेश ह  ॥ मत्स्प्_१४६।७५ ॥  
आदातुं फलमूलानि स च तस्मिन्व्यलोकयत्  ।  
रुदतीं तां प्रियां दीनां तनुप्रच्छादिताननाम्  ।  
तां विलोक्य स दैत्येन्द्रः प्रोवाच परिसान्त्वयन्  ॥ मत्स्प्_१४६।७६ ॥  
  
*वज्राङ्ग उवाच  
केन ते ऽपकृतं भीरु यमलोकं यियासुना  ।  
कं वा कामं प्रयच्छामि शीघ्रं मे ब्रूहि भामिनि  ॥ मत्स्प्_१४६।७७ ॥  
  
  
______________________________________________________  
  
  
मत्स्य-पुराण १४७  
  
*वराङ्ग्युवाच  
त्रासितास्म्यपविद्धास्मि ताडिता पीडितापि च  ।  
रौद्रेण देवराजेन नष्टनाथेव भूरिशः  ॥ मत्स्प्_१४७।१ ॥  
दुःखपारमपश्यन्ती प्राणांस्त्यक्तुं व्यवस्थिता  ।  
पुत्रं मे तारकं देहि दुःखशोकमहार्णवात्  ॥ मत्स्प्_१४७।२ ॥  
एवमुक्तः स दैत्येन्द्रः कोपव्याकुललोचनः  ।  
शक्तो ऽपि देवराजस्य प्रतिकर्तुं महासुरः  ॥ मत्स्प्_१४७।३ ॥  
तपः कर्तुं पुनर्दैत्यो व्यवस्वेत महाबलः  ।  
ज्ञात्वा तु तस्य सङ्कल्पं ब्रह्मा क्रूरतरं पुनः  ॥ मत्स्प्_१४७।४ ॥  
आजगाम तदा तत्र यत्रासौ दितिनन्दनः  ।  
उवाच तस्मै भगवान् प्रभुर्मधुरया गिरा  ॥ मत्स्प्_१४७।५ ॥  
  
*ब्रह्मोवाच  
किमर्थं पुत्रं भूयस्त्वं नियमं क्रूरमिच्छसि  ।  
आहाराभिमुखो दैत्य तन्नो ब्रूहि महाव्रत  ॥ मत्स्प्_१४७।६ ॥  
यावदब्दसहस्रेण निराहारस्य यत्फलम्  ।  
क्षणेनैकेन तल्लभ्यं त्यक्त्वाहारमुपस्थितम्  ॥ मत्स्प्_१४७।७ ॥  
त्यागो ह्यप्राप्तकामानां कामेभ्यो न तथा गुरुः  ।  
यथा प्राप्तं परित्यज्य कामं कमललोचन  ॥ मत्स्प्_१४७।८ ॥  
श्रुत्वैतद्ब्रह्मणो वाक्यं दैत्यः प्राञ्जलिरब्रवीत्  ।  
चिन्तयंस्तपसा युक्तो हृदि ब्रह्ममुखेरितम्  ॥ मत्स्प्_१४७।९ ॥  
  
*वज्राङ्ग उवाच  
उत्थितेन मया दृष्टा समाधानात्त्वदाज्ञया  ।  
महिषी भीषिता दीना रुदती शाखिनस्तले  ॥ मत्स्प्_१४७।१० ॥  
सा मयोक्ता तु तन्वङ्गी दूयमानेन चेतसा  ।  
किमेवं वर्तसे भीरु वद त्वं किं चिकीर्षसि  ॥ मत्स्प्_१४७।११ ॥  
इत्युक्ता सा मया देव प्रोवाच स्खलिताक्षरम्  ।  
वाक्यं चोवाच तन्वङ्गी भीता सा हेतुसंहितम्  ॥ मत्स्प्_१४७।१२ ॥  
  
*वराङ्ग्युवाच  
त्रासितास्म्यपविद्धास्मि कर्षिता पीडितास्मि च  ।  
रौद्रेण देवराजेन नष्टनाथेव भूरिशः  ॥ मत्स्प्_१४७।१३ ॥  
दुःखस्यान्तमपश्यन्ती प्राणांस्त्यक्तुं व्यवस्थिता  ।  
पुत्रं मे तारकं देहि ह्य् अस्माद्दुःखमहार्णवात्  ॥ मत्स्प्_१४७।१४ ॥  
एवमुक्तस्तु सङ्क्षुब्धस् तस्याः पुत्रार्थमुद्यतः  ।  
तपो घोरं करिष्यामि जयाय त्रिदिवौकसाम्  ॥ मत्स्प्_१४७।१५ ॥  
एतच्छ्रुत्वा वचो देवः पद्मगर्भोद्भवस्तदा  ।  
उवाच दैत्यराजानं प्रसन्नश्चतुराननः  ॥ मत्स्प्_१४७।१६ ॥  
  
*ब्रह्मोवाच  
अलं ते तपसा वत्स मा क्लेशे दुस्तरे विश  ।  
पुत्रस्ते तारको नाम भविष्यति महाबलः  ॥ मत्स्प्_१४७।१७ ॥  
देवसीमन्तिनीनां तु धम्मिल्लस्य विमोक्षणः  ।  
इत्युक्तो दैत्यनाथस्तु प्रणिपत्य पितामहम्  ॥ मत्स्प्_१४७।१८ ॥  
आगत्यानन्दयामास महिषीं हर्षिताननः  ।  
तौ दम्पती कृतार्थौ तु जग्मतुः स्वाश्रमं मुदा  ॥ मत्स्प्_१४७।१९ ॥  
वज्राङ्गेणाहितं गर्भं वराङ्गी वरवर्णिनी  ।  
पूर्णं वर्षसहस्रं च दधारोदर एव हि  ॥ मत्स्प्_१४७।२० ॥  
ततो वर्षसहस्रान्ते वराङ्गी सुषुवे सुतम्  ।  
जायमाने तु दैत्येन्द्रे तस्मिंल्लोकभयङ्करे  ॥ मत्स्प्_१४७।२१ ॥  
चचाल सकला पृथ्वी समुद्राश्च चकम्पिरे  ।  
चेलुर्महीधराः सर्वे ववुर्वाताश्च भीषणाः  ॥ मत्स्प्_१४७।२२ ॥  
जेपुर्जप्यं मुनिवरा नेदुर्व्यालमृगा अपि  ।  
चन्द्रसूर्यौ जहुः कान्तिं सनीहारा दिशो ऽभवन्  ॥ मत्स्प्_१४७।२३ ॥  
जाते महासुरे तस्मिन् सर्वे चापि महासुराः  ।  
आजग्मुर्हृषितास्तत्र तथा चासुरयोषितः  ॥ मत्स्प्_१४७।२४ ॥  
जगुर्हर्षसमाविष्टा ननृतुश्चासुराङ्गनाः  ।  
ततो महोत्सवो जातो दानवानां द्विजोत्तमाः  ॥ मत्स्प्_१४७।२५ ॥  
विषण्णमनसो देवाः समहेन्द्रास्तदाभवन्  ।  
वराङ्गी स्वसुतं दृष्ट्वा हर्षेणापूरिता तदा  ॥ मत्स्प्_१४७।२६ ॥  
बहु मेने न देवेन्द्र-विजयं तु तदेव सा  ।  
जातमात्रस्तु दैत्येन्द्रस् तारकश्चण्डविक्रमः  ॥ मत्स्प्_१४७।२७ ॥  
अभिषिक्तो ऽसुरैः सर्वैः कुजम्भमहिषादिभिः  ।  
सर्वासुरमहाराज्ये पृथिवीतुलनक्षमैः  ॥ मत्स्प्_१४७।२८ ॥  
स तु प्राप्य महाराज्यं तारको मुनिसत्तमाः  ।  
उवाच दानवश्रेष्ठान् युक्तियुक्तमिदं वचः  ॥ मत्स्प्_१४७।२९ ॥  
  
  
______________________________________________________  
  
  
मत्स्य-पुराण १४८  
  
*तारक उवाच  
शृणुध्वमसुराः सर्वे वाक्यं मम महाबलाः  ।  
श्रेयसे क्रियतां बुद्धिः सर्वैः कृत्यस्य संविधौ  ॥ मत्स्प्_१४८।१ ॥  
वंशक्षयकरा देवाः सर्वेषामेव दानवाः  ।  
अस्माकं जातिधर्मो वै विरूढं वैरमक्षयम्  ॥ मत्स्प्_१४८।२ ॥  
वयमद्य गमिष्यामः सुराणां निग्रहाय तु  ।  
स्वबाहुबलमाश्रित्य सर्व एव न संशयः  ॥ मत्स्प्_१४८।३ ॥  
किन्तु नातपसा युक्तो मन्ये ऽहं सुरसङ्गमम्  ।  
अहमादौ करिष्यामि ततो घोरं दितेः सुताः  ॥ मत्स्प्_१४८।४ ॥  
ततः सुरान्विजेष्यामो भोक्ष्यामो ऽथ जगत्त्रयम्  ।  
स्थिरोपायो हि पुरुषः स्थिरश्रीरपि जायते  ॥ मत्स्प्_१४८।५ ॥  
रक्षितुं नैव शक्नोति चपलश्चपलाः श्रियः  ।  
तच्छ्रुत्वा दानवाः सर्वे वाक्यं तस्यासुरस्य तु  ॥ मत्स्प्_१४८।६ ॥  
साधु साध्वित्यवोचंस्ते तत्र दैत्याः सविस्मयाः  ।  
सो ऽगच्छत्पारियात्रस्य गिरेः कन्दरमुत्तमम्  ॥ मत्स्प्_१४८।७ ॥  
सर्वर्तुकुसुमाकीर्णं नानौषधिविदीपितम्  ।  
नानाधातुरसस्राव-चित्रं नानागुहागृहम्  ॥ मत्स्प्_१४८।८ ॥  
गहनैः सर्वतो गूढं चित्रकल्पद्रुमाश्रयम्  ।  
अनेकाकारबहुलं पृथक्पक्षिकुलाकुलम्  ॥ मत्स्प्_१४८।९ ॥  
नानाप्रस्रवणोपेतं नानाविधजलाशयम्  ।  
प्राप्य तत्कन्दरं दैत्यश् चचार विपुलं तपः  ॥ मत्स्प्_१४८।१० ॥  
निराहारः पञ्चतपाः पत्त्रभुग्वारिभोजनः  ।  
शतं शतं समानां तु तपांस्येतानि सो ऽकरोत्  ॥ मत्स्प्_१४८।११ ॥  
ततः स्वदेहादुत्कृत्य कर्षं कर्षं दिने दिने  ।  
मांसस्याग्नौ जुहावासौ ततो निर्मांसतां गतः  ॥ मत्स्प्_१४८।१२ ॥  
तस्मिन्निर्मांसतां याते तपोराशित्वमागते  ।  
जज्वलुः सर्वभूतानि तेजसा तस्य सर्वतः  ॥ मत्स्प्_१४८।१३ ॥  
उद्विग्नाश्च सुराः सर्वे तपसा तस्य भीषिताः  ।  
एतस्मिन्नन्तरे ब्रह्मा परमं तोषमागतः  ॥ मत्स्प्_१४८।१४ ॥  
तारकस्य वरं दातुं जगाम त्रिदशालयात्  ।  
प्राप्य तं शैलराजानं स गिरेः कन्दरस्थितम्  ।  
उवाच तारकं देवो गिरा मधुरया युतः  ॥ मत्स्प्_१४८।१५ ॥  
  
*ब्रह्मोवाच  
पुत्रालं तपसा ते ऽस्तु नास्त्यसाध्यं तवाधुना  ।  
वरं वृणीष्व रुचिरं यत्ते मनसि वर्तते  ॥ मत्स्प्_१४८।१६ ॥  
इत्युक्तस्तारको दैत्यः प्रणम्यात्मभुवं विभुम्  ।  
उवाच प्राञ्जलिर्भूत्वा प्रणतः पृथुविक्रमः  ॥ मत्स्प्_१४८।१७ ॥  
  
*तारक उवाच  
देवभूतमनोवास वेत्सि जन्तुविचेष्टितम्  ।  
कृतप्रतिकृताकाङ्क्षी जिगीषुः प्रायशो जनः  ॥ मत्स्प्_१४८।१८ ॥  
वयं च जातिधर्मेण कृतवैराः सहामरैः  ।  
तैश्च निःशेषिता दैत्याः क्रूरैः सन्त्यज्य धर्मिताम्  ।  
तेषामहं समुद्धर्ता भवेयमिति मे मतिः  ॥ मत्स्प्_१४८।१९ ॥  
अवध्यः सर्वभूतानाम् अस्त्राणां च महौजसाम्  ।  
स्यामहं परमो ह्येष वरो मम हृदि स्थितः  ॥ मत्स्प्_१४८।२० ॥  
एतन्मे देहि देवेश नान्यो मे रोचते वरः  ।  
तमुवाच ततो दैत्यं विरिञ्चिः सुरनायकः  ॥ मत्स्प्_१४८।२१ ॥  
न युज्यन्ते विना मृत्युं देहिनो दैत्यसत्तम  ।  
यतस्ततो ऽपि वरय मृत्युं यस्मान्न शङ्कसे  ॥ मत्स्प्_१४८।२२ ॥  
ततः सञ्चिन्त्य दैत्येन्द्रः शिशोर्वै सप्तवासरात्  ।  
वव्रे महासुरो मृत्युम् अवलेपेन मोहितः  ॥ मत्स्प्_१४८।२३ ॥  
ब्रह्मा चास्मै वरं दत्त्वा यत्किञ्चिन्मनसेप्सितम्  ।  
जगाम त्रिदिवं देवो दैत्यो ऽपि स्वकमालयम्  ॥ मत्स्प्_१४८।२४ ॥  
उत्तीर्णं तपसस्तं तु दैत्यं दैत्येश्वरास्तथा  ।  
परिवव्रुः सहस्राक्षं दिवि देवगणा यथा  ॥ मत्स्प्_१४८।२५ ॥  
तस्मिन्महति राज्यस्थे तारके दैत्यनन्दने  ।  
ऋतवो मूर्तिमन्तश्च स्वकालगुणबृंहिताः  ॥ मत्स्प्_१४८।२६ ॥  
अभवन्किङ्करास्तस्य लोकपालाश्च सर्वशः  ।  
कान्तिर्द्युतिर्धृतिर्मेधा श्रीरवेक्ष्य च दानवम्  ॥ मत्स्प्_१४८।२७ ॥  
परिवव्रुर्गुणाकीर्णा निश्छिद्राः सर्व एव हि  ।  
कालागुरुविलिप्ताङ्गं महामुकुटभूषणम्  ॥ मत्स्प्_१४८।२८ ॥  
रुचिराङ्गदनद्धाङ्गं महासिंहासने स्थितम्  ।  
वीजयन्त्यप्सरःश्रेष्ठा भृशं मुञ्चन्ति नैव ताः  ॥ मत्स्प्_१४८।२९ ॥  
चन्द्रार्कौ दीपमार्गेषु व्यजनेषु च मारुतः  ।  
कृतान्तो ऽग्रेसरस्तस्य बभूवुर्मुनिसत्तमाः  ॥ मत्स्प्_१४८।३० ॥  
एवं प्रयाति काले तु वितते तारकासुरः  ।  
बभाषे सचिवान्दैत्यः प्रभूतवरदर्पितः  ॥ मत्स्प्_१४८।३१ ॥  
  
*तारक उवाच  
राज्येन कारणं किं मे त्व् अनाक्रम्य त्रिविष्टपम्  ।  
अनिर्याप्य सुरैर्वैरं का शान्तिर्हृदये मम  ॥ मत्स्प्_१४८।३२ ॥  
भुञ्जते ऽद्यापि यज्ञांशान् अमरा नाक एव हि  ।  
विष्णुः श्रियं न जहति तिष्ठते च गतभ्रमः  ॥ मत्स्प्_१४८।३३ ॥  
स्वस्थाभिः स्वर्गनारीभिः पीड्यन्ते ऽमरवल्लभाः  ।  
सोत्पला मदिरामोदा दिवि क्रीडायनेषु च  ॥ मत्स्प्_१४८।३४ ॥  
लब्ध्वा जन्म न यः कश्चिद् घटयेत्पौरुषं नरः  ।  
जन्म तस्य वृथा भूतम् अजन्मा तु विशिष्यते  ॥ मत्स्प्_१४८।३५ ॥  
मातापितृभ्यां न करोति कामान् बन्धूनशोकान्न करोति यो वा  ।  
कीर्तिं हि वा नार्जयते हिमाभां पुमान्स जातो ऽपि मृतो मतं मे  ॥ मत्स्प्_१४८।३६ ॥  
तस्माज्जयायामरपुङ्गवानां त्रैलोक्यलक्ष्मीहरणाय शीघ्रम्  ।  
संयोज्यतां मे रथमष्टचक्रं बलं च मे दुर्जयदैत्यचक्रम्  ।  
ध्वजं च मे काञ्चनपट्टनद्धं छत्त्रं च मे मौक्तिकजालबद्धम्  ॥ मत्स्प्_१४८।३७ ॥  
तारकस्य वचः श्रुत्वा ग्रसनो नाम दानवः  ।  
सेनानीर् दैत्यराजस्य तथा चक्रे बलान्वितः  ॥ मत्स्प्_१४८।३८ ॥  
आहत्य भेरीं गम्भीरां दैत्यानाहूय सत्वरः  ।  
तुरगाणां सहस्रेण चक्राष्टकविभूषितम्  ॥ मत्स्प्_१४८।३९ ॥  
शुक्लाम्बरपरिष्कारं चतुर्योजनविस्तृतम्  ।  
नानाक्रीडागृहयुतं गीतवाद्यमनोहरम्  ॥ मत्स्प्_१४८।४० ॥  
विमानमिव देवस्य सुरभर्तुः शतक्रतोः  ।  
दशकोटीश्वरा दैत्या दैत्यानां चण्डविक्रमाः  ॥ मत्स्प्_१४८।४१ ॥  
तेषामग्रेसरो जम्भः कुजम्भो ऽनन्तरस्ततः  ।  
महिषः कुञ्जरो मेघः कालनेमिर्निमिस्तथा  ॥ मत्स्प्_१४८।४२ ॥  
मथनो जम्भकः शुम्भो दैत्येन्द्रा दश नायकाः  ।  
अन्ये ऽपि शतशस्तस्य पृथिवीदलनक्षमाः  ॥ मत्स्प्_१४८।४३ ॥  
दैत्येन्द्रा गिरिवर्ष्माणः सन्ति चण्डपराक्रमाः  ।  
नानायुधप्रहरणा नानाशस्त्रास्त्रपारगाः  ॥ मत्स्प्_१४८।४४ ॥  
तारकस्याभवत्केतू रौद्रः कनकभूषणः  ।  
केतुना मकरेणापि सेनानीर् ग्रसनो ऽरिहा  ॥ मत्स्प्_१४८।४५ ॥  
पैशाचं यस्य वदनं जम्भस्यासीदयोमयम्  ।  
खरविधूतलाङ्गूलं कुजम्भस्याभवद्ध्वजे  ॥ मत्स्प्_१४८।४६ ॥  
महिषस्य तु गोमायुः केतोर्हैमस्तदाभवत्  ।  
ध्वाङ्क्षो ध्वजे तु शुम्भस्य कृष्णायोमयमुच्छ्रितम्  ॥ मत्स्प्_१४८।४७ ॥  
अनेकाकारविन्यासाश् चान्येषां तु ध्वजास्तथा  ।  
शतेन शीघ्रवेगाणां व्याघ्राणां हेममालिनाम्  ॥ मत्स्प्_१४८।४८ ॥  
ग्रसनस्य रथो युक्तां किङ्किणीजालमालिनाम्  ।  
शतेनापि च सिंहानां रथो जम्भस्य दुर्जयः  ॥ मत्स्प्_१४८।४९ ॥  
कुजम्भस्य रथो युक्तः पिशाचवदनैः खरैः  ।  
रथस्तु महिषस्योष्ट्रैर् गजस्य तु तुरङ्गमैः  ॥ मत्स्प्_१४८।५० ॥  
मेषस्य द्वीपिभिर्भीमैः कुञ्जरैः कालनेमिनः  ।  
पर्वताभैः समारूढो निमिर्मत्तैर्महागजैः  ॥ मत्स्प्_१४८।५१ ॥  
चतुर्दन्तैर्गन्धवद्भिः शिक्षितैर्मेघभैरवैः  ।  
शतहस्तायतैः कृष्णैस् तुरङ्गैर्हेमभूषणैः  ॥ मत्स्प्_१४८।५२ ॥  
सितचामरजालेन शोभिते दक्षिणां दिशम्  ।  
सितचन्दनचार्वङ्गो नानापुष्पस्रजोज्ज्वलः  ॥ मत्स्प्_१४८।५३ ॥  
मथनो नाम दैत्येन्द्रः पाशहस्तो व्यराजत  ।  
जम्भकः किङ्किणीजाल-मालमुष्ट्रं समास्थितः  ॥ मत्स्प्_१४८।५४ ॥  
कालशुक्लमहामेषम् आरूढः शुम्भदानवः  ।  
अन्ये ऽपि दानवा वीरा नानावाहनगामिनः  ॥ मत्स्प्_१४८।५५ ॥  
प्रचण्डचित्रकर्माणः कुण्डलोष्णीषभूषणाः  ।  
नानाविधोत्तरासङ्गा नानामाल्यविभूषणाः  ॥ मत्स्प्_१४८।५६ ॥  
नानासुगन्धिगन्धाढ्या नानाबन्दिजनस्तुताः  ।  
नानावाद्यपरिस्पन्दाश् चाग्रेसरमहारथाः  ॥ मत्स्प्_१४८।५७ ॥  
नानाशौर्यकथासक्तास् तस्मिन्सैन्ये महासुराः  ।  
तद्बलं दैत्यसिंहस्य भीमरूपं व्यजायत  ॥ मत्स्प्_१४८।५८ ॥  
प्रमत्तचण्डमातङ्ग-तुरङ्गरथसङ्कुलम्  ।  
प्रतस्थे ऽमरयुद्धाय बहुपत्तिपताकि तत्  ॥ मत्स्प्_१४८।५९ ॥  
एतस्मिन्नन्तरे वायुर् देवदूतो ऽम्बरालये  ।  
दृष्ट्वा स दानवबलं जगामेन्द्रस्य शंसितुम्  ॥ मत्स्प्_१४८।६० ॥  
स गत्वा तु सभां दिव्यां महेन्द्रस्य महात्मनः  ।  
शशंस मध्ये देवानां तत्कार्यं समुपस्थितम्  ॥ मत्स्प्_१४८।६१ ॥  
तच्छ्रुत्वा देवराजस्तु निमीलितविलोचनः  ।  
बृहस्पतिमुवाचेदं वाक्यं काले महाभुजः  ॥ मत्स्प्_१४८।६२ ॥  
  
*इन्द्र उवाच  
सम्प्राप्तो ऽति विमर्दो ऽयं देवानां दानवैः सह  ।  
कार्यं किमत्र तद्ब्रूहि नीत्युपायसमन्वितम्  ॥ मत्स्प्_१४८।६३ ॥  
एतच्छ्रुत्वा तु वचनं महेन्द्रस्य गिराम्पतिः  ।  
इत्युवाच महाभागो बृहस्पतिरुदारधीः  ॥ मत्स्प्_१४८।६४ ॥  
सामपूर्वा स्मृता नीतिश् चतुरङ्गा पताकिनी  ।  
जिगीषतां सुरश्रेष्ठ स्थितिरेषा सनातनी  ॥ मत्स्प्_१४८।६५ ॥  
साम भेदस्तथा दानं दण्डश्चाङ्गचतुष्टयम्  ।  
नीतौ क्रमाद्देशकाल-रिपुयोग्यक्रमादिदम्  ॥ मत्स्प्_१४८।६६ ॥  
न शान्तिगोचरे लुब्धः क्रूरो लब्धसमाश्रयः  ।  
सन्तापितः खलो याति साध्यतां भ्रष्टसंशयः  ॥ मत्स्प्_१४८।६७ ॥  
साम दैत्येषु नैवास्ति यतस्ते लब्धसंश्रयाः  ।  
जातिधर्मेण वा भेद्या दानं प्राप्तश्रिये च किम्  ॥ मत्स्प्_१४८।६८ ॥  
एको ऽभ्युपायो दण्डो ऽत्र भवतां यदि रोचते  ।  
दुर्जनेषु कृतं साम महद्याति च वन्ध्यताम्  ॥ मत्स्प्_१४८।६९ ॥  
भवादिति व्यवस्यन्ति क्रूराः साम महात्मनाम्  ।  
ऋजुतामार्यबुद्धित्वं दयानीतिव्यतिक्रमम्  ॥ मत्स्प्_१४८।७० ॥  
मन्यन्ते दुर्जना नित्यं साम चापि भयोदयात्  ।  
तस्माद् दुर्जनम् आक्रान्तुं श्रेयान्पौरुषसंश्रयः  ॥ मत्स्प्_१४८।७१ ॥  
आक्रान्ते तु क्रिया युक्ता सतामेतन्महाव्रतम्  ।  
दुर्जनः सुजनत्वाय कल्पते न कदाचन  ॥ मत्स्प्_१४८।७२ ॥  
सुजनो ऽपि स्वभावस्य त्यागं वाञ्छेत्कदाचन  ।  
एवं मे बुध्यते बुद्धिर् यूयमत्र व्यवस्यत  ॥ मत्स्प्_१४८।७३ ॥  
एवमुक्तः सहस्राक्ष एवमेवेत्युवाच तम्  ।  
कर्तव्यतां स सञ्चिन्त्य प्रोवाचामरसंसदि  ॥ मत्स्प्_१४८।७४ ॥  
  
*इन्द्र उवाच  
सावधानेन मे वाचं शृणुध्वं नाकवासिनः  ।  
भवन्तो यज्ञभोक्तारस् तुष्टात्मानो ऽतिसात्त्विकाः  ॥ मत्स्प्_१४८।७५ ॥  
स्वे महिम्नि स्थिता नित्यं जगतः परिपालकाः  ।  
भवतश्चानिमित्तेन बाधने दानवेश्वराः  ॥ मत्स्प्_१४८।७६ ॥  
तेषां सामादि नैवास्ति दण्ड एव विधीयताम्  ।  
क्रियतां समरोद्योगः सैन्यं संयोज्यतां मम  ॥ मत्स्प्_१४८।७७ ॥  
आद्रियन्तां च शस्त्राणि पूज्यन्तामस्त्रदेवताः  ।  
वाहनानि च यानानि योजयन्तु ममामराः  ॥ मत्स्प्_१४८।७८ ॥  
यमं सेनापतिं कृत्वा शीघ्रमेवं दिवौकसः  ।  
इत्युक्ताः समनह्यन्त देवानां ये प्रधानतः  ॥ मत्स्प्_१४८।७९ ॥  
वाजिनामयुतेनाजौ हेमघण्टापरिष्कृतम्  ।  
नानाश्चर्यगुणोपेतं सम्प्राप्तं सर्वदैवतैः  ॥ मत्स्प्_१४८।८० ॥  
रथं मातलिना कॢप्तं देवराजस्य दुर्जयम्  ।  
यमो महिषमास्थाय सेनाग्रे समवर्तत  ॥ मत्स्प्_१४८।८१ ॥  
चण्डकिङ्करवृन्देन सर्वतः परिवारितः  ।  
कल्पकालोद्धतज्वाला-पूरिताम्बरलोचनः  ॥ मत्स्प्_१४८।८२ ॥  
हुताशनश्छागरूढः शक्तिहस्तो व्यवस्थितः  ।  
पवनो ऽङ्कुशपाणिस्तु विस्तारितमहाजवः  ॥ मत्स्प्_१४८।८३ ॥  
भुजगेन्द्रसमारूढो जलेशो भगवान्स्वयम्  ।  
नरयुक्तरथे देवो राक्षसेशो वियच्चरः  ॥ मत्स्प्_१४८।८४ ॥  
तीक्ष्णखड्गयुतो भीमः समरे समवस्थितः  ।  
महासिंहरवो देवो धनाध्यक्षो गदायुधः  ॥ मत्स्प्_१४८।८५ ॥  
चन्द्रादित्यावश्विनौ च चतुरङ्गबलान्वितौ  ।  
राजभिः सहितास्तस्थुर् गन्धर्वा हेमभूषणाः  ॥ मत्स्प्_१४८।८६ ॥  
हेमपीतोत्तरासङ्गाश् चित्रवर्मरथायुधाः  ।  
नाकपृष्ठशिखण्डास्तु वैडूर्यमकरध्वजाः  ॥ मत्स्प्_१४८।८७ ॥  
जपारक्तोत्तरासङ्गा राक्षसा रक्तमूर्धजाः  ।  
गृध्रध्वजा महावीर्या निर्मलायोविभूषणाः  ॥ मत्स्प्_१४८।८८ ॥  
मुसलासिगदाहस्ता रथे चोष्णीषदंशिताः  ।  
महामेघरवा नागा भीमोल्काशनिहेतयः  ॥ मत्स्प्_१४८।८९ ॥  
यक्षाः कृष्णाम्बरभृतो भीमबाणधनुर्धराः  ।  
ताम्रोलूकध्वजा रौद्रा हेमरत्नविभूषणाः  ॥ मत्स्प्_१४८।९० ॥  
द्वीपिचर्मोत्तरासङ्गं निशाचरबलं बभौ  ।  
गार्ध्रपत्त्रध्वजप्रायम् अस्थिभूषणभूषितम्  ॥ मत्स्प्_१४८।९१ ॥  
मुसलायुधदुष्प्रेक्ष्यं नानाप्राणिमहारवम्  ।  
किन्नराः श्वेतवसनाः सितपत्त्रिपताकिनः  ॥ मत्स्प्_१४८।९२ ॥  
मत्तेभवाहनप्रायास् तीक्ष्णतोमरहेतयः  ।  
मुक्ताजालपरिष्कारो हंसो रजतनिर्मितः  ॥ मत्स्प्_१४८।९३ ॥  
केतुर्जलाधिनाथस्य भीमधूमध्वजानलः  ।  
पद्मरागमहारत्न-विटपं धनदस्य तु  ॥ मत्स्प्_१४८।९४ ॥  
ध्वजं समुच्छ्रितं भाति गन्तुकाममिवाम्बरम्  ।  
वृकेण काष्ठलोहेन यमस्यासीन्महाध्वजः  ॥ मत्स्प्_१४८।९५ ॥  
राक्षसेशस्य केतोर्वै प्रेतस्य मुखमाबभौ  ।  
हेमसिंहध्वजौ देवौ चन्द्रार्कावमितद्युती  ॥ मत्स्प्_१४८।९६ ॥  
कुम्भेन रत्नचित्रेण केतुर् अश्विनयोर् अभूत्  ।  
हेममातङ्गरचितं चित्ररत्नपरिष्कृतम्  ॥ मत्स्प्_१४८।९७ ॥  
ध्वजं शतक्रतोरासीत् सितचामरमण्डितम्  ।  
सनागयक्षगन्धर्वम् अहोरगनिशाचरा  ॥ मत्स्प्_१४८।९८ ॥  
सेना सा देवराजस्य दुर्जया भुवनत्रये  ।  
कोटयस्तास् त्रयस्त्रिंशद् देवदेवनिकायिनाम्  ॥ मत्स्प्_१४८।९९ ॥  
हिमाचलाभे सितकर्णचामरे सुवर्णपद्मामलसुन्दरस्रजि  ।  
कृताभिरागोज्ज्वलकुङ्कुमाङ्कुरे कपोललीलालिकदम्बसङ्कुले  ॥ मत्स्प्_१४८।१०० ॥  
स्थितस्तदैरावतनामकुञ्जरे महाबलश्चित्रविभूषणाम्बरः  ।  
विशालवस्त्रांशुवितानभूषितः प्रकीर्णकेयूरभुजाग्रमण्डलः  ।  
सहस्रदृग्बन्दिसहस्रसंस्तुतस् त्रिविष्टपे ऽशोभत पाकशासनः  ॥ मत्स्प्_१४८।१०१ ॥  
तुरङ्गमातङ्गबलौघसङ्कुला सितातपत्रध्वजराजिशालिनी  ।  
चमूश्च सा दुर्जयपत्त्रिसन्तता विभाति नानायुधयोधदुस्तरा  ॥ मत्स्प्_१४८।१०२ ॥  
  
  
______________________________________________________  
  
  
मत्स्य-पुराण १४९  
  
*सूत उवाच  
सुरासुराणां सम्मर्दस् तस्मिन्नत्यन्तदारुणे  ।  
तुमुलो ऽतिमहानासीत् सेनयोरुभयोरपि  ॥ मत्स्प्_१४९।१ ॥  
गर्जतां देवदैत्यानां शङ्खभेरीरवेण च  ।  
तूर्याणां चैव निर्घोषैर् मातङ्गानां च बृंहितैः  ॥ मत्स्प्_१४९।२ ॥  
ह्वेषतां हयवृन्दानां रथनेमिस्वनेन च  ।  
ज्याघोषेण च शूराणां तुमुलो ऽतिमहानभूत्  ॥ मत्स्प्_१४९।३ ॥  
समासाद्योभये सेने परस्परजयैषिणाम्  ।  
रोषेणातिपरीतानां त्यक्तजीवितचेतसाम्  ॥ मत्स्प्_१४९।४ ॥  
समासाद्य तु ते ऽन्योन्यं प्रक्रमेण विलोमतः  ।  
रथेनासक्तपादातो रथेन च तुरङ्गमः  ॥ मत्स्प्_१४९।५ ॥  
हस्ती पदातिसंयुक्तो रथिना च क्वचिद्रथी  ।  
मातङ्गेनापरो हस्ती तुरङ्गैर्बहुभिर्गजः  ॥ मत्स्प्_१४९।६ ॥  
पदातिरेको बहुभिर् गजैर्मत्तैश्च युज्यते  ।  
ततः प्रासाशनिगदा-भिन्दिपालपरश्वधैः  ॥ मत्स्प्_१४९।७ ॥  
शक्तिभिः पट्टिशैः शूलैर् मुद्गरैः कुणपैर्गडैः  ।  
चक्रैश्च शङ्कुभिश्चैव तोमरैरङ्कुशैः सितैः  ॥ मत्स्प्_१४९।८ ॥  
कर्णिनालीकनाराच-वत्सदन्तार्धचन्द्रकैः  ।  
भल्लैश्च शतपत्त्रैश्च शुकतुण्डैश्च निर्मलैः  ॥ मत्स्प्_१४९।९ ॥  
वृष्टिरत्यद्भुताकारा गगने समदृश्यत  ।  
सम्प्रच्छाद्य दिशः सर्वास् तमोमयमिवाकरोत्  ॥ मत्स्प्_१४९।१० ॥  
न प्राज्ञायत ते ऽन्योन्यं तस्मिंस्तमसि सङ्कुले  ।  
अलक्ष्यं विसृजन्तस्ते हेतिसङ्घातमुद्धतम्  ॥ मत्स्प्_१४९।११ ॥  
पतितं सेनयोर्मध्ये निरीक्षन्ते परस्परम्  ।  
ततो ध्वजैर्भुजैश्छत्त्रैः शिरोभिश्च सकुण्डलैः  ॥ मत्स्प्_१४९।१२ ॥  
गजैस्तुरङ्गैः पादातैः पतद्भिः पतितैरपि  ।  
आकाशसरसो भ्रष्टैः पङ्कजैरिव भूः स्तृता  ॥ मत्स्प्_१४९।१३ ॥  
भग्नदन्ता भिन्नकुम्भाश् छिन्नदीर्घमहाकराः  ।  
गजाः शलनिभाः पेतुर् धरण्यां रुधिरस्रवाः  ॥ मत्स्प्_१४९।१४ ॥  
भग्नेषादण्डचक्राक्षा रथाश्च शकलीकृताः  ।  
पेतुः शकलतां यातास् तुरङ्गाश्च सहस्रशः  ॥ मत्स्प्_१४९।१५ ॥  
ततो ऽसृघ्रददुस्तारा पृथिवी समजायत  ।  
नद्यश्च रुधिरावर्ता हर्षदाः पिशिताशिनाम्  ।  
वेतालाक्रीडमभवत् तत्सङ्कुलरणाजिरम्  ॥ मत्स्प्_१४९।१६ ॥  
  
  
______________________________________________________  
  
  
मत्स्य-पुराण १५०  
  
*सूत उवाच  
अथ ग्रसनमालोक्य यमः क्रोधविमूर्छितः  ।  
ववर्ष शरवर्षेण विशेषेणाग्निवर्चसा  ॥ मत्स्प्_१५०।१ ॥  
स विद्धो बहुभिर्बाणैर् ग्रसनो ऽतिपराक्रमः  ।  
कृतप्रतिकृताकाङ्क्षी धनुरानम्य भैरवम्  ॥ मत्स्प्_१५०।२ ॥  
शतैः पञ्चभिरत्युग्रैः शराणां यममर्दयत्  ।  
स विचिन्त्य यमो बाणान् ग्रसनस्यातिपौरुषम्  ॥ मत्स्प्_१५०।३ ॥  
बाणवृष्टिभिरुग्राभिर् यमो ग्रसनमर्दयत्  ।  
कृतान्तशरवृष्टिं तां वियति प्रतिसर्पिणीम्  ॥ मत्स्प्_१५०।४ ॥  
चिछेद शरवर्षेण ग्रसनो दानवेश्वरः  ।  
विफलां तां समालोक्य यमस्तां शरसन्ततिम्  ॥ मत्स्प्_१५०।५ ॥  
स विचिन्त्य शरव्रातं ग्रसनस्य रथं प्रति  ।  
चिक्षेप मुद्गरं घोरं तरसा तस्य चान्तकः  ॥ मत्स्प्_१५०।६ ॥  
स तं मुद्गरम् आयान्तम् उत्प्लुत्य गगनस्थितम्  ।  
जग्राह वामहस्तेन याम्यं दानवनन्दनः  ॥ मत्स्प्_१५०।७ ॥  
तमेव मुद्गरं गृह्य यमस्य महिषं रुषा  ।  
पातयामास वेगेन स पपात महीतले  ॥ मत्स्प्_१५०।८ ॥  
उत्प्लुत्याथ यमस्तस्मान् महिषान्निष्पतिष्यतः  ।  
प्रासेन ताडयामास ग्रसनं वदने दृढम्  ॥ मत्स्प्_१५०।९ ॥  
स तु प्रासप्रहारेण मूर्छितो न्यपतद्भुवि  ।  
ग्रसनं पतितं दृष्ट्वा जम्भो भीमपराक्रमः  ॥ मत्स्प्_१५०।१० ॥  
यमस्य भिन्दिपालेन प्रहारमकरोद्धृदि  ।  
यमस्तेन प्रहारेण सुस्राव रुधिरं मुखात्  ॥ मत्स्प्_१५०।११ ॥  
कृतान्तं मर्दितं दृष्ट्वा गदापाणिर्धनाधिपः  ।  
वृतो यक्षायुतशतैर् जम्भं प्रत्युद्ययौ रुषा  ॥ मत्स्प्_१५०।१२ ॥  
जम्भो रुषा तम् आयान्तं दानवानीकसंवृतः  ।  
उवाच प्राज्ञो वाक्यं तु यथा स्निग्धेन भाषितम्  ॥ मत्स्प्_१५०।१३ ॥  
ग्रसनो लब्धसञ्ज्ञो ऽथ यमस्य प्राहिणोद्गदाम्  ।  
मणिहेमपरिष्कारां गुर्वीम् अरिविमर्दिनीम्  ॥ मत्स्प्_१५०।१४ ॥  
तामप्रतर्क्यां सम्प्रेक्ष्य गदां महिषवाहनः  ।  
गदायाः प्रतिघातार्थं जगद्दलनभैरवम्  ॥ मत्स्प्_१५०।१५ ॥  
दण्डं मुमोच कोपेन ज्वालामालासमाकुलम्  ।  
स गदां वियति प्राप्य ररासाम्बुधरो यथा  ॥ मत्स्प्_१५०।१६ ॥  
सङ्घट्टमभवत्ताभ्यां शैलाभ्यामिव दुःसहम्  ।  
ताभ्यां निष्पेषनिर्ह्राद-जडीकृतदिगन्तरम्  ॥ मत्स्प्_१५०।१७ ॥  
जगद् व्याकुलतां यातं प्रलयागमशङ्कया  ।  
क्षणात्प्रशान्तनिर्ह्रादं ज्वलदुल्कासमाचितम्  ॥ मत्स्प्_१५०।१८ ॥  
निष्पेषणे तयोर्भीमम् अभूद्गगनगोचरम्  ।  
निहत्याथ गदां दण्डस् ततो ग्रसनमूर्धनि  ॥ मत्स्प्_१५०।१९ ॥  
हृत्वा श्रियमिवानर्थो दुर्वृत्तस्यापतद्दृढः  ।  
स तु तेन प्रहारेण दृष्ट्वा सतिमिरा दिशः  ॥ मत्स्प्_१५०।२० ॥  
पपात भूमौ निःसञ्ज्ञो भूमिरेणुविभूषितः  ।  
ततो हाहारवो घोरः सेनयोरुभयोरभूत्  ॥ मत्स्प्_१५०।२१ ॥  
ततो मुहूर्तमात्रेण ग्रसनः प्राप्य चेतनाम्  ।  
अपश्यत्स्वां तनुं ध्वस्तां विलोलाभरणाम्बराम्  ॥ मत्स्प्_१५०।२२ ॥  
स चापि चिन्तयामास कृते प्रतिकृतिक्रियाम्  ।  
मद्विधे वस्तुनि पुंसि प्रभोः परिभवोदयात्  ॥ मत्स्प्_१५०।२३ ॥  
मय्याश्रितानि सैन्यानि जिते मयि विनाशिता  ।  
असम्भावित एवास्तु जनः स्वच्छन्दचेष्टितः  ॥ मत्स्प्_१५०।२४ ॥  
न तु व्यर्थशतोद्घुष्ट-सम्भावितधनो नरः  ।  
एवं सञ्चिन्त्य वेगेन समुत्तस्थौ महाबलः  ॥ मत्स्प्_१५०।२५ ॥  
मुद्गरं कालदण्डाभं गृहीत्वा गिरिसन्निभः  ।  
ग्रसनो घोरसङ्कल्पः सन्दष्टौष्ठपुटच्छदः  ॥ मत्स्प्_१५०।२६ ॥  
रथेन त्वरितो गच्छन् नाससादान्तकं रणे  ।  
समासाद्य यमं युद्धे ग्रसनो भ्राम्य मुद्गरम्  ॥ मत्स्प्_१५०।२७ ॥  
वेगेन महता रौद्रं चिक्षेप यममूर्धनि  ।  
विलोक्य मुद्गरं दीप्तं यमः सम्भ्रान्तलोचनः  ॥ मत्स्प्_१५०।२८ ॥  
वञ्चयामास दुर्धर्षं मुद्गरं स महाबलः  ।  
तस्मिन्नपसृते दूरं चण्डानां भीमकर्मणाम्  ॥ मत्स्प्_१५०।२९ ॥  
याम्यानां किङ्कराणां तु सहस्रं निष्पिपेष ह  ।  
ततस्तां निहतां दृष्ट्वा घोरां किङ्करवाहिनीम्  ॥ मत्स्प्_१५०।३० ॥  
अगमत्परमं क्षोभं नानाप्रहरणोद्यतः  ।  
ग्रसनस्तु समालोक्य तां किङ्करमयीं चमूम्  ॥ मत्स्प्_१५०।३१ ॥  
मेने यमसहस्राणि सृष्टानि यममायया  ।  
निग्राह्य ग्रसनः सेनां विसृजन्नस्त्रवृष्टयः  ॥ मत्स्प्_१५०।३२ ॥  
कल्पान्तघोरसङ्काशो बभूव क्रोधमूर्छितः  ।  
कांश्चिद्बिभेद शूलेन कांश्चिद्बाणैरजिह्मगैः  ॥ मत्स्प्_१५०।३३ ॥  
कांश्चित् पिपेष गदया कांश्च मुद्गरवृष्टिभिः  ।  
केचित्प्रासप्रहारैश्च दारुणैस्ताडितास्तदा  ॥ मत्स्प्_१५०।३४ ॥  
अपरे बहुशस्तस्य ललम्बुर्बाहुमण्डले  ।  
शिलाभिरपरे जघ्नुर् द्रुमैरन्यैर्महोच्छ्रयैः  ॥ मत्स्प्_१५०।३५ ॥  
तस्यापरे तु गात्रेषु दशनैरप्यदंशयन्  ।  
अपरे मुष्टिभिः पृष्ठं किङ्कराः प्रहरन्ति च  ॥ मत्स्प्_१५०।३६ ॥  
अभिद्रुतस्तथा घोरैर् ग्रसनः क्रोधमूर्छितः  ।  
उत्सृज्य गात्रं भूपृष्ठे निष्पिपेष सहस्रशः  ॥ मत्स्प्_१५०।३७ ॥  
कांश्चिदुत्थाय मुष्टिभिर् जघ्ने किङ्करसंश्रयान्  ।  
स तु किङ्करयुद्धेन ग्रसनः श्रममाप्तवान्  ॥ मत्स्प्_१५०।३८ ॥  
तमालोक्य यमः श्रान्तं निहतां च स्ववाहिनीम्  ।  
आजगाम समुद्यम्य दण्डं महिषवाहनः  ॥ मत्स्प्_१५०।३९ ॥  
ग्रसनस्तु समायान्तम् आजघ्ने गदयोरसि  ।  
अचिन्तयित्वा तत्कर्म ग्रसनस्यान्तको ऽरिहा  ॥ मत्स्प्_१५०।४० ॥  
जघ्ने रथस्य मूर्धन्यान् व्याघ्रान्दण्डेन कोपनः  ।  
स रथो दण्डमथितैर् व्याघ्रैरर्धैर् विकृष्यते  ॥ मत्स्प्_१५०।४१ ॥  
संशयः पुरुषस्येव चित्तं दैत्यस्य तद्रथम्  ।  
समुत्सृज्य रथं दैत्यः पदातिर्धरणीं गतः  ॥ मत्स्प्_१५०।४२ ॥  
यमं भुजाभ्यामादाय योधयामास दानवः  ।  
यमो ऽपि शस्त्राण्युत्सृज्य बाहुयुद्धेष्ववर्तत  ॥ मत्स्प्_१५०।४३ ॥  
ग्रसनः कटिवस्त्रैस्तु यमं गुह्य बलोद्धतः  ।  
भ्रामयामास वेगेन प्रचित्तमिव सम्भ्रमः  ॥ मत्स्प्_१५०।४४ ॥  
यमो ऽपि कण्ठे ऽवष्टभ्य दैत्यं बाहुयुगेन तु  ।  
वेगेन भ्रामयामास समुत्कृष्य महीतलात्  ॥ मत्स्प्_१५०।४५ ॥  
ततो मुष्टिभिरन्योन्यं निर्दयौ तौ निजघ्नतुः  ।  
दैत्येन्द्रस्यातिकायत्वात् ततः श्रान्तभुजो यमः  ॥ मत्स्प्_१५०।४६ ॥  
स्कन्धे निधाय दैत्यस्य मुखं विश्रान्तिमैच्छत  ।  
तमालक्ष्य ततो दैत्यः श्रान्तमन्तकमोजसा  ॥ मत्स्प्_१५०।४७ ॥  
निष्पिपेष महीपृष्ठे बहुशः पार्ष्णिपाणिभिः  ।  
यावद्यमस्य वदनात् सुस्राव रुधिरं बहु  ॥ मत्स्प्_१५०।४८ ॥  
निर्जीवितं यमं दृष्ट्वा ततः सन्त्यज्य दानवः  ।  
जयं प्राप्योद्धतं दैत्यो नादं मुक्त्वा महास्वनः  ॥ मत्स्प्_१५०।४९ ॥  
स्वयं सैन्यं समासाद्य तस्थौ गिरिरिवाचलः  ।  
धनाधिपस्य जम्भेन सायकैर्मर्मभेदिभिः  ॥ मत्स्प्_१५०।५० ॥  
दिशो ऽवरुद्धाः क्रुद्धेन सैन्यं चास्य निकृन्तितम्  ।  
ततः क्रोधपरीतस्तु धनेशो जम्भदानवम्  ॥ मत्स्प्_१५०।५१ ॥  
हृदि विव्याध बाणानां सहस्रेणाग्निवर्चसाम्  ।  
सारथिं च शतेनाजौ ध्वजं दशभिरेव च  ॥ मत्स्प्_१५०।५२ ॥  
हस्तौ च पञ्चसप्तत्या मार्गणैर्दशभिर्धनुः  ।  
मार्गणैर् बर्हिपत्त्राङ्गैस् तैलधौतैरजिह्मगैः  ॥ मत्स्प्_१५०।५३ ॥  
सिंहमेकेन तं तीक्ष्णैर् विव्याध दशभिः शरैः  ।  
जम्भस्तु कर्म तद्दृष्ट्वा धनेशस्यातिदुष्करम्  ॥ मत्स्प्_१५०।५४ ॥  
हृदि धैर्यं समालम्ब्य किञ्चित्सन्त्रस्तमानसः  ।  
जग्राह निशितान्बाणाञ् छत्रुमर्मविभेदिनः  ॥ मत्स्प्_१५०।५५ ॥  
आकर्णाकृष्टचापस्तु जम्भः क्रोधपरिप्लुतः  ।  
विव्याध धनदं तीक्ष्णैः शरैर्वक्षसि दानवः  ॥ मत्स्प्_१५०।५६ ॥  
सारथिं चास्य बाणेन दृढेनाभ्यहनद्धृदि  ।  
चिछेद ज्यामथैकेन तैलधौतेन दानवः  ॥ मत्स्प्_१५०।५७ ॥  
ततस्तु निशितैर्बाणैर् दारुणैर् मर्मभेदिभिः  ।  
विव्याधोरसि वित्तेशं दशभिः क्रूरकर्मकृत्  ॥ मत्स्प्_१५०।५८ ॥  
मोहं परमतो गच्छन् दृढविद्धो हि वित्तपः  ।  
स क्षणाद्धैर्यमालम्ब्य धनुराकृष्य भैरवम्  ॥ मत्स्प्_१५०।५९ ॥  
किरन्बाणसहस्राणि निशितानि धनाधिपः  ।  
दिशः खं विदिशो भूमीर् अनीकान्यसुरस्य च  ॥ मत्स्प्_१५०।६० ॥  
पूरयामास वेगेन सञ्छाद्य रविमण्डलम्  ।  
जम्भो ऽपि परमेकैकं शरैर्बहुभिराहवे  ॥ मत्स्प्_१५०।६१ ॥  
चिछेद लघुसन्धानो धनेशस्यातिपौरुषात्  ।  
ततो धनेशः सङ्क्रुद्धो दानवेन्द्रस्य कर्मणा  ॥ मत्स्प्_१५०।६२ ॥  
व्यधमत्तस्य सैन्यानि नानासायकवृष्टिभिः  ।  
तद्दृष्ट्वा दुष्कृतं कर्म धनाध्यक्षस्य दानवः  ॥ मत्स्प्_१५०।६३ ॥  
गृहीत्वा मुद्गरं भीमम् आयसं हेमभूषितम्  ।  
धनदानुचरान्यक्षान् निष्पिपेष सहस्रशः  ॥ मत्स्प्_१५०।६४ ॥  
ते वध्यमाना दैत्येन मुञ्चन्तो भैरवान्रवान्  ।  
रथं धनपतेः सर्वे परिवार्य व्यवस्थिताः  ॥ मत्स्प्_१५०।६५ ॥  
दृष्ट्वा तानर्दितान्देवः शूलं जग्राह दारुणम्  ।  
तेन दैत्यसहस्राणि सूदयामास सत्वरः  ॥ मत्स्प्_१५०।६६ ॥  
क्षीयमाणेषु दैत्येषु दानवः क्रोधमूर्छितः  ।  
जग्राह परशुं दैत्यो मर्दनं दैत्यविद्विषाम्  ॥ मत्स्प्_१५०।६७ ॥  
स तेन शितधारेण धनभर्तुर् महारथम्  ।  
चिछेद शतशो दैत्यो ह्य् आखुः स्निग्धमिवाम्बरम्  ॥ मत्स्प्_१५०।६८ ॥  
पदातिरथ वित्तेशो गदामादाय भैरवीम्  ।  
महाहवविमर्देषु दृप्तशत्रुविनाशिनीम्  ॥ मत्स्प्_१५०।६९ ॥  
अधृष्यां सर्वभूतानां बहुवर्षगणार्चिताम्  ।  
नानाचन्दनदिग्धाङ्गां दिव्यपुष्पविवासिताम्  ॥ मत्स्प्_१५०।७० ॥  
निर्मलायोमयीं गुर्वीम् अमोघां हेमभूषणाम्  ।  
चिक्षेप मूर्ध्नि सङ्क्रुद्धो जम्भस्य तु धनाधिपः  ॥ मत्स्प्_१५०।७१ ॥  
आयान्तीं तां समालोक्य तडित्सङ्घातमण्डिताम्  ।  
दैत्यो गदाभिघातार्थं शस्त्रवृष्टिं मुमोच ह  ॥ मत्स्प्_१५०।७२ ॥  
चक्राणि कुणपान्प्रासान् भुशुण्डीः पट्टिशानपि  ।  
हेमकेयूरनद्धाभ्यां बाहुभ्यां चण्डविक्रमः  ॥ मत्स्प्_१५०।७३ ॥  
व्यर्थीकृत्य तु तान्सर्वान् आयुधान्दैत्यवक्षसि  ।  
प्रस्फुरन्ती पपातोग्रा महोल्केवाद्रिकन्दरे  ॥ मत्स्प्_१५०।७४ ॥  
स तयाभिहतो गाढं पपात रथकूबरे  ।  
स्रोतोभिश्चास्य रुधिरं सुस्राव गतचेतसः  ॥ मत्स्प्_१५०।७५ ॥  
जम्भं तु निहतं मत्वा कुजम्भो भैरवस्वनः  ।  
धनाधिपस्य सङ्क्रुद्धो वाक्येनातीव कोपितः  ॥ मत्स्प्_१५०।७६ ॥  
चक्रे बाणमयं जालं दिक्षु यक्षाधिपस्य तु  ।  
चिछेद बाणजालं तद् अर्धचन्द्रैः शितैस्ततः  ॥ मत्स्प्_१५०।७७ ॥  
मुमोच शरवृष्टिं तु तस्मै यक्षाधिपो बली  ।  
स तं दैत्यः शरव्रातं चिछेद निशितैः शरैः  ॥ मत्स्प्_१५०।७८ ॥  
व्यर्थीकृतां तु तां दृष्ट्वा शरवृष्टिं धनाधिपः  ।  
शक्तिं जग्राह दुर्धर्षां हेमघण्टाट्टहासिनीम्  ॥ मत्स्प्_१५०।७९ ॥  
बाहुना रत्नकेयूर-कान्तिसन्तानहासिना  ।  
स तां निरूप्य वेगेन कुजम्भाय मुमोच ह  ॥ मत्स्प्_१५०।८० ॥  
सा कुजम्भस्य हृदयं दारयामास दारुणम्  ।  
वित्तेहा स्वल्पसत्त्वस्य पुरुषस्येव भाविता  ॥ मत्स्प्_१५०।८१ ॥  
अथास्य हृदयं भित्त्वा जगाम धरणीतलम्  ।  
ततो मुहूर्तादस्वस्थो दानवो दारुणाकृतिः  ॥ मत्स्प्_१५०।८२ ॥  
जग्राह पट्टिशं दैत्यः प्रांशुं शितशिलामुखम्  ।  
स तेन पट्टिशेनाजौ धनदस्य स्तनान्तरम्  ॥ मत्स्प्_१५०।८३ ॥  
वाक्येन तीक्ष्णरूपेण मर्मान्तरविसर्पिणा  ।  
निर्बिभेदाभिजातस्य हृदयं दुर्जनो यथा  ॥ मत्स्प्_१५०।८४ ॥  
तेन पट्टिशघातेन धनेशः परिमूर्छितः  ।  
निपपात रथोपस्थे जर्जरो धूर्वहो यथा  ॥ मत्स्प्_१५०।८५ ॥  
तथागतं तु तं दृष्ट्वा धनेशं नरवाहनम्  ।  
खड्गास्त्रो निरृतिर्देवो निशाचरबलानुगः  ॥ मत्स्प्_१५०।८६ ॥  
अभिदुद्राव वेगेन कुजम्भं भीमविक्रमम्  ।  
अथ दृष्ट्वा तु दुर्धर्षं कुजम्भो राक्षसेश्वरम्  ॥ मत्स्प्_१५०।८७ ॥  
चोदयामास सैन्यानि राक्षसेन्द्रवधं प्रति  ।  
स दृष्ट्वा चोदितां सेनां भल्लनानास्त्रभीषणाम्  ॥ मत्स्प्_१५०।८८ ॥  
रथादाप्लुत्य वेगेन भूषणद्युतिभास्वरः  ।  
खड्गेन कमलानीव विकोशेनाम्बरत्विषा  ॥ मत्स्प्_१५०।८९ ॥  
चिछेद रिपुवक्त्राणि विचित्राणि समन्ततः  ।  
तिर्यक्पृष्ठमधश्चोर्ध्वं दीर्घबाहुर्महासिना  ॥ मत्स्प्_१५०।९० ॥  
सन्दष्टौष्ठपुटाटोप-भ्रुकुटीविकटाननः  ।  
प्रचण्डकोपरक्ताक्षो न्यकृन्तद्दानवान्रणे  ॥ मत्स्प्_१५०।९१ ॥  
ततो निःशेषितप्रायां विलोक्य स्वामनीकिनीम्  ।  
मुक्त्वा कुजम्भो धनदं राक्षसेन्द्रमभिद्रवन्  ॥ मत्स्प्_१५०।९२ ॥  
लब्धसञ्ज्ञो ऽथ जम्भस्तु धनाध्यक्षपदानुगान्  ।  
जीवग्राहान्स जग्राह बद्ध्वा पाशैः सहस्रशः  ॥ मत्स्प्_१५०।९३ ॥  
मूर्तिमन्ति तु रत्नानि विविधानि च दानवाः  ।  
वाहनानि च दिव्यानि विमानानि सहस्रशः  ॥ मत्स्प्_१५०।९४ ॥  
धनेशो लब्धसञ्ज्ञो ऽथ तामवस्थां विलोक्य तु  ।  
निःश्वसन्दीर्घमुष्णं च रोषात्ताम्रविलोचनः  ॥ मत्स्प्_१५०।९५ ॥  
ध्यात्वास्त्रं गारुडं दिव्यं बाणं सन्धाय कार्मुके  ।  
मुमोच दानवानीके तं बाणं शत्रुदारणम्  ॥ मत्स्प्_१५०।९६ ॥  
प्रथमं कार्मुकात्तस्य निश्चेरुर्धूमराजयः  ।  
अनन्तरं स्फुलिङ्गानां कोटयो दीप्तवर्चसाम्  ॥ मत्स्प्_१५०।९७ ॥  
ततो ज्वालाकुलं व्योम चकारास्त्रं समन्ततः  ।  
ततः क्रमेण दुर्वारं नानारूपं तदाभवत्  ॥ मत्स्प्_१५०।९८ ॥  
अमूर्तश्चाभवल्लोको ह्य् अन्धकारसमावृतः  ।  
ततो ऽन्तरिक्षे शंसन्ति तेजस्ते तु परिष्कृतम्  ॥ मत्स्प्_१५०।९९ ॥  
कुजम्भस्तत्समालोच्य दानवो ऽतिपराक्रमः  ।  
अभिदुद्राव वेगेन पदातिर्धनदं नदन्  ॥ मत्स्प्_१५०।१०० ॥  
अथाभिमुखम् आयान्तं दैत्यं दृष्ट्वा धनाधिपः  ।  
बभूव सम्भ्रमाविष्टः पलायनपरायणः  ॥ मत्स्प्_१५०।१०१ ॥  
ततः पलायतस्तस्य मुकुटं रत्नमण्डितम्  ।  
पपात भूतले दीप्तं रविबिम्बमिवाम्बरात्  ॥ मत्स्प्_१५०।१०२ ॥  
शूराणामभिजातानां भर्तर्यपसृते रणात्  ।  
मर्तुं सङ्ग्रामशिरसि युक्तं तद्भूषणाग्रतः  ॥ मत्स्प्_१५०।१०३ ॥  
इति व्यवस्य दुर्धर्षा नानाशस्त्रास्त्रपाणयः  ।  
युयुत्सवः स्थिता यक्षा मुकुटं परिवार्य तम्  ॥ मत्स्प्_१५०।१०४ ॥  
अभिमानधना वीरा धनदस्य पदानुगाः  ।  
तानमर्षाच्च सम्प्रेक्ष्य दानवश्चण्डपौरुषः  ॥ मत्स्प्_१५०।१०५ ॥  
भुशुण्डीं भैरवाकारां गृहीत्वा शैलगौरवाम्  ।  
रक्षिणो मुकुटस्याथ निष्पिपेष निशाचरान्  ॥ मत्स्प्_१५०।१०६ ॥  
तान्प्रमथ्याथ दनुजो मुकुटं तत्स्वके रथे  ।  
समारोप्यामररिपुर् जित्वा धनदमाहवे  ॥ मत्स्प्_१५०।१०७ ॥  
धनानि रत्नानि च मूर्तिमन्ति तथा निधानानि शरीरिणश्च  ।  
आदाय सर्वाणि जगाम दैत्यो जम्भः स्वसैन्यं दनुजेन्द्रसिंहः  ।  
धनाधिपो वै विनिकीर्णमूर्धजो जगाम दीनः सुरभर्तुरन्तिकम्  ॥ मत्स्प्_१५०।१०८ ॥  
कुजम्भेनाथ संसक्तो रजनीचरनन्दनः  ।  
मायाममोघामाश्रित्य तामसीं राक्षसेश्वरः  ॥ मत्स्प्_१५०।१०९ ॥  
मोहयामास दैत्येन्द्रं जगत्कृत्वा तमोमयम्  ।  
ततो विफलनेत्राणि दानवानां बलानि तु  ॥ मत्स्प्_१५०।११० ॥  
न शेकुश्चलितं तत्र पदादपि पदं तदा  ।  
ततो नानास्त्रवर्षेण दानवानां महाचमूम्  ॥ मत्स्प्_१५०।१११ ॥  
जघान घननीहार-तिमिरातुरवाहनाम्  ।  
वध्यमानेषु दैत्येषु कुजम्भे मूढचेतसि  ॥ मत्स्प्_१५०।११२ ॥  
महिषो दानवेन्द्रस्तु कल्पान्ताम्भोदसन्निभः  ।  
अस्त्रं चकार सावित्रम् उल्कासङ्घातमण्डितम्  ॥ मत्स्प्_१५०।११३ ॥  
विजृम्भत्यथ सावित्रे परमास्त्रे प्रतापिनि  ।  
प्रणाशमगमत्तीव्रं तमो घोरमनन्तरम्  ॥ मत्स्प्_१५०।११४ ॥  
ततो ऽस्त्रं विस्फुलिङ्गाङ्कं तमः कृत्स्नं व्यनाशयत्  ।  
प्रफुल्लारुणपद्मौघं शरदीवामलं सरः  ॥ मत्स्प्_१५०।११५ ॥  
ततस्तमसि संशान्ते दैत्येन्द्राः प्राप्तचक्षुषः  ।  
चक्रुः क्रूरेण मनसा देवानीकैः सहाद्भुतम्  ॥ मत्स्प्_१५०।११६ ॥  
शस्त्रैरमर्षान्निर्मुक्तैर् भुजङ्गास्त्रं विनोदितम्  ।  
अथादाय धनुर्घोरम् इषूंश्चाशीविषोपमान्  ॥ मत्स्प्_१५०।११७ ॥  
कुजम्भो ऽधावत क्षिप्तं रक्षोराजबलं प्रति  ।  
राक्षसेन्द्रस्तम् आयान्तं विलोक्य सपदानुगः  ॥ मत्स्प्_१५०।११८ ॥  
विव्याध निशितैर्बाणैः क्रूराशीविषभीषणैः  ।  
तदादानं च सन्धानं न मोक्षश्चापि लक्ष्यते  ॥ मत्स्प्_१५०।११९ ॥  
चिछेदास्य शरव्रातान् स्वशरैर् अतिलाघवात्  ।  
ध्वजं परमतीक्ष्णेन चित्रकर्मामरद्विषः  ॥ मत्स्प्_१५०।१२० ॥  
सारथिं चास्य भल्लेन रथनीडादपातयत्  ।  
कुजम्भः कर्म तद्दृष्ट्वा राक्षसेन्द्रस्य संयुगे  ॥ मत्स्प्_१५०।१२१ ॥  
रोषरक्तेक्षणयुतो रथादाप्लुत्य दानवः  ।  
खड्गं जग्राह वेगेन शरदम्बरनिर्मलम्  ॥ मत्स्प्_१५०।१२२ ॥  
चर्म चोदयखण्डेन्दु-दशकेन विभूषितम्  ।  
अभ्यद्रवद्रणे दैत्यो रक्षो ऽधिपतिमोजसा  ॥ मत्स्प्_१५०।१२३ ॥  
तं रक्षो ऽधिपतिः प्राप्तं मुद्गरेणाहनद्धृदि  ।  
स तु तेन प्रहारेण क्षीणः सम्भ्रान्तमानसः  ॥ मत्स्प्_१५०।१२४ ॥  
तस्थावचेष्टो दनुजो यथा धीरो धराधरः  ।  
स मुहूर्तं समाश्वस्तो दानवेन्द्रो ऽतिदुर्जयः  ॥ मत्स्प्_१५०।१२५ ॥  
रथमारुह्य जग्राह रक्षो वामकरेण तु  ।  
केशेषु निरृतिं दैत्यो जानुनाक्रम्य धिष्ठितम्  ॥ मत्स्प्_१५०।१२६ ॥  
ततः खड्गेन च शिरश् छेत्तुमैच्छदमर्षणः  ।  
तस्मिंस्तदन्तरे देवो वरुणो ऽपाम्पतिर्द्रुतम्  ॥ मत्स्प्_१५०।१२७ ॥  
पाशेन दानवेन्द्रस्य बबन्ध च भुजद्वयम्  ।  
ततो बद्धभुजं दैत्यं विफलीकृतपौरुषम्  ॥ मत्स्प्_१५०।१२८ ॥  
ताडयामास गदया दयामुत्सृज्य पाशभृत्  ।  
स तु तेन प्रहारेण स्रोतोभिः क्षतजं वमन्  ॥ मत्स्प्_१५०।१२९ ॥  
दधार रूपं मेघस्य विद्युन्मालालतावृतम्  ।  
तदवस्थागतं दृष्ट्वा कुजम्भं महिषासुरः  ॥ मत्स्प्_१५०।१३० ॥  
व्यावृत्तवदने ऽगाधे ग्रस्तुमैच्छत् सुरावुभौ  ।  
निरृतिं वरुणं चैव तीक्ष्णदंष्ट्रोत्कटाननः  ॥ मत्स्प्_१५०।१३१ ॥  
तावभिप्रायमालक्ष्य तस्य दैत्यस्य दूषितम्  ।  
त्यक्त्वा रथपथं भीतौ महिषस्यातिरंहसा  ॥ मत्स्प्_१५०।१३२ ॥  
भृशं द्रुतौ जवाद् दिग्भ्याम् उभाभ्यां भयविह्वलौ  ।  
जगाम निरृतिः क्षिप्रं शरणं पाकशासनम्  ॥ मत्स्प्_१५०।१३३ ॥  
क्रुद्धस्तु महिषो दैत्यो वरुणं समभिद्रुतः  ।  
तमन्तकमुखासक्तम् आलोक्य हिमवद्द्युतिः  ॥ मत्स्प्_१५०।१३४ ॥  
चक्रे सोमास्त्रनिःसृष्टं हिमसङ्घातकण्टकम्  ।  
वायव्यं चास्त्रमतुलं चन्द्रश्चक्रे द्वितीयकम्  ॥ मत्स्प्_१५०।१३५ ॥  
वायुना तेन चन्द्रेण संशुष्केण हिमेन च  ।  
व्यथिता दानवाः सर्वे शीतोच्छिन्ना विपौरुषाः  ॥ मत्स्प्_१५०।१३६ ॥  
न शेकुश्चलितुं पद्भ्यां नास्त्राण्यादातुमेव च  ।  
महाहिमनिपातेन शस्त्रैश्चन्द्रप्रचोदितैः  ॥ मत्स्प्_१५०।१३७ ॥  
गात्राण्यसुरसैन्यानाम् अदह्यन्त समन्ततः  ।  
महिषो निष्प्रयत्नस्तु शीतेनाकम्पिताननः  ॥ मत्स्प्_१५०।१३८ ॥  
कक्षावालम्ब्य पाणिभ्याम् उपविष्टो ह्यधोमुखः  ।  
सर्वे ते निष्प्रतीकारा दैत्याश्चन्द्रमसा जिताः  ॥ मत्स्प्_१५०।१३९ ॥  
रणेच्छां दूरतस्त्यक्त्वा तस्थुस्ते जीवितार्थिनः  ।  
तत्राब्रवीत्कालनेमिर् दैत्यान्कोपेन दीपितः  ॥ मत्स्प्_१५०।१४० ॥  
भो भोः शृङ्गारिणः शराः सर्वे शस्त्रास्त्रपारगाः  ।  
एकैको ऽपि जगत्सर्वं शक्तस्तुलयितुं भुजैः  ॥ मत्स्प्_१५०।१४१ ॥  
एकैको ऽपि क्षमो ग्रस्तुं जगत्सर्वं चराचरम्  ।  
एकैकस्यापि पर्याप्ता न सर्वे ऽपि दिवौकसः  ॥ मत्स्प्_१५०।१४२ ॥  
कलां पूरयितुं यत्नात् षोडशीमतिविक्रमाः  ।  
किं प्रयाताश्च तिष्ठध्वं समरे ऽमरनिर्जिताः  ॥ मत्स्प्_१५०।१४३ ॥  
न युक्तमेतच्छूराणां विशेषाद्दैत्यजन्मनाम्  ।  
राजा चान्तरितो ऽस्माकं तारको लोकमारकः  ॥ मत्स्प्_१५०।१४४ ॥  
विरतानां रणादस्मात् क्रुद्धः प्राणान्हरिष्यति  ।  
शीतेन नष्टश्रुतयो भ्रष्टवाक्पाटवास्तथा  ॥ मत्स्प्_१५०।१४५ ॥  
मूकास्तदाभवन्दैत्या रणद्दशनपङ्क्तयः  ।  
तान्दृष्ट्वा नष्टचेतस्कान् दैत्याञ्छीतेन सादितान्  ॥ मत्स्प्_१५०।१४६ ॥  
मत्वा कालक्षमं कार्यं कालनेमिर्महासुरः  ।  
आश्रित्य दानवीं मायां वितत्य स्वं महावपुः  ॥ मत्स्प्_१५०।१४७ ॥  
पूरयामास गगनं दिशो विदिश एव च  ।  
निर्ममे दानवेन्द्रेशः शरीरे भास्करायुतम्  ॥ मत्स्प्_१५०।१४८ ॥  
दिशश्च मायया चण्डैः पूरयामास पावकैः  ।  
ततो ज्वालाकुलं सर्वं त्रैलोक्यमभवत्क्षणात्  ॥ मत्स्प्_१५०।१४९ ॥  
तेन ज्वालासमूहेन हिमांशुरगमच्छमम्  ।  
ततः क्रमेण विभ्रष्टं शीतदुर्दिनम् आबभौ  ॥ मत्स्प्_१५०।१५० ॥  
तद्बलं दानवेन्द्राणां मायया कालनेमिनः  ।  
तद्दृष्ट्वा दानवानीकं लब्धसञ्ज्ञं दिवाकरः  ।  
उवाचारुणमुद्भ्रान्तः कोपाल्लोकैकलोचनः  ॥ मत्स्प्_१५०।१५१ ॥  
  
*दिवाकर उवाच  
नयारुण रथं शीघ्रं कालनेमिरथो यतः  ।  
विमर्दस्तत्र विषमो भविता शूरसङ्क्षयः  ॥ मत्स्प्_१५०।१५२ ॥  
जित एष शशाङ्को ऽत्र यद्बलं वयमाश्रिताः  ।  
इत्युक्तश्चोदयामास रथं गरुडपूर्वजः  ॥ मत्स्प्_१५०।१५३ ॥  
प्रयत्नविधृतैरश्वैः सितचामरमालिभिः  ।  
जगद्दीपो ऽथ भगवाञ् जग्राह विततं धनुः  ॥ मत्स्प्_१५०।१५४ ॥  
शरौ च द्वौ महाभागो दिव्यावाशीविषद्युती  ।  
सञ्चारास्त्रेण सन्धाय बाणमेकं ससर्ज सः  ॥ मत्स्प्_१५०।१५५ ॥  
द्वितीयमिन्द्रजालेन योजितं प्रमुमोच ह  ।  
सञ्चारास्त्रेण रूपाणां क्षणाच्चक्रे विपर्ययम्  ॥ मत्स्प्_१५०।१५६ ॥  
देवानां दानवं रूपं दानवानां च दैविकम्  ।  
मत्वा सुरान्स्वकानेव जघ्ने घोरास्त्रलाघवात्  ॥ मत्स्प्_१५०।१५७ ॥  
कालनेमी रुषाविष्टः कृतान्त इव सङ्क्षये  ।  
कांश्चित्खड्गेन तीक्ष्णेन कांश्चिन् नाराचवृष्टिभिः  ।  
कांश्चिद्गदाभिर्घोराभिः कांश्चिद्घोरैः परश्वधैः  ॥ मत्स्प्_१५०।१५८ ॥  
शिरांसि केषाञ्चिदपातयच्च भुजान्रथान्सारथींश्चोग्रवेगः  ।  
कांश्चित् पिपेषाथ रथस्य वेगात् कांश्चित्क्रुधा चोद्धतमुष्टिपातैः  ॥ मत्स्प्_१५०।१५९ ॥  
रणे विनिहतान्दृष्ट्वा नेमिः स्वान्दानवाधिपः  ।  
रूपं स्वं तु प्रपद्यन्त ह्य् असुराः सुरधर्षिताः  ॥ मत्स्प्_१५०।१६० ॥  
कालनेमी रुषाविष्टस् तेषां रूपं न बुद्धवान्  ।  
नेमिदैत्यस्तु तान्दृष्ट्वा कालनेमिमुवाच ह  ॥ मत्स्प्_१५०।१६१ ॥  
अहं नेमिः सुरो नैव कालनेमे विदस्व माम्  ।  
भवता मोहितेनाजौ निहता भूरिविक्रमाः  ॥ मत्स्प्_१५०।१६२ ॥  
दैत्यानां दशलक्षाणि दुर्जयानां सुरैरिह  ।  
सर्वास्त्रवारणं मुञ्च ब्राह्ममस्त्रं त्वरान्वितः  ॥ मत्स्प्_१५०।१६३ ॥  
स तेन बोधितो दैत्यः सम्भ्रमाकुलचेतनः  ।  
योजयामास बाणं हि ब्रह्मास्त्रविहितेन तु  ॥ मत्स्प्_१५०।१६४ ॥  
मुमोच चापि दैत्येन्द्रः स स्वयं सुरकण्टकः  ।  
ततो ऽस्त्रतेजसा व्याप्तं त्रैलोक्यं सचराचरम्  ॥ मत्स्प्_१५०।१६५ ॥  
देवानां चाभवत्सैन्यं सर्वमेव भयान्वितम्  ।  
सञ्चरास्त्रं च संशान्तं स्वयमायोधने बभौ  ॥ मत्स्प्_१५०।१६६ ॥  
तस्मिन्प्रतिहते ह्यस्त्रे भ्रष्टतेजा दिवाकरः  ।  
महेन्द्रजालमाश्रित्य चक्रे स्वां कोटिशस्तनुम्  ॥ मत्स्प्_१५०।१६७ ॥  
विस्फूर्जत्करसम्पात-समाक्रान्तजगत्त्रयम्  ।  
तताप दानवानीकं गतमज्जौघशोणितम्  ॥ मत्स्प्_१५०।१६८ ॥  
ततश्चावर्षदनलं समन्ताद् अतिसंहतम्  ।  
चक्षूंषि दानवेन्द्राणां चकारान्धानि च प्रभुः  ॥ मत्स्प्_१५०।१६९ ॥  
गजानामगलन्मेदः पेतुश्चाप्यरवा भुवि  ।  
तुरगा निःश्वसन्तश्च घर्मार्ता रथिनो ऽपि च  ॥ मत्स्प्_१५०।१७० ॥  
इतश्चेतश्च सलिलं प्रार्थयन्तस्तृषातुराः  ।  
प्रच्छायविटपांश्चैव गिरीणां गह्वराणि च  ॥ मत्स्प्_१५०।१७१ ॥  
तेषां प्रार्थयतां शीतं द्रुमान्तरविसर्पिणाम्  ।  
दावाग्निः प्रज्वलंश्चैव घोरार्चिर्दग्धपादपः  ।  
तोयार्थिनः पुरो दृष्ट्वा तोयं कल्लोलमालिनम्  ॥ मत्स्प्_१५०।१७२ ॥  
पुरःस्थितमपि प्राप्तुं न शेकुरवमर्दिताः  ।  
अप्राप्य सलिलं भूमौ व्यात्तास्या गतचेतसः  ॥ मत्स्प्_१५०।१७३ ॥  
तत्र तत्र व्यदृश्यन्त मृता दैत्येश्वरा भुवि  ।  
रथा गजाश्च पतितास् तुरगाश्च समापिताः  ॥ मत्स्प्_१५०।१७४ ॥  
स्थिता वमन्तो धावन्तो गलद्रक्तवसासृजः  ।  
दानवानां सहस्राणि व्यदृश्यन्त मृतानि तु  ॥ मत्स्प्_१५०।१७५ ॥  
सङ्क्षये दानवेन्द्राणां तस्मिन्महति वर्तिते  ।  
प्रकोपोद्भूतताम्राक्षः कालनेमी रुषातुरः  ॥ मत्स्प्_१५०।१७६ ॥  
अभवत्कल्पमेघाभः स्फुरद्भूरिशतह्रदः  ।  
गम्भीरास्फोटनिर्ह्राद-जगद्धृदयघट्टकः  ॥ मत्स्प्_१५०।१७७ ॥  
प्रच्छाद्य गगनाभोगं रविमायां व्यनाशयत्  ।  
शीतं ववर्ष सलिलं दानवेन्द्रबलं प्रति  ॥ मत्स्प्_१५०।१७८ ॥  
दैत्यास्तां वृष्टिमासाद्य समाश्वस्तास्ततः क्रमात्  ।  
बीजाङ्कुरा इवाम्लानाः प्राप्य वृष्टिं धरातले  ॥ मत्स्प्_१५०।१७९ ॥  
ततः स मेघरूपी तु कालनेमिर्महासुरः  ।  
शस्त्रवृष्टिं ववर्षोग्रां देवानीकेषु दुर्जयाम्  ॥ मत्स्प्_१५०।१८० ॥  
तया वृष्ट्या बाध्यमाना दैत्येन्द्राणां महौजसाम्  ।  
गतिं कां च न पश्यन्तो गावः शीतार्दिता इव  ॥ मत्स्प्_१५०।१८१ ॥  
परस्परं व्यलीयन्त पृष्ठेषु व्यस्त्रपाणयः  ।  
स्वेषु बाधे व्यलीयन्त गजेषु तुरगेषु च  ॥ मत्स्प्_१५०।१८२ ॥  
रथेषु त्वमरास्त्रस्तास् तत्र तत्र निलिल्यिरे  ।  
अपरे कुञ्चितैर्गात्रैः स्वहस्तपिहिताननाः  ॥ मत्स्प्_१५०।१८३ ॥  
इतश्चेतश्च सम्भ्रान्ता बभ्रमुर्वै दिशो दश  ।  
एवंविधे तु सङ्ग्रामे तुमुले देवसङ्क्षये  ॥ मत्स्प्_१५०।१८४ ॥  
दृश्यन्ते पतिता भूमौ शस्त्रभिन्नाङ्गसन्धयः  ।  
विभुजा भिन्नमूर्धानस् तथा छिन्नोरुजानवः  ॥ मत्स्प्_१५०।१८५ ॥  
विपर्यस्तरथासङ्गा निष्पिष्टध्वजपङ्क्तयः  ।  
निर्भिन्नाङ्गैस्तुरङ्गैस्तु गजैश्चाचलसन्निभैः  ॥ मत्स्प्_१५०।१८६ ॥  
स्रुतरक्तह्रदैर्भूमिर् विकृताविकृता बभौ  ।  
एवमाजौ बली दैत्यः कालनेमिर्महासुरः  ॥ मत्स्प्_१५०।१८७ ॥  
जघ्ने मुहूर्तमात्रेण गन्धर्वाणां दशायुतम्  ।  
यक्षाणां पञ्च लक्षाणि रक्षसामयुतानि षट्  ॥ मत्स्प्_१५०।१८८ ॥  
त्रीणि लक्षाणि जघ्ने स किन्नराणां तरस्विनाम्  ।  
जघ्ने पिशाचमुख्यानां सप्त लक्षाणि निर्भयः  ॥ मत्स्प्_१५०।१८९ ॥  
इतरेषामसङ्ख्याताः सुरजातिनिकायिनाम्  ।  
जघ्ने स कोटीः सङ्क्रुद्धश् चित्रास्त्रैरस्त्रकोविदः  ॥ मत्स्प्_१५०।१९० ॥  
एवं परिभवे भीमे तदा त्वमरसङ्क्षये  ।  
सङ्क्रुद्धावश्विनौ देवौ चित्रास्त्रकवचोज्ज्वलौ  ॥ मत्स्प्_१५०।१९१ ॥  
जघ्नतुः समरे दैत्यं कृतान्तानलसन्निभम्  ।  
तमासाद्य रणे घोरम् एकैकः षष्टिभिः शरैः  ॥ मत्स्प्_१५०।१९२ ॥  
जघ्ने मर्मसु तीक्ष्णाग्रैर् असुरं भीमदर्शनम्  ।  
ताभ्यां बाणप्रहारैः स किञ्चिदायस्तचेतनः  ॥ मत्स्प्_१५०।१९३ ॥  
जग्राह चक्रमष्टारं तैलधौतं रणान्तकम्  ।  
तेन चक्रेण सो ऽश्विभ्यां चिछेद रथकूबरम्  ॥ मत्स्प्_१५०।१९४ ॥  
जग्राहाथ धनुर्दैत्यः शरांश्चाशीविषोपमान्  ।  
ववर्ष भिषजो मूर्ध्नि सञ्छाद्याकाशगोचरम्  ॥ मत्स्प्_१५०।१९५ ॥  
तावप्यस्त्रैश्चिछिदतुः शितैस्तैर्दैत्यसायकान्  ।  
तच्च कर्म तयोर्दृष्ट्वा विस्मितः कोपमाविशत्  ॥ मत्स्प्_१५०।१९६ ॥  
महता स तु कोपेन सर्वायोमयसादनम्  ।  
जग्राह मुद्गरं भीमं कालदण्डविभीषणम्  ॥ मत्स्प्_१५०।१९७ ॥  
स ततो भ्राम्य वेगेन चिक्षेपाश्विरथं प्रति  ।  
तं तु मुद्गरम् आयान्तम् आलोक्याम्बरगोचरम्  ॥ मत्स्प्_१५०।१९८ ॥  
त्यक्त्वा रथौ तु तौ वेगाद् आप्लुतौ तरसाश्विनौ  ।  
तौ रथौ स तु निष्पिष्य मुद्गरो ऽचलसन्निभः  ॥ मत्स्प्_१५०।१९९ ॥  
दारयामास धरणीं हेमजालपरिष्कृतः  ।  
तस्य कर्माश्विनौ दृष्ट्वा भिषजौ चित्रयोधिनौ  ॥ मत्स्प्_१५०।२०० ॥  
वज्रास्त्रं तु प्रकुर्वाते दानवेन्द्रनिवारणम्  ।  
ततो वज्रमयं वर्षं प्रावर्तद् अतिदारुणम्  ॥ मत्स्प्_१५०।२०१ ॥  
घोरवज्रप्रहारैस्तु दैत्येन्द्रः स परिष्कृतः  ।  
रथो ध्वजो धनुश्चक्रं कवचं चापि काञ्चनम्  ॥ मत्स्प्_१५०।२०२ ॥  
क्षणेन तिलशो जातं सर्वसैन्यस्य पश्यतः  ।  
तद्दृष्ट्वा दुष्करं कर्म सो ऽश्विभ्यां भीमविक्रमः  ॥ मत्स्प्_१५०।२०३ ॥  
नारायणास्त्रं बलवान् मुमोच रणमूर्धनि  ।  
वज्रास्त्रं शमयामास दानवेन्द्रो ऽस्त्रतेजसा  ॥ मत्स्प्_१५०।२०४ ॥  
तस्मिन्प्रशान्ते वज्रास्त्रे कालनेमिरनन्तरम्  ।  
जीवग्राहं ग्राहयितुम् अश्विनौ तु प्रचक्रमे  ॥ मत्स्प्_१५०।२०५ ॥  
तावश्विनौ रणाद्भीतौ सहस्राक्षरथं प्रति  ।  
प्रयातौ वेपमानौ तु पदा शस्त्रविवर्जितौ  ॥ मत्स्प्_१५०।२०६ ॥  
तयोरनुगतो दैत्यः कालनेमिर्महाबलः  ।  
प्राप्येन्द्रस्य रथं क्रूरो दैत्यानीकपदानुगः  ॥ मत्स्प्_१५०।२०७ ॥  
तं दृष्ट्वा सर्वभूतानि वित्रेसुर्विह्वलानि तु  ।  
दृष्ट्वा दैत्यस्य तत्क्रौर्यं सर्वभूतानि मेनिरे  ॥ मत्स्प्_१५०।२०८ ॥  
पराजयं महेन्द्रस्य सर्वलोकक्षयावहम्  ।  
चेलुः शिखरिणो मुख्याः पेतुरुल्का नभस्तलात्  ॥ मत्स्प्_१५०।२०९ ॥  
जगर्जुर्जलदा दिक्षु ह्य् उद्भूताश्च महार्णवाः  ।  
तां भूतविकृतिं दृष्ट्वा भगवान्गरुडध्वजः  ॥ मत्स्प्_१५०।२१० ॥  
व्यबुध्यताहिपर्यङ्के योगनिद्रां विहाय तु  ।  
लक्ष्मीकरयुगाजस्र-लालिताङ्घ्रिसरोरुहः  ॥ मत्स्प्_१५०।२११ ॥  
शरदम्बरनीलाब्ज-कान्तदेहछविर्विभुः  ।  
कौस्तुभोद्भासितोरस्कः कान्तकेयूरभास्वरः  ॥ मत्स्प्_१५०।२१२ ॥  
विमृश्य सुरसङ्क्षोभं वैनतेयं समाह्वयत्  ।  
आहूते ऽवस्थिते तस्मिन् नागावस्थितवर्ष्मणि  ॥ मत्स्प्_१५०।२१३ ॥  
दिव्यनानास्त्रतीक्ष्णार्चिर् आरुह्यागात् सुरान्स्वयम्  ।  
तत्रापश्यत देवेन्द्रम् अभिद्रुतमभिप्लुतैः  ॥ मत्स्प्_१५०।२१४ ॥  
दानवेन्द्रैर्नवाम्भोद-सच्छायैः पौरुषोत्कटैः  ।  
यथा हि पुरुषं घोरैर् अभाग्यैर्वंशशालिभिः  ॥ मत्स्प्_१५०।२१५ ॥  
परित्राणायाशु कृतं सुक्षेत्रे कर्म निर्मलम्  ।  
अथापश्यन्त दैतेया वियति ज्योतिर्मण्डलम्  ॥ मत्स्प्_१५०।२१६ ॥  
स्फुरन्तमुदयाद्रिस्थं सूर्यमुष्णत्विषा इव  ।  
प्रभावं ज्ञातुमिच्छन्तो दानवास्तस्य तेजसः  ॥ मत्स्प्_१५०।२१७ ॥  
गरुत्मन्तमपश्यन्तः कल्पान्तानलसन्निभम्  ।  
तमास्थितं च मेघौघ-द्युतिमक्षयमच्युतम्  ॥ मत्स्प्_१५०।२१८ ॥  
तम् आलोक्यासुरेन्द्रास्तु हर्षसम्पूर्णमानसाः  ।  
अयं वै देवसर्वस्वं जिते ऽस्मिन्निर्जिताः सुराः  ॥ मत्स्प्_१५०।२१९ ॥  
अयं स दैत्यचक्राणां कृतान्तः केशवो ऽरिहा  ।  
एनमाश्रित्य लोकेषु यज्ञभागभुजो ऽमराः  ॥ मत्स्प्_१५०।२२० ॥  
इत्युक्त्वा दानवाः सर्वे परिवार्य समन्ततः  ।  
निजघ्नुर्विविधैरस्त्रैस् ते तम् आयान्तम् आहवे  ॥ मत्स्प्_१५०।२२१ ॥  
कालनेमिप्रभृतयो दश दैत्या महारथाः  ।  
षष्ट्या विव्याध बाणानां कालनेमिर्जनार्दनम्  ॥ मत्स्प्_१५०।२२२ ॥  
निमिः शतेन बाणानां मथनो ऽशीतिभिः शरैः  ।  
जम्भकश्चैव सप्तत्या शुम्भो दशभिरेव च  ॥ मत्स्प्_१५०।२२३ ॥  
शेषा दैत्येश्वराः सर्वे विष्णुमेकैकशः शरैः  ।  
दशभिश्चैव यत्तास्ते जघ्नुः सगरुडं रणे  ॥ मत्स्प्_१५०।२२४ ॥  
तेषाम् अमृष्य तत्कर्म विष्णुर्दानवसूदनः  ।  
एकैकं दानवं जघ्ने षड्भिः षड्भिरजिह्मगैः  ॥ मत्स्प्_१५०।२२५ ॥  
आकर्णकृष्टैर्भूयश्च कालनेमिस् त्रिभिः शरैः  ।  
विष्णुं विव्याध हृदये क्रोधाद्रक्तविलोचनः  ॥ मत्स्प्_१५०।२२६ ॥  
तस्याशोभन्त ते बाणा हृदये तप्तकाञ्चनाः  ।  
मयूखानीव दीप्तानि कौस्तुभस्य स्फुटत्विषः  ॥ मत्स्प्_१५०।२२७ ॥  
तैर्बाणैः किञ्चिदायस्तो हरिर्जग्राह मुद्गरम्  ।  
सततं भ्राम्य वेगेन दानवाय व्यसर्जयत्  ॥ मत्स्प्_१५०।२२८ ॥  
दानवेन्द्रस्तमप्राप्तं वियत्येव शतैः शरैः  ।  
चिछेद तिलशः क्रुद्धो दर्शयन्पाणिलाघवम्  ॥ मत्स्प्_१५०।२२९ ॥  
ततो विष्णुः प्रकुपितः प्रासं जग्राह भैरवम्  ।  
तेन दैत्यस्य हृदयं ताडयामास गाढतः  ॥ मत्स्प्_१५०।२३० ॥  
क्षणेन लब्धसञ्ज्ञस्तु कालनेमिर्महासुरः  ।  
शक्तिं जग्राह तीक्ष्णाग्रां हेमघण्टाट्टहासिनीम्  ॥ मत्स्प्_१५०।२३१ ॥  
तया वामभुजं विष्णोर् बिभेद दितिनन्दनः  ।  
भिन्नः शक्त्या भुजस्तस्य स्रुतशोणित आबभौ  ॥ मत्स्प्_१५०।२३२ ॥  
पद्मरागमयेनेव केयूरेण विभूषितः  ।  
ततो विष्णुः प्रकुपितो जग्राह विपुलं धनुः  ॥ मत्स्प्_१५०।२३३ ॥  
सप्तदश च नाराचांस् तीक्ष्णान्मर्मविभेदिनः  ।  
दैत्यस्य हृदयं षड्भिर् विव्याध च त्रिभिः शरैः  ॥ मत्स्प्_१५०।२३४ ॥  
चतुर्भिः सारथिं चास्य ध्वजं चैकेन पत्त्रिणा  ।  
द्वाभ्यां ज्याधनुषी चापि भुजं सव्यं च पत्त्रिणा  ॥ मत्स्प्_१५०।२३५ ॥  
स विद्धो हृदये गाढं दैत्यो हरिशिलीमुखैः  ।  
स्रुतरक्तारुणप्रांशुः पीडाकुलितमानसः  ॥ मत्स्प्_१५०।२३६ ॥  
चकम्पे मारुतेनेव नोदितः किंशुकद्रुमः  ।  
तमाकम्पितमालक्ष्य गदां जग्राह केशवः  ॥ मत्स्प्_१५०।२३७ ॥  
तां च वेगेन चिक्षेप कालनेमिरथं प्रति  ।  
सा पपात शिरस्युग्रा विपुला कालनेमिनः  ॥ मत्स्प्_१५०।२३८ ॥  
सञ्चूर्णितोत्तमाङ्गस्तु निष्पिष्टमुकुटो ऽसुरः  ।  
स्रुतरक्तौघरन्ध्रस्तु स्रुतधातुरिवाचलः  ॥ मत्स्प्_१५०।२३९ ॥  
प्रापतत्स्वे रथे भग्ने विसञ्ज्ञः शिष्टजीवितः  ।  
पतितस्य रथोपस्थे दानवस्याच्युतो ऽरिहा  ॥ मत्स्प्_१५०।२४० ॥  
स्मितपूर्वमुवाचेदं वाक्यं चक्रायुधः प्रभुः  ।  
गच्छासुर विमुक्तो ऽसि साम्प्रतं जीव निर्भयः  ॥ मत्स्प्_१५०।२४१ ॥  
ततः स्वल्पेन कालेन अहमेव तवान्तकः  ।  
एतच्छ्रुत्वा वचस्तस्य सारथिः कालनेमिनः  ।  
अपवाह्य रथं दूरम् अनयत्कालनेमिनः  ॥ मत्स्प्_१५०।२४२ ॥  
  
  
______________________________________________________  
  
  
मत्स्य-पुराण १५१  
  
*सूत उवाच  
तं दृष्ट्वा दानवाः क्रुद्धाश्चेरुः स्वैः स्वैर्बलैर्वृताः  ।*  
सरघा इव माक्षीकहरणे सर्वतोदिशम्  ॥ मत्स्प्_१५१।१ ॥*  
कृष्णचामरजालाढ्ये सुधाविरचिताङ्कुरे  ।  
चित्रपञ्चपताके तु प्रभिन्नकरटामुखे  ॥ मत्स्प्_१५१।२ ॥  
पर्वताभे गजे भीमे मदस्राविणि दुर्धरे  ।  
आरुह्याजौ निमिर्दैत्यो हरिं प्रत्युद्ययौ बली  ॥ मत्स्प्_१५१।३ ॥  
तस्यासन्दानवा रौद्रा गजस्य पदरक्षिणः  ।  
सप्तविंशतिसाहस्राः किरीटकवचोज्ज्वलाः  ॥ मत्स्प्_१५१।४ ॥  
अश्वारूढश्च मथनो जम्भकश्चोष्ट्रवाहनः  ।  
शुम्भो ऽपि विपुलं मेषं समारुह्याव्रजद्रणम्  ॥ मत्स्प्_१५१।५ ॥  
अपरे दानवेन्द्रास्तु यत्ता नानास्त्रपाणयः  ।  
आजघ्नुः समरे क्रुद्धा विष्णुमक्लिष्टकारिणम्  ॥ मत्स्प्_१५१।६ ॥  
परिघेण निमिर्दैत्यो मथनो मुद्गरेण तु  ।  
शुम्भः शूलेन तीक्ष्णेन प्रासेन ग्रसनस्तथा  ॥ मत्स्प्_१५१।७ ॥  
चक्रेण महिषः क्रुद्धो जम्भः शक्त्या महारणे  ।  
जघ्नुर्नारायणं सर्वे शेषास्तीक्ष्णैश्च मार्गणैः  ॥ मत्स्प्_१५१।८ ॥  
तान्यस्त्राणि प्रयुक्तानि शरीरं विविशुर्हरेः  ।  
गुरूक्तान्युपदिष्टानि सच्छिष्यस्य श्रुताविव  ॥ मत्स्प्_१५१।९ ॥  
असम्भ्रान्तो रणे विष्णुर् अथ जग्राह कार्मुकम्  ।  
शरांश्चाशीविषाकारांस् तैलधौतानजिह्मगान्  ॥ मत्स्प्_१५१।१० ॥  
ततो ऽभिसन्ध्य दैत्यांस्तान् आकर्णाकृष्टकार्मुकः  ।  
अभ्यद्रवद्रणे क्रुद्धो दैत्यानीके तु पौरुषात्  ॥ मत्स्प्_१५१।११ ॥  
निमिं विव्याध विंशत्या बाणानामग्निवर्चसाम्  ।  
मथनं दशभिर्बाणैः शुम्भं पञ्चभिरेव च  ॥ मत्स्प्_१५१।१२ ॥  
एकेन महिषं क्रुद्धो विव्याधोरसि पत्त्रिणा  ।  
जम्भं द्वादशभिस्तीक्ष्णैः सर्वांश्चैकैकशो ऽष्टभिः  ॥ मत्स्प्_१५१।१३ ॥  
तस्य तल्लाघवं दृष्ट्वा दानवाः क्रोधमूर्छिताः  ।  
नर्दमानाः प्रयत्नेन चक्रुरत्यद्भुतं रणम्  ॥ मत्स्प्_१५१।१४ ॥  
चिछेदाथ धनुर्विष्णोर् निमिर्भल्लेन दानवः  ।  
सन्ध्यमानं शरं हस्ते चिछेद महिषासुरः  ॥ मत्स्प्_१५१।१५ ॥  
पीडयामास गरुडं जम्भस्तीक्ष्णैस्तु सायकैः  ।  
भुजं तस्याहनद्गाढं शुम्भो भूधरसन्निभः  ॥ मत्स्प्_१५१।१६ ॥  
छिन्ने धनुषि गोविन्दो गदां जग्राह भीषणाम्  ।  
तां प्राहिणोत्स वेगेन मथनाय महाहवे  ॥ मत्स्प्_१५१।१७ ॥  
तामप्राप्तां निमिर्बाणैश् चिछेद तिलशो रणे  ।  
तां नाशमागतां दृष्ट्वा हीनाग्रे प्रार्थनामिव  ॥ मत्स्प्_१५१।१८ ॥  
जग्राह मुद्गरं घोरं दिव्यरत्नपरिष्कृतम्  ।  
तं मुमोचाथ वेगेन निमिमुद्दिश्य दानवम्  ॥ मत्स्प्_१५१।१९ ॥  
तम् आयान्तं वियत्येव त्रयो दैत्या न्यवारयन्  ।  
गदया जम्भदैत्यस्तु ग्रसनः पट्टिशेन तु  ॥ मत्स्प्_१५१।२० ॥  
शक्त्या च महिषो दैत्यः स्वपक्षजयकाङ्क्षया  ।  
निराकृतं तमालोक्य दुर्जने प्रणयं यथा  ॥ मत्स्प्_१५१।२१ ॥  
जग्राह शक्तिमुग्राग्राम् अष्टघण्टोत्कटस्वनाम्  ।  
जम्भाय तां समुद्दिश्य प्राहिणोद्रणभीषणः  ॥ मत्स्प्_१५१।२२ ॥  
तामम्बरस्थां जग्राह गजो दानवनन्दनः  ।  
गृहीतां तां समालोक्य शिक्षामिव विवेकिभिः  ॥ मत्स्प्_१५१।२३ ॥  
दृढं भारसहं सारम् अन्यदादाय कार्मुकम्  ।  
रौद्रास्त्रमभिसन्धाय तस्मिन्बाणं मुमोच ह  ॥ मत्स्प्_१५१।२४ ॥  
ततो ऽस्त्रतेजसा सर्वं व्याप्तं लोकं चराचरम्  ।  
ततो बाणमयं सर्वम् आकाशं समदृश्यत  ॥ मत्स्प्_१५१।२५ ॥  
भूर्दिशो विदिशश्चैव बाणजालमया बभुः  ।  
दृष्ट्वा तदस्त्रमाहात्म्यं सेननीर् ग्रसनो ऽसुरः  ॥ मत्स्प्_१५१।२६ ॥  
ब्राह्ममस्त्रं चकारासौ सर्वास्त्रविनिवारणम्  ।  
तेन तत्प्रशमं यातं रौद्रास्त्रं लोकघस्मरम्  ॥ मत्स्प्_१५१।२७ ॥  
अस्त्रे प्रतिहते तस्मिन् विष्णुर्दानवसूदनः  ।  
कालदण्डास्त्रमकरोत् सर्वलोकभयङ्करम्  ॥ मत्स्प्_१५१।२८ ॥  
सन्धीयमाने तस्मिंस्तु मारुतः परुषो ववौ  ।  
चकम्पे च मही देवी दैत्या भिन्नधियो ऽभवन्  ॥ मत्स्प्_१५१।२९ ॥  
तदस्त्रमुग्रं दृष्ट्वा तु दानवा युद्धदुर्मदाः  ।  
चक्रुरस्त्राणि दिव्यानि नानारूपाणि संयुगे  ॥ मत्स्प्_१५१।३० ॥  
नारायणास्त्रं ग्रसनो गृहीत्वा चक्रं निमिः स्वास्त्रवरं मुमोच  ।  
ऐषीकमस्त्रं च चकार जम्भस् तत्कालदण्डास्त्रनिवारणाय  ॥ मत्स्प्_१५१।३१ ॥  
यावन्न सन्ध्या न दशां प्रयान्ति दैत्येश्वराश्चास्त्रनिवारणाय  ।  
तावत्क्षणेनैव जघान कोटीर् दैत्येश्वराणां सगजान्सहाश्वान्  ॥ मत्स्प्_१५१।३२ ॥  
अनन्तरं शान्तमभूत्तदस्त्रं दैत्यास्त्रयोगेण तु कालदण्डम्  ।  
शान्तं तदालोक्य हरिः स्वशस्त्रं स्वविक्रमे मन्युपरीतमूर्तिः  ॥ मत्स्प्_१५१।३३ ॥  
जग्राह चक्रं तपनायुताभम् उग्रारमात्मानमिव द्वितीयम्  ।  
चिक्षेप सेनापतये ऽभिसन्ध्य कण्ठस्थलं वज्रकठोरमुग्रम्  ॥ मत्स्प्_१५१।३४ ॥  
चक्रं तदाकाशगतं विलोक्य सर्वात्मना दैत्यवराः स्ववीर्यैः  ।  
नाशक्नुवन्वारयितुं प्रचण्डं दैवं यथा कर्म मुधा प्रपन्नम्  ॥ मत्स्प्_१५१।३५ ॥  
तमप्रतर्क्यं जनयन्नजय्यं चक्रं पपात ग्रसनस्य कण्ठे  ।  
द्विधा तु कृत्वा ग्रसनस्य कण्ठं तद्रक्तधारारुणघोरनाभि  ।  
जगाम भूयो ऽपि जनार्दनस्य पाणिं प्रवृद्धानलतुल्यदीप्ति  ॥ मत्स्प्_१५१।३६ ॥  
  
  
______________________________________________________  
  
  
मत्स्य-पुराण १५२  
  
तस्मिन्विनिहते दैत्ये ग्रसने लोकनायके  ।  
निर्मर्यादमयुध्यन्त हरिणा सह दानवाः  ॥ मत्स्प्_१५२।१ ॥  
पट्टिशैर्मुशलैः पाशैर् गदाभिः कुणपैरपि  ।  
तीक्ष्णाननैश्च नाराचैश् चक्रैः शक्तिभिरेव च  ॥ मत्स्प्_१५२।२ ॥  
तानस्त्रान्दानवैर्मुक्तांश् चित्रयोधी जनार्दनः  ।  
एकैकं शतशश्चक्रे बाणैरग्निशिखोपमैः  ॥ मत्स्प्_१५२।३ ॥  
ततः क्षीणायुधप्राणा दानवा भ्रान्तचेतसः  ।  
अस्त्राण्यादातुमभवन्न् असमर्था यदा रणे  ॥ मत्स्प्_१५२।४ ॥  
तदा मृतैर्गजैरश्वैर् जनार्दनमयोधयन्  ।  
समन्तात्कोटिशो दैत्याः सर्वतः प्रत्ययोधयन्  ॥ मत्स्प्_१५२।५ ॥  
बहु कृत्वा वपुर्विष्णुः किञ्चिच्छान्तभुजो ऽभवत्  ।  
उवाच च गरुत्मन्तं तस्मिन्सुतुमुले रणे  ॥ मत्स्प्_१५२।६ ॥  
गरुत्मन्कच्चिदश्रान्तस् त्वमस्मिन्नपि साम्प्रतम्  ।  
यद्यश्रान्तो ऽसि तद्याहि मथनस्य रथं प्रति  ॥ मत्स्प्_१५२।७ ॥  
श्रान्तो ऽस्यथ मुहूर्तं त्वं रणादपसृतो भव  ।  
इत्युक्तो गरुडस्तेन विष्णुना प्रभविष्णुना  ॥ मत्स्प्_१५२।८ ॥  
आससाद रणे दैत्यं मथनं घोरदर्शनम्  ।  
दैत्यस्त्वभिमुखं दृष्ट्वा शङ्खचक्रगदाधरम्  ॥ मत्स्प्_१५२।९ ॥  
जघान भिन्दिपालेन शितबाणेन वक्षसि  ।  
तत्प्रहारमचिन्त्यैव विष्णुस्तस्मिन्महाहवे  ॥ मत्स्प्_१५२।१० ॥  
जघान पञ्चभिर्बाणैर् मार्जितैश्च शिलाशितैः  ।  
पुनर्दशभिर् आकृष्टैस् तं तताड स्तनान्तरे  ॥ मत्स्प्_१५२।११ ॥  
विद्धो मर्मसु दैत्येन्द्रो हरिबाणैरकम्पत  ।  
स मुहूर्तं समाश्वास्य जग्राह परिघं तदा  ॥ मत्स्प्_१५२।१२ ॥  
जघ्ने जनार्दनं चापि परिघेणाग्निवर्चसा  ।  
विष्णुस्तेन प्रहारेण किञ्चिदाघूर्णितो ऽभवत्  ॥ मत्स्प्_१५२।१३ ॥  
ततः क्रोधविवृत्ताक्षो गदां जग्राह माधवः  ।  
मथनं सरथं रोषान् निष्पिपेषाथ रोषतः  ॥ मत्स्प्_१५२।१४ ॥  
स पपाताथ दैत्येन्द्रः क्षयकाले ऽचलो यथा  ।  
तस्मिन्निपतिते भूमौ दानवे वीर्यशालिनि  ॥ मत्स्प्_१५२।१५ ॥  
अवसादं ययुर्दैत्याः कर्दमे करिणो यथा  ।  
ततस्तेषु विपन्नेषु दानवेष्वतिमानिषु  ॥ मत्स्प्_१५२।१६ ॥  
प्रकोपाद्रक्तनयनो महिषो दानवेश्वरः  ।  
प्रत्युद्ययौ हरिं रौद्रः स्वबाहुबलमास्थितः  ॥ मत्स्प्_१५२।१७ ॥  
तीक्ष्णधारेण शूलेन महिषो हरिमर्दयन्  ।  
शक्त्या च गरुडं वीरो महिषो ऽभ्यहनद्धृदि  ॥ मत्स्प्_१५२।१८ ॥  
ततो व्यावृत्य वदनं महाचलगुहानिभम्  ।  
ग्रस्तुमैच्छद्रणे दैत्यः स गरुत्मन्तमच्युतम्  ॥ मत्स्प्_१५२।१९ ॥  
अथाच्युतो ऽपि विज्ञाय दानवस्य चिकीर्षितम्  ।  
वदनं पूरयामास दिव्यैरस्त्रैर्महाबलः  ॥ मत्स्प्_१५२।२० ॥  
महिषस्याथ ससृजे बाणौघं गरुडध्वजः  ।  
पिधाय वदनं दिव्यैर् दिव्यास्त्रपरिमन्त्रितैः  ॥ मत्स्प्_१५२।२१ ॥  
स तैर्बाणैरभिहतो महिषो ऽचलसन्निभः  ।  
परिवर्तितकायो ऽधः पपात न ममार च  ॥ मत्स्प्_१५२।२२ ॥  
महिषं पतितं दृष्ट्वा भूमौ प्रोवाच केशवः  ।  
महिषासुर मत्तस्त्वं वधं नास्त्रैरिहार्हसि  ॥ मत्स्प्_१५२।२३ ॥  
योषिद्वध्यः पुरोक्तो ऽसि साक्षात्कमलयोनिना  ।  
उत्तिष्ठ जीवितं रक्ष गच्छास्मात्सङ्गराद्द्रुतम्  ॥ मत्स्प्_१५२।२४ ॥  
तस्मिन्पराङ्मुखे दैत्ये महिषे शुम्भदानवः  ।  
सन्दष्टौष्ठपुटः कोपाद् भ्रुकुटीकुटिलाननः  ॥ मत्स्प्_१५२।२५ ॥  
निर्मथ्य पाणिना पाणिं धनुरादाय भैरवम्  ।  
सज्यं चकार स धनुः शरांश्चाशीविषोपमान्  ॥ मत्स्प्_१५२।२६ ॥  
स चित्रयोधी दृढमुष्टिपातस् ततस्तु विष्णुं गरुडं च दैत्यः  ।  
बाणैर्ज्वलद्वह्निशिखानिकाशैः क्षिप्तैरसङ्ख्यैः परिघातहीनैः  ॥ मत्स्प्_१५२।२७ ॥  
विष्णुश्च दैत्येन्द्रशराहतो ऽपि भुशुण्डिमादाय कृतान्ततुल्याम्  ।  
तया भुशुण्ड्या च पिपेष मेषं शुम्भस्य पत्त्रं धरणीधराभम्  ॥ मत्स्प्_१५२।२८ ॥  
तस्मादवप्लुत्य हताच्च मेषाद् भूभौ पदातिः स तु दैत्यनाथः  ।  
ततो महीस्थस्य हरिः शरौघान् मुमोच कालानलतुल्यभासः  ॥ मत्स्प्_१५२।२९ ॥  
शरैस्त्रिभिस्तस्य भुजं बिभेद षड्भिश्च शीर्षं दशभिश्च केतुम्  ।  
विष्णुर्विकृष्टैः श्रवणावसानं दैत्यस्य विव्याध विवृत्तनेत्रः  ॥ मत्स्प्_१५२।३० ॥  
स तेन विद्धो व्यथितो बभूव दैत्येश्वरो विस्रुतशोणितौघः  ।  
ततो ऽस्य किञ्चिच् चलितस्य धैर्याद् उवाच शङ्खाम्बुजशार्ङ्गपाणिः  ॥ मत्स्प्_१५२।३१ ॥  
कुमारिवध्यो ऽसि रणं विमुञ्च शुम्भासुर स्वल्पतरैरहोभिः  ।  
वधं न मत्तो ऽर्हसि चेह मूढ वृथैव किं युद्धसमुत्सुको ऽसि  ॥ मत्स्प्_१५२।३२ ॥  
जम्भो वचो विष्णुमुखान्निशम्य निमिश्च निष्पेष्टुमियेष विष्णुम्  ।  
गदामथोद्यम्य निमिः प्रचण्डां जघान गाढां गरुडं शिरस्तः  ॥ मत्स्प्_१५२।३३ ॥  
शुम्भो ऽपि विष्णुं परिघेण मूर्ध्नि प्रमृष्टरत्नौघविचित्रभासा  ।  
तौ दानवाभ्यां विषमैः प्रहारैर् निपेतुरुर्व्यां घनपावकाभौ  ॥ मत्स्प्_१५२।३४ ॥  
तत्कर्म दृष्ट्वा दितिजास्तु सर्वे जगर्जुरुच्चैः कृतसिंहनादाः  ।  
धनूंषि चास्फोट्य सुराभिघातैर् व्यदारयन्भूमिमपि प्रचण्डाः  ।  
वासांसि चैवादुधुवुः परे तु दध्मुश्च शङ्खानकगोमुखौघान्  ॥ मत्स्प्_१५२।३५ ॥  
अथ सञ्ज्ञामवाप्याशु गरुडो ऽपि सकेशवः  ।  
पराङ्मुखो रणात्तस्मात् पलायत महाजवः  ॥ मत्स्प्_१५२।३६ ॥  
  
  
______________________________________________________  
  
मत्स्य-पुराण १५३  
  
*सूत उवाच  
तमालोक्य पलायन्तं विभ्रष्टध्वजकार्मुकम्  ।  
हरिं देवः सहस्राक्षो मेने भग्नं दुराहवे  ॥ मत्स्प्_१५३।१ ॥  
दैत्यांश्च मुदितान्दृष्ट्वा कर्तव्यं नाध्यगच्छत  ।  
अथायान्निकटे विष्णोः सुरेशः पाकशासनः  ॥ मत्स्प्_१५३।२ ॥  
उवाच चैनं मधुरं प्रोत्साहपरिबृंहकम्  ।  
किमेभिः क्रीडसे देव दानवैर्दुष्टमानसैः  ॥ मत्स्प्_१५३।३ ॥  
दुर्जनैर्लब्धरन्ध्रस्य पुरुषस्य कुतः क्रियाः  ।  
शक्तेनोपेक्षितो नीचो मन्यते बलमात्मनः  ॥ मत्स्प्_१५३।४ ॥  
तस्मान्न नीचं मतिमान् दुर्गहीनं हि सन्त्यजेत्  ।  
अथाग्रेसरसम्पत्त्या रथिनो जयमाप्नुयुः  ॥ मत्स्प्_१५३।५ ॥  
कस्ते सखाभवच्चाग्रे हिरण्याक्षवधे विभो  ।  
हिरण्यकशिपुर्दैत्यो वीर्यशाली मदोद्धतः  ॥ मत्स्प्_१५३।६ ॥  
त्वां प्राप्यापश्यदसुरो विषमं स्मृतिविभ्रमम्  ।  
पूर्वे ऽप्यतिबला ये च दैत्येन्द्राः सुरविद्विषः  ॥ मत्स्प्_१५३।७ ॥  
विनाशमागताः प्राप्य शलभा इव पावकम्  ।  
युगे युगे च दैत्यानां त्वमेवान्तकरो हरे  ॥ मत्स्प्_१५३।८ ॥  
तथैवाद्येह मग्नानां भव विष्णो सुराश्रयः  ।  
एवमुक्तस्ततो विष्णुर् व्यवर्धत महाभुजः  ॥ मत्स्प्_१५३।९ ॥  
ऋद्ध्या परमया युक्तः सर्वभूताश्रयो ऽरिहा  ।  
अथोवाच सहस्राक्षं कालक्षमम् अधोक्षजः  ॥ मत्स्प्_१५३।१० ॥  
दैत्येन्द्राः स्वैर्वधोपायैः शक्या हन्तुं हि नान्यतः  ।  
दुर्जयस्तारको दैत्यो मुक्त्वा सप्तदिनं शिशुम्  ॥ मत्स्प्_१५३।११ ॥  
कश्चित्स्त्रीवध्यतां प्राप्तो वधे ऽन्यस्य कुमारिका  ।  
जम्भस्तु वध्यतां प्राप्तो दानवः क्रूरविक्रमः  ॥ मत्स्प्_१५३।१२ ॥  
तस्माद्वीर्येण दिव्येन जहि जम्भं जगद्वरम्  ।  
अवध्यः सर्वभूतानां त्वां विना स तु दानवः  ॥ मत्स्प्_१५३।१३ ॥  
मया गुप्तो रणे जम्भं जगत्कण्टकमुद्धर  ।  
तद्वैकुण्ठवचः श्रुत्वा सहस्राक्षो ऽमरारिहा  ॥ मत्स्प्_१५३।१४ ॥  
समादिशत्सुरान्सर्वान् सैन्यस्य रचनां प्रति  ।  
यत्सारं सर्वलोकेषु वीर्यस्य तपसो ऽपि च  ॥ मत्स्प्_१५३।१५ ॥  
तदेकादश रुद्रांस्तु चकाराग्रेसरान्हरिः  ।  
व्यालभोगाङ्गसन्नद्धा बलिनो नीलकन्धराः  ॥ मत्स्प्_१५३।१६ ॥  
चन्द्रखण्डनृमुण्डाली-मण्डितोरुशिखण्डिनः  ।  
शूलज्वालावलिप्ताङ्गा भुजमण्डलभैरवाः  ॥ मत्स्प्_१५३।१७ ॥  
पिङ्गोत्तुङ्गजटाजूटाः सिंहचर्मानुषङ्गिणः  ।  
कपालीशादयो रुद्रा विद्रावितमहासुराः  ॥ मत्स्प्_१५३।१८ ॥  
कपाली पिङ्गलो भीमो विरूपाक्षो विलोहितः  ।  
अजेशः शासनः शास्ता शम्भुश्चण्डो ध्रुवस्तथा  ॥ मत्स्प्_१५३।१९ ॥  
एत एकादशानन्त-बला रुद्राः प्रभाविणः  ।  
पालयन्तो बलस्याग्रे दारयन्तश्च दानवान्  ॥ मत्स्प्_१५३।२० ॥  
आप्याययन्तस्त्रिदशान् गर्जन्त इव चाम्बुदाः  ।  
हिमाचलाभे महति काञ्चनाम्बुरुहस्रजि  ॥ मत्स्प्_१५३।२१ ॥  
प्रचलच्चामरे हेम-घण्टासङ्घातमण्डिते  ।  
ऐरावते चतुर्दन्ते मातङ्गे ऽचलसंस्थिते  ॥ मत्स्प्_१५३।२२ ॥  
महामदजलस्रावे कामरूपे शतक्रतुः  ।  
तस्थौ हिमगिरेः शृङ्गे भानुमानिव दीप्तिमान्  ॥ मत्स्प्_१५३।२३ ॥  
तस्यारक्षत्पदं सव्यं मारुतो ऽमितविक्रमः  ।  
जुगोपापरमग्निस्तु ज्वालापूरितदिङ्मुखः  ॥ मत्स्प्_१५३।२४ ॥  
पृष्ठरक्षो ऽभवद्विष्णुः ससैन्यस्य शतक्रतोः  ।  
आदित्या वसवो विश्वे मरुतश्चाश्विनावपि  ॥ मत्स्प्_१५३।२५ ॥  
गन्धर्वा राक्षसा यक्षाः सकिन्नरमहोरगाः  ।  
नानाविधायुधाश्चित्रा दधाना हेमभूषणाः  ॥ मत्स्प्_१५३।२६ ॥  
कोटिशः कोटिशः कृत्वा वृन्दं चिह्नोपलक्षितम्  ।  
विश्रामयन्तः स्वां कीर्तिं बन्दिवृन्दपुरःसराः  ।  
चेरुर्दैत्यवधे हृष्टाः सहेन्द्राः सुरजातयः  ॥ मत्स्प्_१५३।२७ ॥  
शतक्रतोरमरनिकायपालिता पताकिनी गजशतवाजिनादिता  ।  
सितोन्नतध्वजपटकोटिमण्डिता बभूव सा दितिसुतशोकवर्धिनी  ॥ मत्स्प्_१५३।२८ ॥  
आयान्तीम् अवलोक्याथ सुरसेनां गजासुरः  ।  
गजरूपी महाम्भोद-सङ्घातो भाति भैरवः  ॥ मत्स्प्_१५३।२९ ॥  
परश्वधायुधो दैत्यो दंशितोष्ठकसम्पुटः  ।  
ममर्द च रणे देवांश् चिक्षेपान्यान्करेण तु  ॥ मत्स्प्_१५३।३० ॥  
परान्परशुना जघ्ने दैत्येन्द्रो रौद्रविक्रमः  ।  
तस्य पातयतः सेनां यक्षगन्धर्वकिन्नराः  ॥ मत्स्प्_१५३।३१ ॥  
मुमुचुः संहताः सर्वे चित्रशस्त्रास्त्रसंहतिम्  ।  
पाशान् परश्वधांश्चक्रान् भिन्दिपालान् समुद्गरान्  ॥ मत्स्प्_१५३।३२ ॥  
कुन्तान्प्रासान् असींस्तीक्ष्णान् मुद्गरांश्चापि दुःसहान्  ।  
तान्सर्वान्सो ऽग्रसद्दैत्यः कवलानिव यूथपः  ॥ मत्स्प्_१५३।३३ ॥  
कोपास्फालितदीर्घाग्र-करास्फोटेन पातयन्  ।  
विचचार रणे देवान् दुष्प्रेक्ष्ये गजदानवः  ॥ मत्स्प्_१५३।३४ ॥  
यस्मिन्यस्मिन्निपतति सुरवृन्दे गजासुरः  ।  
तस्मिंस्तस्मिन्महाशब्दो हाहाकारकृतो ऽभवत्  ॥ मत्स्प्_१५३।३५ ॥  
अथ विद्रवमाणं तद् बलं प्रेक्ष्य समन्ततः  ।  
रुद्राः परस्परं प्रोचुर् अहङ्कारोत्थितार्चिषः  ॥ मत्स्प्_१५३।३६ ॥  
भो भो गृह्णीत दैत्येन्द्रं मर्दतैनं हताश्रयम्  ।  
कर्षतैनं शितैः शूलैर् भञ्जतैनं च मर्मसु  ॥ मत्स्प्_१५३।३७ ॥  
कपाली वाक्यमाकर्ण्य शूलं शितशिखामुखम्  ।  
सम्मार्ज्य वामहस्तेन संरम्भविवृतेक्षणः  ॥ मत्स्प्_१५३।३८ ॥  
अधावद्भृकुटीवक्रो दैत्येन्द्राभिमुखो रणे  ।  
दृढेन मुष्टिबन्धेन शूलं विष्टभ्य निर्मलम्  ॥ मत्स्प्_१५३।३९ ॥  
जघान कुम्भदेशे तु कपाली गजदानवम्  ।  
ततो दशापि ते रुद्रा निर्मलायोमयै रणे  ॥ मत्स्प्_१५३।४० ॥  
जघ्नुः शूलैश्च दैत्येन्द्रं शैलवर्ष्माणमाहवे  ।  
स्रुतशोणितरन्ध्रस्तु शितशूलमुखार्दितः  ॥ मत्स्प्_१५३।४१ ॥  
बभौ कृष्णच्छविर् दैत्यः शरदीवामलं सरः  ।  
प्रोत्फुल्लारुणनीलाब्ज-सङ्घातः सर्वतोदिशम्  ॥ मत्स्प्_१५३।४२ ॥  
भस्मशुभ्रतनुछायै रुद्रैर्हंसैरिवावृतः  ।  
उपस्थितार्तिर्दैत्यो ऽथ प्रचलत्कर्णपल्लवः  ॥ मत्स्प्_१५३।४३ ॥  
शम्भुं बिभेद दशनैर् नाभिदेशे गजासुरः  ।  
दृष्ट्वा सक्तं तु रुद्राभ्यां नव रुद्रास्ततो ऽद्भुतम्  ॥ मत्स्प्_१५३।४४ ॥  
ततक्षुर्विविधैः शस्त्रैः शरीरममरद्विषः  ।  
निर्भया बलिनो युद्धे रणभूमौ व्यवस्थिताः  ॥ मत्स्प्_१५३।४५ ॥  
मृतं महिषमासाद्य वने गोमायवो यथा  ।  
कपालिनं परित्यज्य गतश्चासुरपुङ्गवः  ॥ मत्स्प्_१५३।४६ ॥  
वेगेन कुपितो दैत्यो नव रुद्रानुपाद्रवत्  ।  
ममर्द चरणाघातैर् दन्तैश्चापि करेण च  ॥ मत्स्प्_१५३।४७ ॥  
स तैस्तुमुलयुद्धेन श्रममासादितो यदा  ।  
तदा कपाली जग्राह करं तस्यामरद्विषः  ॥ मत्स्प्_१५३।४८ ॥  
भ्रामयामास वेगेन ह्य् अतीव च गजासुरम्  ।  
दृष्ट्वा श्रमातुरं दैत्यं किञ्चित्स्फुरितजीवितम्  ॥ मत्स्प्_१५३।४९ ॥  
निरुत्साहं रणे तस्मिन् गतयुद्धोत्सवोद्यमम्  ।  
ततः पतत एवास्य चर्म चोत्कृत्य भैरवम्  ॥ मत्स्प्_१५३।५० ॥  
स्रवत्सर्वाङ्गरक्तौघं चकाराम्बरमात्मनः  ।  
दृष्ट्वा विनिहतं दैत्यं दानवेन्द्रा महाबलाः  ॥ मत्स्प्_१५३।५१ ॥  
वित्रेसुर्दुद्रुवुर्जग्मुर् निपेतुश्च सहस्रशः  ।  
दृष्ट्वा कपालिनो रूपं गजचर्माम्बरावृतम्  ॥ मत्स्प्_१५३।५२ ॥  
दिक्षु भूमौ तमेवोग्रं रुद्रं दैत्या व्यलोकयन्  ।  
एवं विलुलिते तस्मिन् दानवेन्द्रे महाबले  ॥ मत्स्प्_१५३।५३ ॥  
द्विपाधिरूढो दैत्येन्द्रो हतदुन्दुभिना ततः  ।  
कल्पान्ताम्बुधराभेण दुर्धरेणापि दानवः  ॥ मत्स्प्_१५३।५४ ॥  
निमिरभ्यपतत्तूर्णं सुरसैन्यानि लोडयन्  ॥ मत्स्प्_१५३।५५ ॥  
यां यां निमिगजो याति दिशं तां तां सवाहना  ।  
सन्त्यज्य दुद्रुवुर्देवा भयार्तास्त्यक्तहेतयः  ।  
गन्धेन सुरमातङ्गा दुद्रुवुस्तस्य हस्तिनः  ॥ मत्स्प्_१५३।५६ ॥  
पलायितेषु सैन्येषु सुराणां पाकशासनः  ।  
तस्थौ दिक्पालकैः सार्धम् अष्टभिः केशवेन च  ॥ मत्स्प्_१५३।५७ ॥  
सम्प्राप्तो निमिमातङ्गो यावच्छक्रगजं प्रति  ।  
तावच्छक्रगजो यातो मुक्त्वा नादं स भैरवम्  ॥ मत्स्प्_१५३।५८ ॥  
ध्रियमाणो ऽपि यत्नेन स रणे नैव तिष्ठति  ।  
पलायिते गजे तस्मिन्न् आरूढः पाकशासनः  ॥ मत्स्प्_१५३।५९ ॥  
विपरीतमुखो ऽयुध्यद् दानवेन्द्रबलं प्रति  ।  
शतक्रतुस्तु वज्रेण निमिं वक्षस्यताडयत्  ॥ मत्स्प्_१५३।६० ॥  
गदया दन्तिनश्चास्य गण्डदेशे ऽहनद्दृढम्  ।  
तत्प्रहारमचिन्त्यैव निमिर्निर्भयपौरुषः  ॥ मत्स्प्_१५३।६१ ॥  
ऐरावणं कटीदेशे मुद्गरेणाभ्यताडयत्  ।  
स हतो मुद्गरेणाथ शक्रकुञ्जर आहवे  ॥ मत्स्प्_१५३।६२ ॥  
जगाम पश्चाच्चरणैर् धरणीं भूधराकृतिः  ।  
लाघवात्क्षिप्रमुत्थाय ततो ऽमरमहागजः  ॥ मत्स्प्_१५३।६३ ॥  
रणादपससर्पाशु भीषितो निमिहस्तिना  ।  
ततो वायुर्ववौ रूक्षो बहुशर्करपांसुलः  ॥ मत्स्प्_१५३।६४ ॥  
सम्मुखो निमिमातङ्गो जवनाचलकम्पनः  ।  
स्रुतरक्तो बभौ शैलो घनधातुह्रदो यथा  ॥ मत्स्प्_१५३।६५ ॥  
धनेशो ऽपि गदां गुर्वीं तस्य दानवहस्तिनः  ।  
चिक्षेप वेगाद्दैत्येन्द्रो निपपातास्य मूर्धनि  ॥ मत्स्प्_१५३।६६ ॥  
गजो गदानिपातेन स तेन परिमूर्छितः  ।  
दन्तैर्भित्त्वा धरां वेगात् पपाताचलसन्निभः  ॥ मत्स्प्_१५३।६७ ॥  
पतिते तु गजे तस्मिन् सिंहनादो महानभूत्  ।  
सर्वतः सुरसैन्यानां गजबृंहितबृंहितैः  ॥ मत्स्प्_१५३।६८ ॥  
ह्रेषारवेण चाश्वानां गुणास्फोटैश्च धन्विनाम्  ।  
गजं तं निहतं दृष्ट्वा निमिं चापि पराङ्मुखम्  ॥ मत्स्प्_१५३।६९ ॥  
श्रुत्वा च सिंहनादं च सुराणामतिकोपनः  ।  
जम्भो जज्वाल कोपेन पीताज्य इव पावकः  ॥ मत्स्प्_१५३।७० ॥  
स सुरान्कोपरक्ताक्षो धनुष्यारोप्य सायकम्  ।  
तिष्ठतेत्यब्रवीत्तावत् सारथिं चाप्यचोदयत्  ॥ मत्स्प्_१५३।७१ ॥  
वेगेन चलतस्तस्य तद्रथस्याभवद्द्युतिः  ।  
यथादित्यसहस्रस्या-भुदितस्योदयाचले  ॥ मत्स्प्_१५३।७२ ॥  
पताकिना रथेनाजौ किङ्किणीजालमालिना  ।  
शशिशुभ्रातपत्रेण स तेन स्यन्दनेन तु  ॥ मत्स्प्_१५३।७३ ॥  
घट्टयन्सुरसैन्यानां हृदयं समदृश्यत  ।  
तम् आयान्तम् अभिप्रेक्ष्य धनुष्याहितसायकः  ॥ मत्स्प्_१५३।७४ ॥  
शतक्रतुरदीनात्मा दृढमाधत्त कार्मुकम्  ।  
बाणं च तैलधौताग्रम् अर्धचन्द्रमजिह्मगम्  ॥ मत्स्प्_१५३।७५ ॥  
तेनास्य सशरं चापं रणे चिछेद वृत्रहा  ।  
क्षिप्रं सन्त्यज्य तच्चापं जम्भो दानवनन्दनः  ॥ मत्स्प्_१५३।७६ ॥  
अन्यत्कार्मुकमादाय वेगवद्भारसाधनम्  ।  
शरांश्चाशीविषाकारांस् तैलधौतानजिह्मगान्  ॥ मत्स्प्_१५३।७७ ॥  
शक्रं विव्याध दशभिर् जत्रुदेशे तु पत्त्रिभिः  ।  
हृदये च त्रिभिश्चापि द्वाभ्यां च स्कन्धयोर् द्वयोः  ॥ मत्स्प्_१५३।७८ ॥  
शक्रो ऽपि दानवेन्द्राय बाणजालमपीदृशम्  ।  
अप्राप्तान्दानवेन्द्रस्तु शराञ्छक्रभुजेरितान्  ॥ मत्स्प्_१५३।७९ ॥  
चिछेद दशधाकाशे शरैरग्निशिखोपमैः  ।  
ततस्तु शरजालेन देवेन्द्रो दानवेश्वरम्  ॥ मत्स्प्_१५३।८० ॥  
आच्छादयत यत्नेन वर्षास्विव घनैर्नभः  ।  
दैत्यो ऽपि बाणजालं तद् व्यधमत्सायकैः शितैः  ॥ मत्स्प्_१५३।८१ ॥  
यथा वायुर्घनाटोपं परिवार्य दिशो मुखे  ।  
शक्रो ऽथ क्रोधसंरम्भान् न विशेषयते यदा  ॥ मत्स्प्_१५३।८२ ॥  
दानवेन्द्रं तदा चक्रे गन्धर्वास्त्रं महाद्भुतम्  ।  
तदुत्थतेजसा व्याप्तम् अभूद्गमनगोचरम्  ॥ मत्स्प्_१५३।८३ ॥  
गन्धर्वनगरैश् चापि नानाप्राकारतोरणैः  ।  
मुञ्चद्भिरद्भुताकारैर् अस्त्रवृष्टिं समन्ततः  ॥ मत्स्प्_१५३।८४ ॥  
अथास्त्रवृष्ट्या दैत्यानां हन्यमाना महाचमूः  ।  
जम्भं शरणमागच्छद् अप्रमेयपराक्रमम्  ॥ मत्स्प्_१५३।८५ ॥  
व्याकुलो ऽपि स्वयं दैत्यः सहस्राक्षास्त्रपीडितः  ।  
स्मरन्साधुसमाचारं भीतत्राणपरो ऽभवत्  ॥ मत्स्प्_१५३।८६ ॥  
अथास्त्रं मौसलं नाम मुमोच दितिनन्दनः  ।  
ततो ऽयोमुसलैः सर्वम् अभवत्पूरितं जगत्  ॥ मत्स्प्_१५३।८७ ॥  
एकप्रहारकरणैर् अप्रधृष्यैः समन्ततः  ।  
गन्धर्वनगरं तेषु गन्धर्वास्त्रविनिर्मितम्  ॥ मत्स्प्_१५३।८८ ॥  
गान्धर्वमस्त्रं सन्धाय सुरसैन्येषु चापरम्  ।  
एकैकेन प्रहारेण गजानश्वान्महारथान्  ॥ मत्स्प्_१५३।८९ ॥  
रथाश्वान्सो ऽहनत्क्षिप्रं शतशो ऽथ सहस्रशः  ।  
ततः सुराधिपस्त्वाष्ट्रम् अस्त्रं च समुदीरयत्  ॥ मत्स्प्_१५३।९० ॥  
सन्ध्यमाने ततस्त्वाष्ट्रे निश्चेरुः पावकार्चिषः  ।  
ततो यन्त्रमयान् दिव्यान् आयुधान्दुष्प्रधर्षिणः  ॥ मत्स्प्_१५३।९१ ॥  
तैर्यन्त्रैरभवद्बद्धम् अन्तरिक्षे वितानकम्  ।  
वितानकेन तेनाथ प्रशमं मौसले गते  ॥ मत्स्प्_१५३।९२ ॥  
शैलास्त्रं मुमुचे जम्भो यन्त्रसङ्घातताडनम्  ।  
व्यामप्रमाणैरुपलैस् ततो वर्षमवर्तत  ॥ मत्स्प्_१५३।९३ ॥  
त्वाष्ट्रस्य निर्मितान्याशु यन्त्राणि तदनन्तरम्  ।  
तेनोपलनिपातेन गतानि तिलशस्ततः  ॥ मत्स्प्_१५३।९४ ॥  
यन्त्राणि तिलशः कृत्वा शैलास्त्रं परमूर्धसु  ।  
निपपातातिवेगेना-दारयत्पृथिवीं ततः  ॥ मत्स्प्_१५३।९५ ॥  
ततो वज्रास्त्रम् अकरोत् सहस्राक्षः पुरन्दरः  ।  
तदोपलमहावर्षं व्यशीर्यत समन्ततः  ॥ मत्स्प्_१५३।९६ ॥  
ततः प्रशान्ते शैलास्त्रे जम्भो भूधरसन्निभः  ।  
ऐषीकमस्त्रमकरोद् अभीतो ऽतिपराक्रमः  ॥ मत्स्प्_१५३।९७ ॥  
ऐषीकेणागमन्नाशं वज्रास्त्रं शक्रवल्लभम्  ।  
विजृम्भत्यथ चैषीके परमास्त्रे ऽतिदुर्धरे  ॥ मत्स्प्_१५३।९८ ॥  
जज्वलुर्देवसैन्यानि सस्यन्दनगजानि तु  ।  
दह्यमानेष्वनीकेषु तेजसा सुरसत्तमः  ॥ मत्स्प्_१५३।९९ ॥  
आग्नेयमस्त्रमकरोद् बलवान्पाकशासनः  ।  
तेनास्त्रेण तदस्त्रं च बभ्रंशे तदनन्तरम्  ॥ मत्स्प्_१५३।१०० ॥  
तस्मिन्प्रतिहते चास्त्रे पावकास्त्रं व्यजृम्भत  ।  
जज्वाल कायं जम्भस्य सरथं च ससारथिम्  ॥ मत्स्प्_१५३।१०१ ॥  
ततः प्रतिहतः सो ऽथ दैत्येन्द्रः प्रतिभानवान्  ।  
वारुणास्त्रं मुमोचाथ शमनं पावकार्चिषाम्  ॥ मत्स्प्_१५३।१०२ ॥  
ततो जलधरैर्व्योम स्फुरद्विद्युल्लताकुलैः  ।  
गम्भीरमुरजध्वानैर् आपूरितम् इवाम्बरम्  ॥ मत्स्प्_१५३।१०३ ॥  
करीन्द्रकरतुल्याभिर् जलधाराभिर् अम्बरात्  ।  
पतन्तीभिर्जगत्सर्वं क्षणेनापूरितं बभौ  ॥ मत्स्प्_१५३।१०४ ॥  
शान्तमाग्नेयमस्त्रं तत् प्रविलोक्य सुराधिपः  ।  
वायव्यम् अस्त्रम् अकरोन् मेघसङ्घातनाशनम्  ॥ मत्स्प्_१५३।१०५ ॥  
वायव्यास्त्रबलेनाथ निर्धूते मेघमण्डले  ।  
बभूव विमलं व्योम नीलोत्पलदलप्रभम्  ॥ मत्स्प्_१५३।१०६ ॥  
वायुना चातिघोरेण कम्पितास्ते तु दानवाः  ।  
न शेकुस्तत्र ते स्थातुं रणे ऽतिबलिनो ऽपि ये  ॥ मत्स्प्_१५३।१०७ ॥  
तदा जम्भो ऽभवच्छैलो दशयोजनविस्तृतः  ।  
मारुतप्रतिघातार्थं दानवानां भयापहः  ॥ मत्स्प्_१५३।१०८ ॥  
मुक्तनानायुधोदग्र-तेजो ऽभिज्वलितद्रुमः  ।  
ततः प्रशमिते वायौ दैत्येन्द्रे पर्वताकृतौ  ॥ मत्स्प्_१५३।१०९ ॥  
महाशनीं वज्रमयीं मुमोचाशु शतक्रतुः  ।  
तयाशन्या पतितया दैत्यस्याचलरूपिणः  ॥ मत्स्प्_१५३।११० ॥  
कन्दराणि व्यशीर्यन्त समन्तान्निर्झराणि तु  ।  
ततः सा दानवेन्द्रस्य शैलमाया न्यवर्तत  ॥ मत्स्प्_१५३।१११ ॥  
निवृत्तशैलमायो ऽथ दानवेन्द्रो मदोत्कटः  ।  
बभूव कुञ्जरो भीमो महाशैलसमाकृतिः  ॥ मत्स्प्_१५३।११२ ॥  
स ममर्द सुरानीकं दन्तैश्चाप्यहनत्सुरान्  ।  
बभञ्ज पृष्ठतः कांश्चित् करेणावेष्ट्य दानवः  ॥ मत्स्प्_१५३।११३ ॥  
ततः क्षपयतस्तस्य सुरसैन्यानि वृत्रहा  ।  
अस्त्रं त्रैलोक्यदुर्धर्षं नारसिंहं मुमोच ह  ॥ मत्स्प्_१५३।११४ ॥  
ततः सिंहसहस्राणि निश्चेरुर्मन्त्रतेजसा  ।  
कृष्णदंष्ट्राट्टहासानि क्रकचाभनखानि च  ॥ मत्स्प्_१५३।११५ ॥  
तैर्विपाटितगात्रो ऽसौ गजमायां व्यपोथयत्  ।  
ततश्चाशीविषो घोरो ऽभवत्फणशताकुलः  ॥ मत्स्प्_१५३।११६ ॥  
विषनिःश्वासनिर्दग्धं सुरसैन्यं महारथः  ।  
ततो ऽस्त्रं गारुडं चक्रे शक्रश्चारुभुजस्तदा  ॥ मत्स्प्_१५३।११७ ॥  
ततो गरुत्मतस्तस्मात् सहस्राणि विनिर्ययुः  ।  
तैर्गरुत्मद्भिरासाद्य जम्भो भुजगरूपवान्  ।  
कृतस्तु खण्डशो दैत्यः सास्य माया व्यनश्यत  ॥ मत्स्प्_१५३।११८ ॥  
प्रनष्टायां तु मायायां ततो जम्भो महासुरः  ।  
चकार रूपमतुलं चन्द्रादित्यपथानुगम्  ।  
विवृत्तवदनो ग्रस्तुम् इयेष सुरपुङ्गवान्  ॥ मत्स्प्_१५३।११९ ॥  
ततो ऽस्य विविशुर्वक्त्रं समहारथकुञ्जरा  ।  
सुरसेनाविशद्भीमं पातालोत्तानतालुकम्  ॥ मत्स्प्_१५३।१२० ॥  
सैन्येषु ग्रस्यमानेषु दानवेन बलीयसा  ।  
शक्रो दैन्यं समापन्नः श्रान्तबाहुः सवाहनः  ॥ मत्स्प्_१५३।१२१ ॥  
कर्तव्यतां नाध्यगच्छत् प्रोवाचेदं जनार्दनम्  ।  
किमनन्तरमत्रास्ति कर्तव्यस्यावशेषितम्  ॥ मत्स्प्_१५३।१२२ ॥  
यदाश्रित्य घटामो ऽस्य दानवस्य युयुत्सवः  ।  
ततो हरिरुवाचेदं वज्रायुधमुदारधीः  ॥ मत्स्प्_१५३।१२३ ॥  
न साम्प्रतं रणस्त्याज्यस् त्वया कातरभैरवः  ।  
वर्धस्वाशु महामायां पुरन्दर रिपुं प्रति  ॥ मत्स्प्_१५३।१२४ ॥  
मयैष लक्षितो दैत्यो ऽधिष्ठितः प्राप्तपौरुषः  ।  
मा शक्र मोहमागच्छ क्षिप्रमस्त्रं स्मर प्रभो  ॥ मत्स्प्_१५३।१२५ ॥  
ततः शक्रः प्रकुपितो दानवं प्रति देवराट्  ।  
नारायणास्त्रं प्रयतो मुमोचासुरवक्षसि  ॥ मत्स्प्_१५३।१२६ ॥  
एतस्मिन्नन्तरे दैत्यो विवृतास्यो ऽग्रसत्क्षणात्  ।  
त्रीणि लक्षाणि गन्धर्वी-किन्नरोरगराक्षसान्  ॥ मत्स्प्_१५३।१२६* ॥  
ततो नारायणास्त्रं तत् पपातासुरवक्षसि  ।  
महास्त्रभिन्नहृदयः सुस्राव रुधिरं च सः  ॥ मत्स्प्_१५३।१२७ ॥  
रणागारमिवोद्गारं तत्याजासुरनन्दनः  ।  
तदस्त्रतेजसा तस्य रूपं दैत्यस्य नाशितम्  ॥ मत्स्प्_१५३।१२८ ॥  
ततश्चान्तर्दधे दैत्यो वियत्यनुपलक्षितः  ।  
गगनस्थः स दैत्येन्द्रः शस्त्रासनमतीन्द्रियम्  ॥ मत्स्प्_१५३।१२९ ॥  
मुमोच सुरसैन्यानां संहारे कारणं परम्  ।  
प्रासान्परश्वधांश्चक्रान् बाणान्वज्रान्समुद्गरान्  ॥ मत्स्प्_१५३।१३० ॥  
कुठारान्सह खड्गैश्च भिन्दिपालानयोगुडान्  ।  
ववर्ष दानवो रौद्रो ह्य् अबन्ध्यानक्षयानपि  ॥ मत्स्प्_१५३।१३१ ॥  
तैरस्त्रैर्दानवैर्मुक्तैर् देवानीकेषु भीषणैः  ।  
बाहुभिर्धरणिः पूर्णा शिरोभिश्च सकुण्डलैः  ॥ मत्स्प्_१५३।१३२ ॥  
ऊरुभिर् गजहस्ताभैः करीन्द्रैर्वाचलोपमैः  ।  
भग्नेषादण्डचक्राक्षै रथैः सारथिभिः सह  ॥ मत्स्प्_१५३।१३३ ॥  
दुःसञ्चाराभवत्पृथ्वी मांसशोणितकर्दमा  ।  
रुधिरौघह्रदावर्ता शवराशिशिलोच्चयैः  ॥ मत्स्प्_१५३।१३४ ॥  
कबन्धनृत्यसङ्कुले स्रवद्वसास्रकर्दमे जगत्त्रयोपसंहृतौ समे समस्तदेहिनाम्  ।  
शृगालगृध्रवायसाः परं प्रमोदमादधुः क्वचिद्विकृष्टलोचनः शवस्य रौति वायसः  ॥ मत्स्प्_१५३।१३५ ॥  
विकृष्टपीवरान्त्रकाः प्रयान्ति जम्बुकाः क्वचित् क्वचित्स्थितो ऽतिभीषणः श्वचञ्चुचर्वितो बकः  ।  
मृतस्य मांसमाहरञ्छ्वजातयश्च संस्थिताः क्वचिद्वृको गजासृजं पपौ निलीयतान्त्रतः  ॥ मत्स्प्_१५३।१३६ ॥  
क्वचित् तुरङ्गमण्डली विकृष्यते श्वजातिभिः क्वचित्पिशाचजातकैः प्रपीतशोणितासवैः  ।  
स्वकामिनीयुतैर्द्रुतं प्रमोदमत्तसम्भ्रमैर् ममैतदानयाननं खुरो ऽयमस्तु मे प्रियः  ॥ मत्स्प्_१५३।१३७ ॥  
करो ऽयमब्जसन्निभो ममास्तु कर्णपूरकः सरोषमीक्षते ऽपरा वपां विना प्रियं तदा  ।  
परा प्रिया ह्यवाप यद्भृतोष्णशोणितासवं विकृष्य शवचर्म तत्प्रबद्धसान्द्रपल्लवम्  ॥ मत्स्प्_१५३।१३८ ॥  
चकार यक्षकामिनी तरुं कुठारपाटितं गजस्य दन्तमात्मजं प्रगृह्य कुम्भसम्पुटम्  ।  
विपाट्य मौक्तिकं परं प्रियप्रसादमिच्छते समांसशोणितासवं पपुश्च यक्षराक्षसाः  ॥ मत्स्प्_१५३।१३९ ॥  
मृताश्वकेशवासितं रसं प्रगृह्य पाणिना प्रियाविमुक्तजीवितं समानयासृगासवम्  ।  
न पथ्यतां प्रयाति मे गतं श्मशानगोचरं नरस्य तज्जहात्यसौ प्रशस्य किन्नराननम्  ॥ मत्स्प्_१५३।१४० ॥  
स नाग एष नो भयं दधाति मुक्तजीवितो न दानवस्य शक्यते मया तदेकयाननम्  ।  
इति प्रियाय वल्लभा वदन्ति यक्षयोषितः परे कपालपाणयः पिशाचयक्षराक्षसाः  ॥ मत्स्प्_१५३।१४१ ॥  
वदन्ति देहि देहि मे ममातिभक्ष्यचारिणः परे ऽवतीर्य शोणितापगासु धौतमूर्तया  ।  
पितॄन् प्रतर्प्य देवताः समर्चयन्ति चामिषैर् गजोडुपे सुसंस्थितास्तरन्ति शोणितं ह्रदम्  ॥ मत्स्प्_१५३।१४२ ॥  
इति प्रगाढसङ्कटे सुरासुरे सुसङ्गरे भयं समुझ्य दुर्जया भटाः स्फुटन्ति मानिनः  ॥ मत्स्प्_१५३।१४३ ॥  
तत शक्रो धनेशश्च वरुणः पवनो ऽनलः  ।  
यमो ऽपि निरृतिश्चापि दिव्यास्त्राणि महाबलाः  ॥ मत्स्प्_१५३।१४४ ॥  
आकाशे मुमुचुः सर्वे दानवानभिसन्ध्य ते  ।  
अस्त्राणि व्यर्थतां जग्मुर् देवानां दानवान्प्रति  ॥ मत्स्प्_१५३।१४५ ॥  
संरम्भेणाप्ययुध्यन्त संहतास्तुमुलेन च  ।  
गतिं न विविदुश्चापि श्रान्ता दैत्यस्य देवताः  ॥ मत्स्प्_१५३।१४६ ॥  
दैत्यास्त्रभिन्नसर्वाङ्गा ह्य् अकिञ्चित्करतां गताः  ।  
परस्परं व्यलीयन्त गावः शीतार्दिता इव  ॥ मत्स्प्_१५३।१४७ ॥  
तदवस्थान्हरिर्दृष्ट्वा देवाञ्छक्रमुवाच ह  ।  
ब्रह्मास्त्रं स्मर देवेन्द्र यस्यावध्यो न विद्यते  ।  
विष्णुना चोदितः शक्रः सस्मारास्त्रं महौजसम्  ॥ मत्स्प्_१५३।१४८ ॥  
सम्पूजितं नित्यमरातिनाशनं समाहितं बाणममित्रघातने  ।  
धनुष्यजय्ये विनियोज्य बुद्धिमान् अभूत्ततो मन्त्रसमाधिमानसः  ॥ मत्स्प्_१५३।१४९ ॥  
स मन्त्रमुच्चार्य यतान्तराशयो वधाय दैत्यस्य धियाभिसन्ध्य तु  ।  
विकृष्य कर्णान्तम् अकुण्ठदीधितिं मुमोच वीक्ष्याम्बरमार्गमुन्मुखः  ॥ मत्स्प्_१५३।१५० ॥  
अथासुरः प्रेक्ष्य महास्त्रमाहितं विहाय मायामवनौ व्यतिष्ठत  ।  
प्रवेपमानेन मुखेन शुष्यता बलेन गात्रेण च सम्भ्रमाकुलः  ॥ मत्स्प्_१५३।१५१ ॥  
ततस्तु तस्यास्त्रवराभिमन्त्रितः शरो ऽर्धचन्द्रप्रतिमो महारणे  ।  
पुरन्दरस्यासनबन्धुतां गतो नवार्कबिम्बं वपुषा विडम्बयन्  ॥ मत्स्प्_१५३।१५२ ॥  
किरीटकोटिस्फुटकान्तिसङ्कटं सुगन्धिनानाकुसुमाधिवासितम्  ।  
प्रकीर्णधूमज्वलनाभमूर्धजं पपात जम्भस्य शिरः सकुण्डलम्  ॥ मत्स्प्_१५३।१५३ ॥  
तस्मिन्विनिहते जम्भे दानवेन्द्राः पराङ्मुखाः  ।  
ततस्ते भग्नसङ्कल्पाः प्रययुर्यत्र तारकः  ॥ मत्स्प्_१५३।१५४ ॥  
तांस्तु त्रस्तान्समालोक्य श्रुत्वारोषमगात्परम्  ।  
स जम्भदानवेन्द्रं तु सुरै रणमुखे हतम्  ॥ मत्स्प्_१५३।१५५ ॥  
सावलेपं ससंरम्भं सगर्वं सपराक्रमम्  ।  
साविष्कारमनाकारं तारको भावमाविशत्  ॥ मत्स्प्_१५३।१५६ ॥  
स जैत्रं रथमास्थाय सहस्रेण गरुत्मताम्  ।  
संरम्भाद्दानवेन्द्रस्तु सुरै रणमुखे गतः  ॥ मत्स्प्_१५३।१५७ ॥  
सर्वायुधपरिष्कारः सर्वास्त्रपरिरक्षितः  ।  
त्रैलोक्यऋद्धिसम्पन्नः सुविस्तृतमहाननः  ॥ मत्स्प्_१५३।१५८ ॥  
रणायाभ्यपतत्तूर्णं सैन्येन महता वृतः  ।  
जम्भास्त्रक्षतसर्वाङ्गं त्यक्त्वैरावतदन्तिनम्  ॥ मत्स्प्_१५३।१५९ ॥  
सज्जं मातलिना गुप्तं रथमिन्द्रस्य तेजसा  ।  
तप्तहेमपरिष्कारं महारत्नसमन्वितम्  ॥ मत्स्प्_१५३।१६० ॥  
चतुर्योजनविस्तीर्णं सिद्धसङ्घपरिष्कृतम्  ।  
गन्धर्वकिन्नरोद्गीतम् अप्सरोनृत्यसङ्कुलम्  ॥ मत्स्प्_१५३।१६१ ॥  
सर्वायुधम् असम्बाधं विचित्ररचनोज्ज्वलम्  ।  
तं रथं देवराजस्य परिवार्य समन्ततः  ॥ मत्स्प्_१५३।१६२ ॥  
दंशिता लोकपालास्तु तस्थुः सगरुडध्वजाः  ।  
ततश्चचाल वसुधा ततो रूक्षो मरुद्ववौ  ॥ मत्स्प्_१५३।१६३ ॥  
ततो ऽम्बुधय उद्भूतास् ततो नष्टा रविप्रभा  ।  
ततस्तमः समुद्भूतं नातो ऽदृश्यन्त तारकाः  ॥ मत्स्प्_१५३।१६४ ॥  
ततो जज्वलुरस्त्राणि ततो ऽकम्पत वाहिनी  ।  
एकतस्तारको दैत्यः सुरसङ्घस्तु चैकतः  ॥ मत्स्प्_१५३।१६५ ॥  
लोकावसादमेकत्र जगत्पालनमेकतः  ।  
चराचराणि भूतानि सुरासुरविभेदतः  ॥ मत्स्प्_१५३।१६६ ॥  
तद्द्विधाप्येकतां यातं ददृशुः प्रेक्षका इव  ।  
यद्वस्तु किञ्चिल् लोकेषु त्रिषु सत्तास्वरूपकम्  ।  
तत् तत्रादृश्यद् अखिलं खिलीभूतविभूतिकम्  ॥ मत्स्प्_१५३।१६७ ॥  
अस्त्राणि तेजांसि धनानि धैर्यं सेनाबलं वीर्यपराक्रमौ च  ।  
सत्त्वौजसां तन्निकरं बभूव सुरासुराणां तपसो बलेन  ॥ मत्स्प्_१५३।१६८ ॥  
अथाभिमुखम् आयान्तं नवभिर्नतपर्वभिः  ।  
बाणैरनलकल्पाग्रैर् बिभिदुस्तारकं हृदि  ॥ मत्स्प्_१५३।१६९ ॥  
स तानचिन्त्य दैत्येन्द्रः सुरबाणान्गतान्हृदि  ।  
नवभिर्नवभिर्बाणैः सुरान्विव्याध दानवः  ॥ मत्स्प्_१५३।१७० ॥  
जगद्धरणसम्भूतैः शल्यैरिव पुरःसरैः  ।  
ततो ऽच्छिन्नं शरव्रातं सङ्ग्रामे मुमुचुः सुराः  ॥ मत्स्प्_१५३।१७१ ॥  
अनन्तरं च कान्तानाम् अश्रुपातमिवानिशम्  ।  
तदप्राप्तं वियत्येव नाशयामास दानवः  ॥ मत्स्प्_१५३।१७२ ॥  
शरैर्यथा कुचरितैः प्रख्यातं परमागतम्  ।  
सुनिर्मलं क्रमायातं कुपुत्रः स्वं महाकुलम्  ॥ मत्स्प्_१५३।१७३ ॥  
ततो निवार्य तद्बाण-जालं सुरभुजेरितम्  ।  
बाणैर्व्योम दिशः पृथ्वीं पूरयामास दानवः  ॥ मत्स्प्_१५३।१७४ ॥  
चिछेद पुङ्खदेशेषु स्वके स्थाने च लाघवात्  ।  
बाणजालैः सुतीक्ष्णाग्रैः कङ्कबर्हिणवाजितैः  ॥ मत्स्प्_१५३।१७५ ॥  
कर्णान्तकृष्टैर्विमलैः सुवर्णरजतोज्ज्वलैः  ।  
शास्त्रार्थैः संशयप्राप्तान् यथार्थान्वै विकल्पितैः  ॥ मत्स्प्_१५३।१७६ ॥  
ततः शतेन बाणानां शक्रं विव्याध दानवः  ।  
नारायणं च सप्तत्या नवत्या च हुताशनम्  ॥ मत्स्प्_१५३।१७७ ॥  
दशभिर्मारुतं मूर्ध्नि यमं दशभिरेव च  ।  
धनदं चैव सप्तत्या वरुणं च तथाष्टभिः  ॥ मत्स्प्_१५३।१७८ ॥  
विंशत्या निरृतिं दैत्यः पुनश्चाष्टाभिरेव च  ।  
विव्याध पुनरेकैकं दशभिर्दशभिः शरैः  ॥ मत्स्प्_१५३।१७९ ॥  
तथा च मातलिं दैत्यो विव्याध त्रिभिराशुगैः  ।  
गरुडं दशभिश्चैव स विव्याध पतत्रिभिः  ॥ मत्स्प्_१५३।१८० ॥  
पुनश्च दैत्यो देवानां तिलशो नतपर्वभिः  ।  
चकार वर्मजातानि चिछेद च धनूंषि तु  ।  
ततो विकवचा देवा विधनुष्काः शरैः कृताः  ॥ मत्स्प्_१५३।१८१ ॥  
अथान्यानि चापानि तस्मिन्सरोषा रणे लोकपाला गृहीत्वा समन्तात्  ।  
शरैरक्षयैर्दानवेन्द्रं ततक्षुस् तदा दानवो ऽमर्षसंरक्तनेत्रः  ॥ मत्स्प्_१५३।१८२ ॥  
शरानग्निकल्पान्ववर्षामराणां ततो बाणमादाय कल्पानलाभम्  ।  
जघानोरसि क्षिप्रमिन्द्रं सुबाहुं महेन्द्रो व्यकम्पद्रथोपस्थ एव  ॥ मत्स्प्_१५३।१८३ ॥  
विलोक्यान्तरिक्षे सहस्रार्कबिम्बं पुनर्दानवो विष्णुमुद्भूतवीर्यम्  ।  
शराभ्यां जघानांसमूले सलीलं ततः केशवस्यापतच्छार्ङ्गमग्रे  ॥ मत्स्प्_१५३।१८४ ॥  
ततस्तारकः प्रेतनाथं पृषत्कैर् वसुं तस्य सव्ये स्मरन्क्षुद्रभावम्  ।  
शरैरग्निकल्पैर्जलेशस्य कायं रणे ऽशोषयद्दुर्जयो दैत्यराजः  ॥ मत्स्प्_१५३।१८५ ॥  
शरैरग्निकल्पैश्चकाराशु दैत्यस् तथा राक्षसान्भीतभीतान्दिशासु  ।  
पृषत्कैश्च रूक्षैर्विकारप्रयुक्तं चकारानिलं लीलयैवासुरेशः  ॥ मत्स्प्_१५३।१८६ ॥  
क्षणाल्लब्धचित्ताः स्वयं विष्णुशक्रानलाद्याः सुसंहत्य तीक्ष्णैः पृषत्कैः  ।*  
प्रचक्रुः प्रचण्डेन दैत्येन सार्धं महासङ्गरं सङ्गरग्रासकल्पम्  ॥ मत्स्प्_१५३।१८७ ॥*  
अथानम्य चापं हरिस्तीक्ष्णबाणैर् हनत्सारथिं दैत्यराजस्य हृद्यम्  ।  
ध्वजं धूमकेतुः किरीटं महेन्द्रो धनेशो धनुः काञ्चनानद्धपृष्ठम्  ।  
यमो बाहुदण्डं रथाङ्गानि वायुर् निशाचारिणाम् ईश्वरस्यापि वर्म  ॥ मत्स्प्_१५३।१८८ ॥  
दृष्ट्वा तद्युद्धममरैर् अकृत्रिमपराक्रमम्  ।  
दैत्यनाथः कृतं सङ्ख्ये स्वबाहुयुगबान्धवः  ॥ मत्स्प्_१५३।१८९ ॥  
मुमोच मुद्गरं भीमं सहस्राक्षाय सङ्गरे  ।  
दृष्ट्वा मुद्गरम् आयान्तम् अनिवार्यमथाम्बरे  ॥ मत्स्प्_१५३।१९० ॥  
रथादाप्लुत्य धरणीम् अगमत्पाकशासनः  ।  
मुद्गरो ऽपि रथोपस्थे पपात परुषस्वनः  ॥ मत्स्प्_१५३।१९१ ॥  
स रथं चूर्णयामास न ममार च मातलिः  ।  
गृहीत्वा पट्टिशं दैत्यो जघानोरसि केशवम्  ॥ मत्स्प्_१५३।१९२ ॥  
स्कन्धे गरुत्मतः सो ऽपि निषसाद विचेतनः  ।  
खड्गेन राक्षसेन्द्रस्य निचकर्त च वाहनम्  ॥ मत्स्प्_१५३।१९३ ॥  
यमं च पातयामास भूमौ दैत्यो भुशुण्डिना  ।  
वह्निं च भिन्दिपालेन ताडयामास मूर्धनि  ॥ मत्स्प्_१५३।१९४ ॥  
वायुं च दोर्भ्यामुत्क्षिप्य पातयामास भूतले  ।  
धनेशं च धनुष्कोट्या कुट्टयामास कोपनः  ॥ मत्स्प्_१५३।१९५ ॥  
ततो देवनिकायानाम् एकैकं समरे ततः  ।  
जघानास्त्रैरसङ्ख्येयैर् दैत्येन्द्रो ऽमितविक्रमः  ॥ मत्स्प्_१५३।१९६ ॥  
लब्धसञ्ज्ञः क्षणाद्विष्णुश् चक्रं जग्राह दुर्धरम्  ।  
दानवेन्द्रवसासिक्तं पिशिताशनकोन्मुखम्  ॥ मत्स्प्_१५३।१९७ ॥  
मुमोच दानवेन्द्रस्य दृढं वक्षसि केशवः  ।  
पपात चक्रं दैत्यस्य हृदये भास्करद्युति  ॥ मत्स्प्_१५३।१९८ ॥  
व्यशीर्यत ततः काये नीलोत्पलमिवाश्मनि  ।  
ततो वज्रं महेन्द्रस्तु प्रमुमोचार्चितं चिरम्  ॥ मत्स्प्_१५३।१९९ ॥  
यस्मिञ्जयाशा शक्रस्य दानवेन्द्ररणे त्वभूत्  ।  
तारकस्य सुसम्प्राप्य शरीरं शौर्यशालिनः  ॥ मत्स्प्_१५३।२०० ॥  
व्यशीर्यत विकीर्णार्चिः शतधा खण्डतां गतम्  ।  
विनाशमगमन्मुक्तं वायुनासुरवक्षसि  ॥ मत्स्प्_१५३।२०१ ॥  
ज्वलितं ज्वलनाभासम् अङ्कुशं कुलिशं यथा  ।  
विनाशमागतं दृष्ट्वा वायुश्चाङ्कुशमाहवे  ॥ मत्स्प्_१५३।२०२ ॥  
रुष्टः शैलेन्द्रमुत्पाट्य पुष्पितद्रुमकन्दरम्  ।  
चिक्षेप दानवेन्द्राय पञ्चयोजनविस्तृतम्  ॥ मत्स्प्_१५३।२०३ ॥  
महीधरं तम् आयान्तं दैत्यः स्मितमुखस्तदा  ।  
जग्राह वामहस्तेन बालकन्दुकलीलया  ॥ मत्स्प्_१५३।२०४ ॥  
ततो दण्डं समुद्यम्य कृतान्तः क्रोधमूर्छितः  ।  
दैत्येन्द्रं मूर्ध्नि चिक्षेप भ्राम्य वेगेन दुर्जयः  ॥ मत्स्प्_१५३।२०५ ॥  
सो ऽसुरस्यापतन्मूर्ध्नि दैत्यस्तं च न बुद्धवान्  ।  
कल्पान्तदहनालोकाम् अजय्यां ज्वलनस्ततः  ॥ मत्स्प्_१५३।२०६ ॥  
शक्तिं चिक्षेप दुर्धर्षां दानवेन्द्राय संयुगे  ।  
नवा शिरीषमालेव सास्य वक्षस्यराजत  ॥ मत्स्प्_१५३।२०७ ॥  
ततः खड्गं समाकृष्य कोशाद् आकाशनिर्मलम्  ।  
भासितासितदिग्भागं लोकपालो ऽपि निरृतिः  ॥ मत्स्प्_१५३।२०८ ॥  
चिक्षेप दानवेन्द्राय तस्य मूर्ध्नि पपात च  ।  
पतितश्चागमत्खड्गः स शीघ्रं शतखण्डताम्  ॥ मत्स्प्_१५३।२०९ ॥  
जलेशस्तूग्रदुर्धर्षं विषपावकभैरवम्  ।  
मुमोच पाशं दैत्यस्य भुजबन्धाभिलाषुकः  ॥ मत्स्प्_१५३।२१० ॥  
स दैत्यभुजमासाद्य सर्पः सद्यो व्यपद्यत  ।  
स्फुटितक्रकचक्रूर-दशनालिर् महाहनुः  ॥ मत्स्प्_१५३।२११ ॥  
ततो ऽश्विनौ समरुतः ससाध्याः समहोरगाः  ।  
यक्षराक्षसगन्धर्वा दिव्यनानास्त्रपाणयः  ॥ मत्स्प्_१५३।२१२ ॥  
जघ्नुर्दैत्येश्वरं सर्वे सम्भूय सुमहाबलाः  ।  
न चास्त्राण्यस्य सजन्ति गात्रे वज्राचलोपमे  ॥ मत्स्प्_१५३।२१३ ॥  
ततो रथादवप्लुत्य तारको दानवाधिपः  ।  
जघान कोटिशो देवान् करपार्ष्णिभिरेव च  ॥ मत्स्प्_१५३।२१४ ॥  
हतशेषाणि सैन्यानि देवानां विप्रदुद्रुवुः  ।  
दिशो भीतानि सन्त्यज्य रणोपकरणानि तु  ॥ मत्स्प्_१५३।२१५ ॥  
लोकपालांस्ततो दैत्यो बबन्धेन्द्रमुखान्रणे  ।  
सकेशवान्दृढैः पाशैः पशुमारः पशूनिव  ॥ मत्स्प्_१५३।२१६ ॥  
स भूयो रथमास्थाय जगाम स्वकमालयम्  ।  
सिद्धगन्धर्वसङ्घुष्ट-विपुलाचलमस्तकम्  ॥ मत्स्प्_१५३।२१७ ॥  
स्तूयमानो दितिसुतैर् अप्सरोभिर्विनोदितः  ।  
त्रैलोक्यलक्ष्मीस्तद्देशे प्राविशत्स्वपुरं यथा  ॥ मत्स्प्_१५३।२१८ ॥  
निषसादासने पद्म-रागरत्नविनिर्मिते  ।  
ततः किन्नरगन्धर्व-नागनारीविनोदितैः  ।  
क्षणं विनोद्यमानस्तु प्रचलन्मणिकुण्डलः  ॥ मत्स्प्_१५३।२१९ ॥  
  
  
______________________________________________________  
  
  
मत्स्य-पुराण १५४  
  
*सूत उवाच  
प्रादुरासीत्प्रतीहारः शुभ्रनीलाम्बुजाम्बरः  ।  
स जानुभ्यां महीं गत्वा पिहितास्यः स्वपाणिना  ॥ मत्स्प्_१५४।१ ॥  
उवाचानाविलं वाक्यम् अल्पाक्षरपरिस्फुटम्  ।  
दैत्येन्द्रमर्कवृन्दानां बिभ्रतं भास्वरं वपुः  ॥ मत्स्प्_१५४।२ ॥  
कालनेमिः सुरान्बद्धांश् चादाय द्वारि तिष्ठति  ।  
स विज्ञापयति स्थेयं क्व बन्दिभिरिति प्रभो  ॥ मत्स्प्_१५४।३ ॥  
तन्निशम्याब्रवीद्दैत्यः प्रतीहारस्य भाषितम्  ।  
यथेष्टं स्थीयतामेभिर् गृहं मे भुवनत्रयम्  ॥ मत्स्प्_१५४।४ ॥  
केवलं पाशबन्धेन विमुक्तैरविलम्बितम्  ।  
एवं कृते ततो देवा दूयमानेन चेतसा  ॥ मत्स्प्_१५४।५ ॥  
जग्मुर्जगद्गुरुं द्रष्टुं शरणं कमलोद्भवम्  ।  
निवेदितास्ते शक्राद्याः शिरोभिर्धरणिं गताः  ।  
तुष्टुवुः स्पष्टवर्णार्थैर् वचोभिः कमलासनम्  ॥ मत्स्प्_१५४।६ ॥  
  
*देवा ऊचुः  
त्वम्ॐकारो ऽस्यङ्कुराय प्रसूतो विश्वस्यात्मानन्तभेदस्य पूर्वम्  ।  
सम्भूतस्यानन्तरं सत्त्वमूर्ते संहारेच्छोस्ते नमो रुद्रमूर्ते  ॥ मत्स्प्_१५४।७ ॥  
व्यक्तिं नीत्वा त्वं वपुः स्वं महिम्ना तस्मादण्डात् साभिधानादचिन्त्यः  ।  
द्यावापृथ्व्योर् ऊर्ध्वखण्डावराम्यां ह्य् अण्डादस्मात्त्वं विभागं करोषि  ॥ मत्स्प्_१५४।८ ॥  
व्यक्तं मेरौ यज्जनायुस्तवाभूद् एवं विद्मस्त्वत्प्रणीतश्चकास्ति  ।  
व्यक्तं देवा जन्मनः शाश्वतस्य द्यौस्ते मूर्धा लोचने चन्द्रसूर्यौ  ॥ मत्स्प्_१५४।९ ॥  
व्यालाः केशाः श्रोत्ररन्ध्रा दिशस्ते पादौ भूमिर्नाभिरन्ध्रे समुद्राः  ।  
मायाकारः कारणं त्वं प्रसिद्धो वेदैः शान्तो ज्योतिषा त्वं विमुक्तः  ॥ मत्स्प्_१५४।१० ॥  
वेदार्थेषु त्वां विवृण्वन्ति बुद्ध्वा हृत्पद्मान्तःसन्निविष्टं पुराणम्  ।  
त्वामात्मानं लब्धयोगा गृणन्ति साङ्ख्यैर्यास्ताः सप्त सूक्ष्माः प्रणीताः  ॥ मत्स्प्_१५४।११ ॥  
तासां हेतुर्याष्टमी चापि गीता तस्यां तस्यां गीयसे वै त्वमन्तम्  ।  
दृष्ट्वा मूर्तिं स्थूलसूक्ष्मां चकार देवैर्भावाः कारणैः कैश्चिदुक्ताः  ॥ मत्स्प्_१५४।१२ ॥  
सम्भूतास्ते त्वत्त एवादिसर्गे भूयस्तां तां वासनां ते ऽभ्युपेयुः  ।  
त्वत्सङ्कल्पेनान्तमायाप्तिगूढः कालो मेयो ध्वस्तसङ्ख्याविकल्पः  ॥ मत्स्प्_१५४।१३ ॥  
भावाभावव्यक्तिसंहारहेतुस् त्वं सो ऽनन्तस्तस्य कर्तासि चात्मन्  ।  
ये ऽन्ये सूक्ष्माः सन्ति तेभ्यो ऽभिगीतः स्थूला भावाश्चावृतारश्च तेषाम्  ॥ मत्स्प्_१५४।१४ ॥  
तेभ्यः स्थूलैस्तैः पुराणैः प्रतीतो भूतं भव्यं चैवमुद्भूतिभाजाम्  ।  
भावे भावे भावितं त्वा युनक्ति युक्तं युक्तं व्यक्तिभावान्निरस्य  ।  
इत्थं देवो भक्तिभाजां शरण्यस् त्राता गोप्ता नो भवानन्तमूर्तिः  ॥ मत्स्प्_१५४।१५ ॥  
विरेमुरमराः स्तुत्वा ब्रह्माणमविकारिणम्  ।  
तस्थुर्मनोभिर् इष्टार्थ-सम्प्राप्तिप्रार्थनास्ततः  ॥ मत्स्प्_१५४।१६ ॥  
एवं स्तुतो विरिञ्चिस्तु प्रसादं परमं गतः  ।  
अमरान्वरदेनाह वामहस्तेन निर्दिशन्  ॥ मत्स्प्_१५४।१७ ॥  
  
*ब्रह्मोवाच  
नारी याभर्तृकाकस्मात् तनुस्ते त्यक्तभूषणा  ।  
न राजते तथा शक्र म्लानवक्त्रशिरोरुहा  ॥ मत्स्प्_१५४।१८ ॥  
हुताशनविमुक्तो ऽपि न धूमेन विराजसे  ।  
भस्मनेव प्रतिच्छन्नो दग्धदावश्चिरोषितः  ॥ मत्स्प्_१५४।१९ ॥  
यमामयमये नैव शरीरे त्वं विराजसे  ।  
दण्डस्यालम्बनेनेव ह्य् अकृच्छ्रस्तु पदे पदे  ॥ मत्स्प्_१५४।२० ॥  
रजनीचरनाथो ऽपि किं भीत इव भाषसे  ।  
राक्षसेन्द्र क्षताराते त्वमरातिक्षतो यथा  ॥ मत्स्प्_१५४।२१ ॥  
तनुस्ते वरुणोच्छुष्का परीतस्येव वह्निना  ।  
विमुक्तरुधिरं पाशं फणिभिः प्रविलोकयन्  ॥ मत्स्प्_१५४।२२ ॥  
वायो भवान् विचेतस्कस् त्वं स्निग्धैरिव निर्जितः  ।  
किं त्वं बिभेषि धनद सन्न्यस्यैव कुबेरताम्  ॥ मत्स्प्_१५४।२३ ॥  
रुद्रास्त्रिशूलिनः सन्तो वदध्वं बहुशूलताम्  ।  
भवन्तः केन तत्क्षिप्तं तेजस्तु भवतामपि  ॥ मत्स्प्_१५४।२४ ॥  
अकिञ्चित्करतां यातः करस्ते न विभासते  ।  
अलं नीलोत्पलाभेन चक्रेण मधुसूदन  ॥ मत्स्प्_१५४।२५ ॥  
किं त्वयानुदरालीन- भुवनप्रविलोकनम्  ।  
क्रियते स्तिमिताक्षेण भवता विश्वतोमुख  ॥ मत्स्प्_१५४।२६ ॥  
एवमुक्ताः सुरास्तेन ब्रह्मणा ब्रह्ममूर्तिना  ।  
वाचां प्रधानभूतत्वान् मारुतं तमचोदयन्  ॥ मत्स्प्_१५४।२७ ॥  
अथ विष्णुमुखैर्देवैः श्वसनः प्रतिबोधितः  ।  
चतुर्मुखं तदा प्राह चराचरगुरुं विभुम्  ॥ मत्स्प्_१५४।२८ ॥  
न तु वेत्सि चराचरभूतगतं भवभावमतीव महानुच्छ्रितः प्रभवः  ।*  
पुनरर्थिवचो ऽभिविस्तृतश्रवणोपमकौतुकभावकृतः  ॥ मत्स्प्_१५४।२९ ॥*  
त्वमनन्त करोषि जगद्भवतां सचराचरगर्भविभिन्नगुणाम्  ।  
अमरासुरमेतदशेषमपि त्वयि तुल्यमहो जनको ऽसि यतः  ॥ मत्स्प्_१५४।३० ॥  
पितुरस्ति तथापि मनोविकृतिः सगुणो विगुणो बलवानबलः  ।  
भवतो वरलाभनिवृत्तभयः कुलिशाङ्गसुतो दितिजो ऽतिबलः  ॥ मत्स्प्_१५४।३१ ॥  
सचराचरनिर्मथने किमिति कितवस्तु कृतो विहितो भवता  ।  
किल देव त्वया स्थितये जगतां महदद्भुतचित्रविचिगुणाः  ॥ मत्स्प्_१५४।३२ ॥  
अपि तुष्टिकृतः श्रुतकामफला विहिता द्विजनायक देवगणाः  ।  
अपि नाकमभूत्किल यज्ञभुजां भवतो विनियोगवशात्सततम्  ॥ मत्स्प्_१५४।३३ ॥  
अपहृत्य विमानगणं स कृतो दितिजेन महामरुभूमिसमः  ।  
कृतवानसि सर्वगुणातिशयं यमशेषमहीधरराजतया  ॥ मत्स्प्_१५४।३४ ॥  
सममिङ्गितभावविधिः स गिरिर् गगनेन सदोच्छ्रयतां हि गतः  ।  
अधिवासविहारविधावुचितो दितिजने पविक्षतशृङ्गतटः  ॥ मत्स्प्_१५४।३५ ॥  
परिलुण्ठितरत्नगुहानिवहो बहुदैत्यसभाश्रयतां गमितः  ।  
सुरराज स तस्य भयेन गतं व्यदधादशरीर इतो ऽपि वृथा  ॥ मत्स्प्_१५४।३६ ॥  
उपयोग्यतया विवृतं सुचिरं विमलद्युतिपूरितदिग्वदनम्  ।  
भवतैव विनिर्मितमादियुगे सुरहेतिसमूहम् अनुत्थमिदम्  ॥ मत्स्प्_१५४।३७ ॥  
दितिजस्य शरीरमवाप्य गतं शतधा मतिभेदमिवाल्पमनाः  ।  
आसारधूलिध्वस्ताङ्गा द्वारस्थाः स्मः कदर्थिनः  ।  
लब्धप्रवेशाः कृच्छ्रेण वयं तस्यामरद्विषः  ॥ मत्स्प्_१५४।३८ ॥  
सभायाममरा देव निकृष्टे ऽप्युपवेशिताः  ।  
वेत्रहस्तैर् अजल्पन्तस् ततो ऽपहसितास्तु तैः  ॥ मत्स्प्_१५४।३९ ॥  
महार्थाः सिद्धसर्वार्था भवन्तः स्वल्पभाषिणः  ।  
चाटुयुक्तमथो कर्म ह्य् अमरा बहु भाषत  ॥ मत्स्प्_१५४।४० ॥  
समयं दैत्यसिंहस्य सशक्रस्य नु संस्थिताः  ।  
वदतेति च दैत्यस्य प्रेष्यैर्विहसिता बहु  ॥ मत्स्प्_१५४।४१ ॥  
ऋतवो मूर्तिमन्तस्तम् उपासन्ते ह्यहर्निशम्  ।  
कृतापराधसन्त्रासं न त्यजन्ति कदाचन  ॥ मत्स्प्_१५४।४२ ॥  
तन्त्रीत्रयलयोपेतं सिद्धगन्धर्वकिन्नरैः  ।  
सुरागम् उपधा नित्यं गीयते तस्य वेश्मसु  ॥ मत्स्प्_१५४।४३ ॥  
हन्ताकृतोपकरणैर् मित्राणि गुरुलाघवैः  ।  
शरणागतसन्त्यागी त्यक्तसत्यपरिश्रयः  ॥ मत्स्प्_१५४।४४ ॥  
इति निःशेषमथवा निःशेषं वै न शक्यते  ।  
तस्याविनयमाख्यातुं स्रष्टा तत्र परायणम्  ॥ मत्स्प्_१५४।४५ ॥  
इत्युक्तः स्वात्मभूर्देवः सुरैर्दैत्यविचेष्टितम्  ।  
सुरानुवाच भगवांस् ततः स्मितमुखाम्बुजः  ॥ मत्स्प्_१५४।४६ ॥  
  
*ब्रह्मोवाच  
अवध्यस्तारको दैत्यः सर्वैरपि सुरासुरैः  ।  
यस्य वध्यः स नाद्यापि जातस्त्रिभुवने पुमान्  ॥ मत्स्प्_१५४।४७ ॥  
मया स वरदानेन छन्दयित्वा निवारितः  ।  
तपसः साम्प्रतं राजा त्रैलोक्यदहनात्मकात्  ॥ मत्स्प्_१५४।४८ ॥  
स च वव्रे वधं दैत्यः शिशुतः सप्तवासरात्  ।  
स सप्तदिवसो बालः शङ्कराद्यो भविष्यति  ॥ मत्स्प्_१५४।४९ ॥  
तारकस्य निहन्ता स भास्कराभो भविष्यति  ।  
साम्प्रतं चाप्यपत्नीकः शङ्करो भगवान्प्रभुः  ॥ मत्स्प्_१५४।५० ॥  
यच्चाहमुक्तवान्यस्या ह्य् उत्तानकरता सदा  ।  
उत्तानो वरदः पाणिर् एष देव्याः सदैव तु  ॥ मत्स्प्_१५४।५१ ॥  
हिमाचलस्य दुहिता सा तु देवी भविष्यति  ।  
तस्याः सकाशाद्यः शर्वस् त्व् अरण्यां पावको यथा  ॥ मत्स्प्_१५४।५२ ॥  
जनयिष्यति तं प्राप्य तारको ऽभिभविष्यति  ।  
मयाप्युपायः स कृतो यथैवं हि भविष्यति  ॥ मत्स्प्_१५४।५३ ॥  
शेषश्चाप्यस्य विभवो विनश्येत्तदनन्तरम्  ।  
स्तोककालं प्रतीक्षध्वं निर्विशङ्केन चेतसा  ॥ मत्स्प्_१५४।५४ ॥  
इत्युक्तास्त्रिदशास्तेन साक्षात्कमलजन्मना  ।  
जग्मुस्तं प्रणिपत्येशं यथायोगं दिवौकसः  ॥ मत्स्प्_१५४।५५ ॥  
ततो गतेषु देवेषु ब्रह्मा लोकपितामहः  ।  
निशां सस्मार भगवान् स्वतनोः पूर्वसम्भवाम्  ॥ मत्स्प्_१५४।५६ ॥  
ततो भगवती रात्रिर् उपतस्थे पितामहम्  ।  
तां विविक्ते समालोक्य ब्रह्मोवाच विभावरीम्  ॥ मत्स्प्_१५४।५७ ॥  
  
*ब्रह्मोवाच  
विभावरि महत्कायं विबुधानामुपस्थितम्  ।  
तत्कर्तव्यं त्वया देवि शृणु कार्यस्य निश्चयम्  ॥ मत्स्प्_१५४।५८ ॥  
तारको नाम दैत्येन्द्रः सुरकेतुरनिर्जितः  ।  
तस्याभावाय भगवाञ् जनयिष्यति चेश्वरः  ॥ मत्स्प्_१५४।५९ ॥  
सुतं स भविता तस्य तारकस्यान्तकारकः  ।  
शङ्करस्याभवत्पत्नी सती दक्षसुता तु या  ॥ मत्स्प्_१५४।६० ॥  
सा मृता कुपिता देवी कस्मिंश्चित्कारणान्तरे  ।  
भविता हिमशैलस्य दुहिता लोकभाविनी  ॥ मत्स्प्_१५४।६१ ॥  
विरहेण हरस्तस्या मत्वा शून्यं जगत्त्रयम्  ।  
तपस्यन्हिमशैलस्य कन्दरे सिद्धसेविते  ॥ मत्स्प्_१५४।६२ ॥  
प्रतीक्षमाणस्तज्जन्म कञ्चित्कालं निवत्स्यति  ।  
तयोः सुतप्ततपसोर् भविता यो महाबलः  ॥ मत्स्प्_१५४।६३ ॥  
स भविष्यति दैत्यस्य तारकस्य विनाशकः  ।  
जातमात्रा तु सा देवी स्वल्पसञ्ज्ञा च भामिनी  ॥ मत्स्प्_१५४।६४ ॥  
विरहोत्कण्ठिता गाढं हरसङ्गमलालसा  ।  
तयोः सुतप्ततपसोः संयोगः स्याच्छुभानने  ॥ मत्स्प्_१५४।६५ ॥  
ततस्ताभ्यां तु जनितः स्वल्पो वाक्कलहो भवेत्  ।  
ततो ऽपि संशयो भूयस् तारकं प्रति दृश्यते  ॥ मत्स्प्_१५४।६६ ॥  
तयोः संयुक्तयोस्तस्मात् सुरतासक्तिकारणे  ।  
विघ्नस्त्वया विधातव्यो यथा ताभ्यां तथा शृणु  ॥ मत्स्प्_१५४।६७ ॥  
गर्भस्थाने च तन्मातुः स्वेन रूपेण रञ्जय  ।  
ततो विहाय शर्वस्तां विश्रान्तो नर्मपूर्वकम्  ॥ मत्स्प्_१५४।६८ ॥  
भर्त्सयिष्यति तां देवीं ततः सा कुपिता सती  ।  
प्रयास्यति तपश्चर्तुं तत्तस्मात्तपसे पुनः  ॥ मत्स्प्_१५४।६९ ॥  
जनयिष्यति यं शर्वा दयितद्युतिमण्डितम्  ।  
स भविष्यति हन्ता वै सुरारीणामसंशयम्  ॥ मत्स्प्_१५४।७० ॥  
त्वयापि दानवा देवि हन्तव्या लोकदुर्जयाः  ।  
यावच्च न सती देह-सङ्क्रान्तगुणसञ्चया  ॥ मत्स्प्_१५४।७१ ॥  
तत्सङ्गमेन तावत्त्वं दैत्यान्हन्तुं न शक्ष्यसे  ।  
एवं कृते तपस्तप्त्वा सृष्टिसंहारकारिणी  ॥ मत्स्प्_१५४।७२ ॥  
समाप्तनियमा देवी यदा चोमा भविष्यति  ।  
तदा स्वमेव तद्रूपं शैलजा प्रतिपत्स्यते  ॥ मत्स्प्_१५४।७३ ॥  
तनुस्तवापि सहजा सैकानंशा भविष्यति  ।  
रूपांशेन तु संयुक्ता त्वमुमायां भविष्यसि  ॥ मत्स्प्_१५४।७४ ॥  
एकानंशेति लोकस्त्वां वरदे पूजयिष्यति  ।  
भेदैर्बहुविधाकारैः सर्वगा कामसाधिनी  ॥ मत्स्प्_१५४।७५ ॥  
ॐकारवक्त्रा गायत्री त्वमिति ब्रह्मवादिभिः  ।  
आक्रान्तिरूर्जिताकारा राजभिश्च महाभुजैः  ॥ मत्स्प्_१५४।७६ ॥  
त्वं भूरिति विशां माता शूद्रैः शैवीति पूजिता  ।  
क्षान्तिर्मुनीनामक्षोभ्या दया नियमिनामिति  ॥ मत्स्प्_१५४।७७ ॥  
त्वं महोपायसन्दोहा नीतिर्नयविसर्पिणाम्  ।  
परिच्छित्तिस्त्वमर्थानां त्वमीहा प्राणिहृच्छया  ॥ मत्स्प्_१५४।७८ ॥  
त्वं मुक्तिः सर्वभूतानां त्वं गतिः सर्वदेहिनाम्  ।  
त्वं च कीर्तिमतां कीर्तिस् त्वं मूर्तिः सर्वदेहिनाम्  ॥ मत्स्प्_१५४।७९ ॥  
रतिस्त्वं रक्तचित्तानां प्रीतिस्त्वं हृष्टदर्शिनाम्  ।  
त्वं कान्तिः कृतभूषाणां त्वं शान्तिर्दुःखकर्मणाम्  ॥ मत्स्प्_१५४।८० ॥  
त्वं भ्रान्तिः सर्वबोधानां त्वं गतिः क्रतुयाजिनाम्  ।  
जलधीनां महावेला त्वं च लीला विलासिनाम्  ॥ मत्स्प्_१५४।८१ ॥  
सम्भूतिस्त्वं पदार्थानां स्थितिस्त्वं लोकपालिनी  ।  
त्वं कालरात्रिर्निःशेष-भुवनावलिनाशिनी  ॥ मत्स्प्_१५४।८२ ॥  
प्रियकण्ठग्रहानन्द-दायिनी त्वं विभावरी  ।  
इत्यनेकविधैर्देवि रूपैर्लोके त्वमर्चिता  ॥ मत्स्प्_१५४।८३ ॥  
ये त्वां स्तोष्यन्ति वरदे पूजयिष्यन्ति वापि ये  ।  
ते सर्वकामानाप्स्यन्ति नियता नात्र संशयः  ॥ मत्स्प्_१५४।८४ ॥  
इत्युक्ता तु निशा देवी तथेत्युक्त्वा कृताञ्जलिः  ।  
जगाम त्वरिता तूर्णं गृहं हिमगिरेः परम्  ॥ मत्स्प्_१५४।८५ ॥  
तत्रासीनां महाहर्म्ये रत्नभित्तिसमाश्रयाम्  ।  
ददर्श मेनामापाण्डु-च्छविवक्त्रसरोरुहाम्  ॥ मत्स्प्_१५४।८६ ॥  
किञ्चिच् छ्याममुखोदग्र-स्तनभारावनामिताम्  ।  
महौषधिगणाबद्ध-मन्त्रराजनिषेविताम्  ॥ मत्स्प्_१५४।८७ ॥  
उद्वहत्कनकोन्नद्ध-जीवरक्षामहोरगाम्  ।  
मणिदीपगणज्योतिर् महालोकप्रकाशिते  ॥ मत्स्प्_१५४।८८ ॥  
प्रकीर्णबहुसिद्धार्थे मनोजपरिवारके  ।  
शुचिन्यंशुकसञ्छन्न-भूशय्यास्तरणोज्ज्वले  ॥ मत्स्प्_१५४।८९ ॥  
धूपामोदमनोरम्ये सर्जगन्धोपयोगिके  ।  
ततः क्रमेण दिवसे गते दूरं विभावरी  ॥ मत्स्प्_१५४।९० ॥  
व्यजृम्भत सुखोदर्के ततो मेना महागृहे  ।  
प्रसुप्तप्रायपुरुषे निद्राभूतोपचारिके  ॥ मत्स्प्_१५४।९१ ॥  
स्फुटालोके शशभृति भ्रान्तिरात्रिविहङ्गमे  ।  
रजनीचरभूतानां सङ्घैरावृतचत्वरे  ॥ मत्स्प्_१५४।९२ ॥  
गाढकण्ठग्रहालग्न-सुभगेष्टजने ततः  ।  
किञ्चिदाकुलतां प्राप्ते मेनानेत्राम्बुजद्वये  ॥ मत्स्प्_१५४।९३ ॥  
आविवेश मुखे रात्रिः सुचिरस्फुटसङ्गमा  ।  
जन्मदाया जगन्मातुः क्रमेण जठरान्तरे  ॥ मत्स्प्_१५४।९४ ॥  
आविवेशान्तरं जन्म मन्यमाना क्षपा तु वै  ।  
अरञ्जयच्छविं देव्या गुहारण्ये विभावरी  ॥ मत्स्प्_१५४।९५ ॥  
ततो जगत्पतिप्राण-हेतुर्हिमगिरिप्रिया  ।  
ब्राह्मे मुहूर्ते सुभगे व्यसूयत गुहारणिम्  ॥ मत्स्प्_१५४।९६ ॥  
तस्यां तु जायमानायां जन्तवः स्थाणुजङ्गमाः  ।  
अभवन्सुखिनः सर्वे सर्वलोकनिवासिनः  ॥ मत्स्प्_१५४।९७ ॥  
नारकाणामपि तदा सुखं स्वर्गसमं महत्  ।  
अभवत्क्रूरसत्त्वानां चेतः शान्तं च देहिनाम्  ॥ मत्स्प्_१५४।९८ ॥  
ज्योतिषामपि तेजस्त्वम् अभवत्सुरतोन्नता  ।  
वनाश्रिताश्चौषधयः स्वादुवन्ति फलानि च  ॥ मत्स्प्_१५४।९९ ॥  
गन्धवन्ति च माल्यानि विमलं च नभो ऽभवत्  ।  
मारुतश्च सुखस्पर्शो दिशश्च सुमनोहरा  ॥ मत्स्प्_१५४।१०० ॥  
तेन चोद्भूतफलित-परिपाकगुणोज्ज्वलाः  ।  
अभवत्पृथिवी देवी शालिमालाकुलापि च  ॥ मत्स्प्_१५४।१०१ ॥  
तपांसि दीर्घचीर्णानि मुनीनां भावितात्मनाम्  ।  
तस्मिन्गतानि साफल्यं काले निर्मलचेतसाम्  ॥ मत्स्प्_१५४।१०२ ॥  
विस्मृतानि च शस्त्राणि प्रादुर्भावं प्रपेदिरे  ।  
प्रभावस्तीर्थमुख्यानां तदा पुण्यतमो ऽभवत्  ॥ मत्स्प्_१५४।१०३ ॥  
अन्तरिक्षे सुराश्चासन् विमानेषु सहस्रशः  ।  
समहेन्द्रहरिब्रह्म-वायुवह्निपुरोगमाः  ॥ मत्स्प्_१५४।१०४ ॥  
पुष्पवृष्टिं प्रमुमुचुस् तस्मिंस्तु हिमभूधरे  ।  
जगुर्गन्धर्वमुख्याश्च ननृतुश्चाप्सरोगणाः  ॥ मत्स्प्_१५४।१०५ ॥  
मेरुप्रभृतयश्चापि मूर्तिमन्तो महाबलाः  ।  
तस्मिन्महोत्सवे प्राप्ते दिव्यप्रभृतपाणयः  ॥ मत्स्प्_१५४।१०६ ॥  
सरितः सागराश्चैव समाजग्मुश्च सर्वशः  ।  
हिमशैलो ऽभवल्लोके तथा सर्वैश्चराचरैः  ॥ मत्स्प्_१५४।१०७ ॥  
सेव्यश्चाप्यभिगम्यश्च स श्रेयांश्चाचलोत्तमः  ।  
अनुभूयोत्सवं देवा जग्मुः स्वानालयान्मुदा  ॥ मत्स्प्_१५४।१०८ ॥  
देवगन्धर्वनागेन्द्र-शैलशीलावनीगुणैः  ।  
हिमशैलसुता देवी स्वयम्पूर्विकया ततः  ॥ मत्स्प्_१५४।१०९ ॥  
क्रमेण वृद्धिमानीता लक्ष्मीवानलसैर्बुधैः  ।  
क्रमेण रूपसौभाग्य-प्रबोधैर्भुवनत्रयम्  ॥ मत्स्प्_१५४।११० ॥  
अजयद्भूषयच्चापि निःसाधारैर्नगात्मजा  ।  
एतस्मिन्नन्तरे शक्रो नारदं देवसम्मतम्  ॥ मत्स्प्_१५४।१११ ॥  
देवर्षिमथ सस्मार कार्यसाधनसत्वरम्  ।  
स्मृतिं शक्रस्य विज्ञाय जातां तु भगवांस्तदा  ॥ मत्स्प्_१५४।११२ ॥  
आजगाम मुदा युक्तो महेन्द्रस्य निवेशनम्  ।  
तं स दृष्ट्वा सहस्राक्षः समुत्थाय महासनात्  ॥ मत्स्प्_१५४।११३ ॥  
यथार्हेण तु पाद्येन पूजयामास वासवः  ।  
शक्रप्रणीतां तां पूजां प्रतिगृह्य यथाविधि  ॥ मत्स्प्_१५४।११४ ॥  
नारदः कुशलं देवम् अपृच्छत्पाकशासनम्  ।  
पृष्टे च कुशले शक्रः प्रोवाच वचनं प्रभुः  ॥ मत्स्प्_१५४।११५ ॥  
  
*इन्द्र उवाच  
कुशलस्याङ्कुरे तावत् सम्भूते भुवनत्रये  ।  
तत्फलोद्भवसम्पत्तौ त्वं भवातन्द्रितो मुने  ॥ मत्स्प्_१५४।११६ ॥  
वेत्सि चैतत्समस्तं त्वं तथापि परिचोदकः  ।  
निर्वृतिं परमां याति निवेद्यार्थं सुहृज्जने  ॥ मत्स्प्_१५४।११७ ॥  
तद्यथा शैलजा देवी योगं यायात्पिनाकिना  ।  
शीघ्रं तदुद्यमः सर्वैर् अस्मत्पक्षैर्विधीयताम्  ॥ मत्स्प्_१५४।११८ ॥  
अवगम्यार्थमखिलं तत आमन्त्र्य नारदः  ।  
शक्रं जगाम भगवान् हिमशैलनिवेशनम्  ॥ मत्स्प्_१५४।११९ ॥  
तत्र द्वारे स विप्रेन्द्रश् चित्रवेत्रलताकुले  ।  
वन्दितो हिमशैलेन निर्गतेन पुरो मुनिः  ॥ मत्स्प्_१५४।१२० ॥  
सह प्रविश्य भवनं भुवो भूषणतां गतम्  ।  
निवेदिते स्वयं हैमे हिमशैले न विस्तृते  ॥ मत्स्प्_१५४।१२१ ॥  
महासने मुनिवरो निषसादातुलद्युतिः  ।  
यथार्हं चार्घ्यपाद्यं च शैलस्तस्मै न्यवेदयत्  ॥ मत्स्प्_१५४।१२२ ॥  
मुनिस्तु प्रतिजग्राह तमर्घं विधिवत्तदा  ।  
गृहीतार्घं मुनिवरम् अपृच्छच्छ्लक्ष्णया गिरा  ॥ मत्स्प्_१५४।१२३ ॥  
कुशलं तपसः शैलः शनैः फुल्लाननाम्बुजः  ।  
मुनिरप्यद्रिराजानम् अपृच्छत्कुशलं तदा  ॥ मत्स्प्_१५४।१२४ ॥  
  
*नारद उवाच  
अहो ऽवतारिताः सर्वे सन्निवेशे महागिरे  ।  
पृथुत्वं मनसा तुल्यं कन्दराणां तथाचल  ॥ मत्स्प्_१५४।१२५ ॥  
गुरुत्वं ते गुणौघानां स्थावरादतिरिच्यते  ।  
प्रसन्नता च तोयस्य मनसो ऽप्यधिका च ते  ॥ मत्स्प्_१५४।१२६ ॥  
न लक्षयामः शैलेन्द्र शिष्यते कन्दरोदरात्  ।  
न च लक्ष्मीस्तथा स्वर्गे कुत्राधिकतया स्थिता  ॥ मत्स्प्_१५४।१२७ ॥  
नानातपोभिर्मुनिभिर् ज्वलनार्कसमप्रभैः  ।  
पावनैः पावितो नित्यं त्वत्कन्दरसमाश्रितैः  ॥ मत्स्प्_१५४।१२८ ॥  
अवमत्य विमानानि स्वर्गवासविरागिणः  ।  
पितुर्गृह इवासन्ना देवगन्धर्वकिन्नराः  ॥ मत्स्प्_१५४।१२९ ॥  
अहो धन्यो ऽसि शैलेन्द्र यस्य ते कन्दरं हरः  ।  
अध्यास्ते लोकनाथो ऽपि समाधानपरायणः  ॥ मत्स्प्_१५४।१३० ॥  
इत्युक्तवति देवर्षौ नारदे सादरं गिरा  ।  
हिमशैलस्य महिषी मेना मुनिदिदृक्षया  ॥ मत्स्प्_१५४।१३१ ॥  
अनुयाता दुहित्रा तु स्वल्पालिपरिचारिका  ।  
लज्जाप्रणयनम्राङ्गी प्रविवेश निवेशनम्  ॥ मत्स्प्_१५४।१३२ ॥  
तत्र स्थितो मुनिवरः शैलेन सहितो वशी  ।  
दृष्ट्वा तु तेजसो राशिं मुनिं शैलप्रिया तदा  ॥ मत्स्प्_१५४।१३३ ॥  
ववन्दे गूढवदना पाणिपद्मकृताञ्जलिः  ।  
तां विलोक्य महाभागो महर्षिर् अमितद्युतिः  ॥ मत्स्प्_१५४।१३४ ॥  
आशीर्भिर् अमृतोद्गार-रूपाभिस्तां व्यवर्धयत्  ।  
ततो विस्मितचित्ता तु हिमवद्गिरिपुत्रिका  ॥ मत्स्प्_१५४।१३५ ॥  
उदैक्षन्नारदं देवी मुनिमद्भुतरूपिणम्  ।  
एहि वत्सेति चाप्युक्ता ऋषिणा स्निग्धया गिरा  ॥ मत्स्प्_१५४।१३६ ॥  
कण्ठे गृहीत्वा पितरम् उत्सङ्गे समुपाविशत्  ।  
उवाच माता तां देवीम् अभिवन्दय पुत्रिके  ॥ मत्स्प्_१५४।१३७ ॥  
भगवन्तं ततो धन्यं पतिमाप्स्यसि सम्मतम्  ।  
इत्युक्ता तु ततो मात्रा वस्त्रान्तपिहितानना  ॥ मत्स्प्_१५४।१३८ ॥  
किञ्चित्कम्पितमूर्धा तु वाक्यं नोवाच किञ्चन  ।  
ततः पुनरुवाचेदं वाक्यं माता सुतां तदा  ॥ मत्स्प्_१५४।१३९ ॥  
वत्से वन्दय देवर्षिं ततो दास्यामि ते शुभम्  ।  
रत्नक्रीडनकं रम्यं स्थापितं यच्चिरं मया  ॥ मत्स्प्_१५४।१४० ॥  
इत्युक्ता तु ततो वेगाद् उद्धृत्य चरणौ तदा  ।  
ववन्दे मूर्ध्नि सन्धाय करपङ्कजकुड्मलम्  ॥ मत्स्प्_१५४।१४१ ॥  
कृते तु वन्दने तस्या माता सखीमुखेन तु  ।  
चोदयामास शनकैस् तस्याः सौभाग्यशंसिनाम्  ॥ मत्स्प्_१५४।१४२ ॥  
शरीरलक्षणानां तु विज्ञानाय तु कौतुकात्  ।  
स्त्रीस्वभावाद्यद्दुहितुश् चिन्तां हृदि समुद्वहन्  ॥ मत्स्प्_१५४।१४३ ॥  
ज्ञात्वा तदिङ्गितं शैलो महिष्या हृदयेन तु  ।  
अनुद्गीर्णो ऽक्षतिर्मेने रम्यमेतदुपस्थितम्  ॥ मत्स्प्_१५४।१४४ ॥  
चोदितः शैलमहिषी-सख्या मुनिवरस्तदा  ।  
स्मिताननो महाभागो वाक्यं प्रोवाच नारदः  ॥ मत्स्प्_१५४।१४५ ॥  
न जातो ऽस्याः पतिर्भद्रे लक्षणैश्च विवर्जिता  ।  
उत्तानहस्ता सततं चरणैर्व्यभिचारिभिः  ।  
स्वछायया भविष्येयं किमन्यद्बहु भाष्यते  ॥ मत्स्प्_१५४।१४६ ॥  
श्रुत्वैतत्सम्भ्रमाविष्टो ध्वस्तधैर्यो महाबलः  ।  
नारदं प्रत्युवाचाथ साश्रुकण्ठो महागिरिः  ॥ मत्स्प्_१५४।१४७ ॥  
  
*हिमवानुवाच  
संसारस्यातिदोषस्य दुर्विज्ञेया गतिर्यतः  ।  
सृष्ट्यां चावश्यभाविन्यां केनाप्यतिशयात्मना  ॥ मत्स्प्_१५४।१४८ ॥  
कर्त्रा प्रणीता मर्यादा स्थिता संसारिणामियम्  ।  
यो जायते हि यद्बीजो जनितुः स ह्यसार्थकः  ॥ मत्स्प्_१५४।१४९ ॥  
जनिता चापि जातस्य न कश्चिदिति यत्स्फुटम्  ।  
स्वकर्मणैव जायन्ते विविधा भूतजातयः  ॥ मत्स्प्_१५४।१५० ॥  
अण्डजो ह्यण्डजाज्जातः पुनर्जायेत मानवः  ।  
मानुषाच्च सरीसृप्यां मनुष्यत्वेन जायते  ॥ मत्स्प्_१५४।१५१ ॥  
तत्रापि जातौ श्रेष्ठायां धर्मस्योत्कर्षणेन तु  ।  
अपुत्रजन्मिनः शेषाः प्राणिनः समवस्थिताः  ॥ मत्स्प्_१५४।१५२ ॥  
मनुजास्तत्र जायन्ते यतो न गृहधर्मिणः  ।  
क्रमेणाश्रमसम्प्राप्तिर् ब्रह्मचारिव्रतादनु  ॥ मत्स्प्_१५४।१५३ ॥  
तस्य कर्तुर्नियोगेन संसारो येन वर्धितः  ।  
संसारस्य कुतो वृद्धिः सर्वे स्युर्यदतिग्रहाः  ॥ मत्स्प्_१५४।१५४ ॥  
अतः कर्त्रा तु शास्त्रेषु सुतलाभः प्रशंसितः  ।  
प्राणिनां मोहनार्थाय नरकत्राणसंश्रयात्  ॥ मत्स्प्_१५४।१५५ ॥  
स्त्रिया विरहिता सृष्टिर् जन्तूनां नोपपद्यते  ।  
स्त्रीजातिस्तु प्रकृत्यैव कृपणा दैन्यभाषिणी  ।  
शास्त्रालोचनसामर्थ्यम् उज्झितं तासु वेधसा  ॥ मत्स्प्_१५४।१५६ ॥  
शास्त्रेषूक्तमसन्दिग्धं बहुवारं महाफलम्  ।  
दशपुत्रसमा कन्या या न स्याच्छीलवर्जिता  ॥ मत्स्प्_१५४।१५७ ॥  
वाक्यमेतत्फलभ्रष्टं पुंसि ग्लानिकरं परम्  ।  
कन्या हि कृपणा शोच्या पितुर्दुःखविवर्धिनी  ॥ मत्स्प्_१५४।१५८ ॥  
यापि स्यात्पूर्णसर्वाढ्या पतिपुत्रधनादिभिः  ।  
किं पुनर्दुर्भगा हीना पतिपुत्रधनादिभिः  ॥ मत्स्प्_१५४।१५९ ॥  
त्वं चोक्तवान्सुताया मे शरीरे दोषसङ्ग्रहम्  ।  
अहो मुह्यामि शुष्यामि ग्लामि सीदामि नारद  ॥ मत्स्प्_१५४।१६० ॥  
अयुक्तमथ वक्तव्यम् अप्राप्यमपि साम्प्रतम्  ।  
अनुग्रहेण मे छिन्द्धि दुःखं कन्याश्रयं मुने  ॥ मत्स्प्_१५४।१६१ ॥  
परिच्छिन्ने ऽप्यसन्दिग्धे मनः परिभवाश्रयम्  ।  
तृष्णा मुष्णाति निष्णाता फललोभाश्रयाशुभा  ॥ मत्स्प्_१५४।१६२ ॥  
स्त्रीणां हि परमं जन्म कुलानामुभयात्मनाम्  ।  
इहामुत्र सुखायोक्तं सत्पतिप्राप्तिसञ्ज्ञितम्  ॥ मत्स्प्_१५४।१६३ ॥  
दुर्लभः सत्पतिः स्त्रीणां विगुणो ऽपि पतिः किल  ।  
न प्राप्यते विना पुण्यैः पतिर्नार्या कदाचन  ॥ मत्स्प्_१५४।१६४ ॥  
यतो निःसाधनो धर्मः परिमाणोज्झिता रतिः  ।  
धनं जीवितपर्याप्तं पत्यौ नार्याः प्रतिष्ठितम्  ॥ मत्स्प्_१५४।१६५ ॥  
निर्धनो दुर्भगो मूर्खः सर्वलक्षणवर्जितः  ।  
दैवतं परमं नार्याः पतिरुक्तः सदैव हि  ॥ मत्स्प्_१५४।१६६ ॥  
त्वया चोक्तं हि देवर्षे न जातो ऽस्याः पतिः किल  ।  
एतद्दौर्भाग्यमतुलम् असङ्ख्यं गुरु दुःसहम्  ॥ मत्स्प्_१५४।१६७ ॥  
चराचरे भूतसर्गे यदद्यापि च नो मुने  ।  
न स जात इति ब्रूषे तेन मे व्याकुलं मनः  ॥ मत्स्प्_१५४।१६८ ॥  
मनुष्यदेवजातीनां शुभाशुभनिवेदकम्  ।  
लक्षणं हस्तपादादौ विहितैर्लक्षणैः किल  ॥ मत्स्प्_१५४।१६९ ॥  
सेयम् उत्तानहस्तेति त्वयोक्ता मुनिपुङ्गव  ।  
उत्तानहस्तता प्रोक्ता याचतामेव नित्यदा  ॥ मत्स्प्_१५४।१७० ॥  
शुभोदयानां धन्यानां न कदाचित्प्रयच्छताम्  ।  
स्वछाययास्याश्चरणौ त्वयोक्तौ व्यभिचारिणौ  ॥ मत्स्प्_१५४।१७१ ॥  
तत्रापि श्रेयसां ह्याशा मुने न प्रतिभाति नः  ।  
शरीरलक्षणाश्चान्ये पृथक्फलनिवेदिनः  ॥ मत्स्प्_१५४।१७२ ॥  
सौभाग्यधनपुत्रायुः पतिलाभानुशंसनम्  ।  
तैश्च सर्वैर्विहीनेयं त्वमात्थ मुनिपुङ्गव  ॥ मत्स्प्_१५४।१७३ ॥  
त्वं मे सर्वं विजानासि सत्यवागसि चाप्यतः  ।  
मुह्यामि मुनिशार्दूल हृदयं दीर्यतीव मे  ॥ मत्स्प्_१५४।१७४ ॥  
इत्युक्त्वा विरतः शैलो महादुःखविचारणात्  ।  
श्रुत्वैतदखिलं तस्माच् छैलराजमुखाम्बुजात्  ।  
स्मितपूर्वमुवाचेदं नारदो देवचोदितः  ॥ मत्स्प्_१५४।१७५ ॥  
  
*नारद उवाच  
हर्षस्थाने ऽपि महति त्वया दुःखं निरूप्यते  ।  
अपरिच्छिन्नवाक्यार्थे मोहं यासि महागिरे  ॥ मत्स्प्_१५४।१७६ ॥  
इमां शृणु गिरं मत्तो रहस्यपरिनिष्ठिताम्  ।  
समाहितो महाशैल मयोक्तस्य विचारणे  ॥ मत्स्प्_१५४।१७७ ॥  
न जातो ऽस्याः पतिर्देव्या यन्मयोक्तं हिमाचल  ।  
न स जातो महादेवो भूतभव्यभवोद्भवः  ।  
शरण्यः शाश्वतः शास्ता शङ्करः परमेश्वरः  ॥ मत्स्प्_१५४।१७८ ॥  
ब्रह्मविष्ण्विन्द्रमुनयो जन्ममृत्युजरार्दिताः  ।  
तस्यैते परमेशस्य सर्वे क्रीडनका गिरे  ॥ मत्स्प्_१५४।१७९ ॥  
आस्ते ब्रह्मा तदिच्छातः सम्भूतो भुवनप्रभुः  ।  
विष्णुर्युगे युगे जातो नानाजातिर्महातनुः  ॥ मत्स्प्_१५४।१८० ॥  
मन्यसे मायया जातं विष्णुं चापि युगे युगे  ।  
आत्मनो न विनाशो ऽस्ति स्थावरान्ते ऽपि भूधर  ॥ मत्स्प्_१५४।१८१ ॥  
संसारे जायमानस्य भ्रियमाणस्य देहिनः  ।  
नश्यते देह एवात्र नात्मनो नाश उच्यते  ॥ मत्स्प्_१५४।१८२ ॥  
ब्रह्मादिस्थावरान्तो ऽयं संसारो यः प्रकीर्तितः  ।  
स जन्ममृत्युदुःखार्तो ह्य् अवशः परिवर्तते  ॥ मत्स्प्_१५४।१८३ ॥  
महादेवो ऽचलः स्थाणुर् न जातो जनको ऽजरः  ।  
भविष्यति पतिः सो ऽस्या जगन्नाथो निरामयः  ॥ मत्स्प्_१५४।१८४ ॥  
यदुक्तं च मया देवी लक्षणैर्वर्जिता तव  ।  
शृणु तस्यापि वाक्यस्य सम्यक्त्वेन विचारणम्  ॥ मत्स्प्_१५४।१८५ ॥  
लक्षणं दैविको ह्यङ्कः शरीरावयवाश्रयः  ।  
सर्वायुर्धनसौभाग्य-परिमाणप्रकाशकः  ॥ मत्स्प्_१५४।१८६ ॥  
अनन्तस्याप्रमेयस्य सौभाग्यस्यास्य भूधर  ।  
नैवाङ्को लक्षणाकारः शरीरे संविधीयते  ॥ मत्स्प्_१५४।१८७ ॥  
अतो ऽस्या लक्षणं गात्रे शैल नास्ति महामते  ।  
यथाहमुक्तवानस्या ह्य् उत्तानकरतां सदा  ॥ मत्स्प्_१५४।१८८ ॥  
उत्तानो वरदः पाणिर् एष देव्याः सदैव तु  ।  
सुरासुरमुनिव्रात-वरदेयं भविष्यति  ॥ मत्स्प्_१५४।१८९ ॥  
यथा प्रोक्तं तदा पादौ स्वच्छायाव्यभिचारिणौ  ।  
अस्याः शृणु ममात्रापि वाग्युक्तिं शैलसत्तम  ॥ मत्स्प्_१५४।१९० ॥  
चरणौ पद्मसङ्काशाव् अस्याः स्वच्छनखोज्ज्वलौ  ।  
सुरासुराणां नमतां किरीटमणिकान्तिभिः  ॥ मत्स्प्_१५४।१९१ ॥  
विचित्रवर्णैर्भासन्तौ स्वच्छायाप्रतिबिम्बितौ  ।  
भार्या जगद्गुरोर्ह्येषा वृषाङ्कस्य महीधर  ॥ मत्स्प्_१५४।१९२ ॥  
जननी लोकधर्मस्य सम्भूता भूतभावनी  ।  
शिवेयं पावनायैव त्वत्क्षेत्रे पावकद्युतिः  ॥ मत्स्प्_१५४।१९३ ॥  
तद्यथा शीघ्रमेवैषां योगं यायात्पिनाकिना  ।  
तथा विधेयं विधिवत् त्वया शैलेन्द्रसत्तम  ।  
अत्यन्तं हि महत्कार्यं देवानां हिमभूधर  ॥ मत्स्प्_१५४।१९४ ॥  
  
*सूत उवाच  
एवं श्रुत्वा तु शैलेन्द्रो नारदात्सर्वमेव हि  ।  
आत्मानं स पुनर्जातं मेने मेनापतिस्तदा  ॥ मत्स्प्_१५४।१९५ ॥  
नमस्कृत्य वृषाङ्काय तदा देवाय धीमते  ।  
उवाच सो ऽपि संहृष्टो नारदं तु हिमाचलः  ॥ मत्स्प्_१५४।१९६ ॥  
  
*हिमवानुवाच  
दुस्तरान्नरकाद्घोराद् उद्धृतो ऽस्मि त्वया मुने  ।  
पातालादहमुद्धृत्य सप्तलोकाधिपः कृतः  ॥ मत्स्प्_१५४।१९७ ॥  
हिमाचलो ऽस्मि विख्यातस् त्वया मुनिवराधुना  ।  
हिमाचले ऽचलगुणां प्रापितो ऽस्मि समुन्नतिम्  ॥ मत्स्प्_१५४।१९८ ॥  
आनन्ददिवसाहारि हृदयं मे ऽधुना मुने  ।  
नाध्यवस्यति कृत्यानां प्रविभागविचारणम्  ।  
यदि वाचामधीशः स्यां त्वद्गुणानां विचारणे  ॥ मत्स्प्_१५४।१९९ ॥  
भवद्विधानां नियतम् अमोघं दर्शनं मुने  ।  
तवास्मान्प्रति चापल्यं व्यक्तं मम महामुने  ॥ मत्स्प्_१५४।२०० ॥  
भवद्भिरेव कृत्यो ऽहं निवासायात्मरूपिणाम्  ।  
मुनीनां देवतानां च स्वयङ्कर्तापि कल्मषम्  ॥ मत्स्प्_१५४।२०१ ॥  
तथापि वस्तुन्येकस्मिन्न् आज्ञा मे सम्प्रदीयताम्  ।  
इत्युक्तवति शैलेन्द्रे स तदा हर्षनिर्भरे  ॥ मत्स्प्_१५४।२०२ ॥  
तथा च नारदो वाक्यं कृतं सर्वमिति प्रभो  ।  
सुरकार्ये य एवार्थस् तवापि सुमहत्तरः  ॥ मत्स्प्_१५४।२०३ ॥  
इत्युक्त्वा नारदः शीघ्रं जगाम त्रिदिवं प्रति  ।  
स गत्वा शक्रभवनम् अमरेशं ददर्श ह  ॥ मत्स्प्_१५४।२०४ ॥  
ततो ऽभिरूपे स मुनिर् उपविष्टो महासने  ।  
पृष्टः शक्रेण प्रोवाच हिमजासंश्रयां कथाम्  ॥ मत्स्प्_१५४।२०५ ॥  
  
*नारद उवाच  
समूह्य यत्तु कर्तव्यं तन्मया कृतमेव हि  ।  
किं तु पञ्चशरस्यैव समयो ऽयमुपस्थितः  ॥ मत्स्प्_१५४।२०६ ॥  
इत्युक्तो देवराजस्तु मुनिना कार्यदर्शिना  ।  
चूताङ्कुरास्त्रं सस्मार भगवान्पाकशासनः  ॥ मत्स्प्_१५४।२०७ ॥  
संस्मृतस्तु तदा क्षिप्रं सहस्राक्षेण धीमता  ।  
उपतस्थे रतियुतः सविलासो झषध्वजः  ।  
प्रादुर्भूतं तु तं दृष्ट्वा शक्रः प्रोवाच सादरम्  ॥ मत्स्प्_१५४।२०८ ॥  
  
*शक्र उवाच  
उपदेशेन बहुना किं त्वां प्रति वदे प्रियम्  ।  
मनोभवो ऽसि तेन त्वं वेत्सि भूतमनोगतम्  ॥ मत्स्प्_१५४।२०९ ॥  
तद्यथार्थकमेव त्वं कुरु नाकसदां प्रियम्  ।  
शङ्करं योजय क्षिप्रं गिरिपुत्र्या मनोभव  ।  
संयुतो मधुना चैव ऋतुराजेन दुर्जय  ॥ मत्स्प्_१५४।२१० ॥  
इत्युक्तो मदनस्तेन शक्रेण स्वार्थसिद्धये  ।  
प्रोवाच पञ्चबाणो ऽथ वाक्यं भीतः शतक्रतुम्  ॥ मत्स्प्_१५४।२११ ॥  
  
*काम उवाच  
अनया देवसामग्र्या मुनिदानवभीमया  ।  
दुःसाध्यः शङ्करो देवः किं न वेत्सि जगत्प्रभो  ॥ मत्स्प्_१५४।२१२ ॥  
तस्य देवस्य वेत्थ त्वं कारणं तु यदव्ययम्  ।  
प्रायः प्रसादः कोपो ऽपि सर्वो हि महतां महान्  ॥ मत्स्प्_१५४।२१३ ॥  
सर्वोपभोगसारा हि सुन्दर्यः स्वर्गसम्भवाः  ।  
अध्याश्रितं च यत्सौख्यं भवता नष्टचेष्टितम्  ॥ मत्स्प्_१५४।२१४ ॥  
प्रमादादथ विभ्रश्येद् ईशं प्रति विचिन्त्यताम्  ।  
प्रागेव चेह दृश्यन्ते भूतानां कार्यसम्भवाः  ॥ मत्स्प्_१५४।२१५ ॥  
विशेषं काङ्क्षतां शक्र सामान्याद्भ्रंशनं फलम्  ।  
श्रुत्वैतद्वचनं शक्रस् तमुवाचामरैर्युतः  ॥ मत्स्प्_१५४।२१६ ॥  
  
*शक्र उवाच  
वयं प्रमाणास्ते ह्यत्र रतिकान्त न संशयः  ।  
सन्देशेन विना शक्तिर् अपकारस्य नेष्यते  ।  
कस्यचिच् च क्वचिद्दृष्टं सामर्थ्यं न तु सर्वतः  ॥ मत्स्प्_१५४।२१७ ॥  
इत्युक्तः प्रययौ कामः सखायं मधुमाश्रितः  ।  
रतियुक्तो जगामाशु प्रस्थं तु हिमभूभृतः  ॥ मत्स्प्_१५४।२१८ ॥  
स तु तत्राकरोच्चिन्तां कार्यस्योपायपूर्विकाम्  ।  
महार्था ये हि निष्कम्पा मनस्तेषां सुदुर्जयम्  ॥ मत्स्प्_१५४।२१९ ॥  
तदादावेव सङ्क्षोभ्य नियतं सुजयो भवेत्  ।  
संसिद्धिं प्राप्नुयुश्चैव पूर्वं संशोध्य मानसम्  ॥ मत्स्प्_१५४।२२० ॥  
कथं च विविधैर्भावैर् द्वेषानुगमनं विना  ।  
क्रोधः क्रूरतरासङ्गाद् भीषणेर्ष्यां महासखीम्  ॥ मत्स्प्_१५४।२२१ ॥  
चापल्यमूर्ध्नि विध्वस्त-धैर्याधारां महाबलाम्  ।  
तामस्य विनियोक्ष्यामि मनसो विकृतिं पराम्  ॥ मत्स्प्_१५४।२२२ ॥  
पिधाय धैर्यद्वाराणि सन्तोषमपकृष्य च  ।  
अवगन्तुं हि मां तत्र न कश्चिदतिपण्डितः  ॥ मत्स्प्_१५४।२२३ ॥  
विकल्पमात्रावस्थाने वैरूप्यं मनसो भवेत्  ।  
पश्चान्मूलक्रियारम्भ-गम्भीरावर्तदुस्तरः  ॥ मत्स्प्_१५४।२२४ ॥  
हरिष्यामि हरस्याहं तपस्तस्य स्थिरात्मनः  ।  
इन्द्रियग्राममावृत्य रम्यसाधनसंविधिः  ॥ मत्स्प्_१५४।२२५ ॥  
चिन्तयित्वेति मदनो भूतभर्तुस्तदाश्रमम्  ।  
जगाम जगतीसारं सरलद्रुमवेदिकम्  ॥ मत्स्प्_१५४।२२६ ॥  
शान्तसत्त्वसमाकीर्णम् अचलप्राणिसङ्कुलम्  ।  
नानापुष्पलताजालं गगनस्थगणेश्वरम्  ॥ मत्स्प्_१५४।२२७ ॥  
निर्व्यग्रवृषभाध्युष्ट-नीलशाद्वलसानुकम्  ।  
तत्रापश्यत्त्रिनेत्रस्य रम्यं कञ्चिद्द्वितीयकम्  ॥ मत्स्प्_१५४।२२८ ॥  
वीरकं लोकवीरेशम् ईशानसदृशद्युतिम्  ।  
यक्षकुङ्कुमकिञ्जल्क-पुञ्जपिङ्गजटासटम्  ॥ मत्स्प्_१५४।२२९ ॥  
वेत्रपाणिनम् अव्यग्रम् उग्रभोगीन्द्रभूषणम्  ।  
ततो निमीलितोन्निद्र-पद्मपत्राभलोचनम्  ॥ मत्स्प्_१५४।२३० ॥  
प्रेक्षमाणमृजुस्थानं नासिकाग्रं सुलोचनैः  ।  
श्रवस्तरससिंहेन्द्र-चर्मलम्बोत्तरीयकम्  ॥ मत्स्प्_१५४।२३१ ॥  
श्रवणाहिफलन्मुक्त-निःश्वासानलपिङ्गलम्  ।  
प्रेङ्खत्कपालपर्यन्त-तुम्बिलम्बिजटाचयम्  ॥ मत्स्प्_१५४।२३२ ॥  
कृतवासुकिपर्यङ्क-नाभिमूलनिवेशितम्  ।  
ब्रह्माञ्जलिस्थपुच्छाग्र-निबद्धोरगभूषणम्  ॥ मत्स्प्_१५४।२३३ ॥  
ददर्श शङ्करं कामः क्रमप्राप्तान्तिकं शनैः  ।  
ततो भ्रमरझङ्कार-मालम्बिद्रुमसानुकम्  ॥ मत्स्प्_१५४।२३४ ॥  
प्रविष्टः कर्णरन्ध्रेण भवस्य मदनो मनः  ।  
शङ्करस्तमथाकर्ण्य मधुरं मदनाश्रयम्  ॥ मत्स्प्_१५४।२३५ ॥  
सस्मार दक्षदुहितारं दयितां रक्तमानसः  ।  
ततः सा तस्य शनकैस् तिरोभूयातिनिर्मला  ॥ मत्स्प्_१५४।२३६ ॥  
समाधिभावना तस्थौ लक्ष्यप्रत्यक्षरूपिणी  ।  
ततस्तन्मयतां यातः प्रत्यूहापिहिताशयः  ॥ मत्स्प्_१५४।२३७ ॥  
वशित्वेन बुबोधेशो विकृतिं मदनात्मिकाम्  ।  
ईषत्कोपसमाविष्टो धैर्यमालम्ब्य धूर्जटिः  ॥ मत्स्प्_१५४।२३८ ॥  
निरासे मदनस्थित्या योगमायासमाव्रतः  ।  
स तया माययाविष्टो जज्वाल मदनस्ततः  ॥ मत्स्प्_१५४।२३९ ॥  
इच्छाशरीरो दुर्जेयो रोषदोषमहाश्रयः  ।  
हृदयान्निर्गतः सो ऽथ वासनाव्यसनात्मकः  ॥ मत्स्प्_१५४।२४० ॥  
बहिःस्थलं समालम्ब्य ह्य् उपतस्थौ झषध्वजः  ।  
अनुयातो ऽथ हृद्येन मित्रेण मधुना सह  ॥ मत्स्प्_१५४।२४१ ॥  
सहकारतरौ दृष्ट्वा मृदुमारुतनिर्धुतम्  ।  
स्तबकं मदनो रम्यं हरवक्षसि सत्वरम्  ॥ मत्स्प्_१५४।२४२ ॥  
मुमोच मोहनं नाम मार्गणं मकरध्वजः  ।  
शिवस्य हृदये शुद्धे नाशशाली महाशरः  ॥ मत्स्प्_१५४।२४३ ॥  
पपात परुषप्रांशुः पुष्पबाणो विमोहनः  ।  
ततः करणसन्देहो विद्धस्तु हृदये भवः  ॥ मत्स्प्_१५४।२४४ ॥  
बभूव भूधरौपम्य-धैर्यो ऽपि मदनोन्मुखः  ।  
ततः प्रभुत्वाद्भावानां नावेशं समपद्यत  ॥ मत्स्प्_१५४।२४५ ॥  
बाह्यं बहु समासाद्य प्रत्यूहप्रसवात्मकम्  ।  
ततः कोपानलोद्भूत-घोरहुङ्कारभीषणे  ॥ मत्स्प्_१५४।२४६ ॥  
बभूव वदने नेत्रं तृतीयमनलाकुलम्  ।  
रुद्रस्य रौद्रवपुषो जगत्संहारभैरवम्  ॥ मत्स्प्_१५४।२४७ ॥  
तदन्तिकस्थे मदने व्यस्फारयत धूर्जटिः  ।  
तन्नेत्रविस्फुलिङ्गेन क्रोशतां नाकवासिनाम्  ॥ मत्स्प्_१५४।२४८ ॥  
गमितो भस्मसात्तूर्णं कन्दर्पः कामिदर्पकः  ।  
स तु तं भस्मसात्कृत्वा हरनेत्रोद्भवो ऽनलः  ॥ मत्स्प्_१५४।२४९ ॥  
व्यजृम्भत जगद्दग्धुं ज्वालाहुङ्कारघस्मरः  ।  
ततो भवो जगद्धेतोर् व्यभवज्जातवेदसम्  ॥ मत्स्प्_१५४।२५० ॥  
सहकारे मधौ चन्द्रे सुमनःसु परेष्वपि  ।  
भृङ्गेषु कोकिलास्येषु विभागेन स्मरानलम्  ॥ मत्स्प्_१५४।२५१ ॥  
स बाह्यान्तरविद्धेन हरेण स्मरमार्गणः  ।  
रागस्नेहसमिद्धान्तर्-धावंस्तीव्रहुताशनः  ॥ मत्स्प्_१५४।२५२ ॥  
विभक्तलोकसङ्क्षोभ-करो दुर्वारजृम्भितः  ।  
सम्प्राप्य स्नेहसम्पृक्तं कामिनां हृदयं किल  ॥ मत्स्प्_१५४।२५३ ॥  
ज्वलत्यहर्निशं भीमो दुश्चिकित्स्यमुखात्मकः  ।  
विलोक्य हरहुङ्कार-ज्वालाभस्मकृतं स्मरम्  ॥ मत्स्प्_१५४।२५४ ॥  
विललाप रतिः क्रूरं बन्धुना मधुना सह  ।  
ततो विलप्य बहुशो मधुना परिसान्त्विता  ॥ मत्स्प्_१५४।२५५ ॥  
जगाम शरणं देवम् इन्दुमौलिं त्रिलोचनम्  ।  
भृङ्गानुयातां सङ्गृह्य पुष्पितां सहकारजाम्  ॥ मत्स्प्_१५४।२५६ ॥  
लतां पवित्रकस्थाने पाणौ परभृतां सखीम्  ।  
निर्बध्य तु जटाजूटं कुटिलैर् अलकै रतिः  ॥ मत्स्प्_१५४।२५७ ॥  
उद्ध्वल्य गात्रं शुभ्रेण हृद्येन स्मरभस्मना  ।  
जानुभ्यामवनीं गत्वा प्रोवाचेन्दुविभूषणम्  ॥ मत्स्प्_१५४।२५८ ॥  
  
*रतिरुवाच  
नमः शिवायास्तु निरामयाय नमः शिवायास्तु मनोमयाय  ।  
नमः शिवायास्तु सुरार्चिताय तुभ्यं सदा भक्तकृपापराय  ॥ मत्स्प्_१५४।२५९ ॥  
नमो भवायास्तु भवोद्भवाय नमो ऽस्तु ते ध्वस्तमनोभवाय  ।  
नमो ऽस्तु ते गूढमहाव्रताय नमो ऽस्तु मायागहनाश्रयाय  ॥ मत्स्प्_१५४।२६० ॥  
नमो ऽस्तु शर्वाय नमः शिवाय नमो ऽस्तु सिद्धाय पुरातनाय  ।  
नमो ऽस्तु कालाय नमः कलाय नमो ऽस्तु ते ज्ञानवरप्रदाय  ॥ मत्स्प्_१५४।२६१ ॥  
नमो ऽस्तु ते कालकलातिगाय नमो निसर्गामलभूषणाय  ।  
नमो ऽस्त्वमेयान्धकमर्दकाय नमः शरण्याय नमो ऽगुणाय  ॥ मत्स्प्_१५४।२६२ ॥  
नमो ऽस्तु ते भीमगणानुगाय नमो ऽस्तु नानाभुवनादिकर्त्रे  ।  
नमो ऽस्तु नानाजगतां विधात्रे नमो ऽस्तु ते चित्रफलप्रयोक्त्रे  ॥ मत्स्प्_१५४।२६३ ॥  
सर्वावसाने ह्यविनाशनेत्रे नमो ऽस्तु चित्राध्वरभागभोक्त्रे  ।  
नमो ऽस्तु भक्ताभिमतप्रदात्रे नमः सदा ते भवसङ्गहर्त्रे  ॥ मत्स्प्_१५४।२६४ ॥  
अनन्तरूपाय सदैव तुभ्यम् असह्यकोपाय नमो ऽस्तु तुभ्यम्  ।  
शशाङ्कचिह्नाय सदैव तुभ्यम् अमेयमानाय नमः स्तुताय  ॥ मत्स्प्_१५४।२६५ ॥  
वृषेन्द्रयानाय पुरान्तकाय नमः प्रसिद्धाय महौषधाय  ।  
नमो ऽस्तु भक्त्याभिमतप्रदाय नमो ऽस्तु सर्वार्तिहराय तुभ्यम्  ॥ मत्स्प्_१५४।२६६ ॥  
चराचराचारविचारवर्यम् आचार्यम् उत्प्रेक्षितभूतसर्गम्  ।  
त्वामिन्दुमौलिं शरणं प्रपन्ना प्रियाप्रमेयं महतां महेशम्  ॥ मत्स्प्_१५४।२६७ ॥  
प्रयच्छ मे कामयशःसमृद्धिं पुनः प्रभो जीवतु कामदेवः  ।  
प्रियं विना त्वां प्रियजीवितेषु त्वत्तो ऽपरः को भुवनेष्विहास्ति  ॥ मत्स्प्_१५४।२६८ ॥  
प्रभुः प्रियायाः प्रसवः प्रियाणां प्रणीतपर्यायपरापरार्थः  ।  
त्वमेवमेको भुवनस्य नाथो दयालुरुन्मूलितभक्तभीतिः  ॥ मत्स्प्_१५४।२६९ ॥  
  
*सूत उवाच  
इत्थं स्तुतः शङ्कर ईड्य ईशो वृषाकपिर्मन्मथकान्तया तु  ।  
तुतोष दोषाकरखण्डधारी उवाच चैनां मधुरं निरीक्ष्य  ॥ मत्स्प्_१५४।२७० ॥  
  
*शङ्कर उवाच  
भवितेति च कामो ऽयं कालात्कान्तो ऽचिरादपि  ।  
अनङ्ग इति लोकेषु स विख्यातिं गमिष्यति  ॥ मत्स्प्_१५४।२७१ ॥  
इत्युक्ता शिरसावन्द्य गिरिशं कामवल्लभा  ।  
जगामोपवनं रम्यं रतिस्तु हिमभूभृतः  ॥ मत्स्प्_१५४।२७२ ॥  
रुरोद चापि बहुशो दीना रम्ये स्थले तु सा  ।  
मरणव्यवसायात्तु निवृत्ता सा हराज्ञया  ॥ मत्स्प्_१५४।२७३ ॥  
अथ नारदवाक्येन चोदितो हिमभूधरः  ।  
कृताभरणसंस्कारां कृतकौतुकमङ्गलाम्  ॥ मत्स्प्_१५४।२७४ ॥  
स्वर्गपुष्पकृतापीडां शुभ्रचीनांशुकाम्बराम्  ।  
शराभ्यां संयुतां शैलो गृहीत्वा स्वसुतां ततः  ॥ मत्स्प्_१५४।२७५ ॥  
जगाम शुभयोगेन तदा सम्पूर्णमानसः  ।  
सकाननान्युपाक्रम्य वनान्युपवनानि च  ॥ मत्स्प्_१५४।२७६ ॥  
ददर्श रुदतीं नारीम् अप्रतर्क्यमहौजसम्  ।  
रूपेणासदृशीं लोके रम्येषु वनसानुषु  ॥ मत्स्प्_१५४।२७७ ॥  
कौतुकेन परामृश्य तां दृष्ट्वा रुदतीं गिरिः  ।  
उपसर्प्य ततस्तस्या निकटे सो ऽभ्यपृच्छत  ॥ मत्स्प्_१५४।२७८ ॥  
  
*हिमवानुवाच  
कासि कस्यासि कल्याणि किमर्थं चापि रोदिषि  ।  
नैतदल्पमहं मन्ये कारणं लोकसुन्दरि  ॥ मत्स्प्_१५४।२७९ ॥  
सा तस्य वचनं श्रुत्वा उवाच मधुना सह  ।  
रुदती शोकजननं श्वसती दैन्यवर्धनम्  ॥ मत्स्प्_१५४।२८० ॥  
  
*रतिरुवाच  
कामस्य दयितां भार्यां रतिं मां विद्धि सुव्रत  ।  
गिरावस्मिन्महाभाग गिरिशस्तपसि स्थितः  ॥ मत्स्प्_१५४।२८१ ॥  
तेन प्रत्यूहरुष्टेन विस्फार्यालोक्य लोचनम्  ।  
दग्धो ऽसौ झषकेतुस्तु मम कान्तो ऽतिवल्लभः  ॥ मत्स्प्_१५४।२८२ ॥  
अहं तु शरणं याता तं देवं भयविह्वला  ।  
स्तुतवत्यथ संस्तुत्या ततो मां गिरिशो ऽब्रवीत्  ॥ मत्स्प्_१५४।२८३ ॥  
तुष्टो ऽहं कामदयिते कामो ऽयं ते भविष्यति  ।  
त्वत्स्तुतिं चाप्यधीयानो नरो भक्त्या मदाश्रयः  ।  
लप्स्यते काङ्क्षितं कामं निवर्त्य मरणादितः  ॥ मत्स्प्_१५४।२८४ ॥  
प्रतीक्षन्ती च तद्वाक्यम् आशावेशादिभिर्ह्यहम्  ।  
शरीरं परिरक्षिष्ये कञ्चित्कालं महाद्युते  ॥ मत्स्प्_१५४।२८५ ॥  
इत्युक्तस्तु तदा रत्या शैलः सम्भ्रमभीषितः  ।  
पाणावादाय हि सुतां गन्तुमैच्छत्स्वकं पुरम्  ॥ मत्स्प्_१५४।२८६ ॥  
भाविनो ऽवश्यभावित्वाद् भवित्री भूतभाविनी  ।  
लज्जमाना सखिमुखैर् उवाच पितरं गिरिम्  ॥ मत्स्प्_१५४।२८७ ॥  
  
*शैलदुहितोवाच  
दुर्भाग्येण शरीरेण किं ममानेन कारणम्  ।  
कथं च तादृशं प्राप्तं सुखं मे स पतिर्भवेत्  ॥ मत्स्प्_१५४।२८८ ॥  
तपोभिः प्राप्यते ऽभीष्टं नासाध्यं हि तपस्यतः  ।  
दुर्भगत्वं वृथा लोको वहते सति साधने  ॥ मत्स्प्_१५४।२८९ ॥  
जीविताद्दुर्भगाच्छ्रेयो मरणं ह्यतपस्यतः  ।  
भविष्यामि न सन्देहो नियमैः शोषये तनुम्  ॥ मत्स्प्_१५४।२९० ॥  
तपसि भ्रष्टसन्देह उद्यमो ऽर्थजिगीषया  ।  
साहं तपः करिष्यामि यदहं प्राप्य दुर्लभा  ॥ मत्स्प्_१५४।२९१ ॥  
इत्युक्तः शैलराजस्तु दुहित्रा स्नेहविक्लवः  ।  
उवाच वाचा शैलेन्द्रः स्नेहगद्गदवर्णया  ॥ मत्स्प्_१५४।२९२ ॥  
  
*हिमवानुवाच  
उमेति चपले पुत्रि न क्षमं तावकं वपुः  ।  
सोढुं क्लेशस्वरूपस्य तपसः सौम्यदर्शने  ॥ मत्स्प्_१५४।२९३ ॥  
भावीन्यभिविचार्याणि पदार्थानि सदैव तु  ।  
भाविनो ऽर्था भवन्त्येव हठेनानिच्छतो ऽपि वा  ॥ मत्स्प्_१५४।२९४ ॥  
तस्मान्न तपसा ते ऽस्ति बाले किञ्चित्प्रयोजनम्  ।  
भवनायैव गच्छामश् चिन्तयिष्यामि तत्र वै  ॥ मत्स्प्_१५४।२९५ ॥  
इत्युक्ता तु यदा नैव गुहायाभ्येति शैलजा  ।  
ततः स चिन्तयाविष्टो दुहितां प्रशशंस च  ॥ मत्स्प्_१५४।२९६ ॥  
ततो ऽन्तरिक्षे दिव्या वाग् अभूद्भुवनभूतले  ।  
उमेति चपले पुत्रि त्वयोक्ता तनया ततः  ॥ मत्स्प्_१५४।२९७ ॥  
उमेति नाम तेनास्या भुवनेषु भविष्यति  ।  
सिद्धिं च मूर्तिमत्येषा साधयिष्यति चिन्तिताम्  ॥ मत्स्प्_१५४।२९८ ॥  
इति श्रुत्वा तु वचनम् आकाशात्काशपाण्डुरः  ।  
अनुज्ञाय सुतां शैलो जगामाशु स्वमन्दिरम्  ॥ मत्स्प्_१५४।२९९ ॥  
  
*सूत उवाच  
शैलजापि ययौ शैलम् अगम्यमपि दैवतैः  ।  
सखीभ्यामनुयाता तु नियता नगराजजा  ॥ मत्स्प्_१५४।३०० ॥  
शृङ्गं हिमवतः पुण्यं नानाधातुविभूषितम्  ।  
दिव्यपुष्पलताकीर्णं सिद्धगन्धर्वसेवितम्  ॥ मत्स्प्_१५४।३०१ ॥  
नानामृगगणाकीर्णं भ्रमरोद्घुष्टपादपम्  ।  
दिव्यप्रस्रवणोपेतं दीर्घिकाभिरलङ्कृतम्  ॥ मत्स्प्_१५४।३०२ ॥  
नानापक्षिगणाकीर्णं चक्रवाकोपशोभितम्  ।  
जलजस्थलजैः पुष्पैः प्रोत्फुल्लैरुपशोभितम्  ॥ मत्स्प्_१५४।३०३ ॥  
चित्रकन्दरसंस्थानं गुहागृहमनोहरम्  ।  
विहङ्गसङ्घसञ्जुष्टं कल्पपादपसङ्कटम्  ॥ मत्स्प्_१५४।३०४ ॥  
तत्रापश्यन्महाशाखं शाखिनं हरितच्छदम्  ।  
सर्वर्तुकुसुमोपेतं मनोरथशतोज्ज्वलम्  ॥ मत्स्प्_१५४।३०५ ॥  
नानापुष्पसमाकीर्णं नानाविधफलान्वितम्  ।  
नतं सूर्यस्य रुचिभिर् भिन्नसंहृतपल्लवम्  ॥ मत्स्प्_१५४।३०६ ॥  
तत्राम्बराणि सन्त्यज्य भूषणानि च शैलजा  ।  
संवीता वल्कलैर्दिव्यैर् दर्भनिर्मितमेखला  ॥ मत्स्प्_१५४।३०७ ॥  
त्रिःस्नाता पाटलाहारा बभूव शरदां शतम्  ।  
शतमेकेन शीर्णेन पर्णेनावर्तयत्तदा  ॥ मत्स्प्_१५४।३०८ ॥  
निराहारा शतं साभूत् समानां तपसां निधिः  ।  
तत उद्वेजिताः सर्वे प्राणिनस्तत्तपो ऽग्निना  ॥ मत्स्प्_१५४।३०९ ॥  
ततः सस्मार भगवान् मुनीन्सप्त शतक्रतुः  ।  
ते समागम्य मुनयः सर्वे समुदितास्ततः  ॥ मत्स्प्_१५४।३१० ॥  
पूजिताश्च महेन्द्रेण पप्रच्छुस्तं प्रयोजनम्  ।  
किमर्थं तु सुरश्रेष्ठ संस्मृतास्तु वयं त्वया  ॥ मत्स्प्_१५४।३११ ॥  
शक्रः प्रोवाच शृण्वन्तु भगवन्तः प्रयोजनम्  ।  
हिमाचले तपो घोरं तप्यते भूधरात्मजा  ।  
तस्या ह्यभिमतं कामं भवन्तः कर्तुमर्हथ  ॥ मत्स्प्_१५४।३१२ ॥  
ततः समापतन्देव्या जगदर्थं त्वरान्विताः  ।  
तथेत्युक्त्वा तु शैलेन्द्रं सिद्धसङ्घातसेवितम्  ॥ मत्स्प्_१५४।३१३ ॥  
ऊचुरागत्य मुनयस् तामथो मधुराक्षरम्  ।  
पुत्रि किं ते व्यवसितः कामः कमललोचने  ॥ मत्स्प्_१५४।३१४ ॥  
तानुवाच ततो देवी सलज्जा गौरवान्मुनीन्  ।  
तपस्यतो महाभागाः प्राप्य मौने भवादृशान्  ॥ मत्स्प्_१५४।३१५ ॥  
वन्दनाय नियुक्ता धीः पावयत्यविकल्पितम्  ।  
प्रश्नोन्मुखत्वाद्भवतां युक्तमासनमादितः  ॥ मत्स्प्_१५४।३१६ ॥  
उपविष्टाः श्रमोन्मुक्तास् ततः प्रक्ष्यथ मामतः  ।  
इत्युक्त्वा सा ततश्चक्रे कृतासनपरिग्रहान्  ॥ मत्स्प्_१५४।३१७ ॥  
सा तु तान्विधिवत्पूज्यान् पूजयित्वा विधानतः  ।  
उवाचादित्यसङ्काशान् मुनीन्सप्त सती शनैः  ॥ मत्स्प्_१५४।३१८ ॥  
त्यक्त्वा व्रतात्मकं मौनं मौनं जग्राह ह्रीमयम्  ।  
भावं तस्यास्तु मौनान्तं तस्याः सप्तर्षयो यथा  ॥ मत्स्प्_१५४।३१९ ॥  
गौरवाधीनतां प्राप्ताः पप्रच्छुस्तां पुनस्तथा  ।  
सापि गौरवगर्भेण मनसा चारुहासिनी  ॥ मत्स्प्_१५४।३२० ॥  
मुनीञ्शान्तकथालापान् प्रेक्ष्य प्रोवाच वाग्यमम्  ।  
भगवन्तो विजानन्ति प्राणिनां मानसं हितम्  ॥ मत्स्प्_१५४।३२१ ॥  
मनोगतीभिरत्यर्थं कदर्थन्ते हि देहिनः  ।  
केचित् तु निपुणास्तत्र घटन्ते विबुधोद्यमैः  ॥ मत्स्प्_१५४।३२२ ॥  
उपायैर्दुर्लभान्भावान् प्राप्नुवन्ति ह्यतन्द्रिताः  ।  
अपरे तु परिच्छिन्ना नानाकाराभ्युपक्रमाः  ॥ मत्स्प्_१५४।३२३ ॥  
देहान्तरार्थमारम्भम् आश्रयन्ति हितप्रदम्  ।  
मम त्वाकाशसम्भूत-पुष्पदामा विभूषितम्  ॥ मत्स्प्_१५४।३२४ ॥  
वन्ध्या सुतं प्राप्तुकामा मनः प्रसरते मुहुः  ।  
अहं किल भवं देवं पतिं प्राप्तुं समुद्यता  ॥ मत्स्प्_१५४।३२५ ॥  
प्रकृत्यैव दुराधर्षं तपस्यन्तं तु सम्प्रति  ।  
सुरासुरैरनिर्णीतं परमार्थक्रियाश्रयम्  ॥ मत्स्प्_१५४।३२६ ॥  
साम्प्रतं चापि निर्दग्ध-मदनं वीतरागिणम्  ।  
कथमाराधयेदीशं मादृशी तादृशं शिवम्  ॥ मत्स्प्_१५४।३२७ ॥  
इत्युक्ता मुनयस्ते तु स्थिरतां मनसस्ततः  ।  
ज्ञातुमस्या वचः प्रोचुः प्रक्रमात्प्रकृतार्थकम्  ॥ मत्स्प्_१५४।३२८ ॥  
  
*मुनय ऊचुः  
द्विविधं तु सुखं तावत् पुत्रि लोकेषु भाव्यते  ।  
शरीरस्यास्य सम्भोगैश् चेतसश्चापि निर्वृतिः  ॥ मत्स्प्_१५४।३२९ ॥  
प्रकृत्या स तु दिग्वासा भीमः पितृवणेशयः  ।  
कपाली भिक्षुको नग्नो विरूपाक्षः स्थिरक्रियः  ॥ मत्स्प्_१५४।३३० ॥  
प्रमत्तोन्मत्तकाकारो बीभत्सकृतसङ्ग्रहः  ।  
यतिना तेन कस्ते ऽर्थो मूर्तानर्थेन काङ्क्षितः  ॥ मत्स्प्_१५४।३३१ ॥  
यदि ह्यस्य शरीरस्य भोगमिच्छसि साम्प्रतम्  ।  
तत्कथं ते महादेवाद् भयभाजो जुगुप्सितात्  ॥ मत्स्प्_१५४।३३२ ॥  
स्रवद्रक्तवसाभ्यक्त-कपालकृतभूषणात्  ।  
श्वसदुग्रभुजङ्गेन्द्र-कृतभूषणभीषणात्  ॥ मत्स्प्_१५४।३३३ ॥  
श्मशानवासिनो रौद्र-प्रमथानुगतात् सति  ।  
सुरेन्द्रमुकुटव्रात-निघृष्टचरणो ऽरिहा  ॥ मत्स्प्_१५४।३३४ ॥  
हरिरस्ति जगद्धाता श्रीकान्तो ऽनन्तमूर्तिमान्  ।  
नाथो यज्ञभुजामस्ति तथेन्द्रः पाकशासनः  ॥ मत्स्प्_१५४।३३५ ॥  
देवतानां निधिश्चास्ति ज्वलनः सर्वकामकृत्  ।  
वायुरस्ति जगद्धाता यः प्राणः सर्वदेहिनाम्  ॥ मत्स्प्_१५४।३३६ ॥  
तथा वैश्रवणो राजा सर्वार्थमतिमान्विभुः  ।  
एभ्य एकतमं कस्मान् न त्वं सम्प्राप्तुमिच्छसि  ॥ मत्स्प्_१५४।३३७ ॥  
उतान्यदेहसम्प्राप्त्या सुखं ते मनसेप्सितम्  ।  
एवमेतत्तवाप्यत्र प्रभवो नाकसम्पदाम्  ।  
अस्मिन्नेव पराः सर्वाः कल्याणप्राप्तयस्तव  ॥ मत्स्प्_१५४।३३८ ॥  
पितुरेवास्ति तत्सर्वं सुरेभ्यो यन्न विद्यते  ।  
अतस्तत्प्राप्तये क्लेशः स वाप्यत्राफलस्तव  ॥ मत्स्प्_१५४।३३९ ॥  
प्रायेण प्रार्थितो भद्रे सुस्वल्पो ह्यतिदुर्लभः  ।  
अस्य ते विधियोगस्य धाता कर्तात्र चैव हि  ॥ मत्स्प्_१५४।३४० ॥  
  
*सूत उवाच  
इत्युक्ता सा तु कुपिता मुनिवर्येषु शैलजा  ।  
उवाच कोपरक्ताक्षी स्फुरद्भिर्दशनच्छदैः  ॥ मत्स्प्_१५४।३४१ ॥  
  
*देव्युवाच  
असद्ग्रहस्य का प्रीतिर् व्यसनस्य क्व यन्त्रणा  ।  
विपरीतार्थबोद्धारः सत्पथे केन योजिताः  ॥ मत्स्प्_१५४।३४२ ॥  
एवं मां वेत्थ दुष्प्रज्ञां ह्य् अस्थानासद्ग्रहप्रियाम्  ।  
न मां प्रतिविचारो ऽस्ति यत्रेहासद्ग्रहावितौ  ॥ मत्स्प्_१५४।३४३ ॥  
प्रजापतिसमाः सर्वे भवन्तः सर्वदर्शिनः  ।  
नूनं न वेत्थ तं देवं शाश्वतं जगतः प्रभुम्  ॥ मत्स्प्_१५४।३४४ ॥  
अजमीशानमव्यक्तम् अमेयमहिमोदयम्  ॥ मत्स्प्_१५४।३४५ ॥  
आस्तां तद्धर्मसद्भाव-सम्बोधस्तावदद्भुतः  ।  
विदुर्यं न हरिब्रह्म-प्रमुखा हि सुरेश्वराः  ॥ मत्स्प्_१५४।३४६ ॥  
यत्तस्य विभवात्स्वोत्थं भुवनेषु विजृम्भितम्  ।  
प्रकटं सर्वभूतानां तदप्यत्र न वेत्थ किम्  ॥ मत्स्प्_१५४।३४७ ॥  
कस्यैतद्गगनं भूरितः कस्याग्निः कस्य मारुतः  ।  
कस्य भूः कस्य वरुणः कश्चन्द्रार्कविलोचनः  ॥ मत्स्प्_१५४।३४८ ॥  
कस्यार्चयन्ति लोकेषु लिङ्गं भक्त्या सुरासुराः  ।  
यं ब्रुवन्तीश्वरं देवा विधीन्द्राद्या महर्षयः  ॥ मत्स्प्_१५४।३४९ ॥  
प्रभावं प्रभवं चैष तेषामपि न वेत्थ किम्  ।  
अदितिः कस्य मातेयं कस्माज्जातो जनार्दनः  ॥ मत्स्प्_१५४।३५० ॥  
अदितेः कश्यपाज्जाता देवा नारायणादयः  ।  
मरीचेः कश्यपः पुत्रो ह्य् अदितिर्दक्षपुत्रिका  ॥ मत्स्प्_१५४।३५१ ॥  
मरीचिश्चापि दक्षश्च पुत्रौ तौ ब्रह्मणः किल  ।  
ब्रह्मा हिरण्मयात्त्वण्डाद् दिव्यसिद्धिविभूतिकम्  ॥ मत्स्प्_१५४।३५२ ॥  
कस्य प्रादुरभूद्ध्यानात् प्रक्षुब्धाः प्राकृतांशकाः  ।  
प्रकृतौ तु तृतीयायां मधुद्विड्जननक्रिया  ॥ मत्स्प्_१५४।३५३ ॥  
जाता ससर्ज षड्वर्गान् बुद्धिपूर्वान् स्वकर्मजान्  ।  
अजातको ऽभवद्वेधा ब्रह्मणो ऽव्यक्तजन्मनः  ॥ मत्स्प्_१५४।३५४ ॥  
यः स्वयोगेन सङ्क्षोभ्य प्रकृतिं कृतवानिदम्  ।  
ब्रह्मणः सिद्धसर्वार्थम् ऐश्वर्यं लोककर्तृताम्  ॥ मत्स्प्_१५४।३५५ ॥  
विदुर्विष्ण्वादयो यच्च स्वमहिम्ना सदैव हि  ।  
कृत्वान्यं देहम् अन्या दृक् तादृक् कृत्वा पुनर्हरिः  ॥ मत्स्प्_१५४।३५६ ॥  
कुरुते जगतः कृत्यम् उत्तमाधममध्यमम्  ।  
एवमेव हि संसारो यो जन्ममरणात्मकः  ॥ मत्स्प्_१५४।३५७ ॥  
कर्मणश्च फलं ह्येतन् नानारूपसमुद्भवम्  ।  
अथ नारायणो देवः स्वकां छायां समाश्रयत्  ॥ मत्स्प्_१५४।३५८ ॥  
तत्प्रेरितः प्रकुरुते जन्म नानाप्रकारकम्  ।  
सापि कर्मण एवोक्ता प्रेरणा विवशात्मनाम्  ॥ मत्स्प्_१५४।३५९ ॥  
यथोन्मादादिजुष्टस्य मतिरेव हि सा भवेत्  ।  
इष्टान्येव यथार्थानि विपरीतानि मन्यते  ॥ मत्स्प्_१५४।३६० ॥  
लोकस्य व्यवहारेषु सृष्टेषु सहते सदा  ।  
धर्माधर्मफलावाप्तौ विष्णुरेव निबोधितः  ॥ मत्स्प्_१५४।३६१ ॥  
अथानादित्वमस्यास्ति सामान्यात्तु तदात्मना  ।  
न ह्यस्य जीवितं दीर्घं दृष्टं देहे तु कुत्रचित्  ॥ मत्स्प्_१५४।३६२ ॥  
भवद्भिर्यस्य नो दृष्टम् अन्तरग्रमथापि वा  ।  
देहिनां धर्म एवैष क्वचिज्जायेत्कचिन्म्रियेत्  ॥ मत्स्प्_१५४।३६३ ॥  
क्वचिद्गर्भगतो नश्येत् क्वचिज् जीवेज्जरामयः  ।  
क्वचित्समाः शतं जीवेत् क्वचिद्बाल्ये विपद्यते  ॥ मत्स्प्_१५४।३६४ ॥  
शतायुः पुरुषो यस्तु सो ऽनन्तः स्वल्पजन्मनः  ।  
जीवितो न म्रियत्यग्रे तस्मात्सो ऽमर उच्यते  ॥ मत्स्प्_१५४।३६५ ॥  
अदृष्टजन्मनिधना ह्य् एवं विष्ण्वादयो मताः  ।  
एतत्संशुद्धमैश्वर्यं संसारे को लभेदिह  ॥ मत्स्प्_१५४।३६६ ॥  
तत्र क्षयादियोगात्तु नानाश्चर्यस्वरूपिणि  ।  
तस्माद्दिवश्चरान्सर्वान् मलिनान्स्वल्पभूतिकान्  ॥ मत्स्प्_१५४।३६७ ॥  
नाहं भद्राः किलेच्छामि ऋते शर्वात्पिनाकिनः  ।  
स्थितं च तारतम्येन प्राणिनां परमं त्विदम्  ॥ मत्स्प्_१५४।३६८ ॥  
धीबलैश्वर्यकार्यादि-प्रमाणं महतां महत्  ।  
यस्मान्न किञ्चिदपरं सर्वं यस्मात्प्रवर्तते  ॥ मत्स्प्_१५४।३६९ ॥  
यस्यैश्वर्यमनाद्यन्तं तमहं शरणं गता  ।  
एष मे व्यवसायश्च दीर्घो ऽतिविपरीतकः  ॥ मत्स्प्_१५४।३७० ॥  
यात वा तिष्ठतैवाथ मुनयो मद्विधायकाः  ।  
एवं निशम्य वचनं देव्या मुनिवरास्तदा  ॥ मत्स्प्_१५४।३७१ ॥  
आनन्दाश्रुपरीताक्षाः सस्वजुस्तां तपस्विनीम्  ।  
ऊचुश्च परमप्रीताः शैलजां मधुरं वचः  ॥ मत्स्प्_१५४।३७२ ॥  
  
*ऋषय ऊचुः  
अत्यद्भुतास्यहो पुत्रि ज्ञानमूर्तिरिवामला  ।  
प्रसादयति नो भावं भवभावप्रतिश्रयात्  ॥ मत्स्प्_१५४।३७३ ॥  
ननु विद्मो वयं तस्य देवस्यैश्वर्यमद्भुतम्  ।  
त्वन्निश्चयस्य दृढतां वेत्तुं वयमिहागताः  ॥ मत्स्प्_१५४।३७४ ॥  
अचिरादेव तन्वङ्गि कामस्ते ऽयं भविष्यति  ।  
क्वादित्यस्य प्रभा याति रत्नेभ्यः क्व द्युतिः पृथक्  ॥ मत्स्प्_१५४।३७५ ॥  
को ऽर्थो वर्णालिकाव्यक्तः कथं त्वं गिरिशं विना  ।  
यामो नैकाभ्युपायने तमभ्यर्थयितुं वयम्  ॥ मत्स्प्_१५४।३७६ ॥  
अस्माकमपि वै सो ऽर्थः सुतरां हृदि वर्तते  ।  
अतस्त्वमेव सा बुद्धिर् यतो नीतिस्त्वमेव हि  ॥ मत्स्प्_१५४।३७७ ॥  
अतो निःसंशयं कायं शङ्करो ऽपि विधास्यति  ।  
इत्युक्त्वा पूजिता याता मुनयो गिरिकन्यया  ॥ मत्स्प्_१५४।३७८ ॥  
प्रययुर्गिरिशं द्रष्टुं प्रस्थं हिमवतो महत्  ।  
गङ्गाम्बुप्लावितात्मानं पिङ्गबद्धजटासटम्  ॥ मत्स्प्_१५४।३७९ ॥  
भृङ्गानुयातपाणिस्थ-मन्दारकुसुमस्रजम्  ।  
गिरेः सम्प्राप्य ते प्रस्थं ददृशुः शङ्कराश्रमम्  ॥ मत्स्प्_१५४।३८० ॥  
प्रशान्ताशेषसत्त्वौघं नवस्तिमितकाननम्  ।  
निःशब्दाक्षोभसलिल-प्रपातं सर्वतोदिशम्  ॥ मत्स्प्_१५४।३८१ ॥  
तत्रापश्यंस्ततो द्वारि वीरकं वेत्रपाणिनम्  ।  
सप्त ते मुनयः पूज्या विनीताः कार्यगौरवात्  ॥ मत्स्प्_१५४।३८२ ॥  
ऊचुर्मधुरभाषिण्या वाचा ते वाग्मिनां वराः  ।  
द्रष्टुं वयमिहायाताः शरण्यं गणनायकम्  ॥ मत्स्प्_१५४।३८३ ॥  
त्रिलोचनं विजानीहि सुरकार्यप्रचोदिताः  ।  
त्वमेव नो गतिस्तत्त्वं यथा कालानतिक्रमः  ॥ मत्स्प्_१५४।३८४ ॥  
सा प्रार्थनैषा प्रायेण प्रतीहारमयः प्रभुः  ।  
इत्युक्तो मुनिभिः सो ऽथ गौरवात्तानुवाच सः  ॥ मत्स्प्_१५४।३८५ ॥  
सवनस्यापरां सन्ध्यां स्नातुं मन्दाकिनीजले  ।  
क्षणेन भविता विप्रास् तत्र द्रक्ष्यथ शूलिनम्  ॥ मत्स्प्_१५४।३८६ ॥  
इत्युक्ता मुनयस्तस्थुस् ते तत्कालप्रतीक्षिणः  ।  
गम्भीराम्बुधरं प्रावृट्-तृषिताश्चातका यथा  ॥ मत्स्प्_१५४।३८७ ॥  
ततः क्षणेन निष्पन्न-समाधानक्रियाविधिः  ।  
वीरासनं बिभेदेशो मृगचर्मनिवासितम्  ॥ मत्स्प्_१५४।३८८ ॥  
ततो विनीतो जानुभ्याम् अवलम्ब्य महीस्थितिम्  ।  
उवाच वीरको देवं प्रणामैकसमाश्रयः  ॥ मत्स्प्_१५४।३८९ ॥  
सम्प्राप्ता मुनयः सप्त त्वां द्रष्टुं दीप्ततेजसः  ।  
विभो समादिश द्रष्टुम् अवगन्तुम् इहार्हसि  ।  
ते ऽब्रुवन्देवकार्येण तव दर्शनलालसाः  ॥ मत्स्प्_१५४।३९० ॥  
इत्युक्तो धूर्जटिस्तेन वीरकेण महात्मना  ।  
भूभङ्गसञ्ज्ञया तेषां प्रवेशाज्ञां ददौ तदा  ॥ मत्स्प्_१५४।३९१ ॥  
मूर्ध्नः कम्पेन तान्सर्वान् वीरको ऽपि महामुनीन्  ।  
आजुहावाविदूरस्थान् दर्शनाय पिनाकिनः  ॥ मत्स्प्_१५४।३९२ ॥  
त्वराबद्धार्धचूडास्ते लम्बमानाजिनाम्बराः  ।  
विविशुर्वेदिकां सिद्धां गिरिशस्य विभूतिभिः  ॥ मत्स्प्_१५४।३९३ ॥  
बद्धपाणिपुटाक्षिप्त-नाकपुष्पोत्करास्ततः  ।  
पिनाकिपादयुगलं वन्द्यं नाकनिवासिनाम्  ॥ मत्स्प्_१५४।३९४ ॥  
ततः स्निग्धेक्षिताः शान्ता मुनयः शूलपाणिना  ।  
मन्मथारिं ततो हृष्टाः समं तुष्टुवुरादृताः  ॥ मत्स्प्_१५४।३९५ ॥  
  
*मुनय ऊचुः  
अहो कृतार्था वयमेव साम्प्रतं सुरेश्वरो ऽप्यत्र वरो भविष्यति  ।  
भवत्प्रसादामलवारिसेकतः फलेन काचित् तपसा नियुज्यते  ॥ मत्स्प्_१५४।३९६ ॥  
जयत्यसौ धन्यतरो हिमाचलस् तदाश्रयं यस्य सुता तपस्यति  ।  
स दैत्यराजो ऽपि महाफलोदयो विमूलिताशेषसुरो हि तारकः  ॥ मत्स्प्_१५४।३९७ ॥  
त्वदीयमंशं प्रविलोक्य कल्मषात् स्वकं शरीरं परिमोक्ष्यते हि यः  ।  
स धन्यधीर्लोकपिता चतुर्मुखो हरिश्च यत्सम्भ्रमवह्निदीपितः  ॥ मत्स्प्_१५४।३९८ ॥  
त्वदङ्घ्रियुग्मं हृदयेन बिभ्रतो महाभितापप्रशमैकहेतुकम्  ।  
त्वमेव चैको विविधाकृतक्रियः किलेति वाचा विधुरैर् विभाष्यते  ॥ मत्स्प्_१५४।३९९ ॥  
अथाद्य एकस्त्वमवादि नान्यथा जगत्तथा निर्घृणतां तव स्पृशेत्  ।  
न वेत्सि वा दुःखमिदं प्रजात्मकं विहन्यते ते खलु सर्वतः क्रिया  ॥ मत्स्प्_१५४।४०० ॥  
उपेक्षसे चेज् जगतामुपद्रवं दयामयत्वं तव केन कथ्यते  ।  
स्वयोगमायामहिमागुहाश्रयं न विद्यते निर्मलभूतिगौरवम्  ॥ मत्स्प्_१५४।४०१ ॥  
वयं च ते धन्यतराः शरीरिणां यदीदृशं त्वां प्रविलोकयामहे  ।  
अदर्शनं तेन मनोरथो यथा प्रयाति साफल्यतया मनोगतम्  ॥ मत्स्प्_१५४।४०२ ॥  
जगद्विधानैकविधौ जगन्मुखे करिष्यसे ऽतो बलभिच्चरा वयम्  ।  
विनेमुरित्थं मुनयो विसृज्य तां गिरं गिरीशश्रुतिभूमिसन्निधौ  ॥ मत्स्प्_१५४।४०३ ॥  
उत्कृष्टकेदार इवावनीतले सुबीजमुष्टिं सुफलाय कर्षकाः  ॥ मत्स्प्_१५४।४०४ ॥  
तेषां श्रुत्वा तु तां रम्यां प्रक्रमोपक्रमक्रियाम्  ।  
वाचं वाचस्पतिस्तुष्टः प्रोवाच स्मितसुन्दरीम्  ॥ मत्स्प्_१५४।४०५ ॥  
  
*शर्व उवाच  
जाने लोकविधानस्य कन्या सत्कार्यमुत्तमम्  ।  
जाता प्रालेयशैलस्य सङ्केतकनिरूपणाः  ॥ मत्स्प्_१५४।४०६ ॥  
सत्यमुत्कण्ठिताः सर्वे देवकार्यार्थमुद्यताः  ।  
तेषां त्वरन्ति चेतांसि किन्तु कार्यं विवक्षितम्  ॥ मत्स्प्_१५४।४०७ ॥  
लोकयात्रानुगन्तव्या विशेषेण विचक्षणैः  ।  
सेवन्ते ते यतो धर्मं तत्प्रामाण्यात्परे स्थिताः  ॥ मत्स्प्_१५४।४०८ ॥  
इत्युक्ता मुनयो जग्मुस् त्वरितास्तु हिमाचलम्  ।  
तत्र ते पूजितास्तेन हिमशैलेन सादरम्  ।  
ऊचुर्मुनिवराः प्रीताः स्वल्पवर्णं त्वरान्विताः  ॥ मत्स्प्_१५४।४०९ ॥  
  
*मुनय ऊचुः  
देवो दुहितरं साक्षात् पिनाकी तव मार्गते  ।  
तच्छीघ्रं पावयात्मानम् आहुत्येवानलार्पणात्  ॥ मत्स्प्_१५४।४१० ॥  
कार्यमेतच्च देवानां सुचिरं परिवर्तते  ।  
जगदुद्धरणायैष क्रियतां वै समुद्यमः  ॥ मत्स्प्_१५४।४११ ॥  
इत्युक्तस्तैस्तदा शैलो हर्षाविष्टो ऽवदन्मुनीन्  ।  
असमर्थो ऽभवद्वक्तुम् उत्तरं प्रार्थयञ्छिवम्  ॥ मत्स्प्_१५४।४१२ ॥  
ततो मेना मुनीन्वीक्ष्य प्रोवाच स्नेहविक्लवा  ।  
दुहितुस्तान्मुनींश्चैव चरणाश्रयम् अर्थवित्  ॥ मत्स्प्_१५४।४१३ ॥  
  
*मेनोवाच  
यदर्थं दुहितुर्जन्म नेच्छन्त्यपि महाफलम्  ।  
तदेवोपस्थितं सर्वं प्रक्रमेणैव साम्प्रतम्  ॥ मत्स्प्_१५४।४१४ ॥  
कुलजन्मवयोरूप-विभूत्यृद्धियुतो ऽपि यः  ।  
वरस्तस्यापि चाहूय सुता देया ह्ययाचतः  ॥ मत्स्प्_१५४।४१५ ॥  
तत्समस्ततपोघोरं कथं पुत्री प्रयास्यति  ।  
पुत्रीवाक्याद्यदत्रास्ति विधेयं तद्विधीयताम्  ॥ मत्स्प्_१५४।४१६ ॥  
इत्युक्ता मुनयस्ते तु प्रियया हिमभूभृतः  ।  
ऊचुः पुनरुदारार्थं नारीचित्तप्रसादकम्  ॥ मत्स्प्_१५४।४१७ ॥  
  
*मुनय ऊचुः  
ऐश्वर्यमवगच्छस्व शङ्करस्य सुरासुरैः  ।  
आराध्यमानपादाब्ज-युगलत्वात्सुनिर्वृतैः  ॥ मत्स्प्_१५४।४१८ ॥  
यस्योपयोगि यद्रूपं सा च तत्प्राप्तये चिरम्  ।  
घोरं तपस्यते बाला तेन रूपेण निर्वृतिः  ॥ मत्स्प्_१५४।४१९ ॥  
यस्तद्व्रतानि दिव्यानि नयिष्यति समापनम्  ।  
तत्र सावहिता तावत् तस्मात् सैव भविष्यति  ॥ मत्स्प्_१५४।४२० ॥  
इत्युक्त्वा गिरिणा सार्धं ते ययुर्यत्र शैलजा  ।  
जितार्कज्वलनज्वाला तपस्तेजोमयी ह्युमा  ॥ मत्स्प्_१५४।४२१ ॥  
प्रोचुस्तां मुनयः स्निग्धं सम्मान्य पथमागतम्  ।  
रम्यं प्रियं मनोहारि मा रूपं तपसा दह  ॥ मत्स्प्_१५४।४२२ ॥  
प्रातस्ते शङ्करः पाणिम् एष पुत्रि ग्रहीष्यति  ।  
वयमर्थितवन्तस्ते पितरं पूर्वमागताः  ॥ मत्स्प्_१५४।४२३ ॥  
पित्रा सह गृहं गच्छ वयं यामः स्वमन्दिरम्  ॥ मत्स्प्_१५४।४२४ ॥  
इत्युक्ता तपसः सत्यं फलमस्तीति चिन्त्य सा  ।  
त्वरमाणा ययौ वेश्म पितुर्दिव्यार्थशोभितम्  ॥ मत्स्प्_१५४।४२५ ॥  
सा तत्र रजनीं मेने वर्षायुतसमां सती  ।  
हरदर्शनसञ्जात-महोत्कण्ठा हिमाद्रिजा  ॥ मत्स्प्_१५४।४२६ ॥  
ततो मुहूर्ते ब्राह्मे तु तस्याश्चक्रुः सुरस्त्रियः  ।  
नानामङ्गलसन्दोहान् यथावत्क्रमपूर्वकम्  ॥ मत्स्प्_१५४।४२७ ॥  
दिव्यमण्डनमङ्गानां मन्दिरे बहुमङ्गले  ।  
उपासत गिरिं मूर्ता ऋतवः सार्वकामिकाः  ॥ मत्स्प्_१५४।४२८ ॥  
वायवो वारिदाश्चासन् सम्मार्जनविधौ गिरेः  ।  
हर्म्येषु श्रीः स्वयं देवी कृतनानाप्रसाधना  ॥ मत्स्प्_१५४।४२९ ॥  
कान्तिः सर्वेषु भावेषु ऋद्धिश्चाभवदाकुला  ।  
चिन्तामणिप्रभृतयो रत्नाः शैलं समन्ततः  ॥ मत्स्प्_१५४।४३० ॥  
उपतस्थुर्नगाश्चापि कल्पकाममहाद्रुमाः  ।  
ओषध्यो मूर्तिमत्यश्च दिव्यौषधिसमन्विताः  ॥ मत्स्प्_१५४।४३१ ॥  
रसाश्च धातवश्चैव सर्वे शैलस्य किङ्कराः  ।  
किङ्करास्तस्य शैलस्य व्यग्राश्चाज्ञानुवर्तिनः  ॥ मत्स्प्_१५४।४३२ ॥  
नद्यः समुद्रा निखिलाः स्थावरं जङ्गमं च यत्  ।  
तत्सर्वं हिमशैलस्य महिमानमवर्धयत्  ॥ मत्स्प्_१५४।४३३ ॥  
अभवन्मुनयो नागा यक्षगन्धर्वकिन्नराः  ।  
शङ्करस्यापि विबुधा गन्धमादनपर्वते  ॥ मत्स्प्_१५४।४३४ ॥  
सर्वे मण्डनसम्भारास् तस्थुर्निर्मलमूर्तयः  ।  
शर्वस्यापि जटाजूटे चन्द्रखण्डं पितामहः  ॥ मत्स्प्_१५४।४३५ ॥  
बबन्ध प्रणयोदार-विस्फारितविलोचनः  ।  
कपालमालां विपुलां चामुण्डा मूर्ध्न्यबन्धयत्  ॥ मत्स्प्_१५४।४३६ ॥  
उवाच चापि वचनं पुत्रं जनय शङ्कर  ।  
यो दैत्येन्द्रकुलं हत्वा मां रक्तैस्तर्पयिष्यति  ॥ मत्स्प्_१५४।४३७ ॥  
सौरिर् ज्वलच्छिरोरत्न-मुकुटं चानलोल्बणम्  ।  
भुजगाभरणं गृह्य सज्जं शम्भोः पुरो ऽभवत्  ॥ मत्स्प्_१५४।४३८ ॥  
शक्रो गजाजिनं तस्य वसाभ्यक्ताग्रपल्लवम्  ।  
दध्रे सरभसं स्विद्यद् विस्तीर्णमुखपङ्कजम्  ॥ मत्स्प्_१५४।४३९ ॥  
वायुश्च विपुलं तीक्ष्ण-शृङ्गं हिमगिरिप्रभम्  ।  
वृषं विभूषयामास हरयानं महौजसम्  ॥ मत्स्प्_१५४।४४० ॥  
वितेनुर्नयनान्तःस्थाः शम्भोः सूर्यानलेन्दवः  ।  
स्वां द्युतिं लोकनाथस्य जगतः कर्मसाक्षिणः  ॥ मत्स्प्_१५४।४४१ ॥  
चिताभस्म समाधाय कपाले रजतप्रभम्  ।  
मनुजास्थिमयीं मालाम् आबबन्ध च पाणिना  ॥ मत्स्प्_१५४।४४२ ॥  
प्रेताधिपः पुरो द्वारे सगदः समवर्तत  ।  
नानाकारमहारत्न-भूषणं धनदाहृतम्  ॥ मत्स्प्_१५४।४४३ ॥  
विहायोदग्रसर्पेन्द्र-कटकेन स्वपाणिना  ।  
कर्णोत्तंसं चकारेशो वासुकिं तक्षकं स्वयम्  ॥ मत्स्प्_१५४।४४४ ॥  
जलाधीशाहृतां स्थास्नु-प्रसूनावेष्टितां पृथक्  ।  
ततस्तु ते गणाधीशा विनयात्तत्र वीरकम्  ॥ मत्स्प्_१५४।४४५ ॥  
प्रोचुर्व्यग्राकृते त्वं गां समावेदय शूलिने  ।  
निष्पन्नाभरणं देवं प्रसाध्येशं प्रसाधनैः  ॥ मत्स्प्_१५४।४४६ ॥  
सप्त वारिधयस्तस्थुः कर्तुं दर्पणविभ्रमम्  ।  
ततो विलोकितात्मानं महाम्बुधिजलोदरे  ॥ मत्स्प्_१५४।४४७ ॥  
धरामालिङ्ग्य जानुभ्यां स्थाणुं प्रोवाच केशवः  ।  
शोभसे देव रूपेण जगदानन्ददायिना  ॥ मत्स्प्_१५४।४४८ ॥  
मातरः प्रेरयन् काम-वधूं वैधव्यचिह्निताम्  ।  
कालो ऽयमिति चालक्ष्य प्रकारेङ्गितसञ्ज्ञया  ॥ मत्स्प्_१५४।४४९ ॥  
ततस्ताश्चोदिता देवम् ऊचुः प्रहसिताननाः  ।  
रतिः पुरस्तव प्राप्ता नाभाति मदनोज्झिता  ॥ मत्स्प्_१५४।४५० ॥  
ततस्तां सन्निर्वायाह वामहस्ताग्रसञ्ज्ञया  ।  
प्रयाणं गिरिजावक्त्र-दर्शनोत्सुकमानसः  ॥ मत्स्प्_१५४।४५१ ॥  
ततो हरो हिमगिरिकन्दराकृतिं सितं कशामृदुहतिभिः प्रचोदयत्  ।  
महावृषं गणतुमुलाहितेक्षणं स भूधरानशनिरिव प्रकम्पयन्  ॥ मत्स्प्_१५४।४५२ ॥  
ततो हरिर्द्रुतपदपद्धतिः पुरः पुरःसरान्द्रुमनिकरेषु संश्रितान्  ।  
धरारजःशबलितभूषणो ऽब्रवीत् प्रयात मा कुरुत पथो ऽस्य सङ्कटम्  ॥ मत्स्प्_१५४।४५३ ॥  
प्रभोः पुनः प्रथमनियोगमूर्जयन् सुतो ऽब्रवीद् भ्रुकुटिमुखो ऽपि वीरकः  ।  
वियच्चरा वियति किमस्ति कान्तकं प्रयात नो धरणिधराविदूरतः  ॥ मत्स्प्_१५४।४५४ ॥  
महार्णवाः कुरुत शिलोपमं पयः सुरद्विषागमनमहातिकर्दमम्  ।  
गणेश्वराश् चपलतया न गम्यतां सुरेश्वरैः स्थिरमतिभिर् निरीक्ष्यते  ॥ मत्स्प्_१५४।४५५ ॥  
न भृङ्गिणा स्वतनुमवेक्ष्य नीयते पिनाकिनः पृथुमुखमण्डम् अग्रतः  ।  
वृथा यमः प्रकटितदन्तकोटरं त्वमायुधं वहसि विहाय सम्भ्रमम्  ॥ मत्स्प्_१५४।४५६ ॥  
पदं न यद्रथतुरगैः पुरद्विषः प्रमुच्यते बहुतरमातृसङ्कुलम्  ।  
अमी सुराः पृथगनुयायिभिर्वृताः पदातयो द्विगुणपथान् हरप्रियाः  ॥ मत्स्प्_१५४।४५७ ॥  
स्ववाहनैः पवनविधूतचामरैश् चलध्वजैर्व्रजत विहारशालिभिः  ।  
सुराः स्वकं किमिति सरागमूर्जितं विचार्यते नियतलयत्रयानुगम्  ॥ मत्स्प्_१५४।४५८ ॥  
न किन्नरैर् अभिभवितुं हि शक्यते विभूषणचयसमुद्भवो ध्वनिः  ।  
अजातिजाः किमिति न षड्जमध्यम् अपृथुस्वरं बहुतरमत्र वक्ष्यते  ॥ मत्स्प्_१५४।४५९ ॥  
नतानतानतनततानतां गताः पृथक्तया समयकृता विभिन्नताम्  ।  
विशङ्किता भवदतिभेदशीलिनः प्रयान्त्यमी द्रुतपदमेव गौडकाः  ॥ मत्स्प्_१५४।४६० ॥  
विसंहताः किमिति न षाड्गवादयः स्वगीतकैर् ललितपदप्रयोगजैः  ।  
प्रभोः पुरो भवति हि यस्य चाक्षतं समुद्गतार्थकमिति तत्प्रतीयते  ॥ मत्स्प्_१५४।४६१ ॥  
अमी पृथग्विरचितरम्यरासकं विलासिनो बहुगमकस्वभावकम्  ।  
प्रयुञ्जते गिरिशयशोविसारिणं प्रकीर्णकं बहुतरनागजातयः  ॥ मत्स्प्_१५४।४६२ ॥  
अमी कथं ककुभि कथाः प्रतिक्षणं ध्वनन्ति ते विविधवधूविमिश्रिताः  ।  
न जातयो ध्वनिमुरजासमीरिता न मूर्छिताः किमिति च मूर्छनात्मकाः  ॥ मत्स्प्_१५४।४६३ ॥  
श्रुतिप्रियक्रमगतिभेदसाधनं ततादिकं किमिति न तुम्बरेरितम्  ।*  
न हन्यते बहुविधवाद्यडम्बरं प्रकीर्णवीणामुरजादि नाम यत्  ॥ मत्स्प्_१५४।४६४ ॥*  
इतीरते गिरिमवधानशालिनः सुरासुराः सपदि तु वीरकाज्ञया  ।  
नियामिताः प्रययुरतीव हर्षिताश् चराचरं जगदखिलं ह्यपूरयन्  ॥ मत्स्प्_१५४।४६५ ॥  
इति स्तनत्ककुभि रसन्महार्णवे स्तनद्घने विदलितशैलकन्दरे  ।  
जगत्यभूत्तुमुल इवाकुलीकृतः पिनाकिना त्वरितगतेन भूधरः  ॥ मत्स्प्_१५४।४६६ ॥  
परिज्वलत्कनकसहस्रतोरणं क्वचिन्मिलन्मरकतवेश्मवेदिकम्  ।  
क्वचित् क्वचिद् विमलविदूरवेदिकं क्वचिद् गलज्जलधररम्यनिर्झरम्  ॥ मत्स्प्_१५४।४६७ ॥  
चलद्ध्वजप्रवरसहस्रमण्डितं सुरद्रुमस्तबकविकीर्णचत्वरम्  ।  
सितासितारुणरुचिधातुवर्णिकं श्रियोज्ज्वलं प्रविततमार्गगोपुरम्  ॥ मत्स्प्_१५४।४६८ ॥  
विजृम्भिताप्रतिमध्वनिवारिदं सुगन्धिभिः पुरपवनैर्मनोहरम्  ।*  
हरो महागिरिनगरं समासदत्क्षणादिव प्रवरसुरासुरस्तुतः  ॥ मत्स्प्_१५४।४६९ ॥*  
तं प्रविशन्तमगात्प्रविलोक्य व्याकुलतां नगरं गिरिभर्तुः  ।  
व्यग्रपुरन्ध्रिजनं जययुक्तं धावितमार्गजनाकुलरथ्यम्  ॥ मत्स्प्_१५४।४७० ॥  
हर्म्यगवाक्षगतामरनारी-लोचननीलसरोरुहमालम्  ।  
सुप्रकटा समदृश्यत काचित् स्वाभरणांशुवितानविगूढा  ॥ मत्स्प्_१५४।४७१ ॥  
काप्यखिलीकृतमण्डनभूषा त्यक्तसखीप्रणया हरम् ऐक्षत्  ।  
काचिदुवाच कलं गतमाना कातरतां सखि मा कुरु मूढे  ॥ मत्स्प्_१५४।४७२ ॥  
दग्धमनोभव एव पिनाकी कामयते स्वयमेव विहर्तुम्  ।  
काचिदपि स्वयमेव पतन्ती प्राह परां विरहस्खलिताङ्गीम्  ॥ मत्स्प्_१५४।४७३ ॥  
मा चपले मदनव्यतिषङ्गं शङ्करजं स्खलनेन वद त्वम्  ।  
कापि कृतव्यवधानमदृष्ट्वा युक्तिवशाद्गिरिशो ह्ययमूचे  ॥ मत्स्प्_१५४।४७४ ॥  
एष स यत्र सहस्रमखाद्या नाकसदामधिपाः स्वयमुक्तैः  ।  
नामभिर् इन्दुजटं निजसेवा-प्राप्तफलाय नतास्तु घटन्ते  ॥ मत्स्प्_१५४।४७५ ॥  
एष न चैष स एष यदग्रे चर्मपरीततनुः शशिमौली  ।  
धावति वज्रधरो ऽमरराजो मार्गममुं विवृतीकरणाय  ॥ मत्स्प्_१५४।४७६ ॥  
एष स पद्मभवो ऽयमुपेत्य प्रांशुजटामृगचर्मनिगूढः  ।  
सप्रणयं करघट्टितवक्त्रः किञ्चिदुवाच मितं श्रुतिमूले  ॥ मत्स्प्_१५४।४७७ ॥  
एवमभूत्सुरनारिकुलानां चित्तविसंष्ठुलता गुरुरागात्  ।  
शङ्करसंश्रयणाद् गिरिजायाज्-अन्मफलं परमं त्विति चोचुः  ॥ मत्स्प्_१५४।४७८ ॥  
ततो हिमगिरेर्वेश्म विश्वकर्मनिवेदितम्  ।  
महानीलमयस्तम्भं ज्वलत्काञ्चनकुट्टिमम्  ॥ मत्स्प्_१५४।४७९ ॥  
मुक्ताजालपरिष्कारं ज्वलितौषधिदीपितम्  ।  
क्रीडोद्यानसहस्राढ्यं काञ्चनाम्बुजदीर्घिकम्  ॥ मत्स्प्_१५४।४८० ॥  
महेन्द्रप्रमुखाः सर्वे सुरा दृष्ट्वा तदद्भुतम्  ।  
नेत्राणि सफलान्यद्य मनोभिरिति ते दधुः  ॥ मत्स्प्_१५४।४८१ ॥  
विमर्दक्षीणकेयूरा हरिणा द्वारि रोधिताः  ।  
कथञ्चित्प्रमुखास्तत्र विविशुर्नाकवासिनः  ॥ मत्स्प्_१५४।४८२ ॥  
प्रणतेनाचलेन्द्रेण पूजितो ऽथ चतुर्मुखः  ।  
चकार विधिना सर्वं विधिमन्त्रपुरःसरम्  ॥ मत्स्प्_१५४।४८३ ॥  
शर्वस्य पाणिग्रहणम् अग्निसाक्षिकमक्षतम्  ।  
दाता महीभृतां नाथो होता देवश्चतुर्मुखः  ॥ मत्स्प्_१५४।४८४ ॥  
वरः पशुपतिः साक्षात् कन्या विश्वारणिस्तथा  ।  
चराचराणि भूतानि सुरासुरवराणि च  ॥ मत्स्प्_१५४।४८५ ॥  
तत्राप्येते नियमतो ह्य् अभवन्व्यग्रमूर्तयः  ।  
मुमोचाभिनवान्सर्वान् सस्यशालीन्रसौषधीः  ॥ मत्स्प्_१५४।४८६ ॥  
व्यग्रा तु पृथिवी देवी सर्वभावमनोरमा  ।  
गृहीत्वा वरुणः सर्व-रत्नान्याभरणानि च  ॥ मत्स्प्_१५४।४८७ ॥  
पुण्यानि च पवित्राणि नानारत्नमयानि तु  ।  
तस्थौ साभरणो देवो हर्षदः सर्वदेहिनाम्  ॥ मत्स्प्_१५४।४८८ ॥  
धनदश्चापि दिव्यानि हैमान्याभरणानि च  ।  
जातरूपविचित्राणि प्रयतः समुपस्थितः  ॥ मत्स्प्_१५४।४८९ ॥  
वायुर्ववौ सुसुरभिः सुखसंस्पर्शनो विभुः  ।  
छत्रमिन्दुकरोद्भासि सुसितं च शतक्रतुः  ॥ मत्स्प्_१५४।४९० ॥  
जग्राह मुदितः स्रग्वी बाहुभिर्बहुभूषणैः  ।  
जगुर्गन्धर्वमुख्याश्च ननृतुश्चाप्सरोगणाः  ॥ मत्स्प्_१५४।४९१ ॥  
वादयन्तो ऽतिमधुरं जगुर् गन्धर्वकिन्नराः  ।  
मूर्ताश्च ऋतवस्तत्र जगुश्च ननृतुश्च वै  ॥ मत्स्प्_१५४।४९२ ॥  
चपलाश्च गणास्तस्थुर् लोलयन्तो हिमाचलम्  ।  
उत्तिष्ठन्क्रमशश्चात्र विश्वभुग्भगनेत्रहा  ॥ मत्स्प्_१५४।४९३ ॥  
चकारौद्वाहिकं कृत्यं पत्न्या सह यथोचितम्  ।  
दत्तार्घो गिरिराजेन सुरवृन्दैर् विनोदितः  ॥ मत्स्प्_१५४।४९४ ॥  
अवसत्तां क्षपां तत्र पत्न्या सह पुरान्तकः  ।  
ततो गन्धर्वगीतेन नृत्येनाप्सरसामपि  ॥ मत्स्प्_१५४।४९५ ॥  
स्तुतिभिर् देवदैत्यानां विबुद्धो विबुधाधिपः  ।  
आमन्त्र्य हिमशैलेन्द्रं प्रभाते चोमया सह  ।  
जगाम मन्दरगिरिं वायुवेगेन शृङ्गिणा  ॥ मत्स्प्_१५४।४९६ ॥  
ततो गते भगवति नीललोहिते सहोमया रतिमलभन्न भूधरः  ।  
सबान्धवो भवति च कस्य नो मनो विह्वलं च जगति हि कन्यकापितुः  ॥ मत्स्प्_१५४।४९७ ॥  
ज्वलन्मणिस्फटिकहाटकोत्कटं स्फुटद्युति स्फटिकगोपुरं पुरम्  ।  
हरो गिरौ चिरमनुकल्पितं तदा विसर्जितामरनिवहो ऽविशत्स्वकम्  ॥ मत्स्प्_१५४।४९८ ॥  
तदोमासहितो देवो विजहार भगाक्षिहा  ।  
पुरोद्यानेषु रम्येषु विविक्तेषु वनेषु च  ॥ मत्स्प्_१५४।४९९ ॥  
सुरक्तहृदयो देव्या मकराङ्कपुरःसरः  ।  
ततो बहुतिथे काले सुतकामा गिरेः सुता  ॥ मत्स्प्_१५४।५०० ॥  
सखीभिः सहिता क्रीडां चक्रे कृत्रिमपुत्रकैः  ।  
कदाचिद्गन्धतैलेन गात्रमभ्यज्य शैलजा  ॥ मत्स्प्_१५४।५०१ ॥  
चूर्णैरुद्वर्तयामास मलिनान्तरितां तनुम्  ।  
तदुद्वर्तनकं गृह्य नरं चक्रे गजाननम्  ॥ मत्स्प्_१५४।५०२ ॥  
पुत्रकं क्रीडती देवी तं चाप्यर्पयदम्भसि  ।  
जाह्नव्यास्तु शिवासख्यास् ततः सो ऽभूद्बृहद्वपुः  ॥ मत्स्प्_१५४।५०३ ॥  
कायेनातिविशालेन जगदापूरयत्तदा  ।  
पुत्रेत्युवाच ते देवी पुत्रेत्यूचे च जाह्नवी  ॥ मत्स्प्_१५४।५०४ ॥  
गाङ्गेय इति देवैस्तु पूजितो ऽभूद्गजाननः  ।  
विनायकाधिपत्यं च ददावस्य पितामहः  ॥ मत्स्प्_१५४।५०५ ॥  
पुनः सा क्रीडनं चक्रे पुत्रार्थं वरवर्णिनी  ।  
मनोज्ञमङ्कुरं रूढम् अशोकस्य शुभानना  ॥ मत्स्प्_१५४।५०६ ॥  
वर्धयामास तं चापि कृतसंस्कारमङ्गला  ।  
बृहस्पतिमुखैर्विप्रैर् दिवस्पतिपुरोगमैः  ॥ मत्स्प्_१५४।५०७ ॥  
ततो देवैश्च मुनिभिः प्रोक्ता देवी त्विदं वचः  ।  
भवानि भवती भव्या सम्भूता लोकभूतये  ॥ मत्स्प्_१५४।५०८ ॥  
प्रायः सुतफलो लोकः पुत्रपौत्रैश्च लभ्यते  ।  
अपुत्राश्च प्रजाः प्रायो दृश्यन्ते दैवहेतवः  ॥ मत्स्प्_१५४।५०९ ॥  
अधुना दर्शिते मार्गे मर्यादां कर्तुमर्हसि  ।  
फलं किं भविता देवि कल्पितैस्तरुपुत्रकैः  ।  
इत्युक्ता हर्षपूर्णाङ्गी प्रोवाचोमा शुभां गिरम्  ॥ मत्स्प्_१५४।५१० ॥  
एवं निरुदके देशे यः कूपं कारयेद्बुधः  ।  
बिन्दौ बिन्दौ च तोयस्य वसेत्संवत्सरं दिवि  ॥ मत्स्प्_१५४।५११ ॥  
दशकूपसमा वापी दशवापीसमो ह्रदः  ।  
दशह्रदसमः पुत्रो दशपुत्रसमो द्रुमः  ।  
एषैव मम मर्यादा नियता लोकभाविनी  ॥ मत्स्प्_१५४।५१२ ॥  
इत्युक्तास्तु ततो विप्रा बृहस्पतिपुरोगमाः  ।  
जग्मुः स्वमन्दिराण्येव भवानीं वन्द्य सादरम्  ॥ मत्स्प्_१५४।५१३ ॥  
गतेषु तेषु देवो ऽपि शङ्करः पर्वतात्मजाम्  ।  
पाणिनालम्ब्य वामेन शनैः प्रावेशयच्छुभाम्  ॥ मत्स्प्_१५४।५१४ ॥  
चित्तप्रसादजननं प्रासादमनुगोपुरम्  ।  
लम्बमौक्तिकदामानं मालिकाकुलवेदिकम्  ॥ मत्स्प्_१५४।५१५ ॥  
निर्धौतकलधौतं च क्रीडागुहमनोरमम्  ।  
प्रकीर्णकुसुमामोद-मत्तालिकुलकूजितम्  ॥ मत्स्प्_१५४।५१६ ॥  
किन्नरोद्गीतसङ्गीत-गृहान्तरितभित्तिकम्  ।  
सुगन्धिधूपसङ्घात-मनःप्रार्थ्यमलक्षितम्  ॥ मत्स्प्_१५४।५१७ ॥  
क्रीडन्मयूरनारीभिर् वृतं वै ततवादिभिः  ।  
हंससङ्घातसङ्घुष्टं स्फटिकस्तम्भवेदिकम्  ॥ मत्स्प्_१५४।५१८ ॥  
अनाविलमसम्भ्रान्त्या बहुशः किन्नराकुलम्  ।  
शुकैर्यत्राभिहन्यन्ते पद्मरागविनिर्मिताः  ॥ मत्स्प्_१५४।५१९ ॥  
भित्तयो दाडिमभ्रान्त्या प्रतिबिम्बितमौक्तिकाः  ।  
तत्राक्षक्रीडया देवी विहर्तुमुपचक्रमे  ॥ मत्स्प्_१५४।५२० ॥  
स्वच्छेन्द्रनीलभूभागे क्रीडने यत्र धिष्ठितौ  ।  
वपुःसहायतां प्राप्तौ विनोदरसनिर्वृतौ  ॥ मत्स्प्_१५४।५२१ ॥  
एवं प्रक्रीडतोस्तत्र देवीशङ्करयोस्तदा  ।  
प्रादुर्भवन्महाशब्दस् तद्गृहोदरगोचरः  ॥ मत्स्प्_१५४।५२२ ॥  
तच्छ्रुत्वा कौतुकाद्देवी किमेतदिति शङ्करम्  ।  
पप्रच्छ तं शुभतनुर् हरं विस्मयपूर्वकम्  ॥ मत्स्प्_१५४।५२३ ॥  
उवाच देवीं नैतत्ते दृष्टपूर्वं सुविस्मिते  ।  
एते गणेशाः क्रीडन्ते शैले ऽस्मिन्मत्प्रियाः सदा  ॥ मत्स्प्_१५४।५२४ ॥  
तपसा ब्रह्मचर्येण नियमैः क्षेत्रसेवनैः  ।  
यैरहं तोषितः पूर्वं त एते मनुजोत्तमाः  ॥ मत्स्प्_१५४।५२५ ॥  
मत्समीपमनुप्राप्ता मम हृद्याः शुभानने  ।  
कामरूपा महोत्साहा महारूपगुणान्विताः  ॥ मत्स्प्_१५४।५२६ ॥  
कर्मभिर्विस्मयं तेषां प्रयामि बलशालिनाम्  ।  
चराचरस्य जगतः सृष्टिसंहरणक्षमाः  ॥ मत्स्प्_१५४।५२७ ॥  
ब्रह्मविष्ण्विन्द्रगन्धर्वैः सकिन्नरमहोरगैः  ।  
समावृतो ऽप्यहं नित्यं नैभिर्विरहितो रमे  ॥ मत्स्प्_१५४।५२८ ॥  
हृद्या मे चारुसर्वाङ्गि त एते क्रीडिता गिरौ  ।  
इत्युक्ता तु ततो देवी त्यक्त्वा तद्विस्मयाकुला  ॥ मत्स्प्_१५४।५२९ ॥  
गवाक्षान्तरमासाद्य प्रेक्षते विस्मितानना  ।  
यावन्तस्ते कृशा दीर्घा ह्रस्वाः स्थूला महोदराः  ॥ मत्स्प्_१५४।५३० ॥  
व्याघ्रेभवदनाः केचित् केचिन्मेषाजरूपिणः  ।  
अनेकप्राणिरूपाश्च ज्वालास्याः कृष्णपिङ्गलाः  ॥ मत्स्प्_१५४।५३१ ॥  
सौम्या भीमाः स्मितमुखाः कृष्णपिङ्गजटासटाः  ।  
नानाविहङ्गवदना नानाविधमृगाननाः  ॥ मत्स्प्_१५४।५३२ ॥  
कौशेयचर्मवसना नग्नाश्चान्ये विरूपिणः  ।  
गोकर्णा गजकर्णाश्च बहुवक्त्रेक्षणोदराः  ॥ मत्स्प्_१५४।५३३ ॥  
बहुपादा बहुभुजा दिव्यनानास्त्रपाणयः  ।  
अनेककुसुमापीडा नानाव्यालविभूषणाः  ॥ मत्स्प्_१५४।५३४ ॥  
वृकाननायुधधरा नानाकवचभूषणाः  ।  
विचित्रवाहनारूढा दिव्यरूपा वियच्चराः  ॥ मत्स्प्_१५४।५३५ ॥  
वीणावाद्यमुखोद्घुष्टा नानास्थानकनर्तकाः  ।  
गणेशांस्तांस्तथा दृष्ट्वा देवी प्रोवाच शङ्करम्  ॥ मत्स्प्_१५४।५३६ ॥  
  
*देव्युवाच  
गणेशाः कतिसङ्ख्याताः किन्नामानः किमात्मकाः  ।  
एकैकशो मम ब्रूहि धिष्ठिता ये पृथक्पृथक्  ॥ मत्स्प्_१५४।५३७ ॥  
  
*शङ्कर उवाच  
कोटिसङ्ख्या ह्यसङ्ख्याता नानाविख्यातपौरुषाः  ।  
जगदापूरितं सर्वैर् एभिर्भीमैर्महाबलैः  ॥ मत्स्प्_१५४।५३८ ॥  
सिद्धक्षेत्रेषु रथ्यासु जीर्णोद्यानेषु वेश्मसु  ।  
दानवानां शरीरेषु बालेषून्मत्तकेषु च  ।  
एते विशन्ति मुदिता नानाहारविहारिणः  ॥ मत्स्प्_१५४।५३९ ॥  
ऊष्मपाः फेनपाश्चैव धूमपा मधुपायिनः  ।  
रक्तपाः सर्वभक्षाश्च वायुपा ह्यम्बुभोजनाः  ॥ मत्स्प्_१५४।५४० ॥  
गेयनृत्योपहाराश्च नानावाद्यरवप्रियाः  ।  
न ह्येषां वै अनन्तत्वाद् गुणान्वक्तुं हि शक्यते  ॥ मत्स्प्_१५४।५४१ ॥  
  
*देव्युवाच  
मार्गत्वगुत्तरासङ्ग-शुद्धाङ्गो मुञ्जमेखली  ।  
मानशिलेन कल्केन चपलो रञ्जिताननः  ॥ मत्स्प्_१५४।५४२ ॥  
पिनद्धोत्पलस्रग्दामा सुकान्तो मधुराकृतिः  ।  
पाषाणशकलोत्तान-कांस्यतालप्रवर्तकः  ॥ मत्स्प्_१५४।५४३ ॥  
असौ गणेश्वरो देवः किन्नामा किन्नरानुगः  ।  
य एष गणगीतेषु दत्तकर्णो मुहुर्मुहुः  ॥ मत्स्प्_१५४।५४४ ॥  
स एष वीरको देवि सदा मद्धृदयप्रियः  ।  
नानाश्चर्यगुणाधारो गणेश्वरगणार्चितः  ॥ मत्स्प्_१५४।५४५ ॥  
  
*देव्युवाच  
ईदृशस्य सुतस्यास्ति ममोत्कण्ठा पुरान्तक  ।  
कदाहम् ईदृशं पुत्रं द्रक्ष्याम्यानन्ददायिनम्  ॥ मत्स्प्_१५४।५४६ ॥  
  
*शिव उवाच  
एष एव सुतस्ते ऽस्तु नयनानन्दहेतुकः  ।  
त्वया मात्रा कृतार्थो ऽस्तु वीरको ऽपि सुमध्यमे  ॥ मत्स्प्_१५४।५४७ ॥  
इत्युक्ता प्रेषयामास विजयां हर्षणोत्सुका  ।  
वीरकानयनायाशु दुहिता हिमभूभृतः  ॥ मत्स्प्_१५४।५४८ ॥  
सावरुह्य त्वरायुक्ता प्रासादादम्बरस्पृशः  ।  
विजयोवाच गणपं गणमध्ये प्रवर्तिता  ॥ मत्स्प्_१५४।५४९ ॥  
  
*विजयोवाच  
एहि वीरक चापल्यात् त्वया देवः प्रकोपितः  ।  
किमुत्तरं वदत्यर्थे नृत्यरङ्गे तु शैलजा  ॥ मत्स्प्_१५४।५५० ॥  
इत्युक्तस्त्यक्तपाषाण-शकलो मार्जिताननः  ।  
आहूतस्तु तयोद्भूत-मूलप्रस्तावशंसकः  ॥ मत्स्प्_१५४।५५१ ॥  
देव्याः समीपमागच्छद् विजयानुगुप्तः शनैः  ।  
प्रासादशिखरात्फुल्ल-रक्ताम्बुजनिभद्युतिः  ॥ मत्स्प्_१५४।५५२ ॥  
तं दृष्ट्वा प्रस्रुतानल्प-स्वादुक्षीरपयोधरा  ।  
गिरिजोवाच सस्नेहं गिरा मधुरवर्णया  ॥ मत्स्प्_१५४।५५३ ॥  
  
*उमोवाच  
एह्येहि यातो ऽसि मे पुत्रतां देवदेवेन दत्तो ऽधुना वीरक  ॥ मत्स्प्_१५४।५५४ ॥  
इत्येवमङ्के निधायाथ तं पर्यचुम्बत्कपोले कलवादिनम्  ॥ मत्स्प्_१५४।५५५ ॥  
मूर्ध्न्युपाघ्राय सम्मार्ज्य गात्राणि भूषयामास दिव्यैः स्वयं भूषणैः किङ्किणीमेखलानूपुरैर् माणिक्यकेयूरहारोरुमूलगुणैः  ॥ मत्स्प्_१५४।५५६ ॥  
कोमलैः पल्लवैश्चित्रितैश्चारुभिर् दिव्यमन्त्रोद्भवैस् तस्य शुभैस्ततो भूरिभिश्चाकरोन्मिश्रसिद्धार्थकैर् अङ्गरक्षाविधिम्  ॥ मत्स्प्_१५४।५५७ ॥  
एवमादाय चोवाच कृत्वा स्रजं मूर्ध्नि गोरोचनापत्रभङ्गोज्ज्वलम्  ॥ मत्स्प्_१५४।५५८ ॥  
गच्छ गच्छाधुना क्रीड सार्धं गणैरप्रमत्तो नगे श्वभ्रवर्ज शनैर्व्यालमालाकुलाः शैलसानुद्रुमदन्तिभिर् भिन्नसाराः परे सङ्गिनः  ॥ मत्स्प्_१५४।५५९ ॥  
जाह्नवीयं जलं क्षुब्धतोयाकुलं कूलं मा विशेथा बहुव्याघ्रदुष्टे वने  ॥ मत्स्प्_१५४।५६० ॥  
वत्सासङ्ख्येषु दुर्गा गणेशेष्वेतस्मिन्वीरके पुत्रभावोपतुष्टान्तःकरणा तिष्ठतु  ॥ मत्स्प्_१५४।५६१ ॥  
स्वस्य पितृजनप्रार्थितं भव्यमायातिभाविन्यसौ भव्यता  ॥ मत्स्प्_१५४।५६२ ॥  
सो ऽपि निर्वर्त्य सर्वान् गणान् सस्मयमाह बालत्वलीलारसाविष्टधीः  ॥ मत्स्प्_१५४।५६३ ॥  
एष मात्रा स्वयं मे कृतभूषणो ऽत्र एष पटः पाटलैर्बिन्दुभिः सिन्दुवारस्य पुष्पैरियं मालतीमिश्रिता मालिका मे शिरस्याहिता  ॥ मत्स्प्_१५४।५६४ ॥  
को ऽयमातोद्यधारी गणस्तस्य दास्यामि हस्तादिदं क्रीडनम्  ॥ मत्स्प्_१५४।५६५ ॥  
दक्षिणात्पश्चिमं पश्चिमादुत्तरमुत्तरात्पूर्वमभ्येत्य सख्या युता प्रेक्षती तं गवाक्षान्तराद्वीरकं शैलपुत्री बहिः क्रीडनं यज्जगन्मातुरप्येष चित्तभ्रमः  ॥ मत्स्प्_१५४।५६६ ॥  
पुत्रलुब्धो जनस्तत्र को मोहमायाति न स्वल्पचेता जडो मांसविण्मूत्रसङ्घातदेहः  ॥ मत्स्प्_१५४।५६७ ॥  
द्रष्टुमभ्यन्तरे नाकवासेश्वरैर् इन्दुमौलिं प्रविष्टेषु कक्षान्तरम्  ॥ मत्स्प्_१५४।५६८ ॥  
वाहनात्यावरोहा गणास्तैर्युतो लोकपालास्त्रमूर्तो ह्ययं खड्गो विखड्गकरो निर्ममः कृतान्तः कस्य केनाहतो ब्रूत मौने भवन्तो ऽस्त्रदण्डेन किं दुःस्पृहाः  ॥ मत्स्प्_१५४।५६९ ॥  
भीममूर्त्याननेनास्ति कृत्यं गिरौ य एषो ऽस्त्रज्ञेन किं वध्यते  ॥ मत्स्प्_१५४।५७० ॥  
मा वृथा लोकपालानुगचित्तता एवम् एवैतद् इत्यूचुरस्मै तदा देवताः  ॥ मत्स्प्_१५४।५७१ ॥  
देवदेवानुगं वीरकं लक्षणा प्राह देवी वनं पर्वता निर्झराण्यग्निदेव्यान्यथो भूतपा निर्झराम्भोनिपातेषु निमज्जत  ॥ मत्स्प्_१५४।५७२ ॥  
पुष्पजालावनद्धेषु धामस्वपि प्रोत्तुङ्गनानाद्रिकुञ्जेष्वनुगर्जन्तु हेमारुतास्फोटसङ्क्षेपणात् कामतः  ॥ मत्स्प्_१५४।५७३ ॥  
काञ्चनोत्तुङ्गशृङ्गावरोहक्षितौ हेमरेणूत्करासङ्गद्युतिं खेचराणां वनाधायिनि रम्ये बहुरूपसम्पत्प्रकरे गणान्वासितं मन्दरकन्दरे सुन्दरमन्दारपुष्पप्रवालाम्बुजे सिद्धनारीभिर् आपीतरूपामृतं विस्तृतैर् नेत्रपात्रैर् अनुन्मेषिभिर् वीरके शैलपुत्री निमेषान्तराद् अस्मरत्पुत्रगृध्री विनोदार्थिनी  ॥ मत्स्प्_१५४।५७४ ॥  
सो ऽपि तादृक्क्षणावाप्तपुण्योदयो यो ऽपि जन्मान्तरस्यात्मजत्वं गतः क्रीडतस्तस्य तृप्तिः कथं जायते यो ऽपि भाविजगद्वेधसा तेजसः कल्पितः प्रतिक्षणं दिव्यगीतक्षणो नृत्यलोलो गणेशैः प्रणतः  ॥ मत्स्प्_१५४।५७५ ॥  
  
क्षणं सिंहनादाकुले गण्डशैले सृजद्रत्नजाले बृहत्सालताले  ।  
क्षणं फुल्लनानातमालालिकाले क्षणं वृक्षमूले विलोलो मराले  ॥ मत्स्प्_१५४।५७६ ॥  
क्षणे स्वल्पपङ्के जले पङ्कजाढ्ये क्षणं मातुरङ्के शुभे निष्कलङ्के  ।  
परिक्रीडते बाललीलाविहारी गणेशाधिपो देवतानन्दकारी  ।  
निकुञ्जेषु विद्याधरैर्गीतशीलः पिनाकीव लीलाविलासैः सलीलः  ॥ मत्स्प्_१५४।५७७ ॥  
प्रकाश्य भुवनाभोगी ततो दिनकरे गते  ।  
देशान्तरं तदा पश्चाद् दूरमस्तावनीधरम्  ॥ मत्स्प्_१५४।५७८ ॥  
उदयास्ते पुरोभावी यो हि चास्ते ऽवनीधरः  ।  
मित्रत्वमस्य सुदृढं हृदये परिचिन्त्यताम्  ॥ मत्स्प्_१५४।५७९ ॥  
नित्यमाराधितः श्रीमान् पृथुमूलः समुन्नतः  ।  
नाकरोत्सेवितुं मेरुर् उपहारं पतिष्यतः  ॥ मत्स्प्_१५४।५८० ॥  
जले ऽप्येषा व्यवस्थेति संशयेताखिलं बुधः  ।  
दिनान्तानुगतो भानुः स्वजनत्वमपूरयत्  ॥ मत्स्प्_१५४।५८१ ॥  
सन्ध्याबद्धाञ्जलिपुटा मुनयो ऽभिमुखा रविम्  ।  
याचन्त्यागमनं शीघ्रं निवार्यात्मनि भाविताम्  ॥ मत्स्प्_१५४।५८२ ॥  
व्यजृम्भत तथा लोके क्रमाद्वैभावरं तमः  ।  
कुटिलस्येव हृदये कालुष्यं दूषयन्मनः  ॥ मत्स्प्_१५४।५८३ ॥  
ज्वलत्फणिफणारत्न-दीपोद्द्योतितभित्तिके  ।  
शयनं शशिसङ्घात-शुभ्रवस्त्रोत्तरच्छदम्  ॥ मत्स्प्_१५४।५८४ ॥  
नानारत्नद्युतिलसच्-छक्रचापविडम्बकम्  ।  
रत्नकिङ्किणिकाजालं लम्बमुक्ताकलापकम्  ॥ मत्स्प्_१५४।५८५ ॥  
कमनीयचलल्लोल-वितानाच्छादिताम्बरम्  ।  
मन्दिरे मन्दसञ्चारः शनैर्गिरिसुतायुतः  ॥ मत्स्प्_१५४।५८६ ॥  
तस्थौ गिरिसुताबाहु-लतामीलितकन्धरः  ।  
शशिमौलिसितज्योत्स्ना शुचिपूरितगोचरः  ॥ मत्स्प्_१५४।५८७ ॥  
गिरिजाप्यसितापङ्गी नीलोत्पलदलच्छविः  ।  
विभावर्या च सम्पृक्ता बभूवातितमोमयी  ।  
तमुवाच ततो देवः क्रीडाकेलिकलायुतम्  ॥ मत्स्प्_१५४।५८८ ॥  
  
  
______________________________________________________  
  
मत्स्य-पुराण १५५  
*शर्व उवाच  
शरीरे मम तन्वङ्गि सिते भास्यसितद्युतिः  ।  
भुजङ्गीवासिता शुद्धा संश्लिष्टा चन्दने तरौ  ॥ मत्स्प्_१५५।१ ॥  
चन्द्रातपेन सम्पृक्ता रुचिराम्बरया तथा  ।  
रजनीवासिते पक्षे दृष्टिदोषं ददासि मे  ॥ मत्स्प्_१५५।२ ॥  
इत्युक्ता गिरिजा तेन मुक्तकण्ठा पिनाकिना  ।  
उवाच कोपरक्ताक्षी भ्रुकुटीकुटिलानना  ॥ मत्स्प्_१५५।३ ॥  
  
*देव्युवाच  
स्वकृतेन जनः सर्वो जाड्येन परिभूयते  ।  
अवश्यमर्थी प्राप्नोति खण्डनां जनमण्डले  ॥ मत्स्प्_१५५।४ ॥  
तपोभिर्दीर्घचरितैर् यच्च प्रार्थितवत्यहम्  ।  
तस्या मे नियतस्त्वेष ह्य् अवमानः पदे पदे  ॥ मत्स्प्_१५५।५ ॥  
नैवास्मि कुटिला शर्व विषमा नैव धूर्जटे  ।  
सविषयस्त्वं गतः ख्यातिं व्यक्तदोषाकराश्रयः  ॥ मत्स्प्_१५५।६ ॥  
नाहं पूष्णो ऽपि दशना नेत्रे चास्मि भगस्य हि  ।  
आदित्यश्च विजानाति भगवान्द्वादशात्मकः  ॥ मत्स्प्_१५५।७ ॥  
मूर्ध्नि शूलं जनयसि स्वैर्दोषैर्मामधिक्षिपन्  ।  
यस्त्वं मामाह कृष्णेति महाकालेति विश्रुतः  ॥ मत्स्प्_१५५।८ ॥  
यास्याम्यहं परित्यक्त्वा चात्मानं तपसा गिरिम्  ।  
जीवन्त्या नास्ति मे कृत्यं धूर्तेन परिभूतया  ॥ मत्स्प्_१५५।९ ॥  
निशम्य तस्या वचनं कोपतीक्ष्णाक्षरं भवः  ।  
उवाचाविष्टसम्भ्रान्ति-प्रणयोन्मिश्रया गिरा  ॥ मत्स्प्_१५५।१० ॥  
  
*शर्व उवाच  
अनात्मज्ञासि गिरिजे नाहं निन्दापरस्तव  ।  
त्वद्भक्तिबुद्ध्या कृतवांस् तवाहं नामसंश्रयम्  ॥ मत्स्प्_१५५।११ ॥  
विकल्पः स्वस्थचित्ते ऽपि गिरिजे नैव कल्पना  ।  
यद्येवं कुपिता भीरु त्वं तवाहं न वै पुनः  ॥ मत्स्प्_१५५।१२ ॥  
नर्मवादी भविष्यामि जहि कोपं शुचिस्मिते  ।  
शिरसा प्रणतश्चाहं रचितस्ते मयाञ्जलिः  ॥ मत्स्प्_१५५।१३ ॥  
स्नेहेनाप्यवमानेन निन्दितेनैति विक्रियाम्  ।  
तस्मान्न जातु रुष्टस्य नर्मस्पृष्टो जनः किल  ॥ मत्स्प्_१५५।१४ ॥  
अनेकैश्चाटुभिर्देवी देवेन प्रतिबोधिता  ।  
कोपं तीव्रं न तत्याज सती मर्मणि घट्टिता  ॥ मत्स्प्_१५५।१५ ॥  
अवष्टब्धम् अथास्फाल्य वासः शङ्करपाणिना  ।  
विपर्यस्तालका वेगाद् यातुमैच्छत शैलजा  ॥ मत्स्प्_१५५।१६ ॥  
तस्या व्रजन्त्याः कोपेन पुनराह पुरान्तकः  ।  
सत्यं सर्वैरवयवैः सुतासि सदृशी पितुः  ॥ मत्स्प्_१५५।१७ ॥  
हिमाचलस्य शृङ्गैस्तैर् मेघजालाकुलैर्नभः  ।  
तथा दुरवगाह्येभ्यो हृदयेभ्यस्तवाशयः  ॥ मत्स्प्_१५५।१८ ॥  
काठिन्याङ्कस्त्वमस्मभ्यं वनेभ्यो बहुधा गता  ।  
कुटिलत्वं च वर्त्मभ्यो दुःसेव्यत्वं हिमादपि  ।  
सङ्क्रान्तिं सर्वदैवेति तन्वङ्गि हिमशैलराट्  ॥ मत्स्प्_१५५।१९ ॥  
इत्युक्ता सा पुनः प्राह गिरिशं शैलजा तदा  ।  
कोपकम्पितमूर्धा च प्रस्फुरद्दशनच्छदा  ॥ मत्स्प्_१५५।२० ॥  
  
*उमोवाच  
मा सर्वान्दोषदानेन निन्दान्यान्गुणिनो जनान्  ।  
तवापि दुष्टसम्पर्कात् सङ्क्रान्तं सर्वमेव हि  ॥ मत्स्प्_१५५।२१ ॥  
व्यालेभ्यो ऽनेकजिह्वत्वं भस्मना स्नेहबन्धनम्  ।  
हृत्कालुष्यं शशाङ्कात्तु दुर्बोधित्वं वृषादपि  ॥ मत्स्प्_१५५।२२ ॥  
तथा बहु किमुक्तेन अलं वाचा श्रमेण ते  ।  
श्मशानवासान् निर्भीस् त्वं नग्नत्वान्न तव त्रपा  ।  
निर्घृणत्वं कपालित्वाद् दया ते विगता चिरम्  ॥ मत्स्प्_१५५।२३ ॥  
*सूत उवाच  
इत्युक्त्वा मन्दिरात्तस्मान् निर्जगाम हिमाद्रिजा  ॥ मत्स्प्_१५५।२४ ॥  
तस्यां व्रजन्त्यां देवेश-गणैः किलकिलो ध्वनिः  ।  
क्व मातर्गच्छसि त्यक्त्वा रुदन्तो धाविताः पुनः  ॥ मत्स्प्_१५५।२५ ॥  
विष्टभ्य चरणौ देव्या वीरको बाष्पगद्गदम्  ।  
प्रोवाच मातः किन्त्वेतत् क्व यासि कुपितान्तरा  ॥ मत्स्प्_१५५।२६ ॥  
अहं त्वामनुयास्यामि व्रजन्तीं स्नेहवर्जिताम्  ।  
नो चेत्पतिष्ये शिखरात् तपोनिष्ठे त्वयोज्झितः  ॥ मत्स्प्_१५५।२७ ॥  
उन्नाम्य वदनं देवी दक्षिणेन तु पाणिना  ।  
उवाच वीरकं माता शोकं पुत्रक मा कृथाः  ॥ मत्स्प्_१५५।२८ ॥  
शैलाग्रात्पतितुं नैव न चागन्तुं मया सह  ।  
युक्तं ते पुत्र वक्ष्यामि येन कार्येण तच्छृणु  ॥ मत्स्प्_१५५।२९ ॥  
कृष्णेत्युक्त्वा हरेणाहं निन्दिता चाप्यनिन्दिता  ।  
सार्हं तपः करिष्यामि येन गौरीत्वमाप्नुयाम्  ॥ मत्स्प्_१५५।३० ॥  
एष स्त्रीलम्पटो देवो यातायां मय्यनन्तरम्  ।  
द्वाररक्षा त्वया कार्या नित्यं रन्ध्रान्ववेक्षिणा  ॥ मत्स्प्_१५५।३१ ॥  
यथा न काचित् प्रविशेद् योषिदत्र हरान्तिकम्  ।  
दृष्ट्वा परांस्त्रियं चात्र वदेथा मम पुत्रक  ॥ मत्स्प्_१५५।३२ ॥  
शीघ्रम् एव करिष्यामि यथायुक्तम् अनन्तरम्  ।  
एवमस्त्विति देवीं स वीरकः प्राह साम्प्रतम्  ॥ मत्स्प्_१५५।३३ ॥  
मातुराज्ञामृताह्लाद-प्लाविताङ्गो गतज्वरः  ।  
जगाम कक्षां सन्द्रष्टुं प्रणिपत्य च मातरम्  ॥ मत्स्प्_१५५।३४ ॥  
  
  
______________________________________________________  
  
  
मत्स्य-पुराण १५६  
  
*सूत उवाच  
देवीं सापश्यद् आयान्तीं सखीं मातुर्विभूषिताम्  ।  
कुसुममोदिनीं नाम तस्य शैलस्य देवताम्  ॥ मत्स्प्_१५६।१ ॥  
सापि दृष्ट्वा गिरिसुतां स्नेहविक्लवमानसा  ।  
क्व पुत्रि गच्छसीत्युच्चैर् आलिङ्ग्योवाच देवता  ॥ मत्स्प्_१५६।२ ॥  
सा चास्यै सर्वमाचख्यौ शङ्करात्कोपकारणम्  ।  
पुनश्चोवाच गिरिजा देवतां मातृसम्मताम्  ॥ मत्स्प्_१५६।३ ॥  
  
*उमोवाच  
नित्यं शैलाधिराजस्य देवता त्वमनिन्दिते  ।  
सर्वतः सन्निधानं ते मम चातीव वत्सला  ॥ मत्स्प्_१५६।४ ॥  
अतस्तुते प्रवक्ष्यामि यद्विधेयं तदा धिया  ।  
अन्यस्त्रीसम्प्रवेशस्तु त्वया रक्ष्यः प्रयत्नतः  ॥ मत्स्प्_१५६।५ ॥  
रहस्यत्र प्रयत्नेन चेतसा सततं गिरौ  ।  
पिनाकिनः प्रविष्टायां वक्तव्यं मे त्वयानघे  ॥ मत्स्प्_१५६।६ ॥  
ततो ऽहं संविधास्यामि यत्कृत्यं तदनन्तरम्  ।  
इत्युक्ता सा तथेत्युक्त्वा जगाम स्वगिरिं शुभम्  ॥ मत्स्प्_१५६।७ ॥  
उमापि पितुरुद्यानं जगामाद्रिसुता द्रुतम्  ।  
अन्तरिक्षं समाविश्य मेघमालामिव प्रभा  ॥ मत्स्प्_१५६।८ ॥  
ततो विभूषणान्यस्य वृक्षवल्कलधारिणी  ।  
ग्रीष्मे पञ्चाग्निसन्तप्ता वर्षासु च जलोषिता  ॥ मत्स्प्_१५६।९ ॥  
शैशिरासु च रात्रीषु शुष्कस्थण्डिलशायिनी  ।  
एवं साधयती तत्र तपसा संव्यवस्थिता  ॥ मत्स्प्_१५६।१० ॥  
ज्ञात्वा तु तां गिरिसुतां दैत्यस्तत्रान्तरे वशी  ।  
अन्धकस्य सुतो दृप्तः पितुर्वधमनुस्मरन्  ॥ मत्स्प्_१५६।११ ॥  
देवान्सर्वान्विजित्याजौ बकभ्राता रणोत्कटः  ।  
आडिर्नामान्तरप्रेक्षी सततं चन्द्रमौलिनः  ॥ मत्स्प्_१५६।१२ ॥  
आजगामामररिपुः पुरं त्रिपुरघातिनः  ।  
स तत्रागत्य ददृशे वीरकं द्वार्यवस्थितम्  ॥ मत्स्प्_१५६।१३ ॥  
विचिन्त्यासीद्वरं दत्तं स पुरा पद्मजन्मना  ।  
हते तदान्धके दैत्ये गिरिशेनामरद्विषि  ॥ मत्स्प्_१५६।१४ ॥  
आडिश्चकार विपुलं तपः परमदारुणम्  ।  
तमागत्याब्रवीद्ब्रह्मा तपसा परितोषितः  ॥ मत्स्प्_१५६।१५ ॥  
किमाडे दानवश्रेष्ठ तपसा प्राप्तुमिच्छसि  ।  
ब्रह्माणमाह दैत्यस्तु निर्मृत्युत्वमहं वृणे  ॥ मत्स्प्_१५६।१६ ॥  
  
*ब्रह्मोवाच  
न कश्चिच् च विना मृत्युं नरो दानव विद्यते  ।  
यतस्ततो ऽपि दैत्येन्द्र मृत्युः प्राप्यः शरीरिणा  ॥ मत्स्प्_१५६।१७ ॥  
इत्युक्तो दैत्यसिंहस्तु प्रोवाचाम्बुजसम्भवम्  ।  
रूपस्य परिवर्तो मे यदा स्यात्पद्मसम्भव  ॥ मत्स्प्_१५६।१८ ॥  
तदा मृत्युर्मम भवेद् अन्यथा त्वमरो ह्यहम्  ।  
इत्युक्तस्तु तदोवाच तुष्टः कमलसम्भवः  ॥ मत्स्प्_१५६।१९ ॥  
यदा द्वितीयो रूपस्य विवर्तस्ते भविष्यति  ।  
तदा ते भविता मृत्युर् अन्यथा न भविष्यति  ॥ मत्स्प्_१५६।२० ॥  
इत्युक्तो ऽमरतां मेने दैत्यसूनुर् महाबलः  ।  
तस्मिन्काले तु संस्मृत्य तद्वधोपायमात्मनः  ॥ मत्स्प्_१५६।२१ ॥  
परिहर्तुं दृष्टिपथं वीरकस्याभवत्तदा  ।  
भुजङ्गरूपी रन्ध्रेण प्रविवेश दृशः पथम्  ॥ मत्स्प्_१५६।२२ ॥  
परिहृत्य गणेशस्य दानवो ऽसौ सुदुर्जयः  ।  
अलक्षितो गणेशेन प्रविष्टो ऽथ पुरान्तकम्  ॥ मत्स्प्_१५६।२३ ॥  
भुजगरूपं सन्त्यज्य बभूवाथ महासुरः  ।  
उमारूपी छलयितुं गिरिशं मूढचेतनः  ॥ मत्स्प्_१५६।२४ ॥  
कृत्वा मायां ततो रूपम् अप्रतर्क्यमनोहरम्  ।  
सर्वावयवसम्पूर्णं सर्वाभिज्ञानसंवृतम्  ॥ मत्स्प्_१५६।२५ ॥  
कृत्वा मुखान्तरे दन्तान् दैत्यो वज्रोपमान्दृढान्  ।  
तीक्ष्णाग्रान् बुद्धिमोहेन गिरिशं हन्तुमुद्यतः  ॥ मत्स्प्_१५६।२६ ॥  
कृत्वोमारूपसंस्थानं गतो दैत्यो हरान्तिकम्  ।  
पापो रम्याकृतिश्चित्र-भूषणाम्बरभूषितः  ॥ मत्स्प्_१५६।२७ ॥  
तं दृष्ट्वा गिरिशस्तुष्टस् तदालिङ्ग्य महासुरम्  ।  
मन्यमानो गिरिसुतां सर्वैरवयवान्तरैः  ॥ मत्स्प्_१५६।२८ ॥  
अपृच्छत्साधु ते भावो गिरिपुत्रि न कृत्रिमः  ।  
या त्वं मदाशयं ज्ञात्वा प्राप्तेह वरवर्णिनी  ॥ मत्स्प्_१५६।२९ ॥  
त्वया विरहितं शून्यं मन्यमानो जगत्त्रयम्  ।  
प्राप्ता प्रसन्नवदना युक्तमेवंविधं त्वयि  ॥ मत्स्प्_१५६।३० ॥  
इत्युक्तो दानवेन्द्रस्तु तदाभाषत्स्मयञ्छनैः  ।  
न चाबुध्यदभिज्ञानं प्रायस्त्रिपुरघातिनः  ॥ मत्स्प्_१५६।३१ ॥  
  
*देव्युवाच  
यातास्म्यहं तपश्चर्तुं वाल्लभ्याय तवातुलम्  ।  
रतिश्च तत्र मे नाभूत् ततः प्राप्ता त्वदन्तिकम्  ॥ मत्स्प्_१५६।३२ ॥  
इत्युक्तः शङ्करः शङ्कां काञ्चित्प्राप्यावधारयत्  ।  
हृदयेन समाधाय देवः प्रहसिताननः  ॥ मत्स्प्_१५६।३३ ॥  
कुपिता मयि तन्वङ्गी प्रकृत्या च दृढव्रता  ।  
अप्राप्तकामा सम्प्राप्ता किमेतत्संशयो मम  ॥ मत्स्प्_१५६।३४ ॥  
इति चिन्त्य हरस्तस्या अभिज्ञानं विधारयन्  ।  
नापश्यद्वामपार्श्वे तु तदङ्गे पद्मलक्षणम्  ॥ मत्स्प्_१५६।३५ ॥  
लोमावर्तं तु रचितं ततो देवः पिनाकधृक्  ।  
अबुध्यद्दानवीं मायाम् आकारं गूहयंस्ततः  ॥ मत्स्प्_१५६।३६ ॥  
मेढ्रे वज्रास्त्रमादाय दानवं तमसूदयत्  ।  
अबुध्यद्वीरको नैव दानवेन्द्रं निषूदितम्  ॥ मत्स्प्_१५६।३७ ॥  
हरेण सूदितं दृष्ट्वा स्त्रीरूपं दानवेश्वरम्  ।  
अपरिच्छिन्नतत्त्वार्था शैलपुत्र्यै न्यवेदयत्  ॥ मत्स्प्_१५६।३८ ॥  
दूतेन मारुतेनाशु-गामिना नगदेवता  ।  
श्रुत्वा वायुमुखाद्देवी क्रोधरक्तविलोचना  ।  
अशपद्वीरकं पुत्रं हृदयेन विदूयता  ॥ मत्स्प्_१५६।३९ ॥  
  
  
______________________________________________________  
  
  
मत्स्य-पुराण १५७  
  
*देव्युवाच  
मातरं मा परित्यज्य यस्मात्त्वं स्नेहविक्लवाम्  ।  
विहितावसरः स्त्रीणां शङ्करस्य रहोविधौ  ॥ मत्स्प्_१५७।१ ॥  
तस्मात्ते परुषा रूक्षा जडा हृदयवर्जिता  ।  
गणेश क्षारसदृशी शिला माता भविष्यति  ॥ मत्स्प्_१५७।२ ॥  
निमित्तमेतद्विख्यातं वीरकस्य शिलोदये  ।  
सो ऽभवत्प्रक्रमेणैव विचित्राख्यानसंश्रयः  ॥ मत्स्प्_१५७।३ ॥  
एवमुत्सृष्टशपाया गिरिपुत्र्यास्त्वनन्तरम्  ।  
निर्जगाम मुखात्क्रोधः सिंहरूपी महाबलः  ॥ मत्स्प्_१५७।४ ॥  
स तु सिंहः करालास्यो जटाजटिलकन्धरः  ।  
प्रोद्धूतलम्बलाङ्गूलो दंष्ट्रोत्कटमुखातटः  ॥ मत्स्प्_१५७।५ ॥  
व्यादितास्यो ललज्जिह्वः क्षामकुक्षिश्चिखादिषुः  ।  
तस्याशु वर्तितुं देवी व्यवस्यत सती तदा  ॥ मत्स्प्_१५७।६ ॥  
ज्ञात्वा मनोगतं तस्या भगवांश्चतुराननः  ।  
आजगामाश्रमपदं सम्पदामाश्रयं तदा  ।  
आगम्योवाच देवेशो गिरिजां स्पष्टया गिरा  ॥ मत्स्प्_१५७।७ ॥  
  
*ब्रह्मोवाच  
किं पुत्रि प्राप्तुकामासि किमलभ्यं ददामि ते  ।  
विरम्यताम् अतिक्लेशात् तपसो ऽस्मान्मदाज्ञया  ॥ मत्स्प्_१५७।८ ॥  
तच्छ्रुत्वोवाच गिरिजा गुरोर्गौरत्वगर्भितम्  ।  
वाक्यं वाचा चिरोद्गीर्ण-वर्णनिर्णीतवाञ्छितम्  ॥ मत्स्प्_१५७।९ ॥  
  
*देव्युवाच  
तपसा दुष्करेणाप्तः पतित्वे शङ्करो मया  ।  
स मां श्यामलवर्णेति बहुशः प्रोक्तवान्भवः  ॥ मत्स्प्_१५७।१० ॥  
स्यामहं काञ्चनाकारा वाल्लभ्येन च संयुता  ।  
भर्तुर्भूतपतेरङ्गम् एकतो निर्विशे ऽङ्गवत्  ॥ मत्स्प्_१५७।११ ॥  
तस्यास्तद्भाषितं श्रुत्वा प्रोवाच कमलासनः  ।  
एवं भव त्वं भूयश्च भर्तृदेहार्धधारिणी  ॥ मत्स्प्_१५७।१२ ॥  
ततस्तत्याज भृङ्गाङ्गं फुल्लनीलोत्पलत्वचम्  ॥ मत्स्प्_१५७।१३ ॥  
त्वचा सा चाभवद्दीप्ता घण्टाहस्ता त्रिलोचना  ।  
नानाभरणपूर्णाङ्गी पीतकौशेयधारिणी  ॥ मत्स्प्_१५७।१४ ॥  
तामब्रवीत्ततो ब्रह्मा देवीं नीलाम्बुजत्विषम्  ।  
निशे भूधरजादेह-सम्पर्कात् त्वं ममाज्ञया  ॥ मत्स्प्_१५७।१५ ॥  
सम्प्राप्ता कृतकृत्यत्वम् एकानंशा पुरा ह्यसि  ।  
य एष सिंहः प्रोद्भूतो देव्याः क्रोधाद्वरानने  ॥ मत्स्प्_१५७।१६ ॥  
स ते ऽस्तु वाहनं देवि केतौ चास्तु महाबलः  ।  
गच्छ विन्ध्याचलं तत्र सुरकार्यं करिष्यसि  ॥ मत्स्प्_१५७।१७ ॥  
पञ्चालो नाम यक्षो ऽयं यक्षलक्षपदानुगः  ।  
दत्तस्ते किङ्करो देवि मया मायाशतैर्युतः  ॥ मत्स्प्_१५७।१८ ॥  
इत्युक्ता कौशिकी देवी विन्ध्यशैलं जगाम ह  ।  
उमापि प्राप्तसङ्कल्पा जगाम गिरिशान्तिकम्  ॥ मत्स्प्_१५७।१९ ॥  
प्रविशन्तीं तु तां द्वाराद् अपकृष्य समाहितः  ।  
रुरोध वीरको देवीं हेमवेत्रलताधरः  ॥ मत्स्प्_१५७।२० ॥  
तामुवाच स कोपेन रूपात्तु व्यभिचारिणीम्  ।  
प्रयोजनं न ते ऽस्तीह गच्छ यावन्न भेत्स्यसे  ॥ मत्स्प्_१५७।२१ ॥  
देव्या रूपधरो दैत्यो देवं वञ्चयितुं त्विह  ।  
प्रविष्टो न च दृष्टो ऽसौ स वै देवेन घातितः  ॥ मत्स्प्_१५७।२२ ॥  
घातिते चाहमाज्ञप्तो नीलकण्ठेन कोपिना  ।  
द्वारेषु नावधानं ते यस्मात्पश्यामि वै ततः  ॥ मत्स्प्_१५७।२३ ॥  
भविष्यसि न मद्द्वाःस्थो वर्षपूगान्यनेकशः  ।  
अतस्ते ऽत्र न दास्यामि प्रवेशं गम्यतां द्रुतम्  ॥ मत्स्प्_१५७।२४ ॥  
  
  
______________________________________________________  
  
मत्स्य-पुराण १५८  
  
*वीरक उवाच  
एवमुक्त्वा गिरिसुता माता मे स्नेहवत्सला  ।  
प्रवेशं लभते नान्या नारी कमललोचने  ॥ मत्स्प्_१५८।१ ॥  
इत्युक्ता तु तदा देवी चिन्तयामास चेतसा  ।  
न सा नारीति दैत्यो ऽसौ वायुर्मे यामभाषत  ॥ मत्स्प्_१५८।२ ॥  
वृथैव वीरकः शप्तो मया क्रोधपरीतया  ।  
अकार्यं क्रियते मूढैः प्रायः क्रोधसमीरितैः  ॥ मत्स्प्_१५८।३ ॥  
क्रोधेन नश्यते कीर्तिः क्रोधो हन्ति स्थिरां श्रियम्  ।  
अपरिच्छिन्नतत्त्वार्था पुत्रं शापितवत्यहम्  ।  
विपरीतार्थबुद्धीनां सुलभो विपदोदयः  ॥ मत्स्प्_१५८।४ ॥  
सञ्चिन्त्यैवमुवाचेदं वीरकं प्रति शैलजा  ।  
लज्जासज्जविकारेण वदनेनाम्बुजत्विषा  ॥ मत्स्प्_१५८।५ ॥  
  
*देव्युवाच  
अहं वीरक ते माता मा ते ऽस्तु मनसो भ्रमः  ।  
शङ्करस्यास्मि दयिता सुता तुहिनभूभृतः  ॥ मत्स्प्_१५८।६ ॥  
मम गात्रच्छविभ्रान्त्या मा शङ्कां पुत्र भावय  ।  
तुष्टेन गौरता दत्ता ममेयं पद्मजन्मना  ॥ मत्स्प्_१५८।७ ॥  
मया शप्तो ऽस्यविदिते वृत्तान्ते दैत्यनिर्मिते  ।  
ज्ञात्वा नारीप्रवेशं तु शङ्करे रहसि स्थिते  ॥ मत्स्प्_१५८।८ ॥  
न निवर्तयितुं शक्यः शापः किं तु ब्रवीमि ते  ।  
शीघ्रमेष्यसि मानुष्यात् स त्वं कामसमन्वितः  ॥ मत्स्प्_१५८।९ ॥  
  
*सूत उवाच  
शिरसा तु ततो वन्द्य मातरं पूर्णमानसः  ।  
उवाचोदितपूर्णेन्दु-द्युतिं च हिमशैलजाम्  ॥ मत्स्प्_१५८।१० ॥  
  
*वीरक उवाच  
नतसुरासुरमौलिमिलन्मणि-प्रचयकान्तिकरालनखाङ्किते  ।  
नगसुते शरणागतवत्सले तव नतो ऽस्मि नतार्तिविनाशिनि  ॥ मत्स्प्_१५८।११ ॥  
तपनमण्डलमण्डितकन्धरे पृथुसुवर्णसुवर्णनगद्युते  ।  
विषभुजङ्गनिषङ्गविभूषिते गिरिसुते भवतीमहमाश्रये  ॥ मत्स्प्_१५८।१२ ॥  
जगति कः प्रणताभिमतं ददौ झटिति सिद्धनुते भवती यथा  ।  
जगति कां च न वाञ्छति शङ्करो भुवनधृत्तनये भवतीं यथा  ॥ मत्स्प्_१५८।१३ ॥  
विमलयोगविनिर्मितदुर्जय-स्वतनुतुल्यमहेश्वरमण्डले  ।  
विदलितान्धकबान्धवसंहतिः सुरवरैः प्रथमं त्वमभिष्टुता  ॥ मत्स्प्_१५८।१४ ॥  
सितसटापटलोद्धतकन्धरा-भरमहामृगराजरथस्थिता  ।  
विमलशक्तिमुखानलपिङ्गला-यतभुजौघविपिष्टमहासुरा  ॥ मत्स्प्_१५८।१५ ॥  
निगदिता भुवनैरिति चण्डिका जननि शुम्भनिशुम्भनिषूदनी  ।  
प्रणतचिन्तितदानवदानव-प्रमथनैकरतिस्तरसा भुवि  ॥ मत्स्प्_१५८।१६ ॥  
वियति वायुपथे ज्वलनोज्ज्वले ऽवनितले तव देवि च यद्वपुः  ।  
तदजिते ऽप्रतिमे प्रणमाम्यहं भुवनभाविनि ते भववल्लभे  ॥ मत्स्प्_१५८।१७ ॥  
जलधयो ललितोद्धतवीचयो हुतवहद्युतयश्च चराचरम्  ।  
फणसहस्रभृतश्च भुजङ्गमास् त्वदभिधास्यति मय्यभयङ्कराः  ॥ मत्स्प्_१५८।१८ ॥  
भगवति स्थिरभक्तजनाश्रये प्रतिगतो भवतीचरणाश्रयम्  ।  
करणजातमिहास्तु ममाचलं नुतिलवाप्तिफलाशयहेतुतः  ॥ मत्स्प्_१५८।१९ ॥  
प्रशममेहि ममात्मजवत्सले तव नमो ऽस्तु जगत्त्रयसंश्रये  ।  
त्वयि ममास्तु मतिः सततं शिवे शरणगो ऽस्मि नतो ऽस्मि नमो ऽस्तु ते  ॥ मत्स्प्_१५८।१९* ॥  
  
*सूत उवाच  
प्रसन्ना तु ततो देवी वीरकस्येति संस्तुता  ।  
प्रविवेश शुभं भर्तुर् भवनं भूधरात्मजा  ॥ मत्स्प्_१५८।२० ॥  
अथ रुद्रो महागौरीं गौरीं दृष्ट्वा तु सुन्दरीम्  ।  
चित्तव्यामोहनाकारां करीन्द्रोन्मत्तगामिनीम्  ॥ मत्स्प्_१५८।२१ ॥  
पूर्णचन्द्राननां तन्वीं नितम्बोरुघनस्तनीम्  ।  
मध्ये क्षामां तथाक्षीण-लावण्यामृतवर्षिणीम्  ॥ मत्स्प्_१५८।२२ ॥  
सर्वाभरणपूर्वाङ्गीं मदो मन्देन कारिणीम्  ।  
सकामः शङ्कितो दीनो रौद्रो वीरो भयानकः  ॥ मत्स्प्_१५८।२३ ॥  
करुणाहास्यबीभत्स-किञ्चित्किञ्चिद्धरो ऽभवत्  ।  
जिघांसुर्देववाक्येन भैरवं कृतवान्वपुः  ॥ मत्स्प्_१५८।२४ ॥  
सा चापि भैरवी जाता देवस्य प्रतिरूपिणी  ।  
तस्या रूपसहस्राणि ददर्श गिरिगोचरः  ॥ मत्स्प्_१५८।२५ ॥  
ग्रस्ते सहस्ररूपाणां तारारूपे प्रदर्शिते  ।  
पार्वत्या चाथ निःशङ्कः शङ्करो वाभवत्ततः  ॥ मत्स्प्_१५८।२६ ॥  
दृष्ट्वा जगन्मयीं तां तु रराम सुरतप्रियः  ।  
विरहोत्कण्ठितां भार्यां प्राप्य भूयो हिमात्मजाम्  ॥ मत्स्प्_१५८।२७ ॥  
यावद्वर्षसहस्रान्तम् उभयो रहसिस्थयोः  ।  
नानाकरणबद्धोत्था क्रीडासीत् सन्तता तयोः  ॥ मत्स्प्_१५८।२८ ॥  
द्वारस्थो वीरको देवान् हरदर्शनकाङ्क्षिणः  ।  
व्यसर्जयत् स्वकान्येव गृहाण्यादरपूर्वकम्  ॥ मत्स्प्_१५८।२९ ॥  
नास्त्यत्रावसरो देवा देव्या सह वृषाकपिः  ।  
निभृतः क्रीडतीत्युक्ता ययुस्ते च यथागतम्  ॥ मत्स्प्_१५८।३० ॥  
गते वर्षसहस्रे तु देवास्त्वरितमानसाः  ।  
ज्वलनं चोदयामासुर् ज्ञातुं शङ्करचेष्टितम्  ॥ मत्स्प्_१५८।३१ ॥  
प्रविश्य जालरन्ध्रेण शुकरूपी हुताशनः  ।  
ददृशे शयने शर्वं रतं गिरिजया सह  ॥ मत्स्प्_१५८।३२ ॥  
ददृशे तं च देवेशो हुताशं शुकरूपिणम्  ।  
तमुवाच महादेवः किञ्चित्कोपसमन्वितः  ॥ मत्स्प्_१५८।३३ ॥  
  
*शर्व उवाच  
निषिक्तमर्धं देव्यां मे शुक्रस्य शुकविग्रह  ।  
लज्जया विरतिस्थायां त्वमर्धं पिब पावक  ॥ मत्स्प्_१५८।३४ ॥  
यस्मात्तु त्वत्कृतो विघ्नस् तस्मात्त्वय्युपपद्यते  ।  
इत्युक्तः प्राञ्जलिर्वह्निर् अपिबद्वीर्यमाहितम्  ॥ मत्स्प्_१५८।३५ ॥  
तेनापूर्यत तान्देवांस् तत्तत्कायविभेदतः  ।  
विपाट्य जठरं तेषां वीर्यं माहेश्वरं ततः  ॥ मत्स्प्_१५८।३६ ॥  
निष्क्रान्ते तप्तहेमाभं विततं शङ्कराश्रमे  ।  
तस्मिन्सरो महज्जातं विमलं बहुयोजनम्  ॥ मत्स्प्_१५८।३७ ॥  
प्रोत्फुल्लहेमकमलं नानाविहगनादितम्  ।  
तच्छ्रुत्वा तु ततो देवी हेमद्रुममहाजलम्  ॥ मत्स्प्_१५८।३८ ॥  
जगाम कौतुकाविष्टा तत्सरः कनकाम्बुजम्  ।  
तत्र कृत्वा जलक्रीडां तदब्जकृतशेखरा  ॥ मत्स्प्_१५८।३९ ॥  
उपविष्टा ततस्तस्य तीरे देवी सखीयुता  ।  
पातुकामा च तत्तोयं स्वादु निर्मलपङ्कजम्  ॥ मत्स्प्_१५८।४० ॥  
अपश्यत्कृत्तिकाः स्नाताः षडर्कद्युतिसन्निभाः  ।  
पद्मपत्रे तु तद्वारि गृहीत्वोपस्थिता गृहम्  ॥ मत्स्प्_१५८।४१ ॥  
हर्षादुवाच पश्यामि पद्मपत्रे स्थितं पयः  ।  
ततस्ता ऊचुरखिलं कृत्तिका हिमशैलजाम्  ॥ मत्स्प्_१५८।४२ ॥  
  
*कृत्तिका ऊचुः  
दास्यामो यदि ते गर्भः सम्भूतो यो भविष्यति  ।  
सो ऽस्माकमपि पुत्रः स्याद् अस्मन्नाम्ना च वर्तताम्  ।  
भवेल्लोकेषु विख्यातः सर्वेष्वपि शुभानने  ॥ मत्स्प्_१५८।४३ ॥  
इत्युक्तोवाच गिरिजा कथं मद्गात्रसम्भवः  ।  
सर्वैरवयवैर्युक्तो भवतीभ्यः सुतो भवेत्  ॥ मत्स्प्_१५८।४४ ॥  
ततस्तां कृत्तिका ऊचुर् विधास्यामो ऽस्य वै वयम्  ।  
उत्तमान्युत्तमाङ्गानि यद्येवं तु भविष्यति  ॥ मत्स्प्_१५८।४५ ॥  
उक्ता वै शैलजा प्राह भवत्वेवमनिन्दिताः  ।  
ततस्ता हर्षसम्पूर्णाः पद्मपत्रस्थितं पयः  ॥ मत्स्प्_१५८।४६ ॥  
तस्यै ददुस्तया चापि तत्पीतं क्रमशो जलम्  ।  
पीते तु सलिले तस्मिंस् ततस्तस्मिन्सरोवरे  ॥ मत्स्प्_१५८।४७ ॥  
विपाट्य देव्याश्च ततो दक्षिणां कुक्षिमुद्गतः  ।  
निश्चक्रामाद्भुतो बालः सर्वलोकविभासकः  ॥ मत्स्प्_१५८।४८ ॥  
प्रभाकरप्रभाकारः प्रकाशकनकप्रभः  ।  
गृहीतनिर्मलोदग्र-शक्तिशूलः षडाननः  ॥ मत्स्प्_१५८।४९ ॥  
दीप्तो मारयितुं दैत्यान् कुत्सितान्कनकच्छविः  ।  
एतस्मात्कारणाद्दैवः कुमारश्चापि सो ऽभवत्  ॥ मत्स्प्_१५८।५० ॥  
  
______________________________________________________  
  
  
मत्स्य-पुराण १५९  
  
*सूत उवाच  
वामं विदार्य निष्क्रान्तः सुतो देव्याः पुनः शिशुः  ।  
स्कन्दाच्च वदने वह्नेः शुक्रात्सुवदनो ऽरिहा  ॥ मत्स्प्_१५९।१ ॥  
कृत्तिकामेलनादेव शाखाभिः सविशेषतः  ।  
शाखाभिधाः समाख्याताः षट्सु वक्त्रेषु विस्तृताः  ॥ मत्स्प्_१५९।२ ॥  
यतस्ततो विशाखो ऽसौ ख्यातो लोकेषु षण्मुखः  ।  
स्कन्दो विशाखः षड्वक्त्रः कार्तिकेयश्च विश्रुतः  ॥ मत्स्प्_१५९।३ ॥  
चैत्रस्य बहुले पक्षे पञ्चदश्यां महाबलौ  ।  
सम्भूतावर्कसदृशौ विशाले शरकानने  ॥ मत्स्प्_१५९।४ ॥  
चैत्रस्यैव सिते पक्षे पञ्चम्यां पाकशासनः  ।  
बालकाभ्यां चकारैकं मत्वा चामरभूतये  ॥ मत्स्प्_१५९।५ ॥  
तस्यामेव ततः षष्ठ्याम् अभिषिक्तो गुहः प्रभुः  ।  
सर्वैरमरसङ्घातैर् ब्रह्मेन्द्रोपेन्द्रभास्करैः  ॥ मत्स्प्_१५९।६ ॥  
गन्धमाल्यैः शुभैर्धूपैस् तथा क्रीडनकैरपि  ।  
छत्रैश्चामरजालैश्च भूषणैश्च विलेपनैः  ॥ मत्स्प्_१५९।७ ॥  
अभिषिक्तो विधानेन यथावत्षण्मुखः प्रभुः  ।  
सुतामस्मै ददौ शक्रो देवसेनेति विश्रुताम्  ॥ मत्स्प्_१५९।८ ॥  
पत्न्यर्थं देवदेवस्य ददौ विष्णुस्तदायुधम्  ।  
यक्षाणां दशलक्षाणि ददावस्मै धनाधिपः  ॥ मत्स्प्_१५९।९ ॥  
ददौ हुताशनस्तेजो ददौ वायुश्च वाहनम्  ।  
ददौ क्रीडनकं त्वष्टा कुक्कुटं कामरूपिणम्  ।  
एवं सुरास्तु ते सर्वे परिवारमनुत्तमम्  ॥ मत्स्प्_१५९।१० ॥  
ददुर्मुदितचेतस्काः स्कन्दायादित्यवर्चसे  ॥ मत्स्प्_१५९।११ ॥  
जानुभ्यामवनौ स्थित्वा सुरसङ्घास्तमस्तुवन्  ।  
स्तोत्रेणानेन वरदं षण्मुखं मुख्यशः सुराः  ॥ मत्स्प्_१५९।१२ ॥  
  
*देवा ऊचुः  
नमः कुमाराय महाप्रभाय स्कन्दाय च स्कन्दितदानवाय  ।  
नवार्कविद्युद्द्युतये नमो ऽस्तुते नमो ऽस्तु ते षण्मुख कामरूप  ॥ मत्स्प्_१५९।१३ ॥  
पिनद्धनानाभरणाय भर्त्रे नमो रणे दानवदारणाय  ।  
नमो ऽस्तु ते ऽर्कप्रतिमप्रभाय नमो ऽस्तु गुह्याय गुहाय तुभ्यम्  ॥ मत्स्प्_१५९।१४ ॥  
नमो ऽस्तु त्रैलोक्यभयापहाय नमो ऽस्तु ते बाल कृपापराय  ।  
नमो विशालामललोचनाय नमो विशाखाय महाव्रताय  ॥ मत्स्प्_१५९।१५ ॥  
नमो नमस्ते ऽस्तु मनोहराय नमो नमस्ते ऽस्तु रणोत्कटाय  ।  
नमो मयूरोज्ज्वलवाहनाय नमो ऽस्तु केयूरधराय तुभ्यम्  ॥ मत्स्प्_१५९।१६ ॥  
नमो धृतोदग्रपताकिने नमस्ते नमः प्रभावप्रणताय ते ऽस्तु  ।  
नमस्ते नमस्ते वरवीर्यशालिने कृपापरो नो भव भव्यमूर्ते  ॥ मत्स्प्_१५९।१७ ॥  
क्रियापरा यज्ञपतिं च स्तुत्वा विनेमुरेवं त्वमराधिपाद्याः  ।  
एवं तदा षड्वदनस्तु सेन्द्रान् उवाच तुष्टश्च गुहस्ततस्तान्  ।  
निरीक्ष्य नेत्रैरमलैः सुरेशाञ् शत्रून्हनिष्यामि गतज्वराः स्थ  ॥ मत्स्प्_१५९।१८ ॥  
  
*कुमार उवाच  
कं वः कामं प्रयच्छामि देवता ब्रूत निर्वृताः  ।  
यद्यप्यसाध्यं हृद्यं वो हृदये चिन्तितं परम्  ॥ मत्स्प्_१५९।१९ ॥  
इत्युक्तास्तु सुरास्तेन प्रोचुः प्रणतमौलयः  ।  
सर्व एव महात्मानं गुहं तद्गतमानसाः  ॥ मत्स्प्_१५९।२० ॥  
दैत्येन्द्रस्तारको नाम सर्वामरकुलान्तकृत्  ।  
बलवान्दुर्जयो दुष्टो दुराचारो ऽतिकोपनः  ।  
तमेव जहि हृद्यो ऽर्थ एषो ऽस्माकं भयापह  ॥ मत्स्प्_१५९।२१ ॥  
एवमुक्तस्तथेत्युक्त्वा सर्वामरपदानुगः  ।  
जगाम जगतां नाथः स्तूयमानो ऽमरेश्वरैः  ॥ मत्स्प्_१५९।२२ ॥  
तारकस्य वधार्थाय जगतः कण्टकस्य वै  ।  
ततश्च प्रेषयामास शक्रो लब्धसमाश्रयः  ॥ मत्स्प्_१५९।२३ ॥  
दूतं दानवसिंहस्य परुषाक्षरवादिनम्  ।  
स तु गत्वाब्रवीद्दैत्यं निर्भयो भीमदर्शनः  ॥ मत्स्प्_१५९।२४ ॥  
  
*दूत उवाच  
शक्रस्त्वामाह देवेशो दैत्यकेतो दिवस्पतिः  ।  
तारकासुर तच्छ्रुत्वा घटशक्त्या यथेच्छया  ॥ मत्स्प्_१५९।२५ ॥  
यज्जगद्दलनादाप्तं किल्बिषं दानव त्वया  ।  
तस्याहं शासकस्ते ऽद्य राजास्मि भुवनत्रये  ॥ मत्स्प्_१५९।२६ ॥  
श्रुत्वैतद्दूतवचनं कोपसंरक्तलोचनः  ।  
उवाच दूतं दुष्टात्मा नष्टप्रायविभूतिकः  ॥ मत्स्प्_१५९।२७ ॥  
  
*तारक उवाच  
दृष्टं ते पौरुषं शक्र रणेषु शतशो मया  ।  
निस्त्रपत्वान्न ते लज्जा विद्यते शक्र दुर्मते  ॥ मत्स्प्_१५९।२८ ॥  
एवमुक्ते गते दूते चिन्तयामास दानवः  ।  
नालब्धसंश्रयः शक्रो वक्तुमेवं हि चार्हति  ॥ मत्स्प्_१५९।२९ ॥  
जितः स शक्रो नाकस्माज् जायते संश्रयाश्रयः  ।  
निमित्तानि च दुष्टानि सो ऽपश्यद्दुष्टचेष्टितः  ॥ मत्स्प्_१५९।३० ॥  
पांशुवर्षमसृक्पातं गगनादवनीतले  ।  
भुजनेत्रप्रकम्पं च वक्त्रशोषमनोभ्रमम्  ॥ मत्स्प्_१५९।३१ ॥  
स्वकान्तावक्त्रपद्मानां म्लानतां च व्यलोकयत्  ।  
दुष्टांश्च प्राणिनो रौद्रान् सो ऽपश्यद्दुष्टवेदिनः  ॥ मत्स्प्_१५९।३२ ॥  
तदचिन्त्वैव दितिजो न्यस्तचिन्तो ऽभवत्क्षणात्  ।  
यावद्गजघटाघण्टा-रणत्काररवोत्कटाम्  ॥ मत्स्प्_१५९।३३ ॥  
तद्वत्तुरगसङ्घात-क्षुण्णभूरेणुपिञ्जराम्  ।  
चञ्चलस्यन्दनोदग्र-ध्वजराजिविराजिताम्  ॥ मत्स्प्_१५९।३४ ॥  
विमानैश्चाद्भुताकारैश् चलितामरचामरैः  ।  
तां भूषणनिबद्धां च किन्नरोद्गतिनादिताम्  ॥ मत्स्प्_१५९।३५ ॥  
नानानाकतरूत्फुल्ल-कुसुमापीडधारिणीम्  ।  
विकोशास्त्रपरिष्कारां वर्मनिर्मलदर्शनाम्  ॥ मत्स्प्_१५९।३६ ॥  
बन्द्युद्घुष्टस्तुतिरवां नानावाद्यनिनादिताम्  ।  
सेनां नाकसदां दैत्यः प्रासादस्थो व्यलोकयत्  ॥ मत्स्प्_१५९।३७ ॥  
चिन्तयामास स तदा किञ्चिदुद्भ्रान्तमानसः  ।  
अपूर्वः को भवेद्योद्धा यो मया न विनिर्जितः  ॥ मत्स्प्_१५९।३८ ॥  
ततश्चिन्ताकुलो दैत्यः शुश्राव कटुकाक्षरम्  ।  
सिद्धबन्दिभिरुद्घुष्टम् इदं हृदयदारणम्  ॥ मत्स्प्_१५९।३९ ॥  
अथ गाथा  
जयातुलशक्तिदीधितिपिञ्जर भुजदण्डचण्डरणरभस  ।  
सुरवदन कुमुदकानन-विकासनेन्दो कुमार जय दितिजकुलमहोदधिवडवानल  ॥ मत्स्प्_१५९।४० ॥  
षण्मुख मधुररवमयूररथ सुरमुकुटकोटिघट्टितचरणनखाङ्कुरमहासन  ।  
जय ललितचूडाकलापनवविमलदलकमलकान्त दैत्यवंशदुःसहदावानल  ॥ मत्स्प्_१५९।४१ ॥  
जय विशाख विभो जय सकललोकतारक जय देवसेनानायक  ।  
स्कन्द जय गौरीनन्दन घण्टाप्रिय प्रिय विशाख विभो धृतपताकप्रकीर्णपटल  ।  
कनकभूषण भासुरदिनकरच्छाय  ॥ मत्स्प्_१५९।४२ ॥  
जय जनितसम्भ्रम लीलालूनाखिलाराते जय सकललोकतारक दितिजासुरवरतारकान्तक  ।  
स्कन्द जय बाल सप्तवासर जय भुवनावलिशोकविनाशन  ॥ मत्स्प्_१५९।४३ ॥  
  
  
______________________________________________________  
  
  
मत्स्य-पुराण १६०  
  
*सूत उवाच  
श्रुत्वैतत्तारकः सर्वम् उद्घुष्टं देवबन्दिभिः  ।  
सस्मार ब्रह्मणो वाक्यं वधं बालादुपस्थितम्  ॥ मत्स्प्_१६०।१ ॥  
स्मृत्वा घर्मार्द्रसर्वाङ्गः पदातिरपदानुगः  ।  
मन्दिरान्निर्जगामाशु शोकग्रस्तेन चेतसा  ॥ मत्स्प्_१६०।२ ॥  
कालनेमिमुखा दैत्याः संरम्भाद्भ्रान्तचेतसः  ।  
स्वे स्वे स्वनीकेषु तदा त्वराविस्मितचेतसः  ।  
योधा धावत गृहीत योजयध्वं वरूथिनीम्  ॥ मत्स्प्_१६०।३ ॥  
कुमारं तारको दृष्ट्वा बभाषे भीषणाकृतिः  ।  
किं बाल योद्धुकामो ऽसि क्रीड कन्दुकलीलया  ॥ मत्स्प्_१६०।४ ॥  
त्वया न दानवा दृष्टा यत्सङ्गरविभीषकाः  ।  
बालत्वादथ ते बुद्धिर् एवं स्वल्पार्थदर्शिनी  ॥ मत्स्प्_१६०।५ ॥  
कुमारो ऽपि तमग्रस्थं बभाषे हर्षयन्सुरान्  ।  
शृणु तारक शास्त्रार्थस् तव चैव निरूप्यते  ॥ मत्स्प्_१६०।६ ॥  
शास्त्रैरर्था न दृश्यन्ते समरे निर्भयैर्भटैः  ।  
शिशुत्वं मावमंस्था मे शिशुः कालभुजङ्गमः  ॥ मत्स्प्_१६०।७ ॥  
दुष्प्रेक्ष्यो भास्करो बालस् तथाहं दुर्जयः शिशुः  ।  
अल्पाक्षरो न मन्त्रः किं सुस्फुरो दैत्य दृश्यते  ॥ मत्स्प्_१६०।८ ॥  
कुमारे प्रोक्तवत्येवं दैत्यश्चिक्षेप मुद्गरम्  ।  
कुमारस्तं निरस्याथ वज्रेणामोघवर्चसा  ॥ मत्स्प्_१६०।९ ॥  
ततश्चिक्षेप दैत्येन्द्रो भिन्दिपालमयोमयम्  ।  
करेण तच्च जग्राह कार्तिकेयो ऽमरारिहा  ॥ मत्स्प्_१६०।१० ॥  
गदां मुमोच दैत्याय षण्मुखः परमस्वनाम्  ।  
तया हतस्ततो दैत्यश् चकम्पे ऽचलराडिव  ॥ मत्स्प्_१६०।११ ॥  
मेने च दुर्जयं दैत्यस् तदा षड्वदनं रणे  ।  
चिन्तयामास बुद्ध्या वै प्राप्तः कालो न संशयः  ॥ मत्स्प्_१६०।१२ ॥  
कुपितं तु तमालोक्य कालनेमिपुरोगमाः  ।  
सर्वे दैत्येश्वरा जघ्नुः कुमारं रणदारुणम्  ॥ मत्स्प्_१६०।१३ ॥  
स तैः प्रहारैरस्पृष्टो वृथाक्लेशैर्महाद्युतिः  ।  
रणशौण्डास्तु दैत्येन्द्राः पुनः प्रासैः शिलीमुखैः  ॥ मत्स्प्_१६०।१४ ॥  
कुमारं सामरं जघ्नुर् बलिनो देवकण्टकाः  ।  
कुमारस्य व्यथा नाभूद् दैत्यास्त्रनिहतस्य तु  ॥ मत्स्प्_१६०।१५ ॥  
प्राणान्तकरणो जातो देवानां दानवाहवः  ।  
देवान्निपीडितान्दृष्ट्वा कुमारः कोपमाविशत्  ॥ मत्स्प्_१६०।१६ ॥  
ततो ऽस्त्रैर्वारयामास दानवानामनीकिनीम्  ।  
ततस्तैर् निष्प्रतीकरैस् ताडिताः सुरकण्टकाः  ॥ मत्स्प्_१६०।१७ ॥  
कालनेमिमुखाः सर्वे रणादासन्पराङ्मुखाः  ।  
विद्रुतेष्वथ दैत्येषु हतेषु च समन्ततः  ॥ मत्स्प्_१६०।१८ ॥  
ततः क्रुद्धो महादैत्यस् तारको ऽसुरनायकः  ।  
जग्राह च गदां दिव्यां हेमजालपरिष्कृताम्  ॥ मत्स्प्_१६०।१९ ॥  
जघ्ने कुमारं गदया निष्टप्तकनकाङ्गदः  ।  
शरैर्मयूरपत्रैश्च चकार विमुखान्सुरान्  ॥ मत्स्प्_१६०।२० ॥  
तथा परैर्महाभल्लैर् मयूरं गुहवाहनम्  ।  
बिभेद तारकः क्रुद्धः स सैन्ये ऽसुरनायकः  ॥ मत्स्प्_१६०।२१ ॥  
दृष्ट्वा पराङ्मुखान्देवान् मुक्तरक्तं स्ववाहनम्  ।  
जग्राह शक्तिं विमलां रणे कनकभूषणाम्  ॥ मत्स्प्_१६०।२२ ॥  
बाहुना हेमकेयूर-रुचिरेण षडाननः  ।  
ततो जवान्महासेनस् तारकं दानवाधिपम्  ॥ मत्स्प्_१६०।२३ ॥  
तिष्ठ तिष्ठ सुदुर्बुद्धे जीवलोकं विलोकय  ।  
हतो ऽस्यद्य मया शक्त्या स्मर शस्त्रं सुशिक्षितम्  ॥ मत्स्प्_१६०।२४ ॥  
इत्युक्त्वा च ततः शक्तिं मुमोच दितिजं प्रति  ।  
सा कुमारभुजोत्सृष्टा तत्केयूररवानुगा  ।  
बिभेद दैत्यहृदयं वज्रशैलेन्द्रकर्कशम्  ॥ मत्स्प्_१६०।२५ ॥  
गतासुः स पपातोर्व्यां प्रलये भूधरो यथा  ।  
विकीर्णमुकुटोष्णीषो विस्रस्ताखिलभूषणः  ॥ मत्स्प्_१६०।२६ ॥  
तस्मिन्विनिहते दैत्ये त्रिदशानां महोत्सवे  ।  
नाभूत् कश्चित् तदा दुःखी नरकेष्वपि पापकृत्  ॥ मत्स्प्_१६०।२७ ॥  
स्तुवन्तः षण्मुखं देवाः क्रीडन्तश्चाङ्गनायुताः  ।  
जग्मुः स्वानेव भवनान् भूरिधामान उत्सुकाः  ॥ मत्स्प्_१६०।२८ ॥  
ददुश्चापि वरं सर्वे देवाः स्कन्दमुखं प्रति  ।  
तुष्टाः सम्प्राप्तसर्वेच्छाः सह सिद्धैस्तपोधनैः  ॥ मत्स्प्_१६०।२९ ॥  
  
*देवा ऊचुः  
यः पठेत्स्कन्दसम्बद्धां कथां मर्त्यो महामतिः  ।  
शृणुयाच्छ्रावयेद्वापि स भवेत्कीर्तिमान्नरः  ॥ मत्स्प्_१६०।३० ॥  
बह्वायुः सुभगः श्रीमान् कान्तिमाञ्छुभदर्शनः  ।  
भूतेभ्यो निर्भयश्चापि सर्वदुःखविवर्जितः  ॥ मत्स्प्_१६०।३१ ॥  
सन्ध्यामुपास्य यः पूर्वां स्कन्दस्य चरितं पठेत्  ।  
स मुक्तः किल्बिषैः सर्वैर् महाधनपतिर्भवेत्  ॥ मत्स्प्_१६०।३२ ॥  
बालानां व्याधिजुष्टानां राजद्वारं च सेवताम्  ।  
इदं तत्परमं दिव्यं सर्वदा सर्वकामदम्  ।  
तनुक्षये च सायुज्यं षण्मुखस्य व्रजेन्नरः  ॥ मत्स्प्_१६०।३३ ॥  
  
  
______________________________________________________  
  
  
मत्स्य-पुराण १६१  
  
*ऋषय ऊचुः  
इदानीं श्रोतुमिच्छामो हिरण्यकशिपोर्वधम्  ।  
नरसिंहस्य माहात्म्यं तथा पापविनाशनम्  ॥ मत्स्प्_१६१।१ ॥  
  
*सूत उवाच  
पुरा कृतयुगे विप्रा हिरण्यकशिपुः प्रभुः  ।  
दैत्यानामादिपुरुषश् चकार स महत्तपः  ॥ मत्स्प्_१६१।२ ॥  
दश वर्षसहस्राणि दश वर्षशतानि च  ।  
जलवासी समभवत् स्नानमौनधृतव्रतः  ॥ मत्स्प्_१६१।३ ॥  
ततः शमदमाभ्यां च ब्रह्मचर्येण चैव हि  ।  
ब्रह्मा प्रीतो ऽभवत्तस्य तपसा नियमेन च  ॥ मत्स्प्_१६१।४ ॥  
ततः स्वयम्भूर्भगवान् स्वयमागम्य तत्र ह  ।  
विमानेनार्कवर्णेन हंसयुक्तेन भास्वता  ॥ मत्स्प्_१६१।५ ॥  
आदित्यैर्वसुभिः साध्यैर् मरुद्भिर्दैवतैस्तथा  ।  
रुद्रैर्विश्वसहायैश्च यक्षराक्षसपन्नगैः  ॥ मत्स्प्_१६१।६ ॥  
दिग्भिश् चैव विदिग्भिश् च नदीभिः सागरैस्तथा  ।  
नक्षत्रैश्च मुहूर्तैश्च खेचरैश्च महाग्रहैः  ॥ मत्स्प्_१६१।७ ॥  
देवैर्ब्रह्मर्षिभिः सार्धं सिद्धैः सप्तर्षिभिस्तथा  ।  
राजर्षिभिः पुण्यकृद्भिर् गन्धर्वाप्सरसां गणैः  ॥ मत्स्प्_१६१।८ ॥  
चराचरगुरुः श्रीमान् वृतः सर्वैर्दिवौकसैः  ।  
ब्रह्मा ब्रह्मविदां श्रेष्ठो दैत्यं वचनमब्रवीत्  ॥ मत्स्प्_१६१।९ ॥  
प्रीतो ऽस्मि तव भक्तस्य तपसानेन सुव्रत  ।  
वरं वरय भद्रं ते यथेष्टं काममाप्नुहि  ॥ मत्स्प्_१६१।१० ॥  
  
*हिरण्यकशिपुरुवाच  
न देवासुरगन्धर्वा न यक्षोरगराक्षसाः  ।  
न मानुषाः पिशाचा वा हन्युर्मां देवसत्तम  ॥ मत्स्प्_१६१।११ ॥  
ऋषयो वा न मां शापैः शपेयुः प्रपितामह  ।  
यदि मे भगवान्प्रीतो वर एष वृतो मया  ॥ मत्स्प्_१६१।१२ ॥  
न चास्त्रेण न शस्त्रेण गिरिणा पादपेन च  ।  
न शुष्केण न चार्द्रेण न दिवा न निशाथ वा  ॥ मत्स्प्_१६१।१३ ॥  
भवेयमहमेवार्कः सोमो वायुर्हुताशनः  ।  
सलिलं चान्तरिक्षं च नक्षत्राणि दिशो दश  ॥ मत्स्प्_१६१।१४ ॥  
अहं क्रोधश्च कामश्च वरुणो वासवो यमः  ।  
धनदश्च धनाध्यक्षो यक्षः किम्पुरुषाधिपः  ॥ मत्स्प्_१६१।१५ ॥  
  
*ब्रह्मोवाच  
एते दिव्या वरास्तात मया दत्तास्तवाद्भुताः  ।  
सर्वान्कामान्सदा वत्स प्राप्स्यसि त्वं न संशयः  ॥ मत्स्प्_१६१।१६ ॥  
एवमुक्त्वा स भगवाञ् जगामाकाश एव हि  ।  
वैराजं ब्रह्मसदनं ब्रह्मर्षिगणसेवितम्  ॥ मत्स्प्_१६१।१७ ॥  
ततो देवाश्च नागाश्च गन्धर्वा ऋषिभिः सह  ।  
वरप्रदानं श्रुत्वैव पितामहमुपस्थिताः  ॥ मत्स्प्_१६१।१८ ॥  
वरप्रदानाद्भगवन् वधिष्यति स नो ऽसुरः  ।  
तत्प्रसीदाशु भगवन् वधो ऽप्यस्य विचिन्त्यताम्  ॥ मत्स्प्_१६१।१९ ॥  
भगवन्सर्वभूतानाम् आदिकर्ता स्वयं प्रभुः  ।  
स्रष्टा त्वं हव्यकव्यानाम् अव्यक्तप्रकृतिर् बुधः  ॥ मत्स्प्_१६१।२० ॥  
सर्वलोकहितं वाक्यं श्रुत्वा देवः प्रजापतिः  ।  
आश्वासयामास सुरान् सुशीतैर्वचनाम्बुभिः  ॥ मत्स्प्_१६१।२१ ॥  
अवश्यं त्रिदशास्तेन प्राप्तव्यं तपसः फलम्  ।  
तपसो ऽन्ते ऽस्य भगवान् वधं विष्णुः करिष्यति  ॥ मत्स्प्_१६१।२२ ॥  
तच्छ्रुत्वा विबुधा वाक्यं सर्वे पङ्कजजन्मनः  ।  
स्वानि स्थानानि दिव्यानि विप्रजग्मुर्मुदान्विताः  ॥ मत्स्प्_१६१।२३ ॥  
लब्धमात्रे वरे चाथ सर्वाः सो ऽबाधत प्रजाः  ।  
हिरण्यकशिपुर्दैत्यो वरदानेन दर्पितः  ॥ मत्स्प्_१६१।२४ ॥  
आश्रमेषु महाभागान् स मुनीञ्छंसितव्रतान्  ।  
सत्यधर्मपरान्दान्तान् धर्षयामास दानवः  ॥ मत्स्प्_१६१।२५ ॥  
देवांस्त्रिभुवनस्थांश्च पराजित्य महासुरः  ।  
त्रैलोक्यं वशमानीय स्वर्गे वसति दानवः  ॥ मत्स्प्_१६१।२६ ॥  
यदा वरमदोत्सिक्तश् चोदितः कालधर्मतः  ।  
यज्ञियानकरोद्दैत्यान् अयज्ञियाश्च देवताः  ॥ मत्स्प्_१६१।२७ ॥  
तदादित्याश्च साध्याश्च विश्वे च वसवस्तथा  ।  
सेन्द्रा देवगणा यक्षाः सिद्धद्विजमहर्षयः  ॥ मत्स्प्_१६१।२८ ॥  
शरण्यं शरणं विष्णुम् उपतस्थुर्महाबलम्  ।  
देवदेवं यज्ञमयं वासुदेवं सनातनम्  ॥ मत्स्प्_१६१।२९ ॥  
  
*देवा ऊचुः  
नारायण महाभाग देवास्त्वां शरणं गताः  ।  
त्रायस्व जहि दैत्येन्द्रं हिरण्यकशिपुं प्रभो  ॥ मत्स्प्_१६१।३० ॥  
त्वं हि नः परमो धाता त्वं हि नः परमो गुरुः  ।  
त्वं हि नः परमो देवो ब्रह्मादीनां सुरोत्तम  ॥ मत्स्प्_१६१।३१ ॥  
  
*विष्णुरुवाच  
भयं त्यजध्वममरा अभयं वो ददाम्यहम्  ।  
तथैव त्रिदिवं देवाः प्रतिपद्यत मा चिरम्  ॥ मत्स्प्_१६१।३२ ॥  
एषो ऽहं सगणं दैत्यं वरदानेन दर्पितम्  ।  
अवध्यममरेन्द्राणां दानवेन्द्रं निहन्म्यहम्  ॥ मत्स्प्_१६१।३३ ॥  
एवमुक्त्वा तु भगवान् विसृज्य त्रिदशेश्वरान्  ।  
वधं सङ्कल्पयामास हिरण्यकशिपोः प्रभुः  ॥ मत्स्प्_१६१।३४ ॥  
साहाय्यं च महाबाहुर् ॐकारं गृह्य सत्वरम्  ।  
अथौङ्कारसहायस्तु भगवान्विष्णुरव्ययः  ॥ मत्स्प्_१६१।३५ ॥  
हिरण्यकशिपुस्थानं जगाम हरिरीश्वरः  ।  
तेजसा भास्कराकारः शशी कान्त्येव चापरः  ॥ मत्स्प्_१६१।३६ ॥  
नरस्य कृत्वार्धतनुं सिंहस्यार्धतनुं तथा  ।  
नारसिंहेन वपुषा पाणिं संस्पृश्य पाणिना  ॥ मत्स्प्_१६१।३७ ॥  
ततो ऽपश्यत विस्तीर्णां दिव्यां रम्यां मनोरमाम्  ।  
सर्वकामयुतां शुभ्रां हिरण्यकशिपोः सभाम्  ॥ मत्स्प्_१६१।३८ ॥  
विस्तीर्णां योजनशतं शतमध्यर्धमायताम्  ।  
वैहायसीं कामगमां पञ्चयोजनविस्तृताम्  ॥ मत्स्प्_१६१।३९ ॥  
जराशोकक्लमापेतां निष्प्रकम्पां शिवां सुखाम्  ।  
वेश्महर्म्यवतीं रम्यां ज्वलन्तीमिव तेजसा  ॥ मत्स्प्_१६१।४० ॥  
अन्तःसलिलसंयुक्तां विहितां विश्वकर्मणा  ।  
दिव्यरत्नमयैर्वृक्षैः फलपुष्पप्रदैर्युताम्  ॥ मत्स्प्_१६१।४१ ॥  
नीलपीतसितश्यामैः कृष्णैर्लोहितकैरपि  ।  
अवतानैस्तथा गुल्मैर् मञ्जरीशतधारिभिः  ॥ मत्स्प्_१६१।४२ ॥  
सिताभ्रघनसङ्काशा प्लवन्तीव व्यदृश्यत  ।  
रश्मिवती भास्वरा च दिव्यगन्धमनोरमा  ॥ मत्स्प्_१६१।४३ ॥  
सुसुखा न च दुःखा सा न शीता न च घर्मदा  ।  
न क्षुत्पिपासे ग्लानिं वा प्राप्य तां प्राप्नुवन्ति ते  ॥ मत्स्प्_१६१।४४ ॥  
नानारूपैरुपकृतां विचित्रैरतिभास्वरैः  ।  
स्तम्भैर्न विभृता सा वै शाश्वती चाक्षपा सदा  ॥ मत्स्प्_१६१।४५ ॥  
अति चन्द्रं च सूर्यं च शिखिनं च स्वयम्प्रभा  ।  
दीप्यते नाकपृष्ठस्था भासयन्तीव भास्करम्  ॥ मत्स्प्_१६१।४६ ॥  
सर्वे च कामाः प्रचुरा ये दिव्या ये च मानुषाः  ।  
रसयुक्तं प्रभूतं च भक्ष्यभोज्यमनन्तकम्  ॥ मत्स्प्_१६१।४७ ॥  
पुण्यगन्धस्रजश्चात्र नित्यपुष्पफलद्रुमाः  ।  
उष्णे शीतानि तोयानि शीते चोष्णानि सन्ति च  ॥ मत्स्प्_१६१।४८ ॥  
पुष्पिताग्रा महाशाखाः प्रवालाङ्कुरधारिणः  ।  
लतावितानसञ्छन्ना नदीषु च सरःसु च  ॥ मत्स्प्_१६१।४९ ॥  
वृक्षान्बहुविधांस्तत्र मृगेन्द्रो ददृशे प्रभुः  ।  
गन्धवन्ति च पुष्पाणि रसवन्ति फलानि च  ॥ मत्स्प्_१६१।५० ॥  
नातिशीतानि नोष्णानि तत्र तत्र सरांसि च  ।  
अपश्यत्सर्वतीर्थानि सभायां तस्य स प्रभुः  ॥ मत्स्प्_१६१।५१ ॥  
नलिनैः पुण्डरीकैश्च शतपत्त्रैः सुगन्धिभिः  ।  
रक्तैः कुवलयैर्नीलैः कुमुदैः संवृतानि च  ॥ मत्स्प्_१६१।५२ ॥  
सुकान्तैर्धार्तराष्ट्रैश्च राजहंसैश्च सुप्रियैः  ।  
कारण्डवैश्चक्रवाकैः सारसैः कुररैरपि  ॥ मत्स्प्_१६१।५३ ॥  
विमलैः स्फाटिकाभैश्च पाण्डुरच्छदनैर्द्विजैः  ।  
बहुहंसोपगीतानि सारसाभिरुतानि च  ॥ मत्स्प्_१६१।५४ ॥  
गन्धवत्यः शुभास्तत्र पुष्टमञ्जरिधारिणीः  ।  
दृष्टवान्पर्वताग्रेषु नानापुष्पधरा लताः  ॥ मत्स्प्_१६१।५५ ॥  
केतक्यशोकसरलाः पुन्नागतिलकार्जुनाः  ।  
चूता नीपाः प्रस्थपुष्पाः कदम्बा बकुला धवाः  ॥ मत्स्प्_१६१।५६ ॥  
प्रियङ्गुपाटलावृक्षाः शाल्मल्यः सहरिद्रकाः  ।  
सालास्तालास्तमालाश्च चम्पकाश्च मनोरमाः  ॥ मत्स्प्_१६१।५७ ॥  
तथैवान्ये व्यराजन्त सभायां पुष्पिता द्रुमाः  ।  
विद्रुमाश्च द्रुमाश्चैव ज्वलिताग्निसमप्रभाः  ॥ मत्स्प्_१६१।५८ ॥  
स्कन्धवन्तः सुशाखाश्च बहुतालसमुच्छ्रयाः  ।  
अञ्जनाशोकवर्णाश्च बहवश्चित्रका द्रुमाः  ॥ मत्स्प्_१६१।५९ ॥  
वरुणो वत्सनाभश्च पनसाः सह चन्दनैः  ।  
नीपाः सुमनसश्चैव निम्बा अश्वत्थतिन्दुकाः  ॥ मत्स्प्_१६१।६० ॥  
पारिजाताश्च लोध्राश्च मल्लिका भद्रदारवः  ।  
आमलक्यस्तथा जम्बू-लकुचाः शैलवालुकाः  ॥ मत्स्प्_१६१।६१ ॥  
खर्जूर्यो नारिकेलाश्च हरीतकविभीतकाः  ।  
कालीयका द्रुकालाश्च हिङ्गवः पारियात्रकाः  ॥ मत्स्प्_१६१।६२ ॥  
मन्दारकुन्दलक्ताश्च पतङ्गाः कुटजास्तथा  ।  
रक्ताः कुरण्टकाश्चैव नीलाश्चागरुभिः सह  ॥ मत्स्प्_१६१।६३ ॥  
कदम्बाश्चैव भव्याश्च दाडिमा बीजपूरकाः  ।  
सप्तपर्णाश्च बिल्वाश्च मधुपैरावृतास्तथा  ॥ मत्स्प्_१६१।६४ ॥  
अशोकाश्च तमालाश्च नानागुल्मलतावृताः  ।  
मधूकाः सप्तपर्णाश्च बहवः क्षीरका द्रुमाः  ॥ मत्स्प्_१६१।६५ ॥  
लताश्च विविधाकाराः पत्रपुष्पफलोपगाः  ।  
एते चान्ये च बहवस् तत्र काननजा द्रुमाः  ॥ मत्स्प्_१६१।६६ ॥  
नानापुष्पफलोपेता व्यराजन्त समन्ततः  ।  
चकोराः शतपत्राश्च मत्तकोकिलसारिकाः  ॥ मत्स्प्_१६१।६७ ॥  
पुष्पिताः पुष्पिताग्रैश्च सम्पतन्ति महाद्रुमाः  ।  
रक्तपीतारुणास्तत्र पादपाग्रगताः खगाः  ॥ मत्स्प्_१६१।६८ ॥  
परस्परमवेक्षन्ते प्रहृष्टा जीवजीवकाः  ।  
तस्यां सभायां दैत्येन्द्रो हिरण्यकशिपुस्तदा  ॥ मत्स्प्_१६१।६९ ॥  
स्त्रीसहस्रैः परिवृतो विचित्राभरणाम्बरः  ।  
अनर्घ्यमणिवज्रार्चिः शिखाज्वलितकुण्डलः  ॥ मत्स्प्_१६१।७० ॥  
आसीनश्चासने चित्रे दशनल्वप्रमाणतः  ।  
दिवाकरनिभे दिव्ये दिव्यास्तरणसंस्तृते  ॥ मत्स्प्_१६१।७१ ॥  
दिव्यगन्धवहस्तत्र मारुतः सुसुखो ववौ  ।  
हिरण्यकशिपुर्दैत्य आस्ते ज्वलितकुण्डलः  ॥ मत्स्प्_१६१।७२ ॥  
उपचेरुर्महादैत्यं हिरण्यकशिपुं तदा  ।  
दिव्यतानेन गीतानि जगुर् गन्धर्वसत्तमाः  ॥ मत्स्प्_१६१।७३ ॥  
विश्वाची सहजन्या च प्रम्लोचेत्यभिविश्रुता  ।  
दिव्याथ सौरभेयी च समीची पुञ्जिकस्थली  ॥ मत्स्प्_१६१।७४ ॥  
मिश्रकेशी च रम्भा च चित्रलेखा शुचिस्मिता  ।  
चारुकेशी घृताची च मेनका चोर्वशी तथा  ॥ मत्स्प्_१६१।७५ ॥  
एताः सहस्रशश्चान्या नृत्यगीतविशारदाः  ।  
उपतिष्ठन्ति राजानं हिरण्यकशिपुं प्रभुम्  ॥ मत्स्प्_१६१।७६ ॥  
तत्रासीनं महाबाहुं हिरण्यकशिपुं प्रभुम्  ।  
उपासते दितेः पुत्राः सर्वे लब्धवरास्तथा  ॥ मत्स्प्_१६१।७७ ॥  
तमप्रतिमकर्माणं शतशो ऽथ सहस्रशः  ।  
बलिर्विरोचनस्तत्र नरकः पृथिवीसुतः  ॥ मत्स्प्_१६१।७८ ॥  
प्रह्लादो विप्रचित्तिश्च गविष्ठश्च महासुरः  ।  
सुरहन्ता सुनामा च प्रमतिः सुमतिर्वरः  ॥ मत्स्प्_१६१।७९ ॥  
घटोदरो महापार्श्वः क्रथनः पिठरस्तथा  ।  
विश्वरूपः सुरूपश्च स्वबलश्च महाबलः  ॥ मत्स्प्_१६१।८० ॥  
दशग्रीवश्च वाली च मेघवासा महासुरः  ।  
घटास्यो ऽकम्पनश्चैव प्रजनश्चेन्द्रतापनः  ॥ मत्स्प्_१६१।८१ ॥  
दैत्यदानवसङ्घास्ते सर्वे ज्वलितकुण्डलाः  ।  
स्रग्विणो वाग्मिनः सर्वे सदैव चरितव्रताः  ॥ मत्स्प्_१६१।८२ ॥  
सर्वे लब्धवराः शूराः सर्वे विगतमृत्यवः  ।  
एते चान्ये च बहवो हिरण्यकशिपुं प्रभुम्  ॥ मत्स्प्_१६१।८३ ॥  
उपासन्ति महात्मानं सर्वे दिव्यपरिच्छदाः  ।  
विमानैर्विविधाकारैर् भ्राजमानैरिवाग्निभिः  ॥ मत्स्प्_१६१।८४ ॥  
महेन्द्रवपुषः सर्वे विचित्राङ्गदबाहवः  ।  
भूषिताङ्गा दितेः पुत्रास् तमुपासन्त सर्वशः  ॥ मत्स्प्_१६१।८५ ॥  
तस्यां सभायां दिव्यायाम् असुराः पर्वतोपमाः  ।  
हिरण्यवपुषः सर्वे दिवाकरसमप्रभाः  ॥ मत्स्प्_१६१।८६ ॥  
न श्रुतं नैव दृष्टं हि हिरण्यकशिपोर्यथा  ।  
ऐश्वर्यं दैत्यसिंहस्य यथा तस्य महात्मनः  ॥ मत्स्प्_१६१।८७ ॥  
कनकरजतचित्रवेदिकायां परिहृतरत्नविचित्रवीथिकायाम्  ।  
स ददर्श मृगाधिपः सभायां सुरचितरत्नगवाक्षशोभितायाम्  ॥ मत्स्प्_१६१।८८ ॥  
कनकविमलहारभूषिताङ्गं दितितनयं स मृगाधिपो ददर्श  ।  
दिवसकरमहाप्रभाज्वलन्तं दितिजसहस्रशतैर्निषेव्यमाणम्  ॥ मत्स्प्_१६१।८९ ॥  
  
  
______________________________________________________  
  
  
मत्स्य-पुराण १६२  
  
*सूत उवाच  
ततो दृष्ट्वा महात्मानं कालचक्रमिवागतम्  ।  
नरसिंहवपुश्छन्नं भस्मच्छन्नमिवानलम्  ॥ मत्स्प्_१६२।१ ॥  
हिरण्यकशिपोः पुत्रः प्रह्लादो नाम वीर्यवान्  ।  
दिव्येन चक्षुषा सिंहम् अपश्यद्देवमागतम्  ॥ मत्स्प्_१६२।२ ॥  
ते दृष्ट्वा रुक्मशैलाभम् अपूर्वां तनुमाश्रितम्  ।  
विस्मिता दानवाः सर्वे हिरण्यकशिपुश्च सः  ॥ मत्स्प्_१६२।३ ॥  
  
*प्रह्लाद उवाच  
महाबाहो महाराज दैत्यानामादिसम्भव  ।  
न श्रुतं न च नो दृष्टं नारसिंहमिदं वपुः  ॥ मत्स्प्_१६२।४ ॥  
अव्यक्तप्रभवं दिव्यं किमिदं रूपमागतम्  ।  
दैत्यान्तकरणं घोरं संशतीव मनो मम  ॥ मत्स्प्_१६२।५ ॥  
अस्य देवाः शरीरस्थाः सागराः सरितश्च याः  ।  
हिमवान्पारियात्रश्च ये चान्ये कुलपर्वताः  ॥ मत्स्प्_१६२।६ ॥  
चन्द्रमाश्च सनक्षत्रैर् आदित्यैर् वसुभिः सह  ।  
धनदो वरुणश्चैव यमः शक्रः शचीपतिः  ॥ मत्स्प्_१६२।७ ॥  
मरुतो देवगन्धर्वा ऋषयश्च तपोधनाः  ।  
नागा यक्षाः पिशाचाश्च राक्षसा भीमविक्रमाः  ॥ मत्स्प्_१६२।८ ॥  
ब्रह्मा देवः पशुपतिर् ललाटस्था भ्रमन्ति वै  ।  
स्थावराणि च सर्वाणि जङ्गमानि तथैव च  ॥ मत्स्प्_१६२।९ ॥  
भवांश्च सहितो ऽस्माभिः सर्वैर्दैत्यगणैर्वृतः  ।  
विमानशतसङ्कीर्णा तथैव भवतः सभा  ॥ मत्स्प्_१६२।१० ॥  
सर्वं त्रिभुवनं राजंल् लोकधर्माश्च शाश्वताः  ।  
दृश्यन्ते नारसिंहे ऽस्मिंस् तथेदमखिलं जगत्  ॥ मत्स्प्_१६२।११ ॥  
प्रजापतिश्चात्र मनुर् महात्मा ग्रहाश्च योगाश्च महीरुहाश्च  ।  
उत्पातकालश्च धृतिर्मतिश्च रतिश्च सत्यं च तपो दमश्च  ॥ मत्स्प्_१६२।१२ ॥  
सनत्कुमारश्च महानुभावो विश्वे च देवा ऋषयश्च सर्वे  ।  
क्रोधश्च कामश्च तथैव हर्षो धर्मश्च मोहः पितरश्च सर्वे  ॥ मत्स्प्_१६२।१३ ॥  
प्रह्लादस्य वचः श्रुत्वा हिरण्यकशिपुः प्रभुः  ।  
उवाच दानवान्सर्वान् गणांश्च स गणाधिपः  ॥ मत्स्प्_१६२।१४ ॥  
मृगेन्द्रो गृह्यतामेष अपूर्वां तनुमास्थितः  ।  
यदि वा संशयः कश्चिद् वध्यतां वनगोचरः  ॥ मत्स्प्_१६२।१५ ॥  
ते दानवगणा सर्वे मृगेन्द्रं भीमविक्रमम्  ।  
परिक्षिपन्तो मुदितास् त्रासयामासुरोजसा  ॥ मत्स्प्_१६२।१६ ॥  
सिंहनादं विमुच्याथ नरसिंहो महाबलः  ।  
बभञ्ज तां सभां दिव्यां व्यादितास्य इवान्तकः  ॥ मत्स्प्_१६२।१७ ॥  
सभायां भज्यमानायां हिरण्यकशिपुः स्वयम्  ।  
चिक्षेपास्त्राणि सिंहस्य रोषाद्व्याकुललोचनः  ॥ मत्स्प्_१६२।१८ ॥  
सर्वास्त्राणामथ ज्येष्ठं दण्डमन्त्रं सुदारुणम्  ।  
कालचक्रं तथाघोरं विष्णुचक्रं तथा परम्  ॥ मत्स्प्_१६२।१९ ॥  
पैतामहं तथात्युग्रं त्रैलोक्यदहनं महत्  ।  
विचित्रामशनीं चैव शुष्कार्द्रं चाशनिद्वयम्  ॥ मत्स्प्_१६२।२० ॥  
रौद्रं तथोग्रं शूलं च कङ्कालं मुसलं तथा  ।  
मोहनं शोषणं चैव सन्तापनविलापनम्  ॥ मत्स्प्_१६२।२१ ॥  
वायव्यं मथनं चैव कापालमथ कैङ्करम्  ।  
तथाप्रतिहतां शक्तिं क्रौञ्चमस्त्रं तथैव च  ॥ मत्स्प्_१६२।२२ ॥  
अस्त्रं ब्रह्मशिरश्चैव सोमास्त्रं शिशिरं तथा  ।  
कम्पनं शातनं चैव त्वाष्ट्रं चैव सुभैरवम्  ॥ मत्स्प्_१६२।२३ ॥  
कालमुद्गरमक्षोभ्यं तपनं च महाबलम्  ।  
संवर्तनं मोहनं च तथा मायाधरं परम्  ॥ मत्स्प्_१६२।२४ ॥  
गान्धर्वमस्त्रं दयितम् असिरत्नं च नन्दकम्  ।  
प्रस्वापनं प्रमथनं वारुणं चास्त्रमुत्तमम्  ।  
अस्त्रं पाशुपतं चैव यस्याप्रतिहता गतिः  ॥ मत्स्प्_१६२।२५ ॥  
अस्त्रं हयशिरश्चैव ब्राह्ममस्त्रं तथैव च  ।  
नारायणास्त्रमैन्द्रं च सार्पमस्त्रं तथाद्भुतम्  ॥ मत्स्प्_१६२।२६ ॥  
पैशाचमस्त्रमजितं शोषदं शामनं तथा  ।  
महाबलं भावनं च प्रस्थापनविकम्पने  ॥ मत्स्प्_१६२।२७ ॥  
एतान्यस्त्राणि दिव्यानि हिरण्यकशिपुस्तदा  ।  
असृजन्नरसिंहस्य दीप्तस्याग्नेरिवाहुतिम्  ॥ मत्स्प्_१६२।२८ ॥  
अस्त्रैः प्रज्वलितैः सिंहम् आवृणोदसुरोत्तमः  ।  
विवस्वान् घर्मसमये हिमवन्तमिवांशुभिः  ॥ मत्स्प्_१६२।२९ ॥  
स ह्यमर्षानिलोद्भूतो दैत्यानां सैन्यसागरः  ।  
क्षणेन प्लावयामास मैनाकमिव सागरः  ॥ मत्स्प्_१६२।३० ॥  
प्रासैः पाशैश्च खड्गैश्च गदाभिर्मुसलैस्तथा  ।  
वज्रैरशनिभिश्चैव साग्निभिश्च महाद्रुमैः  ॥ मत्स्प्_१६२।३१ ॥  
मुद्गरैर्भिन्दिपालैश्च शिलोलूखलपर्वतैः  ।  
शतघ्नीभिश्च दीप्ताभिर् दण्डैरपि सुदारुणैः  ॥ मत्स्प्_१६२।३२ ॥  
ते दानवाः पाशगृहीतहस्ता महेन्द्रतुल्याशनिवज्रवेगाः  ।  
समन्ततो ऽभ्युद्यतबाहुकायाः स्थितास्त्रिशीर्षा इव नागपाशाः  ॥ मत्स्प्_१६२।३३ ॥  
सुवर्णमालाकुलभूषिताङ्गाः पीतांशुकाभोगविभाविताङ्गाः  ।  
मुक्तावलीदामसनाथकक्षा हंसा इवाभान्ति विशालपक्षाः  ॥ मत्स्प्_१६२।३४ ॥  
तेषां तु वायुप्रतिमौजसां वै केयूरमौलीवलयोत्कटानाम्  ।  
तान्युत्तमाङ्गान्यभितो विभान्ति प्रभातसूर्यांशुसमप्रभाणि  ॥ मत्स्प्_१६२।३५ ॥  
क्षिपद्भिर् उग्रैर् ज्वलितैर् महाबलैर् महास्त्रपूगैः सुसमावृतो बभौ  ।*  
गिरिर्यथा सन्ततवर्षिभिर् घनैः कृतान्धकारान्तरकन्दरो द्रुमैः  ॥ मत्स्प्_१६२।३६ ॥*  
तैर्हन्यमानो ऽपि महास्त्रजालैर् महाबलैर् दैत्यगणैः समेतैः  ।*  
नाकम्पताजौ भगवान्प्रतापस्थितः प्रकृत्या हिमवानिवाचलः  ॥ मत्स्प्_१६२।३७ ॥*  
सन्त्रासितास्तेन नृसिंहरूपिणा दितेः सुताः पावकतुल्यतेजसा  ।*  
भयाद्विचेलुः पवनोद्धुताङ्गा यथोर्मयः सागरवारिसम्भवाः  ॥ मत्स्प्_१६२।३८ ॥*  
  
______________________________________________________  
  
  
मत्स्य-पुराण १६३  
*सूत उवाच  
खराः खरमुखाश्चैव मकराशीविषाननाः  ।  
ईहामृगमुखाश्चान्ये वराहमुखसंस्थिताः  ॥ मत्स्प्_१६३।१ ॥  
बालसूर्यमुखाश्चान्ये धूमकेतुमुखास्तथा  ।  
अर्धचन्द्रार्धवक्त्राश्च अग्निदीप्तमुखास्तथा  ॥ मत्स्प्_१६३।२ ॥  
हंसकुक्कुटवक्त्राश्च व्यादितास्या भयावहाः  ।  
सिंहास्या लेलिहानाश्च काकगृध्रमुखास्तथा  ॥ मत्स्प्_१६३।३ ॥  
द्विजिह्वका वक्रशीर्षास् तथोल्कामुखसंस्थिताः  ।  
महाग्राहमुखाश्चान्ये दानवा बलदर्पिताः  ॥ मत्स्प्_१६३।४ ॥  
शैलसंवर्ष्मणस् तस्य शरीरे शरवृष्टिभिः  ।  
अवध्यस्य मृगेन्द्रस्य न व्यथां चक्रुराहवे  ॥ मत्स्प्_१६३।५ ॥  
एवं भूयो ऽपरान्घोरान् असृजन्दानवेश्वराः  ।  
मृगेन्द्रस्योपरि क्रुद्धा निःश्वसन्त इवोरगाः  ॥ मत्स्प्_१६३।६ ॥  
ते दानवशरा घोरा दानवेन्द्रसमीरिताः  ।  
विलयं जग्मुराकाशे खद्योता इव पर्वते  ॥ मत्स्प्_१६३।७ ॥  
ततश्चक्राणि दिव्यानि दैत्याः क्रोधसमन्विताः  ।  
मृगेन्द्रायासृजन्नाशु ज्वलितानि समन्ततः  ॥ मत्स्प्_१६३।८ ॥  
तैरासीद्गगनं चक्रैः सम्पतद्भिरितस्ततः  ।  
युगान्ते सम्प्रकाशद्भिश् चन्द्रादित्यग्रहैरिव  ॥ मत्स्प्_१६३।९ ॥  
तानि सर्वाणि चक्राणि मृगेन्द्रेण महात्मना  ।  
ग्रस्तान्युदीर्णानि तदा पावकार्चिःसमानि वै  ॥ मत्स्प्_१६३।१० ॥  
तानि चक्राणि वदने विशमानानि भान्ति वै  ।  
मेघोदरदरीष्वेव चन्द्रसूर्यग्रहा इव  ॥ मत्स्प्_१६३।११ ॥  
हिरण्यकशिपुर्दैत्यो भूयः प्रासृजदूर्जिताम्  ।  
शक्तिं प्रज्वलितां घोरां धौतशस्त्रतडित्प्रभाम्  ॥ मत्स्प्_१६३।१२ ॥  
तामापतन्तीं सम्प्रेक्ष्य मृगेन्द्रः शक्तिमुज्ज्वलाम्  ।  
हुङ्कारेणैव रौद्रेण बभञ्ज भगवांस्तदा  ॥ मत्स्प्_१६३।१३ ॥  
रराज भग्ना सा शक्तिर् मृगेन्द्रेण महीतले  ।  
सविस्फुलिङ्गा ज्वलिता महोल्केव दिवश्च्युता  ॥ मत्स्प्_१६३।१४ ॥  
नाराचपङ्क्तिः सिंहस्य प्राप्ता रेजे ऽविदूरतः  ।  
नीलोत्पलपलाशानां मालेवोज्ज्वलदर्शना  ॥ मत्स्प्_१६३।१५ ॥  
स गर्जित्वा यथान्यायं विक्रम्य च यथासुखम्  ।  
तत्सैन्यम् उत्सारितवांस् तृणाग्राणीव मारुतः  ॥ मत्स्प्_१६३।१६ ॥  
ततो ऽश्मवर्षं दैत्येन्द्रा व्यमृजन्त नभोगताः  ।  
नगमात्रैः शिलाखण्डैर् गिरिशृङ्गैर्महाप्रभैः  ॥ मत्स्प्_१६३।१७ ॥  
तदश्मवर्षं सिंहस्य महन्मूर्धनि पातितम्  ।  
दिशो दश विकीर्णा वै खद्योतप्रकरा इव  ॥ मत्स्प्_१६३।१८ ॥  
तदाश्मौघैर् दैत्यगणाः पुनः सिंहमरिन्दमम्  ।  
छादयाञ्चक्रिरे मेघा धाराभिरिव पर्वतम्  ॥ मत्स्प्_१६३।१९ ॥  
न च तं चालयामासुर् दैत्यौघा देवसत्तमम्  ।  
भीमवेगो ऽचलश्रेष्ठं समुद्र इव मन्दरम्  ॥ मत्स्प्_१६३।२० ॥  
ततो ऽश्मवर्षे विहते जलवर्षमनन्तरम्  ।  
धाराभिरक्षमात्राभिः प्रादुरासीत्समन्ततः  ॥ मत्स्प्_१६३।२१ ॥  
नभसः प्रच्युता धारास् तिग्मवेगाः समन्ततः  ।  
आवृत्य सर्वतो व्योम दिशश्चोपदिशस्तथा  ॥ मत्स्प्_१६३।२२ ॥  
धारा दिवि च सर्वत्र वसुधायां च सर्वशः  ।  
न स्पृशन्ति च ता देवं निपतन्त्यो ऽनिशं भुवि  ॥ मत्स्प्_१६३।२३ ॥  
बाह्यतो ववृषुर्वर्षं नोपरिष्टाच्च ववृषुः  ।  
मृगेन्द्रप्रतिरूपस्य स्थितस्य युधि मायया  ॥ मत्स्प्_१६३।२४ ॥  
हते ऽश्मवर्षे तुमुले जलवर्षे च शोषिते  ।  
सो ऽसृजद्दानवो मायाम् अग्निवायुसमीरिताम्  ॥ मत्स्प्_१६३।२५ ॥  
महेन्द्रस्तोयदैः सार्धं सहस्राक्षो महाद्युतिः  ।  
महता तोयवर्षेण शमयामास पावकम्  ॥ मत्स्प्_१६३।२६ ॥  
तस्यां प्रतिहतायां तु मायायां युधि दानवः  ।  
असृजद्घोरसङ्काशं तमस्तीव्रं समन्ततः  ॥ मत्स्प्_१६३।२७ ॥  
तमसा संवृते लोके दैत्येष्वात्तायुधेषु च  ।  
स्वतेजसा परिवृतो दिवाकर इवाबभौ  ॥ मत्स्प्_१६३।२८ ॥  
त्रिशिखां भ्रुकुटीं चास्य ददृशुर्दानवा रणे  ।  
ललाटस्थां त्रिशूलाङ्कां गङ्गां त्रिपथगामिव  ॥ मत्स्प्_१६३।२९ ॥  
ततः सर्वासु मायासु हतासु दितिनन्दनाः  ।  
हिरण्यकशिपुं दैत्यं विवर्णाः शरणं ययुः  ॥ मत्स्प्_१६३।३० ॥  
ततः प्रज्वलितः क्रोधात् प्रदहन्निव तेजसा  ।  
तस्मिन्क्रुद्धे तु दैत्येन्द्रे तमोभूतमभूज्जगत्  ॥ मत्स्प्_१६३।३१ ॥  
आवहः प्रवहश्चैव विवहो ऽथ ह्युदावहः  ।  
परावहः संवहश्च महाबलपराक्रमाः  ॥ मत्स्प्_१६३।३२ ॥  
तथा परिवहः श्रीमान् उत्पातभयशंसिनः  ।  
इत्येवं क्षुभिताः सप्त मरुतो गगनेचराः  ॥ मत्स्प्_१६३।३३ ॥  
ये ग्रहाः सर्वलोकस्य क्षये प्रादुर्भवन्ति वै  ।  
ते सर्वे गगने दृष्टा व्यचरन्त यथासुखम्  ॥ मत्स्प्_१६३।३४ ॥  
अयोगतश्चाप्यचरन् मार्गं निशि निशाचरः  ।  
सग्रहः सह नक्षत्रैर् आकापतिररिन्दमः  ॥ मत्स्प्_१६३।३५ ॥  
विवर्णतां च भगवान् गतो दिवि दिवाकरः  ।  
कृष्णं कबन्धं च तथा लक्ष्यते सुमहद्दिवि  ॥ मत्स्प्_१६३।३६ ॥  
अमुञ्चच्चार्चिषां वृन्दं भूमिवृत्तिर् विभावसुः  ।  
गगनस्थश्च भगवान् अभीक्ष्णं परिदृश्यते  ॥ मत्स्प्_१६३।३७ ॥  
सप्त धूम्रनिभा घोराः सूर्या दिवि समुत्थिताः  ।  
सोमस्य गगनस्थस्य ग्रहास्तिष्ठन्ति शृङ्गगाः  ॥ मत्स्प्_१६३।३८ ॥  
वामे तु दक्षिणे चैव स्थितौ शुक्रबृहस्पती  ।  
शनैश्चरो लोहिताङ्गो ज्वलनाङ्गसमद्युतिः  ॥ मत्स्प्_१६३।३९ ॥  
समं समधिरोहन्तः सर्वे ते गगनेचराः  ।  
शृङ्गाणि शनकैर्घोरा युगान्तावर्तिनो ग्रहाः  ॥ मत्स्प्_१६३।४० ॥  
चन्द्रमाश्च सनक्षत्रैर् ग्रहैः सह तमोनुदः  ।  
चराचरविनाशाय रोहिणीं नाभ्यनन्दत  ॥ मत्स्प्_१६३।४१ ॥  
गृहीतो राहुणा चन्द्र उल्काभिरभिहन्यते  ।  
उल्काः प्रज्वलिताश्चन्द्रे विचरन्ति यथासुखम्  ॥ मत्स्प्_१६३।४२ ॥  
देवानामपि यो देवः सो ऽप्यवर्षत शोणितम्  ।  
अपतन्गगनादुल्का विद्युद्रूपा महास्वनाः  ॥ मत्स्प्_१६३।४३ ॥  
अकाले च द्रुमाः सर्वे पुष्पन्ति च फलन्ति च  ।  
लताश्च सफलाः सर्वा ये चाहुर्दैत्यनाशनम्  ॥ मत्स्प्_१६३।४४ ॥  
फलैः फलान्यजायन्त पुष्पैः पुष्पं तथैव च  ।  
उन्मीलन्ति निमीलन्ति हसन्ति च रुदन्ति च  ॥ मत्स्प्_१६३।४५ ॥  
विक्रोशन्ति च गम्भीरा धूमयन्ति ज्वलन्ति च  ।  
प्रतिमाः सर्वदेवानां वेदयन्ति महद्भयम्  ॥ मत्स्प्_१६३।४६ ॥  
आरण्यैः सह संसृष्टा ग्राम्याश्च मृगपक्षिणः  ।  
चक्रुः सुभैरवं तत्र महायुद्धमुपस्थितम्  ॥ मत्स्प्_१६३।४७ ॥  
नद्यश्च प्रतिकूलानि वहन्ति कलुषोदकाः  ।  
न प्रकाशन्ति च दिशो रक्तरेणुसमाकुलाः  ॥ मत्स्प्_१६३।४८ ॥  
वानस्पत्यो न पूज्यन्ते पूजनार्हाः कथञ्चन  ।  
वायुवेगेन हन्यन्ते भज्यन्ते प्रणमन्ति च  ॥ मत्स्प्_१६३।४९ ॥  
यदा च सर्वभूतानां छाया न परिवर्तते  ।  
अपराह्णगते सूर्ये लोकानां युगसङ्क्षये  ॥ मत्स्प्_१६३।५० ॥  
तदा हिरण्यकशिपोर् दैत्यस्योपरि वेश्मनः  ।  
भाण्डागारायुधागारे निविष्टमभवन्मधु  ॥ मत्स्प्_१६३।५१ ॥  
असुराणां विनाशाय सुराणां विजयाय च  ।  
दृश्यन्ते विविधोत्पाता घोरा घोरनिदर्शनाः  ॥ मत्स्प्_१६३।५२ ॥  
एते चान्ये च बहवो घोरोत्पाताः समुत्थिताः  ।  
दैत्येन्द्रस्य विनाशाय दृश्यन्ते कालनिर्मिताः  ॥ मत्स्प्_१६३।५३ ॥  
मेदिन्यां कम्पमानायां दैत्येन्द्रेण महात्मना  ।  
महीधरा नागगणा निपेतुरमितौजसः  ॥ मत्स्प्_१६३।५४ ॥  
विषज्वालाकुलैर्वक्त्रैर् विमुञ्चन्तो हुताशनम्  ।  
चतुःशीर्षाः पञ्चशीर्षाः सप्तशीर्षाश्च पन्नगाः  ॥ मत्स्प्_१६३।५५ ॥  
वासुकिस्तक्षकश्चैव कर्कोटकधनञ्जयौ  ।  
एलामुखः कालियश्च महापद्मश्च वीर्यवान्  ॥ मत्स्प्_१६३।५६ ॥  
सहस्रशीर्षा नागो वै हेमतालध्वजः प्रभुः  ।  
शेषो ऽनन्तो महाभागो दुष्प्रकम्प्यः प्रकम्पितः  ॥ मत्स्प्_१६३।५७ ॥  
दीप्तान्यन्तर्जलस्थानि पृथिवीधरणानि च  ।  
तदा क्रुद्धेन महता कम्पितानि समन्ततः  ॥ मत्स्प्_१६३।५८ ॥  
नागास्तेजोधराश्चापि पातालतलचारिणः  ।  
हिरण्यकशिपुर्दैत्यस् तदा संस्पृष्टवान्महीम्  ॥ मत्स्प्_१६३।५९ ॥  
सन्दष्टौष्ठपुटः क्रोधाद् वाराह इव पूर्वजः  ।  
नदी भागीरथी चैव सरयूः कौशिकी तथा  ॥ मत्स्प्_१६३।६० ॥  
यमुना त्वथ कावेरी कृष्णवेणा च निम्नगा  ।  
सुवेणा च महाभागा नदी गोदावरी तथा  ॥ मत्स्प्_१६३।६१ ॥  
चर्मण्वती च सिन्धुश्च तथा नदनदीपतिः  ।  
कमलप्रभवश्चैव शोणो मणिनिभोदकः  ॥ मत्स्प्_१६३।६२ ॥  
नर्मदा शुभतोया च तथा वेत्रवती नदी  ।  
गोमती गोकुलाकीर्णा तथा पूर्वसरस्वती  ॥ मत्स्प्_१६३।६३ ॥  
मही कालमही चैव तमसा पुष्पवाहिनी  ।  
जम्बूद्वीपं रत्नवटं सर्वरत्नोपशोभितम्  ॥ मत्स्प्_१६३।६४ ॥  
सुवर्णप्रकटं चैव सुवर्णाकरमण्डितम्  ।  
महानदं च लौहित्यं शैलकाननशोभितम्  ॥ मत्स्प्_१६३।६५ ॥  
पत्तनं कोशकरणम् ऋषिवीरजनाकरम्  ।  
मागधाश्च महाग्रामा मुण्डाः शुङ्गास्तथैव च  ॥ मत्स्प्_१६३।६६ ॥  
सुह्मा मल्ला विदेहाश्च मालवाः काशिकोसलाः  ।  
भवनं वैनतेयस्य दैत्येन्द्रेणाभिकम्पितम्  ॥ मत्स्प्_१६३।६७ ॥  
कैलासशिखराकारं यत्कृतं विश्वकर्मणा  ।  
रक्ततोयो महाभीमो लौहित्यो नाम सागरः  ॥ मत्स्प्_१६३।६८ ॥  
उदयश्च महाशैल उच्छ्रितः शतयोजनम्  ।  
सुवर्णवेदिकः श्रीमान् मेघपङ्क्तिनिषेवितः  ॥ मत्स्प्_१६३।६९ ॥  
भ्राजमानो ऽर्कसदृशैर् जातरूपमयैर्द्रुमैः  ।  
शालैस्तालैस्तमालैश्च कर्णिकारैश्च पुष्पितैः  ॥ मत्स्प्_१६३।७० ॥  
अयोमुखश्च विख्यातः पर्वतो धातुमण्डितः  ।  
तमालवनगन्धश्च पर्वतो मलयः शुभः  ॥ मत्स्प्_१६३।७१ ॥  
सुराष्ट्राश्च सबाह्लीकाः शूराभीरास्तथैव च  ।  
भोजाः पाण्ड्याश्च वङ्गाश्च कलिङ्गास्ताम्रलिप्तकाः  ॥ मत्स्प्_१६३।७२ ॥  
तथैवौण्ड्राश्च पौण्ड्राश्च वामचूडाः सकेरलाः  ।  
क्षोभितास्तेन दैत्येन सदेवाश्चाप्सरोगणाः  ॥ मत्स्प्_१६३।७३ ॥  
अगस्त्यभवनं चैव यदगम्यं कृतं पुरा  ।  
सिद्धचारणसङ्घश्च विप्रकीर्णं मनोहरम्  ॥ मत्स्प्_१६३।७४ ॥  
विचित्रनानाविहगं सुपुष्पितमहाद्रुमम्  ।  
जातरूपमयैः शृङ्गैर् अप्सरोगणनादितम्  ॥ मत्स्प्_१६३।७५ ॥  
गिरिपुष्पितकश्चैव लक्ष्मीवान्प्रियदर्शनः  ।  
उत्थितः सागरं भित्त्वा विश्रामश्चन्द्रसूर्ययोः  ।  
रराज सुमहाशृङ्गैर् गगनं विलिखन्निव  ॥ मत्स्प्_१६३।७६ ॥  
चन्द्रसूर्यांशुसङ्काशैः सागराम्बुसमावृतैः  ।  
विद्युत्वान्सर्वतः श्रीमान् आयतः शतयोजनम्  ॥ मत्स्प्_१६३।७७ ॥  
विद्युतां यत्र सम्पाता निपात्यन्ते नगोत्तमे  ।  
ऋषभः पर्वतश्चैव श्रीमान्वृषभसञ्ज्ञितः  ॥ मत्स्प्_१६३।७८ ॥  
कुञ्जरः पर्वतः श्रीमान् यत्रागस्त्यगृहं शुभम्  ।  
विशालाक्षश्च दुर्धर्षः सर्पाणामालयः पुरी  ॥ मत्स्प्_१६३।७९ ॥  
तथा भोगवती चापि दैत्येन्द्रेणाभिकम्पिता  ।  
महासेनो गिरिश्चैव पारियात्रश्च पर्वतः  ॥ मत्स्प्_१६३।८० ॥  
चक्रवांश्च गिरिश्रेष्ठो वाराहश्चैव पर्वतः  ।  
प्राग्ज्यौतिषपुरं चापि जातरूपमयं शुभम्  ॥ मत्स्प्_१६३।८१ ॥  
यस्मिन्वसति दुष्टात्मा नरको नाम दानवः  ।  
मेघश्च पर्वतश्रेष्ठो मेघगम्भीरनिःस्वनः  ॥ मत्स्प्_१६३।८२ ॥  
षष्टिस्तत्र सहस्राणि पर्वतानां द्विजोत्तमाः  ।  
तरुणादित्यसङ्काशो मेरुस्तत्र महागिरिः  ॥ मत्स्प्_१६३।८३ ॥  
यक्षराक्षसगन्धर्वैर् नित्यं सेवितकन्दरः  ।  
हेमगर्भो महाशैलस् तथा हेमसखो गिरिः  ॥ मत्स्प्_१६३।८४ ॥  
कैलासश्चैव शैलेन्द्रो दानवेन्द्रेण कम्पितः  ।  
हेमपुष्करसञ्छन्नं तेन वैखानसं सरः  ॥ मत्स्प्_१६३।८५ ॥  
कम्पितं मानसं चैव हंसकारण्डवाकुलम्  ।  
त्रिशृङ्गपर्वतश्चैव कुमारी च सरिद्वरा  ॥ मत्स्प्_१६३।८६ ॥  
तुषारचयसञ्छन्नो मन्दरश्चापि पर्वतः  ।  
उशीरबिन्दुश्च गिरिश् चन्द्रप्रस्थस्तथाद्रिराट्  ॥ मत्स्प्_१६३।८७ ॥  
प्रजापतिगिरिश्चैव तथा पुष्करपर्वतः  ।  
देवाभ्रपर्वतश्चैव तथा वै रेणुको गिरिः  ॥ मत्स्प्_१६३।८८ ॥  
क्रौञ्चः सप्तर्षिशैलश्च धूम्रवर्णश्च पर्वतः  ।  
एते चान्ये च गिरयो देशा जनपदास्तथा  ॥ मत्स्प्_१६३।८९ ॥  
नद्यः ससागराः सर्वाः सो ऽकम्पयत दानवः  ।  
कपिलश्च महीपुत्रो व्याघ्रवांश्चैव कम्पितः  ॥ मत्स्प्_१६३।९० ॥  
खेचराश्च सतीपुत्राः पातालतलवासिनः  ।  
गणस्तथा परो रौद्रो मेघनामाङ्कुशायुधः  ॥ मत्स्प्_१६३।९१ ॥  
ऊर्ध्वगो भीमवेगश्च सर्व एवाभिकम्पिताः  ।  
गदी शूली करालश्च हिरण्यकशिपुस्तदा  ॥ मत्स्प्_१६३।९२ ॥  
जीमूतघनसङ्काशो जीमूतघननिःस्वनः  ।  
जीमूतघननिर्घोषो जीमूत इव वेगवान्  ॥ मत्स्प्_१६३।९३ ॥  
देवारिर्दितिजो वीरो नृसिंहं समुपाद्रवत्  ।  
समुत्पत्य ततस्तीक्ष्णैर् मृगेन्द्रेण महानखैः  ।  
तद्ॐकारसहायेन विदार्य निहतो युधि  ॥ मत्स्प्_१६३।९४ ॥  
मही च कालश्च शशी नभश्च ग्रहाश्च सूर्यश्च दिशश्च सर्वाः  ।  
नद्यश्च शैलाश्च महार्णवाश्च गताः प्रसादं दितिपुत्रनाशात्  ॥ मत्स्प्_१६३।९५ ॥  
ततः प्रमुदिता देवा ऋषयश्च तपोधनाः  ।  
तुष्टुवुर्नामभिर्दिव्यैर् आदिदेवं सनातनम्  ॥ मत्स्प्_१६३।९६ ॥  
यत्त्वया विहितं देव नारसिंहमिदं वपुः  ।  
एतदेवार्चयिष्यन्ति परावरविदो जनाः  ॥ मत्स्प्_१६३।९७ ॥  
  
*देवा ऊचुः  
भवान्ब्रह्मा च रुद्रश्च महेन्द्रो देवसत्तमः  ।  
भवान्कर्ता विकर्ता च लोकानां प्रभवो ऽव्ययः  ॥ मत्स्प्_१६३।९८ ॥  
परां च सिद्धिं च परं च देवं परं च मन्त्रं परमं हविश्च  ।  
परं च धर्मं परमं च विश्वं त्वामाहुरग्र्यं पुरुषं पुराणम्  ॥ मत्स्प्_१६३।९९ ॥  
परं शरीरं परमं च ब्रह्म परं च योगं परमां च वाणीम्  ।  
परं रहस्यं परमां गतिं च त्वामाहुरग्र्यं पुरुषं पुराणम्  ॥ मत्स्प्_१६३।१०० ॥  
एवं परस्यापि परं पदं यत् परं परस्यापि परं च देवम्  ।  
परं परस्यापि परं च भूतं त्वामाहुरग्र्यं पुरुषं पुराणम्  ॥ मत्स्प्_१६३।१०१ ॥  
परं परस्यापि परं रहस्यं परं परस्यापि परं महत्त्वम्  ।  
परं परस्यापि परं महद्यत् त्वामाहुरग्र्यं पुरुषं पुराणम्  ॥ मत्स्प्_१६३।१०२ ॥  
परं परस्यापि परं निधानं परं परस्यापि परं पवित्रम्  ।  
परं परस्यापि परं च दान्तं त्वामाहुरग्र्यं पुरुषं पुराणम्  ॥ मत्स्प्_१६३।१०३ ॥  
एवमुक्त्वा तु भगवान् सर्वलोकपितामहः  ।  
स्तुत्वा नारायणं देवं ब्रह्मलोकं गतः प्रभुः  ॥ मत्स्प्_१६३।१०४ ॥  
ततो नदत्सु तूर्येषु नृत्यन्तीष्वप्सरःसु च  ।  
क्षीरोदस्योत्तरं कूलं जगाम हरिरीश्वरः  ॥ मत्स्प्_१६३।१०५ ॥  
नारसिंहं वपुर्देवः स्थापयित्वा सुदीप्तिमत्  ।  
पौराणं रूपमास्थाय प्रययौ गरुडध्वजः  ॥ मत्स्प्_१६३।१०६ ॥  
अष्टचक्रेण यानेन भूतयुतेन भास्वता  ।  
अव्यक्तप्रकृतिर्देवः स्वस्थानं गतवान्प्रभुः  ॥ मत्स्प्_१६३।१०७ ॥  
  
______________________________________________________  
  
मत्स्य-पुराण १६४  
  
*ऋषय ऊचुः  
कथितं नरसिंहस्य माहात्म्यं विस्तरेण च  ।  
पुनस्तस्यैव माहात्म्यम् अन्यद्विस्तरतो वद  ॥ मत्स्प्_१६४।१ ॥  
पद्मरूपमभूदेतत् कथं हेममयं जगत्  ।  
कथं च वैष्णवी सृष्टिः पद्ममध्ये ऽभवत्पुरा  ॥ मत्स्प्_१६४।२ ॥  
  
*सूत उवाच  
श्रुत्वा च नरसिंहस्य माहात्म्यं रविनन्दनः  ।  
विस्मयोत्फुल्लनयनः पुनः पप्रच्छ केशवम्  ॥ मत्स्प्_१६४।३ ॥  
  
*मनुरुवाच  
कथं पाद्मे महाकल्पे तव पद्ममयं जगत्  ।  
जलार्णवगतस्येह नाभौ जातं जनार्दन  ॥ मत्स्प्_१६४।४ ॥  
प्रभावात्पद्मनाभस्य स्वपतः सागराम्भसि  ।  
पुष्करे च कथं भूता देवाः सर्षिगणाः पुरा  ॥ मत्स्प्_१६४।५ ॥  
एतदाख्याहि निखिलं योगं योगविदां पते  ।  
शृण्वतस्तस्य मे कीर्तिं न तृप्तिरुपजायते  ॥ मत्स्प्_१६४।६ ॥  
कियता चैव कालेन शेते वै पुरुषोत्तमः  ।  
कियन्तं वा स्वपिति च को ऽस्य कालस्य सम्भवः  ॥ मत्स्प्_१६४।७ ॥  
कियता वाथ कालेन ह्य् उत्तिष्ठति महायशाः  ।  
कथं चोत्थाय भगवान् सृजते निखिलं जगत्  ॥ मत्स्प्_१६४।८ ॥  
के प्रजापतयस्तावद् आसन्पूर्वं महामुने  ।  
कथं निर्मितवांश्चैव चित्रं लोकं सनातनम्  ॥ मत्स्प्_१६४।९ ॥  
कथमेकार्णवे शून्ये नष्टस्थावरजङ्गमे  ।  
दग्धे देवासुरनरे प्रनष्टोरगराक्षसे  ॥ मत्स्प्_१६४।१० ॥  
नष्टानिलानले लोके नष्टाकाशमहीतले  ।  
केवलं गह्वरीभूते महाभूतविपर्यये  ॥ मत्स्प्_१६४।११ ॥  
विभुर्महाभूतपतिर् महातेजा महाकृतिः  ।  
आस्ते सुरवरश्रेष्ठो विधिमास्थाय योगवित्  ॥ मत्स्प्_१६४।१२ ॥  
शृणुयां परया भक्त्या ब्रह्मन्नेतदशेषतः  ।  
वक्तुमर्हसि धर्मिष्ठ यशो नारायणात्मकम्  ॥ मत्स्प्_१६४।१३ ॥  
श्रद्धया चोपविष्टानां भगवन्वक्तुमर्हसि  ॥ मत्स्प्_१६४।१४ ॥  
  
*मत्स्य उवाच  
नारायणस्य यशसः श्रवणे या तव स्पृहा  ।  
तद्वंश्यान्वयभूतस्य न्याय्यं रविकुलर्षभ  ॥ मत्स्प्_१६४।१५ ॥  
शृणुष्वादिपुराणेषु वेदेभ्यश्च यथा श्रुतम्  ।  
ब्राह्मणानां च वदतां श्रुत्वा वै सुमहात्मनाम्  ॥ मत्स्प्_१६४।१६ ॥  
यथा च तपसा दृष्ट्वा बृहस्पतिसमद्युतिः  ।  
पराशरसुतः श्रीमान् गुरुर्द्वैपायनो ऽब्रवीत्  ॥ मत्स्प्_१६४।१७ ॥  
तत्ते ऽहं कथयिष्यामि यथाशक्ति यथाश्रुति  ।  
यद्विज्ञातुं मया शक्यम् ऋषिमात्रेण सत्तमाः  ॥ मत्स्प्_१६४।१८ ॥  
कः समुत्सहते ज्ञातुं परं नारायणात्मकम्  ।  
विश्वायनश्च यद्ब्रह्मा न वेदयति तत्त्वतः  ॥ मत्स्प्_१६४।१९ ॥  
तत्कर्म विश्ववेदानां तद्रहस्यं महर्षीणाम्  ।  
तमीशं सर्वयज्ञानां तत्तत्त्वं सर्वदर्शिनाम्  ।  
तदध्यात्मविदां चिन्त्यं नरकं च विकर्मिणाम्  ॥ मत्स्प्_१६४।२० ॥  
अधिदैवं च यद्दैवम् अधियज्ञं सुसञ्ज्ञितम्  ।  
तद्भूतमधिभूतं च तत्परं परमर्षीणाम्  ॥ मत्स्प्_१६४।२१ ॥  
स यज्ञो वेदनिर्दिष्टस् तत्तपः कवयो विदुः  ।  
यः कर्ता कारको बुद्धिर् मनः क्षेत्रज्ञ एव च  ॥ मत्स्प्_१६४।२२ ॥  
प्रणवः पुरुषः शास्ता एकश्चेति विभाव्यते  ।  
प्राणः पञ्चविधश्चैव ध्रुव अक्षर एव च  ॥ मत्स्प्_१६४।२३ ॥  
कालः पाकश्च पक्ता च द्रष्टा स्वाध्याय एव च  ।  
उच्यते विविधैर्देवैः स एवायं न तत्परम्  ॥ मत्स्प्_१६४।२४ ॥  
स एव भगवान्सर्वं करोति विकरोति च  ।  
सो ऽस्मान्कारयते सर्वान् सो ऽत्येति व्याकुलीकृतान्  ॥ मत्स्प्_१६४।२५ ॥  
यजामहे तमेवाद्यं तमेवेच्छाम निर्वृताः  ।  
यो वक्ता यच्च वक्तव्यं यच्चाहं तद्ब्रवीमि वः  ॥ मत्स्प्_१६४।२६ ॥  
श्रूयते यच्च वै श्राव्यं यच्चान्यत्परिजल्प्यते  ।  
याः कथाश्चैव वर्तन्ते श्रुतयो वाथ तत्पराः  ।  
विश्वं विश्वपतिर्यश्च स तु नारायणः स्मृतः  ॥ मत्स्प्_१६४।२७ ॥  
यत्सत्यं यदमृतमक्षरं परं यद् यद्भूतं परममिदं च यद्भविष्यत्  ।  
यत्किञ्चिच् चरमचरं यदस्ति चान्यत् तत्सर्वं पुरुषवरः प्रभुः पुराणः  ॥ मत्स्प्_१६४।२८ ॥  
  
  
______________________________________________________  
  
  
मत्स्य-पुराण १६५  
  
*मत्स्य उवाच  
चत्वार्याहुः सहस्राणि वर्षाणां तु कृतं युगम्  ।  
तस्य तावच्छती सन्ध्या द्विगुणा रविनन्दन  ॥ मत्स्प्_१६५।१ ॥  
यत्र धर्मश्चतुष्पादस् त्व् अधर्मः पादविग्रहः  ।  
स्वधर्मनिरताः सन्तो जायन्ते यत्र मानवाः  ॥ मत्स्प्_१६५।२ ॥  
विप्राः स्थिता धर्मपरा राजवृत्तौ स्थिता नृपाः  ।  
कृष्यामभिरता वैश्याः शूद्राः शुश्रूषवः स्थिताः  ॥ मत्स्प्_१६५।३ ॥  
तदा सत्यं च शौचं च धर्मश्चैव विवर्धते  ।  
सद्भिराचरितं कर्म क्रियते ख्यायते च वै  ॥ मत्स्प्_१६५।४ ॥  
एतत्कार्तयुगं वृत्तं सर्वेषामपि पार्थिव  ।  
प्राणिनां धर्मसङ्गानाम् अपि वै नीचजन्मनाम्  ॥ मत्स्प्_१६५।५ ॥  
त्रीणि वर्षसहस्राणि त्रेतायुगमिहोच्यते  ।  
तस्य तावच्छती सन्ध्या द्विगुणा परिकीर्त्यते  ॥ मत्स्प्_१६५।६ ॥  
द्वाभ्यामधर्मः पादाभ्यां त्रिभिर्धर्मो व्यवस्थितः  ।  
यत्र सत्यं च सत्त्वं च त्रेताधर्मो विधीयते  ॥ मत्स्प्_१६५।७ ॥  
त्रेतायां विकृतिं यान्ति वर्णास्त्वेते न संशयः  ।  
चातुर्वर्ण्यस्य वैकृत्याद् यान्ति दौर्बल्यमाश्रमाः  ॥ मत्स्प्_१६५।८ ॥  
एषा त्रेतायुगगतिर् विचित्रा देवनिर्मिता  ।  
द्वापरस्य तु या चेष्टा तामपि श्रोतुमर्हसि  ॥ मत्स्प्_१६५।९ ॥  
द्वापरं द्वे सहस्रे तु वर्षाणां रविनन्दन  ।  
तस्य तावच्छती सन्ध्या द्विगुणा युगमुच्यते  ॥ मत्स्प्_१६५।१० ॥  
तत्र चार्थपराः सर्वे प्राणिनो रजसा हताः  ।  
सर्वे नैष्कृतिकाः क्षुद्रा जायन्ते रविनन्दन  ॥ मत्स्प्_१६५।११ ॥  
द्वाभ्यां धर्मः स्थितः पद्भ्याम् अधर्मस्त्रिभिरुत्थितः  ।  
विपर्ययाच्छनैर्धर्मः क्षयमेति कलौ युगे  ॥ मत्स्प्_१६५।१२ ॥  
ब्राह्मण्यभावस्य ततस् तथौत्सुक्यं विशीर्यते  ।  
व्रतोपवासास्त्यज्यन्ते द्वापरे युगपर्यये  ॥ मत्स्प्_१६५।१३ ॥  
तथा वर्षसहस्रं तु वर्षाणां द्वे शते अपि  ।  
सन्ध्यया सह सङ्ख्यातं क्रूरं कलियुगं स्मृतम्  ॥ मत्स्प्_१६५।१४ ॥  
यत्राधर्मश्चतुष्पादः स्याद्धर्मः पादविग्रहः  ।  
कामिनस्तपसा हीना जायन्ते तत्र मानवाः  ॥ मत्स्प्_१६५।१५ ॥  
नैवातिसात्त्विकः कश्चिन् न साधुर्न च सत्यवाक्  ।  
नास्तिका ब्रह्मभक्ता वा जायन्ते तत्र मानवाः  ॥ मत्स्प्_१६५।१६ ॥  
अहङ्कारगृहीताश्च प्रक्षीणस्नेहबन्धनाः  ।  
विप्राः शूद्रसमाचाराः सन्ति सर्वे कलौ युगे  ॥ मत्स्प्_१६५।१७ ॥  
आश्रमाणां विपर्यासः कलौ सम्परिवर्तते  ।  
वर्णानां चैव सन्देहो युगान्ते रविनन्दन  ॥ मत्स्प्_१६५।१८ ॥  
विद्याद्द्वादशसाहस्रीं युगाख्यां पूर्वनिर्मिताम्  ।  
एवं सहस्रपर्यन्तं तदहर्ब्राह्ममुच्यते  ॥ मत्स्प्_१६५।१९ ॥  
ततो ऽहनि गते तस्मिन् सर्वेषामेव जीविनाम्  ।  
शरीरनिर्वृतिं दृष्ट्वा लोकसंहारबुद्धितः  ॥ मत्स्प्_१६५।२० ॥  
देवतानां च सर्वासां ब्रह्मादीनां महीपते  ।  
दैत्यानां दानवानां च यक्षराक्षसपक्षिणाम्  ॥ मत्स्प्_१६५।२१ ॥  
गन्धर्वाणामप्सरसां भुजङ्गानां च पार्थिव  ।  
पर्वतानां नदीनां च पशूनां चैव सत्तम  ।  
तिर्यग्योनिगतानां च सत्त्वानां कृमिणां तथा  ॥ मत्स्प्_१६५।२२ ॥  
महाभूतपतिः पञ्च हृत्वा भूतानि भूतकृत्  ।  
जगत्संहरणार्थाय कुरुते वैशसं महत्  ॥ मत्स्प्_१६५।२३ ॥  
भूत्वा सूर्यश्चक्षुषी चाददानो भूत्वा वायुः प्राणिनां प्राणजालम्  ।  
भूत्वा वह्निर्निर्दहन्सर्वलोकान् भूत्वा मेघो भूय उग्रो ऽप्यवर्षत्  ॥ मत्स्प्_१६५।२४ ॥  
  
  
______________________________________________________  
  
  
मत्स्य-पुराण १६६  
  
*मत्स्य उवाच  
भूत्वा नारायणो योगी सत्त्वमूर्तिर्विभावसुः  ।  
गभस्तिभिः प्रदीप्ताभिः संशोषयति सागरान्  ॥ मत्स्प्_१६६।१ ॥  
ततः पीत्वार्णवान् सर्वान् नदीः कूपांश्च सर्वशः  ।  
पर्वतानां च सलिलं सर्वमादाय रश्मिभिः  ॥ मत्स्प्_१६६।२ ॥  
भित्त्वा गभस्तिभिश्चैव महीं गत्वा रसातलात्  ।  
पातालजलमादाय पिबते रसमुत्तमम्  ॥ मत्स्प्_१६६।३ ॥  
मूत्रासृक्क्लेदम् अन्यच्च यदस्ति प्राणिषु ध्रुवम्  ।  
तत्सर्वमरविन्दाक्ष आदत्ते पुरुषोत्तमः  ॥ मत्स्प्_१६६।४ ॥  
वायुश्च बलवान्भूत्वा विधुन्वानो ऽखिलं जगत्  ।  
प्राणापानसमानाद्यान् वायून् आकर्षते हरिः  ॥ मत्स्प्_१६६।५ ॥  
ततो देवगणाः सर्वे भूतान्येव च यानि तु  ।  
गन्धो घ्राणं शरीरं च पृथिवीं संश्रिता गुणाः  ॥ मत्स्प्_१६६।६ ॥  
जिह्वा रसश्च स्नेहश्च संश्रिताः सलिले गुणाः  ।  
रूपं चक्षुर्विपाकश्च ज्योतिरेवाश्रिता गुणाः  ॥ मत्स्प्_१६६।७ ॥  
स्पर्शः प्राणश्च चेष्टा च पवने संश्रिता गुणाः  ।  
शब्दः श्रोत्रं च खान्येव गगने संश्रिता गुणाः  ॥ मत्स्प्_१६६।८ ॥  
लोकमाया भगवता मुहूर्तेन विनाशिता  ।  
मनो बुद्धिश्च सर्वेषां क्षेत्रज्ञश्चेति यः श्रुतः  ॥ मत्स्प्_१६६।९ ॥  
तं वरेण्यं परमेष्ठी हृषीकेशमुपाश्रितः  ।  
ततो भगवतस्तस्य रश्मिभिः परिवारितः  ॥ मत्स्प्_१६६।१० ॥  
वायुनाक्रम्यमाणासु द्रुमशाखासु चाश्रितः  ।  
तेषां सङ्घर्षणोद्भूतः पावकः शतधा ज्वलन्  ॥ मत्स्प्_१६६।११ ॥  
अदहच्च तदा सर्वं वृतः संवर्तको ऽनलः  ।  
सपर्वतद्रुमान्गुल्मांल् लतावल्लीस्तृणानि च  ॥ मत्स्प्_१६६।१२ ॥  
विमानानि च दिव्यानि पुराणि विविधानि च  ।  
यानि चाश्रयणीयानि तानि सर्वाणि सो ऽदहत्  ॥ मत्स्प्_१६६।१२* ॥  
भस्मीकृत्य ततः सर्वांल् लोकांल्लोकगुरुर्हरिः  ।  
भूयो निर्वापयामास युगान्तेन च कर्मणा  ॥ मत्स्प्_१६६।१३ ॥  
सहस्रवृष्टिः शतधा भूत्वा कृष्णो महाबलः  ।  
दिव्यतोयेन हविषा तर्पयामास मेदिनीम्  ॥ मत्स्प्_१६६।१४ ॥  
ततः क्षीरनिकायेन स्वादुना परमाम्भसा  ।  
शिवेन पुण्येन मही निर्वाणमगमत्परम्  ॥ मत्स्प्_१६६।१५ ॥  
तेन रोधेन सञ्छन्ना पयसां वर्षतो धरा  ।  
एकार्णवजलीभूता सर्वसत्त्वविवर्जिता  ॥ मत्स्प्_१६६।१६ ॥  
महासत्त्वान्यपि विभुं प्रविष्टान्यमितौजसम्  ।  
नष्टार्कपवनाकाशे सूक्ष्मे जगति संवृते  ॥ मत्स्प्_१६६।१७ ॥  
संशोषमात्मना कृत्वा समुद्रानपि देहिनः  ।  
दग्ध्वा सम्प्लाव्य च तथा स्वपित्येकः सनातनः  ॥ मत्स्प्_१६६।१८ ॥  
पौराणं रूपमास्थाय स्वपित्यमितविक्रमः  ।  
एकार्णवजलव्यापी योगी योगमुपाश्रितः  ॥ मत्स्प्_१६६।१९ ॥  
अनेकानि सहस्राणि युगान्येकार्णवाम्भसि  ।  
न चैनं कश्चिदव्यक्तं व्यक्तं वेदितुमर्हति  ॥ मत्स्प्_१६६।२० ॥  
कश्चैव पुरुषो नाम किंयोगः कश्च योगवान्  ।  
असौ कियन्तं कालं च एकार्णवविधिं प्रभुः  ॥ मत्स्प्_१६६।२१ ॥  
करिष्यतीति भगवान् इति कश्चिन् न बुध्यते  ॥ मत्स्प्_१६६।२२ ॥  
न द्रष्टा नैव गमिता न ज्ञाता नैव पार्श्वगः  ।  
तस्य न ज्ञायते किञ्चित् तमृते देवसत्तमम्  ॥ मत्स्प्_१६६।२३ ॥  
नभः क्षितिं पवनम् अपः प्रकाशकं प्रजापतिं भुवनधरं सुरेश्वरम्  ।  
पितामहं श्रुतिनिलयं महामुनिं प्रशाम्य भूयः शयनं ह्यरोचयत्  ॥ मत्स्प्_१६६।२४ ॥  
  
  
______________________________________________________  
  
  
मत्स्य-पुराण १६७  
  
*मत्स्य उवाच  
एवमेकार्णवीभूते शेते लोकेमहाद्युतिः  ।  
प्रच्छाद्य सलिलेनोर्वीं हंसो नारायणस्तदा  ॥ मत्स्प्_१६७।१ ॥  
महतो रजसो मध्ये महार्णवसरःसु वै  ।  
विरजस्कं महाबाहुम् अक्षयं ब्रह्म यद्विदुः  ॥ मत्स्प्_१६७।२ ॥  
आत्मरूपप्रकाशेन तमसा संवृतः प्रभुः  ।  
मनः सात्त्विकमाधाय यत्र तत्सत्यमासत  ॥ मत्स्प्_१६७।३ ॥  
याथातथ्यं परं ज्ञानं भूतं तद्ब्रह्मणा पुरा  ।  
रहस्यारण्यकोद्दिष्टं यच्चौपनिषदं स्मृतम्  ॥ मत्स्प्_१६७।४ ॥  
पुरुषो यज्ञ इत्येतद् यत्परं परिकीर्तितम्  ।  
यश्चान्यः पुरुषाख्यः स्यात् स एष पुरुषोत्तमः  ॥ मत्स्प्_१६७।५ ॥  
ये च यज्ञकरा विप्रा ये चर्त्विज इति स्मृताः  ।  
अस्मादेव पुरा भूता यज्ञेभ्यः श्रूयतां तथा  ॥ मत्स्प्_१६७।६ ॥  
ब्रह्माणं प्रथमं वक्त्राद् उद्गातारं च सामगम्  ।  
होतारमपि चाध्वर्युं बाहुभ्यामसृजत्प्रभुः  ॥ मत्स्प्_१६७।७ ॥  
ब्रह्मणो ब्राह्मणाच्छंसि प्रस्तोतारं च सर्वशः  ।  
तौ मित्रावरुणौ पृष्ठात् प्रतिप्रस्तारमेव च  ॥ मत्स्प्_१६७।८ ॥  
उदरात्प्रतिहर्तारं पोतारं चैव पार्थिव  ।  
अच्छावाकमथोरुभ्यां नेष्टारं चैव पार्थिव  ॥ मत्स्प्_१६७।९ ॥  
पाणिभ्यामथ चाग्नीध्रं सुब्रह्मण्यं च जानुतः  ।  
ग्रावस्तुतं तु पादाभ्याम् उन्नेतारं च याजुषम्  ॥ मत्स्प्_१६७।१० ॥  
एवमेवैष भगवान् षोडशैव जगत्पतिः  ।  
प्रवक्तॄन्सर्वयज्ञानाम् ऋत्विजो ऽसृजदुत्तमान्  ॥ मत्स्प्_१६७।११ ॥  
तदेष वै वेदमयः पुरुषो यज्ञसञ्ज्ञितः  ।  
वेदाश्चैतन्मयाः सर्वे साङ्गोपनिषदक्रियाः  ॥ मत्स्प्_१६७।१२ ॥  
स्वपित्येकार्णवे चैव यदाश्चर्यमभूत्पुरा  ।  
श्रूयतां तद्यथा विप्रा मार्कण्डेयकुतूहलम्  ॥ मत्स्प्_१६७।१३ ॥  
गीर्णो भगवतस्तस्य कुक्षावेव महामुनिः  ।  
बहुवर्षसहस्रायुस् तस्यैव वरतेजसा  ॥ मत्स्प्_१६७।१४ ॥  
अटंस्तीर्थप्रसङ्गेन पृथिवीं तीर्थगोचराम्  ।  
आश्रमाणि च पुण्यानि देवतायतनानि च  ॥ मत्स्प्_१६७।१५ ॥  
देशान्राष्ट्राणि चित्राणि पुराणि विविधानि च  ।  
जपहोमपरः शान्तस् तपो घोरं समास्थितः  ॥ मत्स्प्_१६७।१६ ॥  
मार्कण्डेयस्ततस्तस्य शनैर्वक्त्राद्विनिःसृतः  ।  
स निष्क्रामन्न चात्मानं जानीते देवमायया  ॥ मत्स्प्_१६७।१७ ॥  
निष्क्रम्याप्यस्य वदनाद् एकार्णवमथो जगत्  ।  
सर्वतस्तमसाच्छन्नं मार्कण्डेयो ऽन्ववैक्षत  ॥ मत्स्प्_१६७।१८ ॥  
तस्योत्पन्नं भयं तीव्रं संशयश्चात्मजीविते  ।  
देवदर्शनसंहृष्टो विस्मयं परमं गतः  ॥ मत्स्प्_१६७।१९ ॥  
चिन्तयञ्जलमध्यस्थो मार्कण्डेयो विशङ्कितः  ।  
किं नु स्यान्मम चिन्तेयं मोहः स्वप्नो ऽनुभूयते  ॥ मत्स्प्_१६७।२० ॥  
व्यक्तमन्यतमो भावस् तेषां सम्भावितो मम  ।  
न हीदृशं जगत्क्लेशम् अयुक्तं सत्यमर्हति  ॥ मत्स्प्_१६७।२१ ॥  
नष्टचन्द्रार्कपवने नष्टपर्वतभूतले  ।  
कतमः स्यादयं लोक इति चिन्तामवस्थितः  ॥ मत्स्प्_१६७।२२ ॥  
ददर्श चापि पुरुषं स्वपन्तं पर्वतोपमम्  ।  
सलिले ऽर्धमथो मग्नं जीमूतमिव सागरे  ॥ मत्स्प्_१६७।२३ ॥  
ज्वलन्तमिव तेजोभिर् गोयुक्तमिव भास्करम्  ।  
शर्वर्यां जाग्रतमिव भासन्तं स्वेन तेजसा  ॥ मत्स्प्_१६७।२४ ॥  
देवं द्रष्टुमिहायातः को भवानिति विस्मयात्  ।  
तथैव स मुनिः कुक्षिं पुनरेव प्रवेशितः  ॥ मत्स्प्_१६७।२५ ॥  
सम्प्रविष्टः पुनः कुक्षिं मार्कण्डेयो ऽतिविस्मयः  ।  
तथैव तु पुनर्भूयो विजानन्स्वप्नदर्शनम्  ॥ मत्स्प्_१६७।२६ ॥  
स तथैव यथापूर्वं यो धरामटते पुरा  ।  
पुण्यतीर्थजलोपेतां विविधान्याश्रमाणि च  ॥ मत्स्प्_१६७।२७ ॥  
क्रतुभिर्यजमानाश्च समाप्तवरदक्षिणान्  ।  
अपश्यद्देवकुक्षिस्थान् याजकाञ्छतशो द्विजान्  ॥ मत्स्प्_१६७।२८ ॥  
सद्वृत्तमास्थिताः सर्वे वर्णा ब्राह्मणपूर्वकाः  ।  
चत्वारश्चाश्रमाः सम्यग् यथोद्दिष्टा मया तव  ॥ मत्स्प्_१६७।२९ ॥  
एवं वर्षशतं साग्रं मार्कण्डेयस्य धीमतः  ।  
चरतः पृथिवीं सर्वां न कुक्ष्यन्तः समीक्षितः  ॥ मत्स्प्_१६७।३० ॥  
ततः कदाचिदथ वै पुनर्वक्त्राद्विनिःसृतः  ।  
सुप्तं न्यग्रोधशाखायां बालमेकं निरैक्षत  ॥ मत्स्प्_१६७।३१ ॥  
तथैवैकार्णवजले नीहारेणावृताम्बरे  ।  
अव्यग्रः क्रीडते लोके सर्वभूतविवर्जिते  ॥ मत्स्प्_१६७।३२ ॥  
स मुनिर्विस्मयाविष्टः कौतूहलसमन्वितः  ।  
बालमादित्यसङ्काशं नाशक्नोदभिवीक्षितुम्  ॥ मत्स्प्_१६७।३३ ॥  
स चिन्तयंस्तथैकान्ते स्थित्वा सलिलसन्निधौ  ।  
पूर्वदृष्टमिदं मेने शङ्कितो देवमायया  ॥ मत्स्प्_१६७।३४ ॥  
अगाधसलिले तस्मिन् मार्कण्डेयः सविस्मयः  ।  
प्लवंस्तथार्तिम् अगमद् भयात्सन्त्रस्तलोचनः  ॥ मत्स्प्_१६७।३५ ॥  
स तस्मै भगवानाह स्वागतं बालयोगवान्  ।  
बभाषे मेघतुल्येन स्वरेण पुरुषोत्तमः  ॥ मत्स्प्_१६७।३६ ॥  
मा भैर्वत्स न भेतव्यम् इहैवायाहि मे ऽन्तिकम्  ।  
मार्कण्डेयो मुनिस्त्वाह बालं तं श्रमपीडितः  ॥ मत्स्प्_१६७।३७ ॥  
  
*मार्कण्डेय उवाच  
को मां नाम्ना कीर्तयति तपः परिभवन्मम  ।  
दिव्यं वर्षसहस्राख्यं धर्षयन्निव मे वयः  ॥ मत्स्प्_१६७।३८ ॥  
न ह्येष वः समाचारो देवेष्वपि ममोचितः  ।  
मां ब्रह्मापि हि देवेशो दीर्घायुरिति भाषते  ॥ मत्स्प्_१६७।३९ ॥  
कस्तमो घोरमासाद्य मामद्य त्यक्तजीवितः  ।  
मार्कण्डेयेति मामुक्त्वा मृत्युमीक्षितुमर्हति  ॥ मत्स्प्_१६७।४० ॥  
  
*सूत उवाच  
एवमाभाष्य तं क्रोधान् मार्कण्डेयो महामुनिः  ।  
तथैव भगवान्भूयो बभाषे मधुसूदनः  ॥ मत्स्प्_१६७।४१ ॥  
  
*श्रीभगवान् उवाच  
अहं ते जनको वत्स हृषीकेशः पिता गुरुः  ।  
आयुष्प्रदाता पौराणः किं मां त्वं नोपसर्पसि  ॥ मत्स्प्_१६७।४२ ॥  
मां पुत्रकामः प्रथमं पिता ते ऽङ्गिरसो मुनिः  ।  
पूर्वमाराधयामास तपस्तीव्रं समाश्रितः  ॥ मत्स्प्_१६७।४३ ॥  
ततस्त्वां घोरतपसा प्रावृणोदमितौजसम्  ।  
उक्तवानहमात्मस्थं महर्षिम् अमितौजसम्  ॥ मत्स्प्_१६७।४४ ॥  
कः समुत्सहते चान्यो यो न भूतात्मकात्मजः  ।  
द्रष्टुमेकार्णवगतं क्रीडन्तं योगवर्त्मना  ॥ मत्स्प्_१६७।४५ ॥  
ततः प्रहृष्टवदनो विस्मयोत्फुल्ललोचनः  ।  
मूर्ध्नि बद्धाञ्जलिपुटो मार्कण्डेयो महातपाः  ॥ मत्स्प्_१६७।४६ ॥  
नामगोत्रे ततः प्रोच्य दीर्घायुर्लोकपूजितः  ।  
तस्मै भगवते भक्त्या नमस्कारमथाकरोत्  ॥ मत्स्प्_१६७।४७ ॥  
  
*मार्कण्डेय उवाच  
इच्छेयं तत्त्वतो मायाम् इमां ज्ञातुं तवानघ  ।  
यदेकार्णवमध्यस्थः शेषे त्वं बालरूपवान्  ॥ मत्स्प्_१६७।४८ ॥  
किंसञ्ज्ञश्चैव भगवांल् लोके विज्ञायसे प्रभो  ।  
तर्कये त्वां महात्मानं को ह्यन्यः स्थातुमर्हति  ॥ मत्स्प्_१६७।४९ ॥  
  
*श्रीभगवानुवाच  
अहं नारायणो ब्रह्मन् सर्वभूतविनाशनः  ।  
अहं सहस्रशीर्षाख्यो यः पदैरभिसञ्ज्ञितः  ॥ मत्स्प्_१६७।५० ॥  
आदित्यवर्णः पुरुषो मखे ब्रह्ममयो मखः  ।  
अहमग्निर्हव्यवाहो यादसां पतिरव्ययः  ॥ मत्स्प्_१६७।५१ ॥  
अहमिन्द्रपदे शक्रो वर्षाणां परिवत्सरः  ।  
अहं योगी युगाख्यस्य युगान्तावर्त एव च  ॥ मत्स्प्_१६७।५२ ॥  
अहं सर्वाणि सत्त्वानि दैवतान्यखिलानि तु  ।  
भुजङ्गानामहं शेषस् तार्क्ष्यो वै सर्वपक्षिणाम्  ॥ मत्स्प्_१६७।५३ ॥  
कृतान्तः सर्वभूतानां विश्वेषां कालसञ्ज्ञितः  ।  
अहं धर्मस्तपश्चाहं सर्वाश्रमनिवासिनाम्  ॥ मत्स्प्_१६७।५४ ॥  
अहं चैव सरिद्दिव्या क्षीरोदश्च महार्णवः  ।  
यत्तत्सत्यं च परमम् अहमेकः प्रजापतिः  ॥ मत्स्प्_१६७।५५ ॥  
अहं साङ्ख्यमहं योगो ऽप्यहं तत्परमं पदम्  ।  
अहमिज्या क्रिया चाहम् अहं विद्याधिपः स्मृतः  ॥ मत्स्प्_१६७।५६ ॥  
अहं ज्योतिरहं वायुर् अहं भूमिरहं नभः  ।  
अहमापः समुद्राश्च नक्षत्राणि दिशो दश  ॥ मत्स्प्_१६७।५७ ॥  
अहं वर्षमहं सोमः पर्जन्यो ऽहमहं रविः  ।  
क्षीरोदसागरे चाहं समुद्रे वडवामुखः  ॥ मत्स्प्_१६७।५८ ॥  
वह्निः संवर्तको भूत्वा पिबंस्तोयमयं हविः  ।  
अहं पुराणः परमं तथैवाहं परायणम्  ॥ मत्स्प्_१६७।५९ ॥  
अहं भूतस्य भव्यस्य वर्तमानस्य सम्भवः  ।  
यत्किञ्चित्पश्यसे विप्र यच्छृणोषि च किञ्चन  ॥ मत्स्प्_१६७।६० ॥  
यल्लोके चानुभवसि तत्सर्वं मामनुस्मर  ।  
विश्वं सृष्टं मया पूर्वं सृज्यं चाद्यापि पश्य माम्  ॥ मत्स्प्_१६७।६१ ॥  
युगे युगे च स्रक्ष्यामि मार्कण्डेयाखिलं जगत्  ।  
तदेतदखिलं सर्वं मार्कण्डेयावधारय  ॥ मत्स्प्_१६७।६२ ॥  
शुश्रूषुर्मम धर्मांश्च कुक्षौ चर सुखं मम  ।  
मम ब्रह्मा शरीरस्थो देवैश्च ऋषिभिः सह  ॥ मत्स्प्_१६७।६३ ॥  
व्यक्तमव्यक्तयोगं माम् अवगच्छासुरद्विषम्  ।  
अहमेकाक्षरो मन्त्रस् त्र्यक्षरश्चैव तारकः  ॥ मत्स्प्_१६७।६४ ॥  
परस्त्रिवर्गाद् ॐकारस् त्रिवर्गार्थनिदर्शनः  ।  
एवमादिपुराणेशो वदन्नेव महामतिः  ॥ मत्स्प्_१६७।६५ ॥  
वक्त्रमाहृतवानाशु मार्कण्डेयं महामुनिम्  ।  
ततो भगवतः कुक्षिं प्रविष्टो मुनिसत्तमः  ॥ मत्स्प्_१६७।६६ ॥  
स तस्मिन्सुखमेकान्ते शुश्रूषुर्हंसमव्ययम्  ।  
यो ऽहमेव विविधतनुं परिश्रितो महार्णवे व्यपगतचन्द्रभास्करे  ।  
शनैश्चरन्प्रभुरपि हंससञ्ज्ञितो ऽसृजज्जगद्विहरति कालपर्यये  ॥ मत्स्प्_१६७।६७ ॥  
  
  
______________________________________________________  
  
  
मत्स्य-पुराण १६८  
  
*मत्स्य उवाच  
आपवः स विभुर्भूत्वा चारयामास वै तपः  ।  
छादयित्वात्मनो देहं यादसां कुलसम्भवम्  ॥ मत्स्प्_१६८।१ ॥  
ततो महात्मातिबलो मतिं लोकस्य सर्जने  ।  
महतां पञ्चभूतानां विश्वो विश्वमचिन्तयत्  ॥ मत्स्प्_१६८।२ ॥  
तस्य चिन्तयमानस्य निर्वाते संस्थिते ऽर्णवे  ।  
निराकाशे तोयमये सूक्ष्मे जगति गह्वरे  ॥ मत्स्प्_१६८।३ ॥  
ईषत्सङ्क्षोभयामास सो ऽर्णवं सलिलाश्रयः  ।  
अनन्तरोर्मिभिः सूक्ष्मम् अथ छिद्रमभूत्पुरा  ॥ मत्स्प्_१६८।४ ॥  
शब्दं प्रति तदोद्भूतो मारुतश्छिद्रसम्भवः  ।  
स लब्ध्वान्तरमक्षोभ्यो व्यवर्धत समीरणः  ॥ मत्स्प्_१६८।५ ॥  
विवर्धता बलवता वेगाद्विक्षोभितो ऽर्णवः  ।  
तस्यार्णवस्य क्षुब्धस्य तस्मिन्नम्भसि मन्थिते  ।  
कृष्णवर्त्मा समभवत् प्रभुर्वैश्वानरो महान्  ॥ मत्स्प्_१६८।६ ॥  
ततः संशोषयामास पावकः सलिलं बहु  ।  
क्षयाज्जलनिधेश्छिद्रम् अभवद्विस्तृतं नभः  ॥ मत्स्प्_१६८।७ ॥  
आत्मतेजोद्भवाः पुण्या आपो ऽमृतरसोपमाः  ।  
आकाशं छिद्रसम्भूतं वायुराकाशसम्भवः  ॥ मत्स्प्_१६८।८ ॥  
आभ्यां सङ्घर्षणोद्भूतं पावकं वायुसम्भवम्  ।  
दृष्ट्वा प्रीतो महादेवो महाभूतविभावनः  ॥ मत्स्प्_१६८।९ ॥  
दृष्ट्वा भूतानि भगवांल् लोकसृष्ट्यर्थमुत्तमम्  ।  
ब्रह्मणो जन्मसहितं बहुरूपो व्यचिन्तयत्  ॥ मत्स्प्_१६८।१० ॥  
चतुर्युगाभिसङ्ख्याते सहस्रयुगपर्यये  ।  
बहुजन्मा हि विश्वात्मा ब्रह्मणो हविरुच्यते  ॥ मत्स्प्_१६८।११ ॥  
यत्पृथिव्यां द्विजेन्द्राणां तपसा भावितात्मनाम्  ।  
ज्ञानं वृष्टं तु विश्वार्थे योगिनां याति मुख्यताम्  ॥ मत्स्प्_१६८।१२ ॥  
तं योगवन्तं विज्ञाय सम्पूर्णैश्वर्यमुत्तमम्  ।  
पदे ब्रह्मणि विश्वेशं न्ययोजयत योगवित्  ॥ मत्स्प्_१६८।१३ ॥  
ततस्तस्मिन्महातोये महीशो हरिरच्युतः  ।  
जले क्रीडंश्च विधिवन् मोदते सर्वलोककृत्  ॥ मत्स्प्_१६८।१४ ॥  
पद्मं नाभ्युद्भवं चैकं समुत्पादितवांस्तदा  ।  
सहस्रपर्णं विरजं भास्कराभं हिरण्मयम्  ॥ मत्स्प्_१६८।१५ ॥  
हुताशनज्वलितशिखोज्ज्वलत्प्रभम् उपस्थितं शरदमलार्कतेजसम्  ।  
विराजते कमलमुदारवर्चसं महात्मनस्तनुरुहचारुदर्शनम्  ॥ मत्स्प्_१६८।१६ ॥  
  
  
______________________________________________________  
  
  
मत्स्य-पुराण १६९  
  
*मत्स्य उवाच  
अथ योगवतां श्रेष्ठम् असृजद्भूरितेजसम्  ।  
स्रष्टारं सर्वलोकानां ब्रह्माणं सर्वतोमुखम्  ॥ मत्स्प्_१६९।१ ॥  
यस्मिन्हिरण्मये पद्मे बहुयोजनविस्तृतम्  ।  
सर्वतेजोगुणमयं पार्थिवैर्लक्षणैर्वृतम्  ॥ मत्स्प्_१६९।२ ॥  
तच्च पद्मं पुराणज्ञाः पृथिवीरूपमुत्तमम्  ।  
नारायणसमुद्भूतं प्रवदन्ति महर्षयः  ॥ मत्स्प्_१६९।३ ॥  
या पद्मा सा रसा देवी पृथिवी परिचक्ष्यते  ।  
ये पद्मसारगुरवस् तान्दिव्यान् पर्वतान्विदुः  ॥ मत्स्प्_१६९।४ ॥  
हिमवन्तं च मेरुं च नीलं निषधमेव च  ।  
कैलासं मुञ्जवन्तं च तथान्यं गन्धमादनम्  ॥ मत्स्प्_१६९।५ ॥  
पुण्यं त्रिशिखरं चैव कान्तं मन्दरमेव च  ।  
उदयं पिञ्जरं चैव विन्ध्यवन्तं च पर्वतम्  ॥ मत्स्प्_१६९।६ ॥  
एते देवगणानां च सिद्धानां च महात्मनाम्  ।  
आश्रयाः पुण्यशीलानां सर्वकामफलप्रदाः  ॥ मत्स्प्_१६९।७ ॥  
एतेषामन्तरे देशो जम्बूद्वीप इति स्मृतः  ।  
जम्बूद्वीपस्य संस्थानं यज्ञिया यत्र वै क्रियाः  ॥ मत्स्प्_१६९।८ ॥  
एभ्यो यत्स्रवते तोयं दिव्यामृतरसोपमम्  ।  
दिव्यास्तीर्थशताधाराः सुरम्याः सरितः स्मृताः  ॥ मत्स्प्_१६९।९ ॥  
स्मृतानि यानि पद्मस्य केसराणि समन्ततः  ।  
असङ्ख्येयाः पृथिव्यास्ते विश्वे वै धातुपर्वताः  ॥ मत्स्प्_१६९।१० ॥  
यानि पद्मस्य पर्णानि भूरीणि तु नराधिप  ।  
ते दुर्गमाः शैलचिता म्लेच्छदेशा विकल्पिताः  ॥ मत्स्प्_१६९।११ ॥  
यान्यधोभागपर्णानि ते निवासास्तु भागशः  ।  
दैत्यानामुरगाणां च पतङ्गानां च पार्थिव  ॥ मत्स्प्_१६९।१२ ॥  
तेषां महार्णवो यत्र तद्रसेत्यभिसञ्ज्ञितम्  ।  
महापातककर्माणो मज्जन्ते यत्र मानवाः  ॥ मत्स्प्_१६९।१३ ॥  
पद्मस्यान्तरतो यत्तद् एकार्णवगता मही  ।  
प्रोक्ताथ दिक्षु सर्वासु चत्वारः सलिलाकराः  ॥ मत्स्प्_१६९।१४ ॥  
एवं नारायणस्यार्थे मही पुष्करसम्भवा  ।  
प्रादुर्भावो ऽप्ययं तस्मान् नाम्ना पुष्करसञ्ज्ञितः  ॥ मत्स्प्_१६९।१५ ॥  
एतस्मात्कारणात्तज्ज्ञैः पुराणैः परमर्षिभिः  ।  
याज्ञिकैर्वेददृष्टान्तैर् यज्ञे पद्मविधिः स्मृतः  ॥ मत्स्प्_१६९।१६ ॥  
एवं भगवता तेन विश्वेषां धारणाविधिः  ।  
पर्वतानां नदीनां च ह्रदानां चैव निर्मितः  ॥ मत्स्प्_१६९।१७ ॥  
विभुस्तथैवाप्रतिमप्रभावः प्रभाकराभो वरुणः सितद्युतिः  ।  
शनैः स्वयम्भूः शयनं सृजत्तदा जगन्मयं पद्मविधिं महार्णवे  ॥ मत्स्प्_१६९।१८ ॥  
  
  
______________________________________________________  
  
  
मत्स्य-पुराण १७०  
  
*मत्स्य उवाच  
विघ्नस्तपसि सम्भूतो मधुर्नाम महासुरः  ।  
तेनैव च सहोद्भूतो ह्य् असुरो नाम कैटभः  ॥ मत्स्प्_१७०।१ ॥  
तौ रजस्तमसौ विष्णोः सम्भूतौ तामसौ गणौ  ।  
एकार्णवे जगत्सर्वं क्षोभयन्तौ महाबलौ  ॥ मत्स्प्_१७०।२ ॥  
दिव्यरक्ताम्बरधरौ श्वेतदीप्तोग्रदंष्ट्रिणौ  ।  
किरीटकुण्डलोदग्रौ केयूरवलयोज्ज्वलौ  ॥ मत्स्प्_१७०।३ ॥  
महाविवृतताम्राक्षौ पीनोरस्कौ महाभुजौ  ।  
महागिरेः संहननौ जङ्गमाविव पर्वतौ  ॥ मत्स्प्_१७०।४ ॥  
नवमेघप्रतीकाशाव् आदित्यसदृशाननौ  ।  
विद्युदाभौ गदाग्राभ्यां कराभ्यामतिभीषणौ  ॥ मत्स्प्_१७०।५ ॥  
तौ पादयोस्तु विन्यासाद् उत्क्षिपन्ताविवार्णवम्  ।  
कम्पयन्ताविव हरिं शयानं मधुसूदनम्  ॥ मत्स्प्_१७०।६ ॥  
तौ तत्र विचरन्तौ स्म पुष्करे विश्वतोमुखम्  ।  
योगिनां श्रेष्ठमासाद्य दीप्तं ददृशतुस्तदा  ॥ मत्स्प्_१७०।७ ॥  
नारायणसमाज्ञातं सृजन्तमखिलाः प्रजाः  ।  
दैवतानि च विश्वानि मानसानसुरानृषीन्  ॥ मत्स्प्_१७०।८ ॥  
ततस्तावूचतुस्तत्र ब्रह्माणमसुरोत्तमौ  ।  
दीप्तौ मुमूर्षू सङ्क्रुद्धौ रोषव्याकुलितेक्षणौ  ॥ मत्स्प्_१७०।९ ॥  
कस्त्वं पुष्करमध्यस्थः सितोष्णीषश्चतुर्भुजः  ।  
आधाय नियमं मोहाद् आस्ते त्वं विगतज्वरः  ॥ मत्स्प्_१७०।१० ॥  
एह्यागच्छावयोर् युद्धं देहि त्वं कमलोद्भव  ।  
आवाभ्यां परमीशाभ्याम् अशक्तस्त्वमिहार्णवे  ॥ मत्स्प्_१७०।११ ॥  
तत्र कश्चोद्भवस्तुभ्यं केन वासि न योजितः  ।  
कः स्रष्टा कश्च ते गोप्ता केन नाम्ना विधीयसे  ॥ मत्स्प्_१७०।१२ ॥  
  
*ब्रह्मोवाच  
एक इत्युच्यते लोकैर् अविचिन्त्यः सहस्रदृक्  ।  
तत्संयोगेन भवतोः कर्म नामावगच्छताम्  ॥ मत्स्प्_१७०।१३ ॥  
*मधुकैटभावूचतुः  
नावयोः परमं लोके किञ्चिदस्ति महामते  ।  
आवाभ्यां छाद्यते विश्वं तमसा रजसाथ वै  ॥ मत्स्प्_१७०।१४ ॥  
रजस्तमोमयावावाम् ऋषीणाम् अवलङ्घितौ  ।  
छाद्यमानौ धर्मशीलौ दुस्तरौ सर्वदेहिनाम्  ॥ मत्स्प्_१७०।१५ ॥  
आवाभ्यामुह्यते लोको दुष्कराभ्यां युगे युगे  ।  
आवामर्थश्च कामश्च यज्ञः स्वर्गपरिग्रहः  ॥ मत्स्प्_१७०।१६ ॥  
सुखं यत्र मुदा युक्तं यत्र श्रीः कीर्तिरेव च  ।  
येषां यत्काङ्क्षितं चैव तत्तदावां विचिन्तय  ॥ मत्स्प्_१७०।१७ ॥  
  
*ब्रह्मोवाच  
यत्नाद् योगवतो दृष्ट्या योगः पूर्वं मयार्जितः  ।  
तं समाधाय गुणवत् सत्त्वं चास्मि समाश्रितः  ॥ मत्स्प्_१७०।१८ ॥  
यः परो योगमतिमान् योगाख्यः सत्त्वमेव च  ।  
रजसस्तमसश्चैव यः स्रष्टा विश्वसम्भवः  ॥ मत्स्प्_१७०।१९ ॥  
ततो भूतानि जायन्ते सात्त्विकानीतराणि च  ।  
स एव हि युवां नांशे वशी देवो हनिष्यति  ॥ मत्स्प्_१७०।२० ॥  
स्वपन्नेव ततः श्रीमान् बहुयोजनविस्तृतम्  ।  
बाहुं नारायणो ब्रह्मा कृतवानात्ममायया  ॥ मत्स्प्_१७०।२१ ॥  
कृष्यमाणौ ततस्तस्य बाहुना बाहुशालिनः  ।  
चेरतुस्तौ विगलितौ शकुनाविव पीवरौ  ॥ मत्स्प्_१७०।२२ ॥  
ततस्तावाहतुर्गत्वा तदा देवं सनातनम्  ।  
पद्मनाभं हृषीकेशं प्रणिपत्य स्थितावुभौ  ॥ मत्स्प्_१७०।२३ ॥  
जानीवस्त्वां विश्वयोनिं त्वामेकं पुरुषोत्तमम्  ।  
त्वमावां पाहि हेत्वर्थम् इदं नौ बुद्धिकारणम्  ॥ मत्स्प्_१७०।२४ ॥  
अमोघदर्शनः स त्वं यतस्त्वां विद्वः शाश्वतम्  ।  
ततस्त्वामागतावावाम् अभितः प्रसमीक्षितुम्  ॥ मत्स्प्_१७०।२५ ॥  
तदिच्छामो वरं देव त्वत्तो ऽद्भुतम् अरिन्दम  ।  
अमोघदर्शनो ऽसि त्वं नमस्ते समितिञ्जय  ॥ मत्स्प्_१७०।२६ ॥  
  
*श्रीभगवानुवाच  
किमर्थं हि द्रुतं ब्रूतं वरं ह्यसुरसत्तमौ  ।  
दत्तायुष्कौ पुनर्भूयो रहो जीवितुम् इच्छथः  ॥ मत्स्प्_१७०।२७ ॥  
*मधुकैटभावूचतुः  
यस्मिन्न कश्चिन्मृतवान् देव तस्मिन्प्रभो वधम्  ।  
तमिच्छावो वधश्चैव त्वत्तो नो ऽस्तु महाव्रत  ॥ मत्स्प्_१७०।२८ ॥  
  
*श्रीभगवानुवाच  
बाढं युवां तु प्रवरौ भविष्यत्कालसम्भवे  ।  
भविष्यतो न सन्देहः सत्यमेतद्ब्रवीमि वाम्  ॥ मत्स्प्_१७०।२९ ॥  
वरं प्रदायाथ महासुराभ्यां सनातनो विश्ववरः सुरोत्तमः  ।  
रजस्तमोवर्गभवायनौ यमौ ममन्थ तावूरुतलेन वै प्रभुः  ॥ मत्स्प्_१७०।३० ॥  
  
  
______________________________________________________  
  
  
मत्स्य-पुराण १७१  
  
*मत्स्य उवाच  
स्थित्वा च तस्मिन्कमले ब्रह्मा ब्रह्मविदां वरः  ।  
ऊर्ध्वबाहुर्महातेजास् तपो घोरं समाश्रितः  ॥ मत्स्प्_१७१।१ ॥  
प्रज्वलन्निव तेजोभिर् भाभिः स्वाभिस्तमोनुदः  ।  
बभासे सर्वधर्मस्थः सहस्रांशुरिवांशुभिः  ॥ मत्स्प्_१७१।२ ॥  
अथान्यद्रूपमास्थाय शम्भुर्नारायणो ऽव्ययः  ।  
आजगाम महातेजा योगाचार्यो महायशाः  ॥ मत्स्प्_१७१।३ ॥  
साङ्ख्याचार्यो हि मतिमान् कपिलो ब्राह्मणो वरः  ।  
उभावपि महात्मानौ स्तुवन्तौ क्षेत्रतत्परौ  ॥ मत्स्प्_१७१।४ ॥  
तौ प्राप्तावूचतुस्तत्र ब्रह्माणममितौजसम्  ।  
परावरविशेषज्ञौ पूजितौ च महर्षिभिः  ॥ मत्स्प्_१७१।५ ॥  
ब्रह्मात्मदृढबन्धश्च विशालो जगदास्थितः  ।  
ग्रामणीः सर्वभूतानां ब्रह्मा त्रैलोक्यपूजितः  ॥ मत्स्प्_१७१।६ ॥  
तयोस्तद्वचनं श्रुत्वा ब्रह्माभ्याहृतयोगवित्  ।  
त्रीनिमान् कृतवांल्लोकान् यथेयं ब्रह्मणः श्रुतिः  ॥ मत्स्प्_१७१।७ ॥  
पुत्रं च शम्भवे चैकं समुत्पादितवानृषिः  ।  
तस्याग्रे वाग्यतस्तस्थौ ब्रह्मा तामसमव्ययम्  ॥ मत्स्प्_१७१।८ ॥  
सोत्पन्नमात्रो ब्रह्माणम् उक्तवान्मानसः सुतः  ।  
किं कुर्मस्तव साहाय्यं ब्रवीतु भगवानृषिः  ॥ मत्स्प्_१७१।९ ॥  
  
*ब्रह्मोवाच  
य एष कपिलो ब्रह्म नारायणमयस्तथा  ।  
वदते भवतस्तत्त्वं तत्कुरुष्व महामते  ॥ मत्स्प्_१७१।१० ॥  
ब्रह्मणस्तु तदर्थं तु तदा भूयः समुत्थितः  ।  
शुश्रूषुरस्मि युवयोः किं करोमि कृताञ्जलिः  ॥ मत्स्प्_१७१।११ ॥  
  
*श्रीभगवानुवाच  
यत्सत्यमक्षरं ब्रह्म ह्य् अष्टादशविधं तु तत्  ।  
यत्सत्यं यदृतं तत्तु परं पदमनुस्मर  ॥ मत्स्प्_१७१।१२ ॥  
एतद्वचो निशम्यैव ययौ स दिशमुत्तराम्  ।  
गत्वा च तत्र ब्रह्मत्वम् अगमज्ज्ञानतेजसा  ॥ मत्स्प्_१७१।१३ ॥  
ततो ब्रह्मा भुवं नाम द्वितीयमसृजत्प्रभुः  ।  
सङ्कल्पयित्वा मनसा तमेव च महामनाः  ॥ मत्स्प्_१७१।१४ ॥  
ततः सो ऽथाब्रवीद्वाक्यं किं करोमि पितामह  ।  
पितामहसमाज्ञातो ब्रह्माणं समुपस्थितः  ॥ मत्स्प्_१७१।१५ ॥  
ब्रह्माभ्यासं तु कृतवान् भुवश्च पृथिवीं गतः  ।  
प्राप्तश्च परमं स्थानं स तयोः पार्श्वमागतः  ॥ मत्स्प्_१७१।१६ ॥  
तस्मिन्नपि गते पुत्रे तृतीयमसृजत्प्रभुः  ।  
मोक्षप्रवृत्तिकुशलं भूर्भुवं नामतो विभुम्  ॥ मत्स्प्_१७१।१७ ॥  
गोपतित्वं समासाद्य तयोरेवागमद्गतिम्  ।  
एवं पुत्रास्त्रयो ऽप्येत उक्ताः शम्भोर्महात्मनः  ॥ मत्स्प्_१७१।१८ ॥  
तान्गृहीत्वा सुतांस्तस्य प्रयातः स्वार्जितां गतिम्  ।  
नारायणश्च भगवान् कपिलश्च यतीश्वरः  ॥ मत्स्प्_१७१।१९ ॥  
यं कालं तौ गतौ मुक्तौ ब्रह्मा तं कालमेव हि  ।  
ततो घोरतमं भूयः संश्रितः परमं व्रतम्  ॥ मत्स्प्_१७१।२० ॥  
न रेमे ऽथ ततो ब्रह्मा प्रभुरेकस्तपश्चरन्  ।  
शरीरार्धात्ततो भार्यां समुत्पादितवाञ्छुभाम्  ॥ मत्स्प्_१७१।२१ ॥  
तपसा तेजसा चैव वर्चसा नियमेन च  ।  
सदृशीमात्मनो देवीं समर्थां लोकसर्जने  ॥ मत्स्प्_१७१।२२ ॥  
तया समाहितस्तत्र रेमे ब्रह्मा तपश्चरन्  ।  
ततो जगाद त्रिपदां गायत्रीं वेदपूजिताम्  ॥ मत्स्प्_१७१।२३ ॥  
सृजन्प्रजानां पतयः सागरांश्चासृजद्विभुः  ।  
अपरांश्चैव चतुरो वेदान्गायत्रिसम्भवान्  ॥ मत्स्प्_१७१।२४ ॥  
आत्मनः सदृशान्पुत्रान् असृजद्वै पितामहः  ।  
विश्वे प्रजानां पतयो येभ्यो लोका विनिःसृताः  ॥ मत्स्प्_१७१।२५ ॥  
विश्वेशं प्रथमं तावन् महातापसमात्मजम्  ।  
सर्वमन्त्रहितं पुण्यं नाम्ना धर्मं स सृष्टवान्  ॥ मत्स्प्_१७१।२६ ॥  
दक्षं मरीचिमत्रिं च पुलस्त्यं पुलहं क्रतुम्  ।  
वसिष्ठं गौतमं चैव भृगुमङ्गिरसं मनुम्  ॥ मत्स्प्_१७१।२७ ॥  
अथैवाद्भुतमित्येते ज्ञेयाः पैतामहर्षयः  ।  
त्रयोदशगुणं धर्मम् आलभन्त महर्षयः  ॥ मत्स्प्_१७१।२८ ॥  
अदितिर्दितिर्दनुः काला अनायुः सिंहिका मुनिः  ।  
ताम्रा क्रोधाथ सुरता विनता कद्रुरेव च  ॥ मत्स्प्_१७१।२९ ॥  
दक्षस्यापत्यमेता वै कन्या द्वादश पार्थिव  ।  
मरीचेः कश्यपः पुत्रस् तपसा निर्मितः किल  ॥ मत्स्प्_१७१।३० ॥  
तस्मै कन्या द्वादशान्या दक्षस्ताः प्रददौ तदा  ।  
नक्षत्राणि च सोमाय तदा वै दत्तवानृषिः  ॥ मत्स्प्_१७१।३१ ॥  
रोहिण्यादीनि सर्वाणि पुण्यानि रविनन्दन  ।  
लक्ष्मीर्मरुत्वती साध्या विश्वेशा च मता शुभा  ॥ मत्स्प्_१७१।३२ ॥  
देवी सरस्वती चैव ब्रह्मणा निर्मिताः पुरा  ।  
एताः पञ्च वरिष्ठा वै सुरश्रेष्ठाय पार्थिव  ॥ मत्स्प्_१७१।३३ ॥  
दत्ता भद्राय धर्माय ब्रह्मणा दृष्टकर्मणा  ।  
या तु रूपवती पत्नी ब्रह्मणः कामरूपिणी  ॥ मत्स्प्_१७१।३४ ॥  
सुरभिः सा हिता भूत्वा ब्रह्माणं समुपस्थिता  ।  
ततस्तामगमद्ब्रह्मा मैथुनं लोकपूजितः  ॥ मत्स्प्_१७१।३५ ॥  
लोकसर्जनहेतुज्ञो गवामर्थाय सत्तमः  ।  
जज्ञिरे च सुतास्तस्यां विपुला धूमसन्निभाः  ॥ मत्स्प्_१७१।३६ ॥  
नक्तसन्ध्याभ्रसङ्काशाः प्रादहंस्तिग्मतेजसः  ।  
ते रुदन्तो द्रवन्तश्च गर्हयन्तः पितामहम्  ॥ मत्स्प्_१७१।३७ ॥  
रोदनाद्रवणाच्चैव रुद्रा इति ततः स्मृताः  ।  
निरृतिश्चैव शम्भुर्वै तृतीयश्चापराजितः  ॥ मत्स्प्_१७१।३८ ॥  
मृगव्याधः कपर्दी च दहनो ऽथेश्वरश्च वै  ।  
अहिर्बुध्न्यश्च भगवान् कपाली चापि पिङ्गलः  ॥ मत्स्प्_१७१।३९ ॥  
सेनानीश्च महातेजा रुद्रास्त्वेकादश स्मृताः  ।  
तस्यामेव सुरभ्यां च गावो यज्ञेश्वराश्च वै  ॥ मत्स्प्_१७१।४० ॥  
प्रकृष्टाश्च तथा मायाः सुरभ्याः पशवो ऽक्षराः  ।  
अजाश्चैव तु हंसाश्च तथैवामृतमुत्तमम्  ॥ मत्स्प्_१७१।४१ ॥  
ओषध्यः प्रवरायाश्च सुरस्यास्ताः समुत्थिताः  ।  
धर्माल्लक्ष्मीस्तथा कामं साध्या साध्यान्व्यजायत  ॥ मत्स्प्_१७१।४२ ॥  
भवं च प्रभवं चैव हीशं चासुरहं तथा  ।  
अरुणं चारुणिं चैव विश्वावसुबलध्रुवौ  ॥ मत्स्प्_१७१।४३ ॥  
हविष्यं च वितानं च विधानशमितावपि  ।  
वत्सरं चैव भूतिं च सर्वासुरनिषूदनम्  ॥ मत्स्प्_१७१।४४ ॥  
सुपर्वाणं बृहत्कान्तिः साध्या लोकनमस्कृताः  ।  
वासवानुगता देवी जनयामास वै सुरान्  ॥ मत्स्प्_१७१।४५ ॥  
वरं वै प्रथमं देवं द्वितीयं ध्रुवमव्ययम्  ।  
विश्वावसुं तृतीयं च चतुर्थं सोममीश्वरम्  ॥ मत्स्प्_१७१।४६ ॥  
ततो ऽनुरूपमायं च यमस्तस्मादनन्तरम्  ।  
सप्तमं च तथा वायुम् अष्टमं निरृतिं वसुम्  ॥ मत्स्प्_१७१।४७ ॥  
धर्मस्यापत्यम् एतद्वै सुदेव्यां समजायत  ।  
विश्वे देवाश्च विश्वायां धर्माज्जाता इति श्रुतिः  ॥ मत्स्प्_१७१।४८ ॥  
दक्षश्चैव महाबाहुः पुष्करस्वन एव च  ।  
चाक्षुषस्तु मनुश्चैव तथा मधुमहोरगौ  ॥ मत्स्प्_१७१।४९ ॥  
विश्रान्तकवपुर्बालो विष्कम्भश्च महायशाः  ।  
गरुडश्चातिसत्त्वौजा भास्करप्रतिमद्युतिः  ॥ मत्स्प्_१७१।५० ॥  
विश्वान्देवान्देवमाता विश्वेशाजनयत् सुतान्  ।  
मरुत्वती मरुत्वतो देवानजनयत्सुतान्  ॥ मत्स्प्_१७१।५१ ॥  
अग्निं चक्षुं रविर्ज्योतिः सावित्रं मित्रमेव च  ।  
अमरं शरवृष्टिं च सुकर्षं च महाभुजम्  ॥ मत्स्प्_१७१।५२ ॥  
विराजं चैव वाचं च विश्वावसुमतिं तथा  ।  
अश्वमित्रं चित्ररश्मिं तथा निषधनं नृप  ॥ मत्स्प्_१७१।५३ ॥  
हूयन्तं वाडवं चैव चारित्रं मन्दपन्नगम्  ।  
बृहन्तं वै बृहद्रूपं तथा वै पूतनानुगम्  ॥ मत्स्प्_१७१।५४ ॥  
मरुत्वती पुरा जज्ञ एतान्वै मरुतां गणान्  ।  
अदितिः कश्यपाज्जज्ञ आदित्यान्द्वादशैव हि  ॥ मत्स्प्_१७१।५५ ॥  
इन्द्रो विष्णुर्भगस्त्वष्टा वरुणो ह्यर्यमा रविः  ।  
पूषा मित्रश्च धनदो धाता पर्जन्य एव च  ॥ मत्स्प्_१७१।५६ ॥  
इत्येते द्वादशादित्या वरिष्ठास्त्रिदिवौकसः  ।  
आदित्यस्य सरस्वत्यां जज्ञाते द्वौ सुतौ वरौ  ॥ मत्स्प्_१७१।५७ ॥  
तपःश्रेष्ठौ गुणश्रेष्ठौ त्रिदिवस्यापि सम्मतौ  ।  
दनुस्तु दानवाञ्जज्ञे दितिर्दैत्यान्व्यजायत  ॥ मत्स्प्_१७१।५८ ॥  
काला तु वै कालकेयान् असुरान्सुरसा तु वै  ।  
अनायुषायास्तनया व्याधयः सुमहाबलाः  ॥ मत्स्प्_१७१।५९ ॥  
सिंहिका ग्रहमाता वै गन्धर्वजननी मुनिः  ।  
ताम्रा त्वप्सरसां माता पुण्यानां भारतोद्भव  ॥ मत्स्प्_१७१।६० ॥  
क्रोधायाः सर्वभूतानि पिशाचाश्चैव पार्थिव  ।  
जज्ञे यक्षगणांश्चैव राक्षसांश्च विशाम्पते  ॥ मत्स्प्_१७१।६१ ॥  
चतुष्पदानि सत्त्वानि तथा गावस्तु सौरभाः  ।  
सुपर्णान्पक्षिणश्चैव विनता च व्यजायत  ॥ मत्स्प्_१७१।६२ ॥  
महीधरान्सर्वनागान् देवी कद्रूर्व्यजायत  ।  
एवं वृद्धिं समगमन् विश्वे लोकाः परन्तप  ॥ मत्स्प्_१७१।६३ ॥  
तदा वै पौष्करो राजन् प्रादुर्भावो महात्मनः  ।  
प्रादुर्भावः पौष्करस्ते मया द्वैपायनेरितः  ॥ मत्स्प्_१७१।६४ ॥  
पुराणः पुरुषश्चैव मया विष्णुर्हरिः प्रभुः  ।  
कथितस्ते ऽनुपूर्वेण संस्तुतः परमर्षिभिः  ॥ मत्स्प्_१७१।६५ ॥  
यश्चेदमग्र्यं शृणुयात् पुराणं सदा नरः पर्वसु गौरवेण  ।  
अवाप्य लोकान्स हि वीतरागः परत्र च स्वर्गफलानि भुङ्क्ते  ॥ मत्स्प्_१७१।६६ ॥  
चक्षुषा मनसा वाचा कर्मणा च चतुर्विधम्  ।  
प्रसादयति यः कृष्णं तं कृष्णो ऽनुप्रसीदति  ॥ मत्स्प्_१७१।६७ ॥  
राजा च लभते राज्यम् अधनश्चोत्तमं धनम्  ।  
क्षीणायुर्लभते चायुः पुत्रकामः सुतं तथा  ॥ मत्स्प्_१७१।६८ ॥  
यज्ञा वेदास्तथा कामास् तपांसि विविधानि च  ।  
प्राप्नोति विविधं पुण्यं विष्णुभक्तो धनानि च  ॥ मत्स्प्_१७१।६९ ॥  
यद्यत्कामयते किञ्चित् तत्तल्लोकेश्वराद् भवेत्  ।  
सर्वं विहाय य इमं पठेत्पौष्करकं हरेः  ॥ मत्स्प्_१७१।७० ॥  
प्रादुर्भावं नृपश्रेष्ठ न तस्य ह्यशुभं भवेत्  ।  
एष पौष्करको नाम प्रादुर्भावो महात्मनः  ।  
कीर्तितस्ते महाभाग व्यासश्रुतिनिदर्शनात्  ॥ मत्स्प्_१७१।७१ ॥  
  
  
______________________________________________________  
  
  
मत्स्य-पुराण १७२  
  
*मत्स्य उवाच  
विष्णुत्वं शृणु विष्णोश्च हरित्वं च कृते युगे  ।  
वैकुण्ठत्वं च देवेषु कृष्णत्वं मानुषेषु च  ॥ मत्स्प्_१७२।१ ॥  
ईश्वरस्य हि तस्यैषा कर्मणां गहना गतिः  ।  
सम्प्रत्यतीतान्भव्यांश्च शृणु राजन्यथातथम्  ॥ मत्स्प्_१७२।२ ॥  
अव्यक्तो व्यक्तलिङ्गस्थो य एष भगवान्प्रभुः  ।  
नारायणो ह्यनन्तात्मा प्रभवो ऽव्यय एव च  ॥ मत्स्प्_१७२।३ ॥  
एष नारायणो भूत्वा हरिरासीत्सनातनः  ।  
ब्रह्मा वायुश्च सोमश्च धर्मः शक्रो बृहस्पतिः  ॥ मत्स्प्_१७२।४ ॥  
अदितेरपि पुत्रत्वम् एव याति युगे युगे  ।  
एष विष्णुरिति ख्यात इन्द्रस्यावरजो विभुः  ॥ मत्स्प्_१७२।५ ॥  
प्रसादजं ह्यस्य विभोर् अदित्याः पुत्रकारणम्  ।  
वधार्थं सुरशत्रूणां दैत्यदानवरक्षसाम्  ॥ मत्स्प्_१७२।६ ॥  
प्रधानात्मा पुरा ह्येष ब्रह्माणमसृजत्प्रभुः  ।  
सो ऽसृजत्पूर्वपुरुषः पुराकल्पे प्रजापतीन्  ॥ मत्स्प्_१७२।७ ॥  
असृजन्मानवांस्तत्र ब्रह्मवंशाननुत्तमान्  ।  
तेभ्यो ऽभवन्महात्मभ्यो बहुधा ब्रह्म शाश्वतम्  ॥ मत्स्प्_१७२।८ ॥  
एतदाश्चर्यभूतस्य विष्णोः कर्मानुकीर्तनम्  ।  
कीर्तनीयस्य लोकेषु कीर्त्यमानं निबोध मे  ॥ मत्स्प्_१७२।९ ॥  
वृते वृत्रवधे तत्र वर्तमाने कृते युगे  ।  
आसीत्त्रैलोक्यविख्यातः सङ्ग्रामस्तारकामयः  ॥ मत्स्प्_१७२।१० ॥  
यत्र ते दानवा घोराः सर्वे सङ्ग्रामदुर्जयाः  ।  
घ्नन्ति देवगणान्सर्वान् सयक्षोरगराक्षसान्  ॥ मत्स्प्_१७२।११ ॥  
ते वध्यमाना विमुखाः क्षीणप्रहरणा रणे  ।  
त्रातारं मनसा जग्मुर् देवं नारायणं प्रभुम्  ॥ मत्स्प्_१७२।१२ ॥  
एतस्मिन्नन्तरे मेघा निर्वाणाङ्गारवर्चसः  ।  
सार्कचन्द्रग्रहगणं छादयन्तो नभस्तलम्  ॥ मत्स्प्_१७२।१३ ॥  
चण्डा विद्युद्गणोपेता घोरनिर्ह्रादकारिणः  ।  
अन्योन्यवेगाभिहताः प्रववुः सह मारुताः  ॥ मत्स्प्_१७२।१४ ॥  
दीप्ततोयाशनिपनैर् वज्रवेगानलानिलैः  ।  
रवैः सुघोरैरुत्पातैर् दह्यमानम् इवाम्बरम्  ॥ मत्स्प्_१७२।१५ ॥  
तत उल्कासहस्राणि निपेतुः खगतान्यपि  ।  
दिव्यानि च विमानानि प्रपतन्त्युत्पतन्ति च  ॥ मत्स्प्_१७२।१६ ॥  
चतुर्युगान्तपर्याये लोकानां यद्भयं भवेत्  ।  
अरूपवन्ति रूपाणि तस्मिन्नुत्पातलक्षणे  ॥ मत्स्प्_१७२।१७ ॥  
जातं च निष्प्रभं सर्वं न प्राज्ञायत किञ्चन  ।  
तिमिरौघपरिक्षिप्ता न रेजुश्च दिशो दश  ॥ मत्स्प्_१७२।१८ ॥  
विवेश रूपिणी काली कालमेघावगुण्ठिता  ।  
द्यौर्न भात्यभिभूतार्का घोरेण तमसावृता  ॥ मत्स्प्_१७२।१९ ॥  
तान्घनौघान्स तिमिरान् दोर्भ्यामाक्षिप्य स प्रभुः  ।  
वपुः सन्दर्शयामास दिव्यं कृष्णवपुर्हरिः  ॥ मत्स्प्_१७२।२० ॥  
बलाहकाञ्जननिभं बलाहकतनूरुहम्  ।  
तेजसा वपुषा चैव कृष्णं कृष्णमिवाचलम्  ॥ मत्स्प्_१७२।२१ ॥  
दीप्तपीताम्बरधरं तप्तकाञ्चनभूषणम्  ।  
धूमान्धकारवपुषं युगान्ताग्निमिवोत्थितम्  ॥ मत्स्प्_१७२।२२ ॥  
चतुर्द्विगुणपीनांसं किरीटच्छन्नमूर्धजम्  ।  
बभौ चामीकरप्रख्यैर् आयुधैरुपशोभितम्  ॥ मत्स्प्_१७२।२३ ॥  
चन्द्रार्ककिरणोद्द्योतं गिरिकूटमिवोच्छ्रितम्  ।  
नन्दकानन्दितकरं शराशीविषधारिणम्  ॥ मत्स्प्_१७२।२४ ॥  
शक्तिचित्रबलोदग्रं शङ्खचक्रगदाधरम्  ।  
विष्णुशैलं क्षमामूलं श्रीवृक्षं शार्ङ्गशृङ्गिणम्  ॥ मत्स्प्_१७२।२५ ॥  
त्रिदशोदारफलदं स्वर्गस्त्रीचारुपल्लवम्  ।  
सर्वलोकमनःकान्तं सर्वसत्त्वमनोहरम्  ॥ मत्स्प्_१७२।२६ ॥  
नानविमानविटपं तोयदाम्बुमधुस्रवम्  ।  
विद्याहङ्कारसाराढ्यं महाभूतप्ररोहणम्  ॥ मत्स्प्_१७२।२७ ॥  
विशेषपत्रैर्निचितं ग्रहनक्षत्रपुष्पितम्  ।  
दैत्यलोकमहास्कन्धं मर्त्यलोकप्रकाशितम्  ॥ मत्स्प्_१७२।२८ ॥  
सागराकारनिर्ह्रादं रसातलमहाश्रयम्  ।  
मृगेन्द्रपाशैर्विततं पक्षजन्तुनिषेवितम्  ॥ मत्स्प्_१७२।२९ ॥  
शीलार्थचारुगन्धाढ्यं सर्वलोकमहाद्रुमम्  ।  
अव्यक्तानन्तसलिलं व्यक्ताहङ्कारफेनिलम्  ॥ मत्स्प्_१७२।३० ॥  
महाभूततरङ्गौघं ग्रहनक्षत्रबुद्बुदम्  ।  
विमानविहगव्यातं तोयदाडम्बराकुलम्  ॥ मत्स्प्_१७२।३१ ॥  
जन्तुमत्स्यगणाकीर्णं शैलशङ्खकुलैर्युतम्  ।  
त्रैगुण्यविषयावर्तं सर्वलोकतिमिङ्गिलम्  ॥ मत्स्प्_१७२।३२ ॥  
वीरवृक्षलतागुल्मं भुजगोत्कृष्टशैवलम्  ।  
द्वादशार्कमहाद्वीपं रुद्रैकादशपत्तनम्  ॥ मत्स्प्_१७२।३३ ॥  
वस्वष्टपर्वतोपेतं त्रैलोक्याम्भोमहोदधिम्  ।  
सन्ध्यासङ्ख्योर्मिसलिलं सुपर्णानिलसेवितम्  ॥ मत्स्प्_१७२।३४ ॥  
दैत्यरक्षोगणग्राहं यक्षोरगझषाकुलम्  ।  
पितामहमहावीर्यं सर्वस्त्रीरत्नशोभितम्  ॥ मत्स्प्_१७२।३५ ॥  
श्रीकीर्तिकान्तिलक्ष्मीभिर् नदीभिर् उपशोभितम्  ।  
कालयोगिमहापर्व-प्रलयोत्पत्तिवेगिनम्  ॥ मत्स्प्_१७२।३६ ॥  
तं तु योगमहापारं नारायणमहार्णवम्  ।  
देवाधिदेवं वरदं भक्तानां भक्तिवत्सलम्  ॥ मत्स्प्_१७२।३७ ॥  
अनुग्रहकरं देवं प्रशान्तिकरणं शुभम्  ।  
हर्यश्वरथसंयुक्ते सुपर्णध्वजसेविते  ॥ मत्स्प्_१७२।३८ ॥  
ग्रहचन्द्रार्करचिते मन्दराक्षवरावृते  ।  
अनन्तरश्मिभिर्युक्ते विस्तीर्णे मेरुगह्वरे  ॥ मत्स्प्_१७२।३९ ॥  
तारकाचित्रकुसुमे ग्रहनक्षत्रबन्धुरे  ।  
भयेष्वभयदं व्योम्नि देवा दैत्यपराजिताः  ॥ मत्स्प्_१७२।४० ॥  
ददृशुस्ते स्थितं देवं दिव्ये लोकमये रथे  ।  
ते कृताञ्जलयः सर्वे देवाः शक्रपुरोगमाः  ॥ मत्स्प्_१७२।४१ ॥  
जयशब्दं पुरस्कृत्य शरण्यं शरणं गताः  ।  
स तेषां तां गिरं श्रुत्वा विष्णुर्दैवतदैवतम्  ॥ मत्स्प्_१७२।४२ ॥  
मनश्चक्रे विनाशाय दानवानां महामृधे  ।  
आकाशे तु स्थितो विष्णुर् उत्तमं वपुरास्थितः  ॥ मत्स्प्_१७२।४३ ॥  
उवाच देवताः सर्वाः सप्रतिज्ञमिदं वचः  ।  
शान्तिं व्रजत भद्रं वो मा भैष्ट मरुतां गणाः  ॥ मत्स्प्_१७२।४४ ॥  
जिता मे दानवाः सर्वे त्रैलोक्यं परिगृह्यताम्  ।  
ते तस्य सत्यसन्धस्य विष्णोर्वाक्येन तोषिताः  ॥ मत्स्प्_१७२।४५ ॥  
देवाः प्रीतिं समाजग्मुः प्राश्यामृतमिवोत्तमम्  ।  
ततस्तमः संहृतं तद् विनेशुश्च बलाहकाः  ॥ मत्स्प्_१७२।४६ ॥  
प्रववुश्च शिवा वाताः प्रशान्ताश्च दिशो दश  ।  
शुद्धप्रभाणि ज्योतींषि सोमश्चक्रुः प्रदक्षिणाम्  ॥ मत्स्प्_१७२।४७ ॥  
न विग्रहं ग्रहाश्चक्रुः प्रशान्ताश्चापि सिन्धवः  ।  
विरजस्काभवन्मार्गा नाकवर्गादयस्त्रयः  ॥ मत्स्प्_१७२।४८ ॥  
यथार्थमूहुः सरितो नापि चुक्षुभिरे ऽर्णवाः  ।  
आसञ्छुभानीन्द्रियाणि नराणामन्तरात्मसु  ॥ मत्स्प्_१७२।४९ ॥  
महर्षयो वीतशोका वेदान् उच्चैरधीयत  ।  
यज्ञेषु च हविः पाकं शिवमाप च पावकः  ॥ मत्स्प्_१७२।५० ॥  
प्रवृत्तधर्माः संवृत्ता लोका मुदितमानसाः  ।  
विष्णोर्दत्तप्रतिज्ञस्य श्रुत्वारिनिधने गिरम्  ॥ मत्स्प्_१७२।५१ ॥  
  
  
______________________________________________________  
  
  
मत्स्य-पुराण १७३  
  
*मत्स्य उवाच  
ततो ऽभयं विष्णुवचः श्रुत्वा दैत्याश्च दानवाः  ।  
उद्योगं विपुलं चक्रुर् युद्धाय विजयाय च  ॥ मत्स्प्_१७३।१ ॥  
मयस्तु काञ्चनमयं त्रिनल्वायतमक्षयम्  ।  
चतुश्चक्रं सुविपुलं सुकल्पितमहायुगम्  ॥ मत्स्प्_१७३।२ ॥  
किङ्किणीजालनिर्घोषं द्वीपिचर्मपरिष्कृतम्  ।  
रुचिरं रत्नजालैश्च हेमजालैश्च शोभितम्  ॥ मत्स्प्_१७३।३ ॥  
ईहामृगगणाकीर्णं पक्षिपङ्क्तिविराजितम्  ।  
दिव्यास्त्रतूणीरधरं पयोधरविनादितम्  ॥ मत्स्प्_१७३।४ ॥  
स्वक्षं रथवरोदारं सूपस्थं गगनोपमम्  ।  
गदापरिघसम्पूर्णं मूर्तिमन्तमिवार्णवम्  ॥ मत्स्प्_१७३।५ ॥  
हेमकेयूरवलयं स्वर्णमण्डलकूबरम्  ।  
सपताकध्वजोपेतं सादित्यमिव मन्दरम्  ॥ मत्स्प्_१७३।६ ॥  
गजेन्द्राभोगवपुषं क्वचित्केसरिवर्चसम्  ।  
युक्तमृक्षसहस्रेण समृद्धाम्बुदनादितम्  ॥ मत्स्प्_१७३।७ ॥  
दीप्तमाकाशगं दिव्यं रथं पररथारुजम्  ।  
अध्यतिष्ठद्रणाकाङ्क्षी मेरुं दीप्त इवांशुमान्  ॥ मत्स्प्_१७३।८ ॥  
तारमुत्क्रोशविस्तारं सर्वं हेममयं रथम्  ।  
शैलाकारमसम्बाधं नीलाञ्जनचयोपमम्  ॥ मत्स्प्_१७३।९ ॥  
कार्ष्णायसमयं दिव्यं लोहेषाबद्धकूबरम्  ।  
तिमिरोद्गारिकिरणं गर्जन्तमिव तोयदम्  ॥ मत्स्प्_१७३।१० ॥  
लोहजालेन महता सगवाक्षेण दंशितम्  ।  
आयसैः परिघैः पूर्णं क्षेपणीयैश्च मुद्गरैः  ॥ मत्स्प्_१७३।११ ॥  
प्रासैः पाशैश्च विततैर् असंयुक्तैश्च कण्टकैः  ।  
शोभितं त्रासयानैश्च तोमरैश्च परश्वधैः  ॥ मत्स्प्_१७३।१२ ॥  
उद्यन्तं द्विषतां हेतोर् द्वितीयमिव मन्दरम्  ।  
युक्तं खरसहस्रेण सो ऽध्यारोहद्रथोत्तमम्  ॥ मत्स्प्_१७३।१३ ॥  
विरोचनस्तु सङ्क्रुद्धो गदापाणिरवस्थितः  ।  
प्रमुखे तस्य सैन्यस्य दीप्तशृङ्ग इवाचलः  ॥ मत्स्प्_१७३।१४ ॥  
युक्तं रथसहस्रेण हयग्रीवस्तु दानवः  ।  
स्यन्दनं वाहयामास सपत्नानीकमर्दनः  ॥ मत्स्प्_१७३।१५ ॥  
व्यायतं किष्कुसाहस्रं धनुर्विस्फारयन्महत्  ।  
वराहः प्रमुखे तस्थौ सप्ररोह इवाचलः  ॥ मत्स्प्_१७३।१६ ॥  
खरस्तु विक्षरन्दर्पान् नेत्राभ्यां रोषजं जलम्  ।  
स्फुरद्दन्तोष्ठनयनः सङ्ग्रामं सो ऽभ्यकाङ्क्षत  ॥ मत्स्प्_१७३।१७ ॥  
त्वष्टा त्वष्टगजं घोरं यानमास्थाय दानवः  ।  
व्यूहितुं दानवव्यूहं परिचक्राम वीर्यवान्  ॥ मत्स्प्_१७३।१८ ॥  
विप्रचित्तिसुतः श्वेतः श्वेतकुण्डलभूषणः  ।  
श्वेतशैलप्रतीकाशो युद्धायाभिमुखे स्थितः  ॥ मत्स्प्_१७३।१९ ॥  
अरिष्टो बलिपुत्रश्च वरिष्ठो ऽद्रिशिलायुधः  ।  
युद्धायाभिमुखस्तस्थौ धराधरविकम्पनः  ॥ मत्स्प्_१७३।२० ॥  
किशोरस्त्वतिसंहर्षात् किशोर इति चोदितः  ।  
सबला दानवाश्चैव सन्नह्यन्ते यथाक्रमम्  ॥ मत्स्प्_१७३।२१ ॥  
अभवद्दैत्यसैन्यस्य मध्ये रविरिवोदितः  ।  
लम्बस्तु नवमेघाभः प्रलम्बाम्बरभूषणः  ॥ मत्स्प्_१७३।२२ ॥  
दैत्यव्यूहगतो भाति सनीहार इवांशुमान्  ।  
स्वर्भानुरास्ययोधी तु दशनोष्ठेक्षणायुधः  ॥ मत्स्प्_१७३।२३ ॥  
हसंस्तिष्ठति दैत्यानां प्रमुखे स महाग्रहः  ।  
अन्ये हयगतास्तत्र गजस्कन्धगताः परे  ॥ मत्स्प्_१७३।२४ ॥  
सिंहव्याघ्रगताश्चान्ये वराहर्क्षेषु चापरे  ।  
केचित्खरोष्ट्रयातारः केचिच्छ्वापदवाहनाः  ॥ मत्स्प्_१७३।२५ ॥  
पत्तिनस्त्वपरे दैत्या भीषणा विकृताननाः  ।  
एकपादार्धपादाश्च ननृतुर्युद्धकाङ्क्षिणः  ॥ मत्स्प्_१७३।२६ ॥  
आस्फोटयन्तो बहवः क्ष्वेडन्तश्च तथा परे  ।  
हृष्टशार्दूलनिर्घोषा नेदुर्दानवपुङ्गवाः  ॥ मत्स्प्_१७३।२७ ॥  
ते गदापरिघैरुग्रैः शिलामुसलपाणयः  ।  
बाहुभिः परिघाकारैस् तर्जयन्ति स्म देवताः  ॥ मत्स्प्_१७३।२८ ॥  
पाशैः प्रासैश्च परिघैस् तोमराङ्कुशपट्टिशैः  ।  
चिक्रीडुस्ते शतघ्नीभिः शतधारैश्च मुद्गरैः  ॥ मत्स्प्_१७३।२९ ॥  
गण्डशैलैश्च शैलैश्च परिघैश्चोत्तमायसैः  ।  
चक्रैश्च दैत्यप्रवराश् चक्रुर् आनन्दितं बलम्  ॥ मत्स्प्_१७३।३० ॥  
एतद्दानवसैन्यं तत् सर्वं युद्धमदोत्कटम्  ।  
देवानभिमुखे तस्थौ मेघानीकमिवोद्धतम्  ॥ मत्स्प्_१७३।३१ ॥  
तदद्भुतं दैत्यसहस्रगाढं वाय्वग्निशैलाम्बुदतोयकल्पम्  ।  
बलं रणौघाभ्युदये ऽभ्युदीर्णं युयुत्सयोन्मत्तम् इवाबभासे  ॥ मत्स्प्_१७३।३२ ॥  
  
  
______________________________________________________  
  
  
मत्स्य-पुराण १७४  
  
*मत्स्य उवाच  
श्रुतस्ते दैत्यसैन्यस्य विस्तारो रविनन्दन  ।  
सुराणामपि सैन्यस्य विस्तारं वैष्णवं शृणु  ॥ मत्स्प्_१७४।१ ॥  
आदित्या वसवो रुद्रा अश्विनौ च महाबलौ  ।  
सबलाः सानुगाश्चैव सन्नह्यन्त यथाक्रमम्  ॥ मत्स्प्_१७४।२ ॥  
पुरुहूतस्तु पुरतो लोकपालः सहस्रदृक्  ।  
ग्रामणीः सर्वदेवानाम् आरुरोह सुरद्विपम्  ॥ मत्स्प्_१७४।३ ॥  
मध्ये चास्य रथः सर्व-पक्षिप्रवरहंसः  ।  
सुचारुचक्रचरणो हेमवज्रपरिष्कृतः  ॥ मत्स्प्_१७४।४ ॥  
देवगन्धर्वयक्षौघैर् अनुयातः सहस्रशः  ।  
दीप्तिमद्भिः सदस्यैश्च ब्रह्मर्षिभिरभिष्टुतः  ॥ मत्स्प्_१७४।५ ॥  
वज्रविस्फूर्जितोद्भूतैर् विद्युदिन्द्रायुधोदितैः  ।  
युक्तो बलाहकगणैः पर्वतैरिव कामगैः  ॥ मत्स्प्_१७४।६ ॥  
यमारूढः स भगवान् पर्येति सकलं जगत्  ।  
हविर्धानेषु गायन्ति विप्रा मखमुखे स्थिताः  ॥ मत्स्प्_१७४।७ ॥  
स्वर्गे शक्रानुयातेषु देवतूर्यनिनादिषु  ।  
सुन्दर्यः परिनृत्यन्ति शतशो ऽप्सरसां गणाः  ॥ मत्स्प्_१७४।८ ॥  
केतुना नागराजेन राजमानो यथा रविः  ।  
युक्तो हयसहस्रेण मनोमारुतरंहसा  ॥ मत्स्प्_१७४।९ ॥  
स स्यन्दनवरो भाति गुप्तो मातलिना तदा  ।  
कृत्स्नः परिवृतो मेरुर् भास्करस्येव तेजसा  ॥ मत्स्प्_१७४।१० ॥  
यमस्तु दण्डमुद्यम्य कालयुक्तश्च मुद्गरम्  ।  
तस्थौ सुरगणानीके दैत्यान्नादेन भीषयन्  ॥ मत्स्प्_१७४।११ ॥  
चतुर्भिः सागरैर्युक्तो लेलिहानैश्च पन्नगैः  ।  
शङ्खमुक्ताङ्गदधरो बिभ्रत्तोयमयं वपुः  ॥ मत्स्प्_१७४।१२ ॥  
कालपाशान्समाविध्यन् हयैः शशिकरोपमैः  ।  
वाय्वीरितैर् जलाकारैः कुर्वंल्लीलाः सहस्रशः  ॥ मत्स्प्_१७४।१३ ॥  
पाण्डुरोद्धूतवसनः प्रवालरुचिराङ्गदः  ।  
मणिश्यामोत्तमवपुर् हरिभारार्पितो वरः  ॥ मत्स्प्_१७४।१४ ॥  
वरुणः पाशधृङ् मध्ये देवानीकस्य तस्थिवान्  ।  
युद्धवेलामभिलषन् भिन्नवेल इवार्णवः  ॥ मत्स्प्_१७४।१५ ॥  
यक्षराक्षससैन्येन गुह्यकानां गणैरपि  ।  
युक्तश्च शङ्खपद्माभ्यां निधीनामधिपः प्रभुः  ॥ मत्स्प्_१७४।१६ ॥  
राजराजेश्वरः श्रीमान् गदापाणिरदृश्यत  ।  
विमानयोधी धनदो विमाने पुष्पके स्थितः  ॥ मत्स्प्_१७४।१७ ॥  
स राजराजः शुशुभे युद्धार्थी नरवाहनः  ।  
उक्षाणमास्थितः सङ्ख्ये साक्षादिव शिवः स्वयम्  ॥ मत्स्प्_१७४।१८ ॥  
पूर्वपक्षः सहस्राक्षः पितृराजस्तु दक्षिणः  ।  
वरुणः पश्चिमं पक्षम् उत्तरं नरवाहनः  ॥ मत्स्प्_१७४।१९ ॥  
चतुर्षु युक्ताश्चत्वारो लोकपाला महाबलाः  ।  
स्वासु दिक्षु स्वरक्षन्त तस्य देवबलस्य ते  ॥ मत्स्प्_१७४।२० ॥  
सूर्यः सप्ताश्वयुक्तेन रथेनामितगामिना  ।  
श्रिया जाज्वल्यमानेन दीप्यमानैश्च रश्मिभिः  ॥ मत्स्प्_१७४।२१ ॥  
उदयास्तगचक्रेण मेरुपर्वतगामिना  ।  
त्रिदिवद्वारचक्रेण तपता लोकमव्ययम्  ॥ मत्स्प्_१७४।२२ ॥  
सहस्ररश्मियुक्तेन भ्राजमानेन तेजसा  ।  
चचार मध्ये लोकानां द्वादशात्मा दिनेश्वरः  ॥ मत्स्प्_१७४।२३ ॥  
सोमः श्वेतहये भाति स्यन्दने शीतरश्मिवान्  ।  
हिमवत्तोयपूर्णाभिर् भाभिराह्लादयञ्जगत्  ॥ मत्स्प्_१७४।२४ ॥  
तमृक्षपूगानुगतं शिशिरांशुं द्विजेश्वरम्  ।  
शशच्छायाङ्किततनुं नैशस्य तमसः क्षयम्  ॥ मत्स्प्_१७४।२५ ॥  
ज्योतिषामीश्वरं व्योम्नि रसानां रसदं प्रभुम्  ।  
ओषधीनां सहस्राणां निधानममृतस्य च  ॥ मत्स्प्_१७४।२६ ॥  
जगतः प्रथमं भागं सौम्यं सत्यमयं रथम्  ।  
ददृशुर्दानवाः सोमं हिमप्रहरणं स्थितम्  ॥ मत्स्प्_१७४।२७ ॥  
यः प्राणः सर्वभूतानां पञ्चधा भिद्यते नृषु  ।  
सप्तधातुगतो लोकांस् त्रीन्दधार चचार च  ॥ मत्स्प्_१७४।२८ ॥  
यमाहुरग्निकर्तारं सर्वप्रभवमीश्वरम्  ।  
सप्तस्वरगतो यश्च नित्यं गीर्भिरुदीर्यते  ॥ मत्स्प्_१७४।२९ ॥  
यं वदन्त्युत्तमं भूतं यं वदन्त्यशरीरिणम्  ।  
यमाहुराकाशगमं शीघ्रगं शब्दयोगिनम्  ॥ मत्स्प्_१७४।३० ॥  
स वायुः सर्वभूतायुर् उद्भूतः स्वेन तेजसा  ।  
ववौ प्रव्यथयन्दैत्यान् प्रतिलोमं सतोयदः  ॥ मत्स्प्_१७४।३१ ॥  
मरुतो दिव्यगन्धर्वैर् विद्याधरगणैः सह  ।  
चिक्रीडुरसिभिः शुभ्रैर् निर्मुक्तैरिव पन्नगैः  ॥ मत्स्प्_१७४।३२ ॥  
सृजन्तः सर्पपतयस् तीव्रतोयमयं विषम्  ।  
शरभूता दिवीन्द्राणां चेरुर्व्यात्तानना दिवि  ॥ मत्स्प्_१७४।३३ ॥  
पर्वतैश्च शिलाशृङ्गैः शतशश्चैव पादपैः  ।  
उपतस्थुः सुरगणाः प्रहर्तुं दानवं बलम्  ॥ मत्स्प्_१७४।३४ ॥  
यः स देवो हृषीकेशः पद्मनाभस्त्रिविक्रमः  ।  
युगान्तकृष्णवर्त्माभो विश्वस्य जगतः प्रभुः  ॥ मत्स्प्_१७४।३५ ॥  
सर्वयोनिः स मधुहा हव्यभुक्क्रतुसंस्थितः  ।  
भूम्यापोव्योमभूतात्मा श्यामः शान्तिकरो ऽरिहा  ॥ मत्स्प्_१७४।३६ ॥  
अरिघ्नममरादीनां चक्रं गृह्य गदाधरः  ।  
अर्कं नागादिवोद्यन्तम् उद्यम्योत्तमतेजसा  ॥ मत्स्प्_१७४।३७ ॥  
सव्येनालम्ब्य महतीं सर्वासुरविनाशिनीम्  ।  
करेण कालीं वपुषा शत्रुकालप्रदां गदाम्  ॥ मत्स्प्_१७४।३८ ॥  
अन्यैर्भुजैः प्रदीप्तानि भुजगारिध्वजः प्रभुः  ।  
दधारायुधजातानि शार्ङ्गादीनि महाबलः  ॥ मत्स्प्_१७४।३९ ॥  
स कश्यपस्यात्मभुवं द्विजं भुजगभोजनम्  ।  
पवनाधिकसम्पातं गगनक्षोभणं खगम्  ॥ मत्स्प्_१७४।४० ॥  
भुजगेन्द्रेण वदने निविष्टेन विराजितम्  ।  
अमृतारम्भनिर्मुक्तं मन्दराद्रिम् इवोच्छ्रितम्  ॥ मत्स्प्_१७४।४१ ॥  
देवासुरविमर्देषु बहुशो दृष्टविक्रमम्  ।  
महेन्द्रेणामृतस्यार्थे वज्रेण कृतलक्षणम्  ॥ मत्स्प्_१७४।४२ ॥  
शिखिनं बलिनं चैव तप्तकुण्डलभूषणम्  ।  
विचित्रपत्रवसनं धातुमन्तमिवाचलम्  ॥ मत्स्प्_१७४।४३ ॥  
स्फीतक्रोडावलम्बेन शीतांशुसमतेजसा  ।  
भोगिभोगावसक्तेन मणिरत्नेन भास्वता  ॥ मत्स्प्_१७४।४४ ॥  
पक्षाभ्यां चारुपत्राभ्याम् आवृत्य दिवि लीलया  ।  
युगान्ते सेन्द्रचापाभ्यां तोयदाभ्यामिवाम्बरम्  ॥ मत्स्प्_१७४।४५ ॥  
नीललोहितपीताभिः पताकाभिरलङ्कृतम्  ।  
केतुवेषप्रतिच्छन्नं महाकायनिकेतनम्  ॥ मत्स्प्_१७४।४६ ॥  
अरुणावरजं श्रीमान् आरुह्य समरे विभुः  ।  
सुवर्णवर्णवपुषा सुपर्णं खेचरोत्तमम्  ॥ मत्स्प्_१७४।४७ ॥  
तमन्वयुर्देवगणा मुनयश्च समाहिताः  ।  
गीर्भिः परममन्त्राभिस् तुष्टुवुश्च जनार्दनम्  ॥ मत्स्प्_१७४।४८ ॥  
तद्वैश्रवणसंश्लिष्टं वैवस्वतपुरःसरम्  ।  
द्विजराजपरिक्षिप्तं देवराजविराजितम्  ॥ मत्स्प्_१७४।४९ ॥  
चन्द्रप्रभाभिर्विपुलं युद्धाय समवर्तत  ।  
पवनाविद्धनिर्घोषं सम्प्रदीप्तहुताशनम्  ॥ मत्स्प्_१७४।५० ॥  
विष्णोर्जिष्णोश्च भ्राजिष्णोस् तेजसा तमसावृतम्  ।  
बलं बलवदुद्वृत्तं युद्धाय समवर्तत  ॥ मत्स्प्_१७४।५१ ॥  
स्वस्त्यस्तु देवेभ्य इति बृहस्पतिरभाषत  ।  
स्वस्त्यस्तु दानवानीक उशना वाक्यमाददे  ॥ मत्स्प्_१७४।५२ ॥  
  
  
______________________________________________________  
  
  
मत्स्य-पुराण १७५  
  
*मत्स्य उवाच  
ताभ्यां बलाभ्यां सञ्जज्ञे तुमुलो विग्रहस्तदा  ।  
सुराणामसुराणां च परस्परजयैषिणाम्  ॥ मत्स्प्_१७५।१ ॥  
दानवा दैवतैः सार्धं नानाप्रहरणोद्यताः  ।  
समीयुर्युध्यमाना वै पर्वता इव पर्वतैः  ॥ मत्स्प्_१७५।२ ॥  
तत्सुरासुरसंयुक्तं युद्धमत्यद्भुतं बभौ  ।  
धर्माधर्मसमायुक्तं दर्पेण विनयेन च  ॥ मत्स्प्_१७५।३ ॥  
ततो रथैर्विप्रयुक्तैर् वारणैश्च प्रचोदितैः  ।  
उत्पतद्भिश्च गगनम् असिहस्तैः समन्ततः  ॥ मत्स्प्_१७५।४ ॥  
क्षिप्यमाणैश्च मुसलैः सम्पतद्भिश्च सायकैः  ।  
चापैर्विस्फार्यमाणैश्च पात्यमानैश्च मुद्गरैः  ॥ मत्स्प्_१७५।५ ॥  
तद्युद्धमभवद्घोरं देवदानवसङ्कुलम्  ।  
जगतस्त्रासजननं युगसंवर्तकोपमम्  ॥ मत्स्प्_१७५।६ ॥  
हस्तमुक्तैश्च परिघैर् विप्रयुक्तैश्च पर्वतैः  ।  
दानवाः समरे जघ्नुर् देवानिन्द्रपुरोगमान्  ॥ मत्स्प्_१७५।७ ॥  
ते वध्यमाना बलिभिर् दानवैर्जितकाशिभिः  ।  
विषण्णवदना देवा जग्मुरार्तिं परां मृधे  ॥ मत्स्प्_१७५।८ ॥  
ते ऽस्त्रशूलप्रमथिताः परिघैर्भिन्नमस्तकाः  ।  
भिन्नोरस्का दितिसुतैर् वेमू रक्तं व्रणैर्बहु  ॥ मत्स्प्_१७५।९ ॥  
वेष्टिताः शरजालैश्च निर्यत्नाश्चासुरैः कृताः  ।  
प्रविष्टा दानवीं मायां न शेकुस्ते विचेष्टितुम्  ॥ मत्स्प्_१७५।१० ॥  
अस्तं गतमिवाभाति निष्प्राणसदृशाकृति  ।  
बलं सुराणामसुरैर् निष्प्रयत्नायुधं कृतम्  ॥ मत्स्प्_१७५।११ ॥  
दैत्यचापच्युतान् घोरांश् छित्त्वा वज्रेण ताञ्छरान्  ।  
शक्रो दैत्यबलं घोरं विवेश बहुलोचनः  ॥ मत्स्प्_१७५।१२ ॥  
स दैत्यप्रमुखान्हत्वा तद्दानवबलं महत्  ।  
तामसेनास्त्रजालेन तमोभूतमथाकरोत्  ॥ मत्स्प्_१७५।१३ ॥  
ते ऽन्योन्यं नावबुध्यन्त देवानां वाहनानि च  ।  
घोरेण तमसाविष्टाः पुरुहूतस्य तेजसा  ॥ मत्स्प्_१७५।१४ ॥  
मायापाशैर्विमुक्तास्तु यत्नवन्तः सुरोत्तमाः  ।  
वपूंषि दैत्यसिंहानां तमोभूतान्यपातयन्  ॥ मत्स्प्_१७५।१५ ॥  
अपध्वस्ता विसञ्ज्ञाश्च तमसा नीलवर्चसा  ।  
पेतुस्ते दानवगणाश् छिन्नपक्षा इवाद्रयः  ॥ मत्स्प्_१७५।१६ ॥  
तद्घनीभूतदैत्येन्द्रम् अन्धकार इवार्णवे  ।  
दानवं देवकदनं तमोभूतमिवाभवत्  ॥ मत्स्प्_१७५।१७ ॥  
तदासृजन्महामायां मयस्तां तामसीं दहन्  ।  
युगान्तोद्योतजननीं सृष्टामौर्वेण वह्निना  ॥ मत्स्प्_१७५।१८ ॥  
सा ददाह ततः सर्वान् माया मयविकल्पिता  ।  
दैत्याश्चादित्यवपुषः सद्य उत्तस्थुराहवे  ॥ मत्स्प्_१७५।१९ ॥  
मायामौर्वीं समासाद्य दह्यमाना दिवौकसः  ।  
भेजिरे चन्द्रविषयं शीतांशुसलिलप्रदम्  ॥ मत्स्प्_१७५।२० ॥  
ते दह्यमाना ह्यौर्वेण वह्निना नष्टचेतसः  ।  
शशंसुर्वज्रिणं देवाः सन्तप्ताः शरणैषिणः  ॥ मत्स्प्_१७५।२१ ॥  
सन्तते मायया सैन्ये हन्यमाने च दानवैः  ।  
चोदितो देवराजेन वरुणो वाक्यमब्रवीत्  ॥ मत्स्प्_१७५।२२ ॥  
पुरा ब्रह्मर्षिजः शक्र तपस्तेपे सुदारुणम्  ।  
ऊर्वः सपूर्वतेजस्वी सदृशो ब्रह्मणो गुणैः  ॥ मत्स्प्_१७५।२३ ॥  
तं तपन्तमिवादित्यं तपसा जगदव्ययम्  ।  
उपतस्थुर्मुनिगणा दिव्या देवर्षिभिः सह  ॥ मत्स्प्_१७५।२४ ॥  
हिरण्यकशिपुश्चैव दानवो दानवेश्वरः  ।  
ऋषिं विज्ञापयामासुः पुरा परमतेजसम्  ॥ मत्स्प्_१७५।२५ ॥  
ऊचुर्ब्रह्मर्षयस्तं तु वचनं धर्मसंहितम्  ।  
ऋषिवंशेषु भगवंश् छिन्नमूलमिदं पदम्  ॥ मत्स्प्_१७५।२६ ॥  
एकस्त्वमनपत्यश्च गोत्रजो ऽन्यो न वर्तते  ।  
कौमारं व्रतमास्थाय क्लेशमेवानुवर्तसे  ॥ मत्स्प्_१७५।२७ ॥  
बहूनि विप्र गोत्राणि मुनीनां भावितात्मनाम्  ।  
एकदेहानि तिष्ठन्ति विविक्तानि विना प्रजाः  ॥ मत्स्प्_१७५।२८ ॥  
एवमुच्छिन्नमूलैश्च पुत्रैर्नो नास्ति कारणम्  ।  
भवांस्तु तपसा श्रेष्ठो प्रजापातसमद्युतिः  ॥ मत्स्प्_१७५।२९ ॥  
तत्र वर्तस्व वंशाय वर्धयात्मानम् आत्मना  ।  
त्वया धर्मो ऽर्जितस्तेन द्वितीयां कुरु वै तनुम्  ॥ मत्स्प्_१७५।३० ॥  
स एवमुक्तो मुनिभिर् मुनिर् मर्मसु ताडितः  ।  
जगर्हे तानृषिगणान् वचनं चेदमब्रवीत्  ॥ मत्स्प्_१७५।३१ ॥  
यथायं विहितो धरो मुनीनां शाश्वतः पुरा  ।  
आर्षं वै सेवतः कर्म वन्यमूलफलाशिनः  ॥ मत्स्प्_१७५।३२ ॥  
ब्रह्मयोनौ प्रसूतस्य ब्राह्मणस्यात्मदर्शिनः  ।  
ब्रह्मचर्यं सुचरितं ब्रह्माणमपि चालयेत्  ॥ मत्स्प्_१७५।३३ ॥  
जनानां वृत्तयस्तिस्रो ये गृहाश्रमवासिनः  ।  
अस्माकं तु वरं वृत्तिर् वनाश्रमनिवासिनाम्  ॥ मत्स्प्_१७५।३४ ॥  
अब्भक्षा वायुभक्षाश्च दन्तोलूखलिनस्तथा  ।  
अश्मकुट्टा ह्यशनकाः पञ्चातपसहाश्च ये  ॥ मत्स्प्_१७५।३५ ॥  
एते तपसि तिष्ठन्ति व्रतैरपि सुदुष्करैः  ।  
ब्रह्मचर्यं पुरस्कृत्य प्रार्थयन्ति परां गतिम्  ॥ मत्स्प्_१७५।३६ ॥  
ब्रह्यचर्याद्ब्राह्मणस्य ब्राह्मणत्वं विधीयते  ।  
एवमाहुः परे लोके ब्रह्मचर्यविदो जनाः  ॥ मत्स्प्_१७५।३७ ॥  
ब्रह्मचर्ये स्थितं सत्यं ब्रह्मचर्ये स्थितं तपः  ।  
ये स्थिता ब्रह्मचर्ये तु ब्राह्मणा दिवि संस्थिताः  ॥ मत्स्प्_१७५।३८ ॥  
नास्ति योगं विना सिद्धिर् न वा सिद्धिं विना यशः  ।  
नास्ति लोके यशोमूलं ब्रह्मचर्यात्परं तपः  ॥ मत्स्प्_१७५।३९ ॥  
यो निगृह्येन्द्रियग्रामं भूतग्रामं च पञ्चकम्  ।  
ब्रह्मचर्यं समाधत्ते किमतः परमं तपः  ॥ मत्स्प्_१७५।४० ॥  
अयोगे केशधरणम् असङ्कल्पव्रतक्रियां  ।  
अब्रह्मचर्ये चर्या च त्रयं स्याद् दम्भसञ्ज्ञकम्  ॥ मत्स्प्_१७५।४१ ॥  
क्व दाराः क्व च संयोगः क्व च भावविपर्ययः  ।  
नन्वियं ब्रह्मणा सृष्टा मनसा मानसी प्रजा  ॥ मत्स्प्_१७५।४२ ॥  
यद्यस्ति तपसो वीर्यं युष्माकं विदितात्मनाम्  ।  
सृजध्वं मानसान्पुत्रान् प्राजापत्येन कर्मणा  ॥ मत्स्प्_१७५।४३ ॥  
मनसा निर्मिता योनिर् आधातव्या तपस्विभिः  ।  
न दारयोगो बीजं वा व्रतमुक्तं तपस्विनाम्  ॥ मत्स्प्_१७५।४४ ॥  
यदिदं लुप्तधर्मार्थं युष्माभिरिह निर्भयैः  ।  
व्याहृतं सद्भिरत्यर्थम् असद्भिरिव मे मतम्  ॥ मत्स्प्_१७५।४५ ॥  
वपुर्दीप्तान्तरात्मानम् एतत्कृत्वा मनोमयम्  ।  
दारयोगं विना स्रक्ष्ये पुत्रम् आत्मतनूरुहम्  ॥ मत्स्प्_१७५।४६ ॥  
एवमात्मानमात्मा मे द्वितीयं जनयिष्यति  ।  
वन्येनानेन विधिना दिधक्षन्तमिव प्रजाः  ॥ मत्स्प्_१७५।४७ ॥  
ऊर्वस्तु तपसाविष्टो निवेश्योरुं हुताशने  ।  
ममन्थैकेन दर्भेण सुतस्य प्रभवारणिम्  ॥ मत्स्प्_१७५।४८ ॥  
तस्योरुं सहसा भित्त्वा ज्वालामाली ह्यनिन्धनः  ।  
जगतो दहनाकाङ्क्षी पुत्रो ऽग्निः समपद्यत  ॥ मत्स्प्_१७५।४९ ॥  
ऊर्वस्योरुं विनिर्भिद्य और्वो नामान्तको ऽनलः  ।  
दिधक्षन्निव लोकांस्त्रीञ् जज्ञे परमकोपनः  ॥ मत्स्प्_१७५।५० ॥  
उत्पन्नमात्रश्चोवाच पितरं क्षीणया गिरा  ।  
क्षुधा मे बाधते तात जगद्भक्ष्ये त्यजस्व माम्  ॥ मत्स्प्_१७५।५१ ॥  
त्रिदिवारोहिभिर्ज्वालैर् जृम्भमाणो दिशो दश  ।  
निर्दहन्सर्वभूतानि ववृधे सो ऽन्तको ऽनलः  ॥ मत्स्प्_१७५।५२ ॥  
एतस्मिन्नन्तरे ब्रह्मा मुनिमूर्वं सभाजयन्  ।  
उवाच वार्यतां पुत्रो जगतश्च दयां कुरु  ॥ मत्स्प्_१७५।५३ ॥  
अस्यापत्यस्य ते विप्र करिष्ये स्थानमुत्तमम्  ।  
तथ्यमेतद्वचः पुत्र शृणु त्वं वदतां वर  ॥ मत्स्प्_१७५।५४ ॥  
  
*ऊर्व उवाच  
धन्यो ऽस्म्यनुगृहीतो ऽस्मि यन्मे ऽद्य भगवाञ्छिशोः  ।  
मतिमेतां ददातीह परमानुग्रहाय वै  ॥ मत्स्प्_१७५।५५ ॥  
प्रभातकाले सम्प्राप्ते काङ्क्षितव्ये समागमे  ।  
भगवंस्तर्पितः पुत्रः कैर्हव्यैः प्राप्स्यते सुखम्  ॥ मत्स्प्_१७५।५६ ॥  
कुत्र चास्य निवासः स्याद् भोजनं वा किमात्मकम्  ।  
विधास्यतीह भगवान् वीर्यतुल्यं महौजसः  ॥ मत्स्प्_१७५।५७ ॥  
  
*ब्रह्मोवाच  
वडवामुखे ऽस्य वसतिः समुद्रे वै भविष्यति  ।  
मम योनिर्जलं विप्र तस्य पीतवतः सुखम्  ॥ मत्स्प्_१७५।५८ ॥  
यत्राहमास नियतं पिबन्वारिमयं हविः  ।  
तद्धविस्तव पुत्रस्य विसृजाम्यालयं च तत्  ॥ मत्स्प्_१७५।५९ ॥  
ततो युगान्ते भूतानाम् एष चाहं च पुत्रक  ।  
सहितौ विचरिष्यावो निष्पुत्राणामृणापहः  ॥ मत्स्प्_१७५।६० ॥  
एषो ऽग्निर् अन्तकाले तु सलिलाशी मया कृतः  ।  
दहनः सर्वभूतानां सदेवासुररक्षसाम्  ॥ मत्स्प्_१७५।६१ ॥  
एवमस्त्विति तं सो ऽग्निः संवृतज्वालमण्डलः  ।  
प्रविवेशार्णवमुखं प्रक्षिप्य पितरि प्रभाम्  ॥ मत्स्प्_१७५।६२ ॥  
प्रतियातस्ततो ब्रह्मा ये च सर्वे महर्षयः  ।  
और्वस्याग्नेः प्रभां ज्ञात्वा स्वां स्वां गतिमुपाश्रिताः  ॥ मत्स्प्_१७५।६३ ॥  
हिरण्यकशिपुर्दृष्ट्वा तदा तन्महदद्भुतम्  ।  
उच्चैः प्रणतसर्वाङ्गो वाक्यमेतदुवाच ह  ॥ मत्स्प्_१७५।६४ ॥  
भगवन्नद्भुतमिदं संवृत्तं लोकसाक्षिकम्  ।  
तपसा ते मुनिश्रेष्ठ परितुष्टः पितामहः  ॥ मत्स्प्_१७५।६५ ॥  
अहं तु तव पुत्रस्य तव चैव महाव्रत  ।  
भृत्य इत्यवगन्तव्यः साध्यो यदिह कर्मणा  ॥ मत्स्प्_१७५।६६ ॥  
तन्मां पश्य समापन्नं तवैवाराधने रतम्  ।  
यदि सीदेन्मुनिश्रेष्ठ तवैव स्यात्पराजयः  ॥ मत्स्प्_१७५।६७ ॥  
  
*और्व उवाच  
धन्यो ऽस्म्यनुगृहीतो ऽस्मि यस्य ते ऽहं गुरुः स्थितः  ।  
नास्ति मे तपसानेन भयमद्येह सुव्रत  ॥ मत्स्प्_१७५।६८ ॥  
तामेव मायां गृह्णीष्व मम पुत्रेण निर्मिताम्  ।  
निरिन्धनामग्निमयीं दुर्धर्षां पावकैरपि  ॥ मत्स्प्_१७५।६९ ॥  
एषा ते स्वस्य वंशस्य वशगारिविनिग्रहे  ।  
संरक्षत्यात्मपक्षं च विपक्षं च प्रधक्ष्यति  ॥ मत्स्प्_१७५।७० ॥  
एवमस्त्विति तां गृह्य प्रणम्य मुनिपुङ्गवम्  ।  
जगाम त्रिदिवं हृष्टः कृतार्थो दानवेश्वरः  ॥ मत्स्प्_१७५।७१ ॥  
एषा दुर्विषहा माया देवैरपि दुरासदा  ।  
और्वेण निर्मिता पूर्वं पावकेनोर्वसूनुना  ॥ मत्स्प्_१७५।७२ ॥  
तस्मिंस्तु व्युत्थिते दैत्ये निर्वीर्यैषा न संशयः  ।  
शापो ह्यस्याः पुरा दत्तः सृष्टा येनैव तेजसा  ॥ मत्स्प्_१७५।७३ ॥  
यद्येषा प्रतिहन्तव्या कर्तव्यो भगवान्सुखी  ।  
दीयतां मे सखा शक्र तोययोनिर्निशाकरः  ॥ मत्स्प्_१७५।७४ ॥  
तेनाहं सह सङ्गम्य यादोभिश्च समावृतः  ।  
मायामेतां हनिष्यामि त्वत्प्रसादान्न संशयः  ॥ मत्स्प्_१७५।७५ ॥  
  
  
______________________________________________________  
  
  
मत्स्य-पुराण १७६  
  
*मत्स्य उवाच  
एवमस्त्विति संहृष्टः शक्रस्त्रिदशवर्धनः  ।  
सन्दिदेशाग्रतः सोमं युद्धाय शिशिरायुधम्  ॥ मत्स्प्_१७६।१ ॥  
गच्छ सोम सहायत्वं कुरु पाशधरस्य वै  ।  
असुराणां विनाशाय जयार्थं च दिवौकसाम्  ॥ मत्स्प्_१७६।२ ॥  
त्वं मत्तः प्रतिवीर्यश्च ज्योतिषां चेश्वरेश्वरः  ।  
त्वन्मयं सर्वलोकेषु रसं रसविदो विदुः  ॥ मत्स्प्_१७६।३ ॥  
क्षयवृद्धी तव व्यक्ते सागरस्येव मण्डले  ।  
परिवर्तस्यहोरात्रं कालं जगति योजयन्  ॥ मत्स्प्_१७६।४ ॥  
लोकच्छायामयं लक्ष्म तवाङ्कः शशसन्निभः  ।  
न विदुः सोम देवापि ये च नक्षत्रयोनयः  ॥ मत्स्प्_१७६।५ ॥  
त्वमादित्यपथादूर्ध्वं ज्योतिषां चोपरि स्थितः  ।  
तमः प्रोत्सार्य महसा भासयस्यखिलं जगत्  ॥ मत्स्प्_१७६।६ ॥  
श्वेतभानुर् हिमतनुर् ज्योतिषाम् अधिपः शशी  ।  
अधिकृत् कालयोगात्मा इष्टो यज्ञरसो ऽव्ययः  ॥ मत्स्प्_१७६।७ ॥  
ओषधीशः क्रियायोनिर् हरशेखरभाक्तथा  ।  
शीतांशुरमृताधारश् चपलः श्वेतवाहनः  ॥ मत्स्प्_१७६।८ ॥  
त्वं कान्तिः कान्तिवपुषां त्वं सोमः सोमपायिनाम्  ।  
सौम्यस्त्वं सर्वभूतानां तिमिरघ्नस्त्वम् ऋक्षराट्  ॥ मत्स्प्_१७६।९ ॥  
तद्गच्छ त्वं महासेन वरुणेन वरूथिना  ।  
शमय त्वासुरीं मायां यया दह्याम संयुगे  ॥ मत्स्प्_१७६।१० ॥  
  
*सोम उवाच  
यन्मां वदसि युद्धार्थे देवराज वरप्रद  ।  
एष वर्षामि शिशिरं दैत्यमायापकर्षणम्  ॥ मत्स्प्_१७६।११ ॥  
एतान्मच्छीतनिर्दग्धान् पश्य त्वं हिमवेष्टितान्  ।  
विमायान्विमदांश्चैव दैत्यसिंहान्महाहवे  ॥ मत्स्प्_१७६।१२ ॥  
इत्युक्त्वा तारकाधीशः सजलेशः शिवोदकैः  ।  
प्लावयामास सैन्यानि सुराणां शान्तिवृद्धये  ॥ मत्स्प्_१७६।१३ ॥  
तेषां हिमकरोत्सृष्टाः सपाशा हिमवृष्टयः  ।  
वेष्टयन्ति स्म तान्घोरान् दैत्यान्मेघगणा इव  ॥ मत्स्प्_१७६।१४ ॥  
  
  
  
  
  
