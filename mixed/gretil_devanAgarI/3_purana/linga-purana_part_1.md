---
title: Linga-Purana, Part 1

---
## Intro
  
  
  
  
Linga-Purana, Part 1  
  
  
  
  
Linga-Purana, Part 1 (Adhy. 1-108)  
Based on the edition Bombay : Venkatesvara Steam Press 1906  
  
  
Input by members of the SANSKNET-project  
(www.sansknet.org)  
  
Revised and corrected by Oliver Hellwig  
according to the ed. Calcutta, 1960 (Gurumandal Series No. XV)  
  
  
  
PLAIN TEXT VERSION  
  
  
  
This GRETIL version has been converted from a custom Devanagari encoding.  
Consequently, many word boundaries are not marked by spaces.  
  
  
  
  


## पाठः
  
  
  
  
  
  
  
लिप्, १, १  
नमो रुद्राय हरये ब्रह्मणे परमात्मने  ।  
प्रधानपुरुषेशाय सर्गस्थित्यन्तकारिणे  ॥ लिप्_१,१।१ ॥  
नारदो ऽभ्यर्च्य शैलेशे शङ्करं सङ्गमेश्वरे  ।  
हिरण्यगर्भे स्वर्लीने ह्य् अविमुक्ते महालये  ॥ लिप्_१,१।२ ॥  
रौद्रे गोप्रेक्षके चैव श्रेष्ठे पाशुपते तथा  ।  
विघ्नेश्वरे च केदारे तथा गोमायुकेश्वरे  ॥ लिप्_१,१।३ ॥  
हिरण्यगर्भे चन्द्रेशे ईशान्ये च त्रिविष्टपे  ।  
शुक्रेश्वरे यथान्यायं नैमिषं प्रययौ मुनिः  ॥ लिप्_१,१।४ ॥  
नैमिषेयास्तदा दृष्ट्वा नारदं हृष्टमानसाः  ।  
समभ्यर्च्यासनं तस्मै तद्योग्यं समकल्पयन्  ॥ लिप्_१,१।५ ॥  
सो ऽपि हृष्टो मुनिवरैर् दत्तं भेजे तदासनम्  ।  
सम्पूज्यमानो मुनिभिः सुखासीनो वरासने  ॥ लिप्_१,१।६ ॥  
चक्रे कथां विचित्रार्थां लिङ्गमाहात्म्यमाश्रिताम्  ।  
एतस्मिन्नेवकाले तु सूतः पौराणिकः स्वयम्  ॥ लिप्_१,१।७ ॥  
जगाम नैमिषं धीमान् प्रणामार्थं तपस्विनाम्  ।  
तस्मै साम च पूजां च यथावच्चक्रिरे तदा  ॥ लिप्_१,१।८ ॥  
नैमिषेयास्तु शिष्याय कृष्णद्वैपायनस्य तु  ।  
अथ तेषां पुराणस्य शुश्रूषा समपद्यत  ॥ लिप्_१,१।९ ॥  
दृष्ट्वा तम् अतिविश्वस्तं विद्वांसं रोमहर्षणम्  ।  
अपृच्छंश्च ततः सूतम् ऋषिं सर्वे तपोधनाः  ॥ लिप्_१,१।१० ॥  
पुराणसंहितां पुण्यां लिङ्गमाहात्म्यसंयुताम्  ।  
  
नैमिषेया ऊचुः  
त्वया सूत महाबुद्धे कृष्णद्वैपायनो मुनिः  ॥ लिप्_१,१।११ ॥  
उपासितः पुराणार्थं लब्धा तस्माच्च संहिता  ।  
तस्माद्भवन्तं पृच्छामः सूत पौराणिकोत्तमम्  ॥ लिप्_१,१।१२ ॥  
पुराणसंहितां दिव्यां लिङ्गमाहात्म्यसंयुताम्  ।  
नारदो ऽप्यस्य देवस्य रुद्रस्य परमात्मनः  ॥ लिप्_१,१।१३ ॥  
क्षेत्राण्यासाद्य चाभ्यर्च्य लिङ्गानि मुनिपुङ्गवः  ।  
इह सन्निहितः श्रीमान् नारदो ब्रह्मणः सुतः  ॥ लिप्_१,१।१४ ॥  
भवभक्तो भवांश्चैव वयं वै नारदस्तथा  ।  
अस्याग्रतो मुनेः पुण्यं पुराणं वक्तुमर्हसि  ॥ लिप्_१,१।१५ ॥  
सफलं साधितं सर्वं भवता विदितं भवेत्  ।  
एवमुक्तः स हृष्टात्मा सूतः पौराणिकोत्तमः  ॥ लिप्_१,१।१६ ॥  
अभिवाद्याग्रतो धीमान् नारदं ब्रह्मणः सुतम्  ।  
नैमिषेयांश्च पुण्यात्मा पुराणं व्याजहार सः  ॥ लिप्_१,१।१७ ॥  
  
सूत उवाच  
नमस्कृत्य महादेवं ब्रह्माणं च जनार्दनम्  ।  
मुनीश्वरं तथा व्यासं वक्तुं लिङ्गं स्मराम्यहम्  ॥ लिप्_१,१।१८ ॥  
शब्दं ब्रह्मतनुं साक्षाच् छब्दब्रह्मप्रकाशकम्  ।  
वर्णावयवम् अव्यक्त- लक्षणं बहुधा स्थितम्  ॥ लिप्_१,१।१९ ॥  
अकारोकारमकारं स्थूलं सूक्ष्मं परात्परम्  ।  
ओङ्काररूपम् ऋग्वक्त्रं समजिह्वासमन्वितम्  ॥ लिप्_१,१।२० ॥  
यजुर्वेदमहाग्रीवम् अथर्वहृदयं विभुम्  ।  
प्रधानपुरुषातीतं प्रलयोत्पत्तिवर्जितम्  ॥ लिप्_१,१।२१ ॥  
तमसा कालरुद्राख्यं रजसा कनकाण्डजम्  ।  
सत्त्वेन सर्वगं विष्णुं निर्गुणत्वे महेश्वरम्  ॥ लिप्_१,१।२२ ॥  
प्रधानावयवं व्याप्य सप्तधाधिष्ठितं क्रमात्  ।  
पुनः षोडशधा चैव षड्विंशकम् अजोद्भवम्  ॥ लिप्_१,१।२३ ॥  
सर्गप्रतिष्ठासंहार- लीलार्थं लिङ्गरूपिणम्  ।  
प्रणम्य च यथान्यायं वक्ष्ये लिङ्गोद्भवं शुभम्  ॥ लिप्_१,१।२४ ॥  
  
इति श्रीलैङ्गे महापुराणे प्रथमो ऽध्यायः  
  
  
  
_______________________________________________________________  
  
  
लिप्, १, २  
  
सूत उवाच  
ईशानकल्पवृत्तान्तम् अधिकृत्य महात्मना  ।  
ब्रह्मणा कल्पितं पूर्वं पुराणं लैङ्गम् उत्तमम्  ॥ लिप्_१,२।१ ॥  
ग्रन्थकोटिप्रमाणं तु शतकोटिप्रविस्तरे  ।  
चतुर्लक्षेण सङ्क्षिप्ते व्यासैः सर्वान्तरेषु वै  ॥ लिप्_१,२।२ ॥  
व्यस्तेष्टा दशधा चैव ब्रह्मादौ द्वापरादिषु  ।  
लिङ्गमेकादशं प्रोक्तं मया व्यासाच्छ्रुतं च तत्  ॥ लिप्_१,२।३ ॥  
अस्यैकादशसाहस्रे ग्रन्थमानमिह द्विजाः  ।  
तस्मात्सङ्क्षेपतो वक्ष्ये न श्रुतं विस्तरेण यत्  ॥ लिप्_१,२।४ ॥  
चतुर्लक्षेण सङ्क्षिप्ते कृष्णद्वैपायनेन तु  ।  
अत्रैकादशसाहस्रैः कथितो लिङ्गसम्भवः  ॥ लिप्_१,२।५ ॥  
सर्गः प्राधानिकः पश्चात् प्राकृतो वैकृतानि च  ।  
अण्डस्यास्य च सम्भूतिर् अण्डस्यावरणाष्टकम्  ॥ लिप्_१,२।६ ॥  
अण्डोद्भवत्वं शर्वस्य रजोगुणसमाश्रयात्  ।  
विष्णुत्वं कालरुद्रत्वं शयनं चाप्सु तस्य च  ॥ लिप्_१,२।७ ॥  
प्रजापतीनां सर्गश् च पृथिव्युद्धरणं तथा  ।  
ब्रह्मणश् च दिवारात्रम् आयुषो गणनं पुनः  ॥ लिप्_१,२।८ ॥  
सवनं ब्रह्मणश्चैव युगकल्पश् च तस्य तु  ।  
दिव्यं च मानुषं वर्षम् आर्षं वै ध्रौव्यमेव च  ॥ लिप्_१,२।९ ॥  
पित्र्यं पितॄणां सम्भूतिर् धर्मश्चाश्रमिणां तथा  ।  
अवृद्धिर्जगतो भूयो देव्याः शक्त्युद्भवस्तथा  ॥ लिप्_१,२।१० ॥  
स्त्रीपुम्भावो विरिञ्चस्य सर्गो मिथुनसम्भवः  ।  
आख्याष्टकं हि रुद्रस्य कथितं रोदनान्तरे  ॥ लिप्_१,२।११ ॥  
ब्रह्मविष्णुविवादश् च पुनर्लिङ्गस्य सम्भवः  ।  
शिलादस्य तपश्चैव वृत्रारेर्दर्शनं तथा  ॥ लिप्_१,२।१२ ॥  
प्रार्थना योनिजस्याथ दुर्लभत्वं सुतस्य तु  ।  
शिलादशक्रसंवादः पद्मयोनित्वमेव च  ॥ लिप्_१,२।१३ ॥  
भवस्य दर्शनं चैव तिष्येष्वाचार्यशिष्ययोः  ।  
व्यासावताराश् च तथा कल्पमन्वन्तराणि च  ॥ लिप्_१,२।१४ ॥  
कल्पत्वं चैव कल्पानाम् आख्याभेदेष्वनुक्रमात्  ।  
कल्पेषु कल्पे वाराहे वाराहत्वं हरेस् तथा  ॥ लिप्_१,२।१५ ॥  
मेघवाहनकल्पस्य वृत्तान्तं रुद्रगौरवम्  ।  
पुनर्लिङ्गोद्भवश्चैव ऋषिमध्ये पिनाकिनः  ॥ लिप्_१,२।१६ ॥  
लिङ्गस्याराधनं स्नान- विधानं शौचलक्षणम्  ।  
वाराणस्याश् च माहात्म्यं क्षेत्रमाहात्म्यवर्णनम्  ॥ लिप्_१,२।१७ ॥  
भुवि रुद्रालयानां तु सङ्ख्या विष्णोर्गृहस्य च  ।  
अन्तरिक्षे तथाण्डे ऽस्मिन् देवायतनवर्णनम्  ॥ लिप्_१,२।१८ ॥  
दक्षस्य पतनं भूमौ पुनः स्वारोचिषे ऽन्तरे  ।  
दक्षशापश् च दक्षस्य शापमोक्षस्तथैव च  ॥ लिप्_१,२।१९ ॥  
कैलासवर्णनं चैव योगः पाशुपतस् तथा  ।  
चतुर्युगप्रमाणं च युगधर्मः सुविस्तरः  ॥ लिप्_१,२।२० ॥  
सन्ध्यांशकप्रमाणं च सन्ध्यावृत्तं भवस्य च  ।  
श्मशाननिलयश्चैव चन्द्ररेखासमुद्भवः  ॥ लिप्_१,२।२१ ॥  
उद्वाहः शङ्करस्याथ पुत्रोत्पादनमेव च  ।  
मैथुनातिप्रसङ्गेन विनाशो जगतां भयम्  ॥ लिप्_१,२।२२ ॥  
शापः सत्या कृतो देवान्- पुरा विष्णुं च पालितम्  ।  
शुक्रोत्सर्गस्तु रुद्रस्य गाङ्गेयोद्भव एव च  ॥ लिप्_१,२।२३ ॥  
ग्रहणादिषु कालेषु स्नाप्य लिङ्गं फलं तथा  ।  
क्षुब्धधी च विवादश् च दधीचोपेन्द्रयोस् तथा  ॥ लिप्_१,२।२४ ॥  
उत्पत्तिर्नन्दिनाम्ना तु देवदेवस्य शूलिनः  ।  
पतिव्रतायाश्चाख्यानं पशुपाशविचारणा  ॥ लिप्_१,२।२५ ॥  
प्रवृत्तिलक्षणं ज्ञानं निवृत्त्यधिकृता तथा  ।  
वसिष्ठतनयोत्पत्तिर् वासिष्ठानां महात्मनाम्  ॥ लिप्_१,२।२६ ॥  
मुनीनां वंशविस्तारो राज्ञां शक्तेर्विनाशनम्  ।  
दौरात्म्यं कौशिकस्याथ सुरभेर्बन्धनं तथा  ॥ लिप्_१,२।२७ ॥  
सुतशोको वसिष्ठस्य अरुन्धत्याः प्रलापनम्  ।  
स्नुषायाः प्रेषणं चैव गर्भस्थस्य वचस् तथा  ॥ लिप्_१,२।२८ ॥  
पराशरस्यावतारो व्यासस्य च शुकस्य च  ।  
विनाशो राक्षसानां च कृतो वै शक्तिसूनुना  ॥ लिप्_१,२।२९ ॥  
देवतापरमार्थं तु विज्ञानं च प्रसादतः  ।  
पुराणकरणं चैव पुलस्त्यस्याज्ञया गुरोः  ॥ लिप्_१,२।३० ॥  
भुवनानां प्रमाणं च ग्रहाणां ज्योतिषां गतिः  ।  
जीवच्छ्राद्धविधानं च श्राद्धार्हाः श्राद्धमेव च  ॥ लिप्_१,२।३१ ॥  
नान्दीश्राद्धविधानं च तथाध्ययनलक्षणम्  ।  
पञ्चयज्ञप्रभावश् च पञ्चयज्ञविधिस् तथा  ॥ लिप्_१,२।३२ ॥  
रजस्वलानां वृत्तिश् च वृत्त्या पुत्रविशिष्टता  ।  
मैथुनस्य विधिश्चैव प्रतिवर्णमनुक्रमात्  ॥ लिप्_१,२।३३ ॥  
भोज्याभोज्यविधानं च सर्वेषामेव वर्णिनाम्  ।  
प्रायश्चित्तम् अशेषस्य प्रत्येकं चैव विस्तरात्  ॥ लिप्_१,२।३४ ॥  
नरकाणां स्वरूपं च दण्डः कर्मानुरूपतः  ।  
स्वर्गिनारकिणां पुंसां चिह्नं जन्मान्तरेषु च  ॥ लिप्_१,२।३५ ॥  
नानाविधानि दानानि प्रेतराजपुरं तथा  ।  
कल्पं पञ्चाक्षरस्याथ रुद्रमाहात्म्यमेव च  ॥ लिप्_१,२।३६ ॥  
वृत्रेन्द्रयोर्महायुद्धं विश्वरूपविमर्दनम्  ।  
श्वेतस्य मृत्योः संवादः श्वेतार्थे कालनाशनम्  ॥ लिप्_१,२।३७ ॥  
देवदारुवने शम्भोः प्रवेशः शङ्करस्य तु  ।  
सुदर्शनस्य चाख्यानं क्रमसन्न्यासलक्षणम्  ॥ लिप्_१,२।३८ ॥  
श्रद्धासाध्यो ऽथ रुद्रस्तु कथितं ब्रह्मणा तदा  ।  
मधुना कैटभेनैव पुरा हृतगतेर्विभोः  ॥ लिप्_१,२।३९ ॥  
ब्रह्मणः परमं ज्ञानम् आदातुं मीनता हरेः  ।  
सर्वावस्थासु विष्णोश् च जननं लीलयैव तु  ॥ लिप्_१,२।४० ॥  
रुद्रप्रसादाद्विष्णोश् च जिष्णोश्चैव तु सम्भवः  ।  
मन्थानधारणार्थाय हरेः कूर्मत्वमेवच  ॥ लिप्_१,२।४१ ॥  
सङ्कर्षणस्य चोत्पत्तिः कौशिक्याश् च पुनर्भवः  ।  
यदूनां चैव सम्भूतिर् यादवत्वं हरेः स्वयम्  ॥ लिप्_१,२।४२ ॥  
भोजराजस्य दौरात्म्यं मातुलस्य हरेर्विभोः  ।  
बालभावे हरेः क्रीडा पुत्रार्थं शङ्करार्चनम्  ॥ लिप्_१,२।४३ ॥  
नारस्य च तथोत्पत्तिः कपाले वैष्णवाद्धरात्  ।  
भूभारनिग्रहार्थे तु रुद्रस्याराधनं हरेः  ॥ लिप्_१,२।४४ ॥  
वैन्येन पृथुना भूमेः पुरा दोहप्रवर्तनम्  ।  
देवासुरे पुरा लब्धो भृगुशापश् च विष्णुना  ॥ लिप्_१,२।४५ ॥  
कृष्णत्वे द्वारकायां तु निलयो माधवस्य तु  ।  
लब्धो हिताय शापस्तु दुर्वासस्याननाद्धरेः  ॥ लिप्_१,२।४६ ॥  
वृष्ण्यन्धकविनाशाय शापः पिण्डारवासिनाम्  ।  
एरकस्य तथोत्पत्तिस् तोमरस्योद्भवस् तथा  ॥ लिप्_१,२।४७ ॥  
एरकालाभतो ऽन्योन्यं विवादे वृष्णिविग्रहः  ।  
लीलया चैव कृष्णेन स्वकुलस्य च संहृतिः  ॥ लिप्_१,२।४८ ॥  
एरकास्त्रबलेनैव गमनं स्वेच्छयैव तु  ।  
ब्रह्मणश्चैव मोक्षस्य विज्ञानं तु सुविस्तरम्  ॥ लिप्_१,२।४९ ॥  
पुरान्धकाग्निदक्षाणां शक्रेभमृगरूपिणाम्  ।  
मदनस्यादिदेवस्य ब्रह्मणश् चामरारिणाम्  ॥ लिप्_१,२।५० ॥  
हलाहलस्य दैत्यस्य कृतावज्ञा पिनाकिना  ।  
जालन्धरवधश्चैव सुदर्शनसमुद्भवः  ॥ लिप्_१,२।५१ ॥  
विष्णोर्वरायुधावाप्तिस् तथा रुद्रस्य चेष्टितम्  ।  
तथान्यानि च रुद्रस्य चरितानि सहस्रशः  ॥ लिप्_१,२।५२ ॥  
हरेः पितामहस्याथ शक्रस्य च महात्मनः  ।  
प्रभावानुभवश्चैव शिवलोकस्य वर्णनम्  ॥ लिप्_१,२।५३ ॥  
भूमौ रुद्रस्य लोकं च पाताले हाटकेश्वरम्  ।  
तपसां लक्षणं चैव द्विजानां वैभवं तथा  ॥ लिप्_१,२।५४ ॥  
आधिक्यं सर्वमूर्तीनां लिङ्गमूर्तेर्विशेषतः  ।  
लिङ्गे ऽस्मिन्नानुपूर्व्येण विस्तरेणानुकीर्त्यते  ॥ लिप्_१,२।५५ ॥  
एतज्ज्ञात्वा पुराणस्य सङ्क्षेपं कीर्तयेत्तु यः  ।  
सर्वपापविनिर्मुक्तो ब्रह्मलोकं स गच्छति  ॥ लिप्_१,२।५६ ॥  
  
  
_______________________________________________________________  
  
  
लिप्, १, ३  
  
सूत उवाच  
अलिङ्गो लिङ्गमूलं तु अव्यक्तं लिङ्गमुच्यते  ।  
अलिङ्गः शिव इत्युक्तो लिङ्गं शैवमिति स्मृतम्  ॥ लिप्_१,३।१ ॥  
प्रधानं प्रकृतिश्चेति यदाहुर्लिङ्गमुत्तमम्  ।  
गन्धवर्णरसैर्हीनं शब्दस्पर्शादिवर्जितम्  ॥ लिप्_१,३।२ ॥  
अगुणं ध्रुवमक्षय्यम् अलिङ्गं शिवलक्षणम्  ।  
गन्धवर्णरसैर्युक्तं शब्दस्पर्शादिलक्षणम्  ॥ लिप्_१,३।३ ॥  
जगद्योनिं महाभूतं स्थूलं सूक्ष्मं द्विजोत्तमाः  ।  
विग्रहो जगतां लिङ्गम् अलिङ्गाद् अभवत्स्वयम्  ॥ लिप्_१,३।४ ॥  
सप्तधाचाष्टधा चैव तथैकादशधा पुनः  ।  
लिङ्गान्यलिङ्गस्य तथा मायया विततानि तु  ॥ लिप्_१,३।५ ॥  
तेभ्यः प्रधानदेवानां त्रयमासीच्छिवात्मकम्  ।  
एकस्मात्त्रिष्वभूद्विश्वम् एकेन परिरक्षितम्  ॥ लिप्_१,३।६ ॥  
एकेनैव हृतं विश्वं व्याप्तं त्वेवं शिवेन तु  ।  
अलिङ्गं चैव लिङ्गं च लिङ्गालिङ्गानि मूर्तयः  ॥ लिप्_१,३।७ ॥  
यथावत्कथिताश्चैव तस्माद्ब्रह्म स्वयं जगत्  ।  
अलिङ्गी भगवान् बीजी स एव परमेश्वरः  ॥ लिप्_१,३।८ ॥  
बीजं योनिश् च निर्बीजं निर्बीजो बीजमुच्यते  ।  
बीजयोनिप्रधानानाम् आत्माख्या वर्तते त्विह  ॥ लिप्_१,३।९ ॥  
परमात्मा मुनिर्ब्रह्म नित्यबुद्धस्वभावतः  ।  
विशुद्धो ऽयं तथा रुद्रः पुराणे शिव उच्यते  ॥ लिप्_१,३।१० ॥  
शिवेन दृष्टा प्रकृतिः शैवी समभवद्द्विजाः  ।  
सर्गादौ सा गुणैर्युक्ता पुराव्यक्ता स्वभावतः  ॥ लिप्_१,३।११ ॥  
अव्यक्तादिविशेषान्तं विश्वं तस्याः समुच्छ्रितम्  ।  
विश्वधात्री त्वजाख्या च शैवी सा प्रकृतिः स्मृता  ॥ लिप्_१,३।१२ ॥  
तामजां लोहितां शुक्लां कृष्णामेकां बहुप्रजाम्  ।  
जनित्रीमनुशेते स्म जुषमाणः स्वरूपिणीम्  ॥ लिप्_१,३।१३ ॥  
तामेवाजामजो ऽन्यस्तु भुक्तभोगां जहाति च  ।  
अजा जनित्री जगतां साजेन समधिष्ठिता  ॥ लिप्_१,३।१४ ॥  
प्रादुर्बभूव स महान् पुरुषाधिष्ठितस्य च  ।  
अजाज्ञया प्रधानस्य सर्गकाले गुणैस् त्रिभिः  ॥ लिप्_१,३।१५ ॥  
सिसृक्षया चोद्यमानः प्रविश्याव्यक्तमव्ययम्  ।  
व्यक्तसृष्टिं विकुरुते चात्मनाधिष्ठितो महान्  ॥ लिप्_१,३।१६ ॥  
महतस्तु तथा वृत्तिः सङ्कल्पाध्यवसायिका  ।  
महतस् त्रिगुणस् तस्माद् अहङ्कारो रजो ऽधिकः  ॥ लिप्_१,३।१७ ॥  
तेनैव चावृतः सम्यग् अहङ्कारस् तमो ऽधिकः  ।  
महतो भूततन्मात्रं सर्गकृद्वै बभूव च  ॥ लिप्_१,३।१८ ॥  
अहङ्काराच्छब्दमात्रं तस्मादाकाशमव्ययम्  ।  
सशब्दमावृणोत्पश्चाद् आकाशं शब्दकारणम्  ॥ लिप्_१,३।१९ ॥  
तन्मात्राद्भूतसर्गश् च द्विजास्त्वेवं प्रकीर्तितः  ।  
स्पर्शमात्रं तथाकाशात् तस्माद्वायुर् महान्मुने  ॥ लिप्_१,३।२० ॥  
तस्माच्च रूपमात्रं तु ततो ऽग्निश्च रसस्ततः  ।  
रसादापः शुभास्ताभ्यो गन्धमात्रं धरा ततः  ॥ लिप्_१,३।२१ ॥  
आवृणोद्धि तथाकाशं स्पर्शमात्रं द्विजोत्तमाः  ।  
आवृणोद्रूपमात्रं तु वायुर्वाति क्रियात्मकः  ॥ लिप्_१,३।२२ ॥  
आवृणोद्रसमात्रं वै देवः साक्षाद्विभावसुः  ।  
आवृण्वाना गन्धमात्रम् आपः सर्वरसात्मिकाः  ॥ लिप्_१,३।२३ ॥  
क्ष्मा सा पञ्चगुणा तस्माद् एकोना रससम्भवाः  ।  
त्रिगुणो भगवान्वह्निर् द्विगुणः स्पर्शसम्भवः  ॥ लिप्_१,३।२४ ॥  
अवकाशस्ततो देव एकमात्रस्तु निष्कलः  ।  
तन्मात्राद्भूतसर्गश् च विज्ञेयश् च परस्परम्  ॥ लिप्_१,३।२५ ॥  
वैकारिकः सात्त्विको वै युगपत्सम्प्रवर्तते  ।  
सर्गस् तथाप्यहङ्काराद् एवमत्र प्रकीर्तितः  ॥ लिप्_१,३।२६ ॥  
पञ्च बुद्धीन्द्रियाण्यस्य पञ्च कर्मेन्द्रियाणि तु  ।  
शब्दादीनामवाप्त्यर्थं मनश्चैवोभयात्मकम्  ॥ लिप्_१,३।२७ ॥  
महदादिविशेषान्ता ह्य् अण्डमुत्पादयन्ति च  ।  
जलबुद्बुदवत्तस्माद् अवतीर्णः पितामहः  ॥ लिप्_१,३।२८ ॥  
स एव भगवान् रुद्रो विष्णुर्विश्वगतः प्रभुः  ।  
तस्मिन्नण्डे त्विमे लोका अन्तर्विश्वमिदं जगत्  ॥ लिप्_१,३।२९ ॥  
अण्डं दशगुणेनैव वारिणा प्रावृतं बहिः  ।  
आपो दशगुणेनैव तद्बाह्यस्तेजसा वृताः  ॥ लिप्_१,३।३० ॥  
तेजो दशगुणेनैव बाह्यतो वायुना वृतम्  ।  
वायुर्दशगुणेनैव बाह्यतो नभसा वृतः  ॥ लिप्_१,३।३१ ॥  
आकाशेनावृतो वायुर् अहङ्कारेण शब्दजः  ।  
महता शब्दहेतुर्वै प्रधानेनावृतः स्वयम्  ॥ लिप्_१,३।३२ ॥  
सप्ताण्डावरणान्याहुस् तस्यात्मा कमलासनः  ।  
कोटिकोटियुतान्यत्र चाण्डानि कथितानि तु  ॥ लिप्_१,३।३३ ॥  
तत्रतत्र चतुर्वक्त्रा ब्रह्माणो हरयो भवाः  ।  
सृष्टाः प्रधानेन तदा लब्ध्वा शम्भोस्तु सन्निधिम्  ॥ लिप्_१,३।३४ ॥  
लयश्चैव तथान्योन्यम् आन्द्यन्तम् इति कीर्तितम्  ।  
सर्गस्य प्रतिसर्गस्य स्थितेः कर्ता महेश्वरः  ॥ लिप्_१,३।३५ ॥  
सर्गे च रजसा युक्तः सत्त्वस्थः प्रतिपालने  ।  
प्रतिसर्गे तमोद्रिक्तः स एव त्रिविधः क्रमात्  ॥ लिप्_१,३।३६ ॥  
आदिकर्ता च भूतानां संहर्ता परिपालकः  ।  
तस्मान्महेश्वरो देवो ब्रह्मणो ऽधिपतिः शिवः  ॥ लिप्_१,३।३७ ॥  
सदाशिवो भवो विष्णुर् ब्रह्मा सर्वात्मको यतः  ।  
एकदण्डे तथा लोका इमे कर्ता पितामहः  ॥ लिप्_१,३।३८ ॥  
प्राकृतः कथितस्त्वेष पुरुषाधिष्ठितो मया  ।  
सर्गश् चाबुद्धिपूर्वस्तु द्विजाः प्राथमिकः शुभः  ॥ लिप्_१,३।३९ ॥  
  
  
  
_______________________________________________________________  
  
  
लिप्, १, ४  
  
सूत उवाच  
अथ प्राथमिकस्येह यः कालस्तदहः स्मृतम्  ।  
सर्गस्य तादृशी रात्रिः प्राकृतस्य समासतः  ॥ लिप्_१,४।१ ॥  
दिवा सृष्टिं विकुरुते रजन्यां प्रलयं विभुः  ।  
औपचारिकमस्यैतद् अहोरात्रं न विद्यते  ॥ लिप्_१,४।२ ॥  
दिवा विकृतयः सर्वे विकारा विश्वदेवताः  ।  
प्रजानां पतयः सर्वे तिष्ठन्त्यन्ये महर्षयः  ॥ लिप्_१,४।३ ॥  
रात्रौ सर्वे प्रलीयन्ते निशान्ते सम्भवन्ति च  ।  
अहस्तु तस्य वैकल्पो रात्रिस्तादृग्विधा स्मृता  ॥ लिप्_१,४।४ ॥  
चतुर्युगसहस्रान्ते मनवस्तु चतुर्दश  ।  
चत्वारि तु सहस्राणि वत्सराणां कृतं द्विजाः  ॥ लिप्_१,४।५ ॥  
तावच्छती च वै सन्ध्या सन्ध्यांशश् च कृतस्य तु  ।  
त्रिशती द्विशती सन्ध्या तथा चैकशती क्रमात्  ॥ लिप्_१,४।६ ॥  
अंशकः षट्शतं तस्मात् कृतसन्ध्यांशकं विना  ।  
त्रिद्व्येकसाहस्रमितो विना सन्ध्यांशकेन तु  ॥ लिप्_१,४।७ ॥  
त्रेताद्वापरतिष्याणां कृतस्य कथयामि वः  ।  
निमेषपञ्चदशका काष्ठा स्वस्थस्य सुव्रताः  ॥ लिप्_१,४।८ ॥  
मर्त्यस्य चाक्ष्णोस्तस्याश् च ततस् त्रिंशतिका कला  ।  
कलात्रिंशतिको विप्रा मुहूर्त इति कल्पितः  ॥ लिप्_१,४।९ ॥  
मुहूर्तपञ्चदशिका रजनी तादृशं त्वहः  ।  
पित्र्ये रात्र्यहनी मासः प्रविभागस्तयोः पुनः  ॥ लिप्_१,४।१० ॥  
कृष्णपक्षस्त्वहस्तेषां शुक्लः स्वप्नाय शर्वरी  ।  
त्रिंशद्ये मानुषा मासाः पित्र्यो मासस्तु स स्मृतः  ॥ लिप्_१,४।११ ॥  
शतानि त्रीणि मासानां षष्ट्या चाप्यधिकानि वै  ।  
पित्र्यः संवत्सरो ह्येष मानुषेण विभाव्यते  ॥ लिप्_१,४।१२ ॥  
मानुषेणैव मानेन वर्षाणां यच्छतं भवेत्  ।  
पितॄणां त्रीणि वर्षाणि सङ्ख्यातानीह तानि वै  ॥ लिप्_१,४।१३ ॥  
दश वै द्व्यधिका मासाः पितृसङ्ख्येह संस्मृता  ।  
लौकिकेनैव मानेन अब्दो यो मानुषः स्मृतः  ॥ लिप्_१,४।१४ ॥  
एतद्दिव्यमहोरात्रम् इति लैङ्गे ऽत्र पठ्यते  ।  
दिव्ये रात्र्यहनी वर्षं प्रविभागस्तयोः पुनः  ॥ लिप्_१,४।१५ ॥  
अहस्तत्रोदगयनं रात्रिः स्याद्दक्षिणायनम्  ।  
एते रात्र्यहनी दिव्ये प्रसङ्ख्याते विशेषतः  ॥ लिप्_१,४।१६ ॥  
त्रिंशद्यानि तु वर्षाणि दिव्यो मासस्तु स स्मृतः  ।  
मानुषं तु शतं विप्रा दिव्यमासास्त्रयस्तु ते  ॥ लिप्_१,४।१७ ॥  
दश चैव तथाहानि दिव्यो ह्येष विधिः स्मृतः  ।  
त्रीणि वर्षशतान्येव षष्टिवर्षाणि यानि तु  ॥ लिप्_१,४।१८ ॥  
दिव्यः संवत्सरो ह्येष मानुषेण प्रकीर्तितः  ।  
त्रीणि वर्षसहस्राणि मानुषाणि प्रमाणतः  ॥ लिप्_१,४।१९ ॥  
त्रिंशदन्यानि वर्षाणि मतः सप्तर्षिवत्सरः  ।  
नव यानि सहस्राणि वर्षाणां मानुषाणि तु  ॥ लिप्_१,४।२० ॥  
अन्यानि नवतीश्चैव ध्रौवः संवत्सरस्तु सः  ।  
षट्त्रिंशत्तु सहस्राणि वर्षाणां मानुषाणि तु  ॥ लिप्_१,४।२१ ॥  
वर्षाणां तच्छतं ज्ञेयं दिव्यो ह्येष विधिः स्मृतः  ।  
त्रीण्येव नियुतान्याहुर् वर्षाणां मानुषाणि तु  ॥ लिप्_१,४।२२ ॥  
षष्टिश्चैव सहस्राणि सङ्ख्यातानि तु सङ्ख्यया  ।  
दिव्यं वर्षसहस्रं तु प्राहुः सङ्ख्याविदो जनाः  ॥ लिप्_१,४।२३ ॥  
दिव्येनैव प्रमाणेन युगसङ्ख्याप्रकल्पनम्  ।  
पूर्वं कृतयुगं नाम ततस्त्रेता विधीयते  ॥ लिप्_१,४।२४ ॥  
द्वापरश्च कलिश्चैव युगान्येतानि सुव्रताः  ।  
अथ संवत्सरा दृष्टा मानुषेण प्रमाणतः  ॥ लिप्_१,४।२५ ॥  
कृतस्याद्यस्य विप्रेन्द्रा दिव्यमानेन कीर्तितम्  ।  
सहस्राणां शतान्यासंश् चतुर्दश च सङ्ख्यया  ॥ लिप्_१,४।२६ ॥  
चत्वारिंशत्सहस्राणि तथान्यानि कृतं युगम्  ।  
तथा दशसहस्राणां वर्षाणां शतसङ्ख्यया  ॥ लिप्_१,४।२७ ॥  
अशीतिश् च सहस्राणि कालस्त्रेतायुगस्य च  ।  
सप्तैव नियुतान्याहुर् वर्षाणां मानुषाणि तु  ॥ लिप्_१,४।२८ ॥  
विंशतिश् च सहस्राणि कालस्तु द्वापरस्य च  ।  
तथा शतसहस्राणि वर्षाणां त्रीणि सङ्ख्यया  ॥ लिप्_१,४।२९ ॥  
षष्टिश्चैव सहस्राणि कालः कलियुगस्य तु  ।  
एवं चतुर्युगः काल ऋते सन्ध्यांशकात्स्मृतः  ॥ लिप्_१,४।३० ॥  
नियुतान्येव षट्त्रिंशन् निरंशानि तु तानि वै  ।  
चत्वारिंशत्तथा त्रीणि नियुतानीह सङ्ख्यया  ॥ लिप्_१,४।३१ ॥  
विंशतिश् च सहस्राणि सन्ध्यांशश् च चतुर्युगः  ।  
एवं चतुर्युगाख्यानां साधिका ह्येकसप्ततिः  ॥ लिप्_१,४।३२ ॥  
कृतत्रेतादियुक्तानां मनोरन्तरमुच्यते  ।  
मन्वन्तरस्य सङ्ख्या च वर्षाग्रेण प्रकीर्तिता  ॥ लिप्_१,४।३३ ॥  
त्रिंशत्कोट्यस्तु वर्षाणां मानुषेण द्विजोत्तमाः  ।  
सप्तषष्टिस्तथान्यानि नियुतान्यधिकानि तु  ॥ लिप्_१,४।३४ ॥  
विंशतिश् च सहस्राणि कालो ऽयम् अधिकं विना  ।  
मन्वन्तरस्य सङ्ख्यैषा लैङ्गे ऽस्मिन्कीर्तिता द्विजाः  ॥ लिप्_१,४।३५ ॥  
चतुर्युगस्य च तथा वर्षसङ्ख्या प्रकीर्तिता  ।  
चतुर्युगसहस्रं वै कल्पश्चैको द्विजोत्तमाः  ॥ लिप्_१,४।३६ ॥  
निशान्ते सृजते लोकान् नश्यन्ते निशि जन्तवः  ।  
तत्र वैमानिकानां तु अष्टाविंशतिकोटयः  ॥ लिप्_१,४।३७ ॥  
मन्वन्तरेषु वै सङ्ख्या सान्तरेषु यथातथा  ।  
त्रीणि कोटिशतान्यासन् कोट्यो द्विनवतिस् तथा  ॥ लिप्_१,४।३८ ॥  
कल्पे ऽतीते तु वै विप्राः सहस्राणां तु सप्ततिः  ।  
पुनस्तथाष्टसाहस्रं सर्वत्रैव समासतः  ॥ लिप्_१,४।३९ ॥  
कल्पावसानिकांस्त्यक्त्वा प्रलये समुपस्थिते  ।  
महर्लोकात् प्रयान्त्येते जनलोकं जनास्ततः  ॥ लिप्_१,४।४० ॥  
कोटीनां द्वे सहस्रे तु अष्टौ कोटिशतानि तु  ।  
द्विषष्टिश् च तथा कोट्यो नियुतानि च सप्ततिः  ॥ लिप्_१,४।४१ ॥  
कल्पार्धसङ्ख्या दिव्या वै कल्पमेवं तु कल्पयेत्  ।  
कल्पानां वै सहस्रं तु वर्षमेकमजस्य तु  ॥ लिप्_१,४।४२ ॥  
वर्षाणामष्टसाहस्रं ब्राह्मं वै ब्रह्मणो युगम्  ।  
सवनं युगसाहस्रं सर्वदेवोद्भवस्य तु  ॥ लिप्_१,४।४३ ॥  
सवनानां सहस्रं तु त्रिविधं त्रिगुणं तथा  ।  
ब्रह्मणस्तु तथा प्रोक्तः कालः कालात्मनः प्रभो  ॥ लिप्_१,४।४४ ॥  
भवोद्भवस्तपश्चैव भव्यो रम्भः क्रतुः पुनः  ।  
ऋतुर्वह्निर्हव्यवाहः सावित्रः शुद्ध एव च  ॥ लिप्_१,४।४५ ॥  
उशिकः कुशिकश्चैव गान्धारो मुनिसत्तमाः  ।  
ऋषभश् च तथा षड्जो मज्जालीयश् च मध्यमः  ॥ लिप्_१,४।४६ ॥  
वैराजो वै निषादश् च मुख्यो वै मेघवाहनः  ।  
पञ्चमश्चित्रकश्चैव आकूतिर् ज्ञान एव च  ॥ लिप्_१,४।४७ ॥  
मनः सुदर्शो बृंहश् च तथा वै श्वेतलोहितः  ।  
रक्तश् च पीतवासाश् च असितः सर्वरूपकः  ॥ लिप्_१,४।४८ ॥  
एवं कल्पास्तु सङ्ख्याता ब्रह्मणो ऽव्यक्तजन्मनः  ।  
कोटिकोटिसहस्राणि कल्पानां मुनिसत्तमाः  ॥ लिप्_१,४।४९ ॥  
गतानि तावच्छेषाणि अहर्निश्यानि वै पुनः  ।  
परान्ते वै विकाराणि विकारं यान्ति विश्वतः  ॥ लिप्_१,४।५० ॥  
विकारस्य शिवस्याज्ञा- वशेनैव तु संहृतिः  ।  
संहृते तु विकारे च प्रधाने चात्मनि स्थिते  ॥ लिप्_१,४।५१ ॥  
साधर्म्येणावतिष्ठेते प्रधानपुरुषावुभौ  ।  
गुणानां चैव वैषम्ये विप्राः सृष्टिरिति स्मृता  ॥ लिप्_१,४।५२ ॥  
साम्ये लयो गुणानां तु तयोर्हेतुर्महेश्वरः  ।  
लीलया देवदेवेन सर्गास्त्वीदृग्विधाः कृताः  ॥ लिप्_१,४।५३ ॥  
असङ्ख्याताश् च सङ्क्षेपात् प्रधानाद् अन्वधिष्ठितात्  ।  
असङ्ख्याताश् च कल्पाख्या ह्य् असङ्ख्याताः पितामहाः  ॥ लिप्_१,४।५४ ॥  
हरयश्चाप्यसङ्ख्यातास् त्व् एक एव महेश्वरः  ।  
प्रधानादिप्रवृत्तानि लीलया प्राकृतानि तु  ॥ लिप्_१,४।५५ ॥  
गुणात्मिका च तद्वृत्तिस् तस्य देवस्य वै त्रिधा  ।  
अप्राकृतस्य तस्यादिर् मध्यान्तं नास्ति चात्मनः  ॥ लिप्_१,४।५६ ॥  
पितामहस्याथ परः परार्धद्वयसम्मितः  ।  
दिवा सृष्टं तु यत्सर्वं निशि नश्यति चास्य तत्  ॥ लिप्_१,४।५७ ॥  
भूर्भुवःस्वर्महस्तत्र नश्यते चोर्ध्वतो न च  ।  
रात्रौ चैकार्णवे ब्रह्मा नष्टे स्थावरजङ्गमे  ॥ लिप्_१,४।५८ ॥  
सुष्वापाम्भसि यस्तस्मान् नारायण इति स्मृतः  ।  
शर्वर्यन्ते प्रबुद्धो वै दृष्ट्वा शून्यं चराचरम्  ॥ लिप्_१,४।५९ ॥  
स्रष्टुं तदा मतिं चक्रे ब्रह्मा ब्रह्मविदां वरः  ।  
उदकैराप्लुतां क्ष्मां तां समादाय सनातनः  ॥ लिप्_१,४।६० ॥  
पूर्ववत्स्थापयामास वाराहं रूपमास्थितः  ।  
नदीनदसमुद्रांश् च पूर्ववच्चाकरोत्प्रभुः  ॥ लिप्_१,४।६१ ॥  
कृत्वा धरां प्रयत्नेन निम्नोन्नतिविवर्जिताम्  ।  
धरायां सो ऽचिनोत्सर्वान् गिरीन् दग्धान् पुराग्निना  ॥ लिप्_१,४।६२ ॥  
भूराद्यांश् चतुरो लोकान् कल्पयामास पूर्ववत्  ।  
स्रष्टुं च भगवांश्चक्रे तदा स्रष्टा पुनर्मतिम्  ॥ लिप्_१,४।६३ ॥  
  
  
  
_______________________________________________________________  
  
  
लिप्, १, ५  
  
सूत उवाच  
यदा स्रष्टुं मतिं चक्रे मोहश्चासीन्महात्मनः  ।  
द्विजाश् च बुद्धिपूर्वं तु ब्रह्मणो ऽव्यक्तजन्मनः  ॥ लिप्_१,५।१ ॥  
तमो मोहो महामोहस् तामिस्रश्चान्धसञ्ज्ञितः  ।  
अविद्या पञ्चधा ह्येषा प्रादुर्भूता स्वयम्भुवः  ॥ लिप्_१,५।२ ॥  
अविद्यया मुनेर्ग्रस्तः सर्गो मुख्य इति स्मृतः  ।  
असाधक इति स्मृत्वा सर्गो मुख्यः प्रजापतिः  ॥ लिप्_१,५।३ ॥  
अभ्यमन्यत सो ऽन्यं वै नगा मुख्योद्भवाः स्मृताः  ।  
त्रिधा कण्ठो मुनेस्तस्य ध्यायतो वै ह्यवर्तत  ॥ लिप्_१,५।४ ॥  
प्रथमं तस्य वै जज्ञे तिर्यक्स्रोतो महात्मनः  ।  
ऊर्ध्वस्रोतः परस्तस्य सात्त्विकः स इति स्मृतः  ॥ लिप्_१,५।५ ॥  
अर्वाक्स्रोतो ऽनुग्रहश् च तथा भूतादिकः पुनः  ।  
ब्रह्मणो महतस्त्वाद्यो द्वितीयो भौतिकस् तथा  ॥ लिप्_१,५।६ ॥  
सर्गस्तृतीयश्चैन्द्रियस् तुरीयो मुख्य उच्यते  ।  
तिर्यग्योन्यः पञ्चमस्तु षष्ठो दैविक उच्यते  ॥ लिप्_१,५।७ ॥  
सप्तमो मानुषो विप्रा अष्टमो ऽनुग्रहः स्मृतः  ।  
नवमश्चैव कौमारः प्राकृता वैकृतास्त्विमे  ॥ लिप्_१,५।८ ॥  
पुरस्तादसृजद्देवः सनन्दं सनकं तथा  ।  
सनातनं मुनिश्रेष्ठा नैष्कर्म्येण गताः परम्  ॥ लिप्_१,५।९ ॥  
मरीचिभृग्वङ्गिरसः पुलस्त्यं पुलहं क्रतुम्  ।  
दक्षमत्रिं वसिष्ठं च सो ऽसृजद्योगविद्यया  ॥ लिप्_१,५।१० ॥  
नवैते ब्रह्मणः पुत्रा ब्रह्मज्ञा ब्राह्मणोत्तमाः  ।  
ब्रह्मवादिन एवैते ब्रह्मणः सदृशाः स्मृताः  ॥ लिप्_१,५।११ ॥  
सङ्कल्पश्चैव धर्मश् च ह्य् अधर्मो धर्मसन्निधिः  ।  
द्वादशैव प्रजास्त्वेता ब्रह्मणो ऽव्यक्तजन्मनः  ॥ लिप्_१,५।१२ ॥  
ऋभुं सनत्कुमारं च ससर्जादौ सनातनः  ।  
तावूर्ध्वरेतसौ दिव्यौ चाग्रजौ ब्रह्मवादिनौ  ॥ लिप्_१,५।१३ ॥  
कुमारौ ब्रह्मणस् तुल्यौ सर्वज्ञौ सर्वभाविनौ  ।  
वक्ष्ये भार्याकुलं तेषां मुनीनामग्रजन्मनाम्  ॥ लिप्_१,५।१४ ॥  
समासतो मुनिश्रेष्ठाः प्रजासम्भूतिमेव च  ।  
शतरूपां तु वै राज्ञीं विराजमसृजत्प्रभुः  ॥ लिप्_१,५।१५ ॥  
स्वायम्भुवात्तु वै राज्ञी शतरूपा त्वयोनिजा  ।  
लेभे पुत्रद्वयं पुण्या तथा कन्याद्वयं च सा  ॥ लिप्_१,५।१६ ॥  
उत्तानपादो ह्यवरो धीमाञ्ज्येष्ठः प्रियव्रतः  ।  
ज्येष्ठा वरिष्ठा त्वाकूतिः प्रसूतिश्चानुजा स्मृता  ॥ लिप्_१,५।१७ ॥  
उपयेमे तदाकूतिं रुचिर्नाम प्रजापतिः  ।  
प्रसूतिं भगवान्दक्षो लोकधात्रीं च योगिनीम्  ॥ लिप्_१,५।१८ ॥  
दक्षिणासहितं यज्ञम् आकूतिः सुषुवे तथा  ।  
दक्षिणा जनयामास दिव्या द्वादश पुत्रिकाः  ॥ लिप्_१,५।१९ ॥  
प्रसूतिः सुषुवे दक्षाच् चतुर्विंशतिकन्यकाः  ।  
श्रद्धां लक्ष्मीं धृतिं पुष्टिं तुष्टिं मेधां क्रियां तथा  ॥ लिप्_१,५।२० ॥  
बुद्धिं लज्जां वपुःशान्तिं सिद्धिं कीर्तिं महातपाः  ।  
ख्यातिं शान्तिं च सम्भूतिं स्मृतिं प्रीतिं क्षमां तथा  ॥ लिप्_१,५।२१ ॥  
सन्नतिं चानसूयां च ऊर्जां स्वाहां सुरारणिम्  ।  
स्वधां चैव महाभागां प्रददौ च यथाक्रमम्  ॥ लिप्_१,५।२२ ॥  
श्रद्धाद्याश्चैव कीर्त्यन्तास् त्रयोदश सुदारिकाः  ।  
धर्मं प्रजापतिं जग्मुः पतिं परमदुर्लभाः  ॥ लिप्_१,५।२३ ॥  
उपयेमे भृगुर्धीमान् ख्यातिं तां भार्गवारणिम्  ।  
सम्भूतिं च मरीचिस्तु स्मृतिं चैवाङ्गिरा मुनिः  ॥ लिप्_१,५।२४ ॥  
प्रीतिं पुलस्त्यः पुण्यात्मा क्षमां तां पुलहो मुनिः  ।  
क्रतुश् च सन्नतिं धीमान् अत्रिस्तां चानसूयकाम्  ॥ लिप्_१,५।२५ ॥  
ऊर्जां वसिष्ठो भगवान् वरिष्ठो वारिजेक्षणाम्  ।  
विभावसुस् तथा स्वाहां स्वधां वै पितरस् तथा  ॥ लिप्_१,५।२६ ॥  
पुत्रीकृता सती या सा मानसी शिवसम्भवा  ।  
दक्षेण जगतां धात्री रुद्रमेवास्थिता पतिम्  ॥ लिप्_१,५।२७ ॥  
अर्धनारीश्वरं दृष्ट्वा सर्गादौ कनकाण्डजः  ।  
विभजस्वेति चाहादौ यदा जाता तदाभवत्  ॥ लिप्_१,५।२८ ॥  
तस्याश्चैवांशजाः सर्वाः स्त्रियस्त्रिभुवने तथा  ।  
एकादशाविधा रुद्रास् तस्य चांशोद्भवास् तथा  ॥ लिप्_१,५।२९ ॥  
स्त्रीलिङ्गमखिलं सा वै पुंलिङ्गं नीललोहितः  ।  
तं दृष्ट्वा भगवान् ब्रह्मा दक्षमालोक्य सुव्रताम्  ॥ लिप्_१,५।३० ॥  
भजस्व धात्रीं जगतां ममापि च तवापि च  ।  
पुन्नाम्नो नरकात्त्राति इति पुत्रीत्विहोक्तितः  ॥ लिप्_१,५।३१ ॥  
प्रशस्ता तव कान्तेयं स्यात् पुत्री विश्वमातृका  ।  
तस्मात् पुत्री सती नाम्ना तवैषा च भविष्यति  ॥ लिप्_१,५।३२ ॥  
एवमुक्तस्तदा दक्षो नियोगाद्ब्रह्मणो मुनिः  ।  
लब्ध्वा पुत्रीं ददौ साक्षात् सतीं रुद्राय सादरम्  ॥ लिप्_१,५।३३ ॥  
धर्मस्य पत्न्यः श्रद्धाद्याः कीर्तिता वै त्रयोदश  ।  
तासु धर्मप्रजां वक्ष्ये यथाक्रममनुत्तमम्  ॥ लिप्_१,५।३४ ॥  
कामो दर्पो ऽथ नियमः सन्तोषो लोभ एव च  ।  
श्रुतस्तु दण्डः समयो बोधश्चैव महाद्युतिः  ॥ लिप्_१,५।३५ ॥  
अप्रमादश् च विनयो व्यवसायो द्विजोत्तमाः  ।  
क्षेमं सुखं यशश्चैव धर्मपुत्राश् च तासु वै  ॥ लिप्_१,५।३६ ॥  
धर्मस्य वै क्रियायां तु दण्डः समय एव च  ।  
अप्रमादस् तथा बोधो बुद्धेर्धर्मस्य तौ सुतौ  ॥ लिप्_१,५।३७ ॥  
तस्मात्पञ्चदशैवैते तासु धर्मात्मजास्त्विह  ।  
भृगुपत्नी च सुषुवे ख्यातिर्विष्णोः प्रियां श्रियम्  ॥ लिप्_१,५।३८ ॥  
धातारं च विधातारं मेरोर्जामातरौ सुतौ  ।  
प्रभूतिर्नाम या पत्नी मरीचेः सुषुवे सुतौ  ॥ लिप्_१,५।३९ ॥  
पूर्णमासं तु मारीचं ततः कन्याचतुष्टयम्  ।  
तुष्टिर्ज्येष्ठा च वै दृष्टिः कृषिश्चापचितिस् तथा  ॥ लिप्_१,५।४० ॥  
क्षमा च सुषुवे पुत्रान् पुत्रीं च पुलहाच्छुभाम्  ।  
कर्दमं च वरीयांसं सहिष्णुं मुनिसत्तमाः  ॥ लिप्_१,५।४१ ॥  
तथा कनकपीतां स पीवरीं पृथिवीसमाम्  ।  
प्रीत्यां पुलस्त्यश् च तथा जनयामास वै सुतान्  ॥ लिप्_१,५।४२ ॥  
दत्तोर्णं वेदबाहुं च पुत्रीं चान्यां दृषद्वतीम्  ।  
पुत्राणां षष्टिसाहस्रं सन्नतिः सुषुवे शुभा  ॥ लिप्_१,५।४३ ॥  
क्रतोस्तु भार्या सर्वे ते वालखिल्या इति श्रुताः  ।  
सिनीवालीं कुहूं चैव राकां चानुमतिं तथा  ॥ लिप्_१,५।४४ ॥  
स्मृतिश् च सुषुवे पत्नी मुनेश्चाङ्गिरसस् तथा  ।  
लब्धानुभावमग्निं च कीर्तिमन्तं च सुव्रता  ॥ लिप्_१,५।४५ ॥  
अत्रेर्भार्यानसूया वै सुषुवे षट्प्रजास्तु याः  ।  
तास्वेका कन्यका नाम्ना श्रुतिः सा सूनुपञ्चकम्  ॥ लिप्_१,५।४६ ॥  
सत्यनेत्रो मुनिर्भव्यो मूर्तिरापः शनैश्चरः  ।  
सोमश् च वै श्रुतिः षष्ठी पञ्चात्रेयास्तु सूनवः  ॥ लिप्_१,५।४७ ॥  
ऊर्जा वसिष्ठाद्वै लेभे सुतांश् च सुतवत्सला  ।  
ज्यायसी पुण्डरीकाक्षान् वासिष्ठान् वरलोचना  ॥ लिप्_१,५।४८ ॥  
रजः सुहोत्रो बाहुश् च सवनश्चानघस् तथा  ।  
सुतपाः शुक्र इत्येते मुनेर्वै सप्त सूनवः  ॥ लिप्_१,५।४९ ॥  
यश्चाभिमानी भगवान् भवात्मा पैतामहो वह्निरसुः प्रजानाम्  ।  
स्वाहा च तस्मात्सुषुवे सुतानां त्रयं त्रयाणां जगतां हिताय  ॥ लिप्_१,५।५० ॥  
  
  
  
_______________________________________________________________  
  
  
लिप्, १, ६  
  
सूत उवाच  
पवमानः पावकश् च शुचिरग्निश् च ते स्मृताः  ।  
निर्मथ्यः पवमानस्तु वैद्युतः पावकः स्मृतः  ॥ लिप्_१,६।१ ॥  
शुचिः सौरस्तु विज्ञेयः स्वाहापुत्रास्त्रयस्तु ते  ।  
पुत्रैः पौत्रैस्त्विहैतेषां सङ्ख्या सङ्क्षेपतः स्मृता  ॥ लिप्_१,६।२ ॥  
विसृज्य सप्तकं चादौ चत्वारिंशन्नवैव च  ।  
इत्येते वह्नयः प्रोक्ताः प्रणीयन्ते ऽध्वरेषु च  ॥ लिप्_१,६।३ ॥  
सर्वे तपस्विनस्त्वेते सर्वे व्रतभृतः स्मृताः  ।  
प्रजानां पतयः सर्वे सर्वे रुद्रात्मकाः स्मृताः  ॥ लिप्_१,६।४ ॥  
अयज्वानश् च यज्वानः पितरः प्रीतिमानसाः  ।  
अग्निष्वात्ताश् च यज्वानः शेषा बर्हिषदः स्मृताः  ॥ लिप्_१,६।५ ॥  
मेनां तु मानसीं तेषां जनयामास वै स्वधा  ।  
अग्निष्वात्तात्मजा मेना मानसी लोकविश्रुता  ॥ लिप्_१,६।६ ॥  
असूत मेना मैनाकं क्रौञ्चं तस्यानुजामुमाम्  ।  
गङ्गां हैमवतीं जज्ञे भवाङ्गाश्लेषपावनीम्  ॥ लिप्_१,६।७ ॥  
धरणीं जनयामास मानसीं यज्ञयाजिनीम्  ।  
स्वधा सा मेरुराजस्य पत्नी पद्मसमानना  ॥ लिप्_१,६।८ ॥  
पितरो ऽमृतपाः प्रोक्तास् तेषां चैवेह विस्तरः  ।  
ऋषीणां च कुलं सर्वं शृणुध्वं तत्सुविस्तरम्  ॥ लिप्_१,६।९ ॥  
वदामि पृथगध्याय- संस्थितं वस्तदूर्ध्वतः  ।  
दाक्षायणी सती याता पार्श्वं रुद्रस्य पार्वती  ॥ लिप्_१,६।१० ॥  
पश्चाद्दक्षं विनिन्द्यैषा पतिं लेभे भवं तथा  ।  
तां ध्यात्वा व्यसृजद्रुद्रान् अनेकान्नीललोहितः  ॥ लिप्_१,६।११ ॥  
आत्मनस्तु समान्सर्वान् सर्वलोकनमस्कृतान्  ।  
याचितो मुनिशार्दूला ब्रह्मणा प्रहसन् क्षणात्  ॥ लिप्_१,६।१२ ॥  
तैस्तु सञ्छादितं सर्वं चतुर्दशविधं जगत्  ।  
तान्दृष्ट्वा विविधान् रुद्रान् निर्मलान्नीललोहितान्  ॥ लिप्_१,६।१३ ॥  
जरामरणनिर्मुक्तान् प्राह रुद्रान्पितामहः  ।  
नमो ऽस्तु वो महादेवास् त्रिनेत्रा नीललोहिताः  ॥ लिप्_१,६।१४ ॥  
सर्वज्ञाः सर्वगा दीर्घा ह्रस्वा वामनकाः शुभाः  ।  
हिरण्यकेशा दृष्टिघ्ना नित्या बुद्धाश् च निर्मलाः  ॥ लिप्_१,६।१५ ॥  
निर्द्वन्द्वा वीतरागाश् च विश्वात्मानो भवात्मजाः  ।  
एवं स्तुत्वा तदा रुद्रान् रुद्रं चाह भवं शिवम्  ।  
प्रदक्षिणीकृत्य तदा भगवान्कनकाण्डजः  ॥ लिप्_१,६।१६ ॥  
नमो ऽस्तु ते महादेव प्रजा नार्हसि शङ्कर  ।  
मृत्युहीना विभो स्रष्टुं मृत्युयुक्ताः सृज प्रभो  ॥ लिप्_१,६।१७ ॥  
ततस्तमाह भगवान् न हि मे तादृशी स्थितिः  ।  
स त्वं सृज यथाकामं मृत्युयुक्ताः प्रजाः प्रभो  ॥ लिप्_१,६।१८ ॥  
लब्ध्वा ससर्ज सकलं शङ्कराच्चतुराननः  ।  
जरामरणसंयुक्तं जगदेतच्चराचरम्  ॥ लिप्_१,६।१९ ॥  
शङ्करो ऽपि तदा रुद्रैर् निवृत्तात्मा ह्यधिष्ठितः  ।  
स्थाणुत्वं तस्य वै विप्राः शङ्करस्य महात्मनः  ॥ लिप्_१,६।२० ॥  
निष्कलस्यात्मनः शम्भोः स्वेच्छाधृतशरीरिणः  ।  
शं रुद्रः सर्वभूतानां करोति घृणया यतः  ॥ लिप्_१,६।२१ ॥  
शङ्करश्चाप्रयत्नेन तदात्मा योगविद्यया  ।  
वैराग्यस्थं विरक्तस्य विमुक्तिर्यच्छमुच्यते  ॥ लिप्_१,६।२२ ॥  
अणोस्तु विषयत्यागः संसारभयतः क्रमात्  ।  
वैराग्याज्जायते पुंसो विरागो दर्शनान्तरे  ॥ लिप्_१,६।२३ ॥  
विमुख्यो विगुणत्यागो विज्ञानस्याविचारतः  ।  
तस्य चास्य च सन्धानं प्रसादात्परमेष्ठिनः  ॥ लिप्_१,६।२४ ॥  
धर्मो ज्ञानं च वैराग्यम् ऐश्वर्यं शङ्करादिह  ।  
स एव शङ्करः साक्षात् पिनाकी नीललोहितः  ॥ लिप्_१,६।२५ ॥  
ये शङ्कराश्रिताः सर्वे मुच्यन्ते ते न संशयः  ।  
न गच्छन्त्येव नरकं पापिष्ठा अपि दारुणम्  ॥ लिप्_१,६।२६ ॥  
आश्रिताः शङ्करं तस्मात् प्राप्नुवन्ति च शाश्वतम्  ।  
  
ऋषय ऊचुः  
मायान्ताश्चैव घोराद्या ह्य् अष्टविंशतिरेव च  ॥ लिप्_१,६।२७ ॥  
कोटयो नरकाणां तु पच्यन्ते तासु पापिनः  ।  
अनाश्रिताः शिवं रुद्रं शङ्करं नीललोहितम्  ॥ लिप्_१,६।२८ ॥  
आश्रयं सर्वभूतानाम् अव्ययं जगतां पतिम्  ।  
पुरुषं परमात्मानं पुरुहूतं पुरुष्टुतम्  ॥ लिप्_१,६।२९ ॥  
तमसा कालरुद्राख्यं रजसा कनकाण्डजम्  ।  
सत्त्वेन सर्वगं विष्णुं निर्गुणत्वे महेश्वरम्  ॥ लिप्_१,६।३० ॥  
केन गच्छन्ति नरकं नराः केन महामते  ।  
कर्मणाकर्मणा वापि श्रोतुं कौतूहलं हि नः  ॥ लिप्_१,६।३१ ॥  
  
  
  
_______________________________________________________________  
  
  
लिप्, १, ७  
  
सूत उवाच  
रहस्यं वः प्रवक्ष्यामि भवस्यामिततेजसः  ।  
प्रभावं शङ्करस्याद्यं सङ्क्षेपात्सर्वदर्शिनः  ॥ लिप्_१,७।१ ॥  
योगिनः सर्वतत्त्वज्ञाः परं वैराग्यमास्थिताः  ॥ लिप्_१,७।२ ॥  
प्राणायामादिभिश्चाष्ट- साधनैः सहचारिणः  ॥ लिप्_१,७।३ ॥  
करुणादिगुणोपेताः कृत्वापि विविधानि ते  ।  
कर्माणि नरकं स्वर्गं गच्छन्त्येव स्वकर्मणा  ॥ लिप्_१,७।४ ॥  
प्रसादाज्जायते ज्ञानं ज्ञानाद्योगः प्रवर्तते  ।  
योगेन जायते मुक्तिः प्रसादादखिलं ततः  ॥ लिप्_१,७।५ ॥  
  
ऋषय ऊचुः  
प्रसादाद् यदि विज्ञानं स्वरूपं वक्तुमर्हसि  ।  
दिव्यं माहेश्वरं चैव योगं योगविदां वर  ॥ लिप्_१,७।६ ॥  
कथं करोति भगवान् चिन्तया रहितः शिवः  ।  
प्रसादं योगमार्गेण कस्मिन्काले नृणां विभुः  ॥ लिप्_१,७।७ ॥  
रोमहर्षण उवाच  
देवानां च ऋषीणां च पितॄणां सन्निधौ पुरा  ।  
शैलादिना तु कथितं शृण्वन्तु ब्रह्मसूनवे  ॥ लिप्_१,७।८ ॥  
व्यासावताराणि तथा द्वापरान्ते च सुव्रताः  ।  
योगाचार्यावताराणि तथा तिष्ये तु शूलिनः  ॥ लिप्_१,७।९ ॥  
तत्रतत्र विभोः शिष्याश् चत्वारः शमभाजनाः  ।  
प्रशिष्या बहवस्तेषां प्रसीदत्येवमीश्वरः  ॥ लिप्_१,७।१० ॥  
एवं क्रमागतं ज्ञानं मुखादेव नृणां विभोः  ।  
वैश्यान्तं ब्राह्मणाद्यं हि घृणया चानुरूपतः  ॥ लिप्_१,७।११ ॥  
  
ऋषय ऊचुः  
द्वापरे द्वापरे व्यासाः के वै कुत्रान्तरेषु वै  ।  
कल्पेषु कस्मिन्कल्पे नो वक्तुमर्हसि चात्र तान्  ॥ लिप्_१,७।१२ ॥  
  
सूत उवाच  
शृण्वन्तु कल्पे वाराहे द्विजा वैवस्वतान्तरे  ।  
व्यासांश् च साम्प्रतं रुद्रांस् तथा सर्वान्तरेषु वै  ॥ लिप्_१,७।१३ ॥  
वेदानां च पुराणानां तथा ज्ञानप्रदर्शकान्  ।  
यथाक्रमं प्रवक्ष्यामि सर्वावर्तेषु साम्प्रतम्  ॥ लिप्_१,७।१४ ॥  
क्रतुः सत्यो भार्गवश् च अङ्गिराः सविता द्विजाः  ।  
मृत्युः शतक्रतुर्धीमान् वसिष्ठो मुनिपुङ्गवः  ॥ लिप्_१,७।१५ ॥  
सारस्वतस्त्रिधामा च त्रिवृतो मुनिपुङ्गवः  ।  
शततेजाः स्वयन्धर्मो नारायण इति श्रुतः  ॥ लिप्_१,७।१६ ॥  
तरक्षुश्चारुणिर्धीमांस् तथा देवः कृतञ्जयः  ।  
ऋतञ्जयो भरद्वाजो गौतमः कविसत्तमः  ॥ लिप्_१,७।१७ ॥  
वाचश्रवा मुनिः साक्षात् तथा शुष्मायणिः शुचिः  ।  
तृणबिन्दुर् मुनी रूक्षः शक्तिः शाक्तेय उत्तरः  ॥ लिप्_१,७।१८ ॥  
जातूकर्ण्यो हरिः साक्षात् कृष्णद्वैपायनो मुनिः  ।  
व्यासास्त्वेते च शृण्वन्तु कलौ योगेश्वरान् क्रमात्  ॥ लिप्_१,७।१९ ॥  
असङ्ख्याता हि कल्पेषु विभोः सर्वान्तरेषु च  ।  
कलौ रुद्रावताराणां व्यासानां किल गौरवात्  ॥ लिप्_१,७।२० ॥  
वैवस्वतान्तरे कल्पे वाराहे ये च तान् पुनः  ।  
अवतारान् प्रवक्ष्यामि तथा सर्वान्तरेषु वै  ॥ लिप्_१,७।२१ ॥  
  
ऋषय ऊचुः  
मन्वन्तराणि वाराहे वक्तुमर्हसि साम्प्रतम्  ।  
तथैव चोर्ध्वकल्पेषु सिद्धान्वैवस्वतान्तरे  ॥ लिप्_१,७।२२ ॥  
  
रोमहर्षण उवाच  
मनुः स्वायम्भुवस्त्वाद्यस् ततः स्वारोचिषो द्विजाः  ।  
उत्तमस्तामसश्चैव रैवताश्चाक्षुषस् तथा  ॥ लिप्_१,७।२३ ॥  
वैवस्वतश् च सावर्णिर् धर्मः सावर्णिकः पुनः  ।  
पिशङ्गश्चापिशङ्गाभः शबलो वर्णकस् तथा  ॥ लिप्_१,७।२४ ॥  
औकारान्ता अकाराद्या मनवः परिकीर्तिताः  ।  
श्वेतः पाण्डुस् तथा रक्तस् ताम्रः पीतश्च कापिलः  ॥ लिप्_१,७।२५ ॥  
कृष्णः श्यामस् तथा धूम्रः सुधूम्रश् च द्विजोत्तमाः  ।  
अपिशङ्गः पिशङ्गश् च त्रिवर्णः शबलस् तथा  ॥ लिप्_१,७।२६ ॥  
कालन्धुरस्तु कथिता वर्णतो मनवः शुभाः  ।  
नामतो वर्णतश्चैव वर्णतः पुनरेव च  ॥ लिप्_१,७।२७ ॥  
स्वरात्मानः समाख्याताश् चान्तरेशाः समासतः  ।  
वैवस्वत ऋकारस्तु मनुः कृष्णः सुरेश्वरः  ॥ लिप्_१,७।२८ ॥  
सप्तमस्तस्य वक्ष्यामि युगावर्तेषु योगिनः  ।  
समतीतेषु कल्पेषु तथा चानागतेषु वै  ॥ लिप्_१,७।२९ ॥  
वाराहः साम्प्रतं ज्ञेयः सप्तमान्तरतः क्रमात्  ।  
योगावतारांश् च विभोः शिष्याणां सन्ततिस् तथा  ॥ लिप्_१,७।३० ॥  
सम्प्रेक्ष्य सर्वकालेषु तथावर्तेषु योगिनाम्  ।  
आद्ये श्वेतः कलौ रुद्रः सुतारो मदनस् तथा  ॥ लिप्_१,७।३१ ॥  
सुहोत्रः कङ्कणश्चैव लोकाक्षिर् मुनिसत्तमाः  ।  
जैगीषव्यो महातेजा भगवान् दधिवाहनः  ॥ लिप्_१,७।३२ ॥  
ऋषभश् च मुनिर्धीमान् उग्रश्चात्रिः सुबालकः  ।  
गौतमश्चाथ भगवान् सर्वदेवनमस्कृतः  ॥ लिप्_१,७।३३ ॥  
वेदशीर्षश् च गोकर्णो गुहावासी शिखण्डभृत्  ।  
जटामाल्यट्टहासश् च दारुको लाङ्गली तथा  ॥ लिप्_१,७।३४ ॥  
महाकायमुनिः शूली दण्डी मुण्डीश्वरः स्वयम्  ।  
सहिष्णुः सोमशर्मा च नकुलीशो जगद्गुरुः  ॥ लिप्_१,७।३५ ॥  
वैवस्वते ऽन्तरे सम्यक् प्रोक्ता हि परमात्मनः  ।  
योगाचार्यावतारा ये सर्वावर्तेषु सुव्रताः  ॥ लिप्_१,७।३६ ॥  
व्यासाश्चैवं मुनिश्रेष्ठा द्वापरे द्वापरे त्विमे  ।  
योगेश्वराणां चत्वारः शिष्याः प्रत्येकमव्ययाः  ॥ लिप्_१,७।३७ ॥  
श्वेतः श्वेतशिखण्डी च श्वेताश्वः श्वेतलोहितः  ।  
दुन्दुभिः शतरूपश् च ऋचीकः केतुमांस् तथा  ॥ लिप्_१,७।३८ ॥  
विशोकश्च विकेशश् च विपाशः पापनाशनः  ।  
सुमुखो दुर्मुखश्चैव दुर्दमो दुरतिक्रमः  ॥ लिप्_१,७।३९ ॥  
सनकश् च सनन्दश् च प्रभुर्यश् च सनातनः  ।  
ऋभुः सनत्कुमारश् च सुधामा विरजास् तथा  ॥ लिप्_१,७।४० ॥  
शङ्खपाद् वैरजश्चैव मेघः सारस्वतस् तथा  ।  
सुवाहनो मुनिश्रेष्ठो मेघवाहो महाद्युतिः  ॥ लिप्_१,७।४१ ॥  
कपिलश्चासुरिश्चैव तथा पञ्चशिखो मुनिः  ।  
वाल्कलश् च महायोगी धर्मात्मानो महौजसः  ॥ लिप्_१,७।४२ ॥  
पराशरश् च गर्गश् च भार्गवश्चाङ्गिरास् तथा  ।  
बलबन्धुर् निरामित्रः केतुशृङ्गस्तपोधनः  ॥ लिप्_१,७।४३ ॥  
लम्बोदरश् च लम्बश्च लम्बाक्षो लम्बकेशकः  ।  
सर्वज्ञः समबुद्धिश् च साध्यः सर्वस्तथैव च  ॥ लिप्_१,७।४४ ॥  
सुधामा काश्यपश्चैव वासिष्ठो विरजास् तथा  ।  
अत्रिर् देवसदश्चैव श्रवणो ऽथ श्रविष्ठकः  ।  
कुणिश् च कुणिबाहुश् च कुशरीरः कुनेत्रकः  ॥ लिप्_१,७।४५ ॥  
कश्यपो ऽप्युशनाश्चैव च्यवनो ऽथ बृहस्पतिः  ।  
उतथ्यो वामदेवश् च महायोगो महाबलः  ॥ लिप्_१,७।४६ ॥  
वाचश्रवाः सुधीकश्च श्यावाश्वश् च यतीश्वरः  ।  
हिरण्यनाभः कौशल्यो लोगाक्षिः कुथुमिस् तथा  ॥ लिप्_१,७।४७ ॥  
सुमन्तुर्बर्बरी विद्वान् कबन्धः कुशिकन्धरः  ।  
प्लक्षो दाल्भ्यायणिश्चैव केतुमान् गोपनस् तथा  ॥ लिप्_१,७।४८ ॥  
भल्लावी मधुपिङ्गश्च श्वेतकेतुस्तपोनिधिः  ।  
उशिको बृहदश्वश् च देवलः कविरेव च  ॥ लिप्_१,७।४९ ॥  
शालिहोत्रो ऽग्निवेशश्च युवनाश्वः शरद्वसुः  ।  
छगलः कुण्डकर्णश् च कुम्भश्चैव प्रवाहकः  ॥ लिप्_१,७।५० ॥  
उलूको विद्युतश्चैव मण्डूको ह्याश्वलायनः  ।  
अक्षपादः कुमारश् च उलूको वत्स एव च  ॥ लिप्_१,७।५१ ॥  
कुशिकश्चैव गर्भश् च मित्रः कौरुष्य एव च  ।  
शिष्यास्त्वेते महात्मानः सर्वावर्तेषु योगिनाम्  ॥ लिप्_१,७।५२ ॥  
विमला ब्रह्मभूयिष्ठा ज्ञानयोगपरायणाः  ।  
एते पाशुपताः सिद्धा भस्मोद्धूलितविग्रहाः  ॥ लिप्_१,७।५३ ॥  
शिष्याः प्रशिष्याश्चैतेषां शतशो ऽथ सहस्रशः  ।  
प्राप्य पाशुपतं योगं रुद्रलोकाय संस्थिताः  ॥ लिप्_१,७।५४ ॥  
देवादयः पिशाचान्ताः पशवः परिकीर्तिताः  ।  
तेषां पतित्वात्सर्वेशो भवः पशुपतिः स्मृतः  ॥ लिप्_१,७।५५ ॥  
तेन प्रणीतो रुद्रेण पशूनां पतिना द्विजाः  ।  
योगः पाशुपतो ज्ञेयः परावरविभूतये  ॥ लिप्_१,७।५६ ॥  
  
  
  
_______________________________________________________________  
  
  
लिप्, १, ८  
  
सूत उवाच  
सङ्क्षेपतः प्रवक्ष्यामि योगस्थानानि साम्प्रतम्  ।  
कल्पितानि शिवेनैव हिताय जगतां द्विजाः  ॥ लिप्_१,८।१ ॥  
गलादधो वितस्त्या यन् नाभेरुपरि चोत्तमम्  ।  
योगस्थानमधो नाभेर् आवर्तं मध्यमं भ्रुवोः  ॥ लिप्_१,८।२ ॥  
सर्वार्थज्ञाननिष्पत्तिर् आत्मनो योग उच्यते  ।  
एकाग्रता भवेच्चैव सर्वदा तत्प्रसादतः  ॥ लिप्_१,८।३ ॥  
प्रसादस्य स्वरूपं यत् स्वसंवेद्यं द्विजोत्तमाः  ।  
वक्तुं न शक्यं ब्रह्माद्यैः क्रमशो जायते नृणाम्  ॥ लिप्_१,८।४ ॥  
योगशब्देन निर्वाणं माहेशं पदमुच्यते  ।  
तस्य हेतुरृषेर्ज्ञानं ज्ञानं तस्य प्रसादतः  ॥ लिप्_१,८।५ ॥  
ज्ञानेन निर्दहेत्पापं निरुध्य विषयान् सदा  ।  
निरुद्धेन्द्रियवृत्तेस्तु योगसिद्धिर्भविष्यति  ॥ लिप्_१,८।६ ॥  
योगो निरोधो वृत्तेषु चित्तस्य द्विजसत्तमाः  ।  
साधनान्यष्टधा चास्य कथितानीह सिद्धये  ॥ लिप्_१,८।७ ॥  
यमस्तु प्रथमः प्रोक्तो द्वितीयो नियमस् तथा  ।  
तृतीयमासनं प्रोक्तं प्राणायामस्ततः परम्  ॥ लिप्_१,८।८ ॥  
प्रत्याहारं पञ्चमो वै धारणा च ततः परा  ।  
ध्यानं सप्तममित्युक्तं समाधिस्त्वष्टमः स्मृतः  ॥ लिप्_१,८।९ ॥  
तपस्युपरमश्चैव यम इत्यभिधीयते  ।  
अहिंसा प्रथमो हेतुर् यमस्य यमिनां वराः  ॥ लिप्_१,८।१० ॥  
सत्यमस्तेयमपरं ब्रह्मचर्यापरिग्रहौ  ।  
नियमस्यापि वै मूलं यम एव न संशयः  ॥ लिप्_१,८।११ ॥  
आत्मवत् सर्वभूतानां हितायैव प्रवर्तनम्  ।  
अहिंसैषा समाख्याता या चात्मज्ञानसिद्धिदा  ॥ लिप्_१,८।१२ ॥  
दृष्टं श्रुतं चानुमितं स्वानुभूतं यथार्थतः  ।  
कथनं सत्यमित्युक्तं परपीडाविवर्जितम्  ॥ लिप्_१,८।१३ ॥  
नाश्लीलं कीर्तयेदेवं ब्राह्मणानामिति श्रुतिः  ।  
परदोषान् परिज्ञाय न वदेदिति चापरम्  ॥ लिप्_१,८।१४ ॥  
अनादानं परस्वानाम् आपद्यपि विचारतः  ।  
मनसा कर्मणा वाचा तदस्तेयं समासतः  ॥ लिप्_१,८।१५ ॥  
मैथुनस्याप्रवृत्तिर्हि मनोवाक्कायकर्मणा  ।  
ब्रह्मचर्यमिति प्रोक्तं यतीनां ब्रह्मचारिणाम्  ॥ लिप्_१,८।१६ ॥  
इह वैखानसानां च विदाराणां विशेषतः  ।  
सदाराणां गृहस्थानं तथैव च वदामि वः  ॥ लिप्_१,८।१७ ॥  
स्वदारे विधिवत्कृत्वा निवृत्तिश्चान्यतः सदा  ।  
मनसा कर्मणा वाचा ब्रह्मचर्यमिति स्मृतम्  ॥ लिप्_१,८।१८ ॥  
मेध्या स्वनारी सम्भोगं कृत्वा स्नानं समाचरेत्  ।  
एवं गृहस्थो युक्तात्मा ब्रह्मचारी न संशयः  ॥ लिप्_१,८।१९ ॥  
अहिंसाप्येवमेवैषा द्विजगुर्वग्निपूजने  ।  
विधिना यादृशी हिंसा सा त्वहिंसा इति स्मृता  ॥ लिप्_१,८।२० ॥  
स्त्रियः सदा परित्याज्याः सङ्गं नैव च कारयेत्  ।  
कुणपेषु यथा चित्तं तथा कुर्याद्विचक्षणः  ॥ लिप्_१,८।२१ ॥  
विण्मूत्रोत्सर्गकालेषु बहिर्भूमौ यथा मतिः  ।  
तथा कार्या रतौ चापि स्वदारे चान्यतः कुतः  ॥ लिप्_१,८।२२ ॥  
अङ्गारसदृशी नारी घृतकुम्भसमः पुमान्  ।  
तस्मान्नारीषु संसर्गं दूरतः परिवर्जयेत्  ॥ लिप्_१,८।२३ ॥  
भोगेन तृप्तिर्नैवास्ति विषयाणां विचारतः  ।  
तस्माद्विरागः कर्तव्यो मनसा कर्मणा गिरा  ॥ लिप्_१,८।२४ ॥  
न जातु कामः कामानाम् उपभोगेन शाम्यति  ।  
हविषा कृष्णवर्त्मेव भूय एवाभिवर्धते  ॥ लिप्_१,८।२५ ॥  
तस्मात्त्यागः सदा कार्यस् त्व् अमृतत्वाय योगिना  ।  
अविरक्तो यतो मर्त्यो नानायोनिषु वर्तते  ॥ लिप्_१,८।२६ ॥  
त्यागेनैवामृतत्वं हि श्रुतिस्मृतिविदां वराः  ।  
कर्मणा प्रजया नास्ति द्रव्येण द्विजसत्तमाः  ॥ लिप्_१,८।२७ ॥  
तस्माद्विरागः कर्तव्यो मनोवाक्कायकर्मणा  ।  
ऋतौ ऋतौ निवृत्तिस्तु ब्रह्मचर्यमिति स्मृतम्  ॥ लिप्_१,८।२८ ॥  
यमाः सङ्क्षेपतः प्रोक्ता नियमांश् च वदामि वः  ।  
शौचमिज्या तपो दानं स्वाध्यायोपस्थनिग्रहः  ॥ लिप्_१,८।२९ ॥  
व्रतोपवासमौनं च स्नानं च नियमा दश  ।  
नियमः स्यादनीहा च शौचं तुष्टिस्तपस् तथा  ॥ लिप्_१,८।३० ॥  
जपः शिवप्रणीधानं पद्मकाद्यं तथासनम्  ।  
बाह्यमाभ्यन्तरं प्रोक्तं शौचमाभ्यन्तरं वरम्  ॥ लिप्_१,८।३१ ॥  
बाह्यशौचेन युक्तः संस् तथा चाभ्यन्तरं चरेत्  ।  
आग्नेयं वारुणं ब्राह्मं कर्तव्यं शिवपूजकैः  ॥ लिप्_१,८।३२ ॥  
स्नानं विधानतः सम्यक् पश्चाद् आभ्यन्तरं चरेत्  ।  
आ देहान्तं मृदालिप्य तीर्थतोयेषु सर्वदा  ॥ लिप्_१,८।३३ ॥  
अवगाह्यापि मलिनो ह्य् अन्तः शौचविवर्जितः  ।  
शैवला झषका मत्स्याः सत्त्वा मत्स्योपजीविनः  ॥ लिप्_१,८।३४ ॥  
सदावगाह्य सलिले विशुद्धाः किं द्विजोत्तमाः  ।  
तस्मादाभ्यन्तरं शौचं सदा कार्यं विधानतः  ॥ लिप्_१,८।३५ ॥  
आत्मज्ञानाम्भसि स्नात्वा सकृदालिप्य भावतः  ।  
सुवैराग्यमृदा शुद्धः शौचमेवं प्रकीर्तितम्  ॥ लिप्_१,८।३६ ॥  
शुद्धस्य सिद्धयो दृष्टा नैवाशुद्धस्य सिद्धयः  ।  
न्यायेनागतया वृत्त्या सन्तुष्टो यस्तु सुव्रतः  ॥ लिप्_१,८।३७ ॥  
सन्तोषस्तस्य सततम् अतीतार्थस्य चास्मृतिः  ।  
चान्द्रायणादिनिपुणस् तपांसि सुशुभानि च  ॥ लिप्_१,८।३८ ॥  
स्वाध्यायस्तु जपः प्रोक्तः प्रणवस्य त्रिधा स्मृतः  ।  
वाचिकश्चाधमो मुख्य उपांशुश्चोत्तमोत्तमः  ॥ लिप्_१,८।३९ ॥  
मानसो विस्तरेणैव कल्पे पञ्चाक्षरे स्मृतः  ।  
तथा शिवप्रणीधानं मनोवाक्कायकर्मणा  ॥ लिप्_१,८।४० ॥  
शिवज्ञानं गुरोर्भक्तिर् अचला सुप्रतिष्ठिता  ।  
निग्रहो ह्यपहृत्याशु प्रसक्तानीन्द्रियाणि च  ॥ लिप्_१,८।४१ ॥  
विषयेषु समासेन प्रत्याहारः प्रकीर्तितः  ।  
चित्तस्य धारणा प्रोक्ता स्थानबन्धः समासतः  ॥ लिप्_१,८।४२ ॥  
तस्याः स्वास्थ्येन ध्यानं च समाधिश् च विचारतः  ।  
तत्रैकचित्तता ध्यानं प्रत्ययान्तरवर्जितम्  ॥ लिप्_१,८।४३ ॥  
चिद्भासमर्थमात्रस्य देहशून्यमिव स्थितम्  ।  
समाधिः सर्वहेतुश् च प्राणायाम इति स्मृतः  ॥ लिप्_१,८।४४ ॥  
प्राणः स्वदेहजो वायुर् यमस्तस्य निरोधनम्  ।  
त्रिधा द्विजैर्यमः प्रोक्तो मन्दो मध्योत्तमस् तथा  ॥ लिप्_१,८।४५ ॥  
प्राणापाननिरोधस्तु प्राणायामः प्रकीर्तितः  ।  
प्राणायामस्य मानं तु मात्राद्वादशकं स्मृतम्  ॥ लिप्_१,८।४६ ॥  
नीचो द्वादशमात्रस्तु उद्धातो द्वादशः स्मृतः  ।  
मध्यमस् तु द्विरुद्धातश् चतुर्विंशतिमात्रकः  ॥ लिप्_१,८।४७ ॥  
मुख्यस्तु यस्त्रिरुद्धातः षट्त्रिंशन्मात्र उच्यते  ।  
प्रस्वेदकम्पनोत्थान- जनकश्च यथाक्रमम्  ॥ लिप्_१,८।४८ ॥  
आनन्दोद्भवयोगार्थं निद्राघूर्णिस्तथैव च  ।  
रोमाञ्चध्वनिसंविद्ध- स्वाङ्गमोटनकम्पनम्  ॥ लिप्_१,८।४९ ॥  
भ्रमणं स्वेदजन्या सा संविन्मूर्छा भवेद्यदा  ।  
तदोत्तमोत्तमः प्रोक्तः प्राणायामः सुशोभनः  ॥ लिप्_१,८।५० ॥  
सगर्भो ऽगर्भ इत्युक्तः सजपो विजपः क्रमात्  ।  
इभो वा शरभो वापि दुराधर्षो ऽथ केसरी  ॥ लिप्_१,८।५१ ॥  
गृहीतो दम्यमानस्तु यथास्वस्थस्तु जायते  ।  
तथा समीरणो ऽस्वस्थो दुराधर्षश् च योगिनाम्  ॥ लिप्_१,८।५२ ॥  
न्यायतः सेव्यमानस्तु स एवं स्वस्थतां व्रजेत्  ।  
यथैव मृगराङ्नागः शरभो वापि दुर्मदः  ॥ लिप्_१,८।५३ ॥  
कालान्तरवशाद्योगाद् दम्यते परमादरात्  ।  
तथा परिचयात्स्वास्थ्यं समत्वं चाधिगच्छति  ॥ लिप्_१,८।५४ ॥  
योगादभ्यसते यस्तु व्यसनं नैव जायते  ।  
एवमभ्यस्यमानस्तु मुनेः प्राणो विनिर्दहेत्  ॥ लिप्_१,८।५५ ॥  
मनोवाक्कायजान् दोषान् कर्तुर्देहं च रक्षति  ।  
संयुक्तस्य तथा सम्यक् प्राणायामेन धीमतः  ॥ लिप्_१,८।५६ ॥  
दोषात्तस्माच्च नश्यन्ति निश्वासस्तेन जीर्यते  ।  
प्राणायामेन सिध्यन्ति दिव्याः शान्त्यादयः क्रमात्  ॥ लिप्_१,८।५७ ॥  
शान्तिः प्रशान्तिर्दीप्तिश् च प्रसादश् च तथा क्रमात्  ।  
आदौ चतुष्टयस्येह प्रोक्ता शान्तिरिह द्विजाः  ॥ लिप्_१,८।५८ ॥  
सहजागन्तुकानां च पापानां शान्तिर् उच्यते  ।  
प्रशान्तिः संयमः सम्यग् वचसामिति संस्मृता  ॥ लिप्_१,८।५९ ॥  
प्रकाशो दीप्तिरित्युक्तः सर्वतः सर्वदा द्विजाः  ।  
सर्वेन्द्रियप्रसादस्तु बुद्धेर्वै मरुतामपि  ॥ लिप्_१,८।६० ॥  
प्रसाद इति सम्प्रोक्तः स्वान्ते त्विह चतुष्टये  ।  
प्राणो ऽपानः समानश् च उदानो व्यान एव च  ॥ लिप्_१,८।६१ ॥  
नागः कूर्मस्तु कृकलो देवदत्तो धनञ्जयः  ।  
एतेषां यः प्रसादस्तु मरुतामिति संस्मृतः  ॥ लिप्_१,८।६२ ॥  
प्रयाणं कुरुते तस्माद् वायुः प्राण इति स्मृतः  ।  
अपानयत्यपानस्तु आहारादीन् क्रमेण च  ॥ लिप्_१,८।६३ ॥  
व्यानो व्यानामयत्यङ्गं व्याध्यादीनां प्रकोपकः  ।  
उद्वेजयति मर्माणि उदानो ऽयं प्रकीर्तितः  ॥ लिप्_१,८।६४ ॥  
समं नयति गात्राणि समानः पञ्च वायवः  ।  
उद्गारे नाग आख्यातः कूर्म उन्मीलने तु सः  ॥ लिप्_१,८।६५ ॥  
कृकलः क्षुतकायैव देवदत्तो विजृम्भणे  ।  
धनञ्जयो महाघोषः सर्वगः स मृते ऽपि हि  ॥ लिप्_१,८।६६ ॥  
इति यो दशवायूनां प्राणायामेन सिध्यति  ।  
प्रसादो ऽस्य तुरीया तु सञ्ज्ञा विप्राश्चतुष्टये  ॥ लिप्_१,८।६७ ॥  
विस्वरस्तु महान् प्रज्ञो मनो ब्रह्मा चितिः स्मृतिः  ।  
ख्यातिः संवित्ततः पश्चाद् ईश्वरो मतिरेव च  ॥ लिप्_१,८।६८ ॥  
बुद्धेरेताः द्विजाः सञ्ज्ञा महतः परिकीर्तिताः  ।  
अस्या बुद्धेः प्रसादस्तु प्राणायामेन सिध्यति  ॥ लिप्_१,८।६९ ॥  
विस्वरो विस्वरीभावो द्वन्द्वानां मुनिसत्तमाः  ।  
अग्रजः सर्वतत्त्वानां महान्यः परिमाणतः  ॥ लिप्_१,८।७० ॥  
यत्प्रमाणगुहा प्रज्ञा मनस्तु मनुते यतः  ।  
बृहत्त्वाद् बृंहणत्वाच्च ब्रह्मा ब्रह्मविदांवराः  ॥ लिप्_१,८।७१ ॥  
सर्वकर्माणि भोगार्थं यच्चिनोति चितिः स्मृता  ।  
स्मरते यत्स्मृतिः सर्वं संविद्वै विन्दते यतः  ॥ लिप्_१,८।७२ ॥  
ख्यायते यत्त्विति ख्यातिर् ज्ञानादिभिर् अनेकशः  ।  
सर्वतत्त्वाधिपः सर्वं विजानाति यदीश्वरः  ॥ लिप्_१,८।७३ ॥  
मनुते मन्यते यस्मान् मतिर्मतिमतांवराः  ।  
अर्थं बोधयते यच्च बुध्यते बुद्धिरुच्यते  ॥ लिप्_१,८।७४ ॥  
अस्या बुद्धेः प्रसादस्तु प्राणायामेन सिध्यति  ।  
दोषान्विनिर्दहेत्सर्वान् प्राणायामादसौ यमी  ॥ लिप्_१,८।७५ ॥  
पातकं धारणाभिस्तु प्रत्याहारेण निर्दहेत्  ।  
विषयान्विषवद्ध्यात्वा ध्यानेनानीश्वरान् गुणान्  ॥ लिप्_१,८।७६ ॥  
समाधिना यतिश्रेष्ठाः प्रज्ञावृद्धिं विवर्धयेत्  ।  
स्थानं लब्ध्वैव कुर्वीत योगाष्टाङ्गानि वै क्रमात्  ॥ लिप्_१,८।७७ ॥  
लब्ध्वासनानि विधिवद् योगसिद्ध्यर्थम् आत्मवित्  ।  
आदेशकाले योगस्य दर्शनं हि न विद्यते  ॥ लिप्_१,८।७८ ॥  
अग्न्यभ्यासे जले वापि शुष्कपर्णचये तथा  ।  
जन्तुव्याप्ते श्मशाने च जीर्णगोष्ठे चतुष्पथे  ॥ लिप्_१,८।७९ ॥  
सशब्दे सभये वापि चैत्यवल्मीकसञ्चये  ।  
अशुभे दुर्जनाक्रान्ते मशकादिसमन्विते  ॥ लिप्_१,८।८० ॥  
नाचरेद्देहबाधायां दौर्मनस्यादिसम्भवे  ।  
सुगुप्ते तु शुभे रम्ये गुहायां पर्वतस्य तु  ॥ लिप्_१,८।८१ ॥  
भवक्षेत्रे सुगुप्ते वा भवारामे वने ऽपि वा  ।  
गृहे तु सुशुभे देशे विजने जन्तुवर्जिते  ॥ लिप्_१,८।८२ ॥  
अत्यन्तनिर्मले सम्यक् सुप्रलिप्ते विचित्रिते  ।  
दर्पणोदरसङ्काशे कृष्णागरुसुधूपिते  ॥ लिप्_१,८।८३ ॥  
नानापुष्पसमाकीर्णे वितानोपरि शोभिते  ।  
फलपल्लवमूलाढ्ये कुशपुष्पसमन्विते  ॥ लिप्_१,८।८४ ॥  
समासनस्थो योगाङ्गान्य् अभ्यसेद्धृषितः स्वयम्  ।  
प्रणिपत्य गुरुं पश्चाद् भवं देवीं विनायकम्  ॥ लिप्_१,८।८५ ॥  
योगीश्वरान् सशिष्यांश् च योगं युञ्जीत योगवित्  ।  
आसनं स्वस्तिकं बद्ध्वा पद्ममर्धासनं तु वा  ॥ लिप्_१,८।८६ ॥  
समजानुस् तथा धीमान् एकजानुरथापिवा  ।  
समं दृढासनो भूत्वा संहृत्य चरणावुभौ  ॥ लिप्_१,८।८७ ॥  
संवृतास्योपबद्धाक्ष उरो विष्टभ्य चाग्रतः  ।  
पार्ष्णिभ्यां वृषणौ रक्षंस् तथा प्रजननं पुनः  ॥ लिप्_१,८।८८ ॥  
किञ्चिदुन्नामितशिर दन्तैर्दन्तान्न संस्पृशेत्  ।  
सम्प्रेक्ष्य नासिकाग्रं स्वं दिशश्चानवलोकयन्  ॥ लिप्_१,८।८९ ॥  
तमः प्रच्छाद्य रजसा रजः सत्त्वेन छादयेत्  ।  
ततः सत्त्वस्थितो भूत्वा शिवध्यानं समभ्यसेत्  ॥ लिप्_१,८।९० ॥  
ॐकारवाच्यं परमं शुद्धं दीपशिखाकृतिम्  ।  
ध्यायेद्वै पुण्डरीकस्य कर्णिकायां समाहितः  ॥ लिप्_१,८।९१ ॥  
नाभेरधस्ताद्वा विद्वान् ध्यात्वा कमलमुत्तमम्  ।  
त्र्यङ्गुले चाष्टकोणं वा पञ्चकोणमथापि वा  ॥ लिप्_१,८।९२ ॥  
त्रिकोणं च तथाग्नेयं सौम्यं सौरं स्वशक्तिभिः  ।  
सौरं सौम्य तथाग्नेयम् अथ वानुक्रमेण तु  ॥ लिप्_१,८।९३ ॥  
आग्नेयं च ततः सौरं सौम्यमेवं विधानतः  ।  
अग्नेरधः प्रकल्प्यैवं धर्मादीनां चतुष्टयम्  ॥ लिप्_१,८।९४ ॥  
गुणत्रयं क्रमेणैव मण्डलोपरि भावयेत्  ।  
सत्त्वस्थं चिन्तयेद्रुद्रं स्वशक्त्या परिमण्डितम्  ॥ लिप्_१,८।९५ ॥  
नाभौ वाथ गले वापि भ्रूमध्ये वा यथाविधि  ।  
ललाटफलिकायां वा मूर्ध्नि ध्यानं समाचरेत्  ॥ लिप्_१,८।९६ ॥  
द्विदले षोडशारे वा द्वादशारे क्रमेण तु  ।  
दशारे वा षडस्रे वा चतुरस्रे स्मरेच्छिवम्  ॥ लिप्_१,८।९७ ॥  
कनकाभे तथागार- सन्निभे सुसिते ऽपि वा  ।  
द्वादशादित्यसङ्काशे चन्द्रबिम्बसमे ऽपि वा  ॥ लिप्_१,८।९८ ॥  
विद्युत्कोटिनिभे स्थाने चिन्तयेत्परमेश्वरम्  ।  
अग्निवर्णे ऽथवा विद्युद् वलयाभे समाहितः  ॥ लिप्_१,८।९९ ॥  
वज्रकोटिप्रभे स्थाने पद्मरागनिभे ऽपि वा  ।  
नीललोहितबिम्बे वा योगी ध्यानं समभ्यसेत्  ॥ लिप्_१,८।१०० ॥  
महेश्वरं हृदि ध्यायेन् नाभिपद्मे सदाशिवम्  ।  
चन्द्रचूडं ललाटे तु भ्रूमध्ये शङ्करं स्वयम्  ॥ लिप्_१,८।१०१ ॥  
दिव्ये च शाश्वतस्थाने शिवध्यानं समभ्यसेत्  ।  
निर्मलं निष्कलं ब्रह्म सुशान्तं ज्ञानरूपिणम्  ॥ लिप्_१,८।१०२ ॥  
अलक्षणमनिर्देश्यम् अणोरल्पतरं शुभम्  ।  
निरालम्बम् अतर्क्यं च विनाशोत्पत्तिवर्जितम्  ॥ लिप्_१,८।१०३ ॥  
कैवल्यं चैव निर्वाणं निःश्रेयसम् अनुत्तमम्  ।  
अमृतं चाक्षरं ब्रह्म ह्य् अपुनर्भवम् अद्भुतम्  ॥ लिप्_१,८।१०४ ॥  
महानन्दं परानन्दं योगानन्दमनामयम्  ।  
हेयोपादेयरहितं सूक्ष्मात्सूक्ष्मतरं शिवम्  ॥ लिप्_१,८।१०५ ॥  
स्वयंवेद्यमवेद्यं तच् छिवं ज्ञानमयं परम्  ।  
अतीन्द्रियम् अनाभासं परं तत्त्वं परात्परम्  ॥ लिप्_१,८।१०६ ॥  
सर्वोपाधिविनिर्मुक्तं ध्यानगम्यं विचारतः  ।  
अद्वयं तमसश्चैव परस्तात्संस्थितं परम्  ॥ लिप्_१,८।१०७ ॥  
मनस्येवं महादेवं हृत्पद्मे वापि चिन्तयेत्  ।  
नाभौ सदाशिवं चापि सर्वदेवात्मकं विभुम्  ॥ लिप्_१,८।१०८ ॥  
देहमध्ये शिवं देवं शुद्धज्ञानमयं विभुम्  ।  
कन्यसेनैव मार्गेण चोद्घातेनापि शङ्करम्  ॥ लिप्_१,८।१०९ ॥  
क्रमशः कन्यसेनैव मध्यमेनापि सुव्रतः  ।  
उत्तमेनापि वै विद्वान् कुम्भकेन समभ्यसेत्  ॥ लिप्_१,८।११० ॥  
द्वात्रिंशद् रेचयेद्धीमान् हृदि नाभौ समाहितः  ।  
रेचकं पूरकं त्यक्त्वा कुम्भकं च द्विजोत्तमाः  ॥ लिप्_१,८।१११ ॥  
साक्षात्समरसेनैव देहमध्ये स्मरेच्छिवम्  ।  
एकीभावं समेत्यैवं तत्र यद्रससम्भवम्  ॥ लिप्_१,८।११२ ॥  
आनन्दं ब्रह्मणो विद्वान् साक्षात्समरसे स्थितः  ।  
धारणा द्वादशायामा ध्यानं द्वादश धारणम्  ॥ लिप्_१,८।११३ ॥  
ध्यानं द्वादशकं यावत् समाधिर् अभिधीयते  ।  
अथवा ज्ञानिनां विप्राः सम्पर्कादेव जायते  ॥ लिप्_१,८।११४ ॥  
प्रयत्नाद्वा तयोस्तुल्यं चिराद्वा ह्यचिराद्द्विजाः  ।  
योगान्तरायास् तस्याथ जायन्ते युञ्जतः पुनः  ॥ लिप्_१,८।११५ ॥  
नश्यन्त्य् अभ्यासतस् ते ऽपि प्रणिधानेन वै गुरोः  ॥ लिप्_१,८।११६ ॥  
  
  
  
_______________________________________________________________  
  
  
लिप्, १, ९  
  
सूत उवाच  
आलस्यं प्रथमं पश्चाद् व्याधिपीडा प्रजायते  ।  
प्रमादः संशयस्थाने चित्तस्येहानवस्थितिः  ॥ लिप्_१,९।१ ॥  
अश्रद्धादर्शनं भ्रान्तिर् दुःखं च त्रिविधं ततः  ।  
दौर्मनस्यमयोग्येषु विषयेषु च योग्यता  ॥ लिप्_१,९।२ ॥  
दशधाभिप्रजायन्ते मुनेर्योगान्तरायकाः  ।  
आलस्यं चाप्रवृत्तिश् च गुरुत्वात्कायचित्तयोः  ॥ लिप्_१,९।३ ॥  
व्याधयो धातुवैषम्यात् कर्मजा दोषजास् तथा  ।  
प्रमादस्तु समाधेस्तु साधनानाम् अभावनम्  ॥ लिप्_१,९।४ ॥  
इदं वेत्युभयस्पृक्तं विज्ञानं स्थानसंशयः  ।  
अनवस्थितचित्तत्वम् अप्रतिष्ठा हि योगिनः  ॥ लिप्_१,९।५ ॥  
लब्धायामपि भूमौ च चित्तस्य भवबन्धनात्  ।  
अश्रद्धाभावरहिता वृत्तिर्वै साधनेषु च  ॥ लिप्_१,९।६ ॥  
साध्ये चित्तस्य हि गुरौ ज्ञानाचारशिवादिषु  ।  
विपर्ययज्ञानमिति भ्रान्तिदर्शनम् उच्यते  ॥ लिप्_१,९।७ ॥  
अनात्मन्यात्मविज्ञानम् अज्ञानात्तस्य सन्निधौ  ।  
दुःखमाध्यात्मिकं प्रोक्तं तथा चैवाधिभौतिकम्  ॥ लिप्_१,९।८ ॥  
आधिदैविकमित्युक्तं त्रिविधं सहजं पुनः  ।  
इच्छाविघातात्सङ्क्षोभश् चेतसस्तदुदाहृतम्  ॥ लिप्_१,९।९ ॥  
दौर्मनस्यं निरोद्धव्यं वैराग्येण परेण तु  ।  
तमसा रजसा चैव संस्पृष्टं दुर्मनः स्मृतम्  ॥ लिप्_१,९।१० ॥  
तदा मनसि सञ्जातं दौर्मनस्यमिति स्मृतम्  ।  
हठात्स्वीकरणं कृत्वा योग्यायोग्यविवेकतः  ॥ लिप्_१,९।११ ॥  
विषयेषु विचित्रेषु जन्तोर्विषयलोलता  ।  
अन्तराया इति ख्याता योगस्यैते हि योगिनाम्  ॥ लिप्_१,९।१२ ॥  
अत्यन्तोत्साहयुक्तस्य नश्यन्ति न च संशयः  ।  
प्रनष्टेष्वन्तरायेषु द्विजाः पश्चाद्धि योगिनः  ॥ लिप्_१,९।१३ ॥  
उपसर्गाः प्रवर्तन्ते सर्वे ते ऽसिद्धिसूचकाः  ।  
प्रतिभा प्रथमा सिद्धिर् द्वितीया श्रवणा स्मृता  ॥ लिप्_१,९।१४ ॥  
वार्त्ता तृतीया विप्रेन्द्रास् तुरीया चेह दर्शना  ।  
आस्वादा पञ्चमी प्रोक्ता वेदना षष्ठिका स्मृता  ॥ लिप्_१,९।१५ ॥  
स्वल्पषट्सिद्धिसन्त्यागात् सिद्धिदाः सिद्धयो मुनेः  ।  
प्रतिभा प्रतिभावृतिः प्रतिभाव इति स्थितिः  ॥ लिप्_१,९।१६ ॥  
बुद्धिर्विवेचना वेद्यं बुध्यते बुद्धिरुच्यते  ।  
सूक्ष्मे व्यवहिते ऽतीते विप्रकृष्टे त्वनागते  ॥ लिप्_१,९।१७ ॥  
सर्वत्र सर्वदा ज्ञानं प्रतिभानुक्रमेण तु  ।  
श्रवणात्सर्वशब्दानाम् अप्रयत्नेन योगिनः  ॥ लिप्_१,९।१८ ॥  
ह्रस्वदीर्घप्लुतादीनां गुह्यानां श्रवणादपि  ।  
स्पर्शस्याधिगमो यस् तु वेदना तूपपादिता  ॥ लिप्_१,९।१९ ॥  
दर्शनाद्दिव्यरूपाणां दर्शनं चाप्रयत्नतः  ।  
संविद्दिव्यरसे तस्मिन्न् आस्वादो ह्यप्रयत्नतः  ॥ लिप्_१,९।२० ॥  
वार्त्ता च दिव्यगन्धानां तन्मात्रा बुद्धिसंविदा  ।  
विन्दन्ते योगिनस्तस्माद् आब्रह्मभुवनं द्विजाः  ॥ लिप्_१,९।२१ ॥  
जगत्यस्मिन् हि देहस्थं चतुःषष्टिगुणं समम्  ।  
औपसर्गिकम् एतेषु गुणेषु गुणितं द्विजाः  ॥ लिप्_१,९।२२ ॥  
सन्त्याज्यं सर्वथा सर्वम् औपसर्गिकमात्मनः  ।  
पैशाचे पार्थिवं चाप्यं राक्षसानां पुरे द्विजाः  ॥ लिप्_१,९।२३ ॥  
याक्षे तु तैजसं प्रोक्तं गान्धर्वे श्वसनात्मकम्  ।  
ऐन्द्रे व्योमात्मकं सर्वं सौम्ये चैव तु मानसम्  ॥ लिप्_१,९।२४ ॥  
प्राजापत्ये त्वहङ्कारं ब्राह्मे बोधमनुत्तमम्  ।  
आद्ये चाष्टौ द्वितीये च तथा षोडशरूपकम्  ॥ लिप्_१,९।२५ ॥  
चतुर्विंशत्तृतीये तु द्वात्रिंशच्च चतुर्थके  ।  
चत्वारिंशत् पञ्चमे तु भूतमात्रात्मकं स्मृतम्  ॥ लिप्_१,९।२६ ॥  
गन्धो रसस् तथा रूपं शब्दः स्पर्शस्तथैव च  ।  
प्रत्येकमष्टधा सिद्धं पञ्चमे तच्छतक्रतोः  ॥ लिप्_१,९।२७ ॥  
तथाष्टचत्वारिंशच् च षट्पञ्चाशत्तथैव च  ।  
चतुःषष्टिगुणं ब्राह्मं लभते द्विजसत्तमाः  ॥ लिप्_१,९।२८ ॥  
औपसर्गिकम् आ ब्रह्म भुवनेषु परित्यजेत्  ।  
लोकेष्वालोक्य योगेन योगवित्परमं सुखम्  ॥ लिप्_१,९।२९ ॥  
स्थूलता ह्रस्वता बाल्यं वार्धक्यं यौवनं तथा  ।  
नानाजातिस्वरूपं च चतुर्भिर् देहधारणम्  ॥ लिप्_१,९।३० ॥  
पार्थिवांशं विना नित्यं सुरभिर् गन्धसंयुतः  ।  
एतदष्टगुणं प्रोक्तम् ऐश्वर्यं पार्थिवं महत्  ॥ लिप्_१,९।३१ ॥  
जले निवसनं यद्वद् भूम्यामिव विनिर्गमः  ।  
इच्छेच्छक्तः स्वयं पातुं समुद्रमपि नातुरः  ॥ लिप्_१,९।३२ ॥  
यत्रेच्छति जगत्यस्मिंस् तत्रास्य जलदर्शनम्  ।  
यद्यद्वस्तु समादाय भोक्तुमिच्छति कामतः  ॥ लिप्_१,९।३३ ॥  
तत्तद्रसान्वितं तस्य त्रयाणां देहधारणम्  ।  
भाण्डं विनाथ हस्तेन जलपिण्डस्य धारणम्  ॥ लिप्_१,९।३४ ॥  
अव्रणत्वं शरीरस्य पार्थिवेन समन्वितम्  ।  
एतत् षोडशकं प्रोक्तम् आप्यमैश्वर्यमुत्तमम्  ॥ लिप्_१,९।३५ ॥  
देहादग्निविनिर्माणं तत्तापभयवर्जितम्  ।  
लोकं दग्धमपीहान्यद् अदग्धं स्वविधानतः  ॥ लिप्_१,९।३६ ॥  
जलमध्ये हुतवहं चाधाय परिरक्षणम्  ।  
अग्निनिग्रहणं हस्ते स्मृतिमात्रेण चागमः  ॥ लिप्_१,९।३७ ॥  
भस्मीभूतविनिर्माणं यथापूर्वं सकामतः  ।  
द्वाभ्यां रूपविनिष्पत्तिर् विना तैस्त्रिभिर् आत्मनः  ॥ लिप्_१,९।३८ ॥  
चतुर्विंशात्मकं ह्येतत् तैजसं मुनिपुङ्गवाः  ।  
मनोगतित्वं भूतानाम् अन्तर्निवसनं तथा  ॥ लिप्_१,९।३९ ॥  
पर्वतादिमहाभार- स्कन्धेनोद्वहनं पुनः  ।  
लघुत्वं च गुरुत्वं च पाणिभ्यां वायुधारणम्  ॥ लिप्_१,९।४० ॥  
अङ्गुल्यग्रनिघातेन भूमेः सर्वत्र कम्पनम्  ।  
एकेन देहनिष्पत्तिर् वातैश्वर्यं स्मृतं बुधैः  ॥ लिप्_१,९।४१ ॥  
छायाविहीननिष्पत्तिर् इन्द्रियाणां च दर्शनम्  ।  
आकाशगमनं नित्यम् इन्द्रियार्थैः समन्वितम्  ॥ लिप्_१,९।४२ ॥  
दूरे च शब्दग्रहणं सर्वशब्दावगाहनम्  ।  
तन्मात्रलिङ्गग्रहणं सर्वप्राणिनिदर्शनम्  ॥ लिप्_१,९।४३ ॥  
ऐन्द्रम् ऐश्वर्यम् इत्युक्तम् एतैरुक्तः पुरातनः  ।  
यथाकामोपलब्धिश् च यथाकामविनिर्गमः  ॥ लिप्_१,९।४४ ॥  
सर्वत्राभिभवश्चैव सर्वगुह्यनिदर्शनम्  ।  
कामानुरूपनिर्माणं वशित्वं प्रियदर्शनम्  ॥ लिप्_१,९।४५ ॥  
संसारदर्शनं चैव मानसं गुणलक्षणम्  ।  
छेदनं ताडनं बन्धं संसारपरिवर्तनम्  ॥ लिप्_१,९।४६ ॥  
सर्वभूतप्रसादश् च मृत्युकालजयस् तथा  ।  
प्राजापत्यमिदं प्रोक्तम् आहङ्कारिकमुत्तमम्  ॥ लिप्_१,९।४७ ॥  
अकारणजगत्सृष्टिस् तथानुग्रह एव च  ।  
प्रलयश्चाधिकारश् च लोकवृत्तप्रवर्तनम्  ॥ लिप्_१,९।४८ ॥  
असादृश्यमिदं व्यक्तं निर्माणं च पृथक्पृथक्  ।  
संसारस्य च कर्तृत्वं ब्राह्मम् एतद् अनुत्तमम्  ॥ लिप्_१,९।४९ ॥  
एतावत्तत्त्वमित्युक्तं प्राधान्यं वैष्णवं पदम्  ।  
ब्रह्मणा तद्गुणं शक्यं वेत्तुमन्यैर्न शक्यते  ॥ लिप्_१,९।५० ॥  
विद्यते तत्परं शैवं विष्णुना नावगम्यते  ।  
असङ्ख्येयगुणं शुद्धं को जानीयाच्छिवात्मकम्  ॥ लिप्_१,९।५१ ॥  
व्युत्थाने सिद्धयश्चैता ह्य् उपसर्गाश् च कीर्तिताः  ।  
निरोद्धव्याः प्रयत्नेन वैराग्येण परेण तु  ॥ लिप्_१,९।५२ ॥  
नाशातिशयतां ज्ञात्वा विषयेषु भयेषु च  ।  
अश्रद्धया त्यजेत्सर्वं विरक्त इति कीर्तितः  ॥ लिप्_१,९।५३ ॥  
वैतृष्ण्यं पुरुषे ख्यातं गुणवैतृष्ण्यमुच्यते  ।  
वैराग्येणैव सन्त्याज्याः सिद्धयश्चौपसर्गिकाः  ॥ लिप्_१,९।५४ ॥  
औपसर्गिकम् आ ब्रह्म- भुवनेषु परित्यजेत्  ।  
निरुध्यैव त्यजेत्सर्वं प्रसीदति महेश्वरः  ॥ लिप्_१,९।५५ ॥  
प्रसन्ने विमला मुक्तिर् वैराग्येण परेण वै  ।  
अथवानुग्रहार्थं च लीलार्थं वा तदा मुनिः  ॥ लिप्_१,९।५६ ॥  
अनिरुध्य विचेष्टेद्यः सो ऽप्येवं हि सुखी भवेत्  ।  
क्वचिद्भूमिं परित्यज्य ह्य् आकाशे क्रीडते श्रिया  ॥ लिप्_१,९।५७ ॥  
उद्गिरेच्च क्वचिद्वेदान् सूक्ष्मानर्थान् समासतः  ।  
क्वचिच्छ्रुते तदर्थेन श्लोकबन्धं करोति सः  ॥ लिप्_१,९।५८ ॥  
क्वचिद्दण्डकबन्धं तु कुर्याद्बन्धं सहस्रशः  ।  
मृगपक्षिसमूहस्य रुतज्ञानं च विन्दति  ॥ लिप्_१,९।५९ ॥  
ब्रह्माद्यं स्थावरान्तं च हस्तामलकवद्भवेत्  ।  
बहुनात्र किमुक्तेन विज्ञानानि सहस्रशः  ॥ लिप्_१,९।६० ॥  
उत्पद्यन्ते मुनिश्रेष्ठा मुनेस्तस्य महात्मनः  ।  
अभ्यासेनैव विज्ञानं विशुद्धं च स्थिरं भवेत्  ॥ लिप्_१,९।६१ ॥  
तेजोरूपाणि सर्वाणि सर्वं पश्यति योगवित्  ।  
देवबिम्बान्यनेकानि विमानानि सहस्रशः  ॥ लिप्_१,९।६२ ॥  
पश्यति ब्रह्मविष्ण्विन्द्र- यमाग्निवरुणादिकान्  ।  
ग्रहनक्षत्रताराश् च भुवनानि सहस्रशः  ॥ लिप्_१,९।६३ ॥  
पातालतलसंस्थाश् च समाधिस्थः स पश्यति  ।  
आत्मविद्याप्रदीपेन स्वस्थेनाचलनेन तु  ॥ लिप्_१,९।६४ ॥  
प्रसादामृतपूर्णेन सत्त्वपात्रस्थितेन तु  ।  
तमो निहत्य पुरुषः पश्यति ह्यात्मनीश्वरम्  ॥ लिप्_१,९।६५ ॥  
तस्य प्रसादाद्धर्मश् च ऐश्वर्यं ज्ञानमेव च  ।  
वैराग्यमपवर्गश् च नात्र कार्या विचारणा  ॥ लिप्_१,९।६६ ॥  
न शक्यो विस्तरो वक्तुं वर्षाणामयुतैरपि  ।  
योगे पाशुपते निष्ठा स्थातव्यं च मुनीश्वराः  ॥ लिप्_१,९।६७ ॥  
  
  
  
_______________________________________________________________  
  
  
लिप्, १, १०  
  
सूत उवाच  
सतां जितात्मनां साक्षाद् द्विजातीनां द्विजोत्तमाः  ।  
धर्मज्ञानां च साधूनाम् आचार्याणां शिवात्मनाम्  ॥ लिप्_१,१०।१ ॥  
दयावतां द्विजश्रेष्ठास् तथा चैव तपस्विनाम्  ।  
सन्न्यासिनां विरक्तानां ज्ञानिनां वशगात्मनाम्  ॥ लिप्_१,१०।२ ॥  
दानिनां चैव दान्तानां त्रयाणां सत्यवादिनाम्  ।  
अलुब्धानां सयोगानां श्रुतिस्मृतिविदां द्विजाः  ॥ लिप्_१,१०।३ ॥  
श्रौतस्मार्ताविरुद्धानां प्रसीदति महेश्वरः  ।  
सदिति ब्रह्मणः शब्दस् तदन्ते ये लभन्त्युत  ॥ लिप्_१,१०।४ ॥  
सायुज्यं ब्रह्मणो याति तेन सन्तः प्रचक्षते  ।  
दशात्मके ये विषये साधने चाष्टलक्षणे  ॥ लिप्_१,१०।५ ॥  
न क्रुध्यन्ति न हृष्यन्ति जितात्मानस्तु ते स्मृताः  ।  
सामान्येषु च द्रव्येषु तथा वैशेषिकेषु च  ॥ लिप्_१,१०।६ ॥  
ब्रह्मक्षत्रविशो यस्माद् युक्तास्तस्माद्द्विजातयः  ।  
वर्णाश्रमेषु युक्तस्य स्वर्गादिसुखकारिणः  ॥ लिप्_१,१०।७ ॥  
श्रौतस्मार्तस्य धर्मस्य ज्ञानाद्धर्मज्ञ उच्यते  ।  
विद्यायाः साधनात्साधु- ब्रह्मचारी गुरोर्हितः  ॥ लिप्_१,१०।८ ॥  
क्रियाणां साधनाच्चैव गृहस्थः साधुरुच्यते  ।  
साधनात्तपसो ऽरण्ये साधुर्वैखानसः स्मृतः  ॥ लिप्_१,१०।९ ॥  
यतमानो यतिः साधुः स्मृतो योगस्य साधनात्  ।  
एवमाश्रमधर्माणां साधनात्साधवः स्मृताः  ॥ लिप्_१,१०।१० ॥  
गृहस्थो ब्रह्मचारी च वानप्रस्थो यतिस् तथा  ।  
धर्माधर्माविह प्रोक्तौ शब्दावेतौ क्रियात्मकौ  ॥ लिप्_१,१०।११ ॥  
कुशलाकुशलं कर्म धर्माधर्माविति स्मृतौ  ।  
धारणार्थे महान् ह्य् एष धर्मशब्दः प्रकीर्तितः  ॥ लिप्_१,१०।१२ ॥  
अधारणे महत्त्वे च अधर्म इति चोच्यते  ।  
अत्रेष्टप्रापको धर्म आचार्यैरुपदिश्यते  ॥ लिप्_१,१०।१३ ॥  
अधर्मश्चानिष्टफलो ह्य् आचार्यैरुपदिश्यते  ।  
वृद्धाश्चालोलुपाश्चैव आत्मवन्तो ह्यदाम्भिकाः  ॥ लिप्_१,१०।१४ ॥  
सम्यग्विनीता ऋजवस् तानाचार्यान् प्रचक्षते  ।  
स्वयमाचरते यस्माद् आचारे स्थापयत्यपि  ॥ लिप्_१,१०।१५ ॥  
आचिनोति च शास्त्रार्थान् आचार्यस्तेन चोच्यते  ।  
विज्ञेयं श्रवणाच्छ्रौतं स्मरणात्स्मार्तमुच्यते  ॥ लिप्_१,१०।१६ ॥  
इज्या वेदात्मकं श्रौतं स्मार्तं वर्णाश्रमात्मकम्  ।  
दृष्ट्वानुरूपमर्थं यः पृष्टो नैवापि गूहति  ॥ लिप्_१,१०।१७ ॥  
यथादृष्टप्रवादस्तु सत्यं लैङ्गे ऽत्र पठ्यते  ।  
ब्रह्मचर्यं तथा मौनं निराहारत्वमेव च  ॥ लिप्_१,१०।१८ ॥  
अहिंसा सर्वतः शान्तिस् तप इत्यभिधीयते  ।  
आत्मवत् सर्वभूतेषु यो हितायाहिताय च  ॥ लिप्_१,१०।१९ ॥  
वर्तते त्वसकृद्वृत्तिः कृत्स्ना ह्येषा दया स्मृता  ।  
यद्यदिष्टतमं द्रव्यं न्यायेनैवागतं क्रमात्  ॥ लिप्_१,१०।२० ॥  
तत्तद्गुणवते देयं दातुस्तद्दानलक्षणम्  ।  
दानं त्रिविधमित्येतत् कनिष्ठज्येष्ठमध्यमम्  ॥ लिप्_१,१०।२१ ॥  
कारुण्यात्सर्वभूतेभ्यः संविभागस्तु मध्यमः  ।  
श्रुतिस्मृतिभ्यां विहितो धर्मो वर्णाश्रमात्मकः  ॥ लिप्_१,१०।२२ ॥  
शिष्टाचाराविरुद्धश् च स धर्मः साधुरुच्यते  ।  
मायाकर्मफलत्यागी शिवात्मा परिकीर्तितः  ॥ लिप्_१,१०।२३ ॥  
निवृत्तः सर्वसङ्गेभ्यो युक्तो योगी प्रकीर्तितः  ।  
असक्तो भयतो यस्तु विषयेषु विचार्य च  ॥ लिप्_१,१०।२४ ॥  
अलुब्धः संयमी प्रोक्तः प्रार्थितो ऽपि समन्ततः  ।  
आत्मार्थं वा परार्थं वा इन्द्रियाणीह यस्य वै  ॥ लिप्_१,१०।२५ ॥  
न मिथ्या सम्प्रवर्तन्ते शमस्यैव तु लक्षणम्  ।  
अनुद्विग्नो ह्यनिष्टेषु तथेष्टान्नाभिनन्दति  ॥ लिप्_१,१०।२६ ॥  
प्रीतितापविषादेभ्यो विनिवृत्तिर्विरक्तता  ।  
सन्न्यासः कर्मणां न्यासः कृतानामकृतैः सह  ॥ लिप्_१,१०।२७ ॥  
कुशलाकुशलानां तु प्रहाणं न्यास उच्यते  ।  
अव्यक्ताद्यविशेषान्ते विकारे ऽस्मिन्नचेतने  ॥ लिप्_१,१०।२८ ॥  
चेतनाचेतनान्यत्व- विज्ञानं ज्ञानमुच्यते  ।  
एवं तु ज्ञानयुक्तस्य श्रद्धायुक्तस्य शङ्करः  ॥ लिप्_१,१०।२९ ॥  
प्रसीदति न सन्देहो धर्मश्चायं द्विजोत्तमाः  ।  
किं तु गुह्यतमं वक्ष्ये सर्वत्र परमेश्वरे  ॥ लिप्_१,१०।३० ॥  
भवे भक्तिर्न सन्देहस् तया युक्तो विमुच्यते  ।  
अयोग्यस्यापि भगवान् भक्तस्य परमेश्वरः  ॥ लिप्_१,१०।३१ ॥  
प्रसीदति न सन्देहो निगृह्य विविधं तमः  ।  
ज्ञानमध्यापनं होमो ध्यानं यज्ञस्तपः श्रुतम्  ॥ लिप्_१,१०।३२ ॥  
दानमध्ययनं सर्वं भवभक्त्यै न संशयः  ।  
चान्द्रायणसहस्रैश् च प्राजापत्यशतैस् तथा  ॥ लिप्_१,१०।३३ ॥  
मासोपवासैश्चान्यैर्वा भक्तिर्मुनिवरोत्तमाः  ।  
अभक्ता भगवत्यस्मिंल् लोके गिरिगुहाशये  ॥ लिप्_१,१०।३४ ॥  
पतन्ति चात्मभोगार्थं भक्तो भावेन मुच्यते  ।  
भक्तानां दर्शनादेव नृणां स्वर्गादयो द्विजाः  ॥ लिप्_१,१०।३५ ॥  
न दुर्लभा न सन्देहो भक्तानां किं पुनस् तथा  ।  
ब्रह्मविष्णुसुरेन्द्राणां तथान्येषामपि स्थितिः  ॥ लिप्_१,१०।३६ ॥  
भक्त्या एव मुनीनां च बलसौभाग्यमेव च  ।  
भवेन च तथा प्रोक्तं सम्प्रेक्ष्योमां पिनाकिना  ॥ लिप्_१,१०।३७ ॥  
देव्यै देवेन मधुरं वाराणस्यां पुरा द्विजाः  ।  
अविमुक्ते समासीना रुद्रेण परमात्मना  ॥ लिप्_१,१०।३८ ॥  
रुद्राणी रुद्रमाहेदं लब्ध्वा वाराणसीं पुरीम्  ।  
  
श्रीदेव्युवाच  
केन वश्यो महादेव पूज्यो दृश्यस्त्वमीश्वरः  ॥ लिप्_१,१०।३९ ॥  
तपसा विद्यया वापि योगेनेह वद प्रभो  ।  
  
सूत उवाच  
निशम्य वचनं तस्यास् तथा ह्यालोक्य पार्वतीम्  ॥ लिप्_१,१०।४० ॥  
आह बालेन्दुतिलकः पूर्णेन्दुवदनां हसन्  ।  
स्मृत्वाथ मेनया पत्न्या गिरेर्गां कथितां पुरा  ॥ लिप्_१,१०।४१ ॥  
चिरकालस्थितिं प्रेक्ष्य गिरौ देव्या महात्मनः  ।  
देवि लब्धा पुरी रम्या त्वया यत्प्रष्टुमर्हसि  ॥ लिप्_१,१०।४२ ॥  
स्थानार्थं कथितं मात्रा विस्मृतेह विलासिनि  ।  
पुरा पितामहेनापि पृष्टः प्रश्नवतां वरे  ॥ लिप्_१,१०।४३ ॥  
यथा त्वयाद्य वै पृष्टो द्रष्टुं ब्रह्मात्मकं त्वहम्  ।  
श्वेते श्वेतेन वर्णेन दृष्ट्वा कल्पे तु मां शुभे  ॥ लिप्_१,१०।४४ ॥  
सद्योजातं तथा रक्ते रक्तं वामं पितामहः  ।  
पीते तत्पुरुषं पीतम् अघोरे कृष्णमीश्वरम्  ॥ लिप्_१,१०।४५ ॥  
ईशानं विश्वरूपाख्यो विश्वरूपं तदाह माम्  ॥ लिप्_१,१०।४६ ॥  
  
पितामह उवाच  
वाम तत्पुरुषाघोर सद्योजात महेश्वर  ।  
दृष्टो मया त्वं गायत्र्या देवदेव महेश्वर  ।  
केन वश्यो महादेव ध्येयः कुत्र घृणानिधे  ॥ लिप्_१,१०।४७ ॥  
दृश्यः पूज्यस् तथा देव्या वक्तुमर्हसि शङ्कर  ।  
  
श्रीभगवानुवाच  
अवोचं श्रद्धयैवेति वश्यो वारिजसम्भव  ॥ लिप्_१,१०।४८ ॥  
ध्येयो लिङ्गे त्वया दृष्टे विष्णुना पयसां निधौ  ।  
पूज्यः पञ्चास्यरूपेण पवित्रैः पञ्चभिर्द्विजैः  ॥ लिप्_१,१०।४९ ॥  
भव भक्त्याद्य दृष्टो ऽहं त्वयाण्डज जगद्गुरो  ।  
सो ऽपि मामाह भावार्थं दत्तं तस्मै मया पुरा  ॥ लिप्_१,१०।५० ॥  
भावं भावेन देवेशि दृष्टवान्मां हृदीश्वरम्  ।  
तस्मात्तु श्रद्धया वश्यो दृश्यः श्रेष्ठगिरेः सुते  ॥ लिप्_१,१०।५१ ॥  
पूज्यो लिङ्गे न सन्देहः सर्वदा श्रद्धया द्विजैः  ।  
श्रद्धा धर्मः परः सूक्ष्मः श्रद्धा ज्ञानं हुतं तपः  ॥ लिप्_१,१०।५२ ॥  
श्रद्धा स्वर्गश् च मोक्षश् च दृश्यो ऽहं श्रद्धया सदा  ॥ लिप्_१,१०।५३ ॥  
  
  
  
_______________________________________________________________  
  
  
लिप्, १, ११  
  
ऋषय ऊचुः  
कथं वै दृष्टवान्ब्रह्मा सद्योजातं महेश्वरम्  ।  
वामदेवं महात्मानं पुराणपुरुषोत्तमम्  ॥ लिप्_१,११।१ ॥  
अघोरं च तथेशानं यथावद्वक्तुमर्हसि  ।  
  
सूत उवाच  
एकोनत्रिंशकः कल्पो विज्ञेयः श्वेतलोहितः  ॥ लिप्_१,११।२ ॥  
तस्मिंस्तत्परमं ध्यानं ध्यायतो ब्रह्मणस्तदा  ।  
उत्पन्नस्तु शिखायुक्तः कुमारः श्वेतलोहितः  ॥ लिप्_१,११।३ ॥  
तं दृष्ट्वा पुरुषं श्रीमान् ब्रह्मा वै विश्वतोमुखः  ।  
हृदि कृत्वा महात्मानं ब्रह्मरूपिणमीश्वरम्  ॥ लिप्_१,११।४ ॥  
सद्योजातं ततो ब्रह्मा ध्यानयोगपरो ऽभवत्  ।  
ध्यानयोगात्परं ज्ञात्वा ववन्दे देवमीश्वरम्  ॥ लिप्_१,११।५ ॥  
सद्योजातं ततो ब्रह्म ब्रह्म वै समचिन्तयत्  ।  
ततो ऽस्य पार्श्वतः श्वेताः प्रादुर्भूता महायशाः  ॥ लिप्_१,११।६ ॥  
सुनन्दो नन्दनश्चैव विश्वनन्दोपनन्दनौ  ।  
शिष्यास्ते वै महात्मानो यैस्तद्ब्रह्म सदावृतम्  ॥ लिप्_१,११।७ ॥  
तस्याग्रे श्वेतवर्णाभः श्वेतो नाम महामुनिः  ।  
विजज्ञे ऽथ महातेजास् तस्माज्जज्ञे हरस्त्वसौ  ॥ लिप्_१,११।८ ॥  
तत्र ते मुनयः सर्वे सद्योजातं महेश्वरम्  ।  
प्रपन्नाः परया भक्त्या गृणन्तो ब्रह्म शाश्वतम्  ॥ लिप्_१,११।९ ॥  
तस्माद्विश्वेश्वरं देवं ये प्रपद्यन्ति वै द्विजाः  ।  
प्राणायामपरा भूत्वा ब्रह्मतत्परमानसाः  ॥ लिप्_१,११।१० ॥  
ते सर्वे पापनिर्मुक्ता विमला ब्रह्मवर्चसः  ।  
विष्णुलोकमतिक्रम्य रुद्रलोकं व्रजन्ति ते  ॥ लिप्_१,११।११ ॥  
  
  
  
_______________________________________________________________  
  
  
लिप्, १, १२  
  
सूत उवाच  
ततस्त्रिंशत्तमः कल्पो रक्तो नाम प्रकीर्तितः  ।  
ब्रह्मा यत्र महातेजा रक्तवर्णमधारयत्  ॥ लिप्_१,१२।१ ॥  
ध्यायतः पुत्रकामस्य ब्रह्मणः परमेष्ठिनः  ।  
प्रादुर्भूतो महातेजाः कुमारो रक्तभूषणः  ॥ लिप्_१,१२।२ ॥  
रक्तमाल्याम्बरधरो रक्तनेत्रः प्रतापवान्  ।  
स तं दृष्ट्वा महात्मानं कुमारं रक्तवाससम्  ॥ लिप्_१,१२।३ ॥  
परं ध्यानं समाश्रित्य बुबुधे देवमीश्वरम्  ।  
स तं प्रणम्य भगवान् ब्रह्मा परमयन्त्रितः  ॥ लिप्_१,१२।४ ॥  
वामदेवं ततो ब्रह्मा ब्रह्म वै समचिन्तयत्  ।  
तथा स्तुतो महादेवो ब्रह्मणा परमेश्वरः  ॥ लिप्_१,१२।५ ॥  
प्रतीतहृदयः सर्व इदमाह पितामहम्  ।  
ध्यायता पुत्रकामेन यस्मात्ते ऽहं पितामह  ॥ लिप्_१,१२।६ ॥  
दृष्टः परमया भक्त्या स्तुतश् च ब्रह्मपूर्वकम्  ।  
तस्माद्ध्यानबलं प्राप्य कल्पे कल्पे प्रयत्नतः  ॥ लिप्_१,१२।७ ॥  
वेत्स्यसे मां प्रसङ्ख्यातं लोकधातारमीश्वरम्  ।  
ततस्तस्य महात्मानश् चत्वारस्ते कुमारकाः  ॥ लिप्_१,१२।८ ॥  
सम्बभूवुर्महात्मानो विशुद्धा ब्रह्मवर्चसः  ।  
विरजाश् च विबाहुश् च विशोको विश्वभावनः  ॥ लिप्_१,१२।९ ॥  
ब्रह्मण्या ब्रह्मणस्तुल्या वीरा अध्यवसायिनः  ।  
रक्ताम्बरधराः सर्वे रक्तमाल्यानुलेपनाः  ॥ लिप्_१,१२।१० ॥  
रक्तकुङ्कुमलिप्ताङ्गा रक्तभस्मानुलेपनाः  ।  
ततो वर्षसहस्रान्ते ब्रह्मत्वे ऽध्यवसायिनः  ॥ लिप्_१,१२।११ ॥  
गृणन्तश् च महात्मानो ब्रह्म तद्वामदैविकम्  ।  
अनुग्रहार्थं लोकानां शिष्याणां हितकाम्यया  ॥ लिप्_१,१२।१२ ॥  
धर्मोपदेशमखिलं कृत्वा ते ब्रह्मणः प्रियाः  ।  
पुनरेव महादेवं प्रविष्टा रुद्रमव्ययम्  ॥ लिप्_१,१२।१३ ॥  
ये ऽपि चान्ये द्विजश्रेष्ठा युञ्जाना वाममीश्वरम्  ।  
प्रपश्यन्ति महादेवं तद्भक्तास् तत्परायणाः  ॥ लिप्_१,१२।१४ ॥  
ते सर्वे पापनिर्मुक्ता विमला ब्रह्मचारिणः  ।  
रुद्रलोकं गमिष्यन्ति पुनरावृत्तिदुर्लभम्  ॥ लिप्_१,१२।१५ ॥  
  
  
  
_______________________________________________________________  
  
लिप्, १, १३  
  
सूत उवाच  
एकत्रिंशत्तमः कल्पः पीतवासा इति स्मृतः  ।  
ब्रह्मा यत्र महाभागः पीतवासा बभूव ह  ॥ लिप्_१,१३।१ ॥  
ध्यायतः पुत्रकामस्य ब्रह्मणः परमेष्ठिनः  ।  
प्रादुर्भूतो महातेजाः कुमारः पीतवस्त्रधृक्  ॥ लिप्_१,१३।२ ॥  
पीतगन्धानुलिप्ताङ्गः पीतमाल्याम्बरो युवा  ।  
हेमयज्ञोपवीतश् च पीतोष्णीषो महाभुजः  ॥ लिप्_१,१३।३ ॥  
तं दृष्ट्वा ध्यानसंयुक्तो ब्रह्मा लोकमहेश्वरम्  ।  
मनसा लोकधातारं प्रपेदे शरणं विभुम्  ॥ लिप्_१,१३।४ ॥  
ततो ध्यानगतस्तत्र ब्रह्मा माहेश्वरीं वराम्  ।  
गां विश्वरूपां ददृशे महेश्वरमुखाच्च्युताम्  ॥ लिप्_१,१३।५ ॥  
चतुष्पदां चतुर्वक्त्रां चतुर्हस्तां चतुःस्तनीम्  ।  
चतुर्नेत्रां चतुःशृङ्गीं चतुर्दंष्ट्रां चतुर्मुखीम्  ॥ लिप्_१,१३।६ ॥  
द्वात्रिंशद्गुणसंयुक्ताम् ईश्वरीं सर्वतोमुखीम्  ।  
स तां दृष्ट्वा महातेजा महादेवीं महेश्वरीम्  ॥ लिप्_१,१३।७ ॥  
पुनराह महादेवः सर्वदेवनमस्कृतः  ।  
मतिः स्मृतिर्बुद्धिरिति गायमानः पुनः पुनः  ॥ लिप्_१,१३।८ ॥  
एह्येहीति महादेवि सातिष्ठत्प्राञ्जलिर्विभुम्  ।  
विश्वमावृत्य योगेन जगत्सर्वं वशीकुरु  ॥ लिप्_१,१३।९ ॥  
अथ तामाह देवेशो रुद्राणी त्वं भविष्यसि  ।  
ब्राह्मणानां हितार्थाय परमार्था भविष्यसि  ॥ लिप्_१,१३।१० ॥  
तथैनां पुत्रकामस्य ध्यायतः परमेष्ठिनः  ।  
प्रददौ देवदेवेशः चतुष्पादां जगद्गुरुः  ॥ लिप्_१,१३।११ ॥  
ततस्तां ध्यानयोगेन विदित्वा परमेश्वरीम्  ।  
ब्रह्मा लोकगुरोः सो ऽथ प्रतिपेदे महेश्वरीम्  ॥ लिप्_१,१३।१२ ॥  
गायत्रीं तु ततो रौद्रीं ध्यात्वा ब्रह्मानुयन्त्रितः  ।  
इत्येतां वैदिकीं विद्यां रौद्रीं गायत्रीमीरिताम्  ॥ लिप्_१,१३।१३ ॥  
जपित्वा तु महादेवीं ब्रह्मा लोकनमस्कृताम्  ।  
प्रपन्नस्तु महादेवं ध्यानयुक्तेन चेतसा  ॥ लिप्_१,१३।१४ ॥  
ततस्तस्य महादेवो दिव्ययोगं बहुश्रुतम्  ।  
ऐश्वर्यं ज्ञानसम्पत्तिं वैराग्यं च ददौ प्रभुः  ॥ लिप्_१,१३।१५ ॥  
ततो ऽस्य पार्श्वतो दिव्याः प्रादुर्भूताः कुमारकाः  ।  
पीतमाल्याम्बरधराः पीतस्रगनुलेपनाः  ॥ लिप्_१,१३।१६ ॥  
पीताभोष्णीषशिरसः पीतास्याः पीतमूर्धजाः  ।  
ततो वर्षसहस्रान्त उषित्वा विमलौजसः  ॥ लिप्_१,१३।१७ ॥  
योगात्मानस्तपोह्लादाः ब्राह्मणानां हितैषिणः  ।  
धर्मयोगबलोपेता मुनीनां दीर्घसत्त्रिणाम्  ॥ लिप्_१,१३।१८ ॥  
उपदिश्य महायोगं प्रविष्टास्ते महेश्वरम्  ।  
एवमेतेन विधिना ये प्रपन्ना महेश्वरम्  ॥ लिप्_१,१३।१९ ॥  
अन्ये ऽपि नियतात्मानो ध्यानयुक्ता जितेन्द्रियाः  ।  
ते सर्वे पापमुत्सृज्य विमला ब्रह्मवर्चसः  ॥ लिप्_१,१३।२० ॥  
प्रविशन्ति महादेवं रुद्रं ते त्वपुनर्भवाः  ॥ लिप्_१,१३।२१ ॥  
  
  
_______________________________________________________________  
  
  
लिप्, १, १४  
  
सूत उवाच  
ततस्तस्मिन्गते कल्पे पीतवर्णे स्वयम्भुवः  ।  
पुनरन्यः प्रवृत्तस्तु कल्पो नाम्नासितस्तु सः  ॥ लिप्_१,१४।१ ॥  
एकार्णवे तदा वृत्ते दिव्ये वर्षसहस्रके  ।  
स्रष्टुकामः प्रजा ब्रह्मा चिन्तयामास दुःखितः  ॥ लिप्_१,१४।२ ॥  
तस्य चिन्तयमानस्य पुत्रकामस्य वै प्रभोः  ।  
कृष्णः समभवद्वर्णो ध्यायतः परमेष्ठिनः  ॥ लिप्_१,१४।३ ॥  
अथापश्यन्महातेजाः प्रादुर्भूतं कुमारकम्  ।  
कृष्णवर्णं महावीर्यं दीप्यमानं स्वतेजसा  ॥ लिप्_१,१४।४ ॥  
कृष्णाम्बरधरोष्णीषं कृष्णयज्ञोपवीतिनम्  ।  
कृष्णेन मौलिना युक्तं कृष्णस्रगनुलेपनम्  ॥ लिप्_१,१४।५ ॥  
स तं दृष्ट्वा महात्मानम् अघोरं घोरविक्रमम्  ।  
ववन्दे देवदेवेशम् अद्भुतं कृष्णपिङ्गलम्  ॥ लिप्_१,१४।६ ॥  
प्राणायामपरः श्रीमान् हृदि कृत्वा महेश्वरम्  ।  
मनसा ध्यानुयुक्तेन प्रपन्नस्तु तमीश्वरम्  ॥ लिप्_१,१४।७ ॥  
अघोरं तु ततो ब्रह्मा ब्रह्मरूपं व्यचिन्तयत्  ।  
तथा वै ध्यायमानस्य ब्रह्मणः परमेष्ठिनः  ॥ लिप्_१,१४।८ ॥  
प्रददौ दर्शनं देवो ह्य् अघोरो घोरविक्रमः  ।  
अथास्य पार्श्वतः कृष्णाः कृष्णस्रगनुलेपनाः  ॥ लिप्_१,१४।९ ॥  
चत्वारस्तु महात्मानः सम्बभूवुः कुमारकाः  ।  
कृष्णः कृष्णशिखश्चैव कृष्णास्यः कृष्णवस्त्रधृक्  ॥ लिप्_१,१४।१० ॥  
ततो वर्षसहस्रं तु योगतः परमेश्वरम्  ।  
उपासित्वा महायोगं शिष्येभ्यः प्रददुः पुनः  ॥ लिप्_१,१४।११ ॥  
योगेन योगसम्पन्नाः प्रविश्य मनसा शिवम्  ।  
अमलं निर्गुणं स्थानं प्रविष्टा विश्वमीश्वरम्  ॥ लिप्_१,१४।१२ ॥  
एवमेतेन योगेन ये ऽपि चान्ये मनीषिणः  ।  
चिन्तयन्ति महादेवं गन्तारो रुद्रमव्ययम्  ॥ लिप्_१,१४।१३ ॥  
  
  
  
_______________________________________________________________  
  
  
लिप्, १, १५  
  
सूत उवाच  
ततस्तस्मिन् गते कल्पे कृष्णवर्णे भयानके  ।  
तुष्टाव देवदेवेशं ब्रह्मा तं ब्रह्मरूपिणम्  ॥ लिप्_१,१५।१ ॥  
अनुगृह्य ततस्तुष्टो ब्रह्माणमवदद्धरः  ।  
अनेनैव तु रूपेण संहरामि न संशयः  ॥ लिप्_१,१५।२ ॥  
ब्रह्महत्यादिकान् घोरांस् तथान्यानपि पातकान्  ।  
हीनांश्चैव महाभाग तथैव विविधान्यपि  ॥ लिप्_१,१५।३ ॥  
उपपातकमप्येवं तथा पापानि सुव्रत  ।  
मानसानि सुतीक्ष्णानि वाचिकानि पितामह  ॥ लिप्_१,१५।४ ॥  
कायिकानि सुमिश्राणि तथा प्रासङ्गिकानि च  ।  
बुद्धिपूर्वं कृतान्येव सहजागन्तुकानि च  ॥ लिप्_१,१५।५ ॥  
मातृदेहोत्थितान्येवं पितृदेहे च पातकम्  ।  
संहरामि न सन्देहः सर्वं पातकजं विभो  ॥ लिप्_१,१५।६ ॥  
लक्षं जप्त्वा ह्यघोरेभ्यो ब्रह्महा मुच्यते प्रभो  ।  
तदर्धं वाचिके वत्स तदर्धं मानसे पुनः  ॥ लिप्_१,१५।७ ॥  
चतुर्गुणं बुद्धिपूर्वे क्रोधादष्टगुणं स्मृतम्  ।  
वीरहा लक्षमात्रेण भ्रूणहा कोटिमभ्यसेत्  ॥ लिप्_१,१५।८ ॥  
मातृहा नियुतं जप्त्वा शुध्यते नात्र संशयः  ।  
गोघ्नश्चैव कृतघ्नश् च स्त्रीघ्नः पापयुतो नरः  ॥ लिप्_१,१५।९ ॥  
अयुताघोरमभ्यस्य मुच्यते नात्र संशयः  ।  
सुरापो लक्षमात्रेण बुद्ध्याबुद्ध्यापि वै प्रभो  ॥ लिप्_१,१५।१० ॥  
मुच्यते नात्र सन्देहस् तदर्धेन च वारुणीम्  ।  
अस्नाताशी सहस्रेण अजपी च तथा द्विजः  ॥ लिप्_१,१५।११ ॥  
अहुताशी सहस्रेण अदाता च विशुध्यति  ।  
ब्राह्मणस्वापहर्ता च स्वर्णस्तेयी नराधमः  ॥ लिप्_१,१५।१२ ॥  
नियुतं मानसं जप्त्वा मुच्यते नात्र संशयः  ।  
गुरुतल्परतो वापि मातृघ्नो वा नराधमः  ॥ लिप्_१,१५।१३ ॥  
ब्रह्मघ्नश् च जपेदेवं मानसं वै पितामह  ।  
सम्पर्कात्पापिनां पापं तत्समं परिभाषितम्  ॥ लिप्_१,१५।१४ ॥  
तथाप्ययुतमात्रेण पातकाद्वै प्रमुच्यते  ।  
संसर्गात्पातकी लक्षं जपेद्वै मानसं धिया  ॥ लिप्_१,१५।१५ ॥  
उपांशु यच्चतुर्धा वै वाचिकं चाष्टधा जपेत्  ।  
पातकादर्धमेव स्याद् उपपातकिनां स्मृतम्  ॥ लिप्_१,१५।१६ ॥  
तदर्धं केवले पापे नात्र कार्या विचारणा  ।  
ब्रह्महत्या सुरापानं सुवर्णस्तेयमेव च  ॥ लिप्_१,१५।१७ ॥  
कृत्वा च गुरुतल्पं च पापकृद्ब्राह्मणो यदि  ।  
रुद्रगायत्रिया ग्राह्यं गोमूत्रं कापिलं द्विजाः  ॥ लिप्_१,१५।१८ ॥  
गन्धद्वारेति तस्या वै गोमयं स्वस्थम् आहरेत्  ।  
तेजो ऽसि शुक्तम् इत्याज्यं कापिलं संहरेद्बुधः  ॥ लिप्_१,१५।१९ ॥  
आप्यायस्वेति च क्षीरं दधिक्राव्णेति चाहरेत्  ।  
गव्यं दधि नवं साक्षात् कापिलं वै पितामह  ॥ लिप्_१,१५।२० ॥  
देवस्य त्वेति मन्त्रेण सङ्ग्रहेद्वै कुशोदकम्  ।  
एकस्थं हेमपात्रे वा कृत्वाघोरेण राजते  ॥ लिप्_१,१५।२१ ॥  
ताम्रे वा पद्मपात्रे वा पालाशे वा दले शुभे  ।  
सकूर्चं सर्वरत्नाढ्यं क्षिप्त्वा तत्रैव काञ्चनम्  ॥ लिप्_१,१५।२२ ॥  
जपेल्लक्षमघोराख्यं हुत्वा चैव घृतादिभिः  ।  
घृतेन चरुणा चैव समिद्भिश् च तिलैस् तथा  ॥ लिप्_१,१५।२३ ॥  
यवैश् च व्रीहिभिश्चैव जुहुयाद्वै पृथक्पृथक्  ।  
प्रत्येकं सप्तवारं तु द्रव्यालाभे घृतेन तु  ॥ लिप्_१,१५।२४ ॥  
हुत्वाघोरेण देवेशं स्नात्वाघोरेण वै द्विजाः  ।  
अष्टद्रोणघृतेनैव स्नाप्य पश्चाद्विशोध्य च  ॥ लिप्_१,१५।२५ ॥  
अहोरात्रोषितः स्नातः पिबेत्कूर्चं शिवाग्रतः  ।  
ब्राह्मं ब्रह्मजपं कुर्याद् आचम्य च यथाविधि  ॥ लिप्_१,१५।२६ ॥  
एवं कृत्वा कृतघ्नो ऽपि ब्रह्महा भ्रूणहा तथा  ।  
वीरहा गुरुघाती च मित्रविश्वासघातकः  ॥ लिप्_१,१५।२७ ॥  
स्तेयी सुवर्णस्तेयी च गुरुतल्परतः सदा  ।  
मद्यपो वृषलीसक्तः परदारविधर्षकः  ॥ लिप्_१,१५।२८ ॥  
ब्रह्मस्वहा तथा गोघ्नो मातृहा पितृहा तथा  ।  
देवप्रच्यावकश्चैव लिङ्गप्रध्वंसकस् तथा  ॥ लिप्_१,१५।२९ ॥  
तथान्यानि च पापानि मानसानि द्विजो यदि  ।  
वाचिकानि तथान्यानि कायिकानि सहस्रशः  ॥ लिप्_१,१५।३० ॥  
कृत्वा विमुच्यते सद्यो जन्मान्तरशतैरपि  ।  
एतद्रहस्यं कथितम् अघोरेशप्रसङ्गतः  ॥ लिप्_१,१५।३१ ॥  
तस्माज्जपेद्द्विजो नित्यं सर्वपापविशुद्धये  ॥ लिप्_१,१५।३२ ॥  
  
  
  
_______________________________________________________________  
  
  
लिप्, १, १६  
  
सूत उवाच  
अथान्यो ब्रह्मणः कल्पो वर्तते मुनिपुङ्गवाः  ।  
विश्वरूप इति ख्यातो नामतः परमाद्भुतः  ॥ लिप्_१,१६।१ ॥  
विनिवृत्ते तु संहारे पुनः सृष्टे चराचरे  ।  
ब्रह्मणः पुत्रकामस्य ध्यायतः परमेष्ठिनः  ॥ लिप्_१,१६।२ ॥  
प्रादुर्भूता महानादा विश्वरूपा सरस्वती  ।  
विश्वमाल्याम्बरधरा विश्वयज्ञोपवीतिनी  ॥ लिप्_१,१६।३ ॥  
विश्वोष्णीषा विश्वगन्धा विश्वमाता महोष्ठिका  ।  
तथाविधं स भगवान् ईशानं परमेश्वरम्  ॥ लिप्_१,१६।४ ॥  
शुद्धस्फटिकसङ्काशं सर्वाभरणभूषितम्  ।  
अथ तं मनसा ध्यात्वा युक्तात्मा वै पितामहः  ॥ लिप्_१,१६।५ ॥  
ववन्दे देवमीशानं सर्वेशं सर्वगं प्रभुम्  ।  
ओमीशान नमस्ते ऽस्तु महादेव नमो ऽस्तु ते  ॥ लिप्_१,१६।६ ॥  
नमो ऽस्तु सर्वविद्यानाम् ईशान परमेश्वर  ।  
नमो ऽस्तु सर्वभूतानाम् ईशान वृषवाहन  ॥ लिप्_१,१६।७ ॥  
ब्रह्मणो ऽधिपते तुभ्यं ब्रह्मणे ब्रह्मरूपिणे  ।  
नमो ब्रह्माधिपतये शिवं मे ऽस्तु सदाशिव  ॥ लिप्_१,१६।८ ॥  
ओङ्कारमूर्ते देवेश सद्योजात नमोनमः  ।  
प्रपद्ये त्वां प्रपन्नो ऽस्मि सद्योजाताय वै नमः  ॥ लिप्_१,१६।९ ॥  
अभवे च भवे तुभ्यं तथा नातिभवे नमः  ।  
भवोद्भव भवेशान मां भजस्व महाद्युते  ॥ लिप्_१,१६।१० ॥  
वामदेव नमस्तुभ्यं ज्येष्ठाय वरदाय च  ।  
नमो रुद्राय कालाय कलनाय नमो नमः  ॥ लिप्_१,१६।११ ॥  
नमो विकरणायैव कालवर्णाय वर्णिने  ।  
बलाय बलिनां नित्यं सदा विकरणाय ते  ॥ लिप्_१,१६।१२ ॥  
बलप्रमथनायैव बलिने ब्रह्मरूपिणे  ।  
सर्वभूतेश्वरेशाय भूतानां दमनाय च  ॥ लिप्_१,१६।१३ ॥  
मनोन्मनाय देवाय नमस्तुभ्यं महाद्युते  ।  
वामदेवाय वामाय नमस्तुभ्यं महात्मने  ॥ लिप्_१,१६।१४ ॥  
ज्येष्ठाय चैव श्रेष्ठाय रुद्राय वरदाय च  ।  
कालहन्त्रे नमस्तुभ्यं नमस्तुभ्यं महात्मने  ॥ लिप्_१,१६।१५ ॥  
इति स्तवेन देवेशं ननाम वृषभध्वजम्  ।  
यः पठेत् सकृदेवेह ब्रह्मलोकं गमिष्यति  ॥ लिप्_१,१६।१६ ॥  
श्रावयेद्वा द्विजान् श्राद्धे स याति परमां गतिम्  ।  
एवं ध्यानगतं तत्र प्रणमन्तं पितामहम्  ॥ लिप्_१,१६।१७ ॥  
उवाच भगवानीशः प्रीतो ऽहं ते किमिच्छसि  ।  
ततस्तु प्रणतो भूत्वा वाग्विशुद्धं महेश्वरम्  ॥ लिप्_१,१६।१८ ॥  
उवाच भगवान् रुद्रं प्रीतं प्रीतेन चेतसा  ।  
यदिदं विश्वरूपं ते विश्वगौः श्रेयसीश्वरी  ॥ लिप्_१,१६।१९ ॥  
एतद्वेदितुमिच्छामि यथेयं परमेश्वर  ।  
कैषा भगवती देवी चतुष्पादा चतुर्मुखी  ॥ लिप्_१,१६।२० ॥  
चतुःशृङ्गी चतुर्वक्त्रा चतुर्दंष्ट्रा चतुःस्तनी  ।  
चतुर्हस्ता चतुर्नेत्रा विश्वरूपा कथं स्मृता  ॥ लिप्_१,१६।२१ ॥  
किन्नामगोत्रा कस्येयं किंवीर्या चापि कर्मतः  ।  
तस्य तद्वचनं श्रुत्वा देवदेवो वृषध्वजः  ॥ लिप्_१,१६।२२ ॥  
प्राह देववृषं ब्रह्मा ब्रह्माणं चात्मसम्भवम्  ।  
रहस्यं सर्वमन्त्राणां पावनं पुष्टिवर्धनम्  ॥ लिप्_१,१६।२३ ॥  
शृणुष्वैतत्परं गुह्यम् आदिसर्गे यथा तथा  ।  
एवं यो वर्तते कल्पो विश्वरूपस्त्वसौ मतः  ॥ लिप्_१,१६।२४ ॥  
ब्रह्मस्थानमिदं चापि यत्र प्राप्तं त्वया प्रभो  ।  
त्वत्तः परतरं देव विष्णुना तत्पदं शुभम्  ॥ लिप्_१,१६।२५ ॥  
वैकुण्ठेन विशुद्धेन मम वामाङ्गजेन वा  ।  
तदाप्रभृति कल्पश् च त्रयस्त्रिंशत्तमो ह्ययम्  ॥ लिप्_१,१६।२६ ॥  
शतं शतसहस्राणाम् अतीता ये स्वयम्भुवः  ।  
पुरस्तात्तव देवेश तच्छृणुष्व महामते  ॥ लिप्_१,१६।२७ ॥  
आनन्दस्तु स विज्ञेय आनन्दत्वे व्यवस्थितः  ।  
माण्डव्यगोत्रस्तपसा मम पुत्रत्वमागतः  ॥ लिप्_१,१६।२८ ॥  
त्वयि योगं च साङ्ख्यं च तपोविद्याविधिक्रियाः  ।  
ऋतं सत्यं दया ब्रह्म अहिंसा सन्मतिः क्षमा  ॥ लिप्_१,१६।२९ ॥  
ध्यानं ध्येयं दमः शान्तिर् विद्याविद्या मतिर्धृतिः  ।  
कान्तिर्नीतिः प्रथा मेधा लज्जा दृष्टिः सरस्वती  ॥ लिप्_१,१६।३० ॥  
तुष्टिः पुष्टिः क्रिया चैव प्रसादश् च प्रतिष्ठिताः  ।  
द्वात्रिंशत्सुगुणा ह्येषा द्वात्रिंशाक्षरसञ्ज्ञया  ॥ लिप्_१,१६।३१ ॥  
प्रकृतिर्विहिता ब्रह्मंस् त्वत्प्रसूतिर्महेश्वरी  ।  
विष्णोर्भगवतश्चापि तथान्येषामपि प्रभो  ॥ लिप्_१,१६।३२ ॥  
सैषा भगवती देवी मत्प्रसूतिः प्रतिष्ठिता  ।  
चतुर्मुखी जगद्योनिः प्रकृतिर् गौः प्रतिष्ठिता  ॥ लिप्_१,१६।३३ ॥  
गौरी माया च विद्या च कृष्णा हैमवतीति च  ।  
प्रधानं प्रकृतिश्चैव यामाहुस्तत्त्वचिन्तकाः  ॥ लिप्_१,१६।३४ ॥  
अजामेकां लोहितां शुक्लकृष्णां विश्वप्रजां सृजमानां सरूपाम्  ।  
अजो ऽहं मां विद्धि तां विश्वरूपं गायत्रीं गां विश्वरूपां हि बुद्ध्या  ॥ लिप्_१,१६।३५ ॥  
एवमुक्त्वा महादेवः ससर्ज परमेश्वरः  ।  
ततश् च पार्श्वगा देव्याः सर्वरूपकुमारकाः  ॥ लिप्_१,१६।३६ ॥  
जटी मुण्डी शिखण्डी च अर्धमुण्डश् च जज्ञिरे  ।  
ततस्तेन यथोक्तेन योगेन सुमहौजसः  ॥ लिप्_१,१६।३७ ॥  
दिव्यवर्षसहस्रान्ते उपासित्वा महेश्वरम्  ।  
धर्मोपदेशमखिलं कृत्वा योगमयं दृढम्  ॥ लिप्_१,१६।३८ ॥  
शिष्टाश् च नियतात्मानः प्रविष्टा रुद्रमीश्वरम्  ॥ लिप्_१,१६।३९ ॥  
  
  
  
_______________________________________________________________  
  
  
लिप्, १, १७  
  
सूत उवाच  
एवं सङ्क्षेपतः प्रोक्तः सह्यादीनां समुद्भवः  ।  
यः पठेच्छृणुयाद्वापि श्रावयेद्वा द्विजोत्तमान्  ॥ लिप्_१,१७।१ ॥  
स याति ब्रह्मसायुज्यं प्रसादात्परमेष्ठिनः  ।  
  
ऋषय ऊचुः  
कथं लिङ्गमभूल्लिङ्गे समभ्यर्च्यः स शङ्करः  ॥ लिप्_१,१७।२ ॥  
किं लिङ्गं कस् तथा लिङ्गी सूत वक्तुमिहार्हसि  ।  
  
रोमहर्षण उवाच  
एवं देवाश् च ऋषयः प्रणिपत्य पितामहम्  ॥ लिप्_१,१७।३ ॥  
अपृच्छन् भगवंल्लिङ्गं कथमासीदिति स्वयम्  ।  
लिङ्गे महेश्वरो रुद्रः समभ्यर्च्यः कथं त्विति  ॥ लिप्_१,१७।४ ॥  
किं लिङ्गं कस् तथा लिङ्गी सो ऽप्याह च पितामहः  ।  
  
पितामह उवाच  
प्रधानं लिङ्गमाख्यातं लिङ्गी च परमेश्वरः  ॥ लिप्_१,१७।५ ॥  
रक्षार्थमम्बुधौ मह्यं विष्णोस्त्वासीत् सुरोत्तमाः  ।  
वैमानिके गते सर्गे जनलोकं सहर्षिभिः  ॥ लिप्_१,१७।६ ॥  
स्थितिकाले तदा पूर्णे ततः प्रत्याहृते तथा  ।  
चतुर्युगसहस्रान्ते सत्यलोकं गते सुराः  ॥ लिप्_१,१७।७ ॥  
विनाधिपत्यं समतां गते ऽन्ते ब्रह्मणो मम  ।  
शुष्के च स्थावरे सर्वे त्व् अनावृष्ट्या च सर्वशः  ॥ लिप्_१,१७।८ ॥  
पशवो मानुषा वृक्षाः पिशाचाः पिशिताशनाः  ।  
गन्धर्वाद्याः क्रमेणैव निर्दग्धा भानुभानुभिः  ॥ लिप्_१,१७।९ ॥  
एकार्णवे महाघोरे तमोभूते समन्ततः  ।  
सुष्वापाम्भसि योगात्मा निर्मलो निरुपप्लवः  ॥ लिप्_१,१७।१० ॥  
सहस्रशीर्षा विश्वात्मा सहस्राक्षः सहस्रपात्  ।  
सहस्रबाहुः सर्वज्ञः सर्वदेवभवोद्भवः  ॥ लिप्_१,१७।११ ॥  
हिरण्यगर्भो रजसा तमसा शङ्करः स्वयम्  ।  
सत्त्वेन सर्वगो विष्णुः सर्वात्मत्वे महेश्वरः  ॥ लिप्_१,१७।१२ ॥  
कालात्मा कालनाभस्तु शुक्लः कृष्णस्तु निर्गुणः  ।  
नारायणो महाबाहुः सर्वात्मा सदसन्मयः  ॥ लिप्_१,१७।१३ ॥  
तथाभूतमहं दृष्ट्वा शयानं पङ्कजेक्षणम्  ।  
मायया मोहितस्तस्य तमवोचममर्षितः  ॥ लिप्_१,१७।१४ ॥  
कस्त्वं वदेति हस्तेन समुत्थाप्य सनातनम्  ।  
तदा हस्तप्रहारेण तीव्रेण स दृढेन तु  ॥ लिप्_१,१७।१५ ॥  
प्रबुद्धो ऽहीयशयनात् समासीनः क्षणं वशी  ।  
ददर्श निद्राविक्लिन्न- नीरजामललोचनः  ॥ लिप्_१,१७।१६ ॥  
मामग्रे संस्थितं भासा- ध्यासितो भगवान् हरिः  ।  
आह चोत्थाय भगवान् हसन्मां मधुरं सकृत्  ॥ लिप्_१,१७।१७ ॥  
स्वागतंस्वागतं वत्स पितामह महाद्युते  ।  
तस्य तद्वचनं श्रुत्वा स्मितपूर्वं सुरर्षभाः  ॥ लिप्_१,१७।१८ ॥  
रजसा बद्धवैरश् च तमवोचं जनार्दनम्  ।  
भाषसे वत्स वत्सेति सर्गसंहारकारणम्  ॥ लिप्_१,१७।१९ ॥  
माम् इहान्तःस्मितं कृत्वा गुरुः शिष्यमिवानघ  ।  
कर्तारं जगतां साक्षात् प्रकृतेश् च प्रवर्तकम्  ॥ लिप्_१,१७।२० ॥  
सनातनमजं विष्णुं विरिञ्चिं विश्वसम्भवम्  ।  
विश्वात्मानं विधातारं धातारं पङ्कजेक्षणम्  ॥ लिप्_१,१७।२१ ॥  
किमर्थं भाषसे मोहाद् वक्तुमर्हसि सत्वरम्  ।  
सो ऽपि मामाह जगतां कर्ताहमिति लोकय  ॥ लिप्_१,१७।२२ ॥  
भर्ता हर्ता भवान् अङ्गाद् अवतीर्णो ममाव्ययात्  ।  
विस्मृतो ऽसि जगन्नाथं नारायणमनामयम्  ॥ लिप्_१,१७।२३ ॥  
पुरुषं परमात्मानं पुरुहूतं पुरुष्टुतम्  ।  
विष्णुमच्युतमीशानं विश्वस्य प्रभवोद्भवम्  ॥ लिप्_१,१७।२४ ॥  
तवापराधो नास्त्यत्र मम मायाकृतं त्विदम्  ।  
शृणु सत्यं चतुर्वक्त्र सर्वदेवेश्वरो ह्ययम्  ॥ लिप्_१,१७।२५ ॥  
कर्ता नेता च हर्ता च न मयास्ति समो विभुः  ।  
अहमेव परं ब्रह्म परं तत्त्वं पितामह  ॥ लिप्_१,१७।२६ ॥  
अहमेव परं ज्योतिः परमात्मा त्वहं विभुः  ।  
यद्यद्दृष्टं श्रुतं सर्वं जगत्यस्मिंश्चराचरम्  ॥ लिप्_१,१७।२७ ॥  
तत्तद्विद्धि चतुर्वक्त्र सर्वं मन्मयमित्यथ  ।  
मया सृष्टं पुराव्यक्तं चतुर्विंशतिकं स्वयम्  ॥ लिप्_१,१७।२८ ॥  
नित्यान्ता ह्यणवो बद्धाः सृष्टाः क्रोधोद्भवादयः  ।  
प्रसादाद्धि भवानण्डान्य् अनेकानीह लीलया  ॥ लिप्_१,१७।२९ ॥  
सृष्टा बुद्धिर्मया तस्याम् अहङ्कारस्त्रिधा ततः  ।  
तन्मात्रापञ्चकं तस्मान् मनः षष्ठेन्द्रियाणि च  ॥ लिप्_१,१७।३० ॥  
आकाशादीनि भूतानि भौतिकानि च लीलया  ।  
इत्युक्तवति तस्मिंश् च मयि चापि वचस् तथा  ॥ लिप्_१,१७।३१ ॥  
आवयोश्चाभवद्युद्धं सुघोरं रोमहर्षणम्  ।  
प्रलयार्णवमध्ये तु रजसा बद्धवैरयोः  ॥ लिप्_१,१७।३२ ॥  
एतस्मिन्नन्तरे लिङ्गम् अभवच्चावयोः पुरः  ।  
विवादशमनार्थं हि प्रबोधार्थं च भास्वरम्  ॥ लिप्_१,१७।३३ ॥  
ज्वालामालासहस्राढ्यं कालानलशतोपमम्  ।  
क्षयवृद्धिविनिर्मुक्तम् आदिमध्यान्तवर्जितम्  ॥ लिप्_१,१७।३४ ॥  
अनौपम्यमनिर्देश्यम् अव्यक्तं विश्वसम्भवम्  ।  
तस्य ज्वालासहस्रेण मोहितो भगवान् हरिः  ॥ लिप्_१,१७।३५ ॥  
मोहितं प्राह मामत्र परीक्षावो ऽग्निसम्भवम्  ।  
अधोगमिष्याम्यनल- स्तम्भस्यानुपमस्य च  ॥ लिप्_१,१७।३६ ॥  
भवानूर्ध्वं प्रयत्नेन गन्तुमर्हसि सत्वरम्  ।  
एवं व्याहृत्य विश्वात्मा स्वरूपमकरोत्तदा  ॥ लिप्_१,१७।३७ ॥  
वाराहमहमप्याशु हंसत्वं प्राप्तवान्सुराः  ।  
तदाप्रभृति मामाहुर्ह् अंसं हंसो विराडिति  ॥ लिप्_१,१७।३८ ॥  
हंसहंसेति यो ब्रूयान् मां हंसः स भविष्यति  ।  
सुश्वेतो ह्यनलाक्षश् च विश्वतः पक्षसंयुतः  ॥ लिप्_१,१७।३९ ॥  
मनो ऽनिलजवो भूत्वा गतो ऽहं चोर्ध्वतः सुराः  ।  
नारायणो ऽपि विश्वात्मा नीलाञ्जनचयोपमम्  ॥ लिप्_१,१७।४० ॥  
दशयोजनविस्तीर्णं शतयोजनमायतम्  ।  
मेरुपर्वतवर्ष्माणं गौरतीक्ष्णाग्रदंष्ट्रिणम्  ॥ लिप्_१,१७।४१ ॥  
कालादित्यसमाभासं दीर्घघोणं महास्वरम्  ।  
ह्रस्वपादं विचित्राङ्गं जैत्रं दृढम् अनौपमम्  ॥ लिप्_१,१७।४२ ॥  
वाराहमसितं रूपम् आस्थाय गतवानधः  ।  
एवं वर्षसहस्रं तु त्वरन्विष्णुरधोगतः  ॥ लिप्_१,१७।४३ ॥  
नापश्यदल्पमप्यस्य मूलं लिङ्गस्य सूकरः  ।  
तावत्कालं गतो ह्यूर्ध्वम् अहमप्यरिसूदनः  ॥ लिप्_१,१७।४४ ॥  
सत्वरं सर्वयत्नेन तस्यान्तं ज्ञातुमिच्छया  ।  
श्रान्तो ह्यदृष्ट्वा तस्यान्तम् अहङ्कारादधोगतः  ॥ लिप्_१,१७।४५ ॥  
तथैव भगवान् विष्णुः श्रान्तः सन्त्रस्तलोचनः  ।  
सर्वदेवभवस्तूर्णम् उत्थितः सः महावपुः  ॥ लिप्_१,१७।४६ ॥  
समागतो मया सार्धं प्रणिपत्य महामनाः  ।  
मायया मोहितः शम्भोस् तस्थौ संविग्नमानसः  ॥ लिप्_१,१७।४७ ॥  
पृष्ठतः पार्श्वतश्चैव चाग्रतः परमेश्वरम्  ।  
प्रणिपत्य मया सार्धं सस्मार किमिदं त्विति  ॥ लिप्_१,१७।४८ ॥  
तदा समभवत्तत्र नादो वै शब्दलक्षणः  ।  
ओमोमिति सुरश्रेष्ठाः सुव्यक्तः प्लुतलक्षणः  ॥ लिप्_१,१७।४९ ॥  
किमिदं त्विति सञ्चिन्त्य मया तिष्ठन्महास्वनम्  ।  
लिङ्गस्य दक्षिणे भागे तदापश्यत्सनातनम्  ॥ लिप्_१,१७।५० ॥  
आद्यवर्णमकारं तु उकारं चोत्तरे ततः  ।  
मकारं मध्यतश्चैव नादान्तं तस्य चौमिति  ॥ लिप्_१,१७।५१ ॥  
सूर्यमण्डलवद्दृष्ट्वा वर्णमाद्यं तु दक्षिणे  ।  
उत्तरे पावकप्रख्यम् उकारं पुरुषर्षभः  ॥ लिप्_१,१७।५२ ॥  
शीतांशुमण्डलप्रख्यं मकारं मध्यमं तथा  ।  
तस्योपरि तदापश्यच् छुद्धस्फटिकवत् प्रभुम्  ॥ लिप्_१,१७।५३ ॥  
तुरीयातीतम् अमृतं निष्कलं निरुपप्लवम्  ।  
निर्द्वन्द्वं केवलं शून्यं बाह्याभ्यन्तरवर्जितम्  ॥ लिप्_१,१७।५४ ॥  
सबाह्याभ्यन्तरं चैव सबाह्याभ्यन्तरस्थितम्  ।  
आदिमध्यान्तरहितम् आनन्दस्यापि कारणम्  ॥ लिप्_१,१७।५५ ॥  
मात्रास्तिस्रस्त्वर्धमात्रं नादाख्यं ब्रह्मसञ्ज्ञितम्  ।  
ऋग्यजुःसामवेदा वै मात्रारूपेण माधवः  ॥ लिप्_१,१७।५६ ॥  
वेदशब्देभ्य एवेशं विश्वात्मानमचिन्तयत्  ।  
तदाभवदृषिर्वेद ऋषेः सारतमं शुभम्  ॥ लिप्_१,१७।५७ ॥  
तेनैव ऋषिणा विष्णुर् ज्ञातवान् परमेश्वरम्  ।  
  
देव उवाच  
चिन्तया रहितो रुद्रो वाचो यन्मनसा सह  ॥ लिप्_१,१७।५८ ॥  
अप्राप्य तं निवर्तन्ते वाच्यस्त्वेकाक्षरेण सः  ।  
एकाक्षरेण तद्वाच्यम् ऋतं परमकारणम्  ॥ लिप्_१,१७।५९ ॥  
सत्यमानन्दममृतं परं ब्रह्म परात्परम्  ।  
एकाक्षरादकाराख्यो भगवान्कनकाण्डजः  ॥ लिप्_१,१७।६० ॥  
एकाक्षरादुकाराख्यो हरिः परमकारणम्  ।  
एकाक्षरान्मकाराख्यो भगवान्नीललोहितः  ॥ लिप्_१,१७।६१ ॥  
सर्गकर्ता त्वकाराख्यो ह्य् उकाराख्यस्तु मोहकः  ।  
मकाराख्यस् तयोर् नित्यम् अनुग्रहकरो ऽभवत्  ॥ लिप्_१,१७।६२ ॥  
मकाराख्यो विभुर्बीजी ह्य् अकारो बीजमुच्यते  ।  
उकाराख्यो हरिर्योनिः प्रधानपुरुषेश्वरः  ॥ लिप्_१,१७।६३ ॥  
बीजी च बीजं तद्योनिर् नादाख्यश् च महेश्वरः  ।  
बीजी विभज्य चात्मानं स्वेच्छया तु व्यवस्थितः  ॥ लिप्_१,१७।६४ ॥  
अस्य लिङ्गादभूद्बीजम् अकारो बीजिनः प्रभोः  ।  
उकारयोनौ निक्षिप्तम् अवर्धत समन्ततः  ॥ लिप्_१,१७।६५ ॥  
सौवर्णमभवच्चाण्डम् आवेष्ट्याद्यं तदक्षरम्  ।  
अनेकाब्दं तथा चाप्सु दिव्यमण्डं व्यवस्थितम्  ॥ लिप्_१,१७।६६ ॥  
ततो वर्षसहस्रान्ते द्विधा कृतमजोद्भवम्  ।  
अण्डम् अप्सु स्थितं साक्षाद् आद्याख्येनेश्वरेण तु  ॥ लिप्_१,१७।६७ ॥  
तस्याण्डस्य शुभं हैमं कपालं चोर्ध्वसंस्थितम्  ।  
जज्ञे यद्द्यौस्तदपरं पृथिवी पञ्चलक्षणा  ॥ लिप्_१,१७।६८ ॥  
तस्मादण्डोद्भवो जज्ञे त्व् अकाराख्यश्चतुर्मुखः  ।  
स स्रष्टा सर्वलोकानां स एव त्रिविधः प्रभुः  ॥ लिप्_१,१७।६९ ॥  
एवमोमोमिति प्रोक्तम् इत्याहुर्यजुषां वराः  ।  
यजुषां वचनं श्रुत्वा ऋचः सामानि सादरम्  ॥ लिप्_१,१७।७० ॥  
एवमेव हरे ब्रह्मन्न् इत्याहुः श्रुतयस्तदा  ।  
ततो विज्ञाय देवेशं यथावच्छ्रुतिसम्भवैः  ॥ लिप्_१,१७।७१ ॥  
मन्त्रैर्महेश्वरं देवं तुष्टाव सुमहोदयम्  ।  
आवयोः स्तुतिसन्तुष्टो लिङ्गे तस्मिन्निरञ्जनः  ॥ लिप्_१,१७।७२ ॥  
दिव्यं शब्दमयं रूपम् आस्थाय प्रहसन् स्थितः  ।  
अकारस्तस्य मूर्धा तु ललाटं दीर्घमुच्यते  ॥ लिप्_१,१७।७३ ॥  
इकारो दक्षिणं नेत्रम् ईकारो वामलोचनम्  ।  
उकारो दक्षिणं श्रोत्रम् ऊकारो वाममुच्यते  ॥ लिप्_१,१७।७४ ॥  
ऋकारो दक्षिणं तस्य कपोलं परमेष्ठिनः  ।  
वामं कपोलम् ॠकारो ऌ ॡ नासापुटे उभे  ॥ लिप्_१,१७।७५ ॥  
एकारम् ओष्ठमूर्द्ध्वश् च ऐकारस्त्वधरो विभोः  ।  
ओकारश् च तथौकारो दन्तपङ्क्तिद्वयं क्रमात्  ॥ लिप्_१,१७।७६ ॥  
अमस्तु तालुनी तस्य देवदेवस्य धीमतः  ।  
कादिपञ्चाक्षराण्यस्य पञ्च हस्तानि दक्षिणे  ॥ लिप्_१,१७।७७ ॥  
चादिपञ्चाक्षराण्येवं पञ्च हस्तानि वामतः  ।  
टादिपञ्चाक्षरं पादस् तादिपञ्चाक्षरं तथा  ॥ लिप्_१,१७।७८ ॥  
पकारमुदरं तस्य फकारः पार्श्वमुच्यते  ।  
बकारो वामपार्श्वं वै भकारं स्कन्धमस्य तत्  ॥ लिप्_१,१७।७९ ॥  
मकारं हृदयं शम्भोर् महादेवस्य योगिनः  ।  
यकारादिसकारान्तं विभोर्वै सप्त धातवः  ॥ लिप्_१,१७।८० ॥  
हकार आत्मरूपं वै क्षकारः क्रोध उच्यते  ।  
तं दृष्ट्वा उमया सार्धं भगवन्तं महेश्वरम्  ॥ लिप्_१,१७।८१ ॥  
प्रणम्य भगवान् विष्णुः पुनश्चापश्यदूर्द्ध्वतः  ।  
ओङ्कारप्रभवं मन्त्रं कलापञ्चकसंयुतम्  ॥ लिप्_१,१७।८२ ॥  
शुद्धस्फटिकसङ्काशं सुभाष्टत्रिंशदक्षरम्  ।  
मेधाकरम् अभूद्भूयः सर्वधर्मार्थसाधकम्  ॥ लिप्_१,१७।८३ ॥  
गायत्रीप्रभवं मन्त्रं हरितं वश्यकारकम्  ।  
चतुर्विंशतिवर्णाढ्यं चतुष्कलमनुत्तमम्  ॥ लिप्_१,१७।८४ ॥  
अथर्वमसितं मन्त्रं कलाष्टकसमायुतम्  ।  
अभिचारिकमत्यर्थं त्रयस्त्रिंशच्छुभाक्षरम्  ॥ लिप्_१,१७।८५ ॥  
यजुर्वेदसमायुक्तं पञ्चत्रिंशच्छुभाक्षरम्  ।  
कलाष्टकसमायुक्तं सुश्वेतं शान्तिकं तथा  ॥ लिप्_१,१७।८६ ॥  
त्रयोदशकलायुक्तं बालाद्यैः सह लोहितम्  ।  
सामोद्भवं जगत्याद्यं वृद्धिसंहारकारणम्  ॥ लिप्_१,१७।८७ ॥  
वर्णाः षडधिकाः षष्टिर् अस्य मन्त्रवरस्य तु  ।  
पञ्च मन्त्रांस् तथा लब्ध्वा जजाप भगवान् हरिः  ॥ लिप्_१,१७।८८ ॥  
अथ दृष्ट्वा कलावर्णम् ऋग्यजुःसामरूपिणम्  ।  
ईशानमीशमुकुटं पुरुषास्यं पुरातनम्  ॥ लिप्_१,१७।८९ ॥  
अघोरहृदयं हृद्यं वामगुह्यं सदाशिवम्  ।  
सद्यः पादं महादेवं महाभोगीन्द्रभूषणम्  ॥ लिप्_१,१७।९० ॥  
विश्वतः पादवदनं विश्वतो ऽक्षिकरं शिवम्  ।  
ब्रह्मणो ऽधिपतिं सर्ग- स्थितिसंहारकारणम्  ॥ लिप्_१,१७।९१ ॥  
तुष्टाव पुनरिष्टाभिर् वाग्भिर् वरदमीश्वरम्  ॥ लिप्_१,१७।९२ ॥  
  
  
  
_______________________________________________________________  
  
लिप्, १, १८  
  
विष्णुर् उवाच  
एकाक्षराय रुद्राय अकारायात्मरूपिणे  ।  
उकारायादिदेवाय विद्यादेहाय वै नमः  ॥ लिप्_१,१८।१ ॥  
तृतीयाय मकाराय शिवाय परमात्मने  ।  
सूर्याग्निसोमवर्णाय यजमानाय वै नमः  ॥ लिप्_१,१८।२ ॥  
अग्नये रुद्ररूपाय रुद्राणां पतये नमः  ।  
शिवाय शिवमन्त्राय सद्योजाताय वेधसे  ॥ लिप्_१,१८।३ ॥  
वामाय वामदेवाय वरदायामृताय ते  ।  
अघोरायातिघोराय सद्योजाताय रंहसे  ॥ लिप्_१,१८।४ ॥  
ईशानाय श्मशानाय अतिवेगाय वेगिने  ।  
नमो ऽस्तु श्रुतिपादाय ऊर्ध्वलिङ्गाय लिङ्गिने  ॥ लिप्_१,१८।५ ॥  
हेमलिङ्गाय हेमाय वारिलिङ्गाय चाम्भसे  ।  
शिवाय शिवलिङ्गाय व्यापिने व्योमव्यापिने  ॥ लिप्_१,१८।६ ॥  
वायवे वायुवेगाय नमस्ते वायुव्यापिने  ।  
तेजसे तेजसां भर्त्रे नमस्तेजो ऽधिव्यापिने  ॥ लिप्_१,१८।७ ॥  
जलाय जलभूताय नमस्ते जलव्यापिने  ।  
पृथिव्यै चान्तरिक्षाय पृथिवीव्यापिने नमः  ॥ लिप्_१,१८।८ ॥  
शब्दस्पर्शस्वरूपाय रसगन्धाय गन्धिने  ।  
गणाधिपतये तुभ्यं गुह्याद्गुह्यतमाय ते  ॥ लिप्_१,१८।९ ॥  
अनन्ताय विरूपाय अनन्तानामयाय च  ।  
शाश्वताय वरिष्ठाय वारिगर्भाय योगिने  ॥ लिप्_१,१८।१० ॥  
संस्थितायाम्भसां मध्ये आवयोर्मध्यवर्चसे  ।  
गोप्त्रे हर्त्रे सदा कर्त्रे निधनायेश्वराय च  ॥ लिप्_१,१८।११ ॥  
अचेतनाय चिन्त्याय चेतनायासहारिणे  ।  
अरूपाय सुरूपाय अनङ्गायाङ्गहारिणे  ॥ लिप्_१,१८।१२ ॥  
भस्मदिग्धशरीराय भानुसोमाग्निहेतवे  ।  
श्वेताय श्वेतवर्णाय तुहिनाद्रिचराय च  ॥ लिप्_१,१८।१३ ॥  
सुश्वेताय सुवक्त्राय नमः श्वेतशिखाय च  ।  
श्वेतास्याय महास्याय नमस्ते श्वेतलोहित  ॥ लिप्_१,१८।१४ ॥  
सुताराय विशिष्टाय नमो दुन्दुभिने हर  ।  
शतरूपविरूपाय नमः केतुमते सदा  ॥ लिप्_१,१८।१५ ॥  
ऋद्धिशोकविशोकाय पिनाकाय कपर्दिने  ।  
विपाशाय सुपाशाय नमस्ते पाशनाशिने  ॥ लिप्_१,१८।१६ ॥  
सुहोत्राय हविष्याय सुब्रह्मण्याय सूरिणे  ।  
सुमुखाय सुवक्त्राय दुर्दमाय दमाय च  ॥ लिप्_१,१८।१७ ॥  
कङ्काय कङ्करूपाय कङ्कणीकृतपन्नग  ।  
सनकाय नमस्तुभ्यं सनातन सनन्दन  ॥ लिप्_१,१८।१८ ॥  
सनत्कुमारसारङ्गम् आरणाय महात्मने  ।  
लोकाक्षिणे त्रिधामाय नमो विरजसे सदा  ॥ लिप्_१,१८।१९ ॥  
शङ्खपालाय शङ्खाय रजसे तमसे नमः  ।  
सारस्वताय मेघाय मेघवाहन ते नमः  ॥ लिप्_१,१८।२० ॥  
सुवाहाय विवाहाय विवादवरदाय च  ।  
नमः शिवाय रुद्राय प्रधानाय नमोनमः  ॥ लिप्_१,१८।२१ ॥  
त्रिगुणाय नमस्तुभ्यं चतुर्व्यूहात्मने नमः  ।  
संसाराय नमस्तुभ्यं नमः संसारहेतवे  ॥ लिप्_१,१८।२२ ॥  
मोक्षाय मोक्षरूपाय मोक्षकर्त्रे नमोनमः  ।  
आत्मने ऋषये तुभ्यं स्वामिने विष्णवे नमः  ॥ लिप्_१,१८।२३ ॥  
नमो भगवते तुभ्यं नागानां पतये नमः  ।  
ओङ्काराय नमस्तुभ्यं सर्वज्ञाय नमो नमः  ॥ लिप्_१,१८।२४ ॥  
सर्वाय च नमस्तुभ्यं नमो नारायणाय च  ।  
नमो हिरण्यगर्भाय आदिदेवाय ते नमः  ॥ लिप्_१,१८।२५ ॥  
नमो ऽस्त्वजाय पतये प्रजानां व्यूहहेतवे  ।  
महादेवाय देवानाम् ईश्वराय नमो नमः  ॥ लिप्_१,१८।२६ ॥  
शर्वाय च नमस्तुभ्यं सत्याय शमनाय च  ।  
ब्रह्मणे चैव भूतानां सर्वज्ञाय नमो नमः  ॥ लिप्_१,१८।२७ ॥  
महात्मने नमस्तुभ्यं प्रज्ञारूपाय वै नमः  ।  
चितये चितिरूपाय स्मृतिरूपाय वै नमः  ॥ लिप्_१,१८।२८ ॥  
ज्ञानाय ज्ञानगम्याय नमस्ते संविदे सदा  ।  
शिखराय नमस्तुभ्यं नीलकण्ठाय वै नमः  ॥ लिप्_१,१८।२९ ॥  
अर्धनारीशरीराय अव्यक्ताय नमोनमः  ।  
एकादशविभेदाय स्थाणवे ते नमः सदा  ॥ लिप्_१,१८।३० ॥  
नमः सोमाय सूर्याय भवाय भवहारिणे  ।  
यशस्कराय देवाय शङ्करायेश्वराय च  ॥ लिप्_१,१८।३१ ॥  
नमो ऽम्बिकाधिपतये उमायाः पतये नमः  ।  
हिरण्यबाहवे तुभ्यं नमस्ते हेमरेतसे  ॥ लिप्_१,१८।३२ ॥  
नीलकेशाय वित्ताय शितिकण्ठाय वै नमः  ।  
कपर्दिने नमस्तुभ्यं नागाङ्गाभरणाय च  ॥ लिप्_१,१८।३३ ॥  
वृषारूढाय सर्वस्य हर्त्रे कर्त्रे नमोनमः  ।  
वीररामातिरामाय रामनाथाय ते विभो  ॥ लिप्_१,१८।३४ ॥  
नमो राजाधिराजाय राज्ञामधिगताय ते  ।  
नमः पालाधिपतये पालाशाकृन्तते नमः  ॥ लिप्_१,१८।३५ ॥  
नमः केयूरभूषाय गोपते ते नमोनमः  ।  
नमः श्रीकण्ठनाथाय नमो लिकुचपाणये  ॥ लिप्_१,१८।३६ ॥  
भुवनेशाय देवाय वेदशास्त्र नमो ऽस्तु ते  ।  
सारङ्गाय नमस्तुभ्यं राजहंसाय ते नमः  ॥ लिप्_१,१८।३७ ॥  
कनकाङ्गदहाराय नमः सर्पोपवीतिने  ।  
सर्पकुण्डलमालाय कटिसूत्रीकृताहिने  ॥ लिप्_१,१८।३८ ॥  
वेदगर्भाय गर्भाय विश्वगर्भाय ते शिव  ।  
  
ब्रह्मोवाच  
विररामेति संस्तुत्वा ब्रह्मणा सहितो हरिः  ॥ लिप्_१,१८।३९ ॥  
एतत्स्तोत्रवरं पुण्यं सर्वपापप्रणाशनम्  ।  
यः पठेच्छ्रावयेद्वापि ब्राह्मणान् वेदपारगान्  ॥ लिप्_१,१८।४० ॥  
स याति ब्रह्मणो लोके पापकर्मरतो ऽपि वै  ।  
तस्माज्जपेत्पठेन्नित्यं श्रावयेद्ब्राह्मणाञ्छुभान्  ॥ लिप्_१,१८।४१ ॥  
सर्वपापविशुद्ध्यर्थं विष्णुना परिभाषितम्  ॥ लिप्_१,१८।४२ ॥  
  
  
  
_______________________________________________________________  
  
  
लिप्, १, १९  
  
सूत उवाच  
अथोवाच महादेवः प्रीतो ऽहं सुरसत्तमौ  ।  
पश्यतां मां महादेवं भयं सर्वं विमुच्यताम्  ॥ लिप्_१,१९।१ ॥  
युवां प्रसूतौ गात्राभ्यां मम पूर्वं महाबलौ  ।  
अयं मे दक्षिणे पार्श्वे ब्रह्मा लोकपितामहः  ॥ लिप्_१,१९।२ ॥  
वामे पार्श्वे च मे विष्णुर् विश्वात्मा हृदयोद्भवः  ।  
प्रीतो ऽहं युवयोः सम्यग् वरं दद्मि यथेप्सितम्  ॥ लिप्_१,१९।३ ॥  
एवमुक्त्वा तु तं विष्णुं कराभ्यां परमेश्वरः  ।  
पस्पर्श सुभगाभ्यां तु कृपया तु कृपानिधिः  ॥ लिप्_१,१९।४ ॥  
ततः प्रहृष्टमनसा प्रणिपत्य महेश्वरम्  ।  
प्राह नारायणो नाथं लिङ्गस्थं लिङ्गवर्जितम्  ॥ लिप्_१,१९।५ ॥  
यदि प्रीतिः समुत्पन्ना यदि देयो वरश् च नौ  ।  
भक्तिर्भवतु नौ नित्यं त्वयि चाव्यभिचारिणी  ॥ लिप्_१,१९।६ ॥  
देवः प्रदत्तवान् देवाः स्वात्मन्यव्यभिचारिणीम्  ।  
ब्रह्मणे विष्णवे चैव श्रद्धां शीतांशुभूषणः  ॥ लिप्_१,१९।७ ॥  
जानुभ्यामवनीं गत्वा पुनर्नारायणः स्वयम्  ।  
प्रणिपत्य च विश्वेशं प्राह मन्दतरं वशी  ॥ लिप्_१,१९।८ ॥  
आवयोर्देवदेवेश विवादमतिशोभनम्  ।  
इहागतो भवान् यस्माद् विवादशमनाय नौ  ॥ लिप्_१,१९।९ ॥  
तस्य तद्वचनं श्रुत्वा पुनः प्राह हरो हरिम्  ।  
प्रणिपत्य स्थितं मूर्ध्ना कृताञ्जलिपुटं स्मयन्  ॥ लिप्_१,१९।१० ॥  
  
श्रीमहादेव उवाच  
प्रलयस्थितिसर्गाणां कर्ता त्वं धरणीपते  ।  
वत्स वत्स हरे विष्णो पालयैतच्चराचरम्  ॥ लिप्_१,१९।११ ॥  
त्रिधा भिन्नो ह्यहं विष्णो ब्रह्मविष्णुभवाख्यया  ।  
सर्गरक्षालयगुणैर् निष्कलः परमेश्वरः  ॥ लिप्_१,१९।१२ ॥  
सम्मोहं त्यज भो विष्णो पालयैनं पितामहम्  ।  
पाद्मे भविष्यति सुतः कल्पे तव पितामहः  ॥ लिप्_१,१९।१३ ॥  
तदा द्रक्ष्यसि मां चैवं सो ऽपि द्रक्ष्यति पद्मजः  ।  
एवमुक्त्वा स भगवांस् तत्रैवान्तरधीयत  ॥ लिप्_१,१९।१४ ॥  
तदाप्रभृति लोकेषु लिङ्गार्चा सुप्रतिष्ठिता  ।  
लिङ्गवेदी महादेवी लिङ्गं साक्षान्महेश्वरः  ॥ लिप्_१,१९।१५ ॥  
लयनाल्लिङ्गमित्युक्तं तत्रैव निखिलं सुराः  ।  
यस्तु लैङ्गं पठेन्नित्यम् आख्यानं लिङ्गसन्निधौ  ॥ लिप्_१,१९।१६ ॥  
स याति शिवतां विप्रो नात्र कार्या विचारणा  ॥ लिप्_१,१९।१७ ॥  
  
  
  
_______________________________________________________________  
  
  
लिप्, १, २०  
  
ऋषय ऊचुः  
कथं पाद्मे पुरा कल्पे ब्रह्मा पद्मोद्भवो ऽभवत्  ।  
भवं च दृष्टवांस्तेन ब्रह्मणा पुरुषोत्तमः  ॥ लिप्_१,२०।१ ॥  
एतत्सर्वं विशेषेण साम्प्रतं वक्तुमर्हसि  ।  
  
सूत उवाच  
आसीदेकार्णवं घोरम् अविभागं तमोमयम्  ॥ लिप्_१,२०।२ ॥  
मध्ये चैकार्णवे तस्मिन् शङ्खचक्रगदाधरः  ।  
जीमूताभो ऽम्बुजाक्षश् च किरीटी श्रीपतिर्हरिः  ॥ लिप्_१,२०।३ ॥  
नारायणमुखोद्गीर्ण- सर्वात्मा पुरुषोत्तमः  ।  
अष्टबाहुर्महावक्षा लोकानां योनिरुच्यते  ॥ लिप्_१,२०।४ ॥  
किमप्यचिन्त्यं योगात्मा योगमास्थाय योगवित्  ।  
फणासहस्रकलितं तमप्रतिमवर्चसम्  ॥ लिप्_१,२०।५ ॥  
महाभोगपतेर्भोगं साध्वास्तीर्य महोच्छ्रयम्  ।  
तस्मिन्महति पर्यङ्के शेते चैकार्णवे प्रभुः  ॥ लिप्_१,२०।६ ॥  
एवं तत्र शयानेन विष्णुना प्रभविष्णुना  ।  
आत्मारामेण क्रीडार्थं लीलयाक्लिष्टकर्मणा  ॥ लिप्_१,२०।७ ॥  
शतयोजनविस्तीर्णं तरुणादित्यसन्निभम्  ।  
वज्रदण्डं महोत्सेधं नाभ्यां सृष्टं तु पुष्करम्  ॥ लिप्_१,२०।८ ॥  
तस्यैवं क्रीडमानस्य समीपं देवमीढुषः  ।  
हेमगर्भाण्डजो ब्रह्मा रुक्मवर्णो ह्यतीन्द्रियः  ॥ लिप्_१,२०।९ ॥  
चतुर्वक्त्रो विशालाक्षः समागम्य यदृच्छया  ।  
श्रिया युक्तेन दिव्येन सुशुभेन सुगन्धिना  ॥ लिप्_१,२०।१० ॥  
क्रीडमानं च पद्मेन दृष्ट्वा ब्रह्मा शुभेक्षणम्  ।  
सविस्मयमथागम्य सौम्यसम्पन्नया गिरा  ॥ लिप्_१,२०।११ ॥  
प्रोवाच को भवाञ्छेते ह्य् आश्रितो मध्यमम्भसाम्  ।  
अथ तस्याच्युतः श्रुत्वा ब्रह्मणस्तु शुभं वचः  ॥ लिप्_१,२०।१२ ॥  
उदतिष्ठत पर्यङ्काद् विस्मयोत्फुल्ललोचनः  ।  
प्रत्युवाचोत्तरं चैव कल्पे कल्पे प्रतिश्रयः  ॥ लिप्_१,२०।१३ ॥  
कर्तव्यं च कृतं चैव क्रियते यच्च किञ्चन  ।  
द्यौरन्तरिक्षं भूश्चैव परं पदमहं भुवः  ॥ लिप्_१,२०।१४ ॥  
तमेवमुक्त्वा भगवान् विष्णुः पुनरथाब्रवीत्  ।  
कस्त्वं खलु समायातः समीपं भगवान्कुतः  ॥ लिप्_१,२०।१५ ॥  
क्व वा भूयश् च गन्तव्यं कश् च वा ते प्रतिश्रयः  ।  
को भवान् विश्वमूर्तिर्वै कर्तव्यं किं च ते मया  ॥ लिप्_१,२०।१६ ॥  
एवं ब्रुवन्तं वैकुण्ठं प्रत्युवाच पितामहः  ।  
मायया मोहितः शम्भोर् अविज्ञाय जनार्दनम्  ॥ लिप्_१,२०।१७ ॥  
मायया मोहितं देवम् अविज्ञातं महात्मनः  ।  
यथा भवांस्तथैवाहम् आदिकर्ता प्रजापतिः  ॥ लिप्_१,२०।१८ ॥  
सविस्मयं वचः श्रुत्वा ब्रह्मणो लोकतन्त्रिणः  ।  
अनुज्ञातश् च ते नाथ वैकुण्ठो विश्वसम्भवः  ॥ लिप्_१,२०।१९ ॥  
कौतूहलान्महायोगी प्रविष्टो ब्रह्मणो मुखम्  ।  
इमानष्टादश द्वीपान् ससमुद्रान् सपर्वतान्  ॥ लिप्_१,२०।२० ॥  
प्रविश्य सुमहातेजाश् चातुर्वर्ण्यसमाकुलान्  ।  
ब्रह्मणस्तम्भपर्यन्तं सप्तलोकान् सनातनान्  ॥ लिप्_१,२०।२१ ॥  
ब्रह्मणस्तूदरे दृष्ट्वा सर्वान्विष्णुर्महाभुजः  ।  
अहो ऽस्य तपसो वीर्यम् इत्युक्त्वा च पुनः पुनः  ॥ लिप्_१,२०।२२ ॥  
अटित्वा विविधांल्लोकान् विष्णुर्नानाविधाश्रयान्  ।  
ततो वर्षसहस्रान्ते नान्तं हि ददृशे यदा  ॥ लिप्_१,२०।२३ ॥  
तदास्य वक्त्रान्निष्क्रम्य पन्नगेन्द्रनिकेतनः  ।  
नारायणो जगद्धाता पितामहमथाब्रवीत्  ॥ लिप्_१,२०।२४ ॥  
भगवानादिरङ्कश् च मध्यं कालो दिशो नभः  ।  
नाहमन्तं प्रपश्यामि उदरस्य तवानघ  ॥ लिप्_१,२०।२५ ॥  
एवमुक्त्वाब्रवीद्भूयः पितामहमिदं हरिः  ।  
भगवानेवमेवाहं शाश्वतं हि ममोदरम्  ॥ लिप्_१,२०।२६ ॥  
प्रविश्य लोकान् पश्यैतान् अनौपम्यान्सुरोत्तम  ।  
ततः प्राह्लादिनीं वाणीं श्रुत्वा तस्याभिनन्द्य च  ॥ लिप्_१,२०।२७ ॥  
श्रीपतेरुदरं भूयः प्रविवेश पितामहः  ।  
तानेव लोकान् गर्भस्थान् अपश्यत् सत्यविक्रमः  ॥ लिप्_१,२०।२८ ॥  
पर्यटित्वा तु देवस्य ददृशे ऽन्तं न वै हरेः  ।  
ज्ञात्वा गतिं तस्य पितामहस्य द्वाराणि सर्वाणि पिधाय विष्णुः  ।  
विभुर्मनः कर्तुमियेष चाशु सुखं प्रसुप्तो ऽहमिति प्रचिन्त्य  ॥ लिप्_१,२०।२९ ॥  
ततो द्वाराणि सर्वाणि पिहितानि समीक्ष्य वै  ।  
सूक्ष्मं कृत्वात्मनो रूपं नाभ्यां द्वारमविन्दत  ॥ लिप्_१,२०।३० ॥  
पद्मसूत्रानुसारेण चान्वपश्यत्पितामहः  ।  
उज्जहारात्मनो रूपं पुष्कराच्चतुराननः  ॥ लिप्_१,२०।३१ ॥  
विरराजारविन्दस्थः पद्मगर्भसमद्युतिः  ।  
ब्रह्मा स्वयम्भूर्भगवाञ् जगद्योनिः पितामहः  ॥ लिप्_१,२०।३२ ॥  
एतस्मिन्नन्तरे ताभ्याम् एकैकस्य तु कृत्स्नशः  ।  
वर्तमाने तु सङ्घर्षे मध्ये तस्यार्णवस्य तु  ॥ लिप्_१,२०।३३ ॥  
कुतो ऽप्यपरिमेयात्मा भूतानां प्रभुरीश्वरः  ।  
शूलपाणिर्महादेवो हेमवीराम्बरच्छदः  ॥ लिप्_१,२०।३४ ॥  
अगच्छद्यत्र सो ऽनन्तो नागभोगपतिर् हरिः  ।  
शीघ्रं विक्रमतस्तस्य पद्भ्याम् आक्रान्तपीडिताः  ॥ लिप्_१,२०।३५ ॥  
उद्भूतास्तूर्णमाकाशे पृथुलास्तोयबिन्दवः  ।  
अत्युष्णश्चातिशीतश् च वायुस्तत्र ववौ पुनः  ॥ लिप्_१,२०।३६ ॥  
तद्दृष्ट्वा महदाश्चर्यं ब्रह्मा विष्णुमभाषत  ।  
अब्बिन्दवश् च शीतोष्णाः कम्पयन्त्यम्बुजं भृशम्  ॥ लिप्_१,२०।३७ ॥  
एतन्मे संशयं ब्रूहि किं वा त्वन्यच्चिकीर्षसि  ।  
एतदेवंविधं वाक्यं पितामहमुखोद्गतम्  ॥ लिप्_१,२०।३८ ॥  
श्रुत्वाप्रतिमकर्मा हि भगवानसुरान्तकृत्  ।  
किं नु खल्वत्र मे नाभ्यां भूतमन्यत्कृतालयम्  ॥ लिप्_१,२०।३९ ॥  
वदति प्रियमत्यर्थं मन्युश्चास्य मया कृतः  ।  
इत्येवं मनसा ध्यात्वा प्रत्युवाचेदमुत्तरम्  ॥ लिप्_१,२०।४० ॥  
किमत्र भगवानद्य पुष्करे जातसम्भ्रमः  ।  
किं मया च कृतं देव यन्मां प्रियमनुत्तमम्  ॥ लिप्_१,२०।४१ ॥  
भाषसे पुरुषश्रेष्ठ किमर्थं ब्रूहि तत्त्वतः  ।  
एवं ब्रुवाणं देवेशं लोकयात्रानुगं ततः  ॥ लिप्_१,२०।४२ ॥  
प्रत्युवाचाम्बुजाभाक्षं ब्रह्मा वेदनिधिः प्रभुः  ।  
यो ऽसौ तवोदरं पूर्वं प्रविष्टो ऽहं त्वदिच्छया  ॥ लिप्_१,२०।४३ ॥  
यथा ममोदरे लोकाः सर्वे दृष्टास्त्वया प्रभो  ।  
तथैव दृष्टाः कार्त्स्न्येन मया लोकास्तवोदरे  ॥ लिप्_१,२०।४४ ॥  
ततो वर्षसहस्रात्तु उपावृत्तस्य मे ऽनघ  ।  
त्वया मत्सरभावेन मां वशीकर्तुमिच्छता  ॥ लिप्_१,२०।४५ ॥  
आशु द्वाराणि सर्वाणि पिहितानि समन्ततः  ।  
ततो मया महाभाग सञ्चिन्त्य स्वेन तेजसा  ॥ लिप्_१,२०।४६ ॥  
लब्धो नाभिप्रदेशेन पद्मसूत्राद्विनिर्गमः  ।  
मा भूत्ते मनसो ऽल्पो ऽपि व्याघातो ऽयं कथञ्चन  ॥ लिप्_१,२०।४७ ॥  
इत्येषानुगतिर्विष्णो कार्याणाम् औपसर्पिणी  ।  
यन्मयानन्तरं कार्यं ब्रूहि किं करवाण्यहम्  ॥ लिप्_१,२०।४८ ॥  
ततः परममेयात्मा हिरण्यकशिपो रिपुः  ।  
अनवद्यां प्रियामिष्टां शिवां वाणीं पितामहात्  ॥ लिप्_१,२०।४९ ॥  
श्रुत्वा विगतमात्सर्यं वाक्यमस्मै ददौ हरिः  ।  
न ह्येवमीदृशं कार्यं मयाध्यवसितं तव  ॥ लिप्_१,२०।५० ॥  
त्वां बोधयितुकामेन क्रीडापूर्वं यदृच्छया  ।  
आशु द्वाराणि सर्वाणि घाटितानि मयात्मनः  ॥ लिप्_१,२०।५१ ॥  
न ते ऽन्यथावगन्तव्यं मान्यः पूज्यश् च मे भवान्  ।  
सर्वं मर्षय कल्याण यन्मयापकृतं तव  ॥ लिप्_१,२०।५२ ॥  
अस्मान् मयोह्यमानस्त्वं पद्मादवतर प्रभो  ।  
नाहं भवन्तं शक्नोमि सोढुं तेजोमयं गुरुम्  ॥ लिप्_१,२०।५३ ॥  
स होवाच वरं ब्रूहि पद्मादवतर प्रभो  ।  
पुत्रो भव ममारिघ्न मुदं प्राप्स्यसि शोभनाम्  ॥ लिप्_१,२०।५४ ॥  
सद्भाववचनं ब्रूहि पद्मादवतर प्रभो  ।  
स त्वं च नो महायोगी त्वमीड्यः प्रणवात्मकः  ॥ लिप्_१,२०।५५ ॥  
अद्यप्रभृति सर्वेशः श्वेतोष्णीषविभूषितः  ।  
पद्मयोनिरिति ह्येवं ख्यातो नाम्ना भविष्यसि  ॥ लिप्_१,२०।५६ ॥  
पुत्रो मे त्वं भव ब्रह्मन् सप्तलोकाधिपः प्रभो  ।  
ततः स भगवान्देवो वरं दत्त्वा किरीटिने  ॥ लिप्_१,२०।५७ ॥  
एवं भवतु चेत्युक्त्वा प्रीतात्मा गतमत्सरः  ।  
प्रत्यासन्नम् अथायान्तं बालार्काभं महाननम्  ॥ लिप्_१,२०।५८ ॥  
भवमत्यद्भुतं दृष्ट्वा नारायणमथाब्रवीत्  ।  
अप्रमेयो महावक्त्रो दंष्ट्री ध्वस्तशिरोरुहः  ॥ लिप्_१,२०।५९ ॥  
दशबाहुस्त्रिशूलाङ्को नयनैर्विश्वतः स्थितः  ।  
लोकप्रभुः स्वयं साक्षाद् विकृतो मुञ्जमेखली  ॥ लिप्_१,२०।६० ॥  
मेण्ढ्रेणोर्ध्वेन महता नर्दमानो ऽतिभैरवम्  ।  
कः खल्वेष पुमान् विष्णो तेजोराशिर् महाद्युतिः  ॥ लिप्_१,२०।६१ ॥  
व्याप्य सर्वा दिशो द्यां च इत एवाभिवर्तते  ।  
तेनैवमुक्तो भगवान् विष्णुर्ब्रह्माणमब्रवीत्  ॥ लिप्_१,२०।६२ ॥  
पद्भ्यां तलनिपातेन यस्य विक्रमतो ऽर्णवे  ।  
वेगेन महताकाशे ऽप्युत्थिताश् च जलशयाः  ॥ लिप्_१,२०।६३ ॥  
स्थूलाद्भिर् विश्वतो ऽत्यर्थं सिच्यसे पद्मसम्भव  ।  
घ्राणजेन च वातेन कम्प्यमानं त्वया सह  ॥ लिप्_१,२०।६४ ॥  
दोधूयते महापद्मं स्वच्छन्दं मम नाभिजम्  ।  
समागतो भवानीशो ह्य् अनादिश्चान्तकृत्प्रभुः  ॥ लिप्_१,२०।६५ ॥  
भवानहं च स्तोत्रेण उपतिष्ठाव गोध्वजम्  ।  
ततः क्रुद्धो ऽम्बुजाभाक्षं ब्रह्मा प्रोवाच केशवम्  ॥ लिप्_१,२०।६६ ॥  
भवान्न नूनमात्मानं वेत्ति लोकप्रभुं विभुम्  ।  
ब्रह्माणं लोककर्तारं मां न वेत्सि सनातनम्  ॥ लिप्_१,२०।६७ ॥  
को ह्यसौ शङ्करो नाम आवयोर्व्यतिरिच्यते  ।  
तस्य तत्क्रोधजं वाक्यं श्रुत्वा हरिरभाषत  ॥ लिप्_१,२०।६८ ॥  
मा मैवं वद कल्याण परिवादं महात्मनः  ।  
महायोगेन्धनो धर्मो दुराधर्षो वरप्रदः  ॥ लिप्_१,२०।६९ ॥  
हेतुरस्याथ जगतः पुराणपुरुषो ऽव्ययः  ।  
बीजी खल्वेष बीजानां ज्योतिरेकः प्रकाशते  ॥ लिप्_१,२०।७० ॥  
बालक्रीडनकैर्देवः क्रीडते शङ्करः स्वयम्  ।  
प्रधानमव्ययो योनिर् अव्यक्तं प्रकृतिस्तमः  ॥ लिप्_१,२०।७१ ॥  
मम चैतानि नामानि नित्यं प्रसवधर्मिणः  ।  
यः कः स इति दुःखार्तैर् दृश्यते यतिभिः शिवः  ॥ लिप्_१,२०।७२ ॥  
एष बीजी भवान्बीजम् अहं योनिः सनातनः  ।  
स एवमुक्तो विश्वात्मा ब्रह्मा विष्णुमपृच्छत  ॥ लिप्_१,२०।७३ ॥  
भवान् योनिरहं बीजं कथं बीजी महेश्वरः  ।  
एतन्मे सूक्ष्ममव्यक्तं संशयं छेत्तुमर्हसि  ॥ लिप्_१,२०।७४ ॥  
ज्ञात्वा च विविधोत्पत्तिं ब्रह्मणो लोकतन्त्रिणः  ।  
इमं परमसादृश्यं प्रश्नम् अभ्यवदद्धरिः  ॥ लिप्_१,२०।७५ ॥  
अस्मान्महत्तरं भूतं गुह्यमन्यन्न विद्यते  ।  
महतः परमं धाम शिवम् अध्यात्मिनां पदम्  ॥ लिप्_१,२०।७६ ॥  
द्विविधं चैवमात्मानं प्रविभज्य व्यवस्थितः  ।  
निष्कलस्तत्र यो ऽव्यक्तः सकलश् च महेश्वरः  ॥ लिप्_१,२०।७७ ॥  
यस्य मायाविधिज्ञस्य अगम्यगहनस्य च  ।  
पुरा लिङ्गोद्भवं बीजं प्रथमं त्वादिसर्गिकम्  ॥ लिप्_१,२०।७८ ॥  
मम योनौ समायुक्तं तद्बीजं कालपर्ययात्  ।  
हिरण्मयमकूपारे योन्यामण्डमजायत  ॥ लिप्_१,२०।७९ ॥  
शतानि दश वर्षाणाम् अण्डम् अप्सु प्रतिष्ठितम्  ।  
अन्ते वर्षसहस्रस्य वायुना तद्द्विधा कृतम्  ॥ लिप्_१,२०।८० ॥  
कपालमेकं द्यौर्जज्ञे कपालमपरं क्षितिः  ।  
उल्बं तस्य महोत्सेधो यो ऽसौ कनकपर्वतः  ॥ लिप्_१,२०।८१ ॥  
ततश् च प्रतिसन्ध्यात्मा देवदेवो वरः प्रभुः  ।  
हिरण्यगर्भो भगवांस् त्व् अभिजज्ञे चतुर्मुखः  ॥ लिप्_१,२०।८२ ॥  
आ तारार्केन्दुनक्षत्रं शून्यं लोकमवेक्ष्य च  ।  
को ऽहमित्यपि च ध्याते कुमारास्ते ऽभवंस्तदा  ॥ लिप्_१,२०।८३ ॥  
प्रियदर्शनास्तु यतयो यतीनां पूर्वजास् तव  ।  
भूयो वर्षसहस्रान्ते तत एवात्मजास्तव  ॥ लिप्_१,२०।८४ ॥  
भुवनानलसङ्काशाः पद्मपत्रायतेक्षणाः  ।  
श्रीमान्सनत्कुमारश् च ऋभुश्चैवोर्ध्वरेतसौ  ॥ लिप्_१,२०।८५ ॥  
सनकः सनातनश्चैव तथैव च सनन्दनः  ।  
उत्पन्नाः समकालं ते बुद्ध्यातीन्द्रियदर्शनाः  ॥ लिप्_१,२०।८६ ॥  
उत्पन्नाः प्रतिभात्मानो जगतां स्थितिहेतवः  ।  
नारप्स्यन्ते च कर्माणि तापत्रयविवर्जिताः  ॥ लिप्_१,२०।८७ ॥  
अल्पसौख्यं बहुक्लेशं जराशोकसमन्वितम्  ।  
जीवनं मरणं चैव सम्भवश् च पुनः पुनः  ॥ लिप्_१,२०।८८ ॥  
अल्पभूतं सुखं स्वर्गे दुःखानि नरके तथा  ।  
विदित्वा चागमं सर्वम् अवश्यं भवितव्यताम्  ॥ लिप्_१,२०।८९ ॥  
ऋभुं सनत्कुमारं च दृष्ट्वा तव वशे स्थितौ  ।  
त्रयस्तु त्रीन् गुणान् हित्वा चात्मजाः सनकादयः  ॥ लिप्_१,२०।९० ॥  
ववर्तेन तु ज्ञानेन प्रवृत्तास्ते महौजसः  ।  
ततस्तेषु प्रवृत्तेषु सनकादिषु वै त्रिषु  ॥ लिप्_१,२०।९१ ॥  
भविष्यसि विमूढस्त्वं मायया शङ्करस्य तु  ।  
एवं कल्पे तु वैवृत्ते सञ्ज्ञा नश्यति ते ऽनघ  ॥ लिप्_१,२०।९२ ॥  
कल्पे शेषाणि भूतानि सूक्ष्माणि पार्थिवानि च  ।  
सर्वेषां ह्यैश्वरी माया जागृतिः समुदाहृता  ॥ लिप्_१,२०।९३ ॥  
यथैष पर्वतो मेरुर् देवलोको ह्युदाहृतः  ।  
तस्य चेदं हि माहात्म्यं विद्धि देववरस्य ह  ॥ लिप्_१,२०।९४ ॥  
ज्ञात्वा चेश्वरसद्भावं ज्ञात्वा मामम्बुजेक्षणम्  ।  
महादेवं महाभूतं भूतानां वरदं प्रभुम्  ॥ लिप्_१,२०।९५ ॥  
प्रणवेनाथ साम्ना तु नमस्कृत्य जगद्गुरुम्  ।  
त्वां च मां चैव सङ्क्रुद्धो निःश्वासान्निर्दहेदयम्  ॥ लिप्_१,२०।९६ ॥  
एवं ज्ञात्वा महायोगम् अभ्युत्तिष्ठन्महाबलम्  ।  
अहं त्वामग्रतः कृत्वा स्तोष्याम्यनलसप्रभम्  ॥ लिप्_१,२०।९७ ॥  
  
  
_______________________________________________________________  
  
  
लिप्, १, २१  
  
सूत उवाच  
ब्रह्माणमग्रतः कृत्वा ततः स गरुडध्वजः  ।  
अतीतैश् च भविष्यैश् च वर्तमानैस्तथैव च  ॥ लिप्_१,२१।१ ॥  
नामभिश्छान्दसैश्चैव इदं स्तोत्रमुदीरयत्  ।  
  
विष्णुरुवाच  
नमस्तुभ्यं भगवते सुव्रतानन्ततेजसे  ॥ लिप्_१,२१।२ ॥  
नमः क्षेत्राधिपतये बीजिने शूलिने नमः  ।  
सुमेढ्रायार्च्यमेढ्राय दण्डिने रूक्षरेतसे  ॥ लिप्_१,२१।३ ॥  
नमो ज्येष्ठाय श्रेष्ठाय पूर्वाय प्रथमाय च  ।  
नमो मान्याय पूज्याय सद्योजाताय वै नमः  ॥ लिप्_१,२१।४ ॥  
गह्वराय घटेशाय व्योमचीराम्बराय च  ।  
नमस्ते ह्यस्मदादीनां भूतानां प्रभवे नमः  ॥ लिप्_१,२१।५ ॥  
वेदानां प्रभवे चैव स्मृतीनां प्रभवे नमः  ।  
प्रभवे कर्मदानानां द्रव्याणां प्रभवे नमः  ॥ लिप्_१,२१।६ ॥  
नमो योगस्य प्रभवे साङ्ख्यस्य प्रभवे नमः  ।  
नमो ध्रुवनिबद्धानाम् ऋषीणां प्रभवे नमः  ॥ लिप्_१,२१।७ ॥  
ऋक्षाणां प्रभवे तुभ्यं ग्रहाणां प्रभवे नमः  ।  
वैद्युताशनिमेघानां गर्जितप्रभवे नमः  ॥ लिप्_१,२१।८ ॥  
महोदधीनां प्रभवे द्वीपानां प्रभवे नमः  ।  
अद्रीणां प्रभवे चैव वर्षाणां प्रभवे नमः  ॥ लिप्_१,२१।९ ॥  
नमो नदीनां प्रभवे नदानां प्रभवे नमः  ।  
महौषधीनां प्रभवे वृक्षाणां प्रभवे नमः  ॥ लिप्_१,२१।१० ॥  
धर्मवृक्षाय धर्माय स्थितीनां प्रभवे नमः  ।  
प्रभवे च परार्धस्य परस्य प्रभवे नमः  ॥ लिप्_१,२१।११ ॥  
नमो रसानां प्रभवे रत्नानां प्रभवे नमः  ।  
क्षणानां प्रभवे चैव लवानां प्रभवे नमः  ॥ लिप्_१,२१।१२ ॥  
अहोरात्रार्धमासानां मासानां प्रभवे नमः  ।  
ऋतूनां प्रभवे तुभ्यं सङ्ख्यायाः प्रभवे नमः  ॥ लिप्_१,२१।१३ ॥  
प्रभवे चापरार्धस्य परार्धप्रभवे नमः  ।  
नमः पुराणप्रभवे सर्गाणां प्रभवे नमः  ॥ लिप्_१,२१।१४ ॥  
मन्वन्तराणां प्रभवे योगस्य प्रभवे नमः  ।  
चतुर्विधस्य सर्गस्य प्रभवे ऽनन्तचक्षुषे  ॥ लिप्_१,२१।१५ ॥  
कल्पोदयनिबन्धानां वातानां प्रभवे नमः  ।  
नमो विश्वस्य प्रभवे ब्रह्माधिपतये नमः  ॥ लिप्_१,२१।१६ ॥  
विद्यानां प्रभवे चैव विद्याधिपतये नमः  ।  
नमो व्रताधिपतये व्रतानां प्रभवे नमः  ॥ लिप्_१,२१।१७ ॥  
मन्त्राणां प्रभवे तुभ्यं मन्त्राधिपतये नमः  ।  
पितॄणां पतये चैव पशूनां पतये नमः  ॥ लिप्_१,२१।१८ ॥  
वाग्वृषाय नमस्तुभ्यं पुराणवृषभाय च  ।  
नमः पशूनां पतये गोवृषेन्द्रध्वजाय च  ॥ लिप्_१,२१।१९ ॥  
प्रजापतीनां पतये सिद्धीनां पतये नमः  ।  
दैत्यदानवसङ्घानां रक्षसां पतये नमः  ॥ लिप्_१,२१।२० ॥  
गन्धर्वाणां च पतये यक्षाणां पतये नमः  ।  
गरुडोरगसर्पाणां पक्षिणां पतये नमः  ॥ लिप्_१,२१।२१ ॥  
सर्वगुह्यपिशाचानां गुह्याधिपतये नमः  ।  
गोकर्णाय च गोप्त्रे च शङ्कुकर्णाय वै नमः  ॥ लिप्_१,२१।२२ ॥  
वराहायाप्रमेयाय ऋक्षाय विरजाय च  ।  
नमः सुराणां पतये गणानां पतये नमः  ॥ लिप्_१,२१।२३ ॥  
अम्भसां पतये चैव ओजसां पतये नमः  ।  
नमो ऽस्तु लक्ष्मीपतये श्रीपाय क्षितिपाय च  ॥ लिप्_१,२१।२४ ॥  
बलाबलसमूहाय अक्षोभ्यक्षोभणाय च  ।  
दीप्तशृङ्गैकशृङ्गाय वृषभाय ककुद्मिने  ॥ लिप्_१,२१।२५ ॥  
नमः स्थैर्याय वपुषे तेजसानुव्रताय च  ।  
अतीताय भविष्याय वर्तमानाय वै नमः  ॥ लिप्_१,२१।२६ ॥  
सुवर्चसे च वीर्याय शूराय ह्यजिताय च  ।  
वरदाय वरेण्याय पुरुषाय महात्मने  ॥ लिप्_१,२१।२७ ॥  
नमो भूताय भव्याय महते प्रभवाय च  ।  
जनाय च नमस्तुभ्यं तपसे वरदाय च  ॥ लिप्_१,२१।२८ ॥  
अणवे महते चैव नमः सर्वगताय च  ।  
नमो बन्धाय मोक्षाय स्वर्गाय नरकाय च  ॥ लिप्_१,२१।२९ ॥  
नमो भवाय देवाय इज्याय याजकाय च  ।  
प्रत्युदीर्णाय दीप्ताय तत्त्वायातिगुणाय च  ॥ लिप्_१,२१।३० ॥  
नमः पाशाय शस्त्राय नमस्त्वाभरणाय च  ।  
हुताय उपहूताय प्रहुतप्राशिताय च  ॥ लिप्_१,२१।३१ ॥  
नमो ऽस्त्विष्टाय पूर्ताय अग्निष्टोमद्विजाय च  ।  
सदस्याय नमश्चैव दक्षिणावभृथाय च  ॥ लिप्_१,२१।३२ ॥  
अहिंसायाप्रलोभाय पशुमन्त्रौषधाय च  ।  
नमः पुष्टिप्रदानाय सुशीलाय सुशीलिने  ॥ लिप्_१,२१।३३ ॥  
अतीताय भविष्याय वर्तमानाय ते नमः  ।  
सुवर्चसे च वीर्याय शूराय ह्यजिताय च  ॥ लिप्_१,२१।३४ ॥  
वरदाय वरेण्याय पुरुषाय महात्मने  ।  
नमो भूताय भव्याय महते चाभयाय च  ॥ लिप्_१,२१।३५ ॥  
जरासिद्ध नमस्तुभ्यम् अयसे वरदाय च  ।  
अधरे महते चैव नमः सस्तुपताय च  ॥ लिप्_१,२१।३६ ॥  
नमश्चेन्द्रियपत्राणां लेलिहानाय स्रग्विणे  ।  
विश्वाय विश्वरूपाय विश्वतः शिरसे नमः  ॥ लिप्_१,२१।३७ ॥  
सर्वतः पाणिपादाय रुद्रायाप्रतिमाय च  ।  
नमो हव्याय कव्याय हव्यवाहाय वै नमः  ॥ लिप्_१,२१।३८ ॥  
नमः सिद्धाय मेध्याय इष्टायेज्यापराय च  ।  
सुवीराय सुघोराय अक्षोभ्यक्षोभणाय च  ॥ लिप्_१,२१।३९ ॥  
सुप्रजाय सुमेधाय दीप्ताय भास्कराय च  ।  
नमो बुद्धाय शुद्धाय विस्तृताय मताय च  ॥ लिप्_१,२१।४० ॥  
नमः स्थूलाय सूक्ष्माय दृश्यादृश्याय सर्वशः  ।  
वर्षते ज्वलते चैव वायवे शिशिराय च  ॥ लिप्_१,२१।४१ ॥  
नमस्ते वक्रकेशाय ऊरुवक्षःशिखाय च  ।  
नमो नमः सुवर्णाय तपनीयनिभाय च  ॥ लिप्_१,२१।४२ ॥  
विरूपाक्षाय लिङ्गाय पिङ्गलाय महौजसे  ।  
वृष्टिघ्नाय नमश्चैव नमः सौम्येक्षणाय च  ॥ लिप्_१,२१।४३ ॥  
नमो धूम्राय श्वेताय कृष्णाय लोहिताय च  ।  
पिशिताय पिशङ्गाय पीताय च निषङ्गिणे  ॥ लिप्_१,२१।४४ ॥  
नमस्ते सविशेषाय निर्विशेषाय वै नमः  ।  
नम ईज्याय पूज्याय उपजीव्याय वै नमः  ॥ लिप्_१,२१।४५ ॥  
नमः क्षेम्याय वृद्धाय वत्सलाय नमोनमः  ।  
नमो भूताय सत्याय सत्यासत्याय वै नमः  ॥ लिप्_१,२१।४६ ॥  
नमो वै पद्मवर्णाय मृत्युघ्नाय च मृत्यवे  ।  
नमो गौराय श्यामाय कद्रवे लोहिताय च  ॥ लिप्_१,२१।४७ ॥  
महासन्ध्याभ्रवर्णाय चारुदीप्ताय दीक्षिणे  ।  
नमः कमलहस्ताय दिग्वासाय कपर्दिने  ॥ लिप्_१,२१।४८ ॥  
अप्रमाणाय सर्वाय अव्ययायामराय च  ।  
नमो रूपाय गन्धाय शाश्वतायाक्षताय च  ॥ लिप्_१,२१।४९ ॥  
पुरस्ताद्बृंहते चैव विभ्रान्ताय कृताय च  ।  
दुर्गमाय महेशाय क्रोधाय कपिलाय च  ॥ लिप्_१,२१।५० ॥  
तर्क्यातर्क्यशरीराय बलिने रंहसाय च  ।  
सिकत्याय प्रवाह्याय स्थिताय प्रसृताय च  ॥ लिप्_१,२१।५१ ॥  
सुमेधसे कुलालाय नमस्ते शशिखण्डिने  ।  
चित्राय चित्रवेषाय चित्रवर्णाय मेधसे  ॥ लिप्_१,२१।५२ ॥  
चेकितानाय तुष्टाय नमस्ते निहिताय च  ।  
नमः क्षान्ताय दान्ताय वज्रसंहननाय च  ॥ लिप्_१,२१।५३ ॥  
रक्षोघ्नाय विषघ्नाय शितिकण्ठोर्ध्वमन्यवे  ॥ लिप्_१,२१।५४ ॥  
लेलिहाय कृतान्ताय तिग्मायुधधराय च  ॥ लिप्_१,२१।५५ ॥  
प्रमोदाय सम्मोदाय यतिवेद्याय ते नमः  ।  
अनामयाय सर्वाय महाकालाय वै नमः  ॥ लिप्_१,२१।५६ ॥  
प्रणवप्रणवेशाय भगनेत्रान्तकाय च  ।  
मृगव्याधाय दक्षाय दक्षयज्ञान्तकाय च  ॥ लिप्_१,२१।५७ ॥  
सर्वभूतात्मभूताय सर्वेशातिशयाय च  ।  
पुरघ्नाय सुशस्त्राय धन्विने ऽथ परश्वधे  ॥ लिप्_१,२१।५८ ॥  
पूषदन्तविनाशाय भगनेत्रान्तकाय च  ।  
कामदाय वरिष्ठाय कामाङ्गदहनाय च  ॥ लिप्_१,२१।५९ ॥  
रङ्गे करालवक्त्राय नागेन्द्रवदनाय च  ।  
दैत्यानामन्तकेशाय दैत्याक्रन्दकराय च  ॥ लिप्_१,२१।६० ॥  
हिमघ्नाय च तीक्ष्णाय आर्द्रचर्मधराय च  ।  
श्मशानरतिनित्याय नमो ऽस्तूल्मुकधारिणे  ॥ लिप्_१,२१।६१ ॥  
नमस्ते प्राणपालाय मुण्डमालाधराय च  ।  
प्रहीणशोकैर्विविधैर् भूतैः परिवृताय च  ॥ लिप्_१,२१।६२ ॥  
नरनारीशरीराय देव्याः प्रियकराय च  ।  
जटिने मुण्डिने चैव व्यालयज्ञोपवीतिने  ॥ लिप्_१,२१।६३ ॥  
नमो ऽस्तु नृत्यशीलाय उपनृत्यप्रियाय च  ।  
मन्यवे गीतशीलाय मुनिभिर् गायते नमः  ॥ लिप्_१,२१।६४ ॥  
कटकटाय तिग्माय अप्रियाय प्रियाय च  ।  
विभीषणाय भीष्माय भगप्रमथनाय च  ॥ लिप्_१,२१।६५ ॥  
सिद्धसङ्घानुगीताय महाभागाय वै नमः  ।  
नमो मुक्ताट्टहासाय क्ष्वेडितास्फोटिताय च  ॥ लिप्_१,२१।६६ ॥  
नर्दते कूर्दते चैव नमः प्रमुदितात्मने  ।  
नमो मृडाय श्वसते धावते ऽधिष्ठिते नमः  ॥ लिप्_१,२१।६७ ॥  
ध्यायते जृम्भते चैव रुदते द्रवते नमः  ।  
वल्गते क्रीडते चैव लम्बोदरशरीरिणे  ॥ लिप्_१,२१।६८ ॥  
नमो ऽकृत्याय कृत्याय मुण्डाय कीकटाय च  ।  
नम उन्मत्तदेहाय किङ्किणीकाय वै नमः  ॥ लिप्_१,२१।६९ ॥  
नमो विकृतवेषाय क्रूरायामर्षणाय च  ।  
अप्रमेयाय गोप्त्रे च दीप्तायानिर्गुणाय च  ॥ लिप्_१,२१।७० ॥  
वामप्रियाय वामाय चूडामणिधराय च  ।  
नमस्तोकाय तनवे गुणैरप्रमिताय च  ॥ लिप्_१,२१।७१ ॥  
नमो गुण्याय गुह्याय अगम्यगमनाय च  ।  
लोकधात्री त्वियं भूमिः पादौ सज्जनसेवितौ  ॥ लिप्_१,२१।७२ ॥  
सर्वेषां सिद्धियोगानाम् अधिष्ठानं तवोदरम्  ।  
मध्ये ऽन्तरिक्षं विस्तीर्णं तारागणविभूषितम्  ॥ लिप्_१,२१।७३ ॥  
स्वातेः पथ इवाभाति श्रीमान् हारस्तवोरसि  ।  
दिशो दशभुजास्तुभ्यं केयूराङ्गदभूषिताः  ॥ लिप्_१,२१।७४ ॥  
विस्तीर्णपरिणाहश् च नीलाञ्जनचयोपमः  ।  
कण्ठस्ते शोभते श्रीमान् हेमसूत्रविभूषितः  ॥ लिप्_१,२१।७५ ॥  
दंष्ट्राकरालं दुर्धर्षम् अनौपम्यं मुखं तथा  ।  
पद्ममालाकृतोष्णीषं शिरो द्यौः शोभते ऽधिकम्  ॥ लिप्_१,२१।७६ ॥  
दीप्तिः सूर्ये वपुश्चन्द्रे स्थैर्यं शैले ऽनिले बलम्  ।  
औष्ण्यमग्नौ तथा शैत्यम् अप्सु शब्दो ऽम्बरे तथा  ॥ लिप्_१,२१।७७ ॥  
अक्षरान्तरनिष्पन्दाद् गुणानेतान्विदुर्बुधाः  ।  
जपो जप्यो महादेवो महायोगोमहेश्वरः  ॥ लिप्_१,२१।७८ ॥  
पुरेशयो गुहावासी खेचरो रजनीचरः  ।  
तपोनिधिर्गुहगुरुर् नन्दनो नन्दवर्धनः  ॥ लिप्_१,२१।७९ ॥  
हयशीर्षा पयोधाता विधाता भूतभावनः  ।  
बोद्धव्यो बोधिता नेता दुर्धर्षो दुष्प्रकम्पनः  ॥ लिप्_१,२१।८० ॥  
बृहद्रथो भीमकर्मा बृहत्कीर्तिर् धनञ्जयः  ।  
घण्टाप्रियो ध्वजी छत्त्री पिनाकी ध्वजिनीपतिः  ॥ लिप्_१,२१।८१ ॥  
कवची पट्टिशी खड्गी धनुर्हस्तः परश्वधी  ।  
अघस्मरो ऽनघः शूरो देवराजो ऽरिमर्दनः  ॥ लिप्_१,२१।८२ ॥  
त्वां प्रसाद्य पुरास्माभिर् द्विषन्तो निहता युधि  ।  
अग्निः सदार्णवाम्भस्त्वं पिबन्नपि न तृप्यसे  ॥ लिप्_१,२१।८३ ॥  
क्रोधाकारः प्रसन्नात्मा कामदः कामगः प्रियः  ।  
ब्रह्मचारि चागाधश् च ब्रह्मण्यः शिष्टपूजितः  ॥ लिप्_१,२१।८४ ॥  
देवानाम् अक्षयः कोशस् त्वया यज्ञः प्रकल्पितः  ।  
हव्यं तवेदं वहति वेदोक्तं हव्यवाहनः  ।  
प्रीते त्वयि महादेव वयं प्रीता भवामहे  ॥ लिप्_१,२१।८५ ॥  
भवानीशो ऽनादिमांस्त्वं च सर्वलोकानां त्वं ब्रह्मकर्तादिसर्गः  ।  
साङ्ख्याः प्रकृतेः परमं त्वां विदित्वा क्षीणध्यानास्त्वाममृत्युं विशन्ति  ॥ लिप्_१,२१।८६ ॥  
योगाश् च त्वां ध्यायिनो नित्यसिद्धं ज्ञात्वा योगान् सन्त्यजन्ते पुनस्तान्  ।  
ये चाप्यन्ये त्वां प्रसन्ना विशुद्धाः स्वकर्मभिस्ते दिव्यभोगा भवन्ति  ॥ लिप्_१,२१।८७ ॥  
अप्रसङ्ख्येयतत्त्वस्य यथा विद्मः स्वशक्तितः  ।  
कीर्तितं तव माहात्म्यम् अपारस्य महात्मनः  ॥ लिप्_१,२१।८८ ॥  
शिवो नो भव सर्वत्र यो ऽसि सो ऽसि नमो ऽस्तु ते  ।  
  
सूत उवाच  
य इदं कीर्तयेद्भक्त्या ब्रह्मनारायणस्तवम्  ॥ लिप्_१,२१।८९ ॥  
श्रावयेद्वा द्विजान् विद्वान् शृणुयाद्वा समाहितः  ।  
अश्वमेधायुतं कृत्वा यत्फलं तदवाप्नुयात्  ॥ लिप्_१,२१।९० ॥  
पापाचारो ऽपि यो मर्त्यः शृणुयाच्छिवसन्निधौ  ।  
जपेद्वापि विनिर्मुक्तो ब्रह्मलोकं स गच्छति  ॥ लिप्_१,२१।९१ ॥  
श्राद्धे वा दैविके कार्ये यज्ञे वावभृथान्तिके  ।  
कीर्तयेद्वा सतां मध्ये स याति ब्रह्मणो ऽन्तिकम्  ॥ लिप्_१,२१।९२ ॥  
  
  
_______________________________________________________________  
  
  
लिप्, १, २२  
  
सूत उवाच  
अत्यन्तावनतौ दृष्ट्वा मधुपिङ्गायतेक्षणः  ।  
प्रहृष्टवदनो ऽत्यर्थम् अभवत्सत्यकीर्तनात्  ॥ लिप्_१,२२।१ ॥  
उमापतिर्विरूपाक्षो दक्षयज्ञविनाशनः  ।  
पिनाकी खण्डपरशुः सुप्रीतस्तु त्रिलोचनः  ॥ लिप्_१,२२।२ ॥  
ततः स भगवान्देवः श्रुत्वा वागमृतं तयोः  ।  
जानन्नपि महादेवः क्रीडापूर्वमथाब्रवीत्  ॥ लिप्_१,२२।३ ॥  
कौ भवन्तौ महात्मानौ परस्परहितैषिणौ  ।  
समेतावम्बुजाभक्षाव् अस्मिन् घोरे महाप्लवे  ॥ लिप्_१,२२।४ ॥  
तावूचतुर्महात्मानौ सन्निरीक्ष्य परस्परम्  ।  
भगवान् किं तु यत्ते ऽद्य न विज्ञानं त्वया विभो  ॥ लिप्_१,२२।५ ॥  
विभो रुद्र महामाय इच्छया वां कृतौ त्वया  ।  
तयोस्तद्वचनं श्रुत्वा अभिनन्द्याभिमान्य च  ॥ लिप्_१,२२।६ ॥  
उवाच भगवान्देवो मधुरं श्लक्ष्णया गिरा  ।  
भो भो हिरण्यगर्भ त्वां त्वां च कृष्ण ब्रवीम्यहम्  ॥ लिप्_१,२२।७ ॥  
प्रीतो ऽहमनया भक्त्या शाश्वताक्षरयुक्तया  ।  
भवन्तौ हृदयस्यास्य मम हृद्यतरावुभौ  ॥ लिप्_१,२२।८ ॥  
युवाभ्यां किं ददाम्यद्य वराणां वरमीप्सितम्  ।  
अथोवाच महाभागो विष्णुर्भवमिदं वचः  ॥ लिप्_१,२२।९ ॥  
सर्वं मम कृतं देव परितुष्टो ऽसि मे यदि  ।  
त्वयि मे सुप्रतिष्ठा तु भक्तिर्भवतु शङ्करः  ॥ लिप्_१,२२।१० ॥  
एवमुक्तस्तु विज्ञाय सम्भावयत केशवम्  ।  
प्रददौ च महादेवो भक्तिं निजपदाम्बुजे  ॥ लिप्_१,२२।११ ॥  
भवान्सर्वस्य लोकस्य कर्ता त्वमधिदैवतम्  ।  
तदेवं स्वस्ति ते वत्स गमिष्याम्यम्बुजेक्षण  ॥ लिप्_१,२२।१२ ॥  
एवमुक्त्वा तु भगवान् ब्रह्माणं चापि शङ्करः  ।  
अनुगृह्यास्पृशद्देवो ब्रह्माणं परमेश्वरः  ॥ लिप्_१,२२।१३ ॥  
कराभ्यां सुशुभाभ्यां च प्राह हृष्टतरः स्वयम्  ।  
मत्समस्त्वं न सन्देहो वत्स भक्तश् च मे भवान्  ॥ लिप्_१,२२।१४ ॥  
स्वस्त्यस्तु ते गमिष्यामि सञ्ज्ञा भवतु सुव्रत  ।  
एवमुक्त्वा तु भगवांस् ततो ऽन्तर्धानमीश्वरः  ॥ लिप्_१,२२।१५ ॥  
गतवान् गणपो देवः सर्वदेवनमस्कृतः  ।  
अवाप्य सञ्ज्ञां गोविन्दात् पद्मयोनिः पितामहः  ॥ लिप्_१,२२।१६ ॥  
प्रजाः स्रष्टुमनाश्चक्रे तप उग्रं पितामहः  ।  
तस्यैवं तप्यमानस्य न किञ्चित् समवर्तत  ॥ लिप्_१,२२।१७ ॥  
ततो दीर्घेण कालेन दुःखात्क्रोधो ह्यजायत  ।  
क्रोधाविष्टस्य नेत्राभ्यां प्रापतन्नश्रुबिन्दवः  ॥ लिप्_१,२२।१८ ॥  
ततस्तेभ्यो ऽश्रुबिन्दुभ्यो वातपित्तकफात्मकाः  ।  
महाभागा महासत्त्वाः स्वस्तिकैरप्यलङ्कृताः  ॥ लिप्_१,२२।१९ ॥  
प्रकीर्णकेशाः सर्पास्ते प्रादुर्भूता महाविषाः  ।  
सर्पांस्तानग्रजान्दृष्ट्वा ब्रह्मात्मानम् अनिन्दयत्  ॥ लिप्_१,२२।२० ॥  
अहो धिक् तपसो मह्यं फलमीदृशकं यदि  ।  
लोकवैनाशिकी जज्ञे आदावेव प्रजा मम  ॥ लिप्_१,२२।२१ ॥  
तस्य तीव्राभवन्मूर्च्छा क्रोधामर्षसमुद्भवा  ।  
मूर्च्छाभिपरितापेन जहौ प्राणान्प्रजापतिः  ॥ लिप्_१,२२।२२ ॥  
तस्याप्रतिमवीर्यस्य देहात्कारुण्यपूर्वकम्  ।  
अथैकादश ते रुद्रा रुदन्तो ऽभ्यक्रमंस् तथा  ॥ लिप्_१,२२।२३ ॥  
रोदनात्खलु रुद्रत्वं तेषु वै समजायत  ।  
ये रुद्रास्ते खलु प्राणा ये प्राणास्ते तदात्मकाः  ॥ लिप्_१,२२।२४ ॥  
प्राणाः प्राणवतां ज्ञेयाः सर्वभूतेष्ववस्थिताः  ।  
अत्युग्रस्य महत्त्वस्य साधुराचरितस्य च  ॥ लिप्_१,२२।२५ ॥  
प्राणांस्तस्य ददौ भूयस् त्रिशूली नीललोहितः  ।  
लब्ध्वासून् भगवान्ब्रह्म देवदेवमुमापतिम्  ॥ लिप्_१,२२।२६ ॥  
प्रणम्य संस्थितो ऽपश्यद् गायत्र्या विश्वमीश्वरम्  ।  
सर्वलोकमयं देवं दृष्ट्वा स्तुत्वा पितामहः  ॥ लिप्_१,२२।२७ ॥  
ततो विस्मयमापन्नः प्रणिपत्य मुहुर्मुहुः  ।  
उवाच वचनं शर्वं सद्यादित्वं कथं विभो  ॥ लिप्_१,२२।२८ ॥  
  
  
  
_______________________________________________________________  
  
  
लिप्, १, २३  
सूत उवाच  
तस्य तद्वचनं श्रुत्वा ब्रह्मणो भगवान् भवः  ।  
ब्रह्मरूपी प्रबोधार्थं ब्रह्माणं प्राह सस्मितम्  ॥ लिप्_१,२३।१ ॥  
श्वेतकल्पो यदा ह्यासीद् अहमेव तदाभवम्  ।  
श्वेतोष्णीषः श्वेतमाल्यः श्वेताम्बरधरः सितः  ॥ लिप्_१,२३।२ ॥  
श्वेतास्थिः श्वेतरोमा च श्वेतासृक् श्वेतलोहितः  ।  
तेन नाम्ना च विख्यातः श्वेतकल्पस्तदा ह्यसौ  ॥ लिप्_१,२३।३ ॥  
मत्प्रसूता च देवेशी श्वेताङ्गा श्वेतलोहिता  ।  
श्वेतवर्णा तदा ह्यासीद् गायत्री ब्रह्मसञ्ज्ञिता  ॥ लिप्_१,२३।४ ॥  
तस्मादहं च देवेश त्वया गुह्येन वै पुनः  ।  
विज्ञातः स्वेन तपसा सद्योजातत्वमागतः  ॥ लिप्_१,२३।५ ॥  
सद्योजातेति ब्रह्मैतद् गुह्यं चैतत्प्रकीर्तितम्  ।  
तस्माद्गुह्यत्वमापन्नं ये वेत्स्यन्ति द्विजातयः  ॥ लिप्_१,२३।६ ॥  
मत्समीपं गमिष्यन्ति पुनरावृत्तिदुर्लभम्  ।  
यदा चैव पुनस्त्वासील् लोहितो नाम नामतः  ॥ लिप्_१,२३।७ ॥  
मत्कृतेन च वर्णेन कल्पो वै लोहितः स्मृतः  ।  
तदा लोहितमांसास्थि- लोहितक्षीरसम्भवा  ॥ लिप्_१,२३।८ ॥  
लोहिताक्षी स्तनवती गायत्री गौः प्रकीर्तिता  ।  
ततो ऽस्या लोहितत्वेन वर्णस्य च विपर्ययात्  ॥ लिप्_१,२३।९ ॥  
वामत्वाच्चैव देवस्य वामदेवत्वमागतः  ।  
तत्रापि च महासत्त्व त्वयाहं नियतात्मना  ॥ लिप्_१,२३।१० ॥  
विज्ञातः स्वेन योगेन तस्मिन्वर्णान्तरे स्थितः  ।  
ततश् च वामदेवेति ख्यातिं यातो ऽस्मि भूतले  ॥ लिप्_१,२३।११ ॥  
ये चापि वामदेव त्वां ज्ञास्यन्तीह द्विजातयः  ।  
रुद्रलोकं गमिष्यन्ति पुनरावृत्तिदुर्लभम्  ॥ लिप्_१,२३।१२ ॥  
यदाहं पुनरेवेह पीतवर्णो युगक्रमात्  ।  
मत्कृतेन च नाम्ना वै पीतकल्पो ऽभवत्तदा  ॥ लिप्_१,२३।१३ ॥  
मत्प्रसूता च देवेशी पीताङ्गी पीतलोहिता  ।  
पीतवर्णा तदा ह्यासीद् गायत्री ब्रह्मसञ्ज्ञिता  ॥ लिप्_१,२३।१४ ॥  
तत्रापि च महासत्त्व योगयुक्तेन चेतसा  ।  
यस्मादहं तैर्विज्ञातो योगतत्परमानसैः  ॥ लिप्_१,२३।१५ ॥  
तत्र तत्पुरुषत्वेन विज्ञातो ऽहं त्वया पुनः  ।  
तस्मात्तत्पुरुषत्वं वै ममैतत्कनकाण्डज  ॥ लिप्_१,२३।१६ ॥  
ये मां रुद्रं च रुद्राणीं गायत्रीं वेदमातरम्  ।  
वेत्स्यन्ति तपसा युक्ता विमला ब्रह्मसङ्गताः  ॥ लिप्_१,२३।१७ ॥  
रुद्रलोकं गमिष्यन्ति पुनरावृत्तिदुर्लभम्  ।  
यदाहं पुनरेवासं कृष्णवर्णो भयानकः  ॥ लिप्_१,२३।१८ ॥  
मत्कृतेन च वर्णेन सङ्कल्पः कृष्ण उच्यते  ।  
तत्राहं कालसङ्काशः कालो लोकप्रकालकः  ॥ लिप्_१,२३।१९ ॥  
विज्ञातो ऽहं त्वया ब्रह्मन् घोरो घोरपराक्रमः  ।  
मत्प्रसूता च गायत्री कृष्णाङ्गी कृष्णलोहिता  ॥ लिप्_१,२३।२० ॥  
कृष्णरूपा च देवेश तदासीद्ब्रह्मसञ्ज्ञिता  ।  
तस्माद् घोरत्वमापन्नं ये मां वेत्स्यन्ति भूतले  ॥ लिप्_१,२३।२१ ॥  
तेषामघोरः शान्तश् च भविष्याम्यहमव्ययः  ।  
पुनश् च विश्वरूपत्वं यदा ब्रह्मन्ममाभवत्  ॥ लिप्_१,२३।२२ ॥  
तदाप्यहं त्वया ज्ञातः परमेण समाधिना  ।  
विश्वरूपा च संवृत्ता गायत्री लोकधारिणी  ॥ लिप्_१,२३।२३ ॥  
तस्मिन् विश्वत्वम् आपन्नं ये मां वेत्स्यन्ति भूतले  ।  
तेषां शिवश् च सौम्यश् च भविष्यामि सदैव हि  ॥ लिप्_१,२३।२४ ॥  
यस्माच्च विश्वरूपो वै कल्पो ऽयं समुदाहृतः  ।  
विश्वरूपा तथा चेयं सावित्री समुदाहृता  ॥ लिप्_१,२३।२५ ॥  
सर्वरूपा तथा चेमे संवृत्ता मम पुत्रकाः  ।  
चत्वारस्ते मया ख्याताः पुत्र वै लोकसम्मताः  ॥ लिप्_१,२३।२६ ॥  
यस्माच्च सर्ववर्णत्वं प्रजानां च भविष्यति  ।  
सर्वभक्षा च मेध्या च वर्णतश् च भविष्यति  ॥ लिप्_१,२३।२७ ॥  
मोक्षो धर्मस्तथार्थश् च कामश्चेति चतुष्टयम्  ।  
यस्माद्वेदाश् च वेद्यं च चतुर्धा वै भविष्यति  ॥ लिप्_१,२३।२८ ॥  
भूतग्रामाश् च चत्वार आश्रमाश् च तथैव च  ।  
धर्मस्य पादाश्चत्वारश् चत्वारो मम पुत्रकाः  ॥ लिप्_१,२३।२९ ॥  
तस्माच्चतुर्युगावस्थं जगद्वै सचराचरम्  ।  
चतुर्धावस्थितश्चैव चतुष्पादो भविष्यति  ॥ लिप्_१,२३।३० ॥  
भूर्लोको ऽथ भुवर्लोकः स्वर्लोकश् च महस् तथा  ।  
जनस्तपश् च सत्यं च विष्णुलोकस्ततः परम्  ॥ लिप्_१,२३।३१ ॥  
अष्टाक्षरस्थितो लोकः स्थाने स्थाने तदक्षरम्  ।  
भूर्भुवः स्वर्महश्चैव पादाश्चत्वार एव च  ॥ लिप्_१,२३।३२ ॥  
भूर्लोकः प्रथमः पादो भुवर्लोकस्ततः परम्  ।  
स्वर्लोको वै तृतीयश् च चतुर्थस्तु महस् तथा  ॥ लिप्_१,२३।३३ ॥  
पञ्चमस्तु जनस्तत्र षष्ठश् च तप उच्यते  ।  
सत्यं तु सप्तमो लोको ह्य् अपुनर्भवगामिनाम्  ॥ लिप्_१,२३।३४ ॥  
विष्णुलोकः स्मृतं स्थानं पुनरावृत्तिदुर्लभम्  ।  
स्कान्दमौमं तथा स्थानं सर्वसिद्धिसमन्वितम्  ॥ लिप्_१,२३।३५ ॥  
रुद्रलोकः स्मृतस्तस्मात् पदं तद्योगिनां शुभम्  ।  
निर्ममा निरहङ्काराः कामक्रोधविवर्जिताः  ॥ लिप्_१,२३।३६ ॥  
द्रक्ष्यन्ति तद्द्विजा युक्ता ध्यानतत्परमानसाः  ।  
यस्माच्चतुष्पदा ह्येषा त्वया दृष्टा सरस्वती  ॥ लिप्_१,२३।३७ ॥  
पादान्तं विष्णुलोकं वै कौमारं शान्तमुत्तमम्  ।  
औमं माहेश्वरं चैव तस्माद्दृष्टा चतुष्पदा  ॥ लिप्_१,२३।३८ ॥  
तस्मात्तु पशवः सर्वे भविष्यन्ति चतुष्पदाः  ।  
ततश्चैषां भविष्यन्ति चत्वारस्ते पयोधराः  ॥ लिप्_१,२३।३९ ॥  
सोमश् च मन्त्रसंयुक्तो यस्मान्मम मुखाच्च्युतः  ।  
जीवः प्राणभृतां ब्रह्मन् पुनः पीतस्तनाः स्मृताः  ॥ लिप्_१,२३।४० ॥  
तस्मात्सोममयं चैव अमृतं जीवसञ्ज्ञितम्  ।  
चतुष्पादा भविष्यन्ति श्वेतत्वं चास्य तेन तत्  ॥ लिप्_१,२३।४१ ॥  
यस्माच्चैव क्रिया भूत्वा द्विपदा च महेश्वरी  ।  
दृष्टा पुनस्तथैवैषा सावित्री लोकभाविनी  ॥ लिप्_१,२३।४२ ॥  
तस्माच्च द्विपदाः सर्वे द्विस्तनाश् च नराः शुभाः  ।  
तस्माच्चेयमजा भूत्वा सर्ववर्णा महेश्वरी  ॥ लिप्_१,२३।४३ ॥  
या वै दृष्टा महासत्त्वा सर्वभूतधरा त्वया  ।  
तस्माच्च विश्वरूपत्वं प्रजानां वै भविष्यति  ॥ लिप्_१,२३।४४ ॥  
अजश्चैव महातेजा विश्वरूपो भविष्यति  ।  
अमोघरेताः सर्वत्र मुखे चास्य हुताशनः  ॥ लिप्_१,२३।४५ ॥  
तस्मात्सर्वगतो मेध्यः पशुरूपी हुताशनः  ।  
तपसा भावितात्मानो ये मां द्रक्ष्यन्ति वै द्विजाः  ॥ लिप्_१,२३।४६ ॥  
ईशित्वे च वशित्वे च सर्वगं सर्वतः स्थितम्  ।  
रजस्तमोभ्यां निर्मुक्तास् त्यक्त्वा मानुष्यकं वपुः  ॥ लिप्_१,२३।४७ ॥  
मत्समीपमुपेष्यन्ति पुनरावृत्तिदुर्लभम्  ।  
इत्येवमुक्तो भगवान् ब्रह्मा रुद्रेण वै द्विजाः  ॥ लिप्_१,२३।४८ ॥  
प्रणम्य प्रयतो भूत्वा पुनराह पितामहः  ।  
य एवं भगवान् विद्वान् गायत्र्या वै महेश्वरम्  ॥ लिप्_१,२३।४९ ॥  
विश्वात्मानं हि सर्वं त्वां गायत्र्यास्तव चेश्वर  ।  
तस्य देहि परं स्थानं तथास्त्विति च सो ऽब्रवीत्  ॥ लिप्_१,२३।५० ॥  
तस्माद्विद्वान् हि विश्वत्वम् अस्याश्चास्य महात्मनः  ।  
स याति ब्रह्मसायुज्यं वचनाद् ब्रह्मणः प्रभोः  ॥ लिप्_१,२३।५१ ॥  
  
  
  
_______________________________________________________________  
  
  
लिप्, १, २४  
सूत उवाच  
श्रुत्वैवमखिलं ब्रह्मा रुद्रेण परिभाषितम्  ।  
पुनः प्रणम्य देवेशं रुद्रमाह प्रजापतिः  ॥ लिप्_१,२४।१ ॥  
भगवन्देवदेवेश विश्वरूपं महेश्वर  ।  
उमाधव महादेव नमो लोकाभिवन्दित  ॥ लिप्_१,२४।२ ॥  
विश्वरूप महाभाग कस्मिन्काले महेश्वर  ।  
या इमास्ते महादेव तनवो लोकवन्दिताः  ॥ लिप्_१,२४।३ ॥  
कस्यां वा युगसम्भूत्यां द्रक्ष्यन्तीह द्विजातयः  ।  
केन वा तपसा देव ध्यानयोगेन केन वा  ॥ लिप्_१,२४।४ ॥  
नमस्ते वै महादेव शक्यो द्रष्टुं द्विजातिभिः  ।  
तस्य तद्वचनं श्रुत्वा शर्वः सम्प्रेक्ष्य तं पुरः  ॥ लिप्_१,२४।५ ॥  
स्मयन्प्राह महादेव ऋग्यजुःसामसम्भवः  ।  
  
श्रीभगवानुवाच  
तपसा नैव वृत्तेन दानधर्मफलेन च  ॥ लिप्_१,२४।६ ॥  
न तीर्थफलयोगेन क्रतुभिर् वाप्तदक्षिणैः  ।  
न वेदाध्ययनैर्वापि न वित्तेन न वेदनैः  ॥ लिप्_१,२४।७ ॥  
न शक्यं मानवैर्द्रष्टुम् ऋते ध्यानादहं त्विह  ।  
सप्तमे चैव वाराहे ततस्तस्मिन्पितामह  ॥ लिप्_१,२४।८ ॥  
कल्पेश्वरो ऽथ भगवान् सर्वलोकप्रकाशनः  ।  
मनुर्वैवस्वतश्चैव तव पौत्रो भविष्यति  ॥ लिप्_१,२४।९ ॥  
तदा चतुर्युगावस्थे तस्मिन्कल्पे युगान्तिके  ।  
अनुग्रहार्थं लोकानां ब्राह्मणानां हिताय च  ॥ लिप्_१,२४।१० ॥  
उत्पत्स्यामि तदा ब्रह्मन् पुनर् अस्मिन् युगान्तिके  ।  
युगप्रवृत्त्या च तदा तस्मिंश् च प्रथमे युगे  ॥ लिप्_१,२४।११ ॥  
द्वापरे प्रथमे ब्रह्मन् यदा व्यासः स्वयं प्रभुः  ।  
तदाहं ब्राह्मणार्थाय कलौ तस्मिन् युगान्तिके  ॥ लिप्_१,२४।१२ ॥  
भविष्यामि शिखायुक्तः श्वेतो नाम महामुनिः  ।  
हिमवच्छिखरे रम्ये छागले पर्वतोत्तमे  ॥ लिप्_१,२४।१३ ॥  
तत्र शिष्याः शिखायुक्ता भविष्यन्ति तदा मम  ।  
श्वेतः श्वेतशिखश्चैव श्वेतास्यः श्वेतलोहितः  ॥ लिप्_१,२४।१४ ॥  
चत्वारस्तु महात्मानो ब्राह्मणा वेदपारगाः  ।  
ततस्ते ब्रह्मभूयिष्ठा दृष्ट्वा ब्रह्मगतिं पराम्  ॥ लिप्_१,२४।१५ ॥  
मत्समीपं गमिष्यन्ति ध्यानयोगपरायणाः  ।  
ततः पुनर्यदा ब्रह्मन् द्वितीये द्वापरे प्रभुः  ॥ लिप्_१,२४।१६ ॥  
प्रजापतिर्यदा व्यासः सद्यो नाम भविष्यति  ।  
तदा लोकहितार्थाय सुतारो नाम नामतः  ॥ लिप्_१,२४।१७ ॥  
भविष्यामि कलौ तस्मिन् शिष्यानुग्रहकाम्यया  ।  
तत्रापि मम ते शिष्या नामतः परिकीर्तिताः  ॥ लिप्_१,२४।१८ ॥  
दुन्दुभिः शतरूपश् च ऋचीकः केतुमांस्तदा  ।  
प्राप्य योगं तथा ध्यानं स्थाप्य ब्रह्म च भूतले  ॥ लिप्_१,२४।१९ ॥  
रुद्रलोकं गमिष्यन्ति सहचारित्वमेव च  ।  
तृतीये द्वापरे चैव यदा व्यासस्तु भार्गवः  ॥ लिप्_१,२४।२० ॥  
तदाप्यहं भविष्यामि दमनस्तु युगान्तिके  ।  
तत्रापि च भविष्यन्ति चत्वारो मम पुत्रकाः  ॥ लिप्_१,२४।२१ ॥  
विकोशश् च विकेशश् च विपाशः शापनाशनः  ।  
ते ऽपि तेनैव मार्गेण योगोक्तेन महौजसः  ॥ लिप्_१,२४।२२ ॥  
रुद्रलोकं गमिष्यन्ति पुनरावृत्तिदुर्लभम्  ।  
चतुर्थे द्वापरे चैव यदा व्यासो ऽङ्गिराः स्मृतः  ॥ लिप्_१,२४।२३ ॥  
तदाप्यहं भविष्यामि सुहोत्रो नाम नामतः  ।  
तत्रापि मम ते पुत्राश् चत्वारो ऽपि तपोधनाः  ॥ लिप्_१,२४।२४ ॥  
द्विजश्रेष्ठा भविष्यन्ति योगात्मानो दृढव्रताः  ।  
सुमुखो दुर्मुखश्चैव दुर्दरो दुरतिक्रमः  ॥ लिप्_१,२४।२५ ॥  
प्राप्य योगगतिं सूक्ष्मां विमला दग्धकिल्बिषाः  ।  
ते ऽपि तेनैव मार्गेण योगयुक्ता महौजसः  ॥ लिप्_१,२४।२६ ॥  
रुद्रलोकं गमिष्यन्ति पुनरावृत्तिदुर्लभम्  ।  
पञ्चमे द्वापरे चैव व्यासस्तु सविता यदा  ॥ लिप्_१,२४।२७ ॥  
तदा चापि भविष्यामि कङ्को नाम महातपाः  ।  
अनुग्रहार्थं लोकानां योगात्मैककलागतिः  ॥ लिप्_१,२४।२८ ॥  
चत्वारस्तु महाभागा विमलाः शुद्धयोनयः  ।  
शिष्या मम भविष्यन्ति योगात्मानो दृढव्रताः  ॥ लिप्_१,२४।२९ ॥  
सनकः सनन्दनश् चैव प्रभुर्यश् च सनातनः  ।  
विभुः सनत्कुमारश् च निर्ममा निरहङ्कृताः  ॥ लिप्_१,२४।३० ॥  
मत्समीपमुपेष्यन्ति पुनरावृत्तिदुर्लभम्  ।  
परीवर्ते पुनः षष्ठे मृत्युर्व्यासो यदा विभुः  ॥ लिप्_१,२४।३१ ॥  
तदाप्यहं भविष्यामि लोगाक्षीर् नाम नामतः  ।  
तत्रापि मम ते शिष्या योगात्मानो दृढव्रताः  ॥ लिप्_१,२४।३२ ॥  
भविष्यन्ति महाभागाश् चत्वारो लोकसम्मताः  ।  
सुधामा विरजाश्चैव शङ्खपाद्रज एव च  ॥ लिप्_१,२४।३३ ॥  
योगात्मानो महात्मानः सर्वे वै दग्धकिल्बिषाः  ।  
ते ऽपि तेनैव मार्गेण ध्यानयोगसमन्विताः  ॥ लिप्_१,२४।३४ ॥  
मत्समीपं गमिष्यन्ति पुनरावृत्तिदुर्लभम्  ।  
सप्तमे परिवर्ते तु यदा व्यासः शतक्रतुः  ॥ लिप्_१,२४।३५ ॥  
विभुनामा महातेजाः प्रथितः पूर्वजन्मनि  ।  
तदाप्यहं भविष्यामि कलौ तस्मिन् युगान्तिके  ॥ लिप्_१,२४।३६ ॥  
जैगीषव्यो विभुः ख्यातः सर्वेषां योगिनां वरः  ।  
तत्रापि मम ते पुत्रा भविष्यन्ति युगे तथा  ॥ लिप्_१,२४।३७ ॥  
सारस्वतश् च मेघश् च मेघ्ः%æःअं योगं रुद्रलोकं गता हि ते  ॥ लिप्_१,२४।५८ ॥  
त्रयोदशे पुनः प्राप्ते परिवर्ते क्रमेण तु  ।  
धर्मो नारायणो नाम व्यासस्तु भविता यदा  ॥ लिप्_१,२४।५९ ॥  
तदाप्यहं भविष्यामि वालिर्नाम महामुनिः  ।  
वालखिल्याश्रमे पुण्ये पर्वते गन्धमादने  ॥ लिप्_१,२४।६० ॥  
तत्रापि मम ते पुत्रा भविष्यन्ति तपोधनाः  ।  
सुधामा काश्यपश्चैव वासिष्ठो विरजास्तथा  ॥ लिप्_१,२४।६१ ॥  
महायोगबलोपेता विमला ऊर्ध्वरेतसः  ।  
प्राप्य माहेश्वरं योगं रुद्रलोकं गता हि ते  ॥ लिप्_१,२४।६२ ॥  
यदा व्यासस्तरक्षुस्तु पर्याये तु चतुर्दशे  ।  
तत्रापि पुनरेवाहं भविष्यामि युगान्तिके  ॥ लिप्_१,२४।६३ ॥  
वंशे त्वङ्गिरसां श्रेष्ठे गौतमो नाम नामतः  ।  
भविष्यति महापुण्यं गौतमं नाम तद्वनम्  ॥ लिप्_१,२४।६४ ॥  
तत्रापि मम ते पुत्रा भविष्यन्ति कलौ तदा  ।  
अत्रिर्देवसदश्चैव श्रवणो ऽथ श्रविष्ठकः  ॥ लिप्_१,२४।६५ ॥  
योगात्मानो महात्मानः सर्वे योगसमन्विताः  ।  
प्राप्य माहेश्वरं योगं रुद्रलोकाय ते गताः  ॥ लिप्_१,२४।६६ ॥  
ततः पञ्चदशे प्राप्ते परिवर्ते क्रमागते  ।  
त्रैय्यारुणिर्यदा व्यासो द्वापरे समपद्यत  ॥ लिप्_१,२४।६७ ॥  
तदाप्यहं भविष्यामि नाम्ना वेदशिरा द्विजः  ।  
तत्र वेदशिरो नाम अस्त्रं तत्पारमेश्वरम्  ॥ लिप्_१,२४।६८ ॥  
भविष्यति महावीर्यं वेदशीर्षश् च पर्वतः  ।  
हिमवत्पृष्ठमासाद्य सरस्वत्यां नगोत्तमे  ॥ लिप्_१,२४।६९ ॥  
तत्रापि मम ते पुत्रा भविष्यन्ति तपोधनाः  ।  
कुणिश् च कुणिबाहुश् च कुशरीरः कुनेत्रकः  ॥ लिप्_१,२४।७० ॥  
योगात्मानो महात्मानः सर्वे ते ह्यूर्ध्वरेतसः  ।  
प्राप्य माहेश्वरं योगं रुद्रलोकाय ते गताः  ॥ लिप्_१,२४।७१ ॥  
व्यासो युगे षोडशे तु यदा देवो भविष्यति  ।  
तत्र योगप्रदानाय भक्तानां च यतात्मनाम्  ॥ लिप्_१,२४।७२ ॥  
तदाप्यहं भविष्यामि गोकर्णो नाम नामतः  ।  
भविष्यति सुपुण्यं च गोकर्णं नाम तद्वनम्  ॥ लिप्_१,२४।७३ ॥  
तत्रापि मम ते पुत्रा भविष्यन्ति च योगिनः  ।  
काश्यपो ह्युशनाश्चैव च्यवनो ऽथ बृहस्पतिः  ॥ लिप्_१,२४।७४ ॥  
ते ऽपि तेनैव मार्गेण ध्यानयोगसमन्विताः  ।  
प्राप्य माहेश्वरं योगं गन्तारो रुद्रमेव हि  ॥ लिप्_१,२४।७५ ॥  
ततः सप्तदशे चैव परिवर्ते क्रमागते  ।  
यदा भविष्यति व्यासो नाम्ना देवकृतञ्जयः  ॥ लिप्_१,२४।७६ ॥  
तदाप्यहं भविष्यामि गुहावासीति नामतः  ।  
हिमवच्छिखरे रम्ये महोत्तुङ्गे महालये  ॥ लिप्_१,२४।७७ ॥  
सिद्धक्षेत्रं महापुण्यं भविष्यति महालयम्  ।  
तत्रापि मम ते पुत्रा योगज्ञा ब्रह्मवादिनः  ॥ लिप्_१,२४।७८ ॥  
भविष्यन्ति महात्मानो निर्ममा निरहङ्कृताः  ।  
उतथ्यो वामदेवश् च महायोगो महाबलः  ॥ लिप्_१,२४।७९ ॥  
तेषां शतसहस्रं तु शिष्याणां ध्यानयोगिनाम्  ।  
भविष्यन्ति तदा काले सर्वे ते ध्यानयुञ्जकाः  ॥ लिप्_१,२४।८० ॥  
योगाभ्यासरताश्चैव हृदि कृत्वा महेश्वरम्  ।  
महालये पदं न्यस्तं दृष्ट्वा यान्ति शिवं पदम्  ॥ लिप्_१,२४।८१ ॥  
ये चान्ये ऽपि महात्मानः कलौ तस्मिन् युगान्तिके  ।  
ध्याने मनः समाधाय विमलाः शुद्धबुद्धयः  ॥ लिप्_१,२४।८२ ॥  
मम प्रसादाद्यास्यन्ति रुद्रलोकं गतज्वराः  ।  
गत्वा महालयं पुण्यं दृष्ट्वा माहेश्वरं पदम्  ॥ लिप्_१,२४।८३ ॥  
तीर्णस्तारयते जन्तुर् दश पूर्वान्दशोत्तरान्  ।  
आत्मानमेकविंशं तु तारयित्वा महालये  ॥ लिप्_१,२४।८४ ॥  
मम प्रसादाद्यास्यन्ति रुद्रलोकं गतज्वराः  ।  
ततो ऽष्टादशमे चैव परिवर्ते यदा विभो  ॥ लिप्_१,२४।८५ ॥  
तदा ऋतञ्जयो नाम व्यासस्तु भविता मुनिः  ।  
तदाप्यहं भविष्यामि शिखण्डी नाम नामतः  ॥ लिप्_१,२४।८६ ॥  
सिद्धक्षेत्रे महापुण्ये देवदानवपूजिते  ।  
हिमवच्छिखरे रम्ये शिखण्डी नाम पर्वतः  ॥ लिप्_१,२४।८७ ॥  
शिखण्डिनो वनं चापि यत्र सिद्धनिषेवितम्  ।  
तत्रापि मम ते पुत्रा भविष्यन्ति तपोधनाः  ॥ लिप्_१,२४।८८ ॥  
वाचश्रवा ऋचीकश् च श्यावाश्वश् च यतीश्वरः  ।  
योगात्मानो महात्मानः सर्वे ते वेदपारगाः  ॥ लिप्_१,२४।८९ ॥  
प्राप्य माहेश्वरं योगं रुद्रलोकाय संवृताः  ।  
अथ एकोनविंशे तु परिवर्ते क्रमागते  ॥ लिप्_१,२४।९० ॥  
व्यासस्तु भविता नाम्ना भरद्वाजो महामुनिः  ।  
तदाप्यहं भविष्यामि जटामाली च नामतः  ॥ लिप्_१,२४।९१ ॥  
हिमवच्छिखरे रम्ये जटायुर्यत्र पर्वतः  ।  
तत्रापि मम ते पुत्रा भविष्यन्ति महौजसः  ॥ लिप्_१,२४।९२ ॥  
हिरण्यनाभः कौशल्यो लोकाक्षी कुथुमिस् तथा  ।  
ईश्वरा योगधर्माणः सर्वे ते ह्यूर्ध्वरेतसः  ॥ लिप्_१,२४।९३ ॥  
प्राप्य माहेश्वरं योगं रुद्रलोकाय संस्थिताः  ।  
ततो विंशतिमश्चैव परिवर्तो यदा तदा  ॥ लिप्_१,२४।९४ ॥  
गौतमस्तु तदा व्यासो भविष्यति महामुनिः  ।  
तदाप्यहं भविष्यामि अट्टहासस्तु नामतः  ॥ लिप्_१,२४।९५ ॥  
अट्टहासप्रियाश्चैव भविष्यन्ति तदा नराः  ।  
तत्रैव हिमवत्पृष्ठे अट्टहासो महागिरिः  ॥ लिप्_१,२४।९६ ॥  
देवदानवयक्षेन्द्र- सिद्धचारणसेवितः  ।  
तत्रापि मम ते पुत्रा भविष्यन्ति महौजसः  ॥ लिप्_१,२४।९७ ॥  
योगात्मानो महात्मानो ध्यायिनो नियतव्रताः  ।  
सुमन्तुर्बर्बरी विद्वान् कबन्धः कुशिकन्धरः  ॥ लिप्_१,२४।९८ ॥  
प्राप्य माहेश्वरं योगं रुद्रलोकाय ते गताः  ।  
एकविंशे पुनः प्राप्ते परिवर्ते क्रमागते  ॥ लिप्_१,२४।९९ ॥  
वाचश्रवाः स्मृतो व्यासो यदा स ऋषिसत्तमः  ।  
तदाप्यहं भविष्यामि दारुको नाम नामतः  ॥ लिप्_१,२४।१०० ॥  
तस्माद्भविष्यते पुण्यं देवदारुवनं शुभम्  ।  
तत्रापि मम ते पुत्रा भविष्यन्ति महौजसः  ॥ लिप्_१,२४।१०१ ॥  
प्लक्षो दार्भायणिश्चैव केतुमान् गौतमस् तथा  ।  
योगात्मानो महात्मानो नियता ऊर्ध्वरेतसः  ॥ लिप्_१,२४।१०२ ॥  
नैष्ठिकं व्रतमास्थाय रुद्रलोकाय ते गताः  ।  
द्वाविंशे परिवर्ते तु व्यासः शुष्मायणो यदा  ॥ लिप्_१,२४।१०३ ॥  
तदाप्यहं भविष्यामि वाराणस्यां महामुनिः  ।  
नाम्ना वै लाङ्गली भीमो यत्र देवाः सवासवाः  ॥ लिप्_१,२४।१०४ ॥  
द्रक्ष्यन्ति मां कलौ तस्मिन् भवं चैव हलायुधम्  ।  
तत्रापि मम ते पुत्रा भविष्यन्ति सुधार्मिकाः  ॥ लिप्_१,२४।१०५ ॥  
भल्लवी मधुपिङ्गश् च श्वेतकेतुः कुशस् तथा  ।  
प्राप्य माहेश्वरं योगं ते ऽपि ध्यानपरायणाः  ॥ लिप्_१,२४।१०६ ॥  
विमला ब्रह्मभूयिष्ठा रुद्रलोकाय संस्थिताः  ।  
परिवर्ते त्रयोविंशे तृणबिन्दुर्यदा मुनिः  ॥ लिप्_१,२४।१०७ ॥  
व्यासो हि भविता ब्रह्मंस् तदाहं भविता पुनः  ।  
श्वेतो नाम महाकायो मुनिपुत्रस्तु धार्मिकः  ॥ लिप्_१,२४।१०८ ॥  
तत्र कालं जरिष्यामि तदा गिरिवरोत्तमे  ।  
तेन कालञ्जरो नाम भविष्यति स पर्वतः  ॥ लिप्_१,२४।१०९ ॥  
तत्रापि मम ते शिष्या भविष्यन्ति तपस्विनः  ।  
उशिको बृहदश्वश् च देवलः कविरेव च  ॥ लिप्_१,२४।११० ॥  
प्राप्य माहेश्वरं योगं रुद्रलोकाय ते गतः  ।  
परिवर्ते चतुर्विंशे व्यास ऋक्षो यदा विभो  ॥ लिप्_१,२४।१११ ॥  
तदाप्यहं भविष्यामि कलौ तस्मिन् युगान्तिके  ।  
शूली नाम महायोगी नैमिषे देववन्दिते  ॥ लिप्_१,२४।११२ ॥  
तत्रापि मम ते शिष्या भविष्यन्ति तपोधनाः  ।  
शालिहोत्रो ऽग्निवेशश् च युवनाश्वः शरद्वसुः  ॥ लिप्_१,२४।११३ ॥  
ते ऽपि तेनैव मार्गेण रुद्रलोकाय संस्थिताः  ।  
पञ्चविंशे पुनः प्राप्ते परिवर्ते क्रमागते  ॥ लिप्_१,२४।११४ ॥  
वासिष्ठस्तु यदा व्यासः शक्तिर्नाम्ना भविष्यति  ।  
तदाप्यहं भविष्यामि दण्डी मुण्डीश्वरः प्रभुः  ॥ लिप्_१,२४।११५ ॥  
तत्रापि मम ते पुत्रा भविष्यन्ति तपोधनाः  ।  
छगलः कुण्डकर्णश् च कुभाण्डश् च प्रवाहकः  ॥ लिप्_१,२४।११६ ॥  
प्राप्य माहेश्वरं योगम् अमृतत्वाय ते गताः  ।  
षड्विंशे परिवर्ते तु यदा व्यासः पराशरः  ॥ लिप्_१,२४।११७ ॥  
तदाप्यहं भविष्यामि सहिष्णुर्नाम नामतः  ।  
पुरं भद्रवटं प्राप्य कलौ तस्मिन् युगान्तिके  ॥ लिप्_१,२४।११८ ॥  
तत्रापि मम ते पुत्रा भविष्यन्ति सुधार्मिकाः  ।  
उलूको विद्युतश्चैव शम्बूको ह्याश्वलायनः  ॥ लिप्_१,२४।११९ ॥  
प्राप्य माहेश्वरं योगं रुद्रलोकाय ते गताः  ।  
सप्तविंशे पुनः प्राप्ते परिवर्ते क्रमागते  ॥ लिप्_१,२४।१२० ॥  
जातूकर्ण्यो यदा व्यासो भविष्यति तपोधनः  ।  
तदाप्यहं भविष्यामि सोमशर्मा द्विजोत्तमः  ॥ लिप्_१,२४।१२१ ॥  
प्रभासतीर्थमासाद्य योगात्मा योगविश्रुतः  ।  
तत्रापि मम ते शिष्या भविष्यन्ति तपोधनाः  ॥ लिप्_१,२४।१२२ ॥  
अक्षपादः कुमारश् च उलूको वत्स एव च  ।  
योगात्मानो महात्मानो विमलाः शुद्धबुद्धयः  ॥ लिप्_१,२४।१२३ ॥  
प्राप्य माहेश्वरं योगं रुद्रलोकं ततो गताः  ।  
अष्टाविंशे पुनः प्राप्ते परिवर्ते क्रमागते  ॥ लिप्_१,२४।१२४ ॥  
पराशरसुतः श्रीमान् विष्णुर्लोकपितामहः  ।  
यदा भविष्यति व्यासो नाम्ना द्वैपायनः प्रभुः  ॥ लिप्_१,२४।१२५ ॥  
तदा षष्ठेन चांशेन कृष्णः पुरुषसत्तमः  ।  
वसुदेवाद्यदुश्रेष्ठो वासुदेवो भविष्यति  ॥ लिप्_१,२४।१२६ ॥  
तदाप्यहं भविष्यामि योगात्मा योगमायया  ।  
लोकविस्मयनार्थाय ब्रह्मचारिशरीरकः  ॥ लिप्_१,२४।१२७ ॥  
श्मशाने मृतम् उत्सृष्टं दृष्ट्वा कायम् अनाथकम्  ।  
ब्राह्मणानां हितार्थाय प्रविष्टो योगमायया  ॥ लिप्_१,२४।१२८ ॥  
दिव्यां मेरुगुहां पुण्यां त्वया सार्धं च विष्णुना  ।  
भविष्यामि तदा ब्रह्मंल् लकुली नाम नामतः  ॥ लिप्_१,२४।१२९ ॥  
कायावतार इत्येवं सिद्धक्षेत्रं च वै तदा  ।  
भविष्यति सुविख्यातं यावद् भूमिर् धरिष्यति  ॥ लिप्_१,२४।१३० ॥  
तत्रापि मम ते पुत्रा भविष्यन्ति तपस्विनः  ।  
कुशिकश् चैव गर्गश् च मित्रः कौरुष्य एव च  ॥ लिप्_१,२४।१३१ ॥  
योगात्मानो महात्मानो ब्राह्मणा वेदपारगाः  ।  
प्राप्य माहेश्वरं योगं विमला ह्यूर्ध्वरेतसः  ॥ लिप्_१,२४।१३२ ॥  
रुद्रलोकं गमिष्यन्ति पुनरावृत्तिदुर्लभम्  ।  
एते पाशुपताः सिद्धा भस्मोद्धूलितविग्रहाः  ॥ लिप्_१,२४।१३३ ॥  
लिङ्गार्चनरता नित्यं बाह्याभ्यन्तरतः स्थिताः  ।  
भक्त्या मयि च योगेन ध्याननिष्ठा जितेन्द्रियाः  ॥ लिप्_१,२४।१३४ ॥  
संसारबन्धच्छेदार्थं ज्ञानमार्गप्रकाशकम्  ।  
स्वरूपज्ञानसिद्ध्यर्थं योगं पाशुपतं महत्  ॥ लिप्_१,२४।१३५ ॥  
योगमार्गा अनेकाश् च ज्ञानमार्गास् त्व् अनेकशः  ।  
न निवृत्तिमुपायान्ति विना पञ्चाक्षरीं क्वचित्  ॥ लिप्_१,२४।१३६ ॥  
यदाचरेत्तपश्चायं सर्वद्वन्द्वविवर्जितम्  ।  
तदा स मुक्तो मन्तव्यः पक्वं फलमिव स्थितः  ॥ लिप्_१,२४।१३७ ॥  
एकाहं यः पुमान्सम्यक् चरेत्पाशुपतव्रतम्  ।  
न साङ्ख्ये पञ्चरात्रे वा न प्राप्नोति गतिं कदा  ॥ लिप्_१,२४।१३८ ॥  
इत्येतद्वै मया प्रोक्तम् अवतारेषु लक्षणम्  ।  
मन्वादिकृष्णपर्यन्तम् अष्टाविंशद् युगक्रमात्  ॥ लिप्_१,२४।१३९ ॥  
तत्र श्रुतिसमूहानां विभागो धर्मलक्षणः  ।  
भविष्यति तदा कल्पे कृष्णद्वैपायनो यदा  ॥ लिप्_१,२४।१४० ॥  
  
सूत उवाच  
निशम्यैवं महातेजा महादेवेन कीर्तितम्  ।  
रुद्रावतारं भगवान् प्रणिपत्य महेश्वरम्  ॥ लिप्_१,२४।१४१ ॥  
तुष्टाव वाग्भिर् इष्टाभिः पुनः प्राह च शङ्करम्  ।  
  
पितामह उवाच  
सर्वे विष्णुमया देवाः सर्वे विष्णुमया गणाः  ॥ लिप्_१,२४।१४२ ॥  
न हि विष्णुसमा काचिद् गतिरन्या विधीयते  ।  
इत्येवं सततं वेदा गायन्ति नात्र संशयः  ॥ लिप्_१,२४।१४३ ॥  
स देवदेवो भगवांस् तव लिङ्गार्चने रतः  ।  
तव प्रणामपरमः कथं देवो ह्यभूत्प्रभुः  ॥ लिप्_१,२४।१४४ ॥  
  
सूत उवाच  
निशम्य वचनं तस्य ब्रह्मणः परमेष्ठिनः  ।  
प्रपिबन्निव चक्षुर्भ्यां प्रीतस्तत्प्रश्नगौरवात्  ॥ लिप्_१,२४।१४५ ॥  
पूजाप्रकरणं तस्मै तमालोक्याह शङ्करः  ।  
भवान्नारायणश्चैव शक्रः साक्षात्सुरोत्तमः  ॥ लिप्_१,२४।१४६ ॥  
मुनयश् च सदा लिङ्गं सम्पूज्य विधिपूर्वकम्  ।  
स्वंस्वं पदं विभो प्राप्तास् तस्मात् सम्पूजयन्ति ते  ॥ लिप्_१,२४।१४७ ॥  
लिङ्गार्चनं विना निष्ठा नास्ति तस्माज्जनार्दनः  ।  
आत्मनो यजते नित्यं श्रद्धया भगवान्प्रभुः  ॥ लिप्_१,२४।१४८ ॥  
इत्येवमुक्त्वा ब्रह्माणम् अनुगृह्य महेश्वरः  ।  
पुनः सम्प्रेक्ष्य देवेशं तत्रैवान्तरधीयत  ॥ लिप्_१,२४।१४९ ॥  
तमुद्दिश्य तदा ब्रह्मा नमस्कृत्य कृताञ्जलिः  ।  
स्रष्टुं त्वशेषं भगवांल् लब्धसञ्ज्ञस्तु शङ्करात्  ॥ लिप्_१,२४।१५० ॥  
  
  
  
_______________________________________________________________  
  
  
लिप्, १, २५  
ऋषय ऊचुः  
कथं पूज्यो महादेवो लिङ्गमूर्तिर्महेश्वरः  ।  
वक्तुमर्हसि चास्माकं रोमहर्षण साम्प्रतम्  ॥ लिप्_१,२५।१ ॥  
  
सूत उवाच  
देव्या पृष्टो महादेवः कैलासे तां नगात्मजाम्  ।  
अङ्कस्थामाह देवेशो लिङ्गार्चनविधिं क्रमात्  ॥ लिप्_१,२५।२ ॥  
तदा पार्श्वे स्थितो नन्दी शालङ्कायनकात्मजः  ।  
श्रुत्वाखिलं पुरा प्राह ब्रह्मपुत्राय सुव्रताः  ॥ लिप्_१,२५।३ ॥  
सनत्कुमाराय शुभं लिङ्गार्चनविधिं परम्  ।  
तस्माद्व्यासो महातेजाः श्रुतवाञ्छ्रुतिसम्मितम्  ॥ लिप्_१,२५।४ ॥  
स्नानयोगोपचारं च यथा शैलादिनो मुखात्  ।  
श्रुतवान् तत्प्रवक्ष्यामि स्नानाद्यं चार्चनाविधिम्  ॥ लिप्_१,२५।५ ॥  
  
शैलादिरुवाच  
अथ स्नानविधिं वक्ष्ये ब्राह्मणानां हिताय च  ।  
सर्वपापहरं साक्षाच् छिवेन कथितं पुरा  ॥ लिप्_१,२५।६ ॥  
अनेन विधिना स्नात्वा सकृत्पूज्य च शङ्करम्  ।  
ब्रह्मकूर्चं च पीत्वा तु सर्वपापैः प्रमुच्यते  ॥ लिप्_१,२५।७ ॥  
त्रिविधं स्नानमाख्यातं देवदेवेन शम्भुना  ।  
हिताय ब्राह्मणाद्यानां चतुर्मुखसुतोत्तम  ॥ लिप्_१,२५।८ ॥  
वारुणं पुरतः कृत्वा ततश्चाग्नेयमुत्तमम्  ।  
मन्त्रस्नानं ततः कृत्वा पूजयेत्परमेश्वरम्  ॥ लिप्_१,२५।९ ॥  
भावदुष्टो ऽम्भसि स्नात्वा भस्मना च न शुध्यति  ।  
भावशुद्धश्चरेच्छौचम् अन्यथा न समाचरेत्  ॥ लिप्_१,२५।१० ॥  
सरित्सरस्तडागेषु सर्वेष्व् आ प्रलयं नरः  ।  
स्नात्वापि भावदुष्टश्चेन् न शुध्यति न संशयः  ॥ लिप्_१,२५।११ ॥  
नृणां हि चित्तकमलं प्रबुद्धमभवद्यदा  ।  
प्रसुप्तं तमसा ज्ञान- भानोर्भासा तदा शुचिः  ॥ लिप्_१,२५।१२ ॥  
मृच्छकृत्तिलपुष्पं च स्नानार्थं भसितं तथा  ।  
आदाय तीरे निःक्षिप्य स्नानतीर्थे कुशानि च  ॥ लिप्_१,२५।१३ ॥  
प्रक्षाल्याचम्य पादौ च मलं देहाद्विशोध्य च  ।  
द्रव्यैस्तु तीरदेशस्थैस् ततः स्नानं समाचरेत्  ॥ लिप्_१,२५।१४ ॥  
उद्धृतासीतिमन्त्रेण पुनर्देहं विशोधयेत्  ।  
मृदादाय ततश्चान्यद् वस्त्रं स्नात्वा ह्यनुल्बणम्  ॥ लिप्_१,२५।१५ ॥  
गन्धद्वारां दुराधर्षाम् इति मन्त्रेण मन्त्रवित्  ।  
कपिलागोमयेनैव खस्थेनैव तु लेपयेत्  ॥ लिप्_१,२५।१६ ॥  
पुनः स्नात्वा परित्यज्य तद्वस्त्रं मलिनं ततः  ।  
शुक्लवस्त्रपरीधानो भूत्वा स्नानं समाचरेत्  ॥ लिप्_१,२५।१७ ॥  
सर्वपापविशुद्ध्यर्थम् आवाह्य वरुणं तथा  ।  
सम्पूज्य मनसा देवं ध्यानयज्ञेन वै भवम्  ॥ लिप्_१,२५।१८ ॥  
आचम्य त्रिस्तदा तीर्थे ह्य् अवगाह्य भवं स्मरन्  ।  
पुनराचम्य विधिवद् अभिमन्त्र्य महाजलम्  ॥ लिप्_१,२५।१९ ॥  
अवगाह्य पुनस्तस्मिन् जपेद्वै चाघमर्षणम्  ।  
तत्तोये भानुसोमाग्नि- मण्डलं च स्मरेद्वशी  ॥ लिप्_१,२५।२० ॥  
आचम्य च पुनस्तस्माज् जलादुत्तीर्य मन्त्रवित्  ।  
प्रविश्य तीर्थमध्ये तु पुनः पुण्यविवृद्धये  ॥ लिप्_१,२५।२१ ॥  
शृङ्गेण पर्णपुटकैः पालाशैः क्षालितैस् तथा  ।  
सकुशेन सपुष्पेण जलेनैवाभिषेचयेत्  ॥ लिप्_१,२५।२२ ॥  
रुद्रेण पवमानेन त्वरिताख्येन मन्त्रवित्  ।  
तरत्समन्दीवर्गाद्यैस् तथा शान्तिद्वयेन च  ॥ लिप्_१,२५।२३ ॥  
शान्तिधर्मेण चैकेन पञ्चब्रह्मपवित्रकैः  ।  
तत्तन्मन्त्राधिदेवानां स्वरूपं च ऋषीन् स्मरन्  ॥ लिप्_१,२५।२४ ॥  
एवं हि चाभिषिच्याथ स्वमूर्ध्नि पयसा द्विजाः  ।  
ध्यायेच्च त्र्यम्बकं देवं हृदि पञ्चास्यम् ईश्वरम्  ॥ लिप्_१,२५।२५ ॥  
आचम्याचमनं कुर्यात् स्वसूत्रोक्तं समीक्ष्य च  ।  
पवित्रहस्तः स्वासीनः शुचौ देशे यथाविधि  ॥ लिप्_१,२५।२६ ॥  
अभ्युक्ष्य सकुशं चापि दक्षिणेन करेण तु  ।  
पिबेत्प्रक्षिप्य त्रिस्तोयं चक्री भूत्वा ह्यतन्द्रितः  ॥ लिप्_१,२५।२७ ॥  
प्रदक्षिणं ततः कुर्याद् धिंसापापप्रशान्तये  ।  
एवं सङ्क्षेपतः प्रोक्तं स्नानाचमनमुत्तमम्  ॥ लिप्_१,२५।२८ ॥  
सर्वेषां ब्राह्मणानां तु हितार्थे द्विजसत्तमाः  ॥ लिप्_१,२५।२९ ॥  
  
इति श्रीलिङ्गमहापुराणे पूर्वभागे स्नानविधिर्नाम पञ्चविंशो ऽध्यायः  
  
  
  
_______________________________________________________________  
  
  
लिप्, १, २६  
  
नन्द्युवाच  
आवाहयेत्ततो देवीं गायत्रीं वेदमातरम्  ।  
आयातु वरदा देवीत्य् अनेनैव महेश्वरीम्  ॥ लिप्_१,२६।१ ॥  
पाद्यमाचमनीयं च तस्याश्चार्घ्यं प्रदापयेत्  ।  
प्राणायामत्रयं कृत्वा समासीनः स्थितो ऽपि वा  ॥ लिप्_१,२६।२ ॥  
सहस्रं वा तदर्धं वा शतमष्टोत्तरं तु वा  ।  
गायत्रीं प्रणवेनैव त्रिविधेष्वेकमाचरेत्  ॥ लिप्_१,२६।३ ॥  
अर्घ्यं दत्त्वा समभ्यर्च्य प्रणम्य शिरसा स्वयम्  ।  
उत्तमे शिखरे देवीत्य् उक्त्वोद्वास्य च मातरम्  ॥ लिप्_१,२६।४ ॥  
प्राच्यालोक्याभिवन्द्येशां गायत्रीं वेदमातरम्  ।  
कृताञ्जलिपुटो भूत्वा प्रार्थयेद्भास्करं तथा  ॥ लिप्_१,२६।५ ॥  
उदुत्यं च तथा चित्रं जातवेदसमेव च  ।  
अभिवन्द्य पुनः सूर्यं ब्रह्माणं च विधानतः  ॥ लिप्_१,२६।६ ॥  
तथा सौराणि सूक्तानि ऋग्यजुःसामजानि च  ।  
जप्त्वा प्रदक्षिणं पश्चात् त्रिः कृत्वा च विभावसोः  ॥ लिप्_१,२६।७ ॥  
आत्मानं चान्तरात्मानं परमात्मानमेव च  ।  
अभिवन्द्य पुनः सूर्यं ब्रह्माणं च विभावसुम्  ॥ लिप्_१,२६।८ ॥  
मुनीन् पितॄन् यथान्यायं स्वनाम्नावाहयेत्ततः  ।  
सर्वानावाहयामीति देवानावाह्य सर्वतः  ॥ लिप्_१,२६।९ ॥  
तर्पयेद्विधिना पश्चात् प्राङ्मुखो वा ह्युदङ्मुखः  ।  
ध्यात्वा स्वरूपं तत्तत्त्वम् अभिवन्द्य यथाक्रमम्  ॥ लिप्_१,२६।१० ॥  
देवानां पुष्पतोयेन ऋषीणां तु कुशाम्भसा  ।  
पितॄणां तिलतोयेन गन्धयुक्तेन सर्वतः  ॥ लिप्_१,२६।११ ॥  
यज्ञोपवीती देवानां निवीती ऋषितर्पणम्  ।  
प्राचीनावीती विप्रेन्द्र पितॄणां तर्पयेत् क्रमात्  ॥ लिप्_१,२६।१२ ॥  
अङ्गुल्यग्रेण वै धीमांस् तर्पयेद्देवतर्पणम्  ।  
ऋषीन् कनिष्ठाङ्गुलिना श्रोत्रियः सर्वसिद्धये  ॥ लिप्_१,२६।१३ ॥  
पितॄंस्तु तर्पयेद् विद्वान् दक्षिणाङ्गुष्ठकेन तु  ।  
तथैवं मुनिशार्दूल ब्रह्मयज्ञं यजेद् द्विजः  ॥ लिप्_१,२६।१४ ॥  
देवयज्ञं च मानुष्यं भूतयज्ञं तथैव च  ।  
पितृयज्ञं च पूतात्मा यज्ञकर्मपरायणः  ॥ लिप्_१,२६।१५ ॥  
स्वशाखाध्ययनं विप्र ब्रह्मयज्ञ इति स्मृतः  ।  
अग्नौ जुहोति यच्चान्नं देवयज्ञ इति स्मृतः  ॥ लिप्_१,२६।१६ ॥  
सर्वेषामेव भूतानां बलिदानं विधानतः  ।  
भूतयज्ञ इति प्रोक्तो भूतिदः सर्वदेहिनाम्  ॥ लिप्_१,२६।१७ ॥  
सदारान् सर्वतत्त्वज्ञान् ब्राह्मणान् वेदपारगान्  ।  
प्रणम्य तेभ्यो यद्दत्तम् अन्नं मानुष उच्यते  ॥ लिप्_१,२६।१८ ॥  
पितॄन् उद्दिश्य यद्दत्तं पितृयज्ञः स उच्यते  ।  
एवं पञ्च महायज्ञान् कुर्यात् सर्वार्थसिद्धये  ॥ लिप्_१,२६।१९ ॥  
सर्वेषां शृणु यज्ञानां ब्रह्मयज्ञः परः स्मृतः  ।  
ब्रह्मयज्ञरतो मर्त्यो ब्रह्मलोके महीयते  ॥ लिप्_१,२६।२० ॥  
ब्रह्मयज्ञेन तुष्यन्ति सर्वे देवाः सवासवाः  ।  
ब्रह्मा च भगवान्विष्णुः शङ्करो नीललोहितः  ॥ लिप्_१,२६।२१ ॥  
वेदाश् च पितरः सर्वे नात्र कार्या विचारणा  ।  
ग्रामाद्बहिर्गतो भूत्वा ब्राह्मणो ब्रह्मयज्ञवित्  ॥ लिप्_१,२६।२२ ॥  
यावत् त्वदृष्टम् अभवद् उटजानां छदं नरः  ।  
प्राच्यामुदीच्यां च तथा प्रागुदीच्यामथापि वा  ॥ लिप्_१,२६।२३ ॥  
पुण्यमाचमनं कुर्याद् ब्रह्मयज्ञार्थमेव तत्  ।  
प्रीत्यर्थं च ऋचां विप्राः त्रिः पीत्वा प्लाव्य प्लाव्य च  ॥ लिप्_१,२६।२४ ॥  
यजुषां परिमृज्यैवं द्विः प्रक्षाल्य च वारिणा  ।  
प्रीत्यर्थं सामवेदानाम् उपस्पृश्य च मूर्धनि  ॥ लिप्_१,२६।२५ ॥  
स्पृशेदथर्ववेदानां नेत्रे चाङ्गिरसां तथा  ।  
नासिके ब्राह्मणो ऽङ्गानां क्षाल्य क्षाल्य च वारिणा  ॥ लिप्_१,२६।२६ ॥  
अष्टादशपुराणानां ब्रह्माद्यानां तथैव च  ।  
तथा चोपपुराणानां सौरादीनां यथाक्रमम्  ॥ लिप्_१,२६।२७ ॥  
पुण्यानामितिहासानां शैवादीनां तथैव च  ।  
श्रोत्रे स्पृशेद्धि तुष्ट्यर्थं हृद्देशं तु ततः स्पृशेत्  ॥ लिप्_१,२६।२८ ॥  
कल्पादीनां तु सर्वेषां कल्पवित्कल्पवित्तमाः  ।  
एवमाचम्य चास्तीर्य दर्भपिञ्जूलम् आत्मनः  ॥ लिप्_१,२६।२९ ॥  
कृत्वा पाणितले धीमान् आत्मनो दक्षिणोत्तरम्  ।  
हेमाङ्गुलीयसंयुक्तो ब्रह्मबन्धयुतो ऽपि वा  ॥ लिप्_१,२६।३० ॥  
विधिवद्ब्रह्मयज्ञं च कुर्यात्सूत्री समाहितः  ।  
अकृत्वा च मुनिः पञ्च महायज्ञान्द्विजोत्तमः  ॥ लिप्_१,२६।३१ ॥  
भुक्त्वा च सूकराणां तु योनौ वै जायते नरः  ।  
तस्मात्सर्वप्रयत्नेन कर्तव्याः शुभमिच्छता  ॥ लिप्_१,२६।३२ ॥  
ब्रह्मयज्ञादथ स्नानं कृत्वादौ सर्वथात्मनः  ।  
तीर्थं सङ्गृह्य विधिवत् प्रविशेच्छिबिरं वशी  ॥ लिप्_१,२६।३३ ॥  
बहिरेव गृहात्पादौ हस्तौ प्रक्षाल्य वारिणा  ।  
भस्मस्नानं ततः कुर्याद् विधिवद् देहशुद्धये  ॥ लिप्_१,२६।३४ ॥  
शोध्य भस्म यथान्यायं प्रणवेनाग्निहोत्रजम्  ।  
ज्योतिः सूर्य इति प्रातर् जुहुयादुदिते यतः  ॥ लिप्_१,२६।३५ ॥  
ज्योतिरग्निस् तथा सायं सम्यक् चानुदिते मृषा  ।  
तस्मादुदितहोमस्थं भसितं पावनं शुभम्  ॥ लिप्_१,२६।३६ ॥  
नास्ति सत्यसमं यस्माद् असत्यं पातकं च यत्  ।  
ईशानेन शिरोदेशं मुखं तत्पुरुषेण च  ॥ लिप्_१,२६।३७ ॥  
उरोदेशमघोरेण गुह्यं वामेन सुव्रताः  ।  
सद्येन पादौ सर्वाङ्गं प्रणवेनाभिषेचयेत्  ॥ लिप्_१,२६।३८ ॥  
ततः प्रक्षालयेत्पादं हस्तं ब्रह्मविदां वरः  ।  
व्यपोह्य भस्म चादाय देवदेवमनुस्मरन्  ॥ लिप्_१,२६।३९ ॥  
मन्त्रस्नानं ततः कुर्याद् आपोहिष्ठादिभिः क्रमात्  ।  
पुण्यैश्चैव तथा मन्त्रैर् ऋग्यजुःसामसम्भवैः  ॥ लिप्_१,२६।४० ॥  
द्विजानां तु हितायैवं कथितं स्नानमद्य ते  ।  
सङ्क्षिप्य यः सकृत्कुर्यात् स याति परमं पदम्  ॥ लिप्_१,२६।४१ ॥  
  
इति श्रीलिङ्गमहापुराणे पूर्वभागे पञ्चयज्ञविधानं नाम षड्विंशो ऽध्यायः  
  
  
_______________________________________________________________  
  
  
लिप्, १, २७  
  
शैलादिरुवाच  
वक्ष्यामि शृणु सङ्क्षेपाल् लिङ्गार्चनाविधिक्रमम्  ।  
वक्तुं वर्षशतेनापि न शक्यं विस्तरेण यत्  ॥ लिप्_१,२७।१ ॥  
एवं स्नात्वा यथान्यायं पूजास्थानं प्रविश्य च  ।  
प्राणायामत्रयं कृत्वा ध्यायेद्देवं त्रियम्बकम्  ॥ लिप्_१,२७।२ ॥  
पञ्चवक्त्रं दशभुजं शुद्धस्फटिकसन्निभम्  ।  
सर्वाभरणसंयुक्तं चित्राम्बरविभूषितम्  ॥ लिप्_१,२७।३ ॥  
तस्य रूपं समाश्रित्य दाहनप्लावनादिभिः  ।  
शैवीं तनुं समास्थाय पूजयेत्परमेश्वरम्  ॥ लिप्_१,२७।४ ॥  
देहशुद्धिं च कृत्वैव मूलमन्त्रं न्यसेत् क्रमात्  ।  
सर्वत्र प्रणवेनैव ब्रह्माणि च यथाक्रमम्  ॥ लिप्_१,२७।५ ॥  
सूत्रे नमः शिवायेति छन्दांसि परमे शुभे  ।  
मन्त्राणि सूक्ष्मरूपेण संस्थितानि यतस्ततः  ॥ लिप्_१,२७।६ ॥  
न्यग्रोधबीजे न्यग्रोधस् तथा सूत्रे तु शोभने  ।  
महत्यपि महद्ब्रह्म संस्थितं सूक्ष्मवत्स्वयम्  ॥ लिप्_१,२७।७ ॥  
सेचयेदर्चनस्थानं गन्धचन्दनवारिणा  ।  
द्रव्याणि शोधयेत्पश्चात् क्षालनप्रोक्षणादिभिः  ॥ लिप्_१,२७।८ ॥  
क्षालनं प्रोक्षणं चैव प्रणवेन विधीयते  ।  
प्रोक्षणी चार्घ्यपात्रं च पाद्यपात्रम् अनुक्रमात्  ॥ लिप्_१,२७।९ ॥  
तथा ह्याचमनीयार्थं कल्पितं पात्रमेव च  ।  
स्थापयेद् विधिना धीमान् अवगुण्ठ्य यथाविधि  ॥ लिप्_१,२७।१० ॥  
दर्भैर् आच्छादयेच्चैव प्रोक्षयेच्छुद्धवारिणा  ।  
तेषु तेष्वथ सर्वेषु क्षिपेत्तोयं सुशीतलम्  ॥ लिप्_१,२७।११ ॥  
प्रणवेन क्षिपेत्तेषु द्रव्याण्यालोक्य बुद्धिमान्  ।  
उशीरं चन्दनं चैव पाद्ये तु परिकल्पयेत्  ॥ लिप्_१,२७।१२ ॥  
जातिकङ्कोलकर्पूर- बहुमूलतमालकम्  ।  
चूर्णयित्वा यथान्यायं क्षिपेदाचमनीयके  ॥ लिप्_१,२७।१३ ॥  
एवं सर्वेषु पात्रेषु दापयेच्चन्दनं तथा  ।  
कर्पूरं च यथान्यायं पुष्पाणि विविधानि च  ॥ लिप्_१,२७।१४ ॥  
कुशाग्रमक्षतांश्चैव यवव्रीहितिलानि च  ।  
आज्यसिद्धार्थपुष्पाणि भसितं चार्घ्यपात्रके  ॥ लिप्_१,२७।१५ ॥  
कुशपुष्पयवव्रीहि- बहुमूलतमालकम्  ।  
दापयेत्प्रोक्षणीपात्रे भसितं प्रणवेन च  ॥ लिप्_१,२७।१६ ॥  
न्यसेत्पञ्चाक्षरं चैव गायत्रीं रुद्रदेवताम्  ।  
केवलं प्रणवं वापि वेदसारमनुत्तमम्  ॥ लिप्_१,२७।१७ ॥  
अथ सम्प्रोक्षयेत्पश्चाद् द्रव्याणि प्रणवेन तु  ।  
प्रोक्षणीपात्रसंस्थेन ईशानाद्यैश् च पञ्चभिः  ॥ लिप्_१,२७।१८ ॥  
पार्श्वतो देवदेवस्य नन्दिनं मांसमर्चयेत्  ।  
दीप्तानलायुतप्रख्यं त्रिनेत्रं त्रिदशेश्वरम्  ॥ लिप्_१,२७।१९ ॥  
बालेन्दुमुकुटं चैव हरिवक्त्रं चतुर्भुजम्  ।  
पुष्पमालाधरं सौम्यं सर्वाभरणभूषितम्  ॥ लिप्_१,२७।२० ॥  
उत्तरे चात्मनः पुण्यां भार्यां च मरुतां शुभाम्  ।  
सुयशां सुव्रतां चाम्बां पादमण्डनतत्पराम्  ॥ लिप्_१,२७।२१ ॥  
एवं पूज्य प्रविश्यान्तर् भवनं परमेष्ठिनः  ।  
दत्त्वा पुष्पाञ्जलिं भक्त्या पञ्चमूर्धसु पञ्चभिः  ॥ लिप्_१,२७।२२ ॥  
गन्धपुष्पैस् तथा धूपैर् विविधैः पूज्य शङ्करम्  ।  
स्कन्दं विनायकं देवीं लिङ्गशुद्धिं च कारयेत्  ॥ लिप्_१,२७।२३ ॥  
जप्त्वा सर्वाणि मन्त्राणि प्रणवादिनमो ऽन्तकम्  ।  
कल्पयेदासनं पश्चात् पद्माख्यं प्रणवेन तत्  ॥ लिप्_१,२७।२४ ॥  
तस्य पूर्वदलं साक्षाद् अणिमामयम् अक्षरम्  ।  
लघिमा दक्षिणं चैव महिमा पश्चिमं तथा  ॥ लिप्_१,२७।२५ ॥  
प्राप्तिस्तथोत्तरं पत्रं प्राकाम्यं पावकस्य तु  ।  
ईशित्वं नैरृतं पत्रं वशित्वं वायुगोचरे  ॥ लिप्_१,२७।२६ ॥  
सर्वज्ञत्वं तथैशान्यं कर्णिका सोम उच्यते  ।  
सोमस्याधस् तथा सूर्यस् तस्याधः पावकः स्वयम्  ॥ लिप्_१,२७।२७ ॥  
धर्मादयो विदिक्ष्वेते त्व् अनन्तं कल्पयेत्क्रमात्  ।  
अव्यक्तादिचतुर्दिक्षु सोमस्यान्ते गुणत्रयम्  ॥ लिप्_१,२७।२८ ॥  
आत्मत्रयं ततश्चोर्ध्वं तस्यान्ते शिवपीठिका  ।  
सद्योजातं प्रपद्यामीत्य् आवाह्य परमेश्वरम्  ॥ लिप्_१,२७।२९ ॥  
वामदेवेन मन्त्रेण स्थापयेदासनोपरि  ।  
सान्निध्यं रुद्रगायत्र्या अघोरेण निरुध्य च  ॥ लिप्_१,२७।३० ॥  
ईशानः सर्वविद्यानाम् इति मन्त्रेण पूजयेत्  ।  
पाद्यमाचमनीयं च विभोश्चार्घ्यं प्रदापयेत्  ॥ लिप्_१,२७।३१ ॥  
स्नापयेद्विधिना रुद्रं गन्धचन्दनवारिणा  ।  
पञ्चगव्यविधानेन गृह्य पात्रे ऽभिमन्त्र्य च  ॥ लिप्_१,२७।३२ ॥  
प्रणवेनैव गव्यैस्तु स्नापयेच्च यथाविधि  ।  
आज्येन मधुना चैव तथा चेक्षुरसेन च  ॥ लिप्_१,२७।३३ ॥  
पुण्यैर्द्रव्यैर्महादेवं प्रणवेनाभिषेचयेत्  ।  
जलभाण्डैः पवित्रैस्तु मन्त्रैस्तोयं क्षिपेत्ततः  ॥ लिप्_१,२७।३४ ॥  
शुद्धिं कृत्वा यथान्यायं सितवस्त्रेण साधकः  ।  
कुशापामार्गकर्पूर- जातिपुष्पकचम्पकैः  ॥ लिप्_१,२७।३५ ॥  
करवीरैः सितैश्चैव मल्लिकाकमलोत्पलैः  ।  
आपूर्य पुष्पैः सुशुभैः चन्दनाद्यैश् च तज्जलम्  ॥ लिप्_१,२७।३६ ॥  
न्यसेन्मन्त्राणि तत्तोये सद्योजातादिकानि तु  ।  
सुवर्णकलशेनाथ तथा वै राजतेन वा  ॥ लिप्_१,२७।३७ ॥  
ताम्रेण पद्मपत्रेण पालाशेन दलेन वा  ।  
शङ्खेन मृन्मयेनाथ शोधितेन शुभेन वा  ॥ लिप्_१,२७।३८ ॥  
सकूर्चेन सपुष्पेण स्नापयेन्मन्त्रपूर्वकम्  ।  
मन्त्राणि ते प्रवक्ष्यामि शृणु सर्वार्थसिद्धये  ॥ लिप्_१,२७।३९ ॥  
यैर्लिङ्गं सकृदप्येवं स्नाप्य मुच्येत मानवः  ।  
पवमानेन मन्त्रज्ञाः तथा वामीयकेन च  ॥ लिप्_१,२७।४० ॥  
रुद्रेण नीलरुद्रेण श्रीसूक्तेन शुभेन च  ।  
रजनीसूक्तकेनैव चमकेन शुभेन च  ॥ लिप्_१,२७।४१ ॥  
होतारेणाथ शिरसा अथर्वेण शुभेन च  ।  
शान्त्या चाथ पुनः शान्त्या भारुण्डेनारुणेन च  ॥ लिप्_१,२७।४२ ॥  
वारुणेन च ज्येष्ठेन तथा वेदव्रतेन च  ।  
तथान्तरेण पुण्येन सूक्तेन पुरुषेण च  ॥ लिप्_१,२७।४३ ॥  
त्वरितेनैव रुद्रेण कपिना च कपर्दिना  ।  
आवोसजेति साम्ना तु बृहच्चन्द्रेण विष्णुना  ॥ लिप्_१,२७।४४ ॥  
विरूपाक्षेण स्कन्देन शतऋग्भिः शिवैस् तथा  ।  
पञ्चब्रह्मैश् च सूत्रेण केवलप्रणवेन च  ॥ लिप्_१,२७।४५ ॥  
स्नापयेद्देवदेवेशं सर्वपापप्रशान्तये  ।  
वस्त्रं शिवोपवीतं च तथा ह्याचमनीयकम्  ॥ लिप्_१,२७।४६ ॥  
गन्धं पुष्पं तथा धूपं दीपमन्नं क्रमेण तु  ।  
तोयं सुगन्धितं चैव पुनराचमनीयकम्  ॥ लिप्_१,२७।४७ ॥  
मुकुटं च शुभं छन्नं तथा वै भूषणानि च  ।  
दापयेत्प्रणवेनैव मुखवासादिकानि च  ॥ लिप्_१,२७।४८ ॥  
ततः स्फटिकसङ्काशं देवं निष्कलमक्षरम्  ।  
कारणं सर्वदेवानां सर्वलोकमयं परम्  ॥ लिप्_१,२७।४९ ॥  
ब्रह्मेन्द्रविष्णुरुद्राद्यैर् ऋषिदेवैर् अगोचरम्  ।  
वेदविद्भिर् हि वेदान्तैस् त्व् अगोचरमिति श्रुतिः  ॥ लिप्_१,२७।५० ॥  
आदिमध्यान्तरहितं भेषजं भवरोगिणाम्  ।  
शिवतत्त्वमिति ख्यातं शिवलिङ्गे व्यवस्थितम्  ॥ लिप्_१,२७।५१ ॥  
प्रणवेनैव मन्त्रेण पूजयेल्लिङ्गमूर्धनि  ।  
स्तोत्रं जपेच्च विधिना नमस्कारं प्रदक्षिणम्  ॥ लिप्_१,२७।५२ ॥  
अर्घ्यं दत्त्वाथ पुष्पाणि पादयोस्तु विकीर्य च  ।  
प्रणिपत्य च देवेशम् आत्मन्यारोपयेच्छिवम्  ॥ लिप्_१,२७।५३ ॥  
एवं सङ्क्षिप्य कथितं लिङ्गार्चनमनुत्तमम्  ।  
आभ्यन्तरं प्रवक्ष्यामि लिङ्गार्चनमिहाद्य ते  ॥ लिप्_१,२७।५४ ॥  
  
इति श्रीलिङ्गमहापुराणे पूर्वभागे लिङ्गार्चनविधिर्नाम सप्तविंशो ऽध्यायः  
  
  
_______________________________________________________________  
  
  
लिप्, १, २८  
  
शैलादिरुवाच  
आग्नेयं सौरममृतं बिम्बं भाव्यं ततोपरि  ।  
गुणत्रयं च हृदये तथा चात्मत्रयं क्रमात्  ॥ लिप्_१,२८।१ ॥  
तस्योपरि महादेवं निष्कलं सकलाकृतिम्  ।  
कान्तार्धरूढदेहं च पूजयेद्ध्यानविद्यया  ॥ लिप्_१,२८।२ ॥  
ततो बहुविधं प्रोक्तं चिन्त्यं तत्रास्ति चेद्यतः  ।  
चिन्तकस्य ततश्चिन्ता अन्यथा नोपपद्यते  ॥ लिप्_१,२८।३ ॥  
तस्माद्ध्येयं तथा ध्यानं यजमानः प्रयोजनम्  ।  
स्मरेत्तन्नान्यथा जातु बुध्यते पुरुषस्य ह  ॥ लिप्_१,२८।४ ॥  
पुरे शेते पुरं देहं तस्मात्पुरुष उच्यते  ।  
याज्यं यज्ञेन यजते यजमानस्तु स स्मृतः  ॥ लिप्_१,२८।५ ॥  
ध्येयो महेश्वरो ध्यानं चिन्तनं निर्वृतिः फलम्  ।  
प्रधानपुरुषेशानं याथातथ्यं प्रपद्यते  ॥ लिप्_१,२८।६ ॥  
इह षड्विंशको ध्येयो ध्याता वै पञ्चविंशकः  ।  
चतुर्विंशकम् अव्यक्तं महदाद्यास्तु सप्त च  ॥ लिप्_१,२८।७ ॥  
महांस् तथा त्वहङ्कारं तन्मात्रं पञ्चकं पुनः  ।  
कर्मेन्द्रियाणि पञ्चैव तथा बुद्धीन्द्रियाणि च  ॥ लिप्_१,२८।८ ॥  
मनश् च पञ्च भूतानि शिवः षड्विंशकस्ततः  ।  
स एव भर्ता कर्ता च विधेरपि महेश्वरः  ॥ लिप्_१,२८।९ ॥  
हिरण्यगर्भं रुद्रो ऽसौ जनयामास शङ्करः  ।  
विश्वाधिकश् च विश्वात्मा विश्वरूप इति स्मृतः  ॥ लिप्_१,२८।१० ॥  
विना यथा हि पितरं मातरं तनयास्त्विह  ।  
न जायन्ते तथा सोमं विना नास्ति जगत्त्रयम्  ॥ लिप्_१,२८।११ ॥  
सनत्कुमार उवाच  
कर्ता यदि महादेवः परमात्मा महेश्वरः  ।  
तथा कारयिता चैव कुर्वतो ऽल्पात्मनस् तथा  ॥ लिप्_१,२८।१२ ॥  
नित्यो विशुद्धो बुद्धश् च निष्कलः परमेश्वरः  ।  
त्वयोक्तो मुक्तिदः किं वा निष्कलश्चेत्करोति किम्  ॥ लिप्_१,२८।१३ ॥  
  
शैलादिरुवाच  
कालः करोति सकलं कालं कलयते सदा  ।  
निष्कलं च मनः सर्वं मन्यते सो ऽपि निष्कलः  ॥ लिप्_१,२८।१४ ॥  
कर्मणा तस्य चैवेह जगत्सर्वं प्रतिष्ठितम्  ।  
किमत्र देवदेवस्य मूर्त्यष्टकमिदं जगत्  ॥ लिप्_१,२८।१५ ॥  
विनाकाशं जगन्नैव विना क्ष्मां वायुना विना  ।  
तेजसा वारिणा चैव यजमानं तथा विना  ॥ लिप्_१,२८।१६ ॥  
भानुना शशिना लोकस् तस्यैतास्तनवः प्रभोः  ।  
विचारतस्तु रुद्रस्य स्थूलमेतच्चराचरम्  ॥ लिप्_१,२८।१७ ॥  
सूक्ष्मं वदन्ति ऋषयो यन्न वाच्यं द्विजोत्तमाः  ।  
यतो वाचो निवर्तन्ते अप्राप्य मनसा सह  ॥ लिप्_१,२८।१८ ॥  
आनन्दं ब्रह्मणो विद्वान् न बिभेति कुतश्चन  ।  
न भेतव्यं तथा तस्माज् ज्ञात्वानन्दं पिनाकिनः  ॥ लिप्_१,२८।१९ ॥  
विभूतयश् च रुद्रस्य मत्वा सर्वत्र भावतः  ।  
सर्वं रुद्र इति प्राहुर् मुनयस्तत्त्वदर्शिनः  ॥ लिप्_१,२८।२० ॥  
नमस्कारेण सततं गौरवात्परमेष्ठिनः  ।  
सर्वं तु खल्विदं ब्रह्म सर्वो वै रुद्र ईश्वरः  ॥ लिप्_१,२८।२१ ॥  
पुरुषो वै महादेवो महेशानः परः शिवः  ।  
एवं विभुर्विनिर्दिष्टो ध्यानं तत्रैव चिन्तनम्  ॥ लिप्_१,२८।२२ ॥  
चतुर्व्यूहेण मार्गेण विचार्यालोक्य सुव्रत  ।  
संसारहेतुः संसारो मोक्षहेतुश् च निर्वृतिः  ॥ लिप्_१,२८।२३ ॥  
चतुर्व्यूहः समाख्यातश् चिन्तकस्येह योगिनः  ।  
चिन्ता बहुविधा ख्याता सैकत्र परमेष्ठिना  ॥ लिप्_१,२८।२४ ॥  
सुनिष्ठेत्यत्र कथिता रुद्रं रौद्री न संशयः  ।  
ऐन्द्री चेन्द्रे तथा सौम्या सोमे नारायणे तथा  ॥ लिप्_१,२८।२५ ॥  
सूर्ये वह्नौ च सर्वेषां सर्वत्रैवं विचारतः  ।  
सैवाहं सो ऽहमित्येवं द्विधा संस्थाप्य भावतः  ॥ लिप्_१,२८।२६ ॥  
भक्तो ऽसौ नास्ति यस्तस्माच् चिन्ता ब्राह्मी न संशयः  ।  
एवं ब्रह्ममयं ध्यायेत् पूर्वं विप्र चराचरम्  ॥ लिप्_१,२८।२७ ॥  
चराचरविभागं च त्यजेदभिमतं स्मरन्  ।  
त्याज्यं ग्राह्यम् अलभ्यं च कृत्यं चाकृत्यमेव च  ॥ लिप्_१,२८।२८ ॥  
यस्य नास्ति सुतृप्तस्य तस्य ब्राह्मी न चान्यथा  ।  
आभ्यन्तरं समाख्यातम् एवमभ्यर्चनं क्रमात्  ॥ लिप्_१,२८।२९ ॥  
आभ्यन्तरार्चकाः पूज्या नमस्कारादिभिस् तथा  ।  
विरूपा विकृताश्चापि न निन्द्या ब्रह्मवादिनः  ॥ लिप्_१,२८।३० ॥  
आभ्यन्तरार्चकाः सर्वे न परीक्ष्या विजानता  ।  
निन्दका एव दुःखार्ता भविष्यन्त्यल्पचेतसः  ॥ लिप्_१,२८।३१ ॥  
यथा दारुवने रुद्रं विनिन्द्य मुनयः पुरा  ।  
तस्मात्सेव्या नमस्कार्याः सदा ब्रह्मविदस् तथा  ॥ लिप्_१,२८।३२ ॥  
वर्णाश्रमविनिर्मुक्ता वर्णाश्रमपरायणैः  ॥ लिप्_१,२८।३३ ॥  
  
इति श्रीलिङ्गमहापुराणे पूर्वभागे शिवार्चनतत्त्वसङ्ख्यादिवर्णनं नामाष्टाविंशो ऽध्यायः  
  
  
  
_______________________________________________________________  
  
  
लिप्, १, २९  
  
सनत्कुमार उवाच  
इदानीं श्रोतुमिच्छामि पुरा दारुवने विभो  ।  
प्रवृत्तं तद्वनस्थानां तपसा भावितात्मनाम्  ॥ लिप्_१,२९।१ ॥  
कथं दारुवनं प्राप्तो भगवान्नीललोहितः  ।  
विकृतं रूपमास्थाय चोर्ध्वरेता दिगम्बरः  ॥ लिप्_१,२९।२ ॥  
किं प्रवृत्तं वने तस्मिन् रुद्रस्य परमात्मनः  ।  
वक्तुमर्हसि तत्त्वेन देवदेवस्य चेष्टितम्  ॥ लिप्_१,२९।३ ॥  
  
सूत उवाच  
तस्य तद्वचनं श्रुत्वा श्रुतिसारविदां वरः  ।  
शिलादसूनुर्भगवान् प्राह किञ्चिद्भवं हसन्  ॥ लिप्_१,२९।४ ॥  
  
शैलादिरुवाच  
<Dāruvana>  
मुनयो दारुगहने तपस्तेपुः सुदारुणम्  ।  
तुष्ट्यर्थं देवदेवस्य सदारतनयाग्नयः  ॥ लिप्_१,२९।५ ॥  
तुष्टो रुद्रो जगन्नाथश् चेकितानो वृषध्वजः  ।  
धूर्जटिः परमेशानो भगवान्नीललोहितः  ॥ लिप्_१,२९।६ ॥  
प्रवृत्तिलक्षणं ज्ञानं ज्ञातुं दारुवनौकसाम्  ।  
परीक्षार्थं जगन्नाथः श्रद्धया क्रीडया च सः  ॥ लिप्_१,२९।७ ॥  
निवृत्तिलक्षणज्ञान- प्रतिष्ठार्थं च शङ्करः  ।  
देवदारुवनस्थानां प्रवृत्तिज्ञानचेतसाम्  ॥ लिप्_१,२९।८ ॥  
विकृतं रूपमास्थाय दिग्वासा विषमेक्षणः  ।  
मुग्धो द्विहस्तः कृष्णाङ्गो दिव्यं दारुवनं ययौ  ॥ लिप्_१,२९।९ ॥  
मन्दस्मितं च भगवान् स्त्रीणां मनसिजोद्भवम्  ।  
भ्रूविलासं च गानं च चकारातीव सुन्दरः  ॥ लिप्_१,२९।१० ॥  
सम्प्रोक्ष्य नारीवृन्दं वै मुहुर्मुहुरनङ्गहा  ।  
अनङ्गवृद्धिम् अकरोद् अतीव मधुराकृतिः  ॥ लिप्_१,२९।११ ॥  
वने तं पुरुषं दृष्ट्वा विकृतं नीललोहितम्  ।  
स्त्रियः पतिव्रताश्चापि तमेवान्वयुरादरात्  ॥ लिप्_१,२९।१२ ॥  
वनोटजद्वारगताश् च नार्यो विस्रस्तवस्त्राभरणा विचेष्टाः  ।  
लब्ध्वा स्मितं तस्य मुखारविन्दाद् द्रुमालयस्थास् तम् अथान्वयुस्ताः  ॥ लिप्_१,२९।१३ ॥  
दृष्ट्वा काश्चिद्भवं नार्यो मदघूर्णितलोचनाः  ।  
विलासबाह्यास्ताश्चापि भ्रूविलासं प्रचक्रिरे  ॥ लिप्_१,२९।१४ ॥  
अथ दृष्ट्वापरा नार्यः किञ्चित् प्रहसिताननाः  ।  
किञ्चिद् विस्रस्तवसनाः स्रस्तकाञ्चीगुणा जगुः  ॥ लिप्_१,२९।१५ ॥  
काश्चित्तदा तं विपिने तु दृष्ट्वा विप्राङ्गनाः स्रस्तनवांशुकं वा  ।  
स्वान्स्वान्विचित्रान् वलयान्प्रविध्य मदान्विता बन्धुजनांश् च जग्मुः  ॥ लिप्_१,२९।१६ ॥  
काचित्तदा तं न विवेद दृष्ट्वा विवासना स्रस्तमहांशुका च  ।  
शाखाविचित्रान् विटपान्प्रसिद्धान् मदान्विता बन्धुजनांस्तथान्याः  ॥ लिप्_१,२९।१७ ॥  
काश्चिज्जगुस्तं ननृतुर् निपेतुश् च धरातले  ।  
निषेदुर्गजवच्चान्या प्रोवाच द्विजपुङ्गवाः  ॥ लिप्_१,२९।१८ ॥  
अन्योन्यं सस्मितं प्रेक्ष्य चालिलिङ्गुः समन्ततः  ।  
निरुध्य मार्गं रुद्रस्य नैपुणानि प्रचक्रिरे  ॥ लिप्_१,२९।१९ ॥  
को भवानिति चाहुस्तं आस्यतामिति चापराः  ।  
कुत्रेत्यथ प्रसीदेति जजल्पुः प्रीतमानसाः  ॥ लिप्_१,२९।२० ॥  
विपरीता निपेतुर्वै विस्रस्तांशुकमूर्धजाः  ।  
पतिव्रताः पतीनां तु सन्निधौ भवमायया  ॥ लिप्_१,२९।२१ ॥  
दृष्ट्वा श्रुत्वा भवस्तासां चेष्टावाक्यानि चाव्ययः  ।  
शुभं वाप्यशुभं वापि नोक्तवान्परमेश्वरः  ॥ लिप्_१,२९।२२ ॥  
दृष्ट्वा नारीकुलं विप्रास् तथाभूतं च शङ्करम्  ।  
अतीव परुषं वाक्यं जजल्पुस्ते मुनीश्वराः  ॥ लिप्_१,२९।२३ ॥  
तपांसि तेषां सर्वेषां प्रत्याहन्यन्त शङ्करे  ।  
यथादित्यप्रकाशेन तारका नभसि स्थिताः  ॥ लिप्_१,२९।२४ ॥  
श्रूयते ऋषिशापेन ब्रह्मणस्तु महात्मनः  ।  
समृद्धश्रेयसां योनिर् यज्ञा वै नाशमाप्तवान्  ॥ लिप्_१,२९।२५ ॥  
भृगोर् अपि च शापेन विष्णुः परमवीर्यवान्  ।  
प्रादुर्भावान्दश प्राप्तो दुःखितश् च सदा कृतः  ॥ लिप्_१,२९।२६ ॥  
इन्द्रस्यापि च धर्मज्ञ छिन्नं सवृषणं पुरा  ।  
ऋषिणा गौतमेनोर्व्यां क्रुद्धेन विनिपातितम्  ॥ लिप्_१,२९।२७ ॥  
गर्भवासो वसूनां च शापेन विहितस् तथा  ।  
ऋषीणां चैव शापेन नहुषः सर्पतां गतः  ॥ लिप्_१,२९।२८ ॥  
क्षीरोदश् च समुद्रो ऽसौ निवासः सर्वदा हरेः  ।  
द्वितीयश्चामृताधारो ह्य् अपेयो ब्राह्मणैः कृतः  ॥ लिप्_१,२९।२९ ॥  
अविमुक्तेश्वरं प्राप्य वाराणस्यां जनार्दनः  ।  
क्षीरेण चाभिषिच्येशं देवदेवं त्रियम्बकम्  ॥ लिप्_१,२९।३० ॥  
श्रद्धया परया युक्तो देहाश्लेषामृतेन वै  ।  
निषिक्तेन स्वयं देवः क्षीरेण मधुसूदनः  ॥ लिप्_१,२९।३१ ॥  
सेचयित्वाथ भगवान् ब्रह्मणा मुनिभिः समम्  ।  
क्षीरोदं पूर्ववच्चक्रे निवासं चात्मनः प्रभुः  ॥ लिप्_१,२९।३२ ॥  
धर्मश्चैव तथा शप्तो माण्डव्येन महात्मना  ।  
वृष्णयश्चैव कृष्णेन दुर्वासाद्यैर्महात्मभिः  ॥ लिप्_१,२९।३३ ॥  
राघवः सानुजश् चापि दुर्वासेन महात्मना  ।  
श्रीवत्सश् च मुनेः पाद पतनात्तस्य धीमतः  ॥ लिप्_१,२९।३४ ॥  
एते चान्ये च बहवो विप्राणां वशमागताः  ।  
वर्जयित्वा विरूपाक्षं देवदेवमुमापतिम्  ॥ लिप्_१,२९।३५ ॥  
एवं हि मोहितास्तेन नावबुध्यन्त शङ्करम्  ।  
अत्युग्रवचनं प्रोचुश् चोग्रो ऽप्यन्तरधीयत  ॥ लिप्_१,२९।३६ ॥  
ते ऽपि दारुवनात्तस्मात् प्रातः संविग्नमानसाः  ।  
पितामहं महात्मानम् आसीनं परमासने  ॥ लिप्_१,२९।३७ ॥  
गत्वा विज्ञापयामासुः प्रवृत्तमखिलं विभोः  ।  
शुभे दारुवने तस्मिन् मुनयः क्षीणचेतसः  ॥ लिप्_१,२९।३८ ॥  
सो ऽपि सञ्चिन्त्य मनसा क्षणादेव पितामहः  ।  
तेषां प्रवृत्तमखिलं पुण्ये दारुवने पुरा  ॥ लिप्_१,२९।३९ ॥  
उत्थाय प्राञ्जलिर्भूत्वा प्रणिपत्य भवाय च  ।  
उवाच सत्वरं ब्रह्मा मुनीन्दारुवनालयान्  ॥ लिप्_१,२९।४० ॥  
धिग् युष्मान् प्राप्तनिधनान् महानिधिम् अनुत्तमम्  ।  
वृथाकृतं यतो विप्रा युष्माभिर् भाग्यवर्जितैः  ॥ लिप्_१,२९।४१ ॥  
यस्तु दारुवने तस्मिंल् लिङ्गी दृष्टो ऽप्यलिङ्गिभिः  ।  
युष्माभिर् विकृताकारः स एव परमेश्वरः  ॥ लिप्_१,२९।४२ ॥  
गृहस्थैश् च न निन्द्यास्तु सदा ह्यतिथयो द्विजाः  ।  
विरूपाश् च सुरूपाश् च मलिनाश्चाप्यपण्डिताः  ॥ लिप्_१,२९।४३ ॥  
<story of Sudarśana>  
सुदर्शनेन मुनिना कालमृत्युरपि स्वयम्  ।  
पुरा भूमौ द्विजाग्र्येण जितो ह्यतिथिपूजया  ॥ लिप्_१,२९।४४ ॥  
अन्यथा नास्ति सन्तर्तुं गृहस्थैश् च द्विजोत्तमैः  ।  
त्यक्त्वा चातिथिपूजां ताम् आत्मनो भुवि शोधनम्  ॥ लिप्_१,२९।४५ ॥  
गृहस्थो ऽपि पुरा जेतुं सुदर्शन इति श्रुतः  ।  
प्रतिज्ञामकरोज्जायां भार्यामाह पतिव्रताम्  ॥ लिप्_१,२९।४६ ॥  
सुव्रते सुभ्रु सुभगे शृणु सर्वं प्रयत्नतः  ।  
त्वया वै नावमन्तव्या गृहे ह्यतिथयः सदा  ॥ लिप्_१,२९।४७ ॥  
सर्व एव स्वयं साक्षाद् अतिथिर्यत्पिनाकधृक्  ।  
तस्मादतिथये दत्त्वा आत्मानमपि पूजय  ॥ लिप्_१,२९।४८ ॥  
एवमुक्त्वाथ सन्तप्ता विवशा सा पतिव्रता  ।  
पतिमाह रुदन्ती च किमुक्तं भवता प्रभो  ॥ लिप्_१,२९।४९ ॥  
तस्यास्तद्वचनं श्रुत्वा पुनः प्राह सुदर्शनः  ।  
देयं सर्वं शिवायार्ये शिव एवातिथिः स्वयम्  ॥ लिप्_१,२९।५० ॥  
तस्मात्सर्वे पूजनीयाः सर्वे ऽप्यतिथयः सदा  ।  
एवमुक्ता तदा भर्त्रा भार्या तस्य पतिव्रता  ॥ लिप्_१,२९।५१ ॥  
शेषामिवाज्ञामादाय मूर्ध्ना सा प्राचरत्तदा  ।  
परीक्षितुं तथा श्रद्धां तयोः साक्षाद् द्विजोत्तमाः  ॥ लिप्_१,२९।५२ ॥  
धर्मो द्विजोत्तमो भूत्वा जगामाथ मुनेर्गृहम्  ।  
तं दृष्ट्वा चार्चयामास सार्घ्याद्यैरनघा द्विजम्  ॥ लिप्_१,२९।५३ ॥  
सम्पूजितस्तया तां तु प्राह धर्मो द्विजः स्वयम्  ।  
भद्रे कुतः पतिर्धीमांस् तव भर्ता सुदर्शनः  ॥ लिप्_१,२९।५४ ॥  
अन्नाद्यैरलमद्यार्ये स्वं दातुमिह चार्हसि  ।  
सा च लज्जावृता नारी स्मरन्ती कथितं पुरा  ॥ लिप्_१,२९।५५ ॥  
भर्त्रा न्यमीलयन्नेत्रे चचाल च पतिव्रता  ।  
किञ्चेत्याह पुनस्तं वै धर्मे चक्रे च सा मतिम्  ॥ लिप्_१,२९।५६ ॥  
निवेदितुं किलात्मानं तस्मै पत्युरिहाज्ञया  ।  
एतस्मिन्नन्तरे भर्ता तस्या नार्याः सुदर्शनः  ॥ लिप्_१,२९।५७ ॥  
गृहद्वारं गतो धीमांस् तामुवाच महामुनिः  ।  
एह्येहि क्व गता भद्रे तमुवाचातिथिः स्वयम्  ॥ लिप्_१,२९।५८ ॥  
भार्यया त्वनया सार्धं मैथुनस्थो ऽहमद्य वै  ।  
सुदर्शन महाभाग किं कर्तव्यमिहोच्यताम्  ॥ लिप्_१,२९।५९ ॥  
सुरतान्तस्तु विप्रेन्द्र सन्तुष्टो ऽहं द्विजोत्तम  ।  
सुदर्शनस्ततः प्राह सुप्रहृष्टो द्विजोत्तमः  ॥ लिप्_१,२९।६० ॥  
भुङ्क्ष्व चैनां यथाकामं गमिष्ये ऽहं द्विजोत्तम  ।  
हृष्टो ऽथ दर्शयामास स्वात्मानं धर्मराट् स्वयम्  ॥ लिप्_१,२९।६१ ॥  
प्रददौ चेप्सितं सर्वं तमाह च महाद्युतिः  ।  
एषा न भुक्ता विप्रेन्द्र मनसापि सुशोभना  ॥ लिप्_१,२९।६२ ॥  
मया चैषा न सन्देहः श्रद्धां ज्ञातुमिहागतः  ।  
जितो वै यस्त्वया मृत्युर् धर्मेणैकेन सुव्रत  ॥ लिप्_१,२९।६३ ॥  
अहो ऽस्य तपसो वीर्यम् इत्युक्त्वा प्रययौ च सः  ।  
तस्मात्तथा पूजनीयाः सर्वे ह्यतिथयः सदा  ॥ लिप्_१,२९।६४ ॥  
बहुनात्र किमुक्तेन भाग्यहीना द्विजोत्तमाः  ।  
तमेव शरणं तूर्णं गन्तुमर्हथ शङ्करम्  ॥ लिप्_१,२९।६५ ॥  
तस्य तद्वचनं श्रुत्वा ब्रह्मणो ब्राह्मणर्षभाः  ।  
ब्रह्माणमभिवन्द्यार्ताः प्रोचुराकुलितेक्षणाः  ॥ लिप्_१,२९।६६ ॥  
  
ब्राह्मणा ऊचुः  
नापेक्षितं महाभाग जीवितं विकृताः स्त्रियः  ।  
दृष्टो ऽस्माभिर् महादेवो निन्दितो यस्त्वनिन्दितः  ॥ लिप्_१,२९।६७ ॥  
शप्तश् च सर्वगः शूली पिनाकी नीललोहितः  ।  
अज्ञानाच्छापजा शक्तिः कुण्ठितास्यनिरीक्षणात्  ॥ लिप्_१,२९।६८ ॥  
वक्तुमर्हसि देवेश सन्न्यासं वै क्रमेण तु  ।  
द्रष्टुं वै देवदेवेशम् उग्रं भीमं कपर्दिनम्  ॥ लिप्_१,२९।६९ ॥  
  
पितामह उवाच  
आदौ वेदानधीत्यैव श्रद्धया च गुरोः सदा  ।  
विचार्यार्थं मुनेर्धर्मान् प्रतिज्ञाय द्विजोत्तमाः  ॥ लिप्_१,२९।७० ॥  
ग्रहणान्तं हि वा विद्वान् अथ द्वादशवार्षिकम्  ।  
स्नात्वाहृत्य च दारान्वै पुत्रानुत्पाद्य सुव्रतान्  ॥ लिप्_१,२९।७१ ॥  
वृत्तिभिश्चानुरूपाभिस् तान् विभज्य सुतान्मुनिः  ।  
अग्निष्टोमादिभिश्चेष्ट्वा यज्ञैर्यज्ञेश्वरं विभुम्  ॥ लिप्_१,२९।७२ ॥  
पूजयेत् परमात्मानं प्राप्यारण्यं विभावसौ  ।  
मुनिर्द्वादशवर्षं वा वर्षमात्रम् अथापि वा  ॥ लिप्_१,२९।७३ ॥  
पक्षद्वादशकं वापि दिनद्वादशकं तु वा  ।  
क्षीरभुक् संयुतः शान्तः सर्वान् सम्पूजयेत्सुरान्  ॥ लिप्_१,२९।७४ ॥  
इष्ट्वैवं जुहुयादग्नौ यज्ञपात्राणि मन्त्रतः  ।  
अप्सु वै पार्थिवं न्यस्य गुरवे तैजसानि तु  ॥ लिप्_१,२९।७५ ॥  
स्वधनं सकलं चैव ब्राह्मणेभ्यो विशङ्कया  ।  
प्रणिपत्य गुरुं भूमौ विरक्तः सन्न्यसेद्यतिः  ॥ लिप्_१,२९।७६ ॥  
निकृत्य केशान् सशिखान् उपवीतं विसृज्य च  ।  
पञ्चभिर् जुहुयाद् अप्सु भूः स्वाहेति विचक्षणः  ॥ लिप्_१,२९।७७ ॥  
ततश्चोर्ध्वं चरेदेवं यतिः शिवविमुक्तये  ।  
व्रतेनानशनेनापि तोयवृत्त्यापि वा पुनः  ॥ लिप्_१,२९।७८ ॥  
पर्णवृत्त्या पयोवृत्त्या फलवृत्त्यापि वा यतिः  ।  
एवं जीवन्मृतो नो चेत् षण्मासाद्वत्सरात्तु वा  ॥ लिप्_१,२९।७९ ॥  
प्रस्थानादिकमायासं स्वदेहस्य चरेद्यतिः  ।  
शिवसायुज्यमाप्नोति कर्मणाप्येवमाचरन्  ॥ लिप्_१,२९।८० ॥  
सद्यो ऽपि लभते मुक्तिं भक्तियुक्तो दृढव्रताः  ॥ लिप्_१,२९।८१ ॥  
त्यागेन वा किं विधिनाप्य् अनेन भक्तस्य रुद्रस्य शुभैर्व्रतैश्च  ।  
यज्ञैश् च दानैर्विविधैश् च होमैर् लब्धैश्चशास्त्रैर्विविधैश् च वेदैः  ॥ लिप्_१,२९।८२ ॥  
श्वेतेनैवं जितो मृत्युर् भवभक्त्या महात्मना  ।  
वो ऽस्तु भक्तिर्महादेवे शङ्करे परमात्मनि  ॥ लिप्_१,२९।८३ ॥  
  
इति श्रीलिङ्गमहापुराणे पूर्वभागे एकोनत्रिंशो ऽध्यायः  
  
  
  
_______________________________________________________________  
  
लिप्, १, ३०  
  
शैलादिरुवाच  
एवमुक्तास्तदा तेन ब्रह्मणा ब्राह्मणर्षभाः  ।  
श्वेतस्य च कथां पुण्याम् अपृच्छन् परमर्षयः  ॥ लिप्_१,३०।१ ॥  
  
पितामह उवाच  
श्वेतो नाम मुनिः श्रीमान् गतायुर्गिरिगह्वरे  ।  
सक्तो ह्यभ्यर्च्य यद्भक्त्या तुष्टाव च महेश्वरम्  ॥ लिप्_१,३०।२ ॥  
रुद्राध्यायेन पुण्येन नमस्तेत्यादिना द्विजाः  ।  
ततः कालो महातेजाः कालप्राप्तं द्विजोत्तमम्  ॥ लिप्_१,३०।३ ॥  
नेतुं सञ्चिन्त्य विप्रेन्द्राः सान्निध्यमकरोन्मुनेः  ।  
श्वेतो ऽपि दृष्ट्वा तं कालं कालप्राप्तो ऽपि शङ्करम्  ॥ लिप्_१,३०।४ ॥  
पूजयामास पुण्यात्मा त्रियम्बकमनुस्मरन्  ।  
त्रियम्बकं यजेदेवं सुगन्धिं पुष्टिवर्धनम्  ॥ लिप्_१,३०।५ ॥  
किं करिष्यति मे मृत्युर् मृत्योर्मृत्युरहं यतः  ।  
तं दृष्ट्वा सस्मितं प्राह श्वेतं लोकभयङ्करः  ॥ लिप्_१,३०।६ ॥  
एह्येहि श्वेत चानेन विधिना किं फलं तव  ।  
रुद्रो वा भगवान् विष्णुर् ब्रह्मा वा जगदीश्वरः  ॥ लिप्_१,३०।७ ॥  
कः समर्थः परित्रातुं मया ग्रस्तं द्विजोत्तम  ।  
अनेन मम किं विप्र रौद्रेण विधिना प्रभोः  ॥ लिप्_१,३०।८ ॥  
नेतुं यस्योत्थितश्चाहं यमलोकं क्षणेन वै  ।  
यस्माद्गतायुस्त्वं तस्मान् मुने नेतुमिहोद्यतः  ॥ लिप्_१,३०।९ ॥  
तस्य तद्वचनं श्रुत्वा भैरवं धर्ममिश्रितम्  ।  
हा रुद्र रुद्र रुद्रेति ललाप मुनिपुङ्गवः  ॥ लिप्_१,३०।१० ॥  
तं प्राह च महादेवं कालं सम्प्रेक्ष्य वै दृशा  ।  
नेत्रेण बाष्पमिश्रेण सम्भ्रान्तेन समाकुलः  ॥ लिप्_१,३०।११ ॥  
  
श्वेत उवाच  
त्वया किं काल नो नाथश् चास्ति चेद्धि वृषध्वजः  ।  
लिङ्गे ऽस्मिन् शङ्करो रुद्रः सर्वदेवभवोद्भवः  ॥ लिप्_१,३०।१२ ॥  
अतीव भवभक्तानां मद्विधानां महात्मनाम्  ।  
विधिना किं महाबाहो गच्छ गच्छ यथागतम्  ॥ लिप्_१,३०।१३ ॥  
ततो निशम्य कुपितस् तीक्ष्णदंष्ट्रो भयङ्करः  ।  
श्रुत्वा श्वेतस्य तद्वाक्यं पाशहस्तो भयावहः  ॥ लिप्_१,३०।१४ ॥  
सिंहनादं महत्कृत्वा चास्फाट्य च मुहुर्मुहुः  ।  
बबन्ध च मुनिं कालः कालप्राप्तं तमाह च  ॥ लिप्_१,३०।१५ ॥  
मया बद्धो ऽसि विप्रर्षे श्वेतं नेतुं यमालयम्  ।  
अद्य वै देवदेवेन तव रुद्रेण किं कृतम्  ॥ लिप्_१,३०।१६ ॥  
क्व शर्वस्तव भक्तिश् च क्व पूजा पूजया फलम्  ।  
क्व चाहं क्व च मे भीतिः श्वेत बद्धो ऽसि वै मया  ॥ लिप्_१,३०।१७ ॥  
लिङ्गे ऽस्मिन् संस्थितः श्वेत तव रुद्रो महेश्वरः  ।  
निश्चेष्टो ऽसौ महादेवः कथं पूज्यो महेश्वरः  ॥ लिप्_१,३०।१८ ॥  
ततः सदाशिवः स्वयं द्विजं निहन्तुमागतम्  ।  
निहन्तुमन्तकं स्मयन् स्मरारियज्ञहा हरः  ॥ लिप्_१,३०।१९ ॥  
त्वरन् विनिर्गतः परः शिवः स्वयं त्रिलोचनः  ।  
त्रियम्बको ऽम्बया समं सनन्दिना गणेश्वरैः  ॥ लिप्_१,३०।२० ॥  
ससर्ज जीवितं क्षणाद् भवं निरीक्ष्य वै भयात्  ।  
पपात चाशु वै बली मुनेस्तु सन्निधौ द्विजाः  ॥ लिप्_१,३०।२१ ॥  
ननाद चोर्ध्वमुच्चधीर् निरीक्ष्य चान्तकान्तकम्  ।  
निरीक्षणेन वै मृतं भवस्य विप्रपुङ्गवाः  ॥ लिप्_१,३०।२२ ॥  
विनेदुरुच्चमीश्वराः सुरेश्वरा महेश्वरम्  ।  
प्रणेमुरम्बिकामुमां मुनीश्वरास्तु हर्षिताः  ॥ लिप्_१,३०।२३ ॥  
ससर्जुर् अस्य मूर्ध्नि वै मुनेर्भवस्य खेचराः  ।  
सुशोभनं सुशीतलं सुपुष्पवर्षमम्बरात्  ॥ लिप्_१,३०।२४ ॥  
अहो निरीक्ष्य चान्तकं मृतं तदा सुविस्मितः  ।  
शिलाशनात्मजो ऽव्ययं शिवं प्रणम्य शङ्करम्  ॥ लिप्_१,३०।२५ ॥  
उवाच बालधीर्मृतः प्रसीद चेति वै मुनेः  ।  
महेश्वरं महेश्वरस्य चानुगो गणेश्वरः  ॥ लिप्_१,३०।२६ ॥  
ततो विवेश भगवान् अनुगृह्य द्विजोत्तमम्  ।  
क्षणाद्गूढशरीरं हि ध्वस्तं दृष्ट्वान्तकं क्षणात्  ॥ लिप्_१,३०।२७ ॥  
तस्मान्मृत्युञ्जयं चैव भक्त्या सम्पूजये द्विजाः  ।  
मुक्तिदं भुक्तिदं चैव सर्वेषामपि शङ्करम्  ॥ लिप्_१,३०।२८ ॥  
बहुना किं प्रलापेन सन्न्यस्याभ्यर्च्य वै भवम्  ।  
भक्त्या चापरया तस्मिन् विशोका वै भविष्यथ  ॥ लिप्_१,३०।२९ ॥  
  
शैलादिरुवाच  
एवमुक्तास्तदा तेन ब्रह्मणा ब्रह्मवादिनः  ।  
प्रसीद भक्तिर्देवेशे भवेद्रुद्रे पिनाकिनि  ॥ लिप्_१,३०।३० ॥  
केन वा तपसा देव यज्ञेनाप्यथ केन वा  ।  
व्रतैर्वा भगवद्भक्ता भविष्यन्ति द्विजातयः  ॥ लिप्_१,३०।३१ ॥  
  
पितामह उवाच  
न दानेन मुनिश्रेष्ठास् तपसा च न विद्यया  ।  
यज्ञैर् होमैर् व्रतैर् वेदैर् योगशास्त्रैर् निरोधनैः  ॥ लिप्_१,३०।३२ ॥  
प्रसादे नैव सा भक्तिः शिवे परमकारणे  ।  
अथ तस्य वचः श्रुत्वा सर्वे ते परमर्षयः  ॥ लिप्_१,३०।३३ ॥  
सदारतनयाः श्रान्ताः प्रणेमुश् च पितामहम्  ।  
तस्मात्पाशुपती भक्तिर् धर्मकामार्थसिद्धिदा  ॥ लिप्_१,३०।३४ ॥  
मुनेर् विजयदा चैव सर्वमृत्युजयप्रदा  ।  
दधीचस्तु पुरा भक्त्या हरिं जित्वामरैर्विभुम्  ॥ लिप्_१,३०।३५ ॥  
क्षयं जघान पादेन वज्रास्थित्वं च लब्धवान्  ।  
मयापि निर्जितो मृत्युर् महादेवस्य कीर्तनात्  ॥ लिप्_१,३०।३६ ॥  
श्वेतेनापि गतेनास्यं मृत्योर्मुनिवरेण तु  ।  
महादेवप्रसादेन जितो मृत्युर्यथा मया  ॥ लिप्_१,३०।३७ ॥  
  
इति श्रीलिङ्गमहापुराणे पूर्वभागे त्रिंशो ऽध्यायः  
  
  
  
_______________________________________________________________  
  
  
लिप्, १, ३१  
  
सनत्कुमार उवाच  
कथं भवप्रसादेन देवदारुवनौकसः  ।  
प्रपन्नाः शरणं देवं वक्तुमर्हसि मे प्रभो  ॥ लिप्_१,३१।१ ॥  
  
शैलादिरुवाच  
तानुवाच महाभागान् भगवान् आत्मभूः स्वयम्  ।  
देवदारुवनस्थांस्तु तपसा पावकप्रभान्  ॥ लिप्_१,३१।२ ॥  
  
पितामह उवाच  
एष देवो महादेवो विज्ञेयस्तु महेश्वरः  ।  
न तस्मात्परमं किञ्चित् पदं समधिगम्यते  ॥ लिप्_१,३१।३ ॥  
देवानां च ऋषीनां च पितॄणां चैव स प्रभुः  ।  
सहस्रयुगपर्यन्ते प्रलये सर्वदेहिनः  ॥ लिप्_१,३१।४ ॥  
संहरत्येष भगवान् कालो भूत्वा महेश्वरः  ।  
एष चैव प्रजाः सर्वाः सृजत्येकः स्वतेजसा  ॥ लिप्_१,३१।५ ॥  
एष चक्री च वज्री च श्रीवत्सकृतलक्षणः  ।  
योगी कृतयुगे चैव त्रेतायां क्रतुर् उच्यते  ॥ लिप्_१,३१।६ ॥  
द्वापरे चैव कालाग्निर् धर्मकेतुः कलौ स्मृतः  ।  
रुद्रस्य मूर्तयस्त्वेता ये ऽभिध्यायन्ति पण्डिताः  ॥ लिप्_१,३१।७ ॥  
चतुरस्रं बहिश्चान्तर् अष्टास्रं पिण्डिकाश्रये  ।  
वृत्तं सुदर्शनं योग्यम् एवं लिङ्गं प्रपूजयेत्  ॥ लिप्_१,३१।८ ॥  
तमो ह्यग्नी रजो ब्रह्मा सत्त्वं विष्णुः प्रकाशकम्  ।  
मूर्तिरेका स्थिता चास्य मूर्तयः परिकीर्तिताः  ॥ लिप्_१,३१।९ ॥  
यत्र तिष्ठति तद्ब्रह्म योगेन तु समन्वितम्  ।  
तस्माद्धि देवदेवेशम् ईशानं प्रभुमव्ययम्  ॥ लिप्_१,३१।१० ॥  
आराधयन्ति विप्रेन्द्रा जितक्रोधा जितेन्द्रियाः  ।  
लिङ्गं कृत्वा यथान्यायं सर्वलक्षणसंयुतम्  ॥ लिप्_१,३१।११ ॥  
अङ्गुष्ठमात्रं सुशुभं सुवृत्तं सर्वसम्मतम्  ।  
समनाभं तथाष्टास्रं षोडशास्रम् अथापि वा  ॥ लिप्_१,३१।१२ ॥  
सुवृत्तं मण्डलं दिव्यं सर्वकामफलप्रदम्  ।  
वेदिका द्विगुणा तस्य समा वा सर्वसम्मता  ॥ लिप्_१,३१।१३ ॥  
गोमुखी च त्रिभागैका वेद्या लक्षणसंयुता  ।  
पट्टिका च समन्ताद्वै यवमात्रा द्विजोत्तमाः  ॥ लिप्_१,३१।१४ ॥  
सौवर्णं राजतं शैलं कृत्वा ताम्रमयं तथा  ।  
वेदिकायाश् च विस्तारं त्रिगुणं वै समन्ततः  ॥ लिप्_१,३१।१५ ॥  
वर्तुलं चतुरस्रं वा षडस्रं वा त्रिरस्रकम्  ।  
समन्तान्निर्व्रणं शुभ्रं लक्षणैस्तत् सुलक्षितम्  ॥ लिप्_१,३१।१६ ॥  
प्रतिष्ठाप्य यथान्यायं पूजालक्षणसंयुतम्  ।  
कलशं स्थापयेत्तस्य वेदिमध्ये तथा द्विजाः  ॥ लिप्_१,३१।१७ ॥  
सहिरण्यं सबीजं च ब्रह्मभिश् चाभिमन्त्रितम्  ।  
सेचयेच्च ततो लिङ्गं पवित्रैः पञ्चभिः शुभैः  ॥ लिप्_१,३१।१८ ॥  
पूजयेच्च यथालाभं ततः सिद्धिमवाप्स्यथ  ।  
समाहिताः पूजयध्वं सपुत्राः सह बन्धुभिः  ॥ लिप्_१,३१।१९ ॥  
सर्वे प्राञ्जलयो भूत्वा शूलपाणिं प्रपद्यत  ।  
ततो द्रक्ष्यथ देवेशं दुर्दर्शमकृतात्मभिः  ॥ लिप्_१,३१।२० ॥  
यं दृष्ट्वा सर्वमज्ञानम् अधर्मश् च प्रणश्यति  ।  
ततः प्रदक्षिणं कृत्वा ब्रह्माणममितौजसम्  ॥ लिप्_१,३१।२१ ॥  
सम्प्रस्थिता वनौकास्ते देवदारुवनं ततः  ।  
आराधयितुमारब्धा ब्रह्मणा कथितं यथा  ॥ लिप्_१,३१।२२ ॥  
स्थण्डिलेषु विचित्रेषु पर्वतानां गुहासु च  ।  
नदीनां च विविक्तेषु पुलिनेषु शुभेषु च  ॥ लिप्_१,३१।२३ ॥  
शैवालशोभनाः केचित् केचिदन्तर्जलेशयाः  ।  
केचिद्दर्भावकाशास्तु पादाङ्गुष्ठाग्रधिष्ठिताः  ॥ लिप्_१,३१।२४ ॥  
दन्तोलूखलिनस्त्वन्ये अश्मकुट्टास् तथा परे  ।  
स्थानवीरासनास्त्वन्ये मृगचर्यारताः परे  ॥ लिप्_१,३१।२५ ॥  
कालं नयन्ति तपसा पूजया च महाधियः  ।  
एवं संवत्सरे पूर्णे वसन्ते समुपस्थिते  ॥ लिप्_१,३१।२६ ॥  
ततस्तेषां प्रसादार्थं भक्तानाम् अनुकम्पया  ।  
देवः कृतयुगे तस्मिन् गिरौ हिमवतः शुभे  ॥ लिप्_१,३१।२७ ॥  
देवदारुवनं प्राप्तः प्रसन्नः परमेश्वरः  ।  
भस्मपांसूपदिग्धाङ्गो नग्नो विकृतलक्षणः  ॥ लिप्_१,३१।२८ ॥  
उल्मुकव्यग्रहस्तश् च रक्तपिङ्गललोचनः  ।  
क्वचिच्च हसते रौद्रं क्वचिद्गायति विस्मितः  ॥ लिप्_१,३१।२९ ॥  
क्वचिन्नृत्यति शृङ्गारं क्वचिद्रौति मुहुर्मुहुः  ।  
आश्रमे ह्यटते भैक्ष्यं याचते च पुनः पुनः  ॥ लिप्_१,३१।३० ॥  
मायां कृत्वा तथारूपां देवस्तद्वनम् आगतः  ।  
ततस्ते मुनयः सर्वे तुष्टुवुश् च समाहिताः  ॥ लिप्_१,३१।३१ ॥  
अद्भिर् विविधमाल्यैश् च धूपैर्गन्धैस्तथैव च  ।  
सपत्नीका महाभागाः सपुत्राः सपरिच्छदाः  ॥ लिप्_१,३१।३२ ॥  
मुनयस्ते तथा वाग्भिर् ईश्वरं चेदम् अब्रुवन्  ।  
अज्ञानाद्देवदेवेश यदस्माभिर् अनुष्ठितम्  ॥ लिप्_१,३१।३३ ॥  
कर्मणा मनसा वाचा तत्सर्वं क्षन्तुमर्हसि  ।  
चरितानि विचित्राणि गुह्यानि गहनानि च  ॥ लिप्_१,३१।३४ ॥  
ब्रह्मादीनां च देवानां दुर्विज्ञेयानि ते हर  ।  
अगतिं ते न जानीमो गतिं नैव च नैव च  ॥ लिप्_१,३१।३५ ॥  
विश्वेश्वर महादेव यो ऽसि सो ऽसि नमो ऽस्तु ते  ।  
स्तुवन्ति त्वां महात्मानो देवदेवं महेश्वरम्  ॥ लिप्_१,३१।३६ ॥  
नमो भवाय भव्याय भावनायोद्भवाय च  ।  
अनन्तबलवीर्याय भूतानां पतये नमः  ॥ लिप्_१,३१।३७ ॥  
संहर्त्रे च पिशङ्गाय अव्ययाय व्ययाय च  ।  
गङ्गासलिलधाराय आधाराय गुणात्मने  ॥ लिप्_१,३१।३८ ॥  
त्र्यम्बकाय त्रिनेत्राय त्रिशूलवरधारिणे  ।  
कन्दर्पाय हुताशाय नमो ऽस्तु परमात्मने  ॥ लिप्_१,३१।३९ ॥  
शङ्कराय वृषाङ्काय गणानां पतये नमः  ।  
दण्डहस्ताय कालाय पाशहस्ताय वै नमः  ॥ लिप्_१,३१।४० ॥  
वेदमन्त्रप्रधानाय शतजिह्वाय वै नमः  ।  
भूतं भव्यं भविष्यं च स्थावरं जङ्गमं च यत्  ॥ लिप्_१,३१।४१ ॥  
तव देहात्समुत्पन्नं देव सर्वमिदं जगत्  ।  
पासि हंसि च भद्रं ते प्रसीद भगवंस्ततः  ॥ लिप्_१,३१।४२ ॥  
अज्ञानाद्यदि विज्ञानाद् यत् किञ्चित् कुरुते नरः  ।  
तत्सर्वं भगवानेव कुरुते योगमायया  ॥ लिप्_१,३१।४३ ॥  
एवं स्तुत्वा तु मुनयः प्रहृष्टैरन्तरात्मभिः  ।  
याचन्त तपसा युक्ताः पश्यामस्त्वां यथापुरा  ॥ लिप्_१,३१।४४ ॥  
ततो देवः प्रसन्नात्मा स्वमेवास्थाय शङ्करः  ।  
रूपं त्र्यक्षं च सन्द्रष्टुं दिव्यं चक्षुरदात्प्रभुः  ॥ लिप्_१,३१।४५ ॥  
लब्धदृष्ट्या तया दृष्ट्वा देवदेवं त्रियम्बकम्  ।  
पुनस्तुष्टुवुरीशानं देवदारुवनौकसः  ॥ लिप्_१,३१।४६ ॥  
  
इति श्रीलिङ्गमहापुराणे पूर्वभागे एकत्रिंशो ऽध्यायः  
  
  
  
_______________________________________________________________  
  
लिप्, १, ३२  
  
ऋषय ऊचुः  
नमो दिग्वाससे नित्यं कृतान्ताय त्रिशूलिने  ।  
विकटाय करालाय करालवदनाय च  ॥ लिप्_१,३२।१ ॥  
अरूपाय सुरूपाय विश्वरूपाय ते नमः  ।  
कटङ्कटाय रुद्राय स्वाहाकाराय वै नमः  ॥ लिप्_१,३२।२ ॥  
सर्वप्रणतदेहाय स्वयं च प्रणतात्मने  ।  
नित्यं नीलशिखण्डाय श्रीकण्ठाय नमोनमः  ॥ लिप्_१,३२।३ ॥  
नीलकण्ठाय देवाय चिताभस्माङ्गधारिणे  ।  
त्वं ब्रह्मा सर्वदेवानां रुद्राणां नीललोहितः  ॥ लिप्_१,३२।४ ॥  
आत्मा च सर्वभूतानां साङ्ख्यैः पुरुष उच्यते  ।  
पर्वतानां महामेरुर् नक्षत्राणां च चन्द्रमाः  ॥ लिप्_१,३२।५ ॥  
ऋषीणां च वसिष्ठस् त्वं देवानां वासवस् तथा  ।  
ओङ्कारः सर्ववेदानां श्रेष्ठं साम च सामसु  ॥ लिप्_१,३२।६ ॥  
आरण्यानां पशूनां च सिंहस्त्वं परमेश्वरः  ।  
ग्राम्याणामृषभश्चासि भगवांल्लोकपूजितः  ॥ लिप्_१,३२।७ ॥  
सर्वथा वर्तमानो ऽपि यो यो भावो भविष्यति  ।  
त्वामेव तत्र पश्यामो ब्रह्मणा कथितं तथा  ॥ लिप्_१,३२।८ ॥  
कामः क्रोधश् च लोभश् च विषादो मद एव च  ।  
एतद् इच्छामहे बोद्धुं प्रसीद परमेश्वर  ॥ लिप्_१,३२।९ ॥  
महासंहरणे प्राप्ते त्वया देव कृतात्मना  ।  
करं ललाटे संविध्य वह्निरुत्पादितस्त्वया  ॥ लिप्_१,३२।१० ॥  
तेनाग्निना तदा लोका अर्चिर्भिः सर्वतो वृताः  ।  
तस्मादग्निसमा ह्येते बहवो विकृताग्नयः  ॥ लिप्_१,३२।११ ॥  
कामः क्रोधश् च लोभश् च मोहो दम्भ उपद्रवः  ।  
यानि चान्यानि भूतानि स्थावराणि चराणि च  ॥ लिप्_१,३२।१२ ॥  
दह्यन्ते प्राणिनस्ते तु त्वत्समुत्थेन वह्निना  ।  
अस्माकं दह्यमानानां त्राता भव सुरेश्वर  ॥ लिप्_१,३२।१३ ॥  
त्वं च लोकहितार्थाय भूतानि परिषिञ्चसि  ।  
महेश्वर महाभाग प्रभो शुभनिरीक्षक  ॥ लिप्_१,३२।१४ ॥  
आज्ञापय वयं नाथ कर्तारो वचनं तव  ।  
भूतकोटिसहस्रेषु रूपकोटिशतेषु च  ॥ लिप्_१,३२।१५ ॥  
अन्तं गन्तुं न शक्ताः स्म देवदेव नमो ऽस्तु ते  ॥ लिप्_१,३२।१६ ॥  
  
इति श्रीलिङ्गमहापुराणे पूर्वभागे द्वात्रिंशो ऽध्यायः  
  
  
_______________________________________________________________  
  
  
लिप्, १, ३३  
  
नन्द्युवाच  
ततस्तुतोष भगवान् अनुगृह्य महेश्वरः  ।  
स्तुतिं श्रुत्वा स्तुतस्तेषाम् इदं वचनमब्रवीत्  ॥ लिप्_१,३३।१ ॥  
यः पठेच्छृणुयाद्वापि युष्माभिः कीर्तितं स्तवम्  ।  
श्रावयेद्वा द्विजान्विप्रो गाणपत्यमवाप्नुयात्  ॥ लिप्_१,३३।२ ॥  
वक्ष्यामि वो हितं पुण्यं भक्तानां मुनिपुङ्गवाः  ।  
<advantages of the Pāśupata behaviour>  
स्त्रीलिङ्गमखिलं देवी प्रकृतिर्मम देहजा  ॥ लिप्_१,३३।३ ॥  
पुंल्लिङ्गं पुरुषो विप्रा मम देहसमुद्भवः  ।  
उभाभ्यामेव वै सृष्टिर् मम विप्रा न संशयः  ॥ लिप्_१,३३।४ ॥  
न निन्देद्यतिनं तस्माद् दिग्वाससमनुत्तमम्  ।  
बालोन्मत्तविचेष्टं तु मत्परं ब्रह्मवादिनम्  ॥ लिप्_१,३३।५ ॥  
ये हि मां भस्मनिरता भस्मना दग्धकिल्बिषाः  ।  
यथोक्तकारिणो दान्ता विप्रा ध्यानपरायणाः  ॥ लिप्_१,३३।६ ॥  
महादेवपरा नित्यं चरन्तो ह्यूर्ध्वरेतसः  ।  
अर्चयन्ति महादेवं वाङ्मनःकायसंयताः  ॥ लिप्_१,३३।७ ॥  
रुद्रलोकमनुप्राप्य न निवर्तन्ति ते पुनः  ।  
तस्मादेतद्व्रतं दिव्यम् अव्यक्तं व्यक्तलिङ्गिनः  ॥ लिप्_१,३३।८ ॥  
भस्मव्रताश् च मुण्डाश् च व्रतिनो विश्वरूपिणः  ।  
न तान्परिवदेद्विद्वान् न चैतान्नाभिलङ्घयेत्  ॥ लिप्_१,३३।९ ॥  
न हसेन्नाप्रियं ब्रूयाद् अमुत्रेह हितार्थवान्  ।  
यस्तान्निन्दति मूढात्मा महादेवं स निन्दति  ॥ लिप्_१,३३।१० ॥  
यस् त्वेतान् पूजयेन् नित्यं स पूजयति शङ्करम्  ।  
एवमेष महादेवो लोकानां हितकाम्यया  ॥ लिप्_१,३३।११ ॥  
युगे युगे महायोगी क्रीडते भस्मगुण्ठितः  ।  
एवं चरत भद्रं वस् ततः सिद्धिमवाप्स्यथ  ॥ लिप्_१,३३।१२ ॥  
अतुलमिह महाभयप्रणाशहेतुं शिवकथितं परमं पदं विदित्वा  ।  
व्यपगतभवलोभमोहचित्ताः प्रणिपतिताः सहसा शिरोभिर् उग्रम्  ॥ लिप्_१,३३।१३ ॥  
ततः प्रमुदिता विप्राः श्रुत्वैवं कथितं तदा  ।  
गन्धोदकैः सुशुद्धैश् च कुशपुष्पविमिश्रितैः  ॥ लिप्_१,३३।१४ ॥  
स्नापयन्ति महाकुम्भैर् अद्भिर् एव महेश्वरम्  ।  
गायन्ति विविधैर्गुह्यैर् हुङ्कारैश्चापि सुस्वरैः  ॥ लिप्_१,३३।१५ ॥  
नमो देवाधिदेवाय महादेवाय वै नमः  ।  
अर्धनारीशरीराय साङ्ख्ययोगप्रवर्तिने  ॥ लिप्_१,३३।१६ ॥  
मेघवाहनकृष्णाय गजचर्मनिवासिने  ।  
कृष्णाजिनोत्तरीयाय व्यालयज्ञोपवीतिने  ॥ लिप्_१,३३।१७ ॥  
सुरचितसुविचित्रकुण्डलाय सुरचितमाल्यविभूषणाय तुभ्यम्  ।  
मृगपतिवरचर्मवाससे च प्रथितयशसे नमो ऽस्तु शङ्कराय  ॥ लिप्_१,३३।१८ ॥  
ततस् तान् स मुनीन् प्रीतः प्रत्युवाच महेश्वरः  ।  
प्रीतो ऽस्मि तपसा युष्मान् वरं वृणुत सुव्रताः  ॥ लिप्_१,३३।१९ ॥  
ततस्ते मुनयः सर्वे प्रणिपत्य महेश्वरम्  ।  
भृग्वङ्गिरा वसिष्ठश् च विश्वामित्रस्तथैव च  ॥ लिप्_१,३३।२० ॥  
गौतमो ऽत्रिः सुकेशश् च पुलस्त्यः पुलहः क्रतुः  ।  
मरीचिः कश्यपः कण्वः संवर्तश् च महातपाः  ॥ लिप्_१,३३।२१ ॥  
ते प्रणम्य महादेवम् इदं वचनमब्रुवन्  ।  
भस्मस्नानं च नग्नत्वं वामत्वं प्रतिलोमता  ॥ लिप्_१,३३।२२ ॥  
सेव्यासेव्यत्वमेवं च ह्य् एतदिच्छाम वेदितुम्  ।  
ततस्तेषां वचः श्रुत्वा भगवान्परमेश्वरः  ॥ लिप्_१,३३।२३ ॥  
सस्मितं प्राह सम्प्रेक्ष्य सर्वान्मुनिवरांस्तदा  ॥ लिप्_१,३३।२४ ॥  
  
इति श्रीलिङ्गमहापुराणे पूर्वभागे ऋषिवाक्यं नाम त्रयस्त्रिंशो ऽध्यायः  
  
  
  
_______________________________________________________________  
  
  
लिप्, १, ३४  
  
श्रीभगवानुवाच  
एतद्वः सम्प्रवक्ष्यामि कथा सर्वस्वमद्य वै  ।  
अग्निर्ह्यहं सोमकर्ता सोमश्चाग्निमुपाश्रितः  ॥ लिप्_१,३४।१ ॥  
कृतमेतद्वहत्यग्निर् भूयो लोकसमाश्रयात्  ।  
असकृत्त्वग्निना दग्धं जगत् स्थावरजङ्गमम्  ॥ लिप्_१,३४।२ ॥  
भस्मसाद्विहितं सर्वं पवित्रमिदमुत्तमम्  ।  
भस्मना वीर्यमास्थाय भूतानि परिषिञ्चति  ॥ लिप्_१,३४।३ ॥  
अग्निकार्यं च यः कृत्वा करिष्यति त्रियायुषम्  ।  
भस्मना मम वीर्येण मुच्यते सर्वकिल्बिषैः  ॥ लिप्_१,३४।४ ॥  
भासत इत्येव यद्भस्म शुभं भावयते च यत्  ।  
भक्षणात् सर्वपापानां भस्मेति परिकीर्तितम्  ॥ लिप्_१,३४।५ ॥  
ऊष्मपाः पितरो ज्ञेया देवा वै सोमसम्भवाः  ।  
अग्नीषोमात्मकं सर्वं जगत्स्थावरजङ्गमम्  ॥ लिप्_१,३४।६ ॥  
अहमग्निर्महातेजाः सोमश्चैषा महाम्बिका  ।  
अहमग्निश् च सोमश् च प्रकृत्या पुरुषः स्वयम्  ॥ लिप्_१,३४।७ ॥  
तस्माद्भस्म महाभागा मद्वीर्यमिति चोच्यते  ।  
स्ववीर्यं वपुषा चैव धारयामीति वै स्थितिः  ॥ लिप्_१,३४।८ ॥  
तदाप्रभृति लोकेषु रक्षार्थमशुभेषु च  ।  
भस्मना क्रियते रक्षा सूतिकानां गृहेषु च  ॥ लिप्_१,३४।९ ॥  
भस्मस्नानविशुद्धात्मा जितक्रोधो जितेन्द्रियः  ।  
मत्समीपं समागम्य न भूयो विनिवर्तते  ॥ लिप्_१,३४।१० ॥  
व्रतं पाशुपतं योगं कापिलं चैव निर्मितम्  ।  
पूर्वं पाशुपतं ह्येतन् निर्मितं तदनुत्तमम्  ॥ लिप्_१,३४।११ ॥  
शेषाश्चाश्रमिणः सर्वे पश्चात्सृष्टाः स्वयम्भुवा  ।  
सृष्टिरेषा मया सृष्टा लज्जामोहभयात्मिका  ॥ लिप्_१,३४।१२ ॥  
नग्ना एव हि जायन्ते देवता मुनयस् तथा  ।  
ये चान्ये मानवा लोके सर्वे जायन्त्यवाससः  ॥ लिप्_१,३४।१३ ॥  
इन्द्रियैरजितैर्नग्नो दुकूलेनापि संवृतः  ।  
तैरेव संवृतैर्गुप्तो न वस्त्रं कारणं स्मृतम्  ॥ लिप्_१,३४।१४ ॥  
क्षमा धृतिरहिंसा च वैराग्यं चैव सर्वशः  ।  
तुल्यौ मानावमानौ च तदावरणमुत्तमम्  ॥ लिप्_१,३४।१५ ॥  
भस्मस्नानेन दिग्धाङ्गो ध्यायते मनसा भवम्  ।  
यद्यकार्यसहस्राणि कृत्वा यः स्नाति भस्मना  ॥ लिप्_१,३४।१६ ॥  
तत्सर्वं दहते भस्म यथाग्निस्तेजसा वनम्  ।  
तस्माद् यत्नपरो भूत्वा त्रिकालमपि यः सदा  ॥ लिप्_१,३४।१७ ॥  
भस्मना कुरुते स्नानं गाणपत्यं स गच्छति  ।  
समाहृत्य क्रतून् सर्वान् गृहीत्वा व्रतमुत्तमम्  ॥ लिप्_१,३४।१८ ॥  
ध्यायन्ति ये महादेवं लीलासद्भावभाविताः  ।  
उत्तरेणार्यपन्थानं ते ऽमृतत्वमवाप्नुयुः  ॥ लिप्_१,३४।१९ ॥  
दक्षिणेन च पन्थानं ये श्मशानानि भेजिरे  ।  
अणिमा गरिमा चैव लघिमा प्राप्तिरेव च  ॥ लिप्_१,३४।२० ॥  
इच्छा कामावसायित्वं तथा प्राकाम्यमेव च  ।  
ईक्षणेन च पन्थानं ये श्मशानानि भेजिरे  ।  
अणिमा गरिमा चैव लघिमा प्राप्तिरेव च  ॥ लिप्_१,३४।२१ ॥  
इन्द्रादयस् तथा देवाः कामिकव्रतमास्थिताः  ।  
ऐश्वर्यं परमं प्राप्य सर्वे प्रथिततेजसः  ॥ लिप्_१,३४।२२ ॥  
व्यपगतमदमोहमुक्तरागस् तमोरजोदोषविवर्जितस्वभावः  ।  
परिभवमिदमुत्तमं विदित्वा पशुपतियोगपरो भवेत्सदैव  ॥ लिप्_१,३४।२३ ॥  
इमं पाशुपतं ध्यायन् सर्वपापप्रणाशनम्  ।  
यः पठेच्च शुचिर्भूत्वा श्रद्दधानो जितेन्द्रियः  ॥ लिप्_१,३४।२४ ॥  
सर्वपापविशुद्धात्मा रुद्रलोकं स गच्छति  ।  
ते सर्वे मुनयः श्रुत्वा वसिष्ठाद्या द्विजोत्तमाः  ॥ लिप्_१,३४।२५ ॥  
भस्मपाण्डुरदिग्धाङ्गा बभूवुर्विगतस्पृहाः  ।  
रुद्रलोकाय कल्पान्ते संस्थिताः शिवतेजसा  ॥ लिप्_१,३४।२६ ॥  
तस्मान्न निन्द्याः पूज्याश्च विकृता मलिना अपि  ।  
रूपान्विताश् च विप्रेन्द्राः सदा योगीन्द्रशङ्कया  ॥ लिप्_१,३४।२७ ॥  
बहुना किं प्रलापेन भवभक्ता द्विजोत्तमाः  ।  
सम्पूज्याः सर्वयत्नेन शिववन्नात्र संशयः  ॥ लिप्_१,३४।२८ ॥  
मलिनाश्चैव विप्रेन्द्रा भवभक्ता दृढव्रताः  ।  
दधीचस्तु यथा देव- देवं जित्वा व्यवस्थितः  ॥ लिप्_१,३४।२९ ॥  
नारायणं तथा लोके रुद्रभक्त्या न संशयः  ।  
तस्मात्सर्वप्रयत्नेन भस्मदिग्धतनूरुहाः  ॥ लिप्_१,३४।३० ॥  
जटिनो मुण्डिनश्चैव नग्ना नानाप्रकारिणः  ।  
सम्पूज्याः शिववन्नित्यं मनसा कर्मणा गिरा  ॥ लिप्_१,३४।३१ ॥  
  
इति श्रीलिङ्गमहापुराणे पूर्वभागे योगिप्रशंसा नाम चतुस्त्रिंशो ऽध्यायः  
  
  
  
_______________________________________________________________  
  
  
लिप्, १, ३५  
  
सनत्कुमार उवाच  
कथं जघान राजानं क्षुपं पादेन सुव्रत  ।  
दधीचः समरे जित्वा देवदेवं जनार्दनम्  ॥ लिप्_१,३५।१ ॥  
वज्रास्थित्वं कथं लेभे महादेवान्महातपाः  ।  
वक्तुमर्हसि शैलादे जितो मृत्युस्त्वया यथा  ॥ लिप्_१,३५।२ ॥  
  
शैलादिरुवाच  
ब्रह्मपुत्रो महातेजा राजा क्षुप इति स्मृतः  ।  
अभून्मित्रो दधीचस्य मुनीन्द्रस्य जनेश्वरः  ॥ लिप्_१,३५।३ ॥  
चिरात्तयोः प्रसङ्गाद्वै वादः क्षुपदधीचयोः  ।  
अभवत् क्षत्रियश्रेष्ठो विप्र एवेति विश्रुतः  ॥ लिप्_१,३५।४ ॥  
अष्टानां लोकपालानां वपुर्धारयते नृपः  ।  
तस्मादिन्द्रो ह्ययं वह्निर् यमश् च निरृतिस् तथा  ॥ लिप्_१,३५।५ ॥  
वरुणश्चैव वायुश् च सोमो धनद एव च  ।  
ईश्वरो ऽहं न सन्देहो नावमन्तव्य एव च  ॥ लिप्_१,३५।६ ॥  
महती देवता या सा महतश्चापि सुव्रत  ।  
तस्मात्त्वया महाभाग च्यावनेय सदा ह्यहम्  ॥ लिप्_१,३५।७ ॥  
नावमन्तव्य एवेह पूजनीयश् च सर्वथा  ।  
श्रुत्वा तथा मतं तस्य क्षुपस्य मुनिसत्तमः  ॥ लिप्_१,३५।८ ॥  
दधीचश् च्यावनिश् चोग्रो गौरवादात्मनो द्विजः  ।  
अताडयत्क्षुपं मूर्ध्नि दधीचो वाममुष्टिना  ।  
चिछेद वज्रेण च तं दधीचं बलवान् क्षुपः  ॥ लिप्_१,३५।९ ॥  
ब्रह्मलोके पुरासौ हि ब्रह्मणः क्षुतसम्भवः  ।  
लब्धं वज्रं च कार्यार्थं वज्रिणा चोदितः प्रभुः  ॥ लिप्_१,३५।१० ॥  
स्वेच्छयैव नरो भूत्वा नरपालो बभूव सः  ।  
तस्माद्राजा स विप्रेन्द्रम् अजयद्वै महाबलः  ॥ लिप्_१,३५।११ ॥  
यथा वज्रधरः श्रीमान् बलवांस्तमसान्वितः  ।  
पपात भूमौ निहतो वज्रेण द्विजपुङ्गवः  ॥ लिप्_१,३५।१२ ॥  
सस्मार च तदा तत्र दुःखाद्वै भार्गवं मुनिम्  ।  
शुक्रो ऽपि सन्धयामास ताडितं कुलिशेन तम्  ॥ लिप्_१,३५।१३ ॥  
योगादेत्य दधीचस्य देहं देहभृतांवरः  ।  
सन्धाय पूर्ववद्देहं दधीचस्याह भार्गवः  ॥ लिप्_१,३५।१४ ॥  
भो दधीच महाभाग देवदेवमुमापतिम्  ।  
सम्पूज्य पूज्यं ब्रह्माद्यैर् देवदेवं निरञ्जनम्  ॥ लिप्_१,३५।१५ ॥  
अवध्यो भव विप्रर्षे प्रसादात्त्र्यम्बकस्य तु  ।  
मृतसञ्जीवनं तस्माल् लब्धमेतन्मया द्विज  ॥ लिप्_१,३५।१६ ॥  
नास्ति मृत्युभयं शम्भोर् भक्तानामिह सर्वतः  ।  
मृतसञ्जीवनं चापि शैवमद्य वदामि ते  ॥ लिप्_१,३५।१७ ॥  
त्रियम्बकं यजामहे त्रैलोक्यपितरं प्रभुम्  ।  
त्रिमण्डलस्य पितरं त्रिगुणस्य महेश्वरम्  ॥ लिप्_१,३५।१८ ॥  
त्रितत्त्वस्य त्रिवह्नेश् च त्रिधाभूतस्य सर्वतः  ।  
त्रिवेदस्य महादेवं सुगन्धिं पुष्टिवर्धनम्  ॥ लिप्_१,३५।१९ ॥  
सर्वभूतेषु सर्वत्र त्रिगुणे प्रकृतौ तथा  ।  
इन्द्रियेषु तथान्येषु देवेषु च गणेषु च  ॥ लिप्_१,३५।२० ॥  
पुष्पेषु गन्धवत्सूक्ष्मः सुगन्धिः परमेश्वरः  ।  
पुष्टिश् च प्रकृतिर्यस्मात् पुरुषस्य द्विजोत्तम  ॥ लिप्_१,३५।२१ ॥  
महदादिविशेषान्त- विकल्पस्यापि सुव्रत  ।  
विष्णोः पितामहस्यापि मुनीनां च महामुने  ॥ लिप्_१,३५।२२ ॥  
इन्द्रस्यापि च देवानां तस्माद्वै पुष्टिवर्धनः  ।  
तं देवममृतं रुद्रं कर्मणा तपसा तथा  ॥ लिप्_१,३५।२३ ॥  
स्वाध्यायेन च योगेन ध्यानेन च यजामहे  ।  
सत्येनानेन मुक्षीयान् मृत्युपाशाद् भवः स्वयम्  ॥ लिप्_१,३५।२४ ॥  
बन्धमोक्षकरो यस्माद् उर्वारुकमिव प्रभुः  ।  
मृतसञ्जीवनो मन्त्रो मया लब्धस्तु शङ्करात्  ॥ लिप्_१,३५।२५ ॥  
जप्त्वा हुत्वाभिमन्त्र्यैवं जलं पीत्वा दिवानिशम्  ।  
लिङ्गस्य सन्निधौ ध्यात्वा नास्ति मृत्युभयं द्विज  ॥ लिप्_१,३५।२६ ॥  
तस्य तद्वचनं श्रुत्वा तपसाराध्य शङ्करम्  ।  
वज्रास्थित्वम् अवध्यत्वम् अदीनत्वं च लब्धवान्  ॥ लिप्_१,३५।२७ ॥  
एवमाराध्य देवेशं दधीचो मुनिसत्तमः  ।  
प्राप्यावध्यत्वमन्यैश् च वज्रास्थित्वं प्रयत्नतः  ॥ लिप्_१,३५।२८ ॥  
अताडयच्च राजेन्द्रं पादमूलेन मूर्धनि  ।  
क्षुपो दधीचं वज्रेण जघानोरसि च प्रभुः  ॥ लिप्_१,३५।२९ ॥  
नाभून्नाशाय तद्वज्रं दधीचस्य महात्मनः  ।  
प्रभावात्परमेशस्य वज्रबद्धशरीरिणः  ॥ लिप्_१,३५।३० ॥  
दृष्ट्वाप्यवध्यत्वमदीनतां च क्षुपो दधीचस्य तदा प्रभावम्  ।  
आराधयामास हरिं मुकुन्दम् इन्द्रानुजं प्रेक्ष्य तदाम्बुजाक्षम्  ॥ लिप्_१,३५।३१ ॥  
  
इति श्रीलिङ्गमहापुराणे पूर्वभागे क्षुपाबिधनृपपराभववर्णनं नाम पञ्चत्रिंशो ऽध्यायः  
  
  
  
_______________________________________________________________  
  
  
लिप्, १, ३६  
  
नन्द्युवाच  
पूजया तस्य सन्तुष्टो भगवान्पुरुषोत्तमः  ।  
श्रीभूमिसहितः श्रीमाञ् शङ्खचक्रगदाधरः  ॥ लिप्_१,३६।१ ॥  
किरीटी पद्महस्तश् च सर्वाभरणभूषितः  ।  
पीताम्बरश् च भगवान् देवैर्दैत्यैश् च संवृतः  ॥ लिप्_१,३६।२ ॥  
प्रददौ दर्शनं तस्मै दिव्यं वै गरुडध्वजः  ।  
दिव्येन दर्शनेनैव दृष्ट्वा देवं जनार्दनम्  ॥ लिप्_१,३६।३ ॥  
तुष्टाव वाग्भिर् इष्टाभिः प्रणम्य गरुडध्वजम्  ।  
त्वमादिस्त्वमनादिश् च प्रकृतिस्त्वं जनार्दनः  ॥ लिप्_१,३६।४ ॥  
पुरुषस्त्वं जगन्नाथो विष्णुर्विश्वेश्वरो भवान्  ।  
यो ऽयं ब्रह्मासि पुरुषो विश्वमूर्तिः पितामहः  ॥ लिप्_१,३६।५ ॥  
तत्त्वमाद्यं भवानेव परं ज्योतिर्जनार्दन  ।  
परमात्मा परं धाम श्रीपते भूपते प्रभो  ॥ लिप्_१,३६।६ ॥  
त्वत्क्रोधसम्भवो रुद्रस् तमसा च समावृतः  ।  
त्वत्प्रसादाज्जगद्धाता रजसा च पितामहः  ॥ लिप्_१,३६।७ ॥  
त्वत्प्रसादात्स्वयं विष्णुः सत्त्वेन पुरुषोत्तमः  ।  
कालमूर्ते हरे विष्णो नारायण जगन्मय  ॥ लिप्_१,३६।८ ॥  
महांस् तथा च भूतादिस् तन्मात्राणीन्द्रियाणि च  ।  
त्वयैवाधिष्ठितान्येव विश्वमूर्ते महेश्वर  ॥ लिप्_१,३६।९ ॥  
महादेव जगन्नाथ पितामह जगद्गुरो  ।  
प्रसीद देवदेवेश प्रसीद परमेश्वर  ॥ लिप्_१,३६।१० ॥  
प्रसीद त्वं जगन्नाथ शरण्यं शरणं गतः  ।  
वैकुण्ठ शौरे सर्वज्ञ वासुदेव महाभुज  ॥ लिप्_१,३६।११ ॥  
सङ्कर्षण महाभाग प्रद्युम्न पुरुषोत्तम  ।  
अनिरुद्ध महाविष्णो सदा विष्णो नमो ऽस्तु ते  ॥ लिप्_१,३६।१२ ॥  
विष्णो तवासनं दिव्यम् अव्यक्तं मध्यतो विभुः  ।  
सहस्रफणसंयुक्तस् तमोमूर्तिर्धराधरः  ॥ लिप्_१,३६।१३ ॥  
अधश् च धर्मो देवेश ज्ञानं वैराग्यमेव च  ।  
ऐश्वर्यमासनस्यास्य पादरूपेण सुव्रत  ॥ लिप्_१,३६।१४ ॥  
सप्तपातालपादस्त्वं धराजघनमेव च  ।  
वासांसि सागराः सप्त दिशश्चैव महाभुजाः  ॥ लिप्_१,३६।१५ ॥  
द्यौर्मूर्धा ते विभो नाभिः खं वायुर्नासिकां गतः  ।  
नेत्रे सोमश् च सूर्यश् च केशा वै पुष्करादयः  ॥ लिप्_१,३६।१६ ॥  
नक्षत्रतारका द्यौश् च ग्रैवेयकविभूषणम्  ।  
कथं स्तोष्यामि देवेशं पूज्यश् च पुरुषोत्तमः  ॥ लिप्_१,३६।१७ ॥  
श्रद्धया च कृतं दिव्यं यच् छ्रुतं यच्च कीर्तितम्  ।  
यदिष्टं तत्क्षमस्वेश नारायण नमो ऽस्तु ते  ॥ लिप्_१,३६।१८ ॥  
  
शैलादिरुवाच  
इदं तु वैष्णवं स्तोत्रं सर्वपापप्रणाशनम्  ।  
यः पठेच्छृणुयाद्वापि क्षुपेण परिकीर्तितम्  ॥ लिप्_१,३६।१९ ॥  
श्रावयेद्वा द्विजान् भक्त्या विष्णुलोकं स गच्छति  ॥ लिप्_१,३६।२० ॥  
सम्पूज्य चैवं त्रिदशेश्वराद्यैः स्तुत्वा स्तुतं देवमजेयमीशम्  ।  
विज्ञापयामास निरीक्ष्य भक्त्या जनार्दनाय प्रणिपत्य मूर्ध्ना  ॥ लिप्_१,३६।२१ ॥  
  
राजोवाच  
भगवन्ब्राह्मणः कश्चिद् दधीच इति विश्रुतः  ।  
धर्मवेत्ता विनीतात्मा सखा मम पुराभवत्  ॥ लिप्_१,३६।२२ ॥  
अवध्यः सर्वदा सर्वैः शङ्करार्चनतत्परः  ।  
सावज्ञं वामपादेन स मां मूर्ध्नि सदस्यथ  ॥ लिप्_१,३६।२३ ॥  
ताडयामास देवेश विष्णो विश्वजगत्पते  ।  
उवाच च मदाविष्टो न बिभेमीति सर्वतः  ॥ लिप्_१,३६।२४ ॥  
जेतुमिच्छामि तं विप्रं दधीचं जगदीश्वर  ।  
यथा हितं तथा कर्तुं त्वमर्हसि जनार्दन  ॥ लिप्_१,३६।२५ ॥  
  
शैलादिरुवाच  
ज्ञात्वा सो ऽपि दधीचस्य ह्य् अवध्यत्वं महात्मनः  ।  
सस्मार च महेशस्य प्रभावमतुलं हरिः  ॥ लिप्_१,३६।२६ ॥  
एवं स्मृत्वा हरिः प्राह ब्रह्मणः क्षुतसम्भवम्  ।  
विप्राणां नास्ति राजेन्द्र भयमेत्य महेश्वरम्  ॥ लिप्_१,३६।२७ ॥  
विशेषाद्रुद्रभक्तानाम् अभयं सर्वदा नृप  ।  
नीचानामपि सर्वत्र दधीचस्यास्य किं पुनः  ॥ लिप्_१,३६।२८ ॥  
तस्मात्तव महाभाग विजयो नास्ति भूपते  ।  
दुःखं करोमि विप्रस्य शापार्थं ससुरस्य मे  ॥ लिप्_१,३६।२९ ॥  
भविता तस्य शापेन दक्षयज्ञे सुरैः समम्  ।  
विनाशो मम राजेन्द्र पुनरुत्थानमेव च  ॥ लिप्_१,३६।३० ॥  
तस्मात्समेत्य विप्रेन्द्रं सर्वयत्नेन भूपते  ।  
करोमि यत्नं राजेन्द्र दधीचविजयाय ते  ॥ लिप्_१,३६।३१ ॥  
  
शैलादिरुवाच  
श्रुत्वा वाक्यं क्षुपः प्राह तथास्त्विति जनार्दनम्  ।  
भगवानपि विप्रस्य दधीचस्याश्रमं ययौ  ॥ लिप्_१,३६।३२ ॥  
आस्थाय रूपं विप्रस्य भगवान् भक्तवत्सलः  ।  
दधीचमाह ब्रह्मर्षिम् अभिवन्द्य जगद्गुरुः  ॥ लिप्_१,३६।३३ ॥  
  
श्रीभगवानुवाच  
भोभो दधीच ब्रह्मर्षे भवार्चनरताव्यय  ।  
वरमेकं वृणे त्वत्तस् तं भवान्दातुमर्हति  ॥ लिप्_१,३६।३४ ॥  
याचितो देवदेवेन दधीचः प्राह विष्णुना  ।  
ज्ञातं तवेप्सितं सर्वं न बिभेमि तवाप्यहम्  ॥ लिप्_१,३६।३५ ॥  
भवान् विप्रस्य रूपेण आगतो ऽसि जनार्दन  ।  
भूतं भविष्यं देवेश वर्तमानं जनार्दन  ॥ लिप्_१,३६।३६ ॥  
ज्ञातं प्रसादाद्रुद्रस्य द्विजत्वं त्यज सुव्रत  ।  
आराधितो ऽसि देवेश क्षुपेण मधुसूदन  ॥ लिप्_१,३६।३७ ॥  
जाने तवैनां भगवन् भक्तवत्सलतां हरे  ।  
स्थाने तवैषा भगवन् भक्तवात्सल्यता हरे  ॥ लिप्_१,३६।३८ ॥  
अस्ति चेद्भगवन् भीतिर् भवार्चनरतस्य मे  ।  
वक्तुमर्हसि यत्नेन वरदाम्बुजलोचन  ॥ लिप्_१,३६।३९ ॥  
वदामि न मृषा तस्मान् न बिभेमि जनार्दन  ।  
न बिभेमि जगत्यस्मिन् देवदैत्यद्विजादपि  ॥ लिप्_१,३६।४० ॥  
  
नन्द्युवाच  
श्रुत्वा वाक्यं दधीचस्य तदास्थाय जनार्दनः  ।  
स्वरूपं सस्मितं प्राह सन्त्यज्य द्विजतां क्षणात्  ॥ लिप्_१,३६।४१ ॥  
  
श्रीभगवानुवाच  
भयं दधीच सर्वत्र नास्त्येव तव सुव्रत  ।  
भवार्चनरतो यस्माद् भवान् सर्वज्ञ एव च  ॥ लिप्_१,३६।४२ ॥  
बिभेमीति सकृद्वक्तुं त्वमर्हसि नमस्तव  ।  
नियोगान्मम विप्रेन्द्र क्षुपं प्रति सदस्यथ  ॥ लिप्_१,३६।४३ ॥  
एवं श्रुत्वापि तद्वाक्यं सान्त्वं विष्णोर्महामुनिः  ।  
न बिभेमीति तं प्राह दधीचो देवसत्तमम्  ॥ लिप्_१,३६।४४ ॥  
प्रभावाद्देवदेवस्य शम्भोः साक्षात्पिनाकिनः  ।  
शर्वस्य शङ्करस्यास्य सर्वज्ञस्य महामुनिः  ॥ लिप्_१,३६।४५ ॥  
ततस्तस्य मुनेः श्रुत्वा वचनं कुपितो हरिः  ।  
चक्रमुद्यम्य भगवान् दिधक्षुर्मुनिसत्तमम्  ॥ लिप्_१,३६।४६ ॥  
अभवत्कुण्ठिताग्रं हि विष्णोश्चक्रं सुदर्शनम्  ।  
प्रभावाद्धि दधीचस्य क्षुपस्यैव हि सन्निधौ  ॥ लिप्_१,३६।४७ ॥  
दृष्ट्वा तत्कुण्ठिताग्रं हि चक्रं चक्रिणमाह सः  ।  
दधीचः सस्मितं साक्षात् सदसद्व्यक्तिकारणम्  ॥ लिप्_१,३६।४८ ॥  
भगवन् भवता लब्धं पुरातीव सुदारुणम्  ।  
सुदर्शनमिति ख्यातं चक्रं विष्णो प्रयत्नतः  ॥ लिप्_१,३६।४९ ॥  
भवस्यैतच्छुभं चक्रं न जिघांसति मामिह  ।  
ब्रह्मास्त्राद्यैस्तथान्यैर्हि प्रयत्नं कर्तुमर्हसि  ॥ लिप्_१,३६।५० ॥  
  
शैलादिरुवाच  
तस्य तद्वचनं श्रुत्वा दृष्ट्वा निर्वीर्यमायुधम्  ।  
ससर्ज च पुनस्तस्मै सर्वास्त्राणि समन्ततः  ॥ लिप्_१,३६।५१ ॥  
चक्रुर्देवास्ततस्तस्य विष्णोः साहाय्यमव्ययाः  ।  
द्विजेनैकेन योद्धुं हि प्रवृत्तस्य महाबलाः  ॥ लिप्_१,३६।५२ ॥  
कुशमुष्टिं तदादाय दधीचः संस्मरन्भवम्  ।  
ससर्ज सर्वदेवेभ्यो वज्रास्थिः सर्वतो वशी  ॥ लिप्_१,३६।५३ ॥  
दिव्यं त्रिशूलम् अभवत् कालाग्निसदृशप्रभम्  ।  
दग्धुं देवान्मतिं चक्रे युगान्ताग्निरिवापरः  ॥ लिप्_१,३६।५४ ॥  
इन्द्रनारायणाद्यैश् च देवैस्त्यक्तानि यानि तु  ।  
आयुधानि समस्तानि प्रणेमुस् त्रिशिखं मुने  ॥ लिप्_१,३६।५५ ॥  
देवाश् च दुद्रुवुः सर्वे ध्वस्तवीर्या द्विजोत्तम  ।  
ससर्ज भगवान् विष्णुः स्वदेहात्पुरुषोत्तमः  ॥ लिप्_१,३६।५६ ॥  
आत्मनः सदृशान् दिव्यांल् लक्षलक्षायुतान् गणान्  ।  
तानि सर्वाणि सहसा ददाह मुनिसत्तमः  ॥ लिप्_१,३६।५७ ॥  
ततो विस्मयनार्थाय विश्वमूर्तिरभूद्धरिः  ।  
तस्य देहे हरेः साक्षाद् अपश्यद्द्विजसत्तमः  ॥ लिप्_१,३६।५८ ॥  
दधीचो भगवान्विप्रः देवतानां गणान् पृथक्  ।  
रुद्राणां कोटयश्चैव गणानां कोटयस्तदा  ॥ लिप्_१,३६।५९ ॥  
अण्डानां कोटयश्चैव विश्वमूर्तेस्तनौ तदा  ।  
दृष्ट्वैतदखिलं तत्र च्यावनिर् विस्मितं तदा  ॥ लिप्_१,३६।६० ॥  
विष्णुमाह जगन्नाथं जगन्मयमजं विभुम्  ।  
अम्भसाभ्युक्ष्य तं विष्णुं विश्वरूपं महामुनिः  ॥ लिप्_१,३६।६१ ॥  
मायां त्यज महाबाहो प्रतिभासा विचारतः  ।  
विज्ञानानां सहस्राणि दुर्विज्ञेयानि माधव  ॥ लिप्_१,३६।६२ ॥  
मयि पश्य जगत् सर्वं त्वया सार्धम् अनिन्दित  ।  
ब्रह्माणं च तथा रुद्रं दिव्यां दृष्टिं ददामि ते  ॥ लिप्_१,३६।६३ ॥  
इत्युक्त्वा दर्शयामास स्वतनौ निखिलं मुनिः  ।  
तं प्राह च हरिं देवं सर्वदेवभवोद्भवम्  ॥ लिप्_१,३६।६४ ॥  
मायया ह्यनया किं वा मन्त्रशक्त्याथ वा प्रभो  ।  
वस्तुशक्त्याथ वा विष्णो ध्यानशक्त्याथ वा पुनः  ॥ लिप्_१,३६।६५ ॥  
त्यक्त्वा मायामिमां तस्माद् योद्धुमर्हसि यत्नतः  ।  
एवं तस्य वचः श्रुत्वा दृष्ट्वा माहात्म्यमद्भुतम्  ॥ लिप्_१,३६।६६ ॥  
देवाश् च दुद्रुवुर्भूयो देवं नारायणं च तम्  ।  
वारयामास निश्चेष्टं पद्मयोनिर्जगद्गुरुः  ॥ लिप्_१,३६।६७ ॥  
निशम्य वचनं तस्य ब्रह्मणस्तेन निर्जितः  ।  
जगाम भगवान् विष्णुः प्रणिपत्य महामुनिम्  ॥ लिप्_१,३६।६८ ॥  
क्षुपो दुःखातुरो भूत्वा सम्पूज्य च मुनीश्वरम्  ।  
दधीचमभिवन्द्याशु प्रार्थयामास विक्लवः  ॥ लिप्_१,३६।६९ ॥  
दधीच क्षम्यतां देव मयाज्ञानात्कृतं सखे  ।  
विष्णुना हि सुरैर्वापि रुद्रभक्तस्य किं तव  ॥ लिप्_१,३६।७० ॥  
प्रसीद परमेशान दुर्लभा दुर्जनैर्द्विज  ।  
भक्तिर्भक्तिमतां श्रेष्ठ मद्विधैः क्षत्रियाधमैः  ॥ लिप्_१,३६।७१ ॥  
श्रुत्वानुगृह्य तं विप्रो दधीचस्तपतां वरः  ।  
राजानं मुनिशार्दूलः शशाप च सुरोत्तमान्  ॥ लिप्_१,३६।७२ ॥  
रुद्रकोपाग्निना देवाः सदेवेन्द्रा मुनीश्वरैः  ।  
ध्वस्ता भवन्तु देवेन विष्णुना च समन्विताः  ॥ लिप्_१,३६।७३ ॥  
प्रजापतेर् मखे पुण्ये दक्षस्य सुमहात्मनः  ।  
एवं शप्त्वा क्षुपं प्रेक्ष्य पुनराह द्विजोत्तमः  ॥ लिप्_१,३६।७४ ॥  
देवैश् च पूज्या राजेन्द्र नृपैश् च विविधैर्गणैः  ।  
ब्राह्मणा एव राजेन्द्र बलिनः प्रभविष्णवः  ॥ लिप्_१,३६।७५ ॥  
इत्युक्त्वा स्वोटजं विप्रः प्रविवेश महाद्युतिः  ।  
दधीचमभिवन्द्यैव जगाम स्वं नृपः क्षयम्  ॥ लिप्_१,३६।७६ ॥  
तदेव तीर्थमभवत् स्थानेश्वरमिति स्मृतम्  ।  
स्थानेश्वरम् अनुप्राप्य शिवसायुज्यम् आप्नुयात्  ॥ लिप्_१,३६।७७ ॥  
कथितस्तव सङ्क्षेपाद् विवादः क्षुब्दधीचयोः  ।  
प्रभावश् च दधीचस्य भवस्य च महामुने  ॥ लिप्_१,३६।७८ ॥  
य इदं कीर्तयेद्दिव्यं विवादं क्षुब्दधीचयोः  ।  
जित्वापमृत्युं देहान्ते ब्रह्मलोकं प्रयाति सः  ॥ लिप्_१,३६।७९ ॥  
य इदं कीर्त्य सङ्ग्रामं प्रविशेत्तस्य सर्वदा  ।  
नास्ति मृत्युभयं चैव विजयी च भविष्यति  ॥ लिप्_१,३६।८० ॥  
  
इति श्रीलिङ्गमहापुराणे पूर्वभागे क्षुपदधीचिसंवादो नाम षट्त्रिंशो ऽध्यायः  
  
  
_______________________________________________________________  
  
  
लिप्, १, ३७  
  
सनत्कुमार उवाच  
भवान्कथमनुप्राप्तो महादेवमुमापतिम्  ।  
श्रोतुमिच्छामि तत्सर्वं वक्तुमर्हसि मे प्रभो  ॥ लिप्_१,३७।१ ॥  
  
शैलादिरुवाच  
प्रजाकामः शिलादो ऽभूत् पिता मम महामुने  ।  
सो ऽप्यन्धः सुचिरं कलं तपस्तेपे सुदुश्चरम्  ॥ लिप्_१,३७।२ ॥  
तपतस्तस्य तपसा सन्तुष्टो वज्रधृक् प्रभुः  ।  
शिलादमाह तुष्टो ऽस्मि वरयस्व वरानिति  ॥ लिप्_१,३७।३ ॥  
ततः प्रणम्य देवेशं सहस्राक्षं सहामरैः  ।  
प्रोवाच मुनिशार्दूल कृताञ्जलिपुटो हरिम्  ॥ लिप्_१,३७।४ ॥  
  
शिलाद उवाच  
भगवन्देवतारिघ्न सहस्राक्ष वरप्रद  ।  
अयोनिजं मृत्युहीनं पुत्रमिच्छामि सुव्रत  ॥ लिप्_१,३७।५ ॥  
  
शक्र उवाच  
पुत्रं दास्यामि विप्रर्षे योनिजं मृत्युसंयुतम्  ।  
अन्यथा ते न दास्यामि मृत्युहीना न सन्ति वै  ॥ लिप्_१,३७।६ ॥  
न दास्यति सुतं ते ऽत्र मृत्युहीनमयोनिजम्  ।  
पितामहो ऽपि भगवान् किमुतान्ये महामुने  ॥ लिप्_१,३७।७ ॥  
सो ऽपि देवः स्वयं ब्रह्मा मृत्युहीनो न चेश्वरः  ।  
योनिजश् च महातेजाश् चाण्डजः पद्मसम्भवः  ॥ लिप्_१,३७।८ ॥  
महेश्वराङ्गजश्चैव भवान्यास्तनयः प्रभुः  ।  
तस्याप्यायुः समाख्यातं परार्धद्वयसम्मितम्  ॥ लिप्_१,३७।९ ॥  
कोटिकोटिसहस्राणि अहर्भूतानि यानि वै  ।  
समतीतानि कल्पानां तावच्छेषापरत्रये  ॥ लिप्_१,३७।१० ॥  
तस्मादयोनिजे पुत्रे मृत्युहीने प्रयत्नतः  ।  
परित्यजाशां विप्रेन्द्र गृहाणात्मसमं सुतम्  ॥ लिप्_१,३७।११ ॥  
  
शैलादिरुवाच  
तस्य तद्वचनं श्रुत्वा पिता मे लोकविश्रुतः  ।  
शिलाद इति पुण्यात्मा पुनः प्राह शचीपतिम्  ॥ लिप्_१,३७।१२ ॥  
  
शिलाद उवाच  
भगवन्नण्डयोनित्वं पद्मयोनित्वमेव च  ।  
महेश्वराङ्गयोनित्वं श्रुतं वै ब्रह्मणो मया  ॥ लिप्_१,३७।१३ ॥  
पुरा महेन्द्रदायादाद् गदतश्चास्य पूर्वजात्  ।  
नारदाद्वै महाबाहो कथमत्राशु नो वद  ॥ लिप्_१,३७।१४ ॥  
दाक्षायणी सा दक्षो ऽपि देवः पद्मोद्भवात्मजः  ।  
पौत्रीकनकगर्भस्य कथं तस्याः सुतो विभुः  ॥ लिप्_१,३७।१५ ॥  
  
शक्र उवाच  
स्थाने संशयितुं विप्र तव वक्ष्यामि कारणम्  ।  
कल्पे तत्पुरुषे वृत्तं ब्रह्मणः परमेष्ठिनः  ॥ लिप्_१,३७।१६ ॥  
ससर्ज सकलं ध्यात्वा ब्रह्माणं परमेश्वरः  ।  
जनार्दनो जगन्नाथः कल्पे वै मेघवाहने  ॥ लिप्_१,३७।१७ ॥  
दिव्यं वर्षसहस्रं तु मेघो भूत्वावहद्धरम्  ।  
नारायणो महादेवं बहुमानेन सादरम्  ॥ लिप्_१,३७।१८ ॥  
दृष्ट्वा भावं महादेवो हरेः स्वात्मनि शङ्करः  ।  
प्रददौ तस्य सकलं स्रष्टुं वै ब्रह्मणा सह  ॥ लिप्_१,३७।१९ ॥  
तदा तं कल्पमाहुर्वै मेघवाहनसञ्ज्ञया  ।  
हिरण्यगर्भस्तं दृष्ट्वा तस्य देहोद्भवस्तदा  ॥ लिप्_१,३७।२० ॥  
जनार्दनसुतः प्राह तपसा प्राप्य शङ्करम्  ।  
तव वामाङ्गजो विष्णुर् दक्षिणाङ्गभवो ह्यहम्  ॥ लिप्_१,३७।२१ ॥  
मया सह जगत्सर्वं तथाप्यसृजदच्युतः  ।  
जगन्मयो ऽवहद्यस्मान् मेघो भूत्वा दिवानिशम्  ॥ लिप्_१,३७।२२ ॥  
भवन्तमवहद्विष्णुर् देवदेवं जगद्गुरुम्  ।  
नारायणादपि विभो भक्तो ऽहं तव शङ्कर  ॥ लिप्_१,३७।२३ ॥  
प्रसीद देहि मे सर्वं सर्वात्मत्वं तव प्रभो  ।  
तदाथ लब्ध्वा भगवान् भवात्सर्वात्मतां क्षणात्  ॥ लिप्_१,३७।२४ ॥  
त्वरमाणो ऽथ सङ्गम्य ददर्श पुरुषोत्तमम्  ।  
एकार्णवालये शुभ्रे त्व् अन्धकारे सुदारुणे  ॥ लिप्_१,३७।२५ ॥  
हेमरत्नचिते दिव्ये मनसा च विनिर्मिते  ।  
दुष्प्राप्ये दुर्जनैः पुण्यैः सनकाद्यैरगोचरे  ॥ लिप्_१,३७।२६ ॥  
जगदावासहृदयं ददर्श पुरुषं त्वजः  ।  
अनन्तभोगशय्यायां शायिनं पङ्कजेक्षणम्  ॥ लिप्_१,३७।२७ ॥  
शङ्खचक्रगदापद्मं धारयन्तं चतुर्भुजम्  ।  
सर्वाभरणसंयुक्तं शशिमण्डलसन्निभम्  ॥ लिप्_१,३७।२८ ॥  
श्रीवत्सलक्षणं देवं प्रसन्नास्यं जनार्दनम्  ।  
रमामृदुकराम्भोज- स्पर्शरक्तपदाम्बुजम्  ॥ लिप्_१,३७।२९ ॥  
परमात्मानमीशानं तमसा कालरूपिणम्  ।  
रजसा सर्वलोकानां सर्गलीलाप्रवर्तकम्  ॥ लिप्_१,३७।३० ॥  
सत्त्वेन सर्वभूतानां स्थापकं परमेश्वरम्  ।  
सर्वात्मानं महात्मानं परमात्मानमीश्वरम्  ॥ लिप्_१,३७।३१ ॥  
क्षीरार्णवे ऽमृतमये शायिनं योगनिद्रया  ।  
तं दृष्ट्वा प्राह वै ब्रह्मा भगवन्तं जनार्दनम्  ॥ लिप्_१,३७।३२ ॥  
ग्रसामि त्वां प्रसादेन यथापूर्वं भवानहम्  ।  
स्मयमानस्तु भगवान् प्रतिबुध्य पितामहम्  ॥ लिप्_१,३७।३३ ॥  
उदैक्षत महाबाहुः स्मितमीषच्चकार सः  ।  
विवेश चाण्डजं तं तु ग्रस्तस्तेन महात्मना  ॥ लिप्_१,३७।३४ ॥  
ततस्तं चासृजद्ब्रह्मा भ्रुवोर्मध्येन चाच्युतम्  ।  
सृष्टस्तेन हरिः प्रेक्ष्य स्थितस्तस्याथ सन्निधौ  ॥ लिप्_१,३७।३५ ॥  
एतस्मिन्नन्तरे रुद्रः सर्वदेवभवोद्भवः  ।  
विकृतं रूपमास्थाय पुरा दत्तवरस्तयोः  ॥ लिप्_१,३७।३६ ॥  
आगच्छद्यत्र वै विष्णुर् विश्वात्मा परमेश्वरः  ।  
प्रसादमतुलं कर्तुं ब्रह्मणश् च हरेः प्रभुः  ॥ लिप्_१,३७।३७ ॥  
ततः समेत्य तौ देवौ सर्वदेवभवोद्भवम्  ।  
अपश्यतां भवं देवं कालाग्निसदृशं प्रभुम्  ॥ लिप्_१,३७।३८ ॥  
तौ तं तुष्टुवतुश्चैव शर्वमुग्रं कपर्दिनम्  ।  
प्रणेमतुश् च वरदं बहुमानेन दूरतः  ॥ लिप्_१,३७।३९ ॥  
भवो ऽपि भगवान् देवम् अनुगृह्य पितामहम्  ।  
जनार्दनं जगन्नाथस् तत्रैवान्तरधीयत  ॥ लिप्_१,३७।४० ॥  
  
इति श्रीलिङ्गमहापुराणे पूर्वभागे ब्रह्मणो वरप्रदानं नाम सप्तत्रिंशो ऽध्यायः  
  
  
  
_______________________________________________________________  
  
  
लिप्, १, ३८  
  
शैलादिरुवाच  
गते महेश्वरे देवे तमुद्दिश्य जनार्दनः  ।  
प्रणम्य भगवान्प्राह पद्मयोनिमजोद्भवः  ॥ लिप्_१,३८।१ ॥  
  
श्रीविष्णुरुवाच  
परमेशो जगन्नाथः शङ्करस्त्वेष सर्वगः  ।  
आवयोरखिलस्येशः शरणं च महेश्वरः  ॥ लिप्_१,३८।२ ॥  
अहं वामाङ्गजो ब्रह्मन् शङ्करस्य महात्मनः  ।  
भवान् भवस्य देवस्य दक्षिणाङ्गभवः स्वयम्  ॥ लिप्_१,३८।३ ॥  
मामाहुर् ऋषयः प्रेक्ष्य प्रधानं प्रकृतिं तथा  ।  
अव्यक्तमजमित्येवं भवन्तं पुरुषस्त्विति  ॥ लिप्_१,३८।४ ॥  
एवमाहुर्महादेवम् आवयोरपि कारणम्  ।  
ईशं सर्वस्य जगतः प्रभुमव्ययमीश्वरम्  ॥ लिप्_१,३८।५ ॥  
सो ऽपि तस्यामरेशस्य वचनाद्वारिजोद्भवः  ।  
वरेण्यं वरदं रुद्रम् अस्तुवत्प्रणनाम च  ॥ लिप्_१,३८।६ ॥  
अथाम्भसा प्लुतां भूमीं समाधाय जनार्दनः  ।  
पूर्ववत्स्थापयामास वाराहं रूपमास्थितः  ॥ लिप्_१,३८।७ ॥  
नदीनदसमुद्रांश् च पूर्ववच्चाकरोत्प्रभुः  ।  
कृत्वा चोर्वीं प्रयत्नेन निम्नोन्नतविवर्जिताम्  ॥ लिप्_१,३८।८ ॥  
धरायां सो ऽचिनोत्सर्वान् भूधरान् भूधराकृतिः  ।  
भूराद्यांश्चतुरो लोकान् कल्पयामास पूर्ववत्  ॥ लिप्_१,३८।९ ॥  
स्रष्टुं च भगवांश्चक्रे मतिं मतिमतां वरः  ।  
मुख्यं च तैर्यग्योन्यं च दैविकं मानुषं तथा  ॥ लिप्_१,३८।१० ॥  
विभुश्चानुग्रहं तत्र कौमारकम् अदीनधीः  ।  
पुरस्तादसृजद्देवः सनन्दं सनकं तथा  ॥ लिप्_१,३८।११ ॥  
सनातनं सतां श्रेष्ठं नैष्कर्म्येण गताः परम्  ।  
मरीचिभृग्वङ्गिरसं पुलस्त्यं पुलहं क्रतुम्  ॥ लिप्_१,३८।१२ ॥  
दक्षमत्रिं वसिष्ठं च सो ऽसृजद् योगविद्यया  ।  
सङ्कल्पं चैव धर्मं च ह्य् अधर्मं भगवान्प्रभुः  ॥ लिप्_१,३८।१३ ॥  
द्वादशैव प्रजास्त्वेता ब्रह्मणो ऽव्यक्तजन्मनः  ।  
ऋभुं सनत्कुमारं च ससर्जादौ सनातनः  ॥ लिप्_१,३८।१४ ॥  
तौ चोर्ध्वरेतसौ दिव्यौ चाग्रजौ ब्रह्मवादिनौ  ।  
कुमारौ ब्रह्मणस्तुल्यौ सर्वज्ञौ सर्वभाविनौ  ॥ लिप्_१,३८।१५ ॥  
एवं मुख्यादिकान् सृष्ट्वा पद्मयोनिः शिलाशन  ।  
युगधर्मानशेषांश् च कल्पयामास विश्वसृक्  ॥ लिप्_१,३८।१६ ॥  
  
इति श्रीलिङ्गमहापुराणे पूर्वभागे वैष्णवकथनं नामाष्टत्रिंशो ऽध्यायः  
  
  
_______________________________________________________________  
  
  
लिप्, १, ३९  
  
शैलादिरुवाच  
श्रुत्वा शक्रेण कथितं पिता मम महामुनिः  ।  
पुनः पप्रच्छ देवेशं प्रणम्य रचिताञ्जलिः  ॥ लिप्_१,३९।१ ॥  
  
शिलाद उवाच  
भगवन् शक्र सर्वज्ञ देवदेवनमस्कृत  ।  
शचीपते जगन्नाथ सहस्राक्ष महेश्वर  ॥ लिप्_१,३९।२ ॥  
युगधर्मान्कथं चक्रे भगवान्पद्मसम्भवः  ।  
वक्तुमर्हसि मे सर्वं साम्प्रतं प्रणताय मे  ॥ लिप्_१,३९।३ ॥  
  
शैलादिरुवाच  
तस्य तद्वचनं श्रुत्वा शिलादस्य महात्मनः  ।  
व्याजहार यथादृष्टं युगधर्मं सुविस्तरम्  ॥ लिप्_१,३९।४ ॥  
  
शक्र उवाच  
<caturyuga>  
आद्यं कृतयुगं विद्धि ततस्त्रेतायुगं मुने  ।  
द्वापरं तिष्यमित्येते चत्वारस्तु समासतः  ॥ लिप्_१,३९।५ ॥  
सत्त्वं कृतं रजस्त्रेता द्वापरं च रजस्तमः  ।  
कलिस्तमश् च विज्ञेयं युगवृत्तिर्युगेषु च  ॥ लिप्_१,३९।६ ॥  
ध्यानं परं कृतयुगे त्रेतायां यज्ञ उच्यते  ।  
भजनं द्वापरे शुद्धं दानमेव कलौ युगे  ॥ लिप्_१,३९।७ ॥  
चत्वारि च सहस्राणि वर्षाणां तत्कृतं युगम्  ।  
तस्य तावच्छती सन्ध्या सन्ध्यांशश् च तथाविधः  ॥ लिप्_१,३९।८ ॥  
चत्वारि च सहस्राणि मानुषाणि शिलाशन  ।  
आयुः कृतयुगे विद्धि प्रजानामिह सुव्रत  ॥ लिप्_१,३९।९ ॥  
ततः कृतयुगे तस्मिन् सन्ध्यांशे च गते तु वै  ।  
पादावशिष्टो भवति युगधर्मस्तु सर्वतः  ॥ लिप्_१,३९।१० ॥  
चतुर्भागैकहीनं तु त्रेतायुगमनुत्तमम्  ।  
कृतार्धं द्वापरं विद्धि तदर्धं तिष्यमुच्यते  ॥ लिप्_१,३९।११ ॥  
त्रिशती द्विशती सन्ध्या तथा चैकशती मुने  ।  
सन्ध्यांशकं तथाप्येवं कल्पेष्वेवं युगे युगे  ॥ लिप्_१,३९।१२ ॥  
आद्ये कृतयुगे धर्मश् चतुष्पादः सनातनः  ।  
त्रेतायुगे त्रिपादस्तु द्विपादो द्वापरे स्थितः  ॥ लिप्_१,३९।१३ ॥  
त्रिपादहीनस्तिष्ये तु सत्तामात्रेण धिष्ठितः  ।  
<kṛtayuga>  
कृते तु मिथुनोत्पत्तिर् वृत्तिः साक्षाद्रसोल्लसा  ॥ लिप्_१,३९।१४ ॥  
प्रजास्तृप्ताः सदा सर्वाः सर्वानन्दाश् च भोगिनः  ।  
अधमोत्तमता तासां न विशेषाः प्रजाः शुभाः  ॥ लिप्_१,३९।१५ ॥  
तुल्यमायुः सुखं रूपं तासां तस्मिन्कृते युगे  ।  
तासां प्रीतिर्न च द्वन्द्वं न द्वेषो नास्ति च क्लमः  ॥ लिप्_१,३९।१६ ॥  
पर्वतोदधिवासिन्यो ह्य् अनिकेताश्रयास्तु ताः  ।  
विशोकाः सत्त्वबहुला एकान्तबहुलास् तथा  ॥ लिप्_१,३९।१७ ॥  
ता वै निष्कामचारिण्यो नित्यं मुदितमानसाः  ।  
अप्रवृत्तिः कृतयुगे कर्मणोः शुभपापयोः  ॥ लिप्_१,३९।१८ ॥  
वर्णाश्रमव्यवस्था च तदासीन्न च सङ्करः  ।  
रसोल्लासः कालयोगात् त्रेताख्ये नश्यते द्विज  ॥ लिप्_१,३९।१९ ॥  
तस्यां सिद्धौ प्रनष्टायाम् अन्या सिद्धिः प्रजायते  ।  
अपां सौक्ष्म्ये प्रतिगते तदा मेघात्मना तु वै  ॥ लिप्_१,३९।२० ॥  
मेघेभ्यस्तनयित्नुभ्यः प्रवृत्तं वृष्टिसर्जनम्  ।  
सकृद् एव तथा वृष्ट्या संयुक्ते पृथिवीतले  ॥ लिप्_१,३९।२१ ॥  
प्रादुरासंस्तदा तासां वृक्षास्ते गृहसञ्ज्ञिताः  ।  
सर्ववृत्त्युपभोगस्तु तासां तेभ्यः प्रजायते  ॥ लिप्_१,३९।२२ ॥  
वर्तयन्ति स्म तेभ्यस्तास् त्रेतायुगमुखे प्रजाः  ।  
ततः कालेन महता तासामेव विपर्ययात्  ॥ लिप्_१,३९।२३ ॥  
रागलोभात्मको भावस् तदा ह्याकस्मिको ऽभवत्  ।  
विपर्ययेण तासां तु तेन तत्कालभाविना  ॥ लिप्_१,३९।२४ ॥  
प्रणश्यन्ति ततः सर्वे वृक्षास्ते गृहसञ्ज्ञिताः  ।  
ततस्तेषु प्रनष्टेषु विभ्रान्ता मैथुनोद्भवाः  ॥ लिप्_१,३९।२५ ॥  
अपि ध्यायन्ति तां सिद्धिं सत्याभिध्यायिनस्तदा  ।  
प्रादुर्बभूवुस्तासां तु वृक्षास्ते गृहसञ्ज्ञिताः  ॥ लिप्_१,३९।२६ ॥  
वस्त्राणि ते प्रसूयन्ते फलान्याभरणानि च  ।  
तेष्वेव जायते तासां गन्धवर्णरसान्वितम्  ॥ लिप्_१,३९।२७ ॥  
अमाक्षिकं महीवीर्यं पुटके पुटके मधु  ।  
तेन ता वर्तयन्ति स्म सुखमायुः सदैव हि  ॥ लिप्_१,३९।२८ ॥  
हृष्टपुष्टास्तया सिद्ध्या प्रजा वै विगतज्वराः  ।  
ततः कालान्तरेणैव पुनर्लोभावृतास्तु ताः  ॥ लिप्_१,३९।२९ ॥  
वृक्षांस्तान्पर्यगृह्णन्ति मधु वा माक्षिकं बलात्  ।  
तासां तेनोपचारेण पुनर्लोभकृतेन वै  ॥ लिप्_१,३९।३० ॥  
प्रनष्टा मधुना सार्धं कल्पवृक्षाः क्वचित्क्वचित्  ।  
तस्यामेवाल्पशिष्टायां सिद्ध्यां कालवशात्तदा  ॥ लिप्_१,३९।३१ ॥  
आवर्तनात्तु त्रेतायां द्वन्द्वान्यभ्युत्थितानि वै  ।  
शीतवर्षातपैस्तीव्रैस् ततस्ता दुःखिता भृशम्  ॥ लिप्_१,३९।३२ ॥  
द्वन्द्वैः सम्पीड्यमानाश् च चक्रुर् आवरणानि तु  ।  
कृतद्वन्द्वप्रतीघाताः केतनानि गिरौ ततः  ॥ लिप्_१,३९।३३ ॥  
पूर्वं निकामचारास्ता ह्य् अनिकेता अथावसन्  ।  
यथायोगं यथाप्रीति निकेतेष्ववसन्पुनः  ॥ लिप्_१,३९।३४ ॥  
कृत्वा द्वन्द्वोपघातांस्तान् वृत्त्युपायमचिन्तयन्  ।  
नष्टेषु मधुना सार्धं कल्पवृक्षेषु वै तदा  ॥ लिप्_१,३९।३५ ॥  
विवादव्याकुलास्ता वै प्रजास्तृष्णाक्षुधार्दिताः  ।  
ततः प्रादुर्बभौ तासां सिद्धिस्त्रेतायुगे पुनः  ॥ लिप्_१,३९।३६ ॥  
वार्तायाः साधिकाप्यन्या वृष्टिस्तासां निकामतः  ।  
तासां वृष्ट्युदकादीनि ह्य् अभवन्निम्नगानि तु  ॥ लिप्_१,३९।३७ ॥  
अभवन्वृष्टिसन्तत्या स्रोतस्थानानि निम्नगाः  ।  
एवं नद्यः प्रवृत्तास्तु द्वितीये वृष्टिसर्जने  ॥ लिप्_१,३९।३८ ॥  
ये पुनस्तदपां स्तोकाः पतिताः पृथिवीतले  ।  
अपां भूमेश् च संयोगाद् ओषध्यस्तास्तदाभवन्  ॥ लिप्_१,३९।३९ ॥  
अथाल्पकृष्टाश्चानुप्ता ग्राम्यारण्याश्चतुर्दश  ।  
ऋतुपुष्पफलाश्चैव वृक्षगुल्माश् च जज्ञिरे  ॥ लिप्_१,३९।४० ॥  
प्रादुर्भूतानि चैतानि वृक्षजात्यौषधानि च  ।  
तेनौषधेन वर्तन्ते प्रजास्त्रेतायुगे तदा  ॥ लिप्_१,३९।४१ ॥  
ततः पुनरभूत्तासां रागो लोभश् च सर्वशः  ।  
अवश्यं भाविनार्थेन त्रेतायुगवशेन च  ॥ लिप्_१,३९।४२ ॥  
ततस्ताः पर्यगृह्णन्त नदीक्षेत्राणि पर्वतान्  ।  
वृक्षगुल्मौषधीश्चैव प्रसह्य तु यथाबलम्  ॥ लिप्_१,३९।४३ ॥  
विपर्ययेण चौषध्यः प्रनष्टास्ताश्चतुर्दश  ।  
मत्वा धरां प्रविष्टास्ता इत्यौषध्यः पितामहः  ॥ लिप्_१,३९।४४ ॥  
दुदोह गां प्रयत्नेन सर्वभूतहिताय वै  ।  
तदाप्रभृति चौषध्यः फालकृष्टास्त्वितस्ततः  ॥ लिप्_१,३९।४५ ॥  
वार्तां कृषिं समायाता वर्तुकामाः प्रयत्नतः  ।  
वार्ता वृत्तिः समाख्याता कृषिकामप्रयत्नतः  ॥ लिप्_१,३९।४६ ॥  
अन्यथा जीवितं तासां नास्ति त्रेतायुगात्यये  ।  
हस्तोद्भवा ह्यपश्चैव भवन्ति बहुशस्तदा  ॥ लिप्_१,३९।४७ ॥  
तत्रापि जगृहुः सर्वे चान्योन्यं क्रोधमूर्छिताः  ।  
सुतदारधनाद्यांस्तु बलाद्युगबलेन तु  ॥ लिप्_१,३९।४८ ॥  
मर्यादायाः प्रतिष्ठार्थं ज्ञात्वा तदखिलं विभुः  ।  
ससर्ज क्षत्रियांस्त्रातुं क्षतात्कमलसम्भवः  ॥ लिप्_१,३९।४९ ॥  
वर्णाश्रमप्रतिष्ठां च चकार स्वेन तेजसा  ।  
वृत्तेन वृत्तिना वृत्तं विश्वात्मा निर्ममे स्वयम्  ॥ लिप्_१,३९।५० ॥  
यज्ञप्रवर्तनं चैव त्रेतायामभवत्क्रमात्  ।  
पशुयज्ञं न सेवन्ते केचित्तत्रापि सुव्रताः  ॥ लिप्_१,३९।५१ ॥  
बलाद्विष्णुस्तदा यज्ञम् अकरोत्सर्वदृक् क्रमात्  ।  
द्विजास्तदा प्रशंसन्ति ततस्त्वाहिंसकं मुने  ॥ लिप्_१,३९।५२ ॥  
द्वापरेष्वपि वर्तन्ते मतिभेदास्तदा नृणाम्  ।  
मनसा कर्मणा वाचा कृच्छ्राद्वार्ता प्रसिध्यति  ॥ लिप्_१,३९।५३ ॥  
तदा तु सर्वभूतानां कायक्लेशवशात्क्रमात्  ।  
लोभो भृतिर्वणिग्युद्धं तत्त्वानामविनिश्चयः  ॥ लिप्_१,३९।५४ ॥  
वेदशाखाप्रणयनं धर्माणां सङ्करस् तथा  ।  
वर्णाश्रमपरिध्वंसः कामद्वेषौ तथैव च  ॥ लिप्_१,३९।५५ ॥  
द्वापरे तु प्रवर्तन्ते रागो लोभो मदस् तथा  ।  
वेदो व्यासैश्चतुर्धा तु व्यस्यते द्वापरादिषु  ॥ लिप्_१,३९।५६ ॥  
एको वेदश्चतुष्पादस् त्रेतास्विह विधीयते  ।  
सङ्क्षयादायुषश्चैव व्यस्यते द्वापरेषु सः  ॥ लिप्_१,३९।५७ ॥  
ऋषिपुत्रैः पुनर्भेदा भिद्यन्ते दृष्टिविभ्रमैः  ।  
मन्त्रब्राह्मणविन्यासैः स्वरवर्णविपर्ययैः  ॥ लिप्_१,३९।५८ ॥  
संहिता ऋग्यजुःसाम्नां संहन्यन्ते मनीषिभिः  ।  
सामान्या वैकृताश्चैव द्रष्टृभिस्तैः पृथक्पृथक्  ॥ लिप्_१,३९।५९ ॥  
ब्राह्मणं कल्पसूत्राणि मन्त्रप्रवचनानि च  ।  
अन्ये तु प्रस्थितास्तान्वै केचित्तान्प्रत्यवस्थिताः  ॥ लिप्_१,३९।६० ॥  
इतिहासपुराणानि भिद्यन्ते कालगौरवात्  ।  
ब्राह्मं पाद्मं वैष्णवं च शैवं भागवतं तथा  ॥ लिप्_१,३९।६१ ॥  
भविष्यं नारदीयं च मार्कण्डेयमतः परम्  ।  
आग्नेयं ब्रह्मवैवर्तं लैङ्गं वाराहमेव च  ॥ लिप्_१,३९।६२ ॥  
वामनाख्यं ततः कूर्मं मात्स्यं गारुडमेव च  ।  
स्कान्दं तथा च ब्रह्माण्डं तेषां भेदः प्रकथ्यते  ॥ लिप्_१,३९।६३ ॥  
लैङ्गम् एकादशविधं प्रभिन्नं द्वापरे शुभम्  ।  
मन्वत्रिविष्णुहारीत- याज्ञवल्क्योशनो ऽङ्गिराः  ॥ लिप्_१,३९।६४ ॥  
यमापस्तम्बसंवर्ताः कात्यायनबृहस्पती  ।  
पराशरव्यासशङ्ख- लिखिता दक्षगौतमौ  ॥ लिप्_१,३९।६५ ॥  
शातातपो वसिष्ठश् च एवमाद्यैः सहस्रशः  ।  
अवृष्टिर्मरणं चैव तथा व्याध्याद्युपद्रवाः  ॥ लिप्_१,३९।६६ ॥  
वाङ्मनःकर्मजैर् दुःखैर् निर्वेदो जायते ततः  ।  
निर्वेदाज्जायते तेषां दुःखमोक्षविचारणा  ॥ लिप्_१,३९।६७ ॥  
विचारणाच्च वैराग्यं वैराग्याद्दोषदर्शनम्  ।  
दोषाणां दर्शनाच्चैव द्वापरे ज्ञानसम्भवः  ॥ लिप्_१,३९।६८ ॥  
एषा रजस्तमोयुक्ता वृत्तिर् वै द्वापरे स्मृता  ।  
आद्ये कृते तु धर्मो ऽस्ति स त्रेतायां प्रवर्तते  ॥ लिप्_१,३९।६९ ॥  
द्वापरे व्याकुलीभूत्वा प्रणश्यति कलौ युगे  ॥ लिप्_१,३९।७० ॥  
  
इति श्रीलिङ्गमहापुराणे पूर्वभागे एकोनचत्वारिंशो ऽध्यायः  
  
  
  
_______________________________________________________________  
  
  
लिप्, १, ४०  
  
शक्र उवाच  
तिष्ये मायामसूयां च वधं चैव तपस्विनाम्  ।  
साधयन्ति नरास्तत्र तमसा व्याकुलेन्द्रियाः  ॥ लिप्_१,४०।१ ॥  
कलौ प्रमादको रोगः सततं क्षुद्भयानि च  ।  
अनावृष्टिभयं घोरं देशानां च विपर्ययः  ॥ लिप्_१,४०।२ ॥  
न प्रामाण्यं श्रुतेरस्ति नृणां चाधर्मसेवनम्  ।  
अधार्मिकास्त्वनाचारा महाकोपाल्पचेतसः  ॥ लिप्_१,४०।३ ॥  
अनृतं ब्रुवते लुब्धास् तिष्ये जाताश् च दुष्प्रजाः  ।  
दुरिष्टैर्दुरधीतैश् च दुराचारैर्दुरागमैः  ॥ लिप्_१,४०।४ ॥  
विप्राणां कर्म दोषेण प्रजानां जायते भयम्  ।  
नाधीयन्ते तदा वेदान् न यजन्ति द्विजातयः  ॥ लिप्_१,४०।५ ॥  
उत्सीदन्ति नराश्चैव क्षत्रियाश् च विशः क्रमात्  ।  
शूद्राणां मन्त्रयोगेन सम्बन्धो ब्राह्मणैः सह  ॥ लिप्_१,४०।६ ॥  
भवतीह कलौ तस्मिञ् शयनासनभोजनैः  ।  
राजानः शूद्रभूयिष्ठा ब्राह्मणान् बाधयन्ति ते  ॥ लिप्_१,४०।७ ॥  
भ्रूणहत्या वीरहत्या प्रजायन्ते प्रजासु वै  ।  
शूद्राश् च ब्राह्मणाचाराः शूद्राचाराश् च ब्राह्मणाः  ॥ लिप्_१,४०।८ ॥  
राजवृत्तिस्थिताश् चौराश् चौराचाराश् च पार्थिवाः  ।  
एकपत्न्यो न शिष्यन्ति वर्धिष्यन्त्यभिसारिकाः  ॥ लिप्_१,४०।९ ॥  
वर्णाश्रमप्रतिष्ठानो जायते नृषु सर्वतः  ।  
तदा स्वल्पफला भूमिः क्वचिच्चापि महाफला  ॥ लिप्_१,४०।१० ॥  
अरक्षितारो हर्तारः पार्थिवाश् च शिलाशन  ।  
शूद्रा वै ज्ञानिनः सर्वे ब्राह्मणैरभिवन्दिताः  ॥ लिप्_१,४०।११ ॥  
अक्षत्रियाश् च राजानो विप्राः शूद्रोपजीविनः  ।  
आसनस्था द्विजान्दृष्ट्वा न चलन्त्यल्पबुद्धयः  ॥ लिप्_१,४०।१२ ॥  
ताडयन्ति द्विजेन्द्रांश् च शूद्रा वै स्वल्पबुद्धयः  ।  
आस्ये निधाय वै हस्तं कर्णं शूद्रस्य वै द्विजाः  ॥ लिप्_१,४०।१३ ॥  
नीचस्येव तदा वाक्यं वदन्ति विनयेन तम्  ।  
उच्चासनस्थान् शूद्रांश् च द्विजमध्ये द्विजर्षभ  ॥ लिप्_१,४०।१४ ॥  
ज्ञात्वा न हिंसते राजा कलौ कालवशेन तु  ।  
पुष्पैश् च वासितैश्चैव तथान्यैर् मङ्गलैः शुभैः  ॥ लिप्_१,४०।१५ ॥  
शूद्रानभ्यर्चयन्त्यल्प- श्रुतभाग्यबलान्विताः  ।  
न प्रेक्षन्ते गर्विताश् च शूद्रा द्विजवरान् द्विज  ॥ लिप्_१,४०।१६ ॥  
सेवावसरम् आलोक्य द्वारे तिष्ठन्ति वै द्विजाः  ।  
वाहनस्थान् समावृत्य शूद्राञ्शूद्रोपजीविनः  ॥ लिप्_१,४०।१७ ॥  
सेवन्ते ब्राह्मणास्तत्र स्तुवन्ति स्तुतिभिः कलौ  ।  
तपोयज्ञफलानां च विक्रेतारो द्विजोत्तमाः  ॥ लिप्_१,४०।१८ ॥  
यतयश् च भविष्यन्ति बहवो ऽस्मिन्कलौ युगे  ।  
पुरुषाल्पं बहुस्त्रीकं युगान्ते समुपस्थिते  ॥ लिप्_१,४०।१९ ॥  
निन्दन्ति वेदविद्यां च द्विजाः कर्माणि वै कलौ  ।  
कलौ देवो महादेवः शङ्करो नीललोहितः  ॥ लिप्_१,४०।२० ॥  
प्रकाशते प्रतिष्ठार्थं धर्मस्य विकृताकृतिः  ।  
ये तं विप्रा निषेवन्ते येन केनापि शङ्करम्  ॥ लिप्_१,४०।२१ ॥  
कलिदोषान् विनिर्जित्य प्रयान्ति परमं पदम्  ।  
श्वापदप्रबलत्वं च गवां चैव परिक्षयः  ॥ लिप्_१,४०।२२ ॥  
साधूनां विनिवृत्तिश् च वेद्या तस्मिन्युगक्षये  ।  
तदा सूक्ष्मो महोदर्को दुर्लभो दानमूलवान्  ॥ लिप्_१,४०।२३ ॥  
चातुराश्रमशैथिल्ये धर्मः प्रतिचलिष्यति  ।  
अरक्षितारो हर्तारो बलिभागस्य पार्थिवाः  ॥ लिप्_१,४०।२४ ॥  
युगान्तेषु भविष्यन्ति स्वरक्षणपरायणाः  ।  
अट्टशूला जनपदाः शिवशूलाश्चतुष्पथाः  ॥ लिप्_१,४०।२५ ॥  
प्रमदाः केशशूलिन्यो भविष्यन्ति कलौ युगे  ।  
चित्रवर्षी तदा देवो यदा प्राहुर्युगक्षयम्  ॥ लिप्_१,४०।२६ ॥  
सर्वे वणिग्जनाश्चापि भविष्यन्त्यधमे युगे  ।  
कुशीलचर्याः पाषण्डैर् वृथारूपैः समावृताः  ॥ लिप्_१,४०।२७ ॥  
बहुयाजनको लोको भविष्यति परस्परम्  ।  
नाव्याहृतक्रूरवाक्यो नार्जवी नानसूयकः  ॥ लिप्_१,४०।२८ ॥  
न कृते प्रतिकर्ता च युगक्षीणे भविष्यति  ।  
निन्दकाश्चैव पतिता युगान्तस्य च लक्षणम्  ॥ लिप्_१,४०।२९ ॥  
नृपशून्या वसुमती न च धान्यधनावृता  ।  
मण्डलानि भविष्यन्ति देशेषु नगरेषु च  ॥ लिप्_१,४०।३० ॥  
अल्पोदका चाल्पफला भविष्यति वसुन्धरा  ।  
गोप्तारश्चाप्यगोप्तारः सम्भविष्यन्त्यशासनाः  ॥ लिप्_१,४०।३१ ॥  
हर्तारः परवित्तानां परदारप्रधर्षकाः  ।  
कामात्मानो दुरात्मानो ह्य् अधमाः साहसप्रियाः  ॥ लिप्_१,४०।३२ ॥  
प्रनष्टचेष्टनाः पुंसो मुक्तकेशाश् च शूलिनः  ।  
जनाः षोडशवर्षाश् च प्रजायन्ते युगक्षये  ॥ लिप्_१,४०।३३ ॥  
शुक्लदन्ताजिनाक्षाश् च मुण्डाः काषायवाससः  ।  
शूद्रा धर्मं चरिष्यन्ति युगान्ते समुपस्थिते  ॥ लिप्_१,४०।३४ ॥  
सस्यचौरा भविष्यन्ति दृढचैलाभिलाषिणः  ।  
चौराश्चोरस्वहर्तारो हर्तुर्हर्ता तथापरः  ॥ लिप्_१,४०।३५ ॥  
योग्यकर्मण्युपरते लोके निष्क्रियतां गते  ।  
कीटमूषकसर्पाश् च धर्षयिष्यन्ति मानवान्  ॥ लिप्_१,४०।३६ ॥  
सुभिक्षं क्षेममारोग्यं सामर्थ्यं दुर्लभं तदा  ।  
कौशिकीं प्रतिपत्स्यन्ते देशान्क्षुद्भयपीडिताः  ॥ लिप्_१,४०।३७ ॥  
दुःखेनाभिप्लुतानां च परमायुः शतं तदा  ।  
दृश्यन्ते न च दृश्यन्ते वेदाः कलियुगे ऽखिलाः  ॥ लिप्_१,४०।३८ ॥  
उत्सीदन्ति तदा यज्ञाः केवलाधर्मपीडिताः  ।  
काषायिणो ऽप्यनिर्ग्रन्थाः कापालीबहुलास्त्विह  ॥ लिप्_१,४०।३९ ॥  
वेदविक्रयिणश्चान्ये तीर्थविक्रयिणः परे  ।  
वर्णाश्रमाणां ये चान्ये पाषण्डाः परिपन्थिनः  ॥ लिप्_१,४०।४० ॥  
उत्पद्यन्ते तदा ते वै सम्प्राप्ते तु कलौ युगे  ।  
अधीयन्ते तदा वेदाञ् शूद्रा धर्मार्थकोविदाः  ॥ लिप्_१,४०।४१ ॥  
यजन्ते चाश्वमेधेन राजानः शूद्रयोनयः  ।  
स्त्रीबालगोवधं कृत्वा हत्वा चैव परस्परम्  ॥ लिप्_१,४०।४२ ॥  
उपद्रवांस्तथान्योन्यं साधयन्ति तदा प्रजाः  ।  
दुःखप्रभूतमल्पायुर् देहोत्सादः सरोगता  ॥ लिप्_१,४०।४३ ॥  
अधर्माभिनिवेशित्वात् तमोवृत्तं कलौ स्मृतम्  ।  
प्रजासु ब्रह्महत्यादि तदा वै सम्प्रवर्तते  ॥ लिप्_१,४०।४४ ॥  
तस्मादायुर्बलं रूपं कलिं प्राप्य प्रहीयते  ।  
तदा त्वल्पेन कालेन सिद्धिं गच्छन्ति मानवाः  ॥ लिप्_१,४०।४५ ॥  
धन्या धर्मं चरिष्यन्ति युगान्ते द्विजसत्तमाः  ।  
श्रुतिस्मृत्युदितं धर्मं ये चरन्त्यनसूयकाः  ॥ लिप्_१,४०।४६ ॥  
त्रेतायां वार्षिको धर्मो द्वापरे मासिकः स्मृतः  ।  
यथाक्लेशं चरन्प्राज्ञस् तदह्ना प्राप्नुते कलौ  ॥ लिप्_१,४०।४७ ॥  
<saṃdhyāṃśa>  
एषा कलियुगावस्था सन्ध्यांशं तु निबोध मे  ।  
युगे युगे च हीयन्ते त्रींस्त्रीन्पादांस्तु सिद्धयः  ॥ लिप्_१,४०।४८ ॥  
युगस्वभावाः सन्ध्यास्तु तिष्ठन्तीह तु पादशः  ।  
सन्ध्यास्वभावाः स्वांशेषु पादशस्ते प्रतिष्ठिताः  ॥ लिप्_१,४०।४९ ॥  
<Pramiti>  
एवं सन्ध्यांशके काले सम्प्राप्ते तु युगान्तिके  ।  
तेषां शास्ता ह्यसाधूनां भूतानां निधनोत्थितः  ॥ लिप्_१,४०।५० ॥  
गोत्रे ऽस्मिन्वै चन्द्रमसो नाम्ना प्रमितिरुच्यते  ।  
मानवस्य तु सो ऽंशेन पूर्वं स्वायम्भुवे ऽन्तरे  ॥ लिप्_१,४०।५१ ॥  
समाः स विंशतिः पूर्णाः पर्यटन्वै वसुन्धराम्  ।  
अनुकर्षन् स वै सेनां सवाजिरथकुञ्जराम्  ॥ लिप्_१,४०।५२ ॥  
प्रगृहीतायुधैर्विप्रैः शतशो ऽथ सहस्रशः  ।  
स तदा तैः परिवृतो म्लेच्छान् हन्ति सहस्रशः  ॥ लिप्_१,४०।५३ ॥  
स हत्वा सर्वशश्चैव राज्ञस्ताञ्शूद्रयोनिजान्  ।  
पाखण्डांस्तु ततः सर्वान् निःशेषं कृतवान् प्रभुः  ॥ लिप्_१,४०।५४ ॥  
नात्यर्थं धार्मिका ये च तान् सर्वान् हन्ति सर्वतः  ।  
वर्णव्यत्यासजाताश् च ये च ताननुजीविनः  ॥ लिप्_१,४०।५५ ॥  
प्रवृत्तचक्रो बलवान् म्लेच्छानामन्तकृत्स तु  ।  
अधृष्यः सर्वभूतानां चचाराथ वसुन्धराम्  ॥ लिप्_१,४०।५६ ॥  
मानवस्य तु सो ऽंशेन देवस्येह विजज्ञिवान्  ।  
पूर्वजन्मनि विष्णोस्तु प्रमितिर्नाम वीर्यवान्  ॥ लिप्_१,४०।५७ ॥  
गोत्रतो वै चन्द्रमसः पूर्णे कलियुगे प्रभुः  ।  
द्वात्रिंशे ऽभ्युदिते वर्षे प्रक्रान्तो विंशतिः समाः  ॥ लिप्_१,४०।५८ ॥  
विनिघ्नन्सर्वभूतानि शतशो ऽथ सहस्रशः  ।  
कृत्वा बीजावशेषां तु पृथिवीं क्रूरकर्मणः  ॥ लिप्_१,४०।५९ ॥  
परस्परनिमित्तेन कोपेनाकस्मिकेन तु  ।  
स साधयित्वा वृषलान् प्रायशस् तान् अधार्मिकान्  ॥ लिप्_१,४०।६० ॥  
गङ्गायमुनयोर्मध्ये स्थितिं प्राप्तः सहानुगः  ।  
ततो व्यतीते काले तु सामात्यः सहसैनिकः  ॥ लिप्_१,४०।६१ ॥  
उत्साद्य पार्थिवान् सर्वान् म्लेच्छांश्चैव सहस्रशः  ।  
तत्र सन्ध्यांशके काले सम्प्राप्ते तु युगान्तिके  ॥ लिप्_१,४०।६२ ॥  
<behaviour of people during yugānta>  
स्थितास्वल्पावशिष्टासु प्रजास्विह क्वचित्क्वचित्  ।  
अप्रग्रहास्ततस्ता वै लोभाविष्टास्तु कृत्स्नशः  ॥ लिप्_१,४०।६३ ॥  
उपहिंसन्ति चान्योन्यं प्रणिपत्य परस्परम्  ।  
अराजके युगवशात् संशये समुपस्थिते  ॥ लिप्_१,४०।६४ ॥  
प्रजास्ता वै ततः सर्वाः परस्परभयार्दिताः  ।  
व्याकुलाश् च परिभ्रान्तास् त्यक्त्वा दारान् गृहाणि च  ॥ लिप्_१,४०।६५ ॥  
स्वान्प्राणान् अनपेक्षन्तो निष्कारुण्याः सुदुःखिताः  ।  
नष्टे श्रौते स्मार्तधर्मे परस्परहतास्तदा  ॥ लिप्_१,४०।६६ ॥  
निर्मर्यादा निराक्रान्ता निःस्नेहा निरपत्रपाः  ।  
नष्टे धर्मे प्रतिहताः ह्रस्वकाः पञ्चविंशकाः  ॥ लिप्_१,४०।६७ ॥  
हित्वा पुत्रांश् च दारांश् च विवादव्याकुलेन्द्रियाः  ।  
अनावृष्टिहताश्चैव वार्तामुत्सृज्य दूरतः  ॥ लिप्_१,४०।६८ ॥  
प्रत्यन्तानुपसेवन्ते हित्वा जनपदान् स्वकान्  ।  
सरित्सागरकूपांस्ते सेवन्ते पर्वतांस् तथा  ॥ लिप्_१,४०।६९ ॥  
मधुमांसैर्मूलफलैर् वर्तयन्ति सुदुःखिताः  ।  
चीरपत्राजिनधरा निष्क्रिया निष्परिग्रहाः  ॥ लिप्_१,४०।७० ॥  
वर्णाश्रमपरिभ्रष्टाः सङ्कटं घोरमास्थिताः  ।  
एवं कष्टमनुप्राप्ता अल्पशेषाः प्रजास्तदा  ॥ लिप्_१,४०।७१ ॥  
जराव्याधिक्षुधाविष्टा दुःखान्निर्वेदमानसाः  ।  
विचारणा तु निर्वेदात् साम्यावस्था विचारणा  ॥ लिप्_१,४०।७२ ॥  
साम्यावस्थात्मको बोधः सम्बोधाद्धर्मशीलता  ।  
अरूपशमयुक्तास्तु कलिशिष्टा हि वै स्वयम्  ॥ लिप्_१,४०।७३ ॥  
अहोरात्रात्तदा तासां युगं तु परिवर्तते  ।  
चित्तसम्मोहनं कृत्वा तासां वै सुप्तमत्तवत्  ॥ लिप्_१,४०।७४ ॥  
भाविनो ऽर्थस्य च बलात् ततः कृतमवर्तत  ।  
प्रवृत्ते तु ततस्तस्मिन् पुनः कृतयुगे तु वै  ॥ लिप्_१,४०।७५ ॥  
उत्पन्नाः कलिशिष्टास्तु प्रजाः कार्तयुगास्तदा  ।  
तिष्ठन्ति चेह ये सिद्धा अदृष्टा विचरन्ति च  ॥ लिप्_१,४०।७६ ॥  
सप्त सप्तर्षिभिश्चैव तत्र ते तु व्यवस्थिताः  ।  
ब्रह्मक्षत्रविशः शूद्रा बीजार्थं ये स्मृता इह  ॥ लिप्_१,४०।७७ ॥  
कलिजैः सह ते सर्वे निर्विशेषास्तदाभवन्  ।  
तेषां सप्तर्षयो धर्मं कथयन्तीतरे ऽपि च  ॥ लिप्_१,४०।७८ ॥  
वर्णाश्रमाचारयुतं श्रौतं स्मार्तं द्विधा तु यम्  ।  
ततस्तेषु क्रियावत्सु वर्धन्ते वै प्रजाः कृते  ॥ लिप्_१,४०।७९ ॥  
श्रौतस्मार्तकृतानां च धर्मे सप्तर्षिदर्शिते  ।  
केचिद्धर्मव्यवस्थार्थं तिष्ठन्तीह युगक्षये  ॥ लिप्_१,४०।८० ॥  
मन्वन्तराधिकारेषु तिष्ठन्ति मुनयस्तु वै  ।  
यथा दावप्रदग्धेषु तृणेष्विह ततः क्षितौ  ॥ लिप्_१,४०।८१ ॥  
वनानां प्रथमं वृष्ट्या तेषां मूलेषु सम्भवः  ।  
तथा कार्तयुगानां तु कलिजेष्विह सम्भवः  ॥ लिप्_१,४०।८२ ॥  
एवं युगाद्युगस्येह सन्तानं तु परस्परम्  ।  
वर्तते ह व्यवच्छेदाद् यावन्मन्वन्तरक्षयः  ॥ लिप्_१,४०।८३ ॥  
सुखमायुर्बलं रूपं धर्मो ऽर्थः काम एव च  ।  
युगेष्वेतानि हीयन्ते त्रींस्त्रीन् पादान् क्रमेण तु  ॥ लिप्_१,४०।८४ ॥  
ससन्ध्यांशेषु हीयन्ते युगानां धर्मसिद्धयः  ।  
इत्येषा प्रतिसिद्धिर्वै कीर्तितैषा क्रमेण तु  ॥ लिप्_१,४०।८५ ॥  
चतुर्युगानां सर्वेषाम् अनेनैव तु साधनम्  ।  
<yuga => ह्öहेरे ज़ेइतेइन्हेइतेन्>  
एषा चतुर्युगावृत्तिर् आ सहस्राद् गुणीकृता  ॥ लिप्_१,४०।८६ ॥  
ब्रह्मणस्तदहः प्रोक्तं रात्रिश्चैतावती स्मृता  ।  
अनार्जवं जडीभावो भूतानाम् आ युगक्षयात्  ॥ लिप्_१,४०।८७ ॥  
एतदेव तु सर्वेषां युगानां लक्षणं स्मृतम्  ।  
एषां चतुर्युगाणां च गुणिता ह्येकसप्ततिः  ॥ लिप्_१,४०।८८ ॥  
क्रमेण परिवृत्ता तु मनोरन्तरम् उच्यते  ।  
चतुर्युगे यथैकस्मिन् भवतीह यदा तु यत्  ॥ लिप्_१,४०।८९ ॥  
तथा चान्येषु भवति पुनस्तद्वै यथाक्रमम्  ।  
सर्गे सर्गे यथा भेदा उत्पद्यन्ते तथैव तु  ॥ लिप्_१,४०।९० ॥  
पञ्चविंशत्परिमिता न न्यूना नाधिकास् तथा  ।  
तथा कल्पा युगैः सार्धं भवन्ति सह लक्षणैः  ॥ लिप्_१,४०।९१ ॥  
मन्वन्तराणां सर्वेषाम् एतदेव तु लक्षणम्  ॥ लिप्_१,४०।९२ ॥  
यथा युगानां परिवर्तनानि चिरप्रवृत्तानि युगस्वभावात्  ।  
तथा तु सन्तिष्ठति जीवलोकः क्षयोदयाभ्यां परिवर्तमानः  ॥ लिप्_१,४०।९३ ॥  
इत्येतल्लक्षणं प्रोक्तं युगानां वै समासतः  ।  
अतीतानागतानां हि सर्वमन्वन्तरेषु वै  ॥ लिप्_१,४०।९४ ॥  
मन्वन्तरेण चैकेन सर्वाण्येवान्तराणि च  ।  
व्याख्यातानि न सन्देहः कल्पः कल्पेन चैव हि  ॥ लिप्_१,४०।९५ ॥  
अनागतेषु तद्वच्च तर्कः कार्यो विजानता  ।  
मन्वन्तरेषु सर्वेषु अतीतानागतेष्विह  ॥ लिप्_१,४०।९६ ॥  
तुल्याभिमानिनः सर्वे नामरूपैर्भवन्त्युत  ।  
देवा ह्यष्टविधा ये च ये च मन्वन्तरेश्वराः  ॥ लिप्_१,४०।९७ ॥  
ऋषयो मनवश्चैव सर्वे तुल्यप्रयोजनाः  ।  
एवं वर्णाश्रमाणां तु प्रविभागो युगे युगे  ॥ लिप्_१,४०।९८ ॥  
युगस्वभावश् च तथा विधत्ते वै तदा प्रभुः  ।  
वर्णाश्रमविभागाश् च युगानि युगसिद्धयः  ॥ लिप्_१,४०।९९ ॥  
युगानां परिमाणं ते कथितं हि प्रसङ्गतः  ।  
वदामि देवीपुत्रत्वं पद्मयोनेः समासतः  ॥ लिप्_१,४०।१०० ॥  
  
इति श्रीलिङ्गमहापुराणे पूर्वभागे चतुर्युगपरिमाणं नाम चत्वारिंशो ऽध्यायः  
  
  
  
_______________________________________________________________  
  
  
लिप्, १, ४१  
  
इन्द्र उवाच  
पुनः ससर्ज भगवान् प्रभ्रष्टाः पूर्ववत्प्रजाः  ।  
सहस्रयुगपर्यन्ते प्रभाते तु पितामहः  ॥ लिप्_१,४१।१ ॥  
एवं परार्धे विप्रेन्द्र द्विगुणे तु तथा गते  ।  
तदा धराम्भसि व्याप्ता ह्य् आपो वह्नौ समीरणे  ॥ लिप्_१,४१।२ ॥  
वह्निः समीरणश्चैव व्योम्नि तन्मात्रसंयुतः  ।  
इन्द्रियाणि दशैकं च तन्मात्राणि द्विजोत्तम  ॥ लिप्_१,४१।३ ॥  
अहङ्कारमनुप्राप्य प्रलीनास्तत्क्षणादहो  ।  
अभिमानस्तदा तत्र महान्तं व्याप्य वै क्षणात्  ॥ लिप्_१,४१।४ ॥  
महानपि तथा व्यक्तं प्राप्य लीनो ऽभवद्द्विज  ।  
अव्यक्तं स्वगुणैः सार्धं प्रलीनमभवद्भवे  ॥ लिप्_१,४१।५ ॥  
ततः सृष्टिरभूत्तस्मात् पूर्ववत्पुरुषाच्छिवात्  ।  
अथ सृष्टास्तदा तस्य मनसा तेन मानसाः  ॥ लिप्_१,४१।६ ॥  
न व्यवर्धन्त लोके ऽस्मिन् प्रजाः कमलयोनिना  ।  
वृद्ध्यर्थं भगवान्ब्रह्मा पुत्रैर्वै मानसैः सह  ॥ लिप्_१,४१।७ ॥  
दुश्चरं विचचारेशं समुद्दिश्य तपः स्वयम्  ।  
तुष्टस्तु तपसा तस्य भवो ज्ञात्वा स वाञ्छितम्  ॥ लिप्_१,४१।८ ॥  
ललाटमध्यं निर्भिद्य ब्रह्मणः पुरुषस्य तु  ।  
पुत्रस्नेहमिति प्रोच्य स्त्रीपुंरूपो ऽभवत्तदा  ॥ लिप्_१,४१।९ ॥  
तस्य पुत्रो महादेवो ह्य् अर्धनारीश्वरो ऽभवत्  ।  
ददाह भगवान्सर्वं ब्रह्माणं च जगद्गुरुम्  ॥ लिप्_१,४१।१० ॥  
अथार्धमात्रां कल्याणीम् आत्मनः परमेश्वरीम्  ।  
बुभुजे योगमार्गेण वृद्ध्यर्थं जगतां शिवः  ॥ लिप्_१,४१।११ ॥  
तस्यां हरिं च ब्रह्माणं ससर्ज परमेश्वरः  ।  
विश्वेश्वरस्तु विश्वात्मा चास्त्रं पाशुपतं तथा  ॥ लिप्_१,४१।१२ ॥  
तस्माद्ब्रह्मा महादेव्याश् चांशजश् च हरिस् तथा  ।  
अण्डजः पद्मजश्चैव भवाङ्गभव एव च  ॥ लिप्_१,४१।१३ ॥  
एतत्ते कथितं सर्वम् इतिहासं पुरातनम्  ।  
परार्धं ब्रह्मणो यावत् तावद्भूतिः समासतः  ॥ लिप्_१,४१।१४ ॥  
वैराग्यं ब्रह्मणो वक्ष्ये तमोद्भूतं समासतः  ।  
नारायणो ऽपि भगवान् द्विधा कृत्वात्मनस्तनुम्  ॥ लिप्_१,४१।१५ ॥  
ससर्ज सकलं तस्मात् स्वाङ्गादेव चराचरम्  ।  
ततो ब्रह्माणमसृजद् ब्रह्मा रुद्रं पितामहः  ॥ लिप्_१,४१।१६ ॥  
मुने कल्पान्तरे रुद्रो हरिं ब्रह्माणम् ईश्वरम्  ।  
ततो ब्रह्माणमसृजन् मुने कल्पान्तरे हरिः  ॥ लिप्_१,४१।१७ ॥  
नारायणं पुनर्ब्रह्मा ब्रह्माणं च पुनर्भवः  ।  
तदा विचार्य वै ब्रह्मा दुःखं संसार इत्यजः  ॥ लिप्_१,४१।१८ ॥  
सर्गं विसृज्य चात्मानम् आत्मन्येव नियोज्य च  ।  
संहृत्य प्राणसञ्चारं पाषाण इव निश्चलः  ॥ लिप्_१,४१।१९ ॥  
दशवर्षसहस्राणि समाधिस्थो ऽभवत्प्रभुः  ।  
अधोमुखं तु यत्पद्मं हृदि संस्थं सुशोभनम्  ॥ लिप्_१,४१।२० ॥  
पूरितं पूरकेणैव प्रबुद्धं चाभवत्तदा  ।  
तदूर्ध्ववक्त्रम् अभवत् कुम्भकेन निरोधितम्  ॥ लिप्_१,४१।२१ ॥  
तत्पद्मकर्णिकामध्ये स्थापयामास चेश्वरम्  ।  
तदोमिति शिवं देवम् अर्धमात्रापरं परम्  ॥ लिप्_१,४१।२२ ॥  
मृणालतन्तुभागैक- शतभागे व्यवस्थितम्  ।  
यमी यमविशुद्धात्मा नियम्यैवं हृदीश्वरम्  ॥ लिप्_१,४१।२३ ॥  
यमपुष्पादिभिः पूज्यं याज्यो ह्ययजदव्ययम्  ।  
तस्य हृत्कमलस्थस्य नियोगाच्चांशजो विभुः  ॥ लिप्_१,४१।२४ ॥  
ललाटमस्य निर्भिद्य प्रादुरासीत्पितामहात्  ।  
लोहितो ऽभूत् स्वयं नीलः शिवस्य हृदयोद्भवः  ॥ लिप्_१,४१।२५ ॥  
वह्नेश्चैव तु संयोगात् प्रकृत्य पुरुषः प्रभुः  ।  
नीलश् च लोहितश्चैव यतः कालाकृतिः पुमान्  ॥ लिप्_१,४१।२६ ॥  
नीललोहित इत्युक्तस् तेन देवेन वै प्रभुः  ।  
ब्रह्मणा भगवान्कालः प्रीतात्मा चाभवद्विभुः  ॥ लिप्_१,४१।२७ ॥  
सुप्रीतमनसं देवं तुष्टाव च पितामहः  ।  
नामाष्टकेन विश्वात्मा विश्वात्मानं महामुने  ॥ लिप्_१,४१।२८ ॥  
  
पितामह उवाच  
नमस्ते भगवन् रुद्र भास्करामिततेजसे  ।  
नमो भवाय देवाय रसायाम्बुमयाय ते  ॥ लिप्_१,४१।२९ ॥  
शर्वाय क्षितिरूपाय सदा सुरभिणे नमः  ।  
ईशाय वायवे तुभ्यं संस्पर्शाय नमो नमः  ॥ लिप्_१,४१।३० ॥  
पशूनां पतये चैव पावकायातितेजसे  ।  
भीमाय व्योमरूपाय शब्दमात्राय ते नमः  ॥ लिप्_१,४१।३१ ॥  
महादेवाय सोमाय अमृताय नमो ऽस्तु ते  ।  
उग्राय यजमानाय नमस्ते कर्मयोगिने  ॥ लिप्_१,४१।३२ ॥  
यः पठेच्छृणुयाद्वापि पैतामहमिमं स्तवम्  ।  
रुद्राय कथितं विप्राञ् श्रावयेद्वा समाहितः  ॥ लिप्_१,४१।३३ ॥  
अष्टमूर्तेस्तु सायुज्यं वर्षादेकादवाप्नुयात्  ।  
एवं स्तुत्वा महादेवम् अवैक्षत पितामहः  ॥ लिप्_१,४१।३४ ॥  
तदाष्टधा महादेवः समातिष्ठत्समन्ततः  ।  
तदा प्रकाशते भानुः कृष्णवर्त्मा निशाकरः  ॥ लिप्_१,४१।३५ ॥  
क्षितिर्वायुः पुमानम्भः सुषिरं सर्वगं तथा  ।  
तदाप्रभृति तं प्राहुर् अष्टमूर्तिरितीश्वरम्  ॥ लिप्_१,४१।३६ ॥  
अष्टमूर्तेः प्रसादेन विरञ्चिश्चासृजत्पुनः  ।  
सृष्ट्वैतद् अखिलं ब्रह्मा पुनः कल्पान्तरे प्रभुः  ॥ लिप्_१,४१।३७ ॥  
सहस्रयुगपर्यन्तं संसुप्ते च चराचरे  ।  
प्रजाः स्रष्टुमनास् तेपे तत उग्रं तपो महत्  ॥ लिप्_१,४१।३८ ॥  
तस्यैवं तप्यमानस्य न किञ्चित्समवर्तत  ।  
ततो दीर्घेण कालेन दुःखात्क्रोधो व्यजायत  ॥ लिप्_१,४१।३९ ॥  
क्रोधाविष्टस्य नेत्राभ्यां प्रापतन्नश्रुबिन्दवः  ।  
ततस्तेभ्यो ऽश्रुबिन्दुभ्यो भूताः प्रेतास्तदाभवन्  ॥ लिप्_१,४१।४० ॥  
सर्वांस्तानग्रजान्दृष्ट्वा भूतप्रेतनिशाचरान्  ।  
अनिन्दत तदा देवो ब्रह्मात्मानम् अजो विभुः  ॥ लिप्_१,४१।४१ ॥  
जहौ प्राणांश् च भगवान् क्रोधाविष्टः प्रजापतिः  ।  
ततः प्राणमयो रुद्रः प्रादुरासीत्प्रभोर्मुखात्  ॥ लिप्_१,४१।४२ ॥  
अर्धनारीश्वरो भूत्वा बालार्कसदृशद्युतिः  ।  
तदैकादशधात्मानं प्रविभज्य व्यवस्थितः  ॥ लिप्_१,४१।४३ ॥  
अर्धेनांशेन सर्वात्मा ससर्जासौ शिवामुमाम्  ।  
सा चासृजत्तदा लक्ष्मीं दुर्गां श्रेष्ठां सरस्वतीम्  ॥ लिप्_१,४१।४४ ॥  
वामां रौद्रीं महामायां वैष्णवीं वारिजेक्षणाम्  ।  
कलां विकिरिणीं चैव कालीं कमलवासिनीम्  ॥ लिप्_१,४१।४५ ॥  
बलविकरिणीं देवीं बलप्रमथिनीं तथा  ।  
सर्वभूतस्य दमनीं ससृजे च मनोन्मनीम्  ॥ लिप्_१,४१।४६ ॥  
तथान्या बहवः सृष्टास् तया नार्यः सहस्रशः  ।  
रुद्रैश्चैव महादेवस् ताभिस्त्रिभुवनेश्वरः  ॥ लिप्_१,४१।४७ ॥  
सर्वात्मनश् च तस्याग्रे ह्य् अतिष्ठत्परमेश्वरः  ।  
मृतस्य तस्य देवस्य ब्रह्मणः परमेष्ठिनः  ॥ लिप्_१,४१।४८ ॥  
घृणी ददौ पुनः प्राणान् ब्रह्मपुत्रो महेश्वरः  ।  
ब्रह्मणः प्रददौ प्राणान् आत्मस्थांस्तु तदा प्रभुः  ॥ लिप्_१,४१।४९ ॥  
प्रहृष्टो ऽभूत्ततो रुद्रः किञ्चित्प्रत्यागतासवम्  ।  
अभ्यभाषत देवेशो ब्रह्माणं परमं वचः  ॥ लिप्_१,४१।५० ॥  
मा भैर्देव महाभाग विरिञ्च जगतां गुरो  ।  
मयेह स्थापिताः प्राणास् तस्मादुत्तिष्ठ वै प्रभो  ॥ लिप्_१,४१।५१ ॥  
श्रुत्वा वचस्ततस्तस्य स्वप्नभूतं मनोगतम्  ।  
पितामहः प्रसन्नात्मा नेत्रैः फुल्लाम्बुजप्रभैः  ॥ लिप्_१,४१।५२ ॥  
ततः प्रत्यागतप्राणः समुदैक्षन् महेश्वरम्  ।  
स उद्वीक्ष्य चिरं कालं स्निग्धगम्भीरया गिरा  ॥ लिप्_१,४१।५३ ॥  
उवाच भगवान् ब्रह्मा समुत्थाय कृताञ्जलिः  ।  
भो भो वद महाभाग आनन्दयसि मे मनः  ॥ लिप्_१,४१।५४ ॥  
को भवान् अष्टमूर्तिर् वै स्थित एकादशात्मकः  ।  
  
इन्द्र उवाच  
तस्य तद्वचनं श्रुत्वा व्याजहार महेश्वरः  ॥ लिप्_१,४१।५५ ॥  
स्पृशन्कराभ्यां ब्रह्माणं सुखाभ्यां स सुरारिहा  ।  
श्रीशङ्कर उवाच  
मां विद्धि परमात्मानम् एनां मायामजामिति  ॥ लिप्_१,४१।५६ ॥  
एते वै संस्थिता रुद्रास् त्वां रक्षितुमिहागताः  ।  
ततः प्रणम्य तं ब्रह्मा देवदेवमुवाच ह  ॥ लिप्_१,४१।५७ ॥  
कृताञ्जलिपुटो भूत्वा हर्षगद्गदया गिरा  ।  
भगवन्देवदेवेश दुःखैराकुलितो ह्यहम्  ॥ लिप्_१,४१।५८ ॥  
संसारान्मोक्तुमीशान मामिहार्हसि शङ्कर  ।  
ततः प्रहस्य भगवान् पितामहमुमापतिः  ॥ लिप्_१,४१।५९ ॥  
तदा रुद्रैर्जगन्नाथस् तया चान्तर्दधे विभुः  ।  
  
इन्द्र उवाच  
तस्माच्छिलाद लोकेषु दुर्लभो वै त्वयोनिजः  ॥ लिप्_१,४१।६० ॥  
मृत्युहीनः पुमान्विद्धि समृत्युः पद्मजो ऽपि सः  ।  
किन्तु देवेश्वरो रुद्रः प्रसीदति यदीश्वरः  ॥ लिप्_१,४१।६१ ॥  
न दुर्लभो मृत्युहीनस् तव पुत्रो ह्ययोनिजः  ।  
मया च विष्णुना चैव ब्रह्मणा च महात्मना  ॥ लिप्_१,४१।६२ ॥  
अयोनिजं मृत्युहीनम् असमर्थं निवेदितुम्  ।  
  
शैलादिरुवाच  
एवं व्याहृत्य विप्रेन्द्रम् अनुगृह्य च तं घृणी  ॥ लिप्_१,४१।६३ ॥  
देवैर्वृतो ययौ देवः सितेनेभेन वै प्रभुः  ॥ लिप्_१,४१।६४ ॥  
  
इति श्रीलिङ्गमहापुराणे पूर्वभागे इन्द्रवाक्यं नामैकचत्वारिंशो ऽध्यायः  
  
  
_______________________________________________________________  
  
  
लिप्, १, ४२  
  
सूत उवाच  
गते पुण्ये च वरदे सहस्राक्षे शिलाशनः  ।  
आराधयन्महादेवं तपसातोषयद्भवम्  ॥ लिप्_१,४२।१ ॥  
अथ तस्यैवमनिशं तत्परस्य द्विजस्य तु  ।  
दिव्यं वर्षसहस्रं तु गतं क्षणमिवाद्भुतम्  ॥ लिप्_१,४२।२ ॥  
वल्मीकेनावृताङ्गश् च लक्ष्यः कीटगणैर्मुनिः  ।  
वज्रसूचीमुखैश्चान्यै रक्तकीटैश् च सर्वतः  ॥ लिप्_१,४२।३ ॥  
निर्मांसरुधिरत्वग् वै निर्लेपः कुड्यवत् स्थितः  ।  
अस्थिशेषो ऽभवत्पश्चात् तममन्यत शङ्करः  ॥ लिप्_१,४२।४ ॥  
यदा स्पृष्टो मुनिस्तेन करेण च स्मरारिणा  ।  
तदैव मुनिशार्दूलश् चोत्ससर्ज क्लमं द्विजः  ॥ लिप्_१,४२।५ ॥  
तपतस्तस्य तपसा प्रभुस्तुष्टाथ शङ्करः  ।  
तुष्टस्तवेत्यथोवाच सगणश्चोमया सह  ॥ लिप्_१,४२।६ ॥  
तपसानेन किं कार्यं भवतस्ते महामते  ।  
ददामि पुत्रं सर्वज्ञं सर्वशास्त्रार्थपारगम्  ॥ लिप्_१,४२।७ ॥  
ततः प्रणम्य देवेशं स्तुत्वोवाच शिलाशनः  ।  
हर्षगद्गदया वाचा सोमं सोमविभूषणम्  ॥ लिप्_१,४२।८ ॥  
  
शिलाद उवाच  
भगवन्देवदेवेश त्रिपुरार्दन शङ्कर  ।  
अयोनिजं मृत्युहीनं पुत्रमिच्छामि सत्तम  ॥ लिप्_१,४२।९ ॥  
  
सूत उवाच  
पूर्वमाराधितः प्राह तपसा परमेश्वरः  ।  
शिलादं ब्रह्मणा रुद्रः प्रीत्या परमया पुनः  ॥ लिप्_१,४२।१० ॥  
श्रीदेवदेव उवाच  
पूर्वमाराधितो विप्र ब्रह्मणाहं तपोधन  ।  
तपसा चावतारार्थं मुनिभिश् च सुरोत्तमैः  ॥ लिप्_१,४२।११ ॥  
तव पुत्रो भविष्यामि नन्दिनाम्ना त्वयोनिजः  ।  
पिता भविष्यसि मम पितुर्वै जगतां मुने  ॥ लिप्_१,४२।१२ ॥  
एवमुक्त्वा मुनिं प्रेक्ष्य प्रणिपत्य स्थितं घृणी  ।  
सोमः सोमोपमः प्रीतस् तत्रैवान्तरधीयत  ॥ लिप्_१,४२।१३ ॥  
लब्धपुत्रः पिता रुद्रात् प्रीतो मम महामुने  ।  
यज्ञाङ्गणं महत्प्राप्य यज्ञार्थं यज्ञवित्तमः  ॥ लिप्_१,४२।१४ ॥  
तदङ्गणादहं शम्भोस् तनुजस्तस्य चाज्ञया  ।  
सञ्जातः पूर्वमेवाहं युगान्ताग्निसमप्रभः  ॥ लिप्_१,४२।१५ ॥  
ववर्षुस्तदा पुष्करावर्तकाद्या जगुः खेचराः किन्नराः सिद्धसाध्याः  ।  
शिलादात्मजत्वं गते मय्युपेन्द्रः ससर्जाथ वृष्टिं सुपुष्पौघमिश्राम्  ॥ लिप्_१,४२।१६ ॥  
मां दृष्ट्वा कालसूर्याभं जटामुकुटधारिणम्  ।  
त्र्यक्षं चतुर्भुजं बालं शूलटङ्कगदाधरम्  ॥ लिप्_१,४२।१७ ॥  
वज्रिणं वज्रदंष्ट्रं च वज्रिणाराधितं शिशुम्  ।  
वज्रकुण्डलिनं घोरं नीरदोपमनिःस्वनम्  ॥ लिप्_१,४२।१८ ॥  
ब्रह्माद्यास्तुष्टुवुः सर्वे सुरेन्द्रश् च मुनीश्वराः  ।  
नेदुः समन्ततः सर्वे ननृतुश्चाप्सरोगणाः  ॥ लिप्_१,४२।१९ ॥  
ऋषयो मुनिशार्दूल ऋग्यजुःसामसम्भवैः  ।  
मन्त्रैर्माहेश्वरैः स्तुत्वा सम्प्रणेमुर्मुदान्विताः  ॥ लिप्_१,४२।२० ॥  
ब्रह्मा हरिश् च रुद्रश् च शक्रः साक्षाच्छिवाम्बिका  ।  
जीवश्चेन्दुर्महातेजा भास्करः पवनो ऽनलः  ॥ लिप्_१,४२।२१ ॥  
ईशानो निरृतिर्यक्षो यमो वरुण एव च  ।  
विश्वेदेवास् तथा रुद्रा वसवश् च महाबलाः  ॥ लिप्_१,४२।२२ ॥  
लक्ष्मीः साक्षाच्छची ज्येष्ठा देवी चैव सरस्वती  ।  
अदितिश् च दितिश्चैव श्रद्धा लज्जा धृतिस् तथा  ॥ लिप्_१,४२।२३ ॥  
नन्दा भद्रा च सुरभी सुशीला सुमनास् तथा  ।  
वृषेन्द्रश् च महातेजा धर्मो धर्मात्मजस् तथा  ॥ लिप्_१,४२।२४ ॥  
आवृत्य मां तथालिङ्ग्य तुष्टुवुर्मुनिसत्तम  ।  
शिलादो ऽपि मुनिर्दृष्ट्वा पिता मे तादृशं तदा  ॥ लिप्_१,४२।२५ ॥  
प्रीत्या प्रणम्य पुण्यात्मा तुष्टावेष्टप्रदं सुतम्  ।  
  
शिलाद उवाच  
भगवन्देवदेवेश त्रियम्बक ममाव्यय  ॥ लिप्_१,४२।२६ ॥  
पुत्रो ऽसि जगतां यस्मात् त्राता दुःखाद्धि किं पुनः  ।  
रक्षको जगतां यस्मात् पिता मे पुत्र सर्वग  ॥ लिप्_१,४२।२७ ॥  
अयोनिज नमस्तुभ्यं जगद्योने पितामह  ।  
पिता पुत्र महेशान जगतां च जगद्गुरो  ॥ लिप्_१,४२।२८ ॥  
वत्स वत्स महाभाग पाहि मां परमेश्वर  ।  
त्वयाहं नन्दितो यस्मान् नन्दी नाम्ना सुरेश्वर  ॥ लिप्_१,४२।२९ ॥  
तस्मान्नन्दय मां नन्दिन् नमामि जगदीश्वरम्  ।  
प्रसीद पितरौ मे ऽद्य रुद्रलोकं गतौ विभो  ॥ लिप्_१,४२।३० ॥  
पितामहश् च भो नन्दिन् नवतीर्णे महेश्वरे  ।  
ममैव सफलं लोके जन्म वै जगतां प्रभो  ॥ लिप्_१,४२।३१ ॥  
अवतीर्णे सुते नन्दिन् रक्षार्थं मह्यमीश्वर  ।  
तुभ्यं नमः सुरेशान नन्दीश्वर नमो ऽस्तु ते  ॥ लिप्_१,४२।३२ ॥  
पुत्र पाहि महाबाहो देवदेव जगद्गुरो  ।  
पुत्रत्वमेव नन्दीश मत्वा यत्कीर्तितं मया  ॥ लिप्_१,४२।३३ ॥  
त्वया तत्क्षम्यतां वत्स स्तवस्तव्य सुरासुरैः  ।  
यः पठेच्छृणुयाद्वापि मम पुत्रप्रभाषितम्  ॥ लिप्_१,४२।३४ ॥  
श्रावयेद्वा द्विजान् भक्त्या मया सार्धं स मोदते  ।  
एवं स्तुत्वा सुतं बालं प्रणम्य बहुमानतः  ॥ लिप्_१,४२।३५ ॥  
मुनीश्वरांश् च सम्प्रेक्ष्य शिलाद उवाच सुव्रतः  ।  
पश्यध्वं मुनयः सर्वे महाभाग्यं ममाव्ययः  ॥ लिप्_१,४२।३६ ॥  
नन्दी यज्ञाङ्गणे देवश् चावतीर्णो यतः प्रभुः  ।  
मत्समः कः पुमांल्लोके देवो वा दानवो ऽपि वा  ॥ लिप्_१,४२।३७ ॥  
एष नन्दी यतो जातो यज्ञभूमौ हिताय मे  ॥ लिप्_१,४२।३८ ॥  
  
इति श्रीलिङ्गमहापुराणे पूर्वभागे नन्दिकेश्वरोत्पत्तिर् नाम द्विचत्वारिंशो ऽध्यायः  
  
  
  
_______________________________________________________________  
  
  
लिप्, १, ४३  
  
नन्दिकेश्वर उवाच  
मया सह पिता हृष्टः प्रणम्य च महेश्वरम्  ।  
उटजं स्वं जगामाशु निधिं लब्ध्वेव निर्धनः  ॥ लिप्_१,४३।१ ॥  
यदागतो ऽहमुटजं शिलादस्य महामुने  ।  
तदा वै दैविकं रूपं त्यक्त्वा मानुष्यम् आस्थितः  ॥ लिप्_१,४३।२ ॥  
नष्टा चैव स्मृतिर्दिव्या येन केनापि कारणात्  ।  
मानुष्यमास्थितं दृष्ट्वा पिता मे लोकपूजितः  ॥ लिप्_१,४३।३ ॥  
विललापातिदुःखार्तः स्वजनैश् च समावृतः  ।  
जातकर्मादिकाश्चैव चकार मम सर्ववित्  ॥ लिप्_१,४३।४ ॥  
शालङ्कायनपुत्रो वै शिलादः पुत्रवत्सलः  ।  
उपदिष्टा हि तेनैव ऋक्शाखा यजुषस् तथा  ॥ लिप्_१,४३।५ ॥  
सामशाखासहस्रं च साङ्गोपाङ्गं महामुने  ।  
आयुर्वेदं धनुर्वेदं गान्धर्वं चाश्वलक्षणम्  ॥ लिप्_१,४३।६ ॥  
हस्तिनां चरितं चैव नराणां चैव लक्षणम्  ।  
सम्पूर्णे सप्तमे वर्षे ततो ऽथ मुनिसत्तमौ  ॥ लिप्_१,४३।७ ॥  
मित्रावरुणनामानौ तपोयोगबलान्वितौ  ।  
तस्याश्रमं गतौ दिव्यौ द्रष्टुं मां चाज्ञया विभोः  ॥ लिप्_१,४३।८ ॥  
ऊचतुश् च महात्मानौ मां निरीक्ष्य मुहुर्मुहुः  ।  
तात नन्द्ययमल्पायुः सर्वशास्त्रार्थपारगः  ॥ लिप्_१,४३।९ ॥  
न दृष्टमेवमाश्चर्यम् आयुर्वर्षादतः परम्  ।  
इत्युक्तवति विप्रेन्द्रः शिलादः पुत्रवत्सलः  ॥ लिप्_१,४३।१० ॥  
समालिङ्ग्य च दुःखार्तो रुरोदातीव विस्वरम्  ।  
हा पुत्र पुत्र पुत्रेति पपात च समन्ततः  ॥ लिप्_१,४३।११ ॥  
अहो बलं दैवविधेर् विधातुश्चेति दुःखितः  ।  
तस्य चार्तस्वरं श्रुत्वा तदाश्रमनिवासिनः  ॥ लिप्_१,४३।१२ ॥  
निपेतुर्विह्वलात्यर्थं रक्षाश्चक्रुश् च मङ्गलम्  ।  
तुष्टुवुश् च महादेवं त्रियम्बकमुमापतिम्  ॥ लिप्_१,४३।१३ ॥  
हुत्वा त्रियम्बकेनैव मधुनैव च सम्प्लुताम्  ।  
दूर्वामयुतसङ्ख्यातां सर्वद्रव्यसमन्विताम्  ॥ लिप्_१,४३।१४ ॥  
पिता विगतसञ्ज्ञश् च तथा चैव पितामहः  ।  
विचेष्टश् च ललापासौ मृतवन्निपपात च  ॥ लिप्_१,४३।१५ ॥  
मृत्योर् भीतो ऽहम् अचिराच् छिरसा चाभिवन्द्य तम्  ।  
मृतवत्पतितं साक्षात् पितरं च पितामहम्  ॥ लिप्_१,४३।१६ ॥  
प्रदक्षिणीकृत्य च तं रुद्रजाप्यरतो ऽभवम्  ।  
हृत्पुण्डरीके सुषिरे ध्यात्वा देवं त्रियम्बकम्  ॥ लिप्_१,४३।१७ ॥  
त्र्यक्षं दशभुजं शान्तं पञ्चवक्त्रं सदाशिवम्  ।  
सरितश्चान्तरे पुण्ये स्थितं मां परमेश्वरः  ॥ लिप्_१,४३।१८ ॥  
तुष्टो ऽब्रवीन्महादेवः सोमः सोमार्धभूषणः  ।  
वत्स नन्दिन्महाबाहो मृत्योर्भीतिः कुतस्तव  ॥ लिप्_१,४३।१९ ॥  
मयैव प्रेषितौ विप्रौ मत्समस्त्वं न संशयः  ।  
वत्सैनत्तव देहं च लौकिकं परमार्थतः  ॥ लिप्_१,४३।२० ॥  
नास्त्येव दैविकं दृष्टं शिलादेन पुरा तव  ।  
देवैश् च मुनिभिः सिद्धैर् गन्धर्वैर्दानवोत्तमैः  ॥ लिप्_१,४३।२१ ॥  
पूजितं यत्पुरा वत्स दैविकं नन्दिकेश्वर  ।  
संसारस्य स्वभावो ऽयं सुखं दुःखं पुनः पुनः  ॥ लिप्_१,४३।२२ ॥  
नृणां योनिपरित्यागः सर्वथैव विवेकिनः  ।  
एवमुक्त्वा तु मां साक्षात् सर्वदेवमहेश्वरः  ॥ लिप्_१,४३।२३ ॥  
कराभ्यां सुशुभाभ्यां च उभाभ्यां परमेश्वरः  ।  
पस्पर्श भगवान् रुद्रः परमार्तिहरो हरः  ॥ लिप्_१,४३।२४ ॥  
उवाच च महादेवस् तुष्टात्मा वृषभध्वजः  ।  
निरीक्ष्य गणपांश्चैव देवीं हिमवतः सुताम्  ॥ लिप्_१,४३।२५ ॥  
समालोक्य च तुष्टात्मा महादेवः सुरेश्वरः  ।  
अजरो जरया त्यक्तो नित्यं दुःखविवर्जितः  ॥ लिप्_१,४३।२६ ॥  
अक्षयश्चाव्ययश्चैव सपिता ससुहृज्जनः  ।  
ममेष्टो गणपश्चैव मद्वीर्यो मत्पराक्रमः  ॥ लिप्_१,४३।२७ ॥  
इष्टो मम सदा चैव मम पार्श्वगतः सदा  ।  
मद्बलश्चैव भविता महायोगबलान्वितः  ॥ लिप्_१,४३।२८ ॥  
एवमुक्त्वा च मां देवो भगवान् सगणस्तदा  ।  
कुशेशयमयीं मालां समुन्मुच्यात्मनस्तदा  ॥ लिप्_१,४३।२९ ॥  
आबबन्ध महातेजा मम देवो वृषध्वजः  ।  
तयाहं मालया जातः शुभया कण्ठसक्तया  ॥ लिप्_१,४३।३० ॥  
त्र्यक्षो दशभुजश्चैव द्वितीय इव शङ्करः  ।  
तत एव समादाय हस्तेन परमेश्वरः  ॥ लिप्_१,४३।३१ ॥  
उवाच ब्रूहि किं ते ऽद्य ददामि वरमुत्तमम्  ।  
ततो जटाश्रितं वारि गृहीत्वा चातिनिर्मलम्  ॥ लिप्_१,४३।३२ ॥  
उक्ता नदी भवस्वेति उत्ससर्ज वृषध्वजः  ।  
ततः सा दिव्यतोया च पूर्णासितजला शुभा  ॥ लिप्_१,४३।३३ ॥  
पद्मोत्पलवनोपेता प्रावर्तत महानदी  ।  
तामाह च महादेवो नदीं परमशोभनाम्  ॥ लिप्_१,४३।३४ ॥  
यस्माज्जटोदकादेव प्रवृत्ता त्वं महानदी  ।  
तस्माज्जटोदका पुण्या भविष्यसि सरिद्वरा  ॥ लिप्_१,४३।३५ ॥  
त्वयि स्नात्वा नरः कश्चित् सर्वपापैः प्रमुच्यते  ।  
ततो देव्या महादेवः शिलादतनयं प्रभुः  ॥ लिप्_१,४३।३६ ॥  
पुत्रस्ते ऽयमिति प्रोच्य पादयोः सन्न्यपातयत्  ।  
सा मामाघ्राय शिरसि पाणिभ्यां परिमार्जती  ॥ लिप्_१,४३।३७ ॥  
पुत्रप्रेम्णाभ्यषिञ्चच्च स्रोतोभिस्तनयैस्त्रिभिः  ।  
पयसा शङ्खगौरेण देवदेवं निरीक्ष्य सा  ॥ लिप्_१,४३।३८ ॥  
तानि स्रोतांसि त्रीण्यस्याः स्रोतस्विन्यो ऽभवंस्तदा  ।  
नदीं त्रिस्रोतसं देवो भगवानवदद्भवः  ॥ लिप्_१,४३।३९ ॥  
त्रिस्रोतसं नदीं दृष्ट्वा वृषः परमहर्षितः  ।  
ननाद नादात्तस्माच्च सरिदन्या ततो ऽभवत्  ॥ लिप्_१,४३।४० ॥  
वृषध्वनिरिति ख्याता देवदेवेन सा नदी  ।  
जाम्बूनदमयं चित्रं सर्वरत्नमयं शुभम्  ॥ लिप्_१,४३।४१ ॥  
स्वं देवश्चाद्भुतं दिव्यं निर्मितं विश्वकर्मणा  ।  
मुकुटं चाबबन्धेशो मम मूर्ध्नि वृषध्वजः  ॥ लिप्_१,४३।४२ ॥  
कुण्डले च शुभे दिव्ये वज्रवैडूर्यभूषिते  ।  
आबबन्ध महादेवः स्वयमेव महेश्वरः  ॥ लिप्_१,४३।४३ ॥  
मां तथाभ्यर्चितं व्योम्नि दृष्ट्वा मेघैः प्रभाकरः  ।  
मेघाम्भसा चाभ्यषिञ्चच् छिलादनम् अथो मुने  ॥ लिप्_१,४३।४४ ॥  
तस्याभिषिक्तस्य तदा प्रवृत्ता स्रोतसा भृशम्  ।  
यस्मात् सुवर्णान्निःसृत्य नद्येषा सम्प्रवर्तते  ॥ लिप्_१,४३।४५ ॥  
स्वर्णोदकेति तामाह देवदेवस्त्रियम्बकः  ।  
जाम्बूनदमयाद्यस्माद् द्वितीया मुकुटाच्छुभा  ॥ लिप्_१,४३।४६ ॥  
प्रावर्तत नदी पुण्या ऊचुर् जम्बूनदीति ताम्  ।  
एतत्पञ्चनदं नाम जप्येश्वरसमीपगम्  ॥ लिप्_१,४३।४७ ॥  
यः पञ्चनदमासाद्य स्नात्वा जप्येश्वरेश्वरम्  ।  
पूजयेच्छिवसायुज्यं प्रयात्येव न संशयः  ॥ लिप्_१,४३।४८ ॥  
<Devī adopts Nandin>  
अथ देवो महादेवः सर्वभूतपतिर्भवः  ।  
देवीमुवाच शर्वाणीम् उमां गिरिसुतामजाम्  ॥ लिप्_१,४३।४९ ॥  
देवी नन्दीश्वरं देवम् अभिषिञ्चामि भूतपम्  ।  
गणेन्द्रं व्याहरिष्यामि किं वा त्वं मन्यसे ऽव्यये  ॥ लिप्_१,४३।५० ॥  
तस्य तद्वचनं श्रुत्वा भवानी हर्षितानना  ।  
स्मयन्ती वरदं प्राह भवं भूतपतिं पतिम्  ॥ लिप्_१,४३।५१ ॥  
सर्वलोकाधिपत्यं च गणेशत्वं तथैव च  ।  
दातुमर्हसि देवेश शैलादिस्तनयो मम  ॥ लिप्_१,४३।५२ ॥  
ततः स भगवाञ्शर्वः सर्वलोकेश्वरेश्वरः  ।  
सस्मार गणपान् दिव्यान् देवदेवो वृषध्वजः  ॥ लिप्_१,४३।५३ ॥  
  
इति श्रीलिङ्गमहापुराणे पूर्वभागे नन्दिकेश्वरप्रादुर्भावनन्दिकेश्वराभिषेकमन्त्रो नाम त्रिचत्वारिंशो ऽध्यायः  
  
  
  
_______________________________________________________________  
  
  
लिप्, १, ४४  
  
शैलादिरुवाच  
स्मरणादेव रुद्रस्य सम्प्राप्ताश् च गणेश्वराः  ।  
सर्वे सहस्रहस्ताश् च सहस्रायुधपाणयः  ॥ लिप्_१,४४।१ ॥  
त्रिनेत्राश् च महात्मानस् त्रिदशैरपि वन्दिताः  ।  
कोटिकालाग्निसङ्काशा जटामुकुटधारिणः  ॥ लिप्_१,४४।२ ॥  
दंष्ट्राकरालवदना नित्या बुद्धाश् च निर्मलाः  ।  
कोटिकोटिगणैस्तुल्यैर् आत्मना च गणेश्वराः  ।  
असङ्ख्याता महात्मानस् तत्राजग्मुर्मुदा युताः  ॥ लिप्_१,४४।३ ॥  
गायन्तश् च द्रवन्तश् च नृत्यन्तश् च महाबलाः  ।  
मुखाडम्बरवाद्यानि वादयन्तस्तथैव च  ॥ लिप्_१,४४।४ ॥  
रथैर्नागैर्हयैश्चैव सिंहमर्कटवाहनाः  ।  
विमानेषु तथारूढा हेमचित्रेषु वै गणाः  ॥ लिप्_१,४४।५ ॥  
भेरीमृदङ्गकाद्यैश् च पणवानकगोमुखैः  ।  
वादित्रैर्विविधैश्चान्यैः पटहैरेकपुष्करैः  ॥ लिप्_१,४४।६ ॥  
भेरीमुरजसन्नादैर् आडम्बरकडिण्डिमैः  ।  
मर्दलैर्वेणुवीणाभिर् विविधैस्तालनिःस्वनैः  ॥ लिप्_१,४४।७ ॥  
दर्दुरैस्तलघातैश् च कच्छपैः पणवैरपि  ।  
वाद्यमानैर्महायोगा आजग्मुर्देवसंसदम्  ॥ लिप्_१,४४।८ ॥  
ते गणेशा महासत्त्वाः सर्वदेवेश्वरेश्वराः  ।  
प्रणम्य देवं देवीं च इदं वचनम् अब्रुवन्  ॥ लिप्_१,४४।९ ॥  
भगवन्देवदेवेश त्रियम्बक वृषध्वज  ।  
किमर्थं च स्मृता देव आज्ञापय महाद्युते  ॥ लिप्_१,४४।१० ॥  
किं सागराञ्शोषयामो यमं वा सह किङ्करैः  ।  
हन्मो मृत्युसुतां मृत्युं पशुवद्धन्म पद्मजम्  ॥ लिप्_१,४४।११ ॥  
बद्ध्वेन्द्रं सह देवैश् च सह विष्णुं च वायुना  ।  
आनयामः सुसङ्क्रुद्धा दैत्यान्वा सह दानवैः  ॥ लिप्_१,४४।१२ ॥  
कस्याद्य व्यसनं घोरं करिष्यामस्तवाज्ञया  ।  
कस्य वाद्योत्सवो देव सर्वकामसमृद्धये  ॥ लिप्_१,४४।१३ ॥  
तांस्तथावादिनः सर्वान् गणेशान् सर्वसम्मतान्  ।  
उवाच देवः सम्पूज्य कोटिकोटिशतान्प्रभुः  ॥ लिप्_१,४४।१४ ॥  
शृणुध्वं यत्कृते यूयम् इहाहूता जगद्धिताः  ।  
श्रुत्वा च प्रयतात्मानः कुरुध्वं तदशङ्किताः  ॥ लिप्_१,४४।१५ ॥  
नन्दीश्वरो ऽयं पुत्रो नः सर्वेषामीश्वरेश्वरः  ।  
विप्रो ऽयं नायकश्चैव सेनानीर् वः समृद्धिमान्  ॥ लिप्_१,४४।१६ ॥  
तमिमं मम सन्देशाद् यूयं सर्वे ऽपि सम्मताः  ।  
सेनान्यम् अभिषिञ्चध्वं महायोगपतिं पतिम्  ॥ लिप्_१,४४।१७ ॥  
एवमुक्ता भगवता गणपाः सर्व एव ते  ।  
एवमस्त्विति सम्मन्त्र्य सम्भारानाहरंस्ततः  ॥ लिप्_१,४४।१८ ॥  
तस्य सर्वाश्रयं दिव्यं जाम्बूनदमयं शुभम्  ।  
आसनं मेरुसङ्काशं मनोहरम् उपाहरन्  ॥ लिप्_१,४४।१९ ॥  
नैकस्तम्भमयं चापि चामीकरवरप्रभम्  ।  
मुक्तादामावलम्बं च मणिरत्नावभासितम्  ॥ लिप्_१,४४।२० ॥  
स्तम्भैश् च वैडूर्यमयैः किङ्किणीजालसंवृतम्  ।  
चारुरत्नकसंयुक्तं मण्डपं विश्वतोमुखम्  ॥ लिप्_१,४४।२१ ॥  
कृत्वा विन्यस्य तन्मध्ये तदासनवरं शुभम्  ।  
तस्याग्रतः पादपीठं नीलवज्रावभासितम्  ॥ लिप्_१,४४।२२ ॥  
चक्रुः पादप्रतिष्ठार्थं कलशौ चास्य पार्श्वगौ  ।  
सम्पूर्णौ परमाम्भोभिर् अरविन्दावृताननौ  ॥ लिप्_१,४४।२३ ॥  
कलशानां सहस्रं तु सौवर्णं राजतं तथा  ।  
ताम्रजं मृन्मयं चैव सर्वतीर्थाम्बुपूरितम्  ॥ लिप्_१,४४।२४ ॥  
वासोयुगं तथा दिव्यं गन्धं दिव्यं तथैव च  ।  
केयूरे कुण्डले चैव मुकुटं हारमेव च  ॥ लिप्_१,४४।२५ ॥  
छत्रं शतशलाकं च वालव्यजनमेव च  ।  
दत्तं महात्मना तेन ब्रह्मणा परमेष्ठिना  ॥ लिप्_१,४४।२६ ॥  
शङ्खहाराङ्गगौरेण पृष्ठेनापि विराजितम्  ।  
व्यजनं चन्द्रशुभ्रं च हेमदण्डं सुचामरम्  ॥ लिप्_१,४४।२७ ॥  
ऐरावतः सुप्रतीको गजावेतौ सुपूजितौ  ।  
मुकुटं काञ्चनं चैव निर्मितं विश्वकर्मणा  ॥ लिप्_१,४४।२८ ॥  
कुण्डले चामले दिव्ये वज्रं चैव वरायुधम्  ।  
जाम्बूनदमयं सूत्रं केयूरद्वयमेव च  ॥ लिप्_१,४४।२९ ॥  
सम्भाराणि तथान्यानि विविधानि बहून्यपि  ।  
समन्तान् निन्युर् अव्यग्रा गणपा देवसम्मताः  ॥ लिप्_१,४४।३० ॥  
ततो देवाश् च सेन्द्राश् च नारायणमुखास् तथा  ।  
मुनयो भगवान्ब्रह्मा नवब्रह्माण एव च  ॥ लिप्_१,४४।३१ ॥  
देवैश् च लोकाः सर्वे ते ततो जग्मुर्मुदा युताः  ।  
तेष्वागतेषु सर्वेषु भगवान्परमेश्वरः  ॥ लिप्_१,४४।३२ ॥  
सर्वकार्यविधिं कर्तुम् आदिदेश पितामहम्  ।  
पितामहो ऽपि भगवान् नियोगादेव तस्य तु  ॥ लिप्_१,४४।३३ ॥  
चकार सर्वं भगवान् अभिषेकं समाहितः  ।  
अर्चयित्वा ततो ब्रह्मा स्वयमेवाभ्यषेचयत्  ॥ लिप्_१,४४।३४ ॥  
ततो विष्णुस्ततः शक्रो लोकपालास्तथैव च  ।  
अभ्यषिञ्चन्त विधिवद् गणेन्द्रं शिवशासनात्  ॥ लिप्_१,४४।३५ ॥  
ऋषयस्तुष्टुवुश्चैव पिता महपुरोगमाः  ।  
स्तुतवत्सु ततस्तेषु विष्णुः सर्वजगत्पतिः  ॥ लिप्_१,४४।३६ ॥  
शिरस्यञ्जलिमादाय तुष्टाव च समाहितः  ।  
प्राञ्जलिः प्रणतो भूत्वा जयशब्दं चकार च  ॥ लिप्_१,४४।३७ ॥  
ततो गणाधिपाः सर्वे ततो देवास्ततो ऽसुराः  ।  
एवं स्तुतश्चाभिषिक्तो देवैः सब्रह्मकैस्तदा  ॥ लिप्_१,४४।३८ ॥  
उद्वाहश् च कृतस्तत्र नियोगात्परमेष्ठिनः  ।  
मरुतां च सुता देवी सुयशाख्या बभूव या  ॥ लिप्_१,४४।३९ ॥  
लब्धं शशिप्रभं छत्रं तया तत्र विभूषितम्  ।  
चामरे चामरासक्त- हस्ताग्रैः स्त्रीगणैर्युता  ॥ लिप्_१,४४।४० ॥  
सिंहासनं च परमं तया चाधिष्ठितं मया  ।  
अलङ्कृता महालक्ष्म्या मुकुटाद्यैः सुभूषणैः  ॥ लिप्_१,४४।४१ ॥  
लब्धो हारश् च परमो देव्याः कण्ठगतस् तथा  ।  
वृषेन्द्रश् च सितो नागः सिंहः सिंहध्वजस् तथा  ॥ लिप्_१,४४।४२ ॥  
रथश् च हेमच्छत्रं च चन्द्रबिम्बसमप्रभम्  ।  
अद्यापि सदृशः कश्चिन् मया नास्ति विभुः क्वचित्  ॥ लिप्_१,४४।४३ ॥  
सान्वयं च गृहीत्वेशस् तथा सम्बन्धिबान्धवैः  ।  
आरुह्य वृषमीशानो मया देव्या गतः शिवः  ॥ लिप्_१,४४।४४ ॥  
तदा देवीं भवं दृष्ट्वा मया च प्रार्थयन् गणैः  ।  
मुनिदेवर्षयः सिद्धा आज्ञां पाशुपतीं द्विजाः  ॥ लिप्_१,४४।४५ ॥  
अथाज्ञां प्रददौ तेषाम् अर्हाणाम् आज्ञया विभोः  ।  
नन्दिको नगजाभर्तुस् तेषां पाशुपतीं शुभाम्  ॥ लिप्_१,४४।४६ ॥  
तस्माद्धि मुनयो लब्ध्वा तदाज्ञां मुनिपुङ्गवात्  ।  
भवभक्तास्तदा चासंस् तस्मादेवं समर्चयेत्  ॥ लिप्_१,४४।४७ ॥  
नमस्कारविहीनस्तु नाम उद्गिरयेद्भवे  ।  
ब्रह्मघ्नदशसन्तुल्यं तस्य पापं गरीयसम्  ॥ लिप्_१,४४।४८ ॥  
तस्मात्सर्वप्रकारेण नमस्कारादिमुच्चरेत्  ।  
आदौ कुर्यान्नमस्कारं तदन्ते शिवतां व्रजेत्  ॥ लिप्_१,४४।४९ ॥  
  
इति श्रीलिङ्गमहापुराणे पूर्वभागे नन्दिकेश्वराभिषेको नाम चतुश्चत्वारिंशो ऽध्यायः  
  
  
  
_______________________________________________________________  
  
  
लिप्, १, ४५  
  
ऋषय ऊचुः  
सूत सुव्यक्तमखिलं कथितं शङ्करस्य तु  ।  
सर्वात्मभावं रुद्रस्य स्वरूपं वक्तुमर्हसि  ॥ लिप्_१,४५।१ ॥  
  
सूत उवाच  
भूर्भुवः स्वर्महश्चैव जनः साक्षात्तपस् तथा  ।  
सत्यलोकश् च पातालं नरकार्णवकोटयः  ॥ लिप्_१,४५।२ ॥  
तारकाग्रहसोमार्का ध्रुवः सप्तर्षयस् तथा  ।  
वैमानिकास्तथान्ये च तिष्ठन्त्यस्य प्रसादतः  ॥ लिप्_१,४५।३ ॥  
अनेन निर्मितास्त्वेवं तदात्मानो द्विजर्षभाः  ।  
समष्टिरूपः सर्वात्मा संस्थितः सर्वदा शिवः  ॥ लिप्_१,४५।४ ॥  
सर्वात्मानं महात्मानं महादेवं महेश्वरम्  ।  
न विजानन्ति सम्मूढा मायया तस्य मोहिताः  ॥ लिप्_१,४५।५ ॥  
तस्य देवस्य रुद्रस्य शरीरं वै जगत्त्रयम्  ।  
तस्मात्प्रणम्य तं वक्ष्ये जगतां निर्णयं शुभम्  ॥ लिप्_१,४५।६ ॥  
पुरा वः कथितं सर्वं मयाण्डस्य यथा कृतिः  ।  
भुवनानां स्वरूपं च ब्रह्माण्डे कथयाम्यहम्  ॥ लिप्_१,४५।७ ॥  
पृथिवी चान्तरिक्षं च स्वर्महर्जन एव च  ।  
तपः सत्यं च सप्तैते लोकास्त्वण्डोद्भवाः शुभाः  ॥ लिप्_१,४५।८ ॥  
अधस्तादत्र चैतेषां द्विजाः सप्त तलानि तु  ।  
महातलादयस्तेषां अधस्तान्नरकाः क्रमात्  ॥ लिप्_१,४५।९ ॥  
महातलं हेमतलं सर्वरत्नोपशोभितम्  ।  
प्रासादैश् च विचित्रैश् च भवस्यायतनैस् तथा  ॥ लिप्_१,४५।१० ॥  
अनन्तेन च संयुक्तं मुचुकुन्देन धीमता  ।  
नृपेण बलिना चैव पातालस्वर्गवासिना  ॥ लिप्_१,४५।११ ॥  
शैलं रसातलं विप्राः शार्करं हि तलातलम्  ।  
पीतं सुतलमित्युक्तं वितलं विद्रुमप्रभम्  ॥ लिप्_१,४५।१२ ॥  
सितं हि अतलं तच्च तलं यच्च सितेतरम्  ।  
क्ष्मायास्तु यावद्विस्तारो ह्य् अधस्तेषां च सुव्रताः  ॥ लिप्_१,४५।१३ ॥  
तलानां चैव सर्वेषां तावत्सङ्ख्या समाहिता  ।  
सहस्रयोजनं व्योम दशसाहस्रमेव च  ॥ लिप्_१,४५।१४ ॥  
लक्षं सप्तसहस्रं हि तलानां सघनस्य तु  ।  
व्योम्नः प्रमाणं मूलं तु त्रिंशत्साहस्रकेण तु  ॥ लिप्_१,४५।१५ ॥  
सुवर्णेन मुनिश्रेष्ठास् तथा वासुकिना शुभम्  ।  
रसातलमिति ख्यातं तथान्यैश् च निषेवितम्  ॥ लिप्_१,४५।१६ ॥  
विरोचनहिरण्याक्ष- नरकाद्यैश् च सेवितम्  ।  
तलातलमिति ख्यातं सर्वशोभासमन्वितम्  ॥ लिप्_१,४५।१७ ॥  
वैनायकादिभिश्चैव कालनेमिपुरोगमैः  ।  
पूर्वदेवैः समाकीर्णं सुतलं च तथापरैः  ॥ लिप्_१,४५।१८ ॥  
वितलं दानवाद्यैश् च तारकाग्निमुखैस् तथा  ।  
महान्तकाद्यैर् नागैश् च प्रह्लादेनासुरेण च  ॥ लिप्_१,४५।१९ ॥  
वितलं चात्र विख्यातं कम्बलाश्वनिषेवितम्  ।  
महाकुम्भेन वीरेण हयग्रीवेण धीमता  ॥ लिप्_१,४५।२० ॥  
शङ्कुकर्णेन सम्भिन्नं तथा नमुचिपूर्वकैः  ।  
तथान्यैर् विविधैर् वीरैस् तलं चैव सुशोभितम्  ॥ लिप्_१,४५।२१ ॥  
तलेषु तेषु सर्वेषु चाम्बया परमेश्वरः  ।  
स्कन्देन नन्दिना सार्धं गणपैः सर्वतो वृतः  ॥ लिप्_१,४५।२२ ॥  
तलानां चैव सर्वेषाम् ऊर्ध्वतः सप्तसप्तमाः  ।  
क्ष्मातलानि धरा चापि सप्तधा कथयामि वः  ॥ लिप्_१,४५।२३ ॥  
  
इति श्रीलिङ्गमहापुराणे पूर्वभागे पातालवर्णनं नाम पञ्चचत्वारिंशो ऽध्यायः  
  
  
  
_______________________________________________________________  
  
  
लिप्, १, ४६  
  
सूत उवाच  
सप्तद्वीपा तथा पृथ्वी नदीपर्वतसङ्कुला  ।  
समुद्रैः सप्तभिश्चैव सर्वतः समलङ्कृता  ॥ लिप्_१,४६।१ ॥  
जम्बूः प्लक्षः शाल्मलिश् च कुशः क्रौञ्चस्तथैव च  ।  
शाकः पुष्करनामा च द्वीपास्त्वभ्यन्तरे क्रमात्  ॥ लिप्_१,४६।२ ॥  
सप्तद्वीपेषु सर्वेषु साम्बः सर्वगणैर्वृतः  ।  
नानावेषधरो भूत्वा सान्निध्यं कुरुते हरः  ॥ लिप्_१,४६।३ ॥  
क्षारोदेक्षुरसोदश् च सुरोदश् च घृतोदधिः  ।  
दध्यर्णवश् च क्षीरोदः स्वादूदश्चाप्यनुक्रमात्  ॥ लिप्_१,४६।४ ॥  
समुद्रेष्विह सर्वेषु सर्वदा सगणः शिवः  ।  
जलरूपी भवः श्रीमान् क्रीडते चोर्मिबाहुभिः  ॥ लिप्_१,४६।५ ॥  
क्षीरार्णवामृतमिव सदा क्षीरार्णवे हरिः  ।  
शेते शिवज्ञानधिया साक्षाद्वै योगनिद्रया  ॥ लिप्_१,४६।६ ॥  
यदा प्रबुद्धो भगवान् प्रबुद्धमखिलं जगत्  ।  
यदा सुप्तस्तदा सुप्तं तन्मयं च चराचरम्  ॥ लिप्_१,४६।७ ॥  
तेनैव सृष्टमखिलं धृतं रक्षितमेव च  ।  
संहृतं देवदेवस्य प्रसादात्परमेष्ठिनः  ॥ लिप्_१,४६।८ ॥  
सुषेणा इति विख्याता यजन्ते पुरुषर्षभम्  ।  
अनिरुद्धं मुनिश्रेष्ठाः शङ्खचक्रगदाधरम्  ॥ लिप्_१,४६।९ ॥  
ये चानिरुद्धं पुरुषं ध्यायन्त्यात्मविदां वराः  ।  
नारायणसमाः सर्वे सर्वसम्पत्समन्विताः  ॥ लिप्_१,४६।१० ॥  
सनन्दनश् च भगवान् सनकश् च सनातनः  ।  
वालखिल्याश् च सिद्धाश् च मित्रावरुणकौ तथा  ॥ लिप्_१,४६।११ ॥  
यजन्ति सततं तत्र विश्वस्य प्रभवं हरिम्  ।  
सप्तद्वीपेषु तिष्ठन्ति नानाशृङ्गा महोदयाः  ॥ लिप्_१,४६।१२ ॥  
आसमुद्रायताः केचिद् गिरयो गह्वरैस् तथा  ।  
धरायाः पतयश्चासन् बहवः कालगौरवात्  ॥ लिप्_१,४६।१३ ॥  
सामर्थ्यात्परमेशानाः क्रौञ्चारेर्जनकात्प्रभोः  ।  
मन्वन्तरेषु सर्वेषु अतीतानागतेष्विह  ॥ लिप्_१,४६।१४ ॥  
प्रवक्ष्यामि धरेशान् वो वक्ष्ये स्वायम्भुवे ऽन्तरे  ।  
मन्वन्तरेषु सर्वेषु अतीतानागतेषु च  ॥ लिप्_१,४६।१५ ॥  
तुल्याभिमानिनश्चैव सर्वे तुल्यप्रयोजनाः  ।  
स्वायम्भुवस्य च मनोः पौत्रास्त्वासन्महाबलाः  ॥ लिप्_१,४६।१६ ॥  
प्रियव्रतात्मजा वीरास् ते दशेह प्रकीर्तिताः  ।  
आग्नीध्रश्चाग्निबाहुश् च मेधा मेधातिथिर्वसुः  ॥ लिप्_१,४६।१७ ॥  
ज्योतिष्मान्द्युतिमान् हव्यः सवनः पुत्र एव च  ।  
प्रियव्रतो ऽभ्यषिञ्चत्तान् सप्त सप्तसु पार्थिवान्  ॥ लिप्_१,४६।१८ ॥  
जम्बूद्वीपेश्वरं चक्रे आग्नीध्रं सुमहाबलम्  ।  
प्लक्षद्वीपेश्वरश्चापि तेन मेधातिथिः कृतः  ॥ लिप्_१,४६।१९ ॥  
शाल्मलेश् च वपुष्मन्तं राजानमभिषिक्तवान्  ।  
ज्योतिष्मन्तं कुशद्वीपे राजानं कृतवान्नृपः  ॥ लिप्_१,४६।२० ॥  
द्युतिमन्तं च राजानं क्रौञ्चद्वीपे समादिशत्  ।  
शाकद्वीपेश्वरं चापि हव्यं चक्रे प्रियव्रतः  ॥ लिप्_१,४६।२१ ॥  
पुष्कराधिपतिं चक्रे सवनं चापि सुव्रताः  ।  
पुष्करे सवनस्यापि महावीतः सुतो ऽभवत्  ॥ लिप्_१,४६।२२ ॥  
धातकी चैव द्वावेतौ पुत्रौ पुत्रवतां वरौ  ।  
महावीतं स्मृतं वर्षं तस्य नाम्ना महात्मनः  ॥ लिप्_१,४६।२३ ॥  
नाम्ना तु धातकेश्चैव धातकीखण्डमुच्यते  ।  
हव्यो ऽप्यजनयत् पुत्राञ् छाकद्वीपेश्वरः प्रभुः  ॥ लिप्_१,४६।२४ ॥  
जलदं च कुमारं च सुकुमारं मणीचकम्  ।  
कुसुमोत्तरमोदाकी सप्तमस्तु महाद्रुमः  ॥ लिप्_१,४६।२५ ॥  
अलदं जलदस्याथ वर्षं प्रथममुच्यते  ।  
कुमारस्य तु कौमारं द्वितीयं परिकीर्तितम्  ॥ लिप्_१,४६।२६ ॥  
सुकुमारं तृतीयं तु सुकुमारस्य कीर्त्यते  ।  
मणीचकं चतुर्थं तु माणीचकमिहोच्यते  ॥ लिप्_१,४६।२७ ॥  
कुसुमोत्तरस्य वै वर्षं पञ्चमं कुसुमोत्तरम्  ।  
मोदकं चापि मोदाकेर् वर्षं षष्ठं प्रकीर्तितम्  ॥ लिप्_१,४६।२८ ॥  
महाद्रुमस्य नाम्ना तु सप्तमं तन्महाद्रुमम्  ।  
तेषां तु नामभिस्तानि सप्त वर्षाणि तत्र वै  ॥ लिप्_१,४६।२९ ॥  
क्रौञ्चद्वीपेश्वरस्यापि पुत्रा द्युतिमतस्तु वै  ।  
कुशलो मनुगश्चोष्णः पीवरश्चान्धकारकः  ॥ लिप्_१,४६।३० ॥  
मुनिश्च दुन्दुभिश्चैव सुता द्युतिमतस्तु वै  ।  
तेषां स्वनामभिर् देशाः क्रौञ्चद्वीपाश्रयाः शुभाः  ॥ लिप्_१,४६।३१ ॥  
कुशलदेशः कुशले मनुगस्य मनोनुगः  ।  
उष्णस्योष्णः स्मृतो देशः पीवरः पीवरस्य च  ॥ लिप्_१,४६।३२ ॥  
अन्धकारस्य कथितो देशो नाम्नान्धकारकः  ।  
मुनेर्देशो मुनिः प्रोक्तो दुन्दुभेर् दुन्दुभिः स्मृतः  ॥ लिप्_१,४६।३३ ॥  
एते जनपदाः सप्त क्रौञ्चद्वीपेषु भास्वराः  ।  
ज्योतिष्मन्तः कुशद्वीपे सप्त चासन्महौजसः  ॥ लिप्_१,४६।३४ ॥  
उद्भिदो वेणुमांश्चैव द्वैरथो लवणो धृतिः  ।  
षष्ठः प्रभाकरश्चापि सप्तमः कपिलः स्मृतः  ॥ लिप्_१,४६।३५ ॥  
उद्भिदं प्रथमं वर्षं द्वितीयं वेणुमण्डलम्  ।  
तृतीयं द्वैरथं चैव चतुर्थं लवणं स्मृतम्  ॥ लिप्_१,४६।३६ ॥  
पञ्चमं धृतिमत् षष्ठं प्रभाकरम् अनुत्तमम्  ।  
सप्तमं कपिलं नाम कपिलस्य प्रकीर्तितम्  ॥ लिप्_१,४६।३७ ॥  
शाल्मलस्येश्वराः सप्त सुतास्ते वै वपुष्मतः  ।  
श्वेतश् च हरितश्चैव जीमूतो रोहितस् तथा  ॥ लिप्_१,४६।३८ ॥  
वैद्युतो मानसश्चैव सुप्रभः सप्तमस् तथा  ।  
श्वेतस्य देशः श्वेतस्तु हरितस्य च हारितः  ॥ लिप्_१,४६।३९ ॥  
जीमूतस्य च जीमूतो रोहितस्य च रोहितः  ।  
वैद्युतो वैद्युतस्यापि मानसस्य च मानसः  ॥ लिप्_१,४६।४० ॥  
सुप्रभः सुप्रभस्यापि सप्त वै देशलाञ्छकाः  ।  
प्लक्षद्वीपे तु वक्ष्यामि जम्बूद्वीपादनन्तरम्  ॥ लिप्_१,४६।४१ ॥  
सप्त मेधातिथेः पुत्राः प्लक्षद्वीपेश्वरा नृपाः  ।  
ज्येष्ठः शान्तभयस्तेषां सप्तवर्षाणि तानि वै  ॥ लिप्_१,४६।४२ ॥  
तस्माच्छान्तभयाच्चैव शिशिरस्तु सुखोदयः  ।  
आनन्दश् च शिवश्चैव क्षेमकश् च ध्रुवस् तथा  ॥ लिप्_१,४६।४३ ॥  
तानि तेषां तु नामानि सप्तवर्षाणि भागशः  ।  
निवेशितानि तैस्तानि पूर्वं स्वायम्भुवे ऽन्तरे  ॥ लिप्_१,४६।४४ ॥  
मेधातिथेस्तु पुत्रैस्तैः प्लक्षद्वीपनिवासिभिः  ।  
वर्णाश्रमाचारयुताः प्रजास्तत्र निवेशिताः  ॥ लिप्_१,४६।४५ ॥  
प्लक्षद्वीपादिवर्षेषु शाकद्वीपान्तिकेषु वै  ।  
ज्ञेयः पञ्चसु धर्मो वै वर्णाश्रमविभागशः  ॥ लिप्_१,४६।४६ ॥  
सुखमायुः स्वरूपं च बलं धर्मो द्विजोत्तमाः  ।  
पञ्चस्वेतेषु द्वीपेषु सर्वसाधारणं स्मृतम्  ॥ लिप्_१,४६।४७ ॥  
रुद्रार्चनरता नित्यं महेश्वरपरायणाः  ।  
अन्ये च पुष्करद्वीपे प्रजाताश् च प्रजेश्वराः  ॥ लिप्_१,४६।४८ ॥  
प्रजापतेश् च रुद्रस्य भावामृतसुखोत्कटाः  ॥ लिप्_१,४६।४९ ॥  
  
इति श्रीलिङ्गमहापुराणे पूर्वभागे भुवनकोशे द्वीपद्वीपेश्वरकथनं नाम षट्चत्वारिंशो ऽध्यायः  
  
  
  
_______________________________________________________________  
  
  
लिप्, १, ४७  
  
सूत उवाच  
आग्नीध्रं ज्येष्ठदायादं काम्यपुत्रं महाबलम्  ।  
प्रियव्रतो ऽभ्यषिञ्चद्वै जम्बूद्वीपेश्वरं नृपः  ॥ लिप्_१,४७।१ ॥  
सो ऽतीव भवभक्तश् च तपस्वी तरुणः सदा  ।  
भवार्चनरतः श्रीमान् गोमान्धीमान्द्विजर्षभाः  ॥ लिप्_१,४७।२ ॥  
तस्य पुत्रा बभूवुस्ते प्रजापतिसमा नव  ।  
सर्वे माहेश्वराश्चैव महादेवपरायणाः  ॥ लिप्_१,४७।३ ॥  
ज्येष्ठो नाभिर् इति ख्यातस् तस्य किम्पुरुषो ऽनुजः  ।  
हरिवर्षस्तृतीयस्तु चतुर्थो वै त्विलावृतः  ॥ लिप्_१,४७।४ ॥  
रम्यस्तु पञ्चमस् तत्र हिरण्मान् षष्ठ उच्यते  ।  
कुरुस्तु सप्तमस्तेषां भद्राश्वस्त्वष्टमः स्मृतः  ॥ लिप्_१,४७।५ ॥  
नवमः केतुमालस्तु तेषां देशान्निबोधत  ।  
नाभेस्तु दक्षिणं वर्षं हेमाख्यं तु पिता ददौ  ॥ लिप्_१,४७।६ ॥  
हेमकूटं तु यद्वर्षं ददौ किम्पुरुषाय सः  ।  
नैषधं यत्स्मृतं वर्षं हरये तत्पिता ददौ  ॥ लिप्_१,४७।७ ॥  
इलावृताय प्रददौ मेरुर्यत्र तु मध्यमः  ।  
नीलाचलाश्रितं वर्षं रम्याय प्रददौ पिता  ॥ लिप्_१,४७।८ ॥  
श्वेतं यदुत्तरं तस्मात् पित्रा दत्तं हिरण्मते  ।  
यदुत्तरं शृङ्गवर्षं पिता तत्कुरवे ददौ  ॥ लिप्_१,४७।९ ॥  
वर्षं माल्यवतं चापि भद्राश्वस्य न्यवेदयत्  ।  
गन्धमादनवर्षं तु केतुमालाय दत्तवान्  ॥ लिप्_१,४७।१० ॥  
इत्येतानि महान्तीह नव वर्षाणि भागशः  ।  
आग्नीध्रस्तेषु वर्षेषु पुत्रांस्तानभिषिच्य वै  ॥ लिप्_१,४७।११ ॥  
यथाक्रमं स धर्मात्मा ततस्तु तपसि स्थितः  ।  
तपसा भावितश्चैव स्वाध्यायनिरतस्त्वभूत्  ॥ लिप्_१,४७।१२ ॥  
स्वाध्यायनिरतः पश्चाच् छिवध्यानरतस् त्वभूत्  ।  
यानि किम्पुरुषाद्यानि वर्षाण्यष्टौ शुभानि च  ॥ लिप्_१,४७।१३ ॥  
तेषां स्वभावतः सिद्धिः सुखप्राया ह्ययत्नतः  ।  
विपर्ययो न तेष्वस्ति जरामृत्युभयं न च  ॥ लिप्_१,४७।१४ ॥  
धर्माधर्मौ न तेष्वास्तां नोत्तमाधममध्यमाः  ।  
न तेष्वस्ति युगावस्था क्षेत्रेष्वष्टसु सर्वतः  ॥ लिप्_१,४७।१५ ॥  
रुद्रक्षेत्रे मृताश्चैव जङ्गमाः स्थावरास् तथा  ।  
भक्ताः प्रासङ्गिकाश्चापि तेषु क्षेत्रेषु यान्ति ते  ॥ लिप्_१,४७।१६ ॥  
तेषां हिताय रुद्रेण चाष्टक्षेत्रं विनिर्मितम्  ।  
तत्र तेषां महादेवः सान्निध्यं कुरुते सदा  ॥ लिप्_१,४७।१७ ॥  
दृष्ट्वा हृदि महादेवम् अष्टक्षेत्रनिवासिनः  ।  
सुखिनः सर्वदा तेषां स एवेह परा गतिः  ॥ लिप्_१,४७।१८ ॥  
नाभेर्निसर्गं वक्ष्यामि हिमाङ्के ऽस्मिन्निबोधत  ।  
नाभिस्त्वजनयत्पुत्रं मेरुदेव्यां महामतिः  ॥ लिप्_१,४७।१९ ॥  
ऋषभं पार्थिवश्रेष्ठं सर्वक्षत्रस्य पूजितम्  ।  
ऋषभाद्भरतो जज्ञे वीरः पुत्रशताग्रजः  ॥ लिप्_१,४७।२० ॥  
सो ऽभिषिच्याथ ऋषभो भरतं पुत्रवत्सलः  ।  
ज्ञानवैराग्यमाश्रित्य जित्वेन्द्रियमहोरगान्  ॥ लिप्_१,४७।२१ ॥  
सर्वात्मनात्मनि स्थाप्य परमात्मानमीश्वरम्  ।  
नग्नो जटी निराहारश् चीरी ध्वान्तगतो हि सः  ॥ लिप्_१,४७।२२ ॥  
निराशस्त्यक्तसन्देहः शैवमाप परं पदम्  ।  
हिमाद्रेर्दक्षिणं वर्षं भरताय न्यवेदयत्  ॥ लिप्_१,४७।२३ ॥  
तस्मात्तु भारतं वर्षं तस्य नाम्ना विदुर्बुधाः  ।  
भरतस्यात्मजो विद्वान् सुमतिर्नाम धार्मिकः  ॥ लिप्_१,४७।२४ ॥  
बभूव तस्मिंस्तद्राज्यं भरतः सन्न्यवेशयत्  ।  
पुत्रसङ्क्रामितश्रीको वनं राजा विवेश सः  ॥ लिप्_१,४७।२५ ॥  
  
इति श्रीलिङ्गमहापुराणे पूर्वभागे भरतवर्षकथनं नाम सप्तचत्वारिंशो ऽध्यायः  
  
  
  
_______________________________________________________________  
  
  
लिप्, १, ४८  
  
सुत उवाच  
<Meru>  
अस्य द्वीपस्य मध्ये तु मेरुर् नाम महागिरिः  ।  
नानारत्नमयैः शृङ्गैः स्थितः स्थितिमतां वरः  ॥ लिप्_१,४८।१ ॥  
चतुरशीतिसाहस्रम् उत्सेधेन प्रकीर्तितः  ।  
प्रविष्टः षोडशाधस्ताद् विस्तृतः षोडशैव तु  ॥ लिप्_१,४८।२ ॥  
शराववत् संस्थितत्वाद् द्वात्रिंशन्मूर्ध्नि विस्तृतः  ।  
विस्तारात् त्रिगुणश् चास्य परिणाहो ऽनुमण्डलः  ॥ लिप्_१,४८।३ ॥  
हैमीकृतो महेशस्य शुभाङ्गस्पर्शनेन च  ।  
धत्तूरपुष्पसङ्काशः सर्वदेवनिकेतनः  ॥ लिप्_१,४८।४ ॥  
क्रीडाभूमिश् च देवानाम् अनेकाश्चर्यसंयुतः  ।  
लक्षयोजन आयामस् तस्यैवं तु महागिरेः  ॥ लिप्_१,४८।५ ॥  
ततः षोडशसाहस्रं योजनानि क्षितेरधः  ।  
शेषं चोपरि विप्रेन्द्रा धरायास्तस्य शृङ्गिणः  ॥ लिप्_१,४८।६ ॥  
मूलायामप्रमाणं तु विस्तारान् मूलतो गिरेः  ।  
ऊचुर्विस्तारमस्यैव द्विगुणं मूलतो गिरेः  ॥ लिप्_१,४८।७ ॥  
पूर्वतः पद्मरागाभो दक्षिणे हेमसन्निभः  ।  
पश्चिमे नीलसङ्काश उत्तरे विद्रुमप्रभः  ॥ लिप्_१,४८।८ ॥  
<Amarāvatī>  
अमरावती पूर्वभागे नानाप्रासादसङ्कुला  ।  
नानादेवगणैः कीर्णा मणिजालसमावृता  ॥ लिप्_१,४८।९ ॥  
गोपुरैर्विविधाकारैर् हेमरत्नविभूषितैः  ।  
तोरणैर् हेमचित्रैस्तु मणिकॢप्तैः पथि स्थितैः  ॥ लिप्_१,४८।१० ॥  
संलापालापकुशलैः सर्वाभरणभूषितैः  ।  
स्तनभारविनम्रैश् च मदघूर्णितलोचनैः  ॥ लिप्_१,४८।११ ॥  
स्त्रीसहस्रैः समाकीर्णा चाप्सरोभिः समन्ततः  ।  
दीर्घिकाभिर्विचित्राभिः फुल्लाम्भोरुहसङ्कुलैः  ॥ लिप्_१,४८।१२ ॥  
हेमसोपानसंयुक्तैर् हेमसैकतराशिभिः  ।  
नीलोत्पलैश्चोत्पलैश् च हैमैश्चापि सुगन्धिभिः  ॥ लिप्_१,४८।१३ ॥  
एवंविधैस्तटाकैश् च नदीभिश् च नदैर्युता  ।  
विराजते पुरी शुभ्रा तयासौ पर्वतः शुभः  ॥ लिप्_१,४८।१४ ॥  
<other cities at Mt. Meru>  
तेजस्विनी नाम पुरी आग्नेय्यां पावकस्य तु  ।  
अमरावतीसमा दिव्या सर्वभोगसमन्विता  ॥ लिप्_१,४८।१५ ॥  
वैवस्वती दक्षिणे तु यमस्य यमिनां वराः  ।  
भवनैरावृता दिव्यैर् जाम्बूनदमयैः शुभैः  ॥ लिप्_१,४८।१६ ॥  
नैरृते कृष्णवर्णा च तथा शुद्धवती शुभा  ।  
तादृशी गन्धवन्ती च वायव्यां दिशि शोभना  ॥ लिप्_१,४८।१७ ॥  
महोदया चोत्तरे च ऐशान्यां तु यशोवती  ।  
पर्वतस्य दिगन्तेषु शोभते दिवि सर्वदा  ॥ लिप्_१,४८।१८ ॥  
ब्रह्मविष्णुमहेशानां तथान्येषां निकेतनम्  ।  
सर्वभोगयुतं पुण्यं दीर्घिकाभिर्नगोत्तमम्  ॥ लिप्_१,४८।१९ ॥  
सिद्धैर्यक्षैस्तु सम्पूर्णं गन्धर्वैर्मुनिपुङ्गवैः  ।  
तथान्यैर्विविधाकारैर् भूतसङ्घैश् चतुर्विधैः  ॥ लिप्_१,४८।२० ॥  
गिरेरुपरि विप्रेन्द्राः शुद्धस्फटिकसन्निभम्  ।  
सहस्रभौमं विस्तीर्णं विमानं वामतः स्थितम्  ॥ लिप्_१,४८।२१ ॥  
तस्मिन्महाभुजः शर्वः सोमसूर्याग्निलोचनः  ।  
सिंहासने मणिमये देव्यास्ते षण्मुखेन च  ॥ लिप्_१,४८।२२ ॥  
हरेस्तदर्धं विस्तीर्णं विमानं तत्र सो ऽपि च  ।  
पद्मरागमयं दिव्यं पद्मजस्य च दक्षिणे  ॥ लिप्_१,४८।२३ ॥  
तस्मिन् शक्रस्य विपुलं पुरं रम्यं यमस्य च  ।  
सोमस्य वरुणस्याथ निरृतेः पावकस्य च  ॥ लिप्_१,४८।२४ ॥  
वायोश्चैव तु रुद्रस्य शर्वालयसमन्ततः  ।  
तेषां तेषां विमानेषु दिव्येषु विविधेषु च  ॥ लिप्_१,४८।२५ ॥  
ईशान्यामीश्वरक्षेत्रे नित्यार्चा च व्यवस्थिता  ।  
सिद्धेश्वरैश् च भगवाञ् छैलादिः शिष्यसम्मतः  ॥ लिप्_१,४८।२६ ॥  
सनत्कुमारः सिद्धैस्तु सुखासीनः सुरेश्वरः  ।  
सनकश् च सनन्दश् च सदृशाश् च सहस्रशः  ॥ लिप्_१,४८।२७ ॥  
योगभूमिः क्वचित्तस्मिन् भोगभूमिः क्वचित्क्वचित्  ।  
बालसूर्यप्रतीकाशं विमानं तत्र शोभनम्  ॥ लिप्_१,४८।२८ ॥  
शैलादिनः शुभं चास्ति तस्मिन्नास्ते गणेश्वरः  ।  
षण्मुखस्य गणेशस्य गणानां तु सहस्रशः  ॥ लिप्_१,४८।२९ ॥  
सुयशायाः सुनेत्रायाः मातॄणां मदनस्य च  ।  
तस्य जम्बूनदी नाम मूलमावेष्ट्य संस्थिता  ॥ लिप्_१,४८।३० ॥  
तस्य दक्षिणपार्श्वे तु जम्बूवृक्षः सुशोभनः  ।  
अत्युच्छ्रितः सुविस्तीर्णः सर्वकालफलप्रदः  ॥ लिप्_१,४८।३१ ॥  
<Ilāvṛta>  
मेरोः समन्ताद्विस्तीर्णं शुभं वर्षमिलावृतम्  ।  
तत्र जम्बूफलाहाराः केचिच्चामृतभोजनाः  ॥ लिप्_१,४८।३२ ॥  
जाम्बूनदसमप्रख्या नानावर्णाश् च भोगिनः  ।  
मेरुपादाश्रितो विप्रा द्वीपो ऽयं मध्यमः शुभः  ॥ लिप्_१,४८।३३ ॥  
नववर्षान्वितश्चैव नदीनदगिरीश्वरैः  ।  
नववर्षं तु वक्ष्यामि जम्बूद्वीपं यथातथम्  ॥ लिप्_१,४८।३४ ॥  
विस्तारान्मण्डलाच्चैव योजनैश् च निबोधत  ॥ लिप्_१,४८।३५ ॥  
  
इति श्रीलिङ्गमहापुराणे पूर्वभागे ऽष्टचत्वारिंशो ऽध्यायः  
  
  
  
_______________________________________________________________  
  
लिप्, १, ४९  
  
सूत उवाच  
शतमेकं सहस्राणां योजनानां स तु स्मृतः  ।  
अनु द्वीपं सहस्राणां द्विगुणं द्विगुणोत्तरम्  ॥ लिप्_१,४९।१ ॥  
पञ्चाशत्कोटिविस्तीर्णा ससमुद्रा धरा स्मृता  ।  
द्वीपैश् च सप्तभिर् युक्ता लोकालोकावृता शुभा  ॥ लिप्_१,४९।२ ॥  
नीलस्तथोत्तरे मेरोः श्वेतस्तस्योत्तरे पुनः  ।  
शृङ्गी तस्योत्तरे विप्रास् त्रयस्ते वर्षपर्वताः  ॥ लिप्_१,४९।३ ॥  
जठरो देवकूटश् च पूर्वस्यां दिशि पर्वतौ  ।  
निषधो दक्षिणे मेरोस् तस्य दक्षिणतो गिरिः  ।  
हेमकूट इति ख्यातो हिमवांस्तस्य दक्षिणे  ॥ लिप्_१,४९।४ ॥  
मेरोः पश्चिमतश्चैव पर्वतौ द्वौ धराधरौ  ।  
माल्यवान्गन्धमादश् च द्वावेतावुदगायतौ  ॥ लिप्_१,४९।५ ॥  
एते पर्वतराजानः सिद्धचारणसेविताः  ।  
तेषाम् अन्तरविष्कम्भो नवसाहस्रमेकशः  ॥ लिप्_१,४९।६ ॥  
इदं हैमवतं वर्षं भारतं नाम विश्रुतम्  ।  
हेमकूटं परं तस्मान् नाम्ना किम्पुरुषं स्मृतम्  ॥ लिप्_१,४९।७ ॥  
नैषधं हेमकूटात्तु हरिवर्षं तदुच्यते  ।  
हरिवर्षात्परं चैव मेरोः शुभमिलावृतम्  ॥ लिप्_१,४९।८ ॥  
इलावृतात्परं नीलं रम्यकं नाम विश्रुतम्  ।  
रम्यात्परतरं श्वेतं विख्यातं तद्धिरण्मयम्  ॥ लिप्_१,४९।९ ॥  
हिरण्मयात्परं चापि शृङ्गी चैव कुरुः स्मृतः  ।  
धनुःसंस्थे तु विज्ञेये द्वे वर्षे दक्षिणोत्तरे  ॥ लिप्_१,४९।१० ॥  
दीर्घाणि तत्र चत्वारि मध्यतस्तदिलावृतम्  ।  
मेरोः पश्चिमपूर्वेण द्वे तु दीर्घेतरे स्मृते  ॥ लिप्_१,४९।११ ॥  
अर्वाक्तु निषधस्याथ वेद्यर्धं चोत्तरं स्मृतम्  ।  
वेद्यर्धे दक्षिणे त्रीणि वर्षाणि त्रीणि चोत्तरे  ॥ लिप्_१,४९।१२ ॥  
तयोर्मध्ये च विज्ञेयं मेरुमध्यमिलावृतम्  ।  
दक्षिणेन तु नीलस्य निषधस्योत्तरेण तु  ॥ लिप्_१,४९।१३ ॥  
उदगायतो महाशैलो माल्यवान्नाम पर्वतः  ।  
योजनानां सहस्रे द्वे उपरिष्टात्तु विस्तृतः  ॥ लिप्_१,४९।१४ ॥  
आयामतश्चतुस्त्रिंशत् सहस्राणि प्रकीर्तितः  ।  
तस्य प्रतीच्यां विज्ञेयः पर्वतो गन्धमादनः  ॥ लिप्_१,४९।१५ ॥  
आयामतः स विज्ञेयो माल्यवानिव विस्तृतः  ।  
जम्बूद्वीपस्य विस्तारात् समेन तु समन्ततः  ॥ लिप्_१,४९।१६ ॥  
प्रागायताः सुपर्वाणः षडेते वर्षपर्वताः  ।  
अवगाढाश्चोभयतः समुद्रौ पूर्वपश्चिमौ  ॥ लिप्_१,४९।१७ ॥  
हिमप्रायस्तु हिमवान् हेमकूटस्तु हेमवान्  ।  
तरुणादित्यसङ्काशो हैरण्यो निषधः स्मृतः  ॥ लिप्_१,४९।१८ ॥  
चतुर्वर्णः ससौवर्णो मेरुश्चोर्ध्वायतः स्मृतः  ।  
वृत्ताकृतिपरीणाहश् चतुरस्रः समुत्थितः  ॥ लिप्_१,४९।१९ ॥  
नीलश् च वैडूर्यमयः श्वेतः शुक्लो हिरण्मयः  ।  
मयूरबर्हवर्णस्तु शातकुम्भस् त्रिशृङ्गवान्  ॥ लिप्_१,४९।२० ॥  
एवं सङ्क्षेपतः प्रोक्ताः पुनः शृणु गिरीश्वरान्  ।  
मन्दरो देवकूटश् च पूर्वस्यां दिशि पर्वतौ  ॥ लिप्_१,४९।२१ ॥  
कैलासो गन्धमादश् च हेमवांश्चैव पर्वतौ  ।  
पूर्वतश् चायतावेताव् अर्णवान्तर्व्यवस्थितौ  ॥ लिप्_१,४९।२२ ॥  
निषधः पारियात्रश् च द्वावेतौ वरपर्वतौ  ।  
यथा पूर्वौ तथा याम्याव् एतौ पश्चिमतः श्रितौ  ॥ लिप्_१,४९।२३ ॥  
त्रिशृङ्गो जारुचिश्चैव उत्तरौ वरपर्वतौ  ।  
पूर्वतश् चायतावेताव् अर्णवान्तर्व्यवस्थितौ  ॥ लिप्_१,४९।२४ ॥  
मर्यादापर्वतान् एतान् अष्टावाहुर्मनीषिणः  ।  
यो ऽसौ मेरुर्द्विजश्रेष्ठाः प्रांशुः कनकपर्वतः  ॥ लिप्_१,४९।२५ ॥  
तस्य पादास्तु चत्वारश् चतुर्दिक्षु नगोत्तमाः  ।  
यैर्विष्टब्धा न चलति सप्तद्वीपवती मही  ॥ लिप्_१,४९।२६ ॥  
दशयोजनसाहस्रम् आयामस् तेषु पठ्यते  ।  
पूर्वे तु मन्दरो नाम दक्षिणे गन्धमादनः  ॥ लिप्_१,४९।२७ ॥  
विपुलः पश्चिमे पार्श्वे सुपार्श्वश्चोत्तरे स्मृतः  ।  
महावृक्षाः समुत्पन्नाश् चत्वारो द्वीपकेतवः  ॥ लिप्_१,४९।२८ ॥  
मन्दरस्य गिरेः शृङ्गे महावृक्षः सकेतुराट्  ।  
प्रलम्बशाखाशिखरः कदम्बश् चैत्यपादपः  ॥ लिप्_१,४९।२९ ॥  
दक्षिणस्यापि शैलस्य शिखरे देवसेविता  ।  
जम्बूः सदा पुण्यफला सदा माल्योपशोभिता  ॥ लिप्_१,४९।३० ॥  
सकेतुर् दक्षिणे द्वीपे जम्बूर्लोकेषु विश्रुता  ।  
विपुलस्यापि शैलस्य पश्चिमे च महात्मनः  ॥ लिप्_१,४९।३१ ॥  
सञ्जातः शिखरे ऽश्वत्थः स महान् चैत्यपादपः  ।  
सुपार्श्वस्योत्तरस्यापि शृङ्गे जातो महाद्रुमः  ॥ लिप्_१,४९।३२ ॥  
न्यग्रोधो विपुलस्कन्धो ऽनेकयोजनमण्डलः  ।  
तेषां चतुर्णां वक्ष्यामि शैलेन्द्राणां यथाक्रमम्  ॥ लिप्_१,४९।३३ ॥  
अमानुष्याणि रम्याणि सर्वकालर्तुकानि च  ।  
मनोहराणि चत्वारि देवक्रीडनकानि च  ॥ लिप्_१,४९।३४ ॥  
वनानि वै चतुर्दिक्षु नामतस्तु निबोधत  ।  
पूर्वे चैत्ररथं नाम दक्षिणे गन्धमादनम्  ॥ लिप्_१,४९।३५ ॥  
वैभ्राजं पश्चिमे विद्याद् उत्तरे सवितुर्वनम्  ।  
मित्रेश्वरं तु पूर्वे तु षष्ठेश्वरम् अतः परम्  ॥ लिप्_१,४९।३६ ॥  
वर्येश्वरं पश्चिमे तु उत्तरे चाम्रकेश्वरम्  ।  
महासरांसि च तथा चत्वारि मुनिपुङ्गवाः  ॥ लिप्_१,४९।३७ ॥  
यत्र क्रीडन्ति मुनयः पर्वतेषु वनेषु च  ।  
अरुणोदं सरः पूर्वं दक्षिणं मानसं स्मृतम्  ॥ लिप्_१,४९।३८ ॥  
सितोदं पश्चिमसरो महाभद्रं तथोत्तरम्  ।  
शाखस्य दक्षिणे क्षेत्रं विशाखस्य च पश्चिमे  ॥ लिप्_१,४९।३९ ॥  
उत्तरे नैगमेयस्य कुमारस्य च पूर्वतः  ।  
अरुणोदस्य पूर्वेण शैलेन्द्रा नामतः स्मृताः  ॥ लिप्_१,४९।४० ॥  
तांस्तु सङ्क्षेपतो वक्ष्ये न शक्यं विस्तरेण तु  ।  
सितान्तश् च कुरण्डश् च कुररश्चाचलोत्तमः  ॥ लिप्_१,४९।४१ ॥  
विकरो मणिशैलश् च वृक्षवांश्चाचलोत्तमः  ।  
महानीलो ऽथ रुचकः सबिन्दुर्दर्दुरस् तथा  ॥ लिप्_१,४९।४२ ॥  
वेणुमांश् च समेघश् च निषधो देवपर्वतः  ।  
इत्येते पर्वतवरा ह्य् अन्ये च गिरयस् तथा  ॥ लिप्_१,४९।४३ ॥  
पूर्वेण मन्दरस्यैते सिद्धावासा उदाहृताः  ।  
तेषु तेषु गिरीन्द्रेषु गुहासु च वनेषु च  ॥ लिप्_१,४९।४४ ॥  
रुद्रक्षेत्राणि दिव्यानि विष्णोर्नारायणस्य च  ।  
सरसो मानसस्येह दक्षिणेन महाचलाः  ॥ लिप्_१,४९।४५ ॥  
ये कीर्त्यमानास्तान्सर्वान् सङ्क्षिप्य प्रवदाम्यहम्  ।  
शैलश् च विशिराश्चैव शिखरश्चाचलोत्तमः  ॥ लिप्_१,४९।४६ ॥  
एकशृङ्गो महाशूलो गजशैलः पिशाचकः  ।  
पञ्चशैलो ऽथ कैलासो हिमवांश्चाचलोत्तमः  ॥ लिप्_१,४९।४७ ॥  
इत्येते देवचरिता उत्कटाः पर्वतोत्तमाः  ।  
तेषु तेषु च सर्वेषु पर्वतेषु वनेषु च  ॥ लिप्_१,४९।४८ ॥  
रुद्रक्षेत्राणि दिव्यानि स्थापितानि सुरोत्तमैः  ।  
दिग्भागे दक्षिणे प्रोक्ताः पश्चिमे च वदामि वः  ॥ लिप्_१,४९।४९ ॥  
अपरेण सितोदश् च सुरपश् च महाबलः  ।  
कुमुदो मधुमांश्चैव ह्य् अञ्जनो मुकुटस् तथा  ॥ लिप्_१,४९।५० ॥  
कृष्णश् च पाण्डुरश्चैव सहस्रशिखरश् च यः  ।  
पारिजातश् च शैलेन्द्रः श्रीशृङ्गश्चाचलोत्तमः  ॥ लिप्_१,४९।५१ ॥  
इत्येते देवचरिता उत्कटाः पर्वतोत्तमाः  ।  
सर्वे पश्चिमदिग्भागे रुद्रक्षेत्रसमन्विताः  ॥ लिप्_१,४९।५२ ॥  
महाभद्रस्य सरसश् चोत्तरे च महाबलाः  ।  
ये स्थिताः कीर्त्यमानांस्तान् सङ्क्षिप्येह निबोधत  ॥ लिप्_१,४९।५३ ॥  
शङ्खकूटो महाशैलो वृषभो हंसपर्वतः  ।  
नागश् च कपिलश्चैव इन्द्रशैलश् च सानुमान्  ॥ लिप्_१,४९।५४ ॥  
नीलः कण्टकशृङ्गश् च शतशृङ्गश् च पर्वतः  ।  
पुष्पकोशः प्रशैलश् च विरजश्चाचलोत्तमः  ॥ लिप्_१,४९।५५ ॥  
वराहपर्वतश्चैव मयूरश्चाचलोत्तमः  ।  
जारुधिश्चैव शैलेन्द्र एत उत्तरसंस्थिताः  ॥ लिप्_१,४९।५६ ॥  
तेषु शैलेषु दिव्येषु देवदेवस्य शूलिनः  ।  
असङ्ख्यातानि दिव्यानि विमानानि सहस्रशः  ॥ लिप्_१,४९।५७ ॥  
एतेषां शैलमुख्यानाम् अन्तरेषु यथाक्रमम्  ।  
सन्ति चैवान्तरद्रोण्यः सरांस्युपवनानि च  ॥ लिप्_१,४९।५८ ॥  
वसन्ति देवा मुनयः सिद्धाश् च शिवभाविताः  ।  
कृतवासाः सपत्नीकाः प्रसादात्परमेष्ठिनः  ॥ लिप्_१,४९।५९ ॥  
लक्ष्म्याद्यानां बिल्ववने ककुभे कश्यपादयः  ।  
तथा तालवने प्रोक्तम् इन्द्रोपेन्द्रोरगात्मनाम्  ॥ लिप्_१,४९।६० ॥  
उदुम्बरे कर्दमस्य तथान्येषां महात्मनाम्  ।  
विद्याधराणां सिद्धानां पुण्ये त्वाम्रवने शुभे  ॥ लिप्_१,४९।६१ ॥  
नागानां सिद्धसङ्घानां तथा निम्बवने स्थितिः  ।  
सूर्यस्य किंशुकवने तथा रुद्रगणस्य च  ॥ लिप्_१,४९।६२ ॥  
बीजपूरवने पुण्ये देवाचार्यो व्यवस्थितः  ।  
कौमुदे तु वने विष्णु- प्रमुखानां महात्मनाम्  ॥ लिप्_१,४९।६३ ॥  
स्थलपद्मवनान्तस्थ- न्यग्रोधे ऽशेषभोगिनः  ।  
शेषस्त्वशेषजगतां पतिरास्ते ऽतिगर्वितः  ॥ लिप्_१,४९।६४ ॥  
स एव जगतां कालः पाताले च व्यवस्थितः  ।  
विष्णोर्विश्वगुरोर्मूर्तिर् दिव्यः साक्षाद्धलायुधः  ॥ लिप्_१,४९।६५ ॥  
शयनं देवदेवस्य स हरेः कङ्कणं विभोः  ।  
वने पनसवृक्षाणां सशुक्रा दानवादयः  ॥ लिप्_१,४९।६६ ॥  
किन्नरैरुरगाश्चैव विशाखकवने स्थिताः  ।  
मनोहरवने वृक्षाः सर्वकोटिसमन्विताः  ॥ लिप्_१,४९।६७ ॥  
नन्दीश्वरो गणवरैः स्तूयमानो व्यवस्थितः  ।  
सन्तानकस्थलीमध्ये साक्षाद्देवी सरस्वती  ॥ लिप्_१,४९।६८ ॥  
एवं सङ्क्षेपतः प्रोक्ता वनेषु वनवासिनः  ।  
असङ्ख्याता मयाप्यत्र वक्तुं नो विस्तरेण तु  ॥ लिप्_१,४९।६९ ॥  
  
इति श्रीलिङ्गमहापुराणे पूर्वभागे एकोनपञ्चाशत्तमो ऽध्यायः  
  
  
  
_______________________________________________________________  
  
  
लिप्, १, ५०  
  
सूत उवाच  
शितान्तशिखरे शक्रः पारिजातवने शुभे  ।  
तस्य प्राच्यां कुमुदाद्रि- कूटो ऽसौ बहुविस्तरः  ॥ लिप्_१,५०।१ ॥  
अष्टौ पुराण्युदीर्णानि दानवानां द्विजोत्तमाः  ।  
सुवर्णकोटरे पुण्ये राक्षसानां महात्मनाम्  ॥ लिप्_१,५०।२ ॥  
नीलकानां पुराण्याहुर् अष्टषष्टिर्द्विजोत्तमाः  ।  
महानीले ऽपि शैलेन्द्रे पुराणि दश पञ्च च  ॥ लिप्_१,५०।३ ॥  
हयाननानां मुख्यानां किन्नराणां च सुव्रताः  ।  
वेणुसौधे महाशैले विद्याधरपुरत्रयम्  ॥ लिप्_१,५०।४ ॥  
वैकुण्ठे गरुडः श्रीमान् करञ्जे नीललोहितः  ।  
वसुधारे वसूनां तु निवासः परिकीर्तितः  ॥ लिप्_१,५०।५ ॥  
रत्नधारे गिरिवरे सप्तर्षीणां महात्मनाम्  ।  
सप्तस्थानानि पुण्यानि सिद्धावासयुतानि च  ॥ लिप्_१,५०।६ ॥  
महत्प्रजापतेः स्थानम् एकशृङ्गे नगोत्तमे  ।  
गजशैले तु दुर्गाद्याः सुमेधे वसवस् तथा  ॥ लिप्_१,५०।७ ॥  
आदित्याश् च तथा रुद्राः कृतावासास्तथाश्विनौ  ।  
अशीतिर्देवपुर्यस्तु हेमकक्षे नगोत्तमे  ॥ लिप्_१,५०।८ ॥  
सुनीले रक्षसां वासाः पञ्चकोटिशतानि च  ।  
पञ्चकूटे पुराण्यासन् पञ्चकोटिप्रमाणतः  ॥ लिप्_१,५०।९ ॥  
शतशृङ्गे पुरशतं यक्षाणाममितौजसाम्  ।  
ताम्राभे काद्रवेयाणां विशाखे तु गुहस्य वै  ॥ लिप्_१,५०।१० ॥  
श्वेतोदरे मुनिश्रेष्ठाः सुपर्णस्य महात्मनः  ।  
पिशाचके कुबेरस्य हरिकूटे हरेर्गृहम्  ॥ लिप्_१,५०।११ ॥  
कुमुदे किन्नरावासस् त्व् अञ्जने चारणालयः  ।  
कृष्णे गन्धर्वनिलयः पाण्डुरे पुरसप्तकम्  ॥ लिप्_१,५०।१२ ॥  
विद्याधराणां विप्रेन्द्रा विश्वभोगसमन्वितम्  ।  
सहस्रशिखरे शैले दैत्यानामुग्रकर्मणाम्  ॥ लिप्_१,५०।१३ ॥  
पुराणां तु सहस्राणि सप्त शक्रारिणां द्विजाः  ।  
मुकुटे पन्नगावासः पुष्पकेतौ मुनीश्वराः  ॥ लिप्_१,५०।१४ ॥  
वैवस्वतस्य सोमस्य वायोर्नागाधिपस्य च  ।  
तक्षके चैव शैलेन्द्रे चत्वार्यायतनानि च  ॥ लिप्_१,५०।१५ ॥  
ब्रह्मेन्द्रविष्णुरुद्राणां गुहस्य च महात्मनः  ।  
कुबेरस्य च सोमस्य तथान्येषां महात्मनाम्  ॥ लिप्_१,५०।१६ ॥  
सन्त्यायतनमुख्यानि मर्यादापर्वतेष्वपि  ।  
श्रीकण्ठाद्रिगुहावासी सर्वावासः सहोमया  ॥ लिप्_१,५०।१७ ॥  
श्रीकण्ठस्याधिपत्यं वै सर्वदेवेश्वरस्य च  ।  
अण्डस्यास्य प्रवृत्तिस्तु श्रीकण्ठेन न संशयः  ॥ लिप्_१,५०।१८ ॥  
अनन्तेशादयस्त्वेवं प्रत्येकं चाण्डपालकाः  ।  
चक्रवर्तिन इत्युक्तास् ततो विद्येश्वरास्त्विह  ॥ लिप्_१,५०।१९ ॥  
श्रीकण्ठाधिष्ठितान्यत्र स्थानानि च समासतः  ।  
मर्यादापर्वतेष्वद्य शृण्वन्तु प्रवदाम्य् अहम्  ॥ लिप्_१,५०।२० ॥  
श्रीकण्ठाधिष्ठितं विश्वं चराचरमिदं जगत्  ।  
कालाग्निशिवपर्यन्तं कथं वक्ष्ये सविस्तरम्  ॥ लिप्_१,५०।२१ ॥  
  
इति श्रीलिङ्गमहापुराणे पूर्वभागे भुवनविन्यासोद्देशस्थानवर्णनं नाम पञ्चाशत्तमो ऽध्यायः  
  
  
  
_______________________________________________________________  
  
  
लिप्, १, ५१  
  
सूत उवाच  
देवकूटे गिरौ मध्ये महाकूटे सुशोभने  ।  
हेमवैडूर्यमाणिक्य- नीलगोमेदकान्तिभिः  ॥ लिप्_१,५१।१ ॥  
तथान्यैर्मणिमुख्यैश् च निर्मिते निर्मले शुभे  ।  
शाखाशतसहस्राढ्ये सर्वद्रुमविभूषिते  ॥ लिप्_१,५१।२ ॥  
चम्पकाशोकपुन्नाग- वकुलासनमण्डिते  ।  
पारिजातकसम्पूर्णे नानापक्षिगणान्विते  ॥ लिप्_१,५१।३ ॥  
नैकधातुशतैश्चित्रे विचित्रकुसुमाकुले  ।  
नितम्बपुष्पसालम्बेनैकसत्त्वगणान्विते  ॥ लिप्_१,५१।४ ॥  
विमलस्वादुपानीयेनैकप्रस्रवणैर्युते  ।  
निर्झरैः कुसुमाकीर्णैर् अनेकैश् च विभूषिते  ॥ लिप्_१,५१।५ ॥  
पुष्पोडुपवहाभिश् च स्रवन्तीभिर् अलङ्कृते  ।  
स्निग्धवर्णं महामूलम् अनेकस्कन्धपादपम्  ॥ लिप्_१,५१।६ ॥  
रम्यं ह्यविरलच्छायं दशयोजनमण्डलम्  ।  
तत्र भूतवनं नाम नानाभूतगणालयम्  ॥ लिप्_१,५१।७ ॥  
महादेवस्य देवस्य शङ्करस्य महात्मनः  ।  
दीप्तमायतनं तत्र महामणिविभूषितम्  ॥ लिप्_१,५१।८ ॥  
हेमप्राकारसंयुक्तं मणितोरणमण्डितम्  ।  
स्फाटिकैश् च विचित्रैश् च गोपुरैश् च समन्वितम्  ॥ लिप्_१,५१।९ ॥  
सिंहासनैर्मणिमयैः शुभास्तरणसंयुतैः  ।  
क्षितावितस्ततः सम्यक् शर्वेणाधिष्ठितैः शुभैः  ॥ लिप्_१,५१।१० ॥  
अम्लानमालानिचितैर् नानावर्णैर् गृहोत्तमैः  ।  
मण्डपैः सुविचित्रैस् तु स्फाटिकस्तम्भसंयुतैः  ॥ लिप्_१,५१।११ ॥  
संयुतं सर्वभूतेन्द्रैर् ब्रह्मेन्द्रोपेन्द्रपूजितैः  ।  
वराहगजसिंहर्क्ष- शार्दूलकरभाननैः  ॥ लिप्_१,५१।१२ ॥  
गृध्रोलूकमुखैश्चान्यैर् मृगोष्ट्राजमुखैरपि  ।  
प्रमथैर्विविधैः स्थूलैर् गिरिकूटोपमैः शुभैः  ॥ लिप्_१,५१।१३ ॥  
करालैर्हरिकेशैश् च रोमशैश् च महाभुजैः  ।  
नानावर्णाकृतिधरैर् नानासंस्थानसंस्थितैः  ॥ लिप्_१,५१।१४ ॥  
दीप्तास्यैर् दीप्तचरितैर् नन्दीश्वरमुखैः शुभैः  ।  
ब्रह्मेन्द्रविष्णुसङ्काशैर् अणिमादिगुणान्वितैः  ॥ लिप्_१,५१।१५ ॥  
अशून्यममरैर्नित्यं महापरिषदैस् तथा  ।  
तत्र भूतपतेर्देवाः पूजां नित्यं प्रयुञ्जते  ॥ लिप्_१,५१।१६ ॥  
झर्झरैः शङ्खपटहैर् भेरीडिण्डिमगोमुखैः  ।  
ललितावसितोद्गीतैर् वृत्तवल्गितगर्जितैः  ॥ लिप्_१,५१।१७ ॥  
पूजितो वै महादेवः प्रमथैः प्रमथेश्वरः  ।  
सिद्धर्षिदेवगन्धर्वैर् ब्रह्मणा च महात्मना  ॥ लिप्_१,५१।१८ ॥  
उपेन्द्रप्रमुखैश्चान्यैः पूजितस्तत्र शङ्करः  ।  
विभक्तचारुशिखरं यत्र तच्छङ्खवर्चसम्  ॥ लिप्_१,५१।१९ ॥  
<Kailāsa>  
कैलासो यक्षराजस्य कुबेरस्य महात्मनः  ।  
निवासः कोटियक्षाणां तथान्येषां महात्मनाम्  ॥ लिप्_१,५१।२० ॥  
तत्रापि देवदेवस्य भवस्यायतनं महत्  ।  
तस्मिन्नायतने सोमः सदास्ते सगणो हरः  ॥ लिप्_१,५१।२१ ॥  
यत्र मन्दाकिनी नाम नलिनी विपुलोदका  ।  
सुवर्णमणिसोपाना कुबेरशिखरे शुभे  ॥ लिप्_१,५१।२२ ॥  
जाम्बूनदमयैः पद्मैर् गन्धस्पर्शगुणान्वितैः  ।  
नीलवैडूर्यपत्रैश् च गन्धोपेतैर्महोत्पलैः  ॥ लिप्_१,५१।२३ ॥  
तथा कुमुदषण्डैश् च महापद्मैर् अलङ्कृता  ।  
यक्षगन्धर्वनारीभिर् अप्सरोभिश् च सेविता  ॥ लिप्_१,५१।२४ ॥  
देवदानवगन्धर्वैर् यक्षराक्षसकिन्नरैः  ।  
उपस्पृष्टजला पुण्या नदी मन्दाकिनी शुभा  ॥ लिप्_१,५१।२५ ॥  
तस्याश्चोत्तरपार्श्वे तु भवस्यायतनं शुभम्  ।  
वैडूर्यमणिसम्पन्नं तत्रास्ते शङ्करो ऽव्ययः  ॥ लिप्_१,५१।२६ ॥  
द्विजाः कनकनन्दायास् तीरे वै प्राचि दक्षिणे  ।  
वनं द्विजसहस्राढ्यं मृगपक्षिसमाकुलम्  ॥ लिप्_१,५१।२७ ॥  
तत्रापि सगणः साम्बः क्रीडते ऽद्रिसमे गृहे  ।  
नन्दायाः पश्चिमे तीरे किञ्चिद् वै दक्षिणाश्रिते  ॥ लिप्_१,५१।२८ ॥  
पुरं रुद्रपुरी नाम नानाप्रासादसङ्कुलम्  ।  
तत्रापि शतधा कृत्वा ह्य् आत्मानं चाम्बया सह  ॥ लिप्_१,५१।२९ ॥  
क्रीडते सगणः साम्बस् तच्छिवालयम् उच्यते  ।  
एवं शतसहस्राणि शर्वस्यायतनानि तु  ॥ लिप्_१,५१।३० ॥  
प्रतिद्वीपे मुनिश्रेष्ठाः पर्वतेषु वनेषु च  ।  
नदीनदतटाकानां तीरेष्वर्णवसन्धिषु  ॥ लिप्_१,५१।३१ ॥  
  
इति श्रीलिङ्गमहापुराणे पूर्वभागे एकपञ्चाशत्तमो ऽध्यायः  
  
  
  
_______________________________________________________________  
  
लिप्, १, ५२  
  
सूत उवाच  
नद्यश् च बहवः प्रोक्ताः सदा बहुजलाः शुभाः  ।  
सरोवरेभ्यः सम्भूतास् त्व् असङ्ख्याता द्विजोत्तमाः  ॥ लिप्_१,५२।१ ॥  
प्राङ्मुखा दक्षिणास्यास्तु चोत्तरप्रभवाः शुभाः  ।  
पश्चिमाग्राः पवित्राश् च प्रतिवर्षं प्रकीर्तिताः  ॥ लिप्_१,५२।२ ॥  
आकाशाम्भोनिधिर् यो ऽसौ सोम इत्यभिधीयते  ।  
आधारः सर्वभूतानां देवानाममृताकरः  ॥ लिप्_१,५२।३ ॥  
अस्मात्प्रवृत्ता पुण्योदा नदी त्वाकाशगामिनी  ।  
सप्तमेनानिलपथा प्रवृत्ता चामृतोदका  ॥ लिप्_१,५२।४ ॥  
सा ज्योतींष्यनुवर्तन्ती ज्योतिर्गणनिषेविता  ।  
ताराकोटिसहस्राणां नभसश् च समायुता  ॥ लिप्_१,५२।५ ॥  
परिवर्तत्यहरहो यथा सोमस्तथैव सा  ।  
चत्वार्यशीतिश् च तथा सहस्राणां समुच्छ्रितः  ॥ लिप्_१,५२।६ ॥  
योजनानां महामेरुः श्रीकण्ठाक्रीडकोमलः  ।  
तत्रासीनो यतः शर्वः साम्बः सह गणेश्वरैः  ॥ लिप्_१,५२।७ ॥  
क्रीडते सुचिरं कालं तस्मात्पुण्यजला शिवा  ।  
गिरिं मेरुं नदी पुण्या सा प्रयाति प्रदक्षिणम्  ॥ लिप्_१,५२।८ ॥  
विभज्यमानसलिला सा जवेनानिलेन च  ।  
मेरोरन्तरकूटेषु निपपात चतुर्ष्वपि  ॥ लिप्_१,५२।९ ॥  
समन्तात्समतिक्रम्य सर्वाद्रीन्प्रविभागशः  ।  
नियोगाद्देवदेवस्य प्रविष्टा सा महार्णवम्  ॥ लिप्_१,५२।१० ॥  
अस्या विनिर्गता नद्यः शतशो ऽथ सहस्रशः  ।  
सर्वद्वीपाद्रिवर्षेषु बहवः परिकीर्तिताः  ॥ लिप्_१,५२।११ ॥  
क्षुद्रनद्यस्त्वसङ्ख्याता गङ्गा यद्गाङ्गताम्बरात्  ।  
केतुमाले नराः कालाः सर्वे पनसभोजनाः  ॥ लिप्_१,५२।१२ ॥  
स्त्रियश्चोत्पलवर्णाभा जीवितं चायुतं स्मृतम्  ।  
भद्राश्वे शुक्लवर्णाश् च स्त्रियश्चन्द्रांशुसन्निभाः  ॥ लिप्_१,५२।१३ ॥  
कालाम्रभोजनाः सर्वे निरातङ्का रतिप्रियाः  ।  
दशवर्षसहस्राणि जीवन्ति शिवभाविताः  ॥ लिप्_१,५२।१४ ॥  
हिरण्मया इवात्यर्थम् ईश्वरार्पितचेतसः  ।  
तथा रमणके जीवा न्यग्रोधफलभोजनाः  ॥ लिप्_१,५२।१५ ॥  
दशवर्षसहस्राणि शतानि दशपञ्च च  ।  
जीवन्ति शुक्लास्ते सर्वे शिवध्यानपरायणाः  ॥ लिप्_१,५२।१६ ॥  
हैरण्मया महाभागा हिरण्मयवनाश्रयाः  ।  
एकादश सहस्राणि शतानि दशपञ्च च  ॥ लिप्_१,५२।१७ ॥  
वर्षाणां तत्र जीवन्ति अश्वत्थाशनजीवनाः  ।  
हैरण्मया इवात्यर्थम् ईश्वरार्पितमानसाः  ॥ लिप्_१,५२।१८ ॥  
कुरुवर्षे तु कुरवः स्वर्गलोकात् परिच्युताः  ।  
सर्वे मैथुनजाताश् च क्षीरिणः क्षीरभोजनाः  ॥ लिप्_१,५२।१९ ॥  
अन्योन्यमनुरक्ताश् च चक्रवाकसधर्मिणः  ।  
अनामया ह्यशोकाश् च नित्यं सुखनिषेविणः  ॥ लिप्_१,५२।२० ॥  
त्रयोदशसहस्राणि शतानि दशपञ्च च  ।  
जीवन्ति ते महावीर्या न चान्यस्त्रीनिषेविणः  ॥ लिप्_१,५२।२१ ॥  
सहैव मरणं तेषां कुरूणां स्वर्गवासिनाम्  ।  
हृष्टानां सुप्रवृद्धानां सर्वान्नामृतभोजिनाम्  ॥ लिप्_१,५२।२२ ॥  
सदा तु चन्द्रकान्तानां सदा यौवनशालिनाम्  ।  
श्यामाङ्गानां सदा सर्व- भूषणास्पददेहिनाम्  ॥ लिप्_१,५२।२३ ॥  
जम्बूद्वीपे तु तत्रापि कुरुवर्षं सुशोभनम्  ।  
तत्र चन्द्रप्रभं शम्भोर् विमानं चन्द्रमौलिनः  ॥ लिप्_१,५२।२४ ॥  
वर्षे तु भारते मर्त्याः पुण्याः कर्मवशायुषः  ।  
शतायुषः समाख्याता नानावर्णाल्पदेहिनः  ॥ लिप्_१,५२।२५ ॥  
नानादेवार्चने युक्ता नानाकर्मफलाशिनः  ।  
नानाज्ञानार्थसम्पन्ना दुर्बलाश्चाल्पभोगिनः  ॥ लिप्_१,५२।२६ ॥  
इन्द्रद्वीपे तथा केचित् तथैव च कसेरुके  ।  
ताम्रद्वीपं गताः केचित् केचिद्देशं गभस्तिमत्  ॥ लिप्_१,५२।२७ ॥  
नागद्वीपं तथा सौम्यं गान्धर्वं वारुणं गताः  ।  
केचिन्म्लेच्छाः पुलिन्दाश् च नानाजातिसमुद्भवाः  ॥ लिप्_१,५२।२८ ॥  
पूर्वे किरातास्तस्यान्ते पश्चिमे यवनाः स्मृताः  ।  
ब्राह्मणाः क्षत्रिया वैश्या मध्ये शूद्राश् च सर्वशः  ॥ लिप्_१,५२।२९ ॥  
इज्यायुद्धवणिज्याभिर् वर्तयन्तो व्यवस्थिताः  ।  
तेषां संव्यवहारो ऽयं वर्तते ऽत्र परस्परम्  ॥ लिप्_१,५२।३० ॥  
धर्मार्थकामसंयुक्तो वर्णानां तु स्वकर्मसु  ।  
सङ्कल्पश्चाभिमानश् च आश्रमाणां यथाविधि  ॥ लिप्_१,५२।३१ ॥  
इह स्वर्गापवर्गार्थं प्रवृत्तिर्यत्र मानुषी  ।  
तेषां च युगकर्माणि नान्यत्र मुनिपुङ्गवाः  ॥ लिप्_१,५२।३२ ॥  
दशवर्षसहस्राणि स्थितिः किम्पुरुषे नृणाम्  ।  
सुवर्णवर्णाश् च नराः स्त्रियश्चाप्सरसोपमाः  ॥ लिप्_१,५२।३३ ॥  
अनामया ह्यशोकाश् च सर्वे ते शिवभाविताः  ।  
शुद्धसत्त्वाश् च हेमाभाः सदाराः प्लक्षभोजनाः  ॥ लिप्_१,५२।३४ ॥  
महारजतसङ्काशा हरिवर्षे ऽपि मानवाः  ।  
देवलोकाच्च्युताः सर्वे देवाकाराश् च सर्वशः  ॥ लिप्_१,५२।३५ ॥  
हरं यजन्ति सर्वेशं पिबन्तीक्षुरसं शुभम्  ।  
न जरा बाधते तेन न च जीर्यन्ति ते नराः  ॥ लिप्_१,५२।३६ ॥  
दशवर्षसहस्राणि तत्र जीवन्ति मानवाः  ।  
मध्यमं यन्मया प्रोक्तं नाम्ना वर्षमिलावृतम्  ॥ लिप्_१,५२।३७ ॥  
न तत्र सूर्यस्तपति न ते जीर्यन्ति मानवाः  ।  
चन्द्रसूर्यौ न नक्षत्रं न प्रकाशम् इलावृते  ॥ लिप्_१,५२।३८ ॥  
पद्मप्रभाः पद्ममुखाः पद्मपत्त्रनिभेक्षणाः  ।  
पद्मपत्त्रसुगन्धाश् च जायन्ते भवभाविताः  ॥ लिप्_१,५२।३९ ॥  
जम्बूफलरसाहारा अनिष्पन्दाः सुगन्धिनः  ।  
देवलोकागतास्तत्र जायन्ते ह्यजरामराः  ॥ लिप्_१,५२।४० ॥  
त्रयोदशसहस्राणि वर्षाणां ते नरोत्तमाः  ।  
आयुःप्रमाणं जीवन्ति वर्षे दिव्ये त्विलावृते  ॥ लिप्_१,५२।४१ ॥  
जम्बूफलरसं पीत्वा न जरा बाधते त्विमान्  ।  
न क्षुधा न क्लमश्चापि न जनो मृत्युमांस् तथा  ॥ लिप्_१,५२।४२ ॥  
तत्र जाम्बूनदं नाम कनकं देवभूषणम्  ।  
इन्द्रगोपप्रतीकाशं जायते भास्वरं तु तत्  ॥ लिप्_१,५२।४३ ॥  
एवं मया समाख्याता नववर्षानुवर्तिनः  ।  
वर्णायुर्भोजनाद्यानि सङ्क्षिप्य न तु विस्तरात्  ॥ लिप्_१,५२।४४ ॥  
हेमकूटे तु गन्धर्वा विज्ञेयाश्चाप्सरोगणाः  ।  
सर्वे नागाश् च निषधे शेषवासुकितक्षकाः  ॥ लिप्_१,५२।४५ ॥  
महाबलास् त्रयस्त्रिंशद् रमन्ते याज्ञिकाः सुराः  ।  
नीले तु वैडूर्यमये सिद्धा ब्रह्मर्षयो ऽमलाः  ॥ लिप्_१,५२।४६ ॥  
दैत्यानां दानवानां च श्वेतः पर्वत उच्यते  ।  
शृङ्गवान् पर्वतश्चैव पितॄणां निलयः सदा  ॥ लिप्_१,५२।४७ ॥  
हिमवान् यक्षमुख्यानां भूतानाम् ईश्वरस्य च  ।  
सर्वाद्रिषु महादेवो हरिणा ब्रह्मणाम्बया  ॥ लिप्_१,५२।४८ ॥  
नन्दिना च गणैश्चैव वर्षेषु च वनेषु च  ।  
नीलश्वेतत्रिशृङ्गे च भगवान्नीललोहितः  ॥ लिप्_१,५२।४९ ॥  
सिद्धैर्देवैश् च पितृभिर् दृष्टो नित्यं विशेषतः  ।  
नीलश् च वैडूर्यमयः श्वेतः शुक्लो हिरण्मयः  ॥ लिप्_१,५२।५० ॥  
मयूरबर्हवर्णस्तु शातकुम्भस् त्रिशृङ्गवान्  ।  
एते पर्वतराजानो जम्बूद्वीपे व्यवस्थिताः  ॥ लिप्_१,५२।५१ ॥  
  
इति श्रीलिङ्गमहापुराणे पूर्वभागे भुवनकोशस्वभाववर्णनं नाम द्विपञ्चाशत्तमो ऽध्यायः  
  
  
_______________________________________________________________  
  
  
लिप्, १, ५३  
  
सूत उवाच  
प्लक्षद्वीपादिद्वीपेषु सप्त सप्तसु पर्वताः  ।  
ऋज्वायताः प्रतिदिशं निविष्टा वर्षपर्वताः  ॥ लिप्_१,५३।१ ॥  
प्लक्षद्वीपे तु वक्ष्यामि सप्त दिव्यान् महाचलान्  ।  
गोमेदको ऽत्र प्रथमो द्वितीयश्चान्द्र उच्यते  ॥ लिप्_१,५३।२ ॥  
तृतीयो नारदो नाम चतुर्थो दुन्दुभिः स्मृतः  ।  
पञ्चमः सोमको नाम सुमनाः षष्ठ उच्यते  ॥ लिप्_१,५३।३ ॥  
स एव वैभवः प्रोक्तो वैभ्राजः सप्तमः स्मृतः  ।  
सप्तैते गिरयः प्रोक्ताः प्लक्षद्वीपे विशेषतः  ॥ लिप्_१,५३।४ ॥  
सप्त वै शाल्मलिद्वीपे तांस्तु वक्ष्याम्यनुक्रमात्  ।  
कुमुदश्चोत्तमश्चैव पर्वतश् च बलाहकः  ॥ लिप्_१,५३।५ ॥  
द्रोणः कङ्कश् च महिषः ककुद्मान् सप्तमः स्मृतः  ।  
कुशद्वीपे तु सप्तैव द्वीपाश् च कुलपर्वताः  ॥ लिप्_१,५३।६ ॥  
तांस्तु सङ्क्षेपतो वक्ष्ये नाममात्रेण वै क्रमात्  ।  
विद्रुमः प्रथमः प्रोक्तो द्वितीयो हेमपर्वतः  ॥ लिप्_१,५३।७ ॥  
तृतीयो द्युतिमान्नाम चतुर्थः पुष्पितः स्मृतः  ।  
कुशेशयः पञ्चमस्तु षष्ठो हरिगिरिः स्मृतः  ॥ लिप्_१,५३।८ ॥  
सप्तमो मन्दरः श्रीमान् महादेवनिकेतनम्  ।  
मन्दा इति ह्यपां नाम मन्दरो धारणाद् अपाम्  ॥ लिप्_१,५३।९ ॥  
तत्र साक्षाद्वृषाङ्कस्तु विश्वेशो विमलः शिवः  ।  
सोमः सनन्दी भगवान् आस्ते हेमगृहोत्तमे  ॥ लिप्_१,५३।१० ॥  
तपसा तोषितः पूर्वं मन्दरेण महेश्वरः  ।  
अविमुक्ते महाक्षेत्रे लेभे स परमं वरम्  ॥ लिप्_१,५३।११ ॥  
प्रार्थितश् च महादेवो निवासार्थं सहाम्बया  ।  
अविमुक्तादुपागम्य चक्रे वासं स मन्दरे  ॥ लिप्_१,५३।१२ ॥  
सनन्दी सगणः सोमस् तेनासौ तन्न मुञ्चति  ।  
क्रौञ्चद्वीपे तु सप्तेह क्रौञ्चाद्याः कुलपर्वताः  ॥ लिप्_१,५३।१३ ॥  
क्रौञ्चो वामनकः पश्चात् तृतीयश्चान्धकारकः  ।  
अन्धकारात्परश्चापि दिवावृन्नाम पर्वतः  ॥ लिप्_१,५३।१४ ॥  
दिवावृतः परश्चापि विविन्दो गिरिरुच्यते  ।  
विविन्दात्परतश्चापि पुण्डरीको महागिरिः  ॥ लिप्_१,५३।१५ ॥  
पुण्डरीकात्परश्चापि प्रोच्यते दुन्दुभिस्वनः  ।  
एते रत्नमयाः सप्त क्रौञ्चद्वीपस्य पर्वताः  ॥ लिप्_१,५३।१६ ॥  
शाकद्वीपे च गिरयः सप्त तांस्तु निबोधत  ।  
उदयो रैवतश्चापि श्यामको मुनिसत्तमाः  ॥ लिप्_१,५३।१७ ॥  
राजतश्च गिरिः श्रीमान् आम्बिकेयः सुशोभनः  ।  
आम्बिकेयात्परो रम्यः सर्वौषधिसमन्वितः  ॥ लिप्_१,५३।१८ ॥  
तथैव केसरीत्युक्तो यतो वायुः प्रजायते  ।  
पुष्करे पर्वतः श्रीमान् एक एव महाशिलः  ॥ लिप्_१,५३।१९ ॥  
चित्रैर्मणिमयैः कूटैः शिलाजालैः समुच्छ्रितैः  ।  
द्वीपस्य तस्य पूर्वार्धे चित्रसानुस्थितो महान्  ॥ लिप्_१,५३।२० ॥  
योजनानां सहस्राणि ऊर्ध्वं पञ्चाशदुच्छ्रितः  ।  
अधश्चैव चतुस्त्रिंशत् सहस्राणि महाचलः  ॥ लिप्_१,५३।२१ ॥  
द्वीपस्यार्धे परिक्षिप्तः पर्वतो मानसोत्तरः  ।  
स्थितो वेलासमीपे तु नवचन्द्र इवोदितः  ॥ लिप्_१,५३।२२ ॥  
योजनानां सहस्राणि ऊर्ध्वं पञ्चाशदुच्छ्रितः  ।  
तावदेव तु विस्तीर्णः पार्श्वतः परिमण्डलः  ॥ लिप्_१,५३।२३ ॥  
स एव द्वीपपश्चार्धे मानसः पृथिवीधरः  ।  
एक एव महासानुः सन्निवेशाद्द्विधा कृतः  ॥ लिप्_१,५३।२४ ॥  
तस्मिन्द्वीपे स्मृतौ द्वौ तु पुण्यौ जनपदौ शुभौ  ।  
राजतौ मानसस्याथ पर्वतस्यानुमण्डलौ  ॥ लिप्_१,५३।२५ ॥  
महावीतं तु यद्वर्षं बाह्यतो मानसस्य तु  ।  
तस्यैवाभ्यन्तरो यस्तु धातकीखण्ड उच्यते  ॥ लिप्_१,५३।२६ ॥  
स्वादूदकेनोदधिना पुष्करः परिवारितः  ।  
पुष्करद्वीपविस्तार- विस्तीर्णो ऽसौ समन्ततः  ॥ लिप्_१,५३।२७ ॥  
विस्तारान्मण्डलाच्चैव पुष्करस्य समेन तु  ।  
एवं द्वीपाः समुद्रैस्तु सप्तसप्तभिर् आवृताः  ॥ लिप्_१,५३।२८ ॥  
द्वीपस्यानन्तरो यस्तु समुद्रः सप्तमस्तु वै  ।  
एवं द्वीपसमुद्राणां वृद्धिर्ज्ञेया परस्परम्  ॥ लिप्_१,५३।२९ ॥  
परेण पुष्करस्याथ अनुवृत्य स्थितो महान्  ।  
स्वादूदकसमुद्रस्तु समन्तात्परिवेष्ट्य च  ॥ लिप्_१,५३।३० ॥  
परेण तस्य महती दृश्यते लोकसंस्थितिः  ।  
काञ्चनी द्विगुणा भूमिः सर्वा चैकशिलोपमा  ॥ लिप्_१,५३।३१ ॥  
तस्याः परेण शैलस्तु मर्यादापारमण्डलः  ।  
प्रकाशश्चाप्रकाशश् च लोकालोकः स उच्यते  ॥ लिप्_१,५३।३२ ॥  
दृश्यादृश्यगिरिर् यावत् तावदेषा धरा द्विजाः  ।  
योजनानां सहस्राणि दश तस्योच्छ्रयः स्मृतः  ॥ लिप्_१,५३।३३ ॥  
तावांश् च विस्तरस्तस्य लोकालोकमहागिरेः  ।  
अर्वाचीने तु तस्यार्धे चरन्ति रविरश्मयः  ॥ लिप्_१,५३।३४ ॥  
परार्धे तु तमो नित्यं लोकालोकस्ततः स्मृतः  ।  
एवं सङ्क्षेपतः प्रोक्तो भूर्लोकस्य च विस्तरः  ॥ लिप्_१,५३।३५ ॥  
आ भानोर्वै भुवः स्वस्तु आ ध्रुवान्मुनिसत्तमाः  ।  
आवहाद्या निविष्टास्तु वायोर्वै सप्त नेमयः  ॥ लिप्_१,५३।३६ ॥  
आवहः प्रवहश्चैव ततश्चानुवहस् तथा  ।  
संवहो विवहश्चाथ ततश्चोर्ध्वं परावहः  ॥ लिप्_१,५३।३७ ॥  
द्विजाः परिवहश्चेति वायोर्वै सप्त नेमयः  ।  
बलाहकास् तथा भानुश् चन्द्रो नक्षत्रराशयः  ॥ लिप्_१,५३।३८ ॥  
ग्रहाणि ऋषयः सप्त ध्रुवो विप्राः क्रमादिह  ।  
योजनानां महीपृष्ठाद् ऊर्ध्वं पञ्चदश आ ध्रुवात्  ॥ लिप्_१,५३।३९ ॥  
नियुतान्येकनियुतं भूपृष्ठाद्भानुमण्डलम्  ।  
रथः षोडशसाहस्रो भास्करस्य तथोपरि  ॥ लिप्_१,५३।४० ॥  
चतुरशीतिसाहस्रो मेरुश्चोपरि भूतलात्  ।  
कोटियोजनमाक्रम्य महर्लोको ध्रुवाद्ध्रुवः  ॥ लिप्_१,५३।४१ ॥  
जनलोको महर्लोकात् तथा कोटिद्वयं द्विजाः  ।  
जनलोकात्तपोलोकश् चतस्रः कोटयो मतः  ॥ लिप्_१,५३।४२ ॥  
प्राजापत्याद्ब्रह्मलोकः कोटिषट्कं विसृज्य तु  ।  
पुण्यलोकास्तु सप्तैते ह्य् अण्डे ऽस्मिन्कथिता द्विजाः  ॥ लिप्_१,५३।४३ ॥  
अधः सप्ततलानां तु नरकाणां हि कोटयः  ।  
मायान्ताश्चैव घोराद्या अष्टाविंशतिरेव तु  ॥ लिप्_१,५३।४४ ॥  
पापिनस्तेषु पच्यन्ते स्वस्वकर्मानुरूपतः  ।  
अवीच्यन्तानि सर्वाणि रौरवाद्यानि तेषु च  ॥ लिप्_१,५३।४५ ॥  
प्रत्येकं पञ्चकान्याहुर् नरकाणि विशेषतः  ।  
अण्डमादौ मया प्रोक्तम् अण्डस्यावरणानि च  ॥ लिप्_१,५३।४६ ॥  
हिरण्यगर्भसर्गश् च प्रसङ्गाद्बहुविस्तरात्  ।  
अण्डानामीदृशानां तु कोट्यो ज्ञेयाः सहस्रशः  ॥ लिप्_१,५३।४७ ॥  
सर्वगत्वात् प्रधानस्य तिर्यग् ऊर्ध्वम् अधस् तथा  ।  
अण्डेष्वेतेषु सर्वेषु भुवनानि चतुर्दश  ॥ लिप्_१,५३।४८ ॥  
प्रत्यण्डं द्विजशार्दूलास् तेषां हेतुर्महेश्वरः  ।  
अण्डेषु चाण्डबाह्येषु तथाण्डावरणेषु च  ॥ लिप्_१,५३।४९ ॥  
तमो ऽन्ते च तमःपारे चाष्टमूर्तिर्व्यवस्थितः  ।  
अस्यात्मनो महेशस्य महादेवस्य धीमतः  ॥ लिप्_१,५३।५० ॥  
अदेहिनस् त्वहो देहम् अखिलं परमात्मनः  ।  
अस्याष्टमूर्तेः शर्वस्य शिवस्य गृहमेधिनः  ॥ लिप्_१,५३।५१ ॥  
गृहिणी प्रकृतिर्दिव्या प्रजाश् च महदादयः  ।  
पशवः किङ्करास्तस्य सर्वे देहाभिमानिनः  ॥ लिप्_१,५३।५२ ॥  
आद्यन्तहीनो भगवान् अनन्तः पुमान्प्रधानप्रमुखाश् च सप्त  ।  
प्रधानमूर्तिस्त्वथ षोडशाङ्गो महेश्वरश्चाष्टतनुः स एव  ॥ लिप्_१,५३।५३ ॥  
आज्ञाबलात्तस्य धरा स्थितेह धराधरा वारिधराः समुद्राः  ।  
ज्योतिर्गणः शक्रमुखाः सुराश् च वैमानिकाः स्थावरजङ्गमाश् च  ॥ लिप्_१,५३।५४ ॥  
दृष्ट्वा यक्षं लक्षणैर्हीनमीशं दृष्ट्वा सेन्द्रास्ते किमेतत्त्विहेति  ।  
यक्षं गत्वा निश्चयात्पावकाद्याः शक्तिक्षीणाश्चाभवन् यत्ततो ऽपि  ॥ लिप्_१,५३।५५ ॥  
दग्धुं तृणं वापि समक्षमस्य यक्षस्य वह्निर्न शशाक विप्राः  ।  
वायुस्तृणं चालयितुं तथान्ये स्वान्स्वान्प्रभावान् सकलामरेन्द्राः  ॥ लिप्_१,५३।५६ ॥  
तदा स्वयं वृत्ररिपुः सुरेन्द्रैः सुरेश्वरः सर्वसमृद्धिहेतुः  ।  
सुरेश्वरं यक्षमुवाच को वा भवानितीत्थं स कुतूहलात्मा  ॥ लिप्_१,५३।५७ ॥  
तदा ह्यदृश्यं गत एव यक्षस् तदाम्बिका हैमवती शुभास्या  ।  
उमा शुभैराभरणैरनेकैः सुशोभमाना त्वनु चाविरासीत्  ॥ लिप्_१,५३।५८ ॥  
तां शक्रमुख्या बहुशोभमानाम् उमामजां हैमवतीमपृच्छन्  ।*  
किमेतदीशे बहुशोभमाने वाम्बिके यक्षवपुश्चकास्ति  ॥ लिप्_१,५३।५९ ॥*  
निशम्य तद्यक्षमुमाम्बिकाह त्वगोचरश्चेति सुराः सशक्राः  ।*  
प्रणेमुरेनां मृगराजगामिनीमुमामजां लोहितशुक्लकृष्णाम्  ॥ लिप्_१,५३।६० ॥*  
सम्भाविता सा सकलामरेन्द्रैः सर्वप्रवृत्तिस्तु सुरासुराणाम्  ।  
अहं पुरासं प्रकृतिश् च पुंसो यक्षस्य चाज्ञावशगेत्यथाह  ॥ लिप्_१,५३।६१ ॥  
तस्माद्द्विजाः सर्वमजस्य तस्य नियोगतश्चाण्डमभूदजाद्वै  ।  
अजश् च अण्डादखिलं च तस्माज् ज्योतिर्गणैर्लोकमजात्मकं तत्  ॥ लिप्_१,५३।६२ ॥  
  
इति श्रीलिङ्गमहापुराणे पूर्वभागे भुवनकोशविन्यासनिर्णयो नाम त्रिपञ्चाशत्तमो ऽध्यायः  
  
  
  
_______________________________________________________________  
  
  
लिप्, १, ५४  
  
सूत उवाच  
ज्योतिर्गणप्रचारं वै सङ्क्षिप्याण्डे ब्रवीम्यहम्  ।  
देवक्षेत्राणि चालोक्य ग्रहचारप्रसिद्धये  ॥ लिप्_१,५४।१ ॥  
मानसोपरि माहेन्द्री प्राच्यां मेरोः पुरी स्थिता  ।  
दक्षिणे भानुपुत्रस्य वरुणस्य च वारुणी  ॥ लिप्_१,५४।२ ॥  
सौम्ये सोमस्य विपुला तासु दिग्देवताः स्थिताः  ।  
अमरावती संयमनी सुखा चैव विभा क्रमात्  ॥ लिप्_१,५४।३ ॥  
लोकपालोपरिष्टात् तु सर्वतो दक्षिणायने  ।  
काष्ठां गतस्य सूर्यस्य गतिर् या तां निबोधत  ॥ लिप्_१,५४।४ ॥  
दक्षिणप्रक्रमे भानुः क्षिप्तेषुरिव धावति  ।  
ज्योतिषां चक्रमादाय सततं परिगच्छति  ॥ लिप्_१,५४।५ ॥  
पुरान्तगो यदा भानुः शक्रस्य भवति प्रभुः  ।  
सर्वैः सायमनैः सौरो ह्य् उदयो दृश्यते द्विजाः  ॥ लिप्_१,५४।६ ॥  
स एव सुखवत्यां तु निशान्तस्थः प्रदृश्यते  ।  
अस्तमेति पुनः सूर्यो विभायां विश्वदृग् विभुः  ॥ लिप्_१,५४।७ ॥  
मया प्रोक्तो ऽमरावत्यां यथासौ वारितस्करः  ।  
तथा संयमनीं प्राप्य सुखां चैव विभां खगः  ॥ लिप्_१,५४।८ ॥  
यदापराह्णस्त्वाग्नेय्यां पूर्वाह्णो नैरृते द्विजाः  ।  
तदा त्वपररात्रश् च वायुभागे सुदारुणः  ॥ लिप्_१,५४।९ ॥  
ईशान्यां पूर्वरात्रस्तु गतिरेषा च सर्वतः  ।  
एवं पुष्करमध्ये तु यदा सर्पति वारिपः  ॥ लिप्_१,५४।१० ॥  
त्रिंशांशकं तु मेदिन्यां मुहूर्तेनैव गच्छति  ।  
योजनानां मुहूर्तस्य इमां सङ्ख्यां निबोधत  ॥ लिप्_१,५४।११ ॥  
पूर्णा शतसहस्राणाम् एकत्रिंशत्तु सा स्मृता  ।  
पञ्चाशच्च तथान्यानि सहस्राण्यधिकानि तु  ॥ लिप्_१,५४।१२ ॥  
मौहूर्तिकी गतिर्ह्येषा भास्करस्य महात्मनः  ।  
एतेन गतियोगेन यदा काष्ठां तु दक्षिणाम्  ॥ लिप्_१,५४।१३ ॥  
पर्यपृच्छेत् पतङ्गो ऽपि सौम्याशां चोत्तरे ऽहनि  ।  
मध्ये तु पुष्करस्याथ भ्रमते दक्षिणायने  ॥ लिप्_१,५४।१४ ॥  
मानसोत्तरशैले तु महातेजा विभावसुः  ।  
मण्डलानां शतं पूर्णं तदशीत्यधिकं विभुः  ॥ लिप्_१,५४।१५ ॥  
बाह्यं चाभ्यन्तरं प्रोक्तम् उत्तरायणदक्षिणे  ।  
प्रत्यहं चरते तानि सूर्यो वै मण्डलानि तु  ॥ लिप्_१,५४।१६ ॥  
कुलालचक्रपर्यन्तो यथा शीघ्रं प्रवर्तते  ।  
दक्षिणप्रक्रमे देवस् तथा शीघ्रं प्रवर्तते  ॥ लिप्_१,५४।१७ ॥  
तस्मात्प्रकृष्टां भूमिं तु कालेनाल्पेन गच्छति  ।  
सूर्यो द्वादशभिः शीघ्रं मुहूर्तैर्दक्षिणायने  ॥ लिप्_१,५४।१८ ॥  
त्रयोदशार्धमृक्षाणाम् अह्ना तु चरते रविः  ।  
मुहूर्तैस्तावदृक्षाणि नक्तमष्टादशैश्चरन्  ॥ लिप्_१,५४।१९ ॥  
कुलालचक्रमध्यं तु यथा मन्दं प्रसर्पति  ।  
तथोदगयने सूर्यः सर्पते मन्दविक्रमः  ॥ लिप्_१,५४।२० ॥  
तस्माद्दीर्घेण कालेन भूमिमल्पां तु गच्छति  ।  
स रथो धिष्ठितो भानोर् आदित्यैर्मुनिभिस् तथा  ॥ लिप्_१,५४।२१ ॥  
गन्धर्वैरप्सरोभिश् च ग्रामणीसर्पराक्षसैः  ।  
प्रदीपयन् सहस्रांशुर् अग्रतः पृष्ठतो ऽप्यधः  ॥ लिप्_१,५४।२२ ॥  
ऊर्ध्वतश् च करं त्यक्त्वा सभां ब्राह्मीमनुत्तमाम्  ।  
अम्भोभिर् मुनिभिस्त्यक्तैः सन्ध्यायां तु निशाचरान्  ॥ लिप्_१,५४।२३ ॥  
हत्वा हत्वा तु सम्प्राप्तान् ब्राह्मणैश्चरते रविः  ।  
अष्टादश मुहूर्तं तु उत्तरायणपश्चिमम्  ॥ लिप्_१,५४।२४ ॥  
अहर्भवति तच्चापि चरते मन्दविक्रमः  ।  
त्रयोदशार्धम् ऋक्षाणि नक्तं द्वादशभी रविः  ।  
मुहूर्तैस् तावद् ऋक्षाणि दिवाष्टादशभिश्चरन्  ॥ लिप्_१,५४।२५ ॥  
ततो मन्दतरं नाभ्यां चक्रं भ्रमति वै यथा  ।  
मृत्पिण्ड इव मध्यस्थो ध्रुवो भ्रमति वै तथा  ॥ लिप्_१,५४।२६ ॥  
त्रिंशन्मुहूर्तैर् एवाहुर् अहोरात्रं पुराविदः  ।  
उभयोः काष्ठयोर्मध्ये भ्रमतो मण्डलानि तु  ॥ लिप्_१,५४।२७ ॥  
कुलालचक्रनाभिस्तु यथा तत्रैव वर्तते  ।  
औत्तानपादो भ्रमति ग्रहैः सार्धं ग्रहाग्रणीः  ॥ लिप्_१,५४।२८ ॥  
गणो मुनिज्योतिषां तु मनसा तस्य सर्पति  ।  
अधिष्ठितः पुनस्तेन भानुस्त्वादाय तिष्ठति  ॥ लिप्_१,५४।२९ ॥  
<Sonne-Regen-Kreislauf>  
किरणैः सर्वतस्तोयं देवो वै ससमीरणः  ।  
औत्तानपादस्य सदा ध्रुवत्वं वै प्रसादतः  ॥ लिप्_१,५४।३० ॥  
विष्णोरौत्तानपादेन चाप्तं तातस्य हेतुना  ।  
आपः पीतास्तु सूर्येण क्रमन्ते शशिनः क्रमात्  ॥ लिप्_१,५४।३१ ॥  
निशाकरान्निस्रवन्ते जीमूतान्प्रत्यपः क्रमात्  ।  
वृन्दं जलमुचां चैव श्वसनेनाभिताडितम्  ॥ लिप्_१,५४।३२ ॥  
क्ष्मायां सृष्टिं विसृजते ऽभासयत्तेन भास्करः  ।  
तोयस्य नास्ति वै नाशः तदैव परिवर्तते  ॥ लिप्_१,५४।३३ ॥  
हिताय सर्वजन्तूनां गतिः शर्वेण निर्मिता  ।  
भूर्भुवः स्वस् तथा ह्यापो ह्य् अन्नं चामृतमेव च  ॥ लिप्_१,५४।३४ ॥  
प्राणा वै जगतामापो भूतानि भुवनानि च  ।  
बहुनात्र किमुक्तेन चराचरमिदं जगत्  ॥ लिप्_१,५४।३५ ॥  
अपां शिवस्य भगवान् आधिपत्ये व्यवस्थितः  ।  
अपां त्वधिपतिर्देवो भव इत्येव कीर्तितः  ॥ लिप्_१,५४।३६ ॥  
भवात्मकं जगत्सर्वम् इति किं चेह चाद्भुतम्  ।  
नारायणत्वं देवस्य हरेश्चाद्भिः कृतं विभोः  ।  
जगतामालयो विष्णुस् त्व् आपस्तस्यालयानि तु  ॥ लिप्_१,५४।३७ ॥  
दन्दह्यमानेषु चराचरेषु गोधूमभूतास् त्वथनिष्क्रमन्ति  ।  
या या ऊर्ध्वं मारुतेनेरिता वै तास्तास्त्वभ्राण्यग्निना वायुना च  ॥ लिप्_१,५४।३८ ॥  
अतो धूमाग्निवातानां संयोगस्त्वभ्रमुच्यते  ।  
वारीणि वर्षतीत्यभ्रम् अभ्रस्येशः सहस्रदृक्  ॥ लिप्_१,५४।३९ ॥  
यज्ञधूमोद्भवं चापि द्विजानां हितकृत्सदा  ।  
दावाग्निधूमसम्भूतम् अभ्रं वनहितं स्मृतम्  ॥ लिप्_१,५४।४० ॥  
मृतधूमोद्भवं त्वभ्रम् अशुभाय भविष्यति  ।  
अभिचाराग्निधूमोत्थं भूतनाशाय वै द्विजाः  ॥ लिप्_१,५४।४१ ॥  
एवं धूमविशेषेण जगतां वै हिताहितम्  ।  
तस्मादाच्छादयेद्धूमम् अभिचारकृतं नरः  ॥ लिप्_१,५४।४२ ॥  
अनाछाद्य द्विजः कुर्याद् धूमं यश्चाभिचारिकम्  ।  
एवमुद्दिश्य लोकस्य क्षयकृच्च भविष्यति  ॥ लिप्_१,५४।४३ ॥  
अपां निधानं जीमूताः षण्मासानिह सुव्रताः  ।  
वर्षयन्त्येव जगतां हिताय पवनाज्ञया  ॥ लिप्_१,५४।४४ ॥  
स्तनितं चेह वायव्यं वैद्युतं पावकोद्भवम्  ।  
त्रिधा तेषामिहोत्पत्तिर् अभ्राणां मुनिपुङ्गवाः  ॥ लिप्_१,५४।४५ ॥  
न भ्रश्यन्ति यतो ऽभ्राणि मेहनान्मेघ उच्यते  ।  
काष्ठावाहाश् च वैरिञ्च्याः पक्षाश्चैव पृथग्विधाः  ॥ लिप्_१,५४।४६ ॥  
आज्यानां काष्ठसंयोगाद् अग्नेर्धूमः प्रवर्तितः  ।  
द्वितीयानां च सम्भूतिर् विरिञ्चोच्छ्वासवायुना  ॥ लिप्_१,५४।४७ ॥  
भूभृतां त्वथ पक्षैस्तु मघवच्छेदितैस्ततः  ।  
वाह्नेयास्त्वथ जीमूतास् त्व् आवहस्थानगाः शुभाः  ॥ लिप्_१,५४।४८ ॥  
विरिञ्चोच्छ्वासजाः सर्वे प्रवहस्कन्धजास्ततः  ।  
पक्षजाः पुष्कराद्याश् च वर्षन्ति च यदा जलम्  ॥ लिप्_१,५४।४९ ॥  
मूकाः सशब्ददुष्टाशास् त्व् एतैः कृत्यं यथाक्रमम्  ।  
क्षामवृष्टिप्रदा दीर्घ- कालं शीतसमीरिणः  ॥ लिप्_१,५४।५० ॥  
जीवकाश् च तथा क्षीणा विद्युद्ध्वनिविवर्जिताः  ।  
तिष्ठन्त्याक्रोशमात्रे तु धरापृष्ठादितस्ततः  ॥ लिप्_१,५४।५१ ॥  
अर्धक्रोशे तु सर्वे वै जीमूता गिरिवासिनः  ।  
मेघा योजनमात्रं तु साध्यत्वाद् बहुतोयदाः  ॥ लिप्_१,५४।५२ ॥  
धरापृष्ठाद्द्विजाः क्ष्मायां विद्युद्गुणसमन्विताः  ।  
तेषां तेषां वृष्टिसर्गं त्रेधा कथितमत्र तु  ॥ लिप्_१,५४।५३ ॥  
पक्षजाः कल्पजाः सर्वे पर्वतानां महत्तमाः  ।  
कल्पान्ते ते च वर्षन्ति रात्रौ नाशाय शारदाः  ॥ लिप्_१,५४।५४ ॥  
पक्षजाः पुष्कराद्याश् च वर्षन्ति च यदा जलम्  ।  
तदार्णवमभूत्सर्वं तत्र शेते निशीश्वरः  ॥ लिप्_१,५४।५५ ॥  
आग्नेयानां श्वासजानां पक्षजानां द्विजर्षभाः  ।  
जलदानां सदा धूमो ह्य् आप्यायन इति स्मृतः  ॥ लिप्_१,५४।५६ ॥  
पौण्ड्रास्तु वृष्टयः सर्वा वैद्युताः शीतशस्यदाः  ।  
पुण्ड्रदेशेषु पतिता नागानां शीकरा हिमाः  ॥ लिप्_१,५४।५७ ॥  
गाङ्गा गङ्गाम्बुसम्भूता पर्जन्येन परावहैः  ।  
नगानां च नदीनां च दिग्गजानां समाकुलम्  ॥ लिप्_१,५४।५८ ॥  
मेघानां च पृथग्भूतं जलं प्रायादगादगम्  ।  
परावहो यः श्वसनश् चानयत्यम्बिकागुरुम्  ॥ लिप्_१,५४।५९ ॥  
मेनापतिमतिक्रम्य वृष्टिशेषं द्विजाः परम्  ।  
अभ्येति भारते वर्षे त्व् अपरान्तविवृद्धये  ॥ लिप्_१,५४।६० ॥  
वृष्टयः कथिता ह्यद्य द्विधा वस्तु विवृद्धये  ।  
सस्यद्वयस्य सङ्क्षेपात् प्रब्रवीमि यथामति  ॥ लिप्_१,५४।६१ ॥  
स्रष्टा भानुर्महातेजा वृष्टीनां विश्वदृग् विभुः  ।  
सो ऽपि साक्षाद्द्विजश्रेष्ठाश् चेशानः परमः शिवः  ॥ लिप्_१,५४।६२ ॥  
स एव तेजस्त्वोजस्तु बलं विप्रा यशः स्वयम्  ।  
चक्षुः श्रोत्रं मनो मृत्युर् आत्मा मन्युर् विदिग् दिशः  ॥ लिप्_१,५४।६३ ॥  
सत्यं ऋतं तथा वायुर् अम्बरं खचरश् च सः  ।  
लोकपालो हरिर्ब्रह्मा रुद्रः साक्षान्महेश्वरः  ॥ लिप्_१,५४।६४ ॥  
सहस्रकिरणः श्रीमान् अष्टहस्तः सुमङ्गलः  ।  
अर्धनारिवपुः साक्षात् त्रिनेत्रस् त्रिदशाधिपः  ॥ लिप्_१,५४।६५ ॥  
अस्यैवेह प्रसादात्तु वृष्टिर्नानाभवद्द्विजाः  ।  
सहस्रगुणमुत्स्रष्टुम् आदत्ते किरणैर्जलम्  ॥ लिप्_१,५४।६६ ॥  
जलस्य नाशो वृद्धिर्वा नास्त्येवास्य विचारतः  ।  
ध्रुवेणाधिष्ठितो वायुर् वृष्टिं संहरते पुनः  ॥ लिप्_१,५४।६७ ॥  
ग्रहान् निःसृत्य सूर्यात् तु कृत्स्ने नक्षत्रमण्डले  ।  
चारस्यान्ते विशत्यर्के ध्रुवेण समधिष्ठिता  ॥ लिप्_१,५४।६८ ॥  
  
इति श्रीलिङ्गमहापुराणे पूर्वभागे ज्योतिश्चक्रे सूर्यगत्यादिकथनं नाम चतुःपञ्चाशत्तमो ऽध्यायः  
  
  
_______________________________________________________________  
  
  
लिप्, १, ५५  
  
सूत उवाच  
<chariot of Sūrya>  
सौरं सङ्क्षेपतो वक्ष्ये रथं शशिन एव च  ।  
ग्रहाणाम् इतरेषां च यथा गच्छति चाम्बुपः  ॥ लिप्_१,५५।१ ॥  
सौरस्तु ब्रह्मणा सृष्टो रथस्त्वर्थवशेन सः  ।  
संवत्सरस्यावयवैः कल्पितश् च द्विजर्षभाः  ॥ लिप्_१,५५।२ ॥  
त्रिनाभिना तु चक्रेण पञ्चारेण समन्वितः  ।  
सौवर्णः सर्वदेवानाम् आवासो भास्करस्य तु  ॥ लिप्_१,५५।३ ॥  
नवयोजनसाहस्रो विस्तारायामतः स्मृतः  ।  
द्विगुणो ऽपि रथोपस्थाद् ईषादण्डः प्रमाणतः  ॥ लिप्_१,५५।४ ॥  
असङ्गैस्तु हयैर्युक्तो यतश्चक्रं ततः स्थितैः  ।  
वाजिनस्तस्य वै सप्त छन्दोभिर् निर्मितास्तु ते  ॥ लिप्_१,५५।५ ॥  
चक्रपक्षे निबद्धास्तु ध्रुवे चाक्षः समर्पितः  ।  
सहाश्वचक्रो भ्रमते सहाक्षो भ्रमते ध्रुवः  ॥ लिप्_१,५५।६ ॥  
अक्षः सहैकचक्रेण भ्रमते ऽसौ ध्रुवेरितः  ।  
प्रेरको ज्योतिषां धीमान् ध्रुवो वै वातरश्मिभिः  ॥ लिप्_१,५५।७ ॥  
युगाक्षकोटिसम्बद्धौ द्वौ रश्मी स्यन्दनस्य तु  ।  
ध्रुवेण भ्रमते रश्मि- निबद्धः स युगाक्षयोः  ॥ लिप्_१,५५।८ ॥  
भ्रमतो मण्डलानि स्युः खेचरस्य रथस्य तु  ।  
युगाक्षकोटी ते तस्य दक्षिणे स्यन्दनस्य हि  ॥ लिप्_१,५५।९ ॥  
ध्रुवेण प्रगृहीते वै विचक्राश्वे च रज्जुभिः  ।  
भ्रमन्तमनुगच्छन्ति ध्रुवं रश्मी च तावुभौ  ॥ लिप्_१,५५।१० ॥  
युगाक्षकोटिस्त्वेतस्य वातोर्मिस्यन्दनस्य तु  ।  
कीले सक्ता यथा रज्जुर् भ्रमते सर्वतोदिशम्  ॥ लिप्_१,५५।११ ॥  
भ्राम्यतस्तस्य रश्मी तु मण्डलेषूत्तरायणे  ।  
वर्धेते दक्षिणे चैव भ्रमता मण्डलानि तु  ॥ लिप्_१,५५।१२ ॥  
आकृष्येते यदा ते वै ध्रुवेणाधिष्ठिते तदा  ।  
आभ्यन्तरस्थः सूर्यो ऽथ भ्रमते मण्डलानि तु  ॥ लिप्_१,५५।१३ ॥  
अशीतिमण्डलशतं काष्ठयोरन्तरं द्वयोः  ।  
ध्रुवेण मुच्यमानाभ्यां रश्मिभ्यां पुनरेव तु  ॥ लिप्_१,५५।१४ ॥  
तथैव बाह्यतः सूर्यो भ्रमते मण्डलानि तु  ।  
उद्वेष्टयन् स वेगेन मण्डलानि तु गच्छति  ॥ लिप्_१,५५।१५ ॥  
देवाश्चैव तथा नित्यं मुनयश् च दिवानिशम्  ।  
यजन्ति सततं देवं भास्करं भवमीश्वरम्  ॥ लिप्_१,५५।१६ ॥  
सरथो ऽधिष्ठितो देवैर् आदित्यैर्मुनिभिस् तथा  ।  
गन्धर्वैरप्सरोभिश् च ग्रामणीसर्पराक्षसैः  ॥ लिप्_१,५५।१७ ॥  
एते वसन्ति वै सूर्ये द्वौ द्वौ मासौ क्रमेण तु  ।  
आप्याययन्ति चादित्यं तेजोभिर् भास्करं शिवम्  ॥ लिप्_१,५५।१८ ॥  
ग्रथितैः स्वैर्वचोभिस्तु स्तुवन्ति मुनयो रविम्  ।  
गन्धर्वाप्सरसश्चैव नृत्यगेयैरुपासते  ॥ लिप्_१,५५।१९ ॥  
ग्रामणीयक्षभूतानि कुर्वते ऽभीषुसङ्ग्रहम्  ।  
सर्पा वहन्ति वै सूर्यं यातुधाना अनुयान्ति च  ॥ लिप्_१,५५।२० ॥  
वालखिल्या नयन्त्यस्तं परिवार्योदयाद्रविम्  ।  
इत्येते वै वसन्तीह द्वौ द्वौ मासौ दिवाकरे  ॥ लिप्_१,५५।२१ ॥  
मधुश् च माधवश्चैव शुक्रश् च शुचिरेव च  ।  
नभोनभस्यौ विप्रेन्द्रा इषश्चोर्जस्तथैव च  ॥ लिप्_१,५५।२२ ॥  
सहःसहस्यौ च तथा तपस्यश् च तपः पुनः  ।  
एते द्वादश मासास्तु वर्षं वै मानुषं द्विजाः  ॥ लिप्_१,५५।२३ ॥  
वासन्तिकस् तथा ग्रैष्मः शुभो वै वार्षिकस् तथा  ।  
शारदश् च हिमश्चैव शैशिर ऋतवः स्मृताः  ॥ लिप्_१,५५।२४ ॥  
धातार्यमाथ मित्रश् च वरुणश्चेन्द्र एव च  ।  
विवस्वांश्चैव पूषा च पर्जन्यो ऽंशुर् भगस् तथा  ॥ लिप्_१,५५।२५ ॥  
त्वष्टा विष्णुः पुलस्त्यश् च पुलहश्चात्रिरेव च  ।  
वसिष्ठश्चाङ्गिराश्चैव भृगुर्बुद्धिमतां वरः  ॥ लिप्_१,५५।२६ ॥  
भारद्वाजो गौतमश् च कश्यपश् च क्रतुस् तथा  ।  
जमदग्निः कौशिकश् च वासुकिः कङ्कणीकरः  ॥ लिप्_१,५५।२७ ॥  
तक्षकश् च तथा नाग एलापत्रस् तथा द्विजाः  ।  
शङ्खपालस् तथा चान्यस् त्व् ऐरावत इति स्मृतः  ॥ लिप्_१,५५।२८ ॥  
धनञ्जयो महापद्मस् तथा कर्कोटकः स्मृतः  ।  
कम्बलो ऽश्वतरश्चैव तुम्बुरुर्नारदस् तथा  ॥ लिप्_१,५५।२९ ॥  
हाहा हूहूर्मुनिश्रेष्ठा विश्वावसुरनुत्तमः  ।  
उग्रसेनो ऽथ सुरुचिर् अन्यश्चैव परावसुः  ॥ लिप्_१,५५।३० ॥  
चित्रसेनो महातेजाश् चोर्णायुश्चैव सुव्रताः  ।  
धृतराष्ट्रः सूर्यवर्चा देवी साक्षात् कृतस्थला  ॥ लिप्_१,५५।३१ ॥  
शुभानना शुभश्रोणिर् दिव्या वै पुञ्जिकस्थला  ।  
मेनका सहजन्या च प्रम्लोचाथ शुचिस्मिता  ॥ लिप्_१,५५।३२ ॥  
अनुम्लोचा घृताची च विश्वाची चोर्वशी तथा  ।  
पूर्वचित्तिरिति ख्याता देवी साक्षात्तिलोत्तमा  ॥ लिप्_१,५५।३३ ॥  
रम्भा चाम्भोजवदना रथकृद् ग्रामणीः शुभः  ।  
रथौजा रथचित्रश् च सुबाहुर्वै रथस्वनः  ॥ लिप्_१,५५।३४ ॥  
वरुणश् च तथैवान्यः सुषेणः सेनजिच्छुभः  ।  
तार्क्ष्यश्चारिष्टनेमिश् च क्षतजित् सत्यजित्तथा  ॥ लिप्_१,५५।३५ ॥  
रक्षोहेतिः प्रहेतिश् च पौरुषेयो वधस् तथा  ।  
सर्पो व्याघ्रः पुनश्चापो वातो विद्युद्दिवाकरः  ॥ लिप्_१,५५।३६ ॥  
ब्रह्मोपेतश् च रक्षेन्द्रो यज्ञोपेतस्तथैव च  ।  
एते देवादयः सर्वे वसन्त्यर्के क्रमेण तु  ॥ लिप्_१,५५।३७ ॥  
स्थानाभिमानिनो ह्येते गणा द्वादश सप्तकाः  ।  
धात्रादिविष्णुपर्यन्ता देवा द्वादश कीर्तिताः  ॥ लिप्_१,५५।३८ ॥  
आदित्यं परमं भानुं भाभिराप्याययन्ति ते  ।  
पुलस्त्याद्याः कौशिकान्ता मुनयो मुनिसत्तमाः  ॥ लिप्_१,५५।३९ ॥  
द्वादशैव स्तवैर्भानुं स्तुवन्ति च यथाक्रमम्  ।  
नागाश्चाश्वतरान्तास्तु वासुकिप्रमुखाः शुभाः  ॥ लिप्_१,५५।४० ॥  
द्वादशैव महादेवं वहन्त्येवं यथाक्रमम्  ।  
क्रमेण सूर्यवर्चान्तास् तुम्बुरुप्रमुखाम्बुपम्  ॥ लिप्_१,५५।४१ ॥  
गीतैरेनमुपासन्ते गन्धर्वा द्वादशोत्तमाः  ।  
कृतस्थलाद्या रम्भान्ता दिव्याश्चाप्सरसो रविम्  ॥ लिप्_१,५५।४२ ॥  
ताण्डवैः सरसैः सर्वाश् चोपासन्ते यथाक्रमम्  ।  
दिव्याः सत्यजिदन्ताश् च ग्रामण्यो रथकृन्मुखाः  ॥ लिप्_१,५५।४३ ॥  
द्वादशास्य क्रमेणैव कुर्वते ऽभीषुसङ्ग्रहम्  ।  
प्रयान्ति यज्ञोपेतान्ता रक्षोहेतिमुखाः सह  ॥ लिप्_१,५५।४४ ॥  
सायुधा द्वादशैवैते राक्षसाश्च यथाक्रमम्  ।  
धातार्यमा पुलस्त्यश् च पुलहश् च प्रजापतिः  ॥ लिप्_१,५५।४५ ॥  
उरगो वासुकिश्चैव कङ्कणीकश् च तावुभौ  ।  
तुम्बुरुर् नारदश्चैव गन्धर्वौ गायतां वरौ  ॥ लिप्_१,५५।४६ ॥  
कृतस्थलाप्सराश्चैव तथा वै पुञ्जिकस्थला  ।  
ग्रामणी रथकृच्चैव रथौजाश्चैव तावुभौ  ॥ लिप्_१,५५।४७ ॥  
रक्षोहेतिः प्रहेतिश् च यातुधानावुदाहृतौ  ।  
मधुमाधवयोरेष गणो वसति भास्करे  ॥ लिप्_१,५५।४८ ॥  
वसन्ति ग्रीष्मकौ मासौ मित्रश् च वरुणश् च ह  ।  
ऋषिरत्रिर्वसिष्ठश् च तक्षको नाग एव च  ॥ लिप्_१,५५।४९ ॥  
मेनका सहजन्या च गन्धर्वौ च हाहाहूहूः  ।  
सुबाहुनामा ग्रामण्यौ रथचित्रश् च तावुभौ  ॥ लिप्_१,५५।५० ॥  
पौरुषेयो वधश्चैव यातुधानावुदाहृतौ  ।  
एते वसन्ति वै सूर्ये मासयोः शुचिशुक्रयोः  ॥ लिप्_१,५५।५१ ॥  
ततः सूर्ये पुनश्चान्या निवसन्तीह देवताः  ।  
इन्द्रश्चैव विवस्वांश् च अङ्गिरा भृगुरेव च  ॥ लिप्_१,५५।५२ ॥  
एलापत्रस् तथा सर्पः शङ्खपालश् च तावुभौ  ।  
विश्वावसूग्रसेनौ च वरुणश् च रथस्वनः  ॥ लिप्_१,५५।५३ ॥  
प्रम्लोचा चैव विख्याता अनुम्लोचा च ते उभे  ।  
यातुधानास् तथा सर्पो व्याघ्रश्चैव तु तावुभौ  ॥ लिप्_१,५५।५४ ॥  
नभोनभस्ययोरेष गणो वसति भास्करे  ।  
पर्जन्यश्चैव पूषा च भरद्वाजो ऽथ गौतमः  ॥ लिप्_१,५५।५५ ॥  
धनञ्जय इरावांश् च सुरुचिः सपरावसुः  ।  
घृताची चाप्सरःश्रेष्ठा विश्वाची चातिशोभना  ॥ लिप्_१,५५।५६ ॥  
सेनजिच्च सुषेणश् च सेनानीर् ग्रामणीश् च तौ  ।  
आपो वातश् च तावेतौ यातुधानावुभौ स्मृतौ  ॥ लिप्_१,५५।५७ ॥  
वसन्त्येते तु वै सूर्ये मास ऊर्ज इषे च ह  ।  
हैमन्तिकौ तु द्वौ मासौ वसन्ति च दिवाकरे  ॥ लिप्_१,५५।५८ ॥  
अंशुर्भगश् च द्वावेतौ कश्यपश् च क्रतुः सह  ।  
भुजङ्गश् च महापद्मः सर्पः कर्कोटकस् तथा  ॥ लिप्_१,५५।५९ ॥  
चित्रसेनश् च गन्धर्व ऊर्णायुश्चैव तावुभौ  ।  
उर्वशी पूर्वचित्तिश् च तथैवाप्सरसावुभे  ॥ लिप्_१,५५।६० ॥  
तार्क्ष्यश्चारिष्टनेमिश् च सेनानीर् ग्रामणीश् च तौ  ।  
विद्युद्दिवाकरश्चोभौ यातुधानावुदाहृतौ  ॥ लिप्_१,५५।६१ ॥  
सहे चैव सहस्ये च वसन्त्येते दिवाकरे  ।  
ततः शैशिरयोश्चापि मासयोर् निवसन्ति वै  ॥ लिप्_१,५५।६२ ॥  
त्वष्टा विष्णुर्जमदग्निर् विश्वामित्रस्तथैव च  ।  
काद्रवेयौ तथा नागौ कम्बलाश्वतरावुभौ  ॥ लिप्_१,५५।६३ ॥  
धृतराष्ट्रः सगन्धर्वः सूर्यवर्चास्तथैव च  ।  
तिलोत्तमाप्सराश्चैव देवी रम्भा मनोहरा  ॥ लिप्_१,५५।६४ ॥  
रथजित्सत्यजिच्चैव ग्रामण्यौ लोकविश्रुतौ  ।  
ब्रह्मोपेतस् तथा रक्षो यज्ञोपेतश् च यः स्मृतः  ॥ लिप्_१,५५।६५ ॥  
एते देवा वसन्त्यर्के द्वौ द्वौ मासौ क्रमेण तु  ।  
स्थानाभिमानिनो ह्येते गणा द्वादश सप्तकाः  ॥ लिप्_१,५५।६६ ॥  
सूर्यमाप्याययन्त्येते तेजसा तेज उत्तमम्  ।  
ग्रथितैः स्वैर्वचोभिस्तु स्तुवन्ति मुनयो रविम्  ॥ लिप्_१,५५।६७ ॥  
गन्धर्वाप्सरसश्चैव नृत्यगेयैरुपासते  ।  
ग्रामणीयक्षभूतानि कुर्वते ऽभीषुसङ्ग्रहम्  ॥ लिप्_१,५५।६८ ॥  
सर्पा वहन्ति वै सूर्यं यातुधाना अनुयान्ति वै  ।  
वालखिल्या नयन्त्यस्तं परिवार्योदयाद्रविम्  ॥ लिप्_१,५५।६९ ॥  
एतेषामेव देवानां यथा तेजो यथा तपः  ।  
यथायोगं यथामन्त्रं यथाधर्मं यथाबलम्  ॥ लिप्_१,५५।७० ॥  
तथा तपत्यसौ सूर्यस् तेषामिद्धस्तु तेजसा  ।  
इत्येते वै वसन्तीह द्वौ द्वौ मासौ दिवाकरे  ॥ लिप्_१,५५।७१ ॥  
ऋषयो देवगन्धर्व- पन्नगाप्सरसां गणाः  ।  
ग्रामण्यश् च तथा यक्षा यातुधानाश् च मुख्यतः  ॥ लिप्_१,५५।७२ ॥  
एते तपन्ति वर्षन्ति भान्ति वान्ति सृजन्ति च  ।  
भूतानामशुभं कर्म व्यपोहन्तीह कीर्तिताः  ॥ लिप्_१,५५।७३ ॥  
मानवानां शुभं ह्येते हरन्ति च दुरात्मनाम्  ।  
दुरितं सुप्रचाराणां व्यपोहन्ति क्वचित् क्वचित्  ॥ लिप्_१,५५।७४ ॥  
विमाने च स्थिता दिव्ये कामगे वातरंहसि  ।  
एते सहैव सूर्येण भ्रमन्ति दिवसानुगाः  ॥ लिप्_१,५५।७५ ॥  
वर्षन्तश् च तपन्तश् च ह्लादयन्तश् च वै द्विजाः  ।  
गोपायन्तीह भूतानि सर्वाणि द्यामनुक्षयात्  ॥ लिप्_१,५५।७६ ॥  
स्थानाभिमानिनाम् एतत् स्थानं मन्वन्तरेषु वै  ।  
अतीतानागतानां वै वर्तन्ते साम्प्रतं च ये  ॥ लिप्_१,५५।७७ ॥  
एते वसन्ति वै सूर्ये सप्तकास्ते चतुर्दश  ।  
चतुर्दशसु सर्वेषु गणा मन्वन्तरेष्विह  ॥ लिप्_१,५५।७८ ॥  
सङ्क्षेपाद्विस्तराच्चैव यथावृत्तं यथाश्रुतम्  ।  
कथितं मुनिशार्दूला देवदेवस्य धीमतः  ॥ लिप्_१,५५।७९ ॥  
एते देवा वसन्त्यर्के द्वौ द्वौ मासौ क्रमेण तु  ।  
स्थानाभिमानिनो ह्येते गणा द्वादश सप्तकाः  ॥ लिप्_१,५५।८० ॥  
इत्येष एकचक्रेण सूर्यस्तूर्णं रथेन तु  ।  
हरितैरक्षरैरश्वैः सर्पते ऽसौ दिवाकरः  ॥ लिप्_१,५५।८१ ॥  
अहोरात्रं रथेनासाव् एकचक्रेण तु भ्रमन्  ।  
सप्तद्वीपसमुद्राङ्गां सप्तभिः सर्पते दिवि  ॥ लिप्_१,५५।८२ ॥  
  
इति श्रीलिङ्गमहापुराणे पूर्वभागे सूर्यरथनिर्णयो नाम पञ्चपञ्चाशत्तमो ऽध्यायः  
  
  
  
_______________________________________________________________  
  
  
लिप्, १, ५६  
  
सूत उवाच  
वीथ्याश्रयाणि चरति नक्षत्राणि निशाकरः  ।  
त्रिचक्रोभयतो ऽश्वश् च विज्ञेयस्तस्य वै रथः  ॥ लिप्_१,५६।१ ॥  
शतारैश् च त्रिभिश्चक्रैर् युक्तः शुक्लैर्हयोत्तमैः  ।  
दशभिस्त्वकृशैर् दिव्यैर् असङ्गैस् तैर् मनोजवैः  ॥ लिप्_१,५६।२ ॥  
रथेनानेन देवैश् च पितृभिश्चैव गच्छति  ।  
सोमो ह्यम्बुमयैर् गोभिः शुक्लैः शुक्लगभस्तिमान्  ॥ लिप्_१,५६।३ ॥  
क्रमते शुक्लपक्षादौ भास्करात्परमास्थितः  ।  
आपूर्यते परस्यान्तः सततं दिवसक्रमात्  ॥ लिप्_१,५६।४ ॥  
देवैः पीतं क्षये सोमम् आप्याययति नित्यशः  ।  
पीतं पञ्चदशाहं तु रश्मिनैकेन भास्करः  ॥ लिप्_१,५६।५ ॥  
आपूरयन् सुषुम्नेन भागं भागमनुक्रमात्  ।  
इत्येषा सूर्यवीर्येण चन्द्रस्याप्यायिता तनुः  ॥ लिप्_१,५६।६ ॥  
स पौर्णमास्यां दृश्येत शुक्लः सम्पूर्णमण्डलः  ।  
एवमाप्यायितं सोमं शुक्लपक्षे दिनक्रमात्  ॥ लिप्_१,५६।७ ॥  
ततो द्वितीयाप्रभृति बहुलस्य चतुर्दशीम्  ।  
पिबन्त्यम्बुमयं देवा मधु सौम्यं सुधामृतम्  ॥ लिप्_१,५६।८ ॥  
सम्भृतं त्वर्धमासेन ह्य् अमृतं सूर्यतेजसा  ।  
पानार्थममृतं सोमं पौर्णमास्यामुपासते  ॥ लिप्_१,५६।९ ॥  
एकरात्रिं सुराः सर्वे पितृभिस्त्वृषिभिः सह  ।  
सोमस्य कृष्णपक्षादौ भास्कराभिमुखस्य च  ॥ लिप्_१,५६।१० ॥  
प्रक्षीयन्ते परस्यान्तः पीयमानाः कलाः क्रमात्  ।  
त्रयस्त्रिंशच्छताश्चैव त्रयस्त्रिंशत्तथैव च  ॥ लिप्_१,५६।११ ॥  
त्रयस्त्रिंशत्सहस्राणि देवाः सोमं पिबन्ति वै  ।  
एवं दिनक्रमात्पीते विबुधैस्तु निशाकरे  ॥ लिप्_१,५६।१२ ॥  
पीत्वार्धमासं गच्छन्ति अमावास्यां सुरोत्तमाः  ।  
पितरश्चोपतिष्ठन्ति अमावास्यां निशाकरम्  ॥ लिप्_१,५६।१३ ॥  
ततः पञ्चदशे भागे किञ्चिच्छिष्टे कलात्मके  ।  
अपराह्णे पितृगणा जघन्यं पर्युपासते  ॥ लिप्_१,५६।१४ ॥  
पिबन्ति द्विकलं कालं शिष्टा तस्य कला तु या  ।  
निसृतं तदमावास्यां गभस्तिभ्यः स्वधामृतम्  ॥ लिप्_१,५६।१५ ॥  
मासतृप्तिमवाप्याग्र्यां पीत्वा गच्छन्ति ते ऽमृतम्  ।  
पितृभिः पीयमानस्य पञ्चदश्यां कला तु या  ॥ लिप्_१,५६।१६ ॥  
यावत्तु क्षीयते तस्य भागः पञ्चदशस्तु सः  ।  
अमावास्यां ततस्तस्या अन्तरा पूर्यते पुनः  ॥ लिप्_१,५६।१७ ॥  
वृद्धिक्षयौ वै पक्षादौ षोडश्यां शशिनः स्मृतौ  ।  
एवं सूर्यनिमित्तैषा पक्षवृद्धिर्निशाकरे  ॥ लिप्_१,५६।१८ ॥  
  
इति श्रीलिङ्गमहापुराणे पूर्वभागे सोमवर्णनं नाम षट्पञ्चाशत्तमो ऽध्यायः  
  
  
  
_______________________________________________________________  
  
लिप्, १, ५७  
  
सूत उवाच  
<chariots of other planets>  
अष्टभिश् च हयैर्युक्तः सोमपुत्रस्य वै रथः  ।  
वारितेजोमयश्चाथ पिशङ्गैश्चैव शोभनैः  ॥ लिप्_१,५७।१ ॥  
दशभिश्चाकृशैरश्वैर् नानावर्णै रथः स्मृतः  ।  
शुक्रस्य क्ष्मामयैर्युक्तो दैत्याचार्यस्य धीमतः  ॥ लिप्_१,५७।२ ॥  
अष्टाश्वश्चाथ भौमस्य रथो हैमः सुशोभनः  ।  
जीवस्य हैमश्चाष्टाश्वो मन्दस्यायसनिर्मितः  ॥ लिप्_१,५७।३ ॥  
रथ आपोमयैरश्वैर् दशभिस्तु सितेतरैः  ।  
स्वर्भानोर्भास्करारेश् च तथा चाष्टहयः स्मृतः  ॥ लिप्_१,५७।४ ॥  
सर्वे ध्रुवनिबद्धा वै ग्रहास्ते वातरश्मिभिः  ।  
एतेन भ्राम्यमाणाश् च यथायोगं व्रजन्ति वै  ॥ लिप्_१,५७।५ ॥  
यावन्त्यश्चैव ताराश् च तावन्तश्चैव रश्मयः  ।  
सर्वे ध्रुवनिबद्धाश् च भ्रमन्तो भ्रामयन्ति तम्  ॥ लिप्_१,५७।६ ॥  
अलातचक्रवद्यान्ति वातचक्रेरितानि तु  ।  
यस्माद्वहति ज्योतींषि प्रवहस्तेन स स्मृतः  ॥ लिप्_१,५७।७ ॥  
नक्षत्रसूर्याश् च तथा ग्रहतारागणैः सह  ।  
उन्मुखाभिमुखाः सर्वे चक्रभूताः श्रिता दिवि  ॥ लिप्_१,५७।८ ॥  
ध्रुवेणाधिष्ठिताश्चैव ध्रुवमेव प्रदक्षिणम्  ।  
प्रयान्ति चेश्वरं द्रष्टुं मेढीभूतं ध्रुवं दिवि  ॥ लिप्_१,५७।९ ॥  
नवयोजनसाहस्रो विष्कम्भः सवितुः स्मृतः  ।  
त्रिगुणस्तस्य विस्तारो मण्डलस्य प्रमाणतः  ॥ लिप्_१,५७।१० ॥  
द्विगुणः सूर्यविस्ताराद् विस्तारः शशिनः स्मृतः  ।  
तुल्यस्तयोस्तु स्वर्भानुर् भूत्वाधस्तात्प्रसर्पति  ॥ लिप्_१,५७।११ ॥  
उद्धृत्य पृथिवीछायां निर्मितां मण्डलाकृतिम्  ।  
स्वर्भानोस्तु बृहत्स्थानं तृतीयं यत् तमोमयम्  ॥ लिप्_१,५७।१२ ॥  
चन्द्रस्य षोडशो भागो भार्गवस्य विधीयते  ।  
विष्कम्भान्मण्डलाच्चैव योजनाच्च प्रमाणतः  ॥ लिप्_१,५७।१३ ॥  
भार्गवात्पादहीनस्तु विज्ञेयो वै बृहस्पतिः  ।  
पादहीनौ वक्रसौरी तथायामप्रमाणतः  ॥ लिप्_१,५७।१४ ॥  
विस्तारान्मण्डलाच्चैव पादहीनस्तयोर्बुधः  ।  
तारानक्षत्ररूपाणि वपुष्मन्तीह यानि वै  ॥ लिप्_१,५७।१५ ॥  
बुधेन तानि तुल्यानि विस्तारान्मण्डलादपि  ।  
प्रायशश्चन्द्रयोगीनि विद्यादृक्षाणि तत्त्ववित्  ॥ लिप्_१,५७।१६ ॥  
तारानक्षत्ररूपाणि हीनानि तु परस्परम्  ।  
शतानि पञ्च चत्वारि त्रीणि द्वे चैव योजने  ॥ लिप्_१,५७।१७ ॥  
सर्वोपरि निकृष्टानि तारकामण्डलानि तु  ।  
योजनद्वयमात्राणि तेभ्यो ह्रस्वं न विद्यते  ॥ लिप्_१,५७।१८ ॥  
उपरिष्टात्त्रयस्तेषां ग्रहा ये दूरसर्पिणः  ।  
सौरो ऽङ्गिराश् च वक्रश् च ज्ञेया मन्दविचारिणः  ॥ लिप्_१,५७।१९ ॥  
तेभ्यो ऽधस्तात्तु चत्वारः पुनरन्ये महाग्रहाः  ।  
सूर्यः सोमो बुधश्चैव भार्गवश्चैव शीघ्रगाः  ॥ लिप्_१,५७।२० ॥  
तावन्त्यस्तारकाः कोट्यो यावन्त्यृक्षाणि सर्वशः  ।  
ध्रुवात् तु नियमाच्चैषाम् ऋक्षमार्गे व्यवस्थितिः  ॥ लिप्_१,५७।२१ ॥  
सप्ताश्वस्यैव सूर्यस्य नीचोच्चत्वमनुक्रमात्  ।  
उत्तरायणमार्गस्थो यदा पर्वसु चन्द्रमाः  ॥ लिप्_१,५७।२२ ॥  
उच्चत्वाद्दृश्यते शीघ्रं नातिव्यक्तैर्गभस्तिभिः  ।  
तदा दक्षिणमार्गस्थो नीचां वीथिमुपाश्रितः  ॥ लिप्_१,५७।२३ ॥  
भूमिरेखावृतः सूर्यः पौर्णिमावास्ययोस् तदा  ।  
ददृशे च यथाकालं शीघ्रमस्तमुपैति च  ॥ लिप्_१,५७।२४ ॥  
तस्मादुत्तरमार्गस्थो ह्य् अमावास्यां निशाकरः  ।  
ददृशे दक्षिणे मार्गे नियमाद्दृश्यते न च  ॥ लिप्_१,५७।२५ ॥  
ज्योतिषां गतियोगेन सूर्यस्य तमसा वृतः  ।  
समानकालास्तमयौ विषुवत्सु समोदयौ  ॥ लिप्_१,५७।२६ ॥  
उत्तरासु च वीथीषु व्यन्तरास्तमनोदयौ  ।  
पौर्णिमावास्ययोर् ज्ञेयौ ज्योतिश्चक्रानुवर्तिनौ  ॥ लिप्_१,५७।२७ ॥  
दक्षिणायनमार्गस्थो यदा चरति रश्मिवान्  ।  
ग्रहाणां चैव सर्वेषां सूर्यो ऽधस्तात् प्रसर्पति  ॥ लिप्_१,५७।२८ ॥  
विस्तीर्णं मण्डलं कृत्वा तस्योर्ध्वं चरते शशी  ।  
नक्षत्रमण्डलं कृत्स्नं सोमादूर्ध्वं प्रसर्पति  ॥ लिप्_१,५७।२९ ॥  
नक्षत्रेभ्यो बुधश्चोर्ध्वं बुधादूर्ध्वं तु भार्गवः  ।  
वक्रस्तु भार्गवादूर्ध्वं वक्राद् ऊर्ध्वं बृहस्पतिः  ॥ लिप्_१,५७।३० ॥  
तस्माच्छनैश्चरश्चोर्ध्वं तस्मात्सप्तर्षिमण्डलम्  ।  
ऋषीणां चैव सप्तानां ध्रुवस्योर्ध्वं व्यवस्थितिः  ॥ लिप्_१,५७।३१ ॥  
तं विष्णुलोकं परमं ज्ञात्वा मुच्येत किल्बिषात्  ।  
द्विगुणेषु सहस्रेषु योजनानां शतेषु च  ॥ लिप्_१,५७।३२ ॥  
ग्रहनक्षत्रतारासु उपरिष्टाद्यथाक्रमम्  ।  
ग्रहाश् च चन्द्रसूर्यौ च युतौ दिव्येन तेजसा  ॥ लिप्_१,५७।३३ ॥  
नित्यमृक्षेषु युज्यन्ते गच्छन्तो ऽहर्निशं क्रमात्  ।  
ग्रहनक्षत्रसूर्यास् ते नीचोच्चऋजुसंस्थिताः  ॥ लिप्_१,५७।३४ ॥  
समागमे च भेदे च पश्यन्ति युगपत्प्रजाः  ।  
ऋतवः षट् स्मृताः सर्वे समागच्छन्ति पञ्चधा  ॥ लिप्_१,५७।३५ ॥  
परस्परास्थिता ह्येते युज्यन्ते च परस्परम्  ।  
असङ्करेण विज्ञेयस् तेषां योगस्तु वै बुधैः  ॥ लिप्_१,५७।३६ ॥  
एवं सङ्क्षिप्य कथितं ग्रहाणां गमनं द्विजाः  ।  
भास्करप्रमुखानां च यथादृष्टं यथाश्रुतम्  ॥ लिप्_१,५७।३७ ॥  
ग्रहाधिपत्ये भगवान् ब्रह्मणा पद्मयोनिना  ।  
अभिषिक्तः सहस्रांशू रुद्रेण तु यथा गुहः  ॥ लिप्_१,५७।३८ ॥  
तस्माद्ग्रहार्चना कार्या अग्नौ चोद्यं यथाविधि  ।  
आदित्यग्रहपीडायां सद्भिः कार्यार्थसिद्धये  ॥ लिप्_१,५७।३९ ॥  
  
इति श्रीलिङ्गमहापुराणे पूर्वभागे ज्योतिश्चक्रे ग्रहचारकथनं नाम सप्तपञ्चाशत्तमो ऽध्यायः  
  
  
  
_______________________________________________________________  
  
  
लिप्, १, ५८  
  
ऋषय ऊचुः  
अभ्यषिञ्चत्कथं ब्रह्मा चाधिपत्ये प्रजापतिः  ।  
देवदैत्यमुखान् सर्वान् सर्वात्मा वद साम्प्रतम्  ॥ लिप्_१,५८।१ ॥  
सूत उवाच  
ग्रहाधिपत्ये भगवान् अभ्यषिञ्चद्दिवाकरम्  ।  
ऋक्षाणामोषधीनां च सोमं ब्रह्मा प्रजापतिः  ॥ लिप्_१,५८।२ ॥  
अपां च वरुणं देवं धनानां यक्षपुङ्गवम्  ।  
आदित्यानां तथा विष्णुं वसूनां पावकं तथा  ॥ लिप्_१,५८।३ ॥  
प्रजापतीनां दक्षं च मरुतां शक्रमेव च  ।  
दैत्यानां दानवानां च प्रह्लादं दैत्यपुङ्गवम्  ॥ लिप्_१,५८।४ ॥  
धर्मं पितॄणाम् अधिपं निरृतिं पिशिताशिनाम्  ।  
रुद्रं पशूनां भूतानां नन्दिनं गणनायकम्  ॥ लिप्_१,५८।५ ॥  
वीराणां वीरभद्रं च पिशाचानां भयङ्करम्  ।  
मातॄणां चैव चामुण्डां सर्वदेवनमस्कृताम्  ॥ लिप्_१,५८।६ ॥  
रुद्राणां देवदेवेशं नीललोहितमीश्वरम्  ।  
विघ्नानां व्योमजं देवं गजास्यं तु विनायकम्  ॥ लिप्_१,५८।७ ॥  
स्त्रीणां देवीमुमां देवीं वचसां च सरस्वतीम्  ।  
विष्णुं मायाविनां चैव स्वात्मानं जगतां तथा  ॥ लिप्_१,५८।८ ॥  
हिमवन्तं गिरीणां तु नदीनां चैव जाह्नवीम्  ।  
समुद्राणां च सर्वेषाम् अधिपं पयसां निधिम्  ॥ लिप्_१,५८।९ ॥  
वृक्षाणां चैव चाश्वत्थं प्लक्षं च प्रपितामहः  ॥ लिप्_१,५८।१० ॥  
गन्धर्वविद्याधरकिन्नराणाम् ईशं पुनश् चित्ररथं चकार  ।  
नागाधिपं वासुकिमुग्रवीर्यं सर्पाधिपं तक्षकमुग्रवीर्यम्  ॥ लिप्_१,५८।११ ॥  
दिग्वारणानामधिपं चकार गजेन्द्रम् ऐरावतम् उग्रवीर्यम्  ।*  
सुपर्णमीशं पततामथाश्वराजानमुच्चैःश्रवसं चकार  ॥ लिप्_१,५८।१२ ॥*  
सिंहं मृगाणां वृषभं गवां च मृगाधिपानां शरभं चकार  ।  
सेनाधिपानां गुहमप्रमेयं श्रुतिस्मृतीनां लकुलीशमीशम्  ॥ लिप्_१,५८।१३ ॥  
अभ्यषिञ्चत्सुधर्माणं तथा शङ्खपदं दिशाम्  ।  
केतुमन्तं क्रमेणैव हेमरोमाणमेव च  ॥ लिप्_१,५८।१४ ॥  
पृथिव्यां पृथुमीशानं सर्वेषां तु महेश्वरम्  ।  
चतुर्मूर्तिषु सर्वज्ञं शङ्करं वृषभध्वजम्  ॥ लिप्_१,५८।१५ ॥  
प्रसादाद्भगवाञ्छम्भोश् चाभ्यषिञ्चद्यथाक्रमम्  ।  
पुराभिषिच्य पुण्यात्मा रराज भुवनेश्वरः  ॥ लिप्_१,५८।१६ ॥  
एतद्वो विस्तरेणैव कथितं मुनिपुङ्गवाः  ।  
अभिषिक्तास्ततस्त्वेते विशिष्टा विश्वयोनिना  ॥ लिप्_१,५८।१७ ॥  
  
इति श्रीलिङ्गमहापुराणे सूर्याद्यभिषेककथनं नामाष्टपञ्चाशत्तमो ऽध्यायः  
  
  
  
_______________________________________________________________  
  
  
लिप्, १, ५९  
  
सूत उवाच  
एतच्छ्रुत्वा तु मुनयः पुनस्तं संशयान्विताः  ।  
पप्रच्छुरुत्तरं भूयस् तदा ते रोमहर्षणम्  ॥ लिप्_१,५९।१ ॥  
  
ऋषय ऊचुः  
यदेतदुक्तं भवता सूतेह वदतां वर  ।  
एतद्विस्तरतो ब्रूहि ज्योतिषां च विनिर्णयम्  ॥ लिप्_१,५९।२ ॥  
श्रुत्वा तु वचनं तेषां तदा सूतः समाहितः  ।  
उवाच परमं वाक्यं तेषां संशयनिर्णये  ॥ लिप्_१,५९।३ ॥  
अस्मिन्नर्थे महाप्राज्ञैर् यदुक्तं शान्तबुद्धिभिः  ।  
एतद्वो ऽहं प्रवक्ष्यामि सूर्यचन्द्रमसोर्गतिम्  ॥ लिप्_१,५९।४ ॥  
<fire-water-circle>  
यथा देवगृहाणीह सूर्यचन्द्रादयो ग्रहाः  ।  
अतः परं तु त्रिविधम् अग्नेर्वक्ष्ये समुद्भवम्  ॥ लिप्_१,५९।५ ॥  
दिव्यस्य भौतिकस्याग्नेर् अथो ऽग्नेः पार्थिवस्य च  ।  
व्युष्टायां तु रजन्यां च ब्रह्मणो ऽव्यक्तजन्मनः  ॥ लिप्_१,५९।६ ॥  
अव्याकृतमिदं त्वासीन् नैशेन तमसा वृतम्  ।  
चतुर्भागावशिष्टे ऽस्मिन् लोके नष्टे विशेषतः  ॥ लिप्_१,५९।७ ॥  
स्वयम्भूर्भगवांस्तत्र लोकसर्वार्थसाधकः  ।  
खद्योतवत्स व्यचरद् आविर्भावचिकीर्षया  ॥ लिप्_१,५९।८ ॥  
सो ऽग्निं सृष्ट्वाथ लोकादौ पृथिवीजलसंश्रितः  ।  
संहृत्य तत्प्रकाशार्थं त्रिधा व्यभजदीश्वरः  ॥ लिप्_१,५९।९ ॥  
पवनो यस्तु लोके ऽस्मिन् पार्थिवो वह्निरुच्यते  ।  
यश्चासौ लोकादौ सूर्ये शुचिरग्निस्तु स स्मृतः  ॥ लिप्_१,५९।१० ॥  
वैद्युतो ऽब्जस्तु विज्ञेयस् तेषां वक्ष्ये तु लक्षणम्  ।  
वैद्युतो जाठरः सौरो वारिगर्भास्त्रयो ऽग्नयः  ॥ लिप्_१,५९।११ ॥  
तस्मादपः पिबन्सूर्यो गोभिर् दीप्यत्यसौ विभुः  ।  
जले चाब्जः समाविष्टो नाद्भिर् अग्निः प्रशाम्यति  ॥ लिप्_१,५९।१२ ॥  
मानवानां च कुक्षिस्थो नाग्निः शाम्यति पावकः  ।  
अर्चिष्मान्पवनः सो ऽग्निर् निष्प्रभो जाठरः स्मृतः  ॥ लिप्_१,५९।१३ ॥  
यश्चायं मण्डली शुक्ली निरूष्मा सम्प्रजायते  ।  
प्रभा सौरी तु पादेन ह्य् अस्तं याते दिवाकरे  ॥ लिप्_१,५९।१४ ॥  
अग्निमाविशते रात्रौ तस्माद्दूरात्प्रकाशते  ।  
उद्यन्तं च पुनः सूर्यम् औष्ण्यम् अग्नेः समाविशेत्  ॥ लिप्_१,५९।१५ ॥  
पादेन पार्थिवस्याग्नेस् तस्मादग्निस्तपत्यसौ  ।  
प्रकाशोष्णस्वरूपे च सौराग्नेये तु तेजसी  ॥ लिप्_१,५९।१६ ॥  
परस्परानुप्रवेशाद् आप्यायेते परस्परम्  ।  
उत्तरे चैव भूम्यर्धे तथा ह्यग्निश् च दक्षिणे  ॥ लिप्_१,५९।१७ ॥  
उत्तिष्ठति पुनः सूर्यः पुनर्वै प्रविशत्य् अपः  ।  
तस्मात्ताम्रा भवन्त्यापो दिवारात्रिप्रवेशनात्  ॥ लिप्_१,५९।१८ ॥  
अस्तं याति पुनः सूर्यो ऽहर्वै प्रविशत्य् अपः  ।  
तस्मान्नक्तं पुनः शुक्ला आपो दृश्यन्ति भास्वराः  ॥ लिप्_१,५९।१९ ॥  
एतेन क्रमयोगेन भूम्यर्धे दक्षिणोत्तरे  ।  
उदयास्तमने नित्यम् अहोरात्रं विशत्य् अपः  ॥ लिप्_१,५९।२० ॥  
यश्चासौ तपते सूर्यः पिबन्नम्भो गभस्तिभिः  ।  
पार्थिवाग्निविमिश्रो ऽसौ दिव्यः शुचिरिति स्मृतः  ॥ लिप्_१,५९।२१ ॥  
सहस्रपादसौ वह्निर् वृत्तकुम्भनिभः स्मृतः  ।  
आदत्ते स तु नाडीनां सहस्रेण समन्ततः  ॥ लिप्_१,५९।२२ ॥  
नादेयीश्चैव सामुद्रीः कूपाश्चैव तथा घनाः  ।  
स्थावरा जङ्गमाश्चैव वापीकुल्यादिका अपः  ॥ लिप्_१,५९।२३ ॥  
<classes of sunrays>  
तस्य रश्मिसहस्रं तच् छीतवर्षोष्णनिःस्रवम्  ।  
तासां चतुःशता नाड्यो वर्षन्ते चित्रमूर्तयः  ॥ लिप्_१,५९।२४ ॥  
भजनाश्चैव माल्याश् च केतनाः पतनास् तथा  ।  
अमृता नामतः सर्वा रश्मयो वृष्टिसर्जनाः  ॥ लिप्_१,५९।२५ ॥  
हिमोद्वहाश् च ता नाड्यो रश्मयस् त्रिशताः पुनः  ।  
रेशा मेघाश् च वात्स्याश् च ह्लादिन्यो हिमसर्जनाः  ॥ लिप्_१,५९।२६ ॥  
चन्द्रभा नामतः सर्वा पीताभाश् च गभस्तयः  ।  
शुक्लाश् च ककुभाश्चैव गावो विश्वभृतस् तथा  ॥ लिप्_१,५९।२७ ॥  
शुक्लास्ता नामतः सर्वास् त्रिशतीर्घर्मसर्जनाः  ।  
सोमो बिभर्ति ताभिस्तु मनुष्यपितृदेवताः  ॥ लिप्_१,५९।२८ ॥  
मनुष्यानौषधेनेह स्वधया च पितॄनपि  ।  
अमृतेन सुरान् सर्वांस् तिसृभिस् तर्पयत्यसौ  ॥ लिप्_१,५९।२९ ॥  
वसन्ते चैव ग्रीष्मे च शतैः स तपते त्रिभिः  ।  
वर्षास्वथो शरदि च चतुर्भिः सम्प्रवर्षति  ॥ लिप्_१,५९।३० ॥  
हेमन्ते शिशिरे चैव हिममुत्सृजते त्रिभिः  ।  
<Götter in der Sonne>  
इन्द्रो धाता भगः पूषा मित्रो ऽथ वरुणो ऽर्यमा  ॥ लिप्_१,५९।३१ ॥  
अंशुर् विवस्वांस्त्वष्टा च पर्जन्यो विष्णुरेव च  ।  
वरुणो माघमासे तु सूर्य एव तु फाल्गुने  ॥ लिप्_१,५९।३२ ॥  
चैत्रे मासि भवेदंशुर् धाता वैशाखतापनः  ।  
ज्येष्ठे मासि भवेदिन्द्र आषाढे चार्यमा रविः  ॥ लिप्_१,५९।३३ ॥  
विवस्वान् श्रावणे मासि प्रौष्ठपदे भगः स्मृतः  ।  
पर्जन्यो ऽश्वयुजे मासि त्वष्टा वै कार्तिके रविः  ॥ लिप्_१,५९।३४ ॥  
मार्गशीर्षे भवेन्मित्रः पौषे विष्णुः सनातनः  ।  
पञ्चरश्मिसहस्राणि वरुणस्यार्ककर्मणि  ॥ लिप्_१,५९।३५ ॥  
षड्भिः सहस्रैः पूषा तु देवो ऽंशुः सप्तभिस् तथा  ।  
धाताष्टभिः सहस्रैस्तु नवभिस्तु शतक्रतुः  ॥ लिप्_१,५९।३६ ॥  
विवस्वान् दशभिर् याति यात्येकादशभिर् भगः  ।  
सप्तभिस्तपते मित्रस् त्वष्टा चैवाष्टभिः स्मृतः  ॥ लिप्_१,५९।३७ ॥  
अर्यमा दशभिर् याति पर्जन्यो नवभिस् तथा  ।  
षड्भी रश्मिसहस्रैस्तु विष्णुस्तपति मेदिनीम्  ॥ लिप्_१,५९।३८ ॥  
वसन्ते कपिलः सूर्यो ग्रीष्मे काञ्चनसप्रभः  ।  
श्वेतो वर्षासु वर्णेन पाण्डुः शरदि भास्करः  ॥ लिप्_१,५९।३९ ॥  
हेमन्ते ताम्रवर्णस्तु शिशिरे लोहितो रविः  ।  
इति वर्णाः समाख्याता मया सूर्यसमुद्भवाः  ॥ लिप्_१,५९।४० ॥  
ओषधीषु बलं धत्ते स्वधया च पितृष्वपि  ।  
सूर्यो ऽमरेष्वप्यमृतं त्रयं त्रिषु नियच्छति  ॥ लिप्_१,५९।४१ ॥  
एवं रश्मिसहस्रं तत् सौरं लोकार्थसाधकम्  ।  
भिद्यते लोकमासाद्य जलशीतोष्णनिःस्रवम्  ॥ लिप्_१,५९।४२ ॥  
इत्येतन्मण्डलं शुक्लं भास्वरं सूर्यसञ्ज्ञितम्  ।  
नक्षत्रग्रहसोमानां प्रतिष्ठायोनिरेव च  ॥ लिप्_१,५९।४३ ॥  
चन्द्रऋक्षग्रहाः सर्वे विज्ञेयाः सूर्यसम्भवाः  ।  
नक्षत्राधिपतिः सोमो नयनं वाममीशितुः  ॥ लिप्_१,५९।४४ ॥  
नयनं चैवम् ईशस्य दक्षिणं भास्करः स्वयम्  ।  
तेषां जनानां लोके ऽस्मिन् नयनं नयते यतः  ॥ लिप्_१,५९।४५ ॥  
  
इति श्रीलिङ्गमहापुराणे पूर्वभागे सूर्यरश्मिस्वरूपकथनं नामैकोनषष्टितमो ऽध्यायः  
  
  
_______________________________________________________________  
  
  
लिप्, १, ६०  
  
सूत उवाच  
शेषाः पञ्च ग्रहा ज्ञेया ईश्वराः कामचारिणः  ।  
पठ्यते चाग्निरादित्य उदकं चन्द्रमाः स्मृतः  ॥ लिप्_१,६०।१ ॥  
शेषाणां प्रकृतिं सम्यग् वक्ष्यमाणां निबोधत  ।  
सुरसेनापतिः स्कन्दः पठ्यते ऽङ्गारको ग्रहः  ॥ लिप्_१,६०।२ ॥  
नारायणं बुधं प्राहुर् देवं ज्ञानविदो जनाः  ।  
सर्वलोकप्रभुः साक्षाद् यमो लोकप्रभुः स्वयम्  ॥ लिप्_१,६०।३ ॥  
महाग्रहो द्विजश्रेष्ठा मन्दगामी शनैश्चरः  ।  
देवासुरगुरू द्वौ तु भानुमन्तौ महाग्रहौ  ॥ लिप्_१,६०।४ ॥  
प्रजापतिसुतावुक्तौ ततः शुक्रबृहस्पती  ।  
आदित्यमूलमखिलं त्रैलोक्यं नात्र संशयः  ॥ लिप्_१,६०।५ ॥  
भवत्यस्माज्जगत्कृत्स्नं सदेवासुरमानुषम्  ।  
रुद्रेन्द्रोपेन्द्रचन्द्राणां विप्रेन्द्राग्निदिवौकसाम्  ॥ लिप्_१,६०।६ ॥  
द्युतिर्द्युतिमतां कृत्स्नं यत्तेजः सर्वलौकिकम्  ।  
सर्वात्मा सर्वलोकेशो महादेवः प्रजापतिः  ॥ लिप्_१,६०।७ ॥  
सूर्य एव त्रिलोकेशो मूलं परमदैवतम्  ।  
ततः सञ्जायते सर्वं तत्रैव प्रविलीयते  ॥ लिप्_१,६०।८ ॥  
भावाभावौ हि लोकानाम् आदित्यान्निःसृतौ पुरा  ।  
अविज्ञेयो ग्रहो विप्रा दीप्तिमान्सुप्रभो रविः  ॥ लिप्_१,६०।९ ॥  
अत्र गच्छन्ति निधनं जायन्ते च पुनः पुनः  ।  
क्षणा मुहूर्ता दिवसा निशाः पक्षाश् च कृत्स्नशः  ॥ लिप्_१,६०।१० ॥  
मासाः संवत्सरश्चैव ऋतवो ऽथ युगानि च  ।  
तदादित्यादृते ह्येषा कालसङ्ख्या न विद्यते  ॥ लिप्_१,६०।११ ॥  
कालादृते न नियमो न दीक्षा नाह्निकक्रमः  ।  
ऋतूनां च विभागश् च पुष्पं मूलं फलं कुतः  ॥ लिप्_१,६०।१२ ॥  
कुतः सस्यविनिष्पत्तिस् तृणौषधिगणो ऽपि च  ।  
अभावो व्यवहाराणां जन्तूनां दिवि चेह च  ॥ लिप्_१,६०।१३ ॥  
जगत्प्रतापनमृते भास्करं रुद्ररूपिणम्  ।  
स एष कालश्चाग्निश् च द्वादशात्मा प्रजापतिः  ॥ लिप्_१,६०।१४ ॥  
तपत्येष द्विजश्रेष्ठास् त्रैलोक्यं सचराचरम्  ।  
स एष तेजसां राशिः समस्तः सार्वलौकिकः  ॥ लिप्_१,६०।१५ ॥  
उत्तमं मार्गमास्थाय रात्र्यहोभिर् इदं जगत्  ।  
पार्श्वत ऊर्ध्वम् अधश् चैव तापयत्येष सर्वशः  ॥ लिप्_१,६०।१६ ॥  
यथा प्रभाकरो दीपो गृहमध्ये ऽवलम्बितः  ।  
पार्श्वत ऊर्ध्वम् अधश्चैव तमो नाशयते समम्  ॥ लिप्_१,६०।१७ ॥  
तद्वत्सहस्रकिरणो ग्रहराजो जगत्प्रभुः  ।  
सूर्यो गोभिर् जगत् सर्वम् आदीपयति सर्वतः  ॥ लिप्_१,६०।१८ ॥  
<7 special sunrays>  
रवे रश्मिसहस्रं यत् प्राङ्मया समुदाहृतम्  ।  
तेषां श्रेष्ठाः पुनः सप्त रश्मयो ग्रहयोनयः  ॥ लिप्_१,६०।१९ ॥  
सुषुम्नो हरिकेशश् च विश्वकर्मा तथैव च  ।  
विश्वव्यचाः पुनश्चाद्यः सन्नद्धश् च ततः परः  ॥ लिप्_१,६०।२० ॥  
सर्वावसुः पुनश्चान्यः स्वराडन्यः प्रकीर्तितः  ।  
सुषुम्नः सूर्यरश्मिस्तु दक्षिणां राशिम् ऐधयत्  ॥ लिप्_१,६०।२१ ॥  
न्यगूर्ध्वाधः प्रचारो ऽस्य सुषुम्नः परिकीर्तितः  ।  
हरिकेशः पुरस्ताद् यो ऋक्षयोनिः प्रकीर्त्यते  ॥ लिप्_१,६०।२२ ॥  
दक्षिणे विश्वकर्मा च रश्मिर्वर्धयते बुधम्  ।  
विश्वव्यचास्तु यः पश्चाच् छुक्रयोनिः स्मृतो बुधैः  ॥ लिप्_१,६०।२३ ॥  
सन्नद्धश् च तु यो रश्मिः स योनिर् लोहितस्य तु  ।  
षष्ठः सर्वावसू रश्मिः स योनिस्तु बृहस्पतेः  ॥ लिप्_१,६०।२४ ॥  
शनैश्चरं पुनश् चापि रश्मिर् आप्यायते स्वराट्  ।  
एवं सूर्यप्रभावेन नक्षत्रग्रहतारकाः  ॥ लिप्_१,६०।२५ ॥  
दृश्यन्ते दिवि ताः सर्वाः विश्वं चेदं पुनर्जगत्  ।  
न क्षीयन्ते यतस्तानि तस्मान्नक्षत्रता स्मृता  ॥ लिप्_१,६०।२६ ॥  
  
इति श्रीलिङ्गमहापुराणे पूर्वभागे षष्टितमो ऽध्यायः  
  
  
  
_______________________________________________________________  
  
  
लिप्, १, ६१  
  
सूत उवाच  
क्षेत्राण्येतानि सर्वाणि आतपन्ति गभस्तिभिः  ।  
तेषां क्षेत्राण्यथादत्ते सूर्यो नक्षत्रतारकाः  ॥ लिप्_१,६१।१ ॥  
चीर्णेन सुकृतेनेह सुकृतान्ते ग्रहाश्रयाः  ।  
तारणात्तारका ह्येताः शुक्लत्वाच्चैव तारकाः  ॥ लिप्_१,६१।२ ॥  
दिव्यानां पार्थिवानां च नैशानां चैव सर्वशः  ।  
आदानान्नित्यमादित्यस् तेजसां तमसामपि  ॥ लिप्_१,६१।३ ॥  
सवने स्यन्दने ऽर्थे च धातुर् एष विभाष्यते  ।  
सवनात्तेजसो ऽपां च तेनासौ सविता मतः  ॥ लिप्_१,६१।४ ॥  
बहुलश्चन्द्र इत्येष ह्लादने धातुरुच्यते  ।  
शुक्लत्वे चामृतत्वे च शीतत्वे च विभाव्यते  ॥ लिप्_१,६१।५ ॥  
सूर्याचन्द्रमसोर्दिव्ये मण्डले भास्वरे खगे  ।  
जलतेजोमये शुक्ले वृत्तकुम्भनिभे शुभे  ॥ लिप्_१,६१।६ ॥  
घनतोयात्मकं तत्र मण्डलं शशिनः स्मृतम्  ।  
घनतेजोमयं शुक्लं मण्डलं भास्करस्य तु  ॥ लिप्_१,६१।७ ॥  
वसन्ति सर्वदेवाश् च स्थानान्येतानि सर्वशः  ।  
मन्वन्तरेषु सर्वेषु ऋक्षसूर्यग्रहाश्रयाः  ॥ लिप्_१,६१।८ ॥  
तेन ग्रहा गृहाण्येव तदाख्यास्ते भवन्ति च  ।  
सौरं सूर्यो ऽविशत्स्थानं सौम्यं सोमस्तथैव च  ॥ लिप्_१,६१।९ ॥  
शौक्रं शुक्रो ऽविशत्स्थानं षोडशार्चिः प्रतापवान्  ।  
बृहद् बृहस्पतिश्चैव लोहितश्चैव लोहितम्  ॥ लिप्_१,६१।१० ॥  
शनैश्चरं तथा स्थानं देवश्चापि शनैश्चरः  ।  
बौधं बुधस्तु स्वर्भानुः स्वर्भानुस्थानमाश्रितः  ॥ लिप्_१,६१।११ ॥  
नक्षत्राणि च सर्वाणि नक्षत्राणि विशन्ति च  ।  
गृहाण्येतानि सर्वाणि ज्योतींषि सुकृतात्मनाम्  ॥ लिप्_१,६१।१२ ॥  
कल्पादौ सम्प्रवृत्तानि निर्मितानि स्वयम्भुवा  ।  
स्थानान्येतानि तिष्ठन्ति यावद् आभूतसम्प्लवम्  ॥ लिप्_१,६१।१३ ॥  
मन्वन्तरेषु सर्वेषु देवस्थानानि तानि वै  ।  
अभिमानिनो ऽवतिष्ठन्ते देवाः स्थानं पुनः पुनः  ॥ लिप्_१,६१।१४ ॥  
अतीतैस्तु सहैतानि भाव्याभाव्यैः सुरैः सह  ।  
वर्तन्ते वर्तमानैश् च स्थानिभिस्तैः सुरैः सह  ॥ लिप्_१,६१।१५ ॥  
अस्मिन्मन्वन्तरे चैव ग्रहा वैमानिकाः स्मृताः  ।  
विवस्वानदितेः पुत्रः सूर्यो वैवस्वते ऽन्तरे  ॥ लिप्_१,६१।१६ ॥  
द्युतिमानृषिपुत्रस्तु सोमो देवो वसुः स्मृतः  ।  
शुक्रो देवस्तु विज्ञेयो भार्गवो ऽसुरयाजकः  ॥ लिप्_१,६१।१७ ॥  
बृहत्तेजाः स्मृतो देवो देवाचार्यो ऽङ्गिरःसुतः  ।  
बुधो मनोहरश्चैव ऋषिपुत्रस्तु स स्मृतः  ॥ लिप्_१,६१।१८ ॥  
शनैश्चरो विरूपस्तु सञ्ज्ञापुत्रो विवस्वतः  ।  
अग्निर्विकेश्यां जज्ञे तु युवासौ लोहितार्चिषः  ॥ लिप्_१,६१।१९ ॥  
नक्षत्रऋक्षनामिन्यो दाक्षायण्यस्तु ताः स्मृताः  ।  
स्वर्भानुः सिंहिकापुत्रो भूतसन्तापनो ऽसुरः  ॥ लिप्_१,६१।२० ॥  
सोमर्क्षग्रहसूर्येषु कीर्तितास्त्वभिमानिनः  ।  
स्थानान्येतान्यथोक्तानि स्थानिन्यश्चैव देवताः  ॥ लिप्_१,६१।२१ ॥  
सौरम् अग्निमयं स्थानं सहस्रांशोर्विवस्वतः  ।  
हिमांशोस्तु स्मृतं स्थानम् अम्मयं शुक्लमेव च  ॥ लिप्_१,६१।२२ ॥  
आप्यं श्यामं मनोज्ञं च बुधरश्मिगृहं स्मृतम्  ।  
शुक्लस्याप्यम्मयं शुक्लं पदं षोडशरश्मिवत्  ॥ लिप्_१,६१।२३ ॥  
नवरश्मि तु भौमस्य लोहितं स्थानम् उत्तमम्  ।  
हरिद्राभं बृहच्चापि षोडशार्चिर्बृहस्पतेः  ॥ लिप्_१,६१।२४ ॥  
अष्टरश्मिगृहं चापि प्रोक्तं कृष्णं शनैश्चरे  ।  
स्वर्भानोस्तामसं स्थानं भूतसन्तापनालयम्  ॥ लिप्_१,६१।२५ ॥  
विज्ञेयास्तारकाः सर्वास् त्व् ऋषयस्त्वेकरश्मयः  ।  
आश्रयाः पुण्यकीर्तीनां शुक्लाश्चापि स्ववर्णतः  ॥ लिप्_१,६१।२६ ॥  
घनतोयात्मिका ज्ञेयाः कल्पादावेव निर्मिताः  ।  
आदित्यरश्मिसंयोगात् सम्प्रकाशात्मिकाः स्मृताः  ॥ लिप्_१,६१।२७ ॥  
नवयोजनसाहस्रो विष्कम्भः सवितुः स्मृतः  ।  
त्रिगुणस्तस्य विस्तारो मण्डलस्य प्रमाणतः  ॥ लिप्_१,६१।२८ ॥  
द्विगुणः सूर्यविस्ताराद् विस्तारः शशिनः स्मृतः  ।  
तुल्यस्तयोस्तु स्वर्भानुर् भूत्वाधस्तात्प्रसर्पति  ॥ लिप्_१,६१।२९ ॥  
उद्धृत्य पृथिवीछायां निर्मितां मण्डलाकृतिम्  ।  
स्वर्भानोस्तु बृहत्स्थानं तृतीयं यत्तमोमयम्  ॥ लिप्_१,६१।३० ॥  
आदित्यात्तच्च निष्क्रम्य समं गच्छति पर्वसु  ।  
आदित्यमेति सोमाच्च पुनः सौरेषु पर्वसु  ॥ लिप्_१,६१।३१ ॥  
स्वर्भानुं नुदते यस्मात् तस्मात्स्वर्भानुरुच्यते  ।  
चन्द्रस्य षोडशो भागो भार्गवस्य विधीयते  ॥ लिप्_१,६१।३२ ॥  
विष्कम्भान्मण्डलाच्चैव योजनाग्रात्प्रमाणतः  ।  
भार्गवात्पादहीनस्तु विज्ञेयो वै बृहस्पतिः  ॥ लिप्_१,६१।३३ ॥  
बृहस्पतेः पादहीनौ वक्रसौरी उभौ स्मृतौ  ।  
विस्तारान्मण्डलाच्चैव पादहीनस्तयोर्बुधः  ॥ लिप्_१,६१।३४ ॥  
तारानक्षत्ररूपाणि वपुष्मन्तीह यानि वै  ।  
बुधेन तानि तुल्यानि विस्तारान्मण्डलाच्च वै  ॥ लिप्_१,६१।३५ ॥  
प्रायशश्चन्द्रयोगीनि विद्यादृक्षाणि तत्त्ववित्  ।  
तारानक्षत्ररूपाणि हीनानि तु परस्परम्  ॥ लिप्_१,६१।३६ ॥  
शतानि पञ्च चत्वारि त्रीणि द्वे चैव योजने  ।  
सर्वोपरि निकृष्टानि तारकामण्डलानि तु  ॥ लिप्_१,६१।३७ ॥  
योजनान्यर्धमात्राणि तेभ्यो ह्रस्वं न विद्यते  ।  
उपरिष्टात्त्रयस्तेषां ग्रहास्ते दूरसर्पिणः  ॥ लिप्_१,६१।३८ ॥  
सौरो ऽङ्गिराश् च वक्रश् च ज्ञेया मन्दविचारिणः  ।  
पूर्वमेव समाख्याता गतिस्तेषां यथाक्रमम्  ॥ लिप्_१,६१।३९ ॥  
एतेष्वेव ग्रहाः सर्वे नक्षत्रेषु समुत्थिताः  ।  
विवस्वानदितेः पुत्रः सूर्यो वै मुनिसत्तमाः  ॥ लिप्_१,६१।४० ॥  
विशाखासु समुत्पन्नो ग्रहाणां प्रथमो ग्रहः  ।  
त्विषिमान् धर्मपुत्रस्तु सोमो देवो वसुस्तु सः  ॥ लिप्_१,६१।४१ ॥  
शीतरश्मिः समुत्पन्नः कृत्तिकासु निशाकरः  ।  
षोडशार्चिर्भृगोः पुत्रः शुक्रः सूर्यादनन्तरम्  ॥ लिप्_१,६१।४२ ॥  
ताराग्रहाणां प्रवरस् तिष्ये क्षेत्रे समुत्थितः  ।  
ग्रहश्चाङ्गिरसः पुत्रो द्वादशार्चिर्बृहस्पतिः  ॥ लिप्_१,६१।४३ ॥  
फाल्गुनीषु समुत्पन्नः पूर्वाख्यासु जगद्गुरुः  ।  
नवार्चिर्लोहिताङ्गश् च प्रजापतिसुतो ग्रहः  ॥ लिप्_१,६१।४४ ॥  
आषाढास्विह पूर्वासु समुत्पन्न इति स्मृतः  ।  
रेवतीष्वेव सप्तार्चिः- स्थाने सौरिः शनैश्चरः  ॥ लिप्_१,६१।४५ ॥  
सौम्यो बुधो धनिष्ठासु पञ्चार्चिर् उदितो ग्रहः  ।  
तमोमयो मृत्युसुतः प्रजाक्षयकरः शिखी  ॥ लिप्_१,६१।४६ ॥  
आश्लेषासु समुत्पन्नः सर्वहारी महाग्रहः  ।  
तथा स्वनामधेयेषु दाक्षायण्यः समुत्थिताः  ॥ लिप्_१,६१।४७ ॥  
तमोवीर्यमयो राहुः प्रकृत्या कृष्णमण्डलः  ।  
भरणीषु समुत्पन्नो ग्रहश्चन्द्रार्कमर्दनः  ॥ लिप्_१,६१।४८ ॥  
एते तारा ग्रहाश्चापि बोद्धव्या भार्गवादयः  ।  
जन्मनक्षत्रपीडासु यान्ति वैगुण्यतां यतः  ॥ लिप्_१,६१।४९ ॥  
मुच्यते तेन दोषेण ततस्तद्ग्रहभक्तितः  ।  
सर्वग्रहाणामेतेषाम् आदिरादित्य उच्यते  ॥ लिप्_१,६१।५० ॥  
ताराग्रहाणां शुक्रस्तु केतूनां चापि धूमवान्  ।  
ध्रुवः किल ग्रहाणां तु विभक्तानां चतुर्दिशम्  ॥ लिप्_१,६१।५१ ॥  
नक्षत्राणां श्रविष्ठा स्याद् अयनानां तथोत्तरम्  ।  
वर्षाणां चैव पञ्चानाम् आद्यः संवत्सरः स्मृतः  ॥ लिप्_१,६१।५२ ॥  
ऋतूनां शिशिरश्चापि मासानां माघ उच्यते  ।  
पक्षाणां शुक्लपक्षस्तु तिथीनां प्रतिपत्तथा  ॥ लिप्_१,६१।५३ ॥  
अहोरात्रविभागानाम् अहश्चादिः प्रकीर्तितः  ।  
मुहूर्तानां तथैवादिर् मुहूर्तो रुद्रदैवतः  ॥ लिप्_१,६१।५४ ॥  
क्षणश्चापि निमेषादिः कालः कालविदां वराः  ।  
श्रवणान्तं धनिष्ठादि युगं स्यात्पञ्चवार्षिकम्  ॥ लिप्_१,६१।५५ ॥  
भानोर्गतिविशेषेण चक्रवत्परिवर्तते  ।  
दिवाकरः स्मृतस्तस्मात् कालकृद्विभुरीश्वरः  ॥ लिप्_१,६१।५६ ॥  
चतुर्विधानां भूतानां प्रवर्तकनिवर्तकः  ।  
तस्यापि भगवान् रुद्रः साक्षाद्देवः प्रवर्तकः  ॥ लिप्_१,६१।५७ ॥  
इत्येष ज्योतिषामेवं सन्निवेशो ऽर्थनिश्चयः  ।  
लोकसंव्यवहारार्थं महादेवेन निर्मितः  ॥ लिप्_१,६१।५८ ॥  
बुद्धिपूर्वं भगवता कल्पादौ सम्प्रवर्तितः  ।  
स आश्रयो ऽभिमानी च सर्वस्य ज्योतिरात्मकः  ॥ लिप्_१,६१।५९ ॥  
एकरूपप्रधानस्य परिणामो ऽयमद्भुतः  ।  
नैष शक्यः प्रसङ्ख्यातुं याथातथ्येन केनचित्  ॥ लिप्_१,६१।६० ॥  
गतागतं मनुष्येण ज्योतिषां मांसचक्षुषा  ।  
आगमादनुमानाच्च प्रत्यक्षादुपपत्तितः  ॥ लिप्_१,६१।६१ ॥  
परीक्ष्य निपुणं बुद्ध्या श्रद्धातव्यं विपश्चिता  ।  
चक्षुः शास्त्रं जलं लेख्यं गणितं मुनिसत्तमाः  ॥ लिप्_१,६१।६२ ॥  
पञ्चैते हेतवो ज्ञेया ज्योतिर्मानविनिर्णये  ॥ लिप्_१,६१।६३ ॥  
  
इति श्रीलिङ्गमहापुराणे पूर्वभागे ग्रहसङ्ख्यावर्णनं नामैकषष्टितमो ऽध्यायः  
  
  
  
_______________________________________________________________  
  
  
लिप्, १, ६२  
  
ऋषय ऊचुः  
कथं विष्णोः प्रसादाद्वै ध्रुवो बुद्धिमतां वरः  ।  
मेढीभूतो ग्राहाणां वै वक्तुमर्हसि साम्प्रतम्  ॥ लिप्_१,६२।१ ॥  
  
सूत उवाच  
एतमर्थं मया पृष्टो नानाशास्त्रविशारदः  ।  
मार्कण्डेयः पुरा प्राह मह्यं शुश्रूषवे द्विजाः  ॥ लिप्_१,६२।२ ॥  
  
मार्कण्डेय उवाच  
सार्वभौमो महातेजाः सर्वशस्त्रभृतां वरः  ।  
उत्तानपादो राजा वै पालयामास मेदिनीम्  ॥ लिप्_१,६२।३ ॥  
तस्य भार्याद्वयम् अभूत् सुनीतिः सुरुचिस् तथा  ।  
अग्रजायामभूत्पुत्रः सुनीत्यां तु महायशाः  ॥ लिप्_१,६२।४ ॥  
ध्रुवो नाम महाप्राज्ञः कुलदीपो महामतिः  ।  
कदाचित् सप्तवर्षे ऽपि पितुरङ्कम् उपाविशत्  ॥ लिप्_१,६२।५ ॥  
सुरुचिस्तं विनिर्धूय स्वपुत्रं प्रीतिमानसा  ।  
न्यवेशयत्तं विप्रेन्द्रा ह्य् अङ्कं रूपेण मानिता  ॥ लिप्_१,६२।६ ॥  
अलब्ध्वा स पितुर्धीमान् अङ्कं दुःखितमानसः  ।  
मातुः समीपमागम्य रुरोद स पुनः पुनः  ॥ लिप्_१,६२।७ ॥  
रुदन्तं पुत्रमाहेदं माता शोकपरिप्लुता  ।  
सुरुचिर्दयिता भर्तुस् तस्याः पुत्रो ऽपि तादृशः  ॥ लिप्_१,६२।८ ॥  
मम त्वं मन्दभाग्याया जातः पुत्रो ऽप्यभाग्यवान्  ।  
किं शोचसि किमर्थं त्वं रोदमानः पुनः पुनः  ॥ लिप्_१,६२।९ ॥  
सन्तप्तहृदयो भूत्वा मम शोकं करिष्यसि  ।  
स्वस्थस्थानं ध्रुवं पुत्र स्वशक्त्या त्वं समाप्नुयाः  ॥ लिप्_१,६२।१० ॥  
इत्युक्तः स तु मात्रा वै निर्जगाम तदा वनम्  ।  
विश्वामित्रं ततो दृष्ट्वा प्रणिपत्य यथाविधि  ॥ लिप्_१,६२।११ ॥  
उवाच प्राञ्जलिर्भूत्वा भगवन् वक्तुमर्हसि  ।  
सर्वेषामुपरिस्थानं केन प्राप्स्यामि सत्तम  ॥ लिप्_१,६२।१२ ॥  
पितुरङ्के समासीनं माता मां सुरुचिर्मुने  ।  
व्यधूनयत्स तं राजा पिता नोवाच किञ्चन  ॥ लिप्_१,६२।१३ ॥  
एतस्मात् कारणाद् ब्रह्मंस् त्रस्तो ऽहं मातरं गतः  ।  
सुनीतिराह मे माता मा कृथाः शोकमुत्तमम्  ॥ लिप्_१,६२।१४ ॥  
स्वकर्मणा परं स्थानं प्राप्तुमर्हसि पुत्रक  ।  
तस्या हि वचनं श्रुत्वा स्थानं तव महामुने  ॥ लिप्_१,६२।१५ ॥  
प्राप्तो वनमिदं ब्रह्मन्न् अद्य त्वां दृष्टवान्प्रभो  ।  
तव प्रसादात् प्राप्स्ये ऽहं स्थानमद्भुतमुत्तमम्  ॥ लिप्_१,६२।१६ ॥  
इत्युक्तः स मुनिः श्रीमान् प्रहसन्न् इदम् अब्रवीत्  ।  
राजपुत्र शृणुष्वेदं स्थानमुत्तममाप्स्यसि  ॥ लिप्_१,६२।१७ ॥  
आराध्य जगतामीशं केशवं क्लेशनाशनम्  ।  
दक्षिणाङ्गभवं शम्भोर् महादेवस्य धीमतः  ॥ लिप्_१,६२।१८ ॥  
जप नित्यं महाप्राज्ञ सर्वपापविनाशनम्  ।  
इष्टदं परमं शुद्धं पवित्रममलं परम्  ॥ लिप्_१,६२।१९ ॥  
ब्रूहि मन्त्रमिमं दिव्यं प्रणवेन समन्वितम्  ।  
नमो ऽस्तु वासुदेवाय इत्येवं नियतेन्द्रियः  ॥ लिप्_१,६२।२० ॥  
ध्यायन्सनातनं विष्णुं जपहोमपरायणः  ।  
इत्युक्तः प्रणिपत्यैनं विश्वामित्रं महायशाः  ॥ लिप्_१,६२।२१ ॥  
प्राङ्मुखो नियतो भूत्वा जजाप प्रीतमानसः  ।  
शाकमूलफलाहारः संवत्सरमतन्द्रितः  ॥ लिप्_१,६२।२२ ॥  
जजाप मन्त्रमनिशम् अजस्रं स पुनः पुनः  ।  
वेताला राक्षसा घोराः सिंहाद्याश् च महामृगाः  ॥ लिप्_१,६२।२३ ॥  
तमभ्ययुर्महात्मानं बुद्धिमोहाय भीषणाः  ।  
जपन् स वासुदेवेति न किञ्चित् प्रत्यपद्यत  ॥ लिप्_१,६२।२४ ॥  
सुनीतिर् अस्य या माता तस्या रूपेण संवृता  ।  
पिशाचि समनुप्राप्ता रुरोद भृशदुःखिता  ॥ लिप्_१,६२।२५ ॥  
मम त्वमेकः पुत्रो ऽसि किमर्थं क्लिश्यते भवान्  ।  
मामनाथामपहाय तप आस्थितवानसि  ॥ लिप्_१,६२।२६ ॥  
एवमादीनि वाक्यानि भाषमाणां महातपाः  ।  
अनिरीक्ष्यैव हृष्टात्मा हरेर्नाम जजाप सः  ॥ लिप्_१,६२।२७ ॥  
ततः प्रशेमुः सर्वत्र विघ्नरूपाणि तत्र वै  ।  
ततो गरुडमारुह्य कालमेघसमद्युतिः  ॥ लिप्_१,६२।२८ ॥  
सर्वदेवैः परिवृतः स्तूयमानो महर्षिभिः  ।  
आययौ भगवान्विष्णुः ध्रुवान्तिकम् अरातिहा  ॥ लिप्_१,६२।२९ ॥  
समागतं विलोक्याथ को ऽसावित्येव चिन्तयन्  ।  
पिबन्निव हृषीकेशं नयनाभ्यां जगत्पतिम्  ॥ लिप्_१,६२।३० ॥  
जपन् स वासुदेवेति ध्रुवस्तस्थौ महाद्युतिः  ।  
शङ्खप्रान्तेन गोविन्दः पस्पर्शास्यं हि तस्य वै  ॥ लिप्_१,६२।३१ ॥  
ततः स परमं ज्ञानम् अवाप्य पुरुषोत्तमम्  ।  
तुष्टाव प्राञ्जलिर्भूत्वा सर्वलोकेश्वरं हरिम्  ॥ लिप्_१,६२।३२ ॥  
प्रसीद देवदेवेश शङ्खचक्रगदाधर  ।  
लोकात्मन् वेदगुह्यात्मन् त्वां प्रपन्नो ऽस्मि केशव  ॥ लिप्_१,६२।३३ ॥  
न विदुस्त्वां महात्मानं सनकाद्या महर्षयः  ।  
तत्कथं त्वामहं विद्यां नमस्ते भुवनेश्वर  ॥ लिप्_१,६२।३४ ॥  
तमाह प्रहसन्विष्णुर् एहि वत्स ध्रुवो भवान्  ।  
स्थानं ध्रुवं समासाद्य ज्योतिषाम् अग्रभुग् भव  ॥ लिप्_१,६२।३५ ॥  
मात्रा त्वं सहितस्तत्र ज्योतिषां स्थानमाप्नुहि  ।  
मत्स्थानमेतत्परमं ध्रुवं नित्यं सुशोभनम्  ॥ लिप्_१,६२।३६ ॥  
तपसाराध्य देवेशं पुरा लब्धं हि शङ्करात्  ।  
वासुदेवेति यो नित्यं प्रणवेन समन्वितम्  ॥ लिप्_१,६२।३७ ॥  
नमस्कारसमायुक्तं भगवच्छब्दसंयुतम्  ।  
जपेदेवं हि यो विद्वान् ध्रुवं स्थानं प्रपद्यते  ॥ लिप्_१,६२।३८ ॥  
ततो देवाः सगन्धर्वाः सिद्धाश् च परमर्षयः  ।  
मात्रा सह ध्रुवं सर्वे तस्मिन् स्थाने न्यवेशयन्  ॥ लिप्_१,६२।३९ ॥  
विष्णोराज्ञां पुरस्कृत्य ज्योतिषां स्थानमाप्तवान्  ।  
एवं ध्रुवो महातेजा द्वादशाक्षरविद्यया  ॥ लिप्_१,६२।४० ॥  
अवाप महतीं सिद्धिम् एतत्ते कथितं मया  ॥ लिप्_१,६२।४१ ॥  
  
सूत उवाच  
तस्माद्यो वासुदेवाय प्रणामं कुरुते नरः  ।  
स याति ध्रुवसालोक्यं ध्रुवत्वं तस्य तत्तथा  ॥ लिप्_१,६२।४२ ॥  
  
इति श्रीलिङ्गमहापुराणे पूर्वभागे भुवनकोशे ध्रुवसंस्थानवर्णनं नाम द्विषष्टितमो ऽध्यायः  
  
  
_______________________________________________________________  
  
  
लिप्, १, ६३  
  
ऋषय ऊचुः  
देवानां दानवानां च गन्धर्वोरगरक्षसाम्  ।  
उत्पत्तिं ब्रूहि सूताद्य यथाक्रममनुत्तमम्  ॥ लिप्_१,६३।१ ॥  
  
सूत उवाच  
सङ्कल्पाद्दर्शनात्स्पर्शात् पूर्वेषां सृष्टिरुच्यते  ।  
दक्षात्प्राचेतसादूर्ध्वं सृष्टिर्मैथुनसम्भवा  ॥ लिप्_१,६३।२ ॥  
यदा तु सृजतस्तस्य देवर्षिगणपन्नगान्  ।  
न वृद्धिमगमल्लोकस् तदा मैथुनयोगतः  ॥ लिप्_१,६३।३ ॥  
दक्षः पुत्रसहस्राणि पञ्च सूत्यामजीजनत्  ।  
तांस्तु दृष्ट्वा महाभागान् सिसृक्षुर्विविधाः प्रजाः  ॥ लिप्_१,६३।४ ॥  
नारदः प्राह हर्यश्वान् दक्षपुत्रान् समागतान्  ।  
भुवः प्रमाणं सर्वं तु ज्ञात्वोर्ध्वमध एव च  ॥ लिप्_१,६३।५ ॥  
ततः सृष्टिं विशेषेण कुरुध्वं मुनिसत्तमाः  ।  
ते तु तद्वचनं श्रुत्वा प्रयाताः सर्वतोदिशम्  ॥ लिप्_१,६३।६ ॥  
अद्यापि न निवर्तन्ते समुद्रादिव सिन्धवः  ।  
हर्यश्वेषु च नष्टेषु पुनर्दक्षः प्रजापतिः  ॥ लिप्_१,६३।७ ॥  
सूत्यामेव च पुत्राणां सहस्रमसृजत्प्रभुः  ।  
शबला नाम ते विप्राः समेताः सृष्टिहेतवः  ॥ लिप्_१,६३।८ ॥  
नारदो ऽनुगतान्प्राह पुनस्तान्सूर्यवर्चसः  ।  
भुवः प्रमाणं सर्वं तु ज्ञात्वा भ्रातॄन् पुनः पुनः  ॥ लिप्_१,६३।९ ॥  
आगत्य वाथ सृष्टिं वै करिष्यथ विशेषतः  ।  
ते ऽपि तेनैव मार्गेण जग्मुर्भ्रातृगतिं तथा  ॥ लिप्_१,६३।१० ॥  
ततस्तेष्वपि नष्टेषु षष्टिकन्याः प्रजापतिः  ।  
वैरिण्यां जनयामास दक्षः प्राचेतसस्तदा  ॥ लिप्_१,६३।११ ॥  
प्रादात्स दशकं धर्मे कश्यपाय त्रयोदश  ।  
विंशत्सप्त च सोमाय चतस्रो ऽरिष्टनेमये  ॥ लिप्_१,६३।१२ ॥  
द्वे चैव भृगुपुत्राय द्वे कृशाश्वाय धीमते  ।  
द्वे चैवाङ्गिरसे तद्वत् तासां नामानि विस्तरात्  ॥ लिप्_१,६३।१३ ॥  
शृणुध्वं देवमातॄणां प्रजाविस्तारमादितः  ।  
मरुत्वती वसूर् यामिर् लम्बा भानुररुन्धती  ॥ लिप्_१,६३।१४ ॥  
सङ्कल्पा च मुहूर्ता च साध्या विश्वा च भामिनी  ।  
धर्मपत्न्यः समाख्यातास् तासां पुत्रान्वदामि वः  ॥ लिप्_१,६३।१५ ॥  
विश्वेदेवास्तु विश्वायाः साध्या साध्यानजीजनत्  ।  
मरुत्वत्यां मरुत्वन्तो वसोस्तु वसवस् तथा  ॥ लिप्_१,६३।१६ ॥  
भानोस्तु भानवः प्रोक्ता मुहूर्ताया मुहूर्तकाः  ।  
लम्बाया घोषनामानो नागवीथिस्तु यामिजः  ॥ लिप्_१,६३।१७ ॥  
सङ्कल्पायास्तु सङ्कल्पो वसुसर्गं वदामि वः  ।  
ज्योतिष्मन्तस्तु ये देवा व्यापकाः सर्वतोदिशम्  ॥ लिप्_१,६३।१८ ॥  
वसवस्ते समाख्याताः सर्वभूतहितैषिणः  ।  
आपो ध्रुवश् च सोमश् च धरश्चैवानिलो ऽनलः  ॥ लिप्_१,६३।१९ ॥  
प्रत्यूषश् च प्रभासश् च वसवो ऽष्टौ प्रकीर्तिताः  ।  
अजैकपाद् अहिर्बुध्न्यो विरूपाक्षः सभैरवः  ॥ लिप्_१,६३।२० ॥  
हरश् च बहुरूपश् च त्र्यम्बकश् च सुरेश्वरः  ।  
सावित्रश् च जयन्तश् च पिनाकी चापराजितः  ॥ लिप्_१,६३।२१ ॥  
एते रुद्राः समाख्याता एकादश गणेश्वराः  ।  
कश्यपस्य प्रवक्ष्यामि पत्नीभ्यः पुत्रपौत्रकम्  ॥ लिप्_१,६३।२२ ॥  
अदितिश् च दितिश्चैव अरिष्टा सुरसा मुनिः  ।  
सुरभिर् विनता ताम्रा तद्वत् क्रोधवशा इला  ॥ लिप्_१,६३।२३ ॥  
कद्रूस्त्विषा दनुस्तद्वत् तासां पुत्रान्वदामि वः  ।  
तुषिता नाम ये देवाश् चाक्षुषस्यान्तरे मनोः  ॥ लिप्_१,६३।२४ ॥  
वैवस्वतान्तरे ते वै आदित्या द्वादश स्मृताः  ।  
इन्द्रो धाता भगस्त्वष्ट मित्रो ऽथ वरुणो ऽर्यमा  ॥ लिप्_१,६३।२५ ॥  
विवस्वान्सविता पूषा अंशुमान् विष्णुरेव च  ।  
एते सहस्रकिरणा आदित्या द्वादश स्मृताः  ॥ लिप्_१,६३।२६ ॥  
दितिः पुत्रद्वयं लेभे कश्यपादिति नः श्रुतम्  ।  
हिरण्यकशिपुं चैव हिरण्याक्षं तथैव च  ॥ लिप्_१,६३।२७ ॥  
दनुः पुत्रशतं लेभे कश्यपाद् बलदर्पितम्  ।  
विप्रचित्तिः प्रधानो ऽभूत् तेषां मध्ये द्विजोत्तमाः  ॥ लिप्_१,६३।२८ ॥  
ताम्रा च जनयामास षट् कन्या द्विजपुङ्गवाः  ।  
शुकीं श्येनीं च भासीं च सुग्रीवीं गृध्रिकां शुचिम्  ॥ लिप्_१,६३।२९ ॥  
शुकी शुकानुलूकांश् च जनयामास धर्मतः  ।  
श्येनी श्येनांस् तथा भासी कुरङ्गांश् च व्यजीजनत्  ॥ लिप्_१,६३।३० ॥  
गृध्री गृध्रान् कपोतांश् च पारावती विहङ्गमान्  ।  
हंससारसकारण्ड- प्लवाञ्छुचिरजीजनत्  ॥ लिप्_१,६३।३१ ॥  
अजाश्वमेषोष्ट्रखरान् सुग्रीवी चाप्यजीजनत्  ।  
विनता जनयामास गरुडं चारुणं शुभा  ॥ लिप्_१,६३।३२ ॥  
सौदामिनीं तथा कन्यां सर्वलोकभयङ्करीम्  ।  
सुरसायाः सहस्रं तु सर्पाणामभवत्पुरा  ॥ लिप्_१,६३।३३ ॥  
कद्रूः सहस्रशिरसां सहस्रं प्राप सुव्रता  ।  
प्रधानास्तेषु विख्याताः षड्विंशतिरनुत्तमाः  ॥ लिप्_१,६३।३४ ॥  
शेषवासुकिकर्कोट- शङ्खैरावतकम्बलाः  ।  
धनञ्जयमहानील- पद्माश्वतरतक्षकाः  ॥ लिप्_१,६३।३५ ॥  
एलापत्रमहापद्म- धृतराष्ट्रबलाहकाः  ।  
शङ्खपालमहाशङ्ख- पुष्पदंष्ट्रशुभाननाः  ॥ लिप्_१,६३।३६ ॥  
शङ्खलोमा च नहुषो वामनः फणितस् तथा  ।  
कपिलो दुर्मुखश्चापि पतञ्जलिरिति स्मृतः  ॥ लिप्_१,६३।३७ ॥  
रक्षोगणं क्रोधवशा महामायं व्यजीजनत्  ।  
रुद्राणां च गणं तद्वद् गोमहिष्यौ वराङ्गना  ॥ लिप्_१,६३।३८ ॥  
सुरभिर् जनयामास कश्यपादिति नः श्रुतम्  ।  
मुनिर्मुनीनां च गणं गणमप्सरसां तथा  ॥ लिप्_१,६३।३९ ॥  
तथा किन्नरगन्धर्वान् अरिष्टाजनयद्बहून्  ।  
तृणवृक्षलतागुल्मम् इला सर्वमजीजनत्  ॥ लिप्_१,६३।४० ॥  
त्विषा तु यक्षरक्षांसि जनयामास कोटिशः  ।  
एते तु काश्यपेयाश् च सङ्क्षेपात्परिकीर्तिताः  ॥ लिप्_१,६३।४१ ॥  
एतेषां पुत्रपौत्रादि- वंशाश् च बहवः स्मृताः  ।  
एवं प्रजासु सृष्टासु कश्यपेन महात्मना  ॥ लिप्_१,६३।४२ ॥  
प्रतिष्ठितासु सर्वासु चरासु स्थावरासु च  ।  
अभिषिच्याधिपत्येषु तेषां मुख्यान्प्रजापतिः  ॥ लिप्_१,६३।४३ ॥  
ततो मनुष्याधिपतिं चक्रे वैवस्वतं मनुम्  ।  
स्वायम्भुवे ऽन्तरे पूर्वं ब्रह्मणा ये ऽभिषेचिताः  ॥ लिप्_१,६३।४४ ॥  
तैरियं पृथिवी सर्वा सप्तद्वीपा सपर्वता  ।  
यथोपदेशमद्यापि धर्मेण प्रतिपाल्यते  ॥ लिप्_१,६३।४५ ॥  
स्वायम्भुवे ऽन्तरे पूर्वे ब्रह्मणा ये ऽभिषेचिताः  ।  
ते ह्येते चाभिषिच्यन्ते मनवश् च भवन्ति ते  ॥ लिप्_१,६३।४६ ॥  
मन्वन्तरेष्वतीतेषु गता ह्येतेषु पार्थिवाः  ।  
एवमन्ये ऽभिषिच्यन्ते प्राप्ते मन्वन्तरे ततः  ॥ लिप्_१,६३।४७ ॥  
अतीतानागताः सर्वे नृपा मन्वन्तरे स्मृताः  ।  
एतानुत्पाद्य पुत्रांस्तु प्रजासन्तानकारणात्  ॥ लिप्_१,६३।४८ ॥  
कश्यपो गोत्रकामस्तु चचार स पुनस्तपः  ।  
पुत्रो गोत्रकरो मह्यं भवताद् इति चिन्तयन्  ॥ लिप्_१,६३।४९ ॥  
तस्यैवं ध्यायमानस्य कश्यपस्य महात्मनः  ।  
ब्रह्मयोगात्सुतौ पश्चात् प्रादुर्भूतौ महौजसौ  ॥ लिप्_१,६३।५० ॥  
वत्सरश्चासितश्चैव तावुभौ ब्रह्मवादिनौ  ।  
वत्सरान्नैध्रुवो जज्ञे रैभ्यश् च सुमहायशाः  ॥ लिप्_१,६३।५१ ॥  
रैभ्यस्य रैभ्या विज्ञेया नैध्रुवस्य वदामि वः  ।  
च्यवनस्य तु कन्यायां सुमेधाः समपद्यत  ॥ लिप्_१,६३।५२ ॥  
नैध्रुवस्य तु सा पत्नी माता वै कुण्डपायिनाम्  ।  
असितस्यैकपर्णायां ब्रह्मिष्ठः समपद्यत  ॥ लिप्_१,६३।५३ ॥  
शाण्डिल्यानां वरः श्रीमान् देवलः सुमहातपाः  ।  
शाण्डिल्या नैध्रुवा रैभ्यास् त्रयः पक्षास्तु काश्यपाः  ॥ लिप्_१,६३।५४ ॥  
नव प्रकृतयो देवाः पुलस्त्यस्य वदामि वः  ।  
चतुर्युगे ह्यतिक्रान्ते मनोरेकादशे प्रभोः  ॥ लिप्_१,६३।५५ ॥  
अर्धावशिष्टे तस्मिंस्तु द्वापरे सम्प्रवर्तिते  ।  
मानवस्य नरिष्यन्तः पुत्र आसीद् दमः किल  ॥ लिप्_१,६३।५६ ॥  
दमस्य तस्य दायादस् तृणबिन्दुरिति स्मृतः  ।  
त्रेतायुगमुखे राजा तृतीये सम्बभूव ह  ॥ लिप्_१,६३।५७ ॥  
तस्य कन्या त्विलविला रूपेणाप्रतिमाभवत्  ।  
पुलस्त्याय स राजर्षिस् तां कन्यां प्रत्यपादयत्  ॥ लिप्_१,६३।५८ ॥  
ऋषिर् ऐरविलो यस्यां विश्रवाः समपद्यत  ।  
तस्य पत्न्यश्चतस्रस्तु पौलस्त्यकुलवर्धनाः  ॥ लिप्_१,६३।५९ ॥  
बृहस्पतेः शुभा कन्या नाम्ना वै देववर्णिनी  ।  
पुष्पोत्कटा बलाका च सुते माल्यवतः स्मृतेः  ॥ लिप्_१,६३।६० ॥  
कैकसी मालिनः कन्या तासां वै शृणुत प्रजाः  ।  
ज्येष्ठं वैश्रवणं तस्मात् सुषुवे देववर्णिनी  ॥ लिप्_१,६३।६१ ॥  
कैकसी चाप्यजनयद् रावणं राक्षसाधिपम्  ।  
कुम्भकर्णं शूर्पणखां धीमन्तं च विभीषणम्  ॥ लिप्_१,६३।६२ ॥  
पुष्पोत्कटा ह्यजनयत् पुत्रांस्तस्माद्द्विजोत्तमाः  ।  
महोदरं प्रहस्तं च महापार्श्वं खरं तथा  ॥ लिप्_१,६३।६३ ॥  
कुम्भीनसीं तथा कन्यां बलायाः शृणुत प्रजाः  ।  
त्रिशिरा दूषणश्चैव विद्युज्जिह्वश् च राक्षसः  ॥ लिप्_१,६३।६४ ॥  
कन्या वै मालिका चापि बलायाः प्रसवः स्मृतः  ।  
इत्येते क्रूरकर्माणः पौलस्त्या राक्षसा नव  ॥ लिप्_१,६३।६५ ॥  
विभीषणो ऽतिशुद्धात्मा धर्मज्ञः परिकीर्तितः  ।  
पुलस्त्यस्य मृगाः पुत्राः सर्वे व्याघ्राश् च दंष्ट्रिणः  ॥ लिप्_१,६३।६६ ॥  
भूताः पिशाचाः सर्पाश् च सूकरा हस्तिनस् तथा  ।  
वानराः किन्नराश्चैव ये च किम्पुरुषास् तथा  ॥ लिप्_१,६३।६७ ॥  
अनपत्यः क्रतुस्तस्मिन् स्मृतो वैवस्वते ऽन्तरे  ।  
अत्रेः पत्न्यो दशैवासन् सुन्दर्यश् च पतिव्रताः  ॥ लिप्_१,६३।६८ ॥  
भद्राश्वस्य घृताच्यां वै दशाप्सरसि सूनवः  ।  
भद्राभद्रा च जलदा मन्दा नन्दा तथैव च  ॥ लिप्_१,६३।६९ ॥  
बलाबला च विप्रेन्द्रा या च गोपाबला स्मृता  ।  
तथा तामरसा चैव वरक्रीडा च वै दश  ॥ लिप्_१,६३।७० ॥  
आत्रेयवंशप्रभवास् तासां भर्ता प्रभाकरः  ।  
स्वर्भानुपिहिते सूर्ये पतिते ऽस्मिन्दिवो महीम्  ॥ लिप्_१,६३।७१ ॥  
तमो ऽभिभूते लोके ऽस्मिन् प्रभा येन प्रवर्तिता  ।  
स्वस्त्यस्तु हि तवेत्युक्ते पतन्निह दिवाकरः  ॥ लिप्_१,६३।७२ ॥  
ब्रह्मर्षेर्वचनात्तस्य पपात न विभुर्दिवः  ।  
ततः प्रभाकरेत्युक्तः प्रभुरत्रिर्महर्षिभिः  ॥ लिप्_१,६३।७३ ॥  
भद्रायां जनयामास सोमं पुत्रं यशस्विनम्  ।  
स तासु जनयामास पुनः पुत्रांस्तपोधनः  ॥ लिप्_१,६३।७४ ॥  
स्वस्त्यात्रेया इति ख्याता ऋषयो वेदपारगाः  ।  
तेषां द्वौ ख्यातयशसौ ब्रह्मिष्ठौ च महौजसौ  ॥ लिप्_१,६३।७५ ॥  
दत्तो ह्यत्रिवरो ज्येष्ठो दुर्वासास्तस्य चानुजः  ।  
यवीयसी स्वसा तेषाम् अमला ब्रह्मवादिनी  ॥ लिप्_१,६३।७६ ॥  
तस्य गोत्रद्वये जाताश् चत्वारः प्रथिता भुवि  ।  
श्यावश् च प्रत्वसश्चैव ववल्गुश्चाथ गह्वरः  ॥ लिप्_१,६३।७७ ॥  
आत्रेयाणां च चत्वारः स्मृताः पक्षा महात्मनाम्  ।  
काश्यपो नारदश्चैव पर्वतानुद्धतस् तथा  ॥ लिप्_१,६३।७८ ॥  
जज्ञिरे मानसा ह्येते अरुन्धत्या निबोधत  ।  
नारदस्तु वसिष्ठायारुन्धतीं प्रत्यपादयत्  ॥ लिप्_१,६३।७९ ॥  
ऊर्ध्वरेता महातेजा दक्षशापात्तु नारदः  ।  
पुरा देवासुरे युद्धे घोरे वै तारकामये  ॥ लिप्_१,६३।८० ॥  
अनावृष्ट्या हते लोके ह्य् उग्रे लोकेश्वरैः सह  ।  
वसिष्ठस्तपसा धीमान् धारयामास वै प्रजाः  ॥ लिप्_१,६३।८१ ॥  
अन्नोदकं मूलफलम् ओषधीश् च प्रवर्तयन्  ।  
तानेताञ्जीवयामास कारुण्यादौषधेन च  ॥ लिप्_१,६३।८२ ॥  
अरुन्धत्यां वसिष्ठस्तु सुतान् उत्पादयच्छतम्  ।  
ज्यायसो ऽजनयच्छक्तेर् अदृश्यन्ती पराशरम्  ॥ लिप्_१,६३।८३ ॥  
रक्षसा भक्षिते शक्तौ रुधिरेण तु वै तदा  ।  
काली पराशराज्जज्ञे कृष्णद्वैपायनं प्रभुम्  ॥ लिप्_१,६३।८४ ॥  
द्वैपायनो ह्यरण्यां वै शुकम् उत्पादयत्सुतम्  ।  
उपमन्युं च पीवर्यां विद्धीमे शुकसूनवः  ॥ लिप्_१,६३।८५ ॥  
भूरिश्रवाः प्रभुः शम्भुः कृष्णो गौरस्तु पञ्चमः  ।  
कन्या कीर्तिमती चैव योगमाता धृतव्रता  ॥ लिप्_१,६३।८६ ॥  
जननी ब्रह्मदत्तस्य पत्नी सा त्वनुहस्य च  ।  
श्वेतः कृष्णश् च गौरश् च श्यामो धूम्रस्तथारुणः  ॥ लिप्_१,६३।८७ ॥  
नीलो बादरिकश्चैव सर्वे चैते पराशराः  ।  
पराशराणामष्टौ ते पक्षाः प्रोक्ता महात्मनाम्  ॥ लिप्_१,६३।८८ ॥  
अत ऊर्ध्वं निबोधध्वम् इन्द्रप्रमितिसम्भवम्  ।  
वसिष्ठस्य कपिञ्जल्यो घृताच्यामुदपद्यत  ॥ लिप्_१,६३।८९ ॥  
त्रिमूर्तिर्यः समाख्यात इन्द्रप्रमितिरुच्यते  ।  
पृथोः सुतायां सम्भूतो भद्रस्तस्या भवद्वसुः  ॥ लिप्_१,६३।९० ॥  
उपमन्युः सुतस्तस्य बहवो ह्यौपमन्यवः  ।  
मित्रावरुणयोश्चैव कौण्डिन्या ये परिश्रुताः  ॥ लिप्_१,६३।९१ ॥  
एकार्षेयास् तथा चान्ये वासिष्ठा नाम विश्रुताः  ।  
एते पक्षा वसिष्ठानां स्मृता दश महात्मनाम्  ॥ लिप्_१,६३।९२ ॥  
इत्येते ब्रह्मणः पुत्रा मानसा विश्रुता भुवि  ।  
भर्तारश् च महाभागा एषां वंशाः प्रकीर्तिताः  ॥ लिप्_१,६३।९३ ॥  
त्रिलोकधारणे शक्ता देवर्षिकुलसम्भवाः  ।  
तेषां पुत्राश् च पौत्राश् च शतशो ऽथ सहस्रशः  ॥ लिप्_१,६३।९४ ॥  
यैस्तु व्याप्तास्त्रयो लोकाः सूर्यस्येव गभस्तिभिः  ॥ लिप्_१,६३।९५ ॥  
  
इति श्रीलिङ्गमहापुराणे पूर्वभागे देवादिसृष्टिकथनं नाम त्रिषष्टितमो ऽध्यायः  
  
  
_______________________________________________________________  
  
  
लिप्, १, ६४  
  
ऋषय ऊचुः  
कथं हि रक्षसा शक्तिर् भक्षितः सो ऽनुजैः सह  ।  
वासिष्ठो वदतां श्रेष्ठ सूत वक्तुमिहार्हसि  ॥ लिप्_१,६४।१ ॥  
  
सूत उवाच  
<Śakti killed by Rudhira>  
राक्षसो रुधिरो नाम वसिष्ठस्य सुतं पुरा  ।  
शक्तिं स भक्षयामास शक्तेः शापात्सहानुजैः  ॥ लिप्_१,६४।२ ॥  
वसिष्ठयाज्यं विप्रेन्द्रास् तदादिश्यैव भूपतिम्  ।  
कल्माषपादं रुधिरो विश्वामित्रेण चोदितः  ॥ लिप्_१,६४।३ ॥  
भक्षितः स इति श्रुत्वा वसिष्ठस्तेन रक्षसा  ।  
शक्तिः शक्तिमतां श्रेष्ठो भ्रातृभिः सह धर्मवित्  ॥ लिप्_१,६४।४ ॥  
हा पुत्र पुत्र पुत्रेति क्रन्दमानो मुहुर्मुहुः  ।  
अरुन्धत्या सह मुनिः पपात भुवि दुःखितः  ॥ लिप्_१,६४।५ ॥  
<Vasiṣṭha wants to commit suicide>  
नष्टं कुलमिति श्रुत्वा मर्तुं चक्रे मतिं तदा  ।  
स्मरन्पुत्रशतं चैव शक्तिज्येष्ठं च शक्तिमान्  ॥ लिप्_१,६४।६ ॥  
न तं विनाहं जीविष्ये इति निश्चित्य दुःखितः  ॥ लिप्_१,६४।७ ॥  
आरुह्य मूर्धानम् अजात्मजो ऽसौ तयात्मवान् सर्वविद् आत्मविच्च  ।  
धराधरस्यैव तदा धरायां पपात पत्न्या सह साश्रुदृष्टिः  ॥ लिप्_१,६४।८ ॥  
धराधरात्तं पतितं धरा तदा दधार तत्रापि विचित्रकण्ठी  ।  
कराम्बुजाभ्यां करिखेलगामिनी रुदन्तमादाय रुरोद सा च  ॥ लिप्_१,६४।९ ॥  
तदा तस्य स्नुषा प्राह पत्नी शक्तेर्महामुनिम्  ।  
वसिष्ठं वदतां श्रेष्ठं रुदन्ती भयविह्वला  ॥ लिप्_१,६४।१० ॥  
भगवन्ब्राह्मणश्रेष्ठ तव देहम् इदं शुभम्  ।  
पालयस्व विभो द्रष्टुं तव पौत्रं ममात्मजम्  ॥ लिप्_१,६४।११ ॥  
न त्याज्यं तव विप्रेन्द्र देहमेतत्सुशोभनम्  ।  
गर्भस्थो मम सर्वार्थ- साधकः शक्तिजो यतः  ॥ लिप्_१,६४।१२ ॥  
एवमुक्त्वाथ धर्मज्ञा कराभ्यां कमलेक्षणा  ।  
उत्थाप्य श्वशुरं नत्वा नेत्रे सम्मृज्य वारिणा  ॥ लिप्_१,६४।१३ ॥  
दुःखितापि परित्रातुं श्वशुरं दुःखितं तदा  ।  
अरुन्धतीं च कल्याणीं प्रार्थयामास दुःखिताम्  ॥ लिप्_१,६४।१४ ॥  
स्नुषावाक्यं ततः श्रुत्वा वसिष्ठ उत्थाय भूतलात्  ।  
सञ्ज्ञामवाप्य चालिङ्ग्य सा पपात सुदुःखिता  ॥ लिप्_१,६४।१५ ॥  
अरुन्धती कराभ्यां तां संस्पृश्यास्राकुलेक्षणाम्  ।  
रुरोद मुनिशार्दूलो भार्यया सुतवत्सलः  ॥ लिप्_१,६४।१६ ॥  
<Parāśara recites Vedic hymns as an embryo>  
अथ नाभ्यम्बुजे विष्णोर् यथा तस्याश्चतुर्मुखः  ।  
आसीनो गर्भशय्यायां कुमार ऋचमाह सः  ॥ लिप्_१,६४।१७ ॥  
ततो निशम्य भगवान् वसिष्ठ ऋचमादरात्  ।  
केनोक्तमिति सञ्चिन्त्य तदातिष्ठत्समाहितः  ॥ लिप्_१,६४।१८ ॥  
व्योमाङ्गणस्थो ऽथ हरिः पुण्डरीकनिभेक्षणः  ।  
वसिष्ठमाह विश्वात्मा घृणया स घृणानिधिः  ॥ लिप्_१,६४।१९ ॥  
भो वत्स वत्स विप्रेन्द्र वसिष्ठ सुतवत्सल  ।  
तव पौत्रमुखाम्भोजाद् ऋग् एषाद्य विनिःसृता  ॥ लिप्_१,६४।२० ॥  
मत्समस्तव पौत्रो ऽसौ शक्तिजः शक्तिमान्मुने  ।  
तस्मादुत्तिष्ठ सन्त्यज्य शोकं ब्रह्मसुतोत्तम  ॥ लिप्_१,६४।२१ ॥  
रुद्रभक्तश् च गर्भस्थो रुद्रपूजापरायणः  ।  
रुद्रदेवप्रभावेण कुलं ते सन्तरिष्यति  ॥ लिप्_१,६४।२२ ॥  
एवमुक्त्वा घृणी विप्रं भगवान् पुरुषोत्तमः  ।  
वसिष्ठं मुनिशार्दूलं तत्रैवान्तरधीयत  ॥ लिप्_१,६४।२३ ॥  
ततः प्रणम्य शिरसा वसिष्ठो वारिजेक्षणम्  ।  
अदृश्यन्त्या महातेजाः पस्पर्शोदरमादरात्  ॥ लिप्_१,६४।२४ ॥  
हा पुत्र पुत्र पुत्रेति पपात च सुदुःखितः  ।  
ललापारुन्धती प्रेक्ष्य तदासौ रुदतीं द्विजाः  ॥ लिप्_१,६४।२५ ॥  
स्वपुत्रं च स्मरन् दुःखात् पुनरेह्येहि पुत्रक  ।  
तव पुत्रमिमं दृष्ट्वा भो शक्ते कुलधारणम्  ॥ लिप्_१,६४।२६ ॥  
तवान्तिकं गमिष्यामि तव मात्रा न संशयः  ।  
  
सूत उवाच  
एवमुक्त्वा रुदन्विप्र आलिङ्ग्यारुन्धतीं तदा  ॥ लिप्_१,६४।२७ ॥  
पपात ताडयन्तीव स्वस्य कुक्षी करेण वै  ।  
अदृश्यन्ती जघानाथ शक्तिजस्यालयं शुभा  ॥ लिप्_१,६४।२८ ॥  
स्वोदरं दुःखिता भूमौ ललाप च पपात च  ।  
अरुन्धति तदा भीता वसिष्ठश् च महामतिः  ॥ लिप्_१,६४।२९ ॥  
समुत्थाप्य स्नुषां बालाम् ऊचतुर्भयविह्वलौ  ॥ लिप्_१,६४।३० ॥  
विचारमुग्धे तव गर्भमण्डलं कराम्बुजाभ्यां विनिहत्य दुर्लभम्  ।  
कुलं वसिष्ठस्य समस्तमप्यहो निहन्तुमार्ये कथमुद्यता वद  ॥ लिप्_१,६४।३१ ॥  
तवात्मजं शक्तिसुतं च दृष्ट्वा चास्वाद्य वक्त्रामृतम् आर्यसूनोः  ।  
त्रातुं यतो देहमिमं मुनीन्द्रः सुनिश्चितः पाहि ततः शरीरम्  ॥ लिप्_१,६४।३२ ॥  
  
सूत उवाच  
एवं स्नुषामुपालभ्य मुनिं चारुन्धती स्थिता  ।  
अरुन्धती वसिष्ठस्य प्राह चार्तेति विह्वला  ॥ लिप्_१,६४।३३ ॥  
त्वय्येव जीवितं चास्य मुनेर् यत् सुव्रते मम  ।  
जीवितं रक्ष देहस्य धात्री च कुरु यद्धितम्  ॥ लिप्_१,६४।३४ ॥  
  
अदृश्यन्त्युवाच  
मया यदि मुनिश्रेष्ठस् त्रातुं वै निश्चितं स्वकम्  ।  
ममाशुभं शुभं देहं कथञ्चित् पालयाम्यहम्  ॥ लिप्_१,६४।३५ ॥  
प्रियदुःखमहं प्राप्ता ह्य् असती नात्र संशयः  ।  
मुने दुःखादहं दग्धा यतः पुत्री मुने तव  ॥ लिप्_१,६४।३६ ॥  
अहो ऽद्भुतं मया दृष्टं दुःखपात्री ह्यहं विभो  ।  
दुःखत्राता भव ब्रह्मन् ब्रह्मसूनो जगद्गुरो  ॥ लिप्_१,६४।३७ ॥  
तथापि भर्तृरहिता दीना नारी भवेदिह  ।  
पाहि मां तत आर्येन्द्र परिभूता भविष्यति  ॥ लिप्_१,६४।३८ ॥  
पिता माता च पुत्राश्च पौत्राः श्वशुर एव च  ।  
एते न बान्धवाः स्त्रीणां भर्ता बन्धुः परा गतिः  ॥ लिप्_१,६४।३९ ॥  
आत्मनो यद्धि कथितम् अप्यर्धमिति पण्डितैः  ।  
तदप्यत्र मृषा ह्यासीद् गतः शक्तिरहं स्थिता  ॥ लिप्_१,६४।४० ॥  
अहो ममात्र काठिन्यं मनसो मुनिपुङ्गव  ।  
पतिं प्राणसमं त्यक्त्वा स्थिता यत्र क्षणं यतः  ॥ लिप्_१,६४।४१ ॥  
वसिष्ठाश्वत्थमाश्रित्य ह्य् अमृता तु यथा लता  ।  
निर्मूलाप्यमृता भर्त्रा त्यक्ता दीना स्थिताप्यहम्  ॥ लिप्_१,६४।४२ ॥  
स्नुषावाक्यं निशम्यैव वसिष्ठो भार्यया सह  ।  
तदा चक्रे मतिं धीमान् यातुं स्वाश्रममाश्रमी  ॥ लिप्_१,६४।४३ ॥  
कृच्छ्रात्सभार्यो भगवान् वसिष्ठः स्वाश्रमं क्षणात्  ।  
अदृश्यन्त्या च पुण्यात्मा संविवेश स चिन्तयन्  ॥ लिप्_१,६४।४४ ॥  
सा गर्भं पालयामास कथञ्चिन्मुनिपुङ्गवाः  ।  
कुलसन्धारणार्थाय शक्तिपत्नी पतिव्रता  ॥ लिप्_१,६४।४५ ॥  
ततः सासूत तनयं दशमे मासि सुप्रभम्  ।  
शक्तिपत्नी यथा शक्तिं शक्तिमन्तमरुन्धती  ॥ लिप्_१,६४।४६ ॥  
असूत सा दितिर्विष्णुं यथा स्वाहा गुहं सुतम्  ।  
अग्निं यथारणिः पत्नी शक्तेः साक्षात्पराशरम्  ॥ लिप्_१,६४।४७ ॥  
यदा तदा शक्तिसूनुर् अवतीर्णो महीतले  ।  
शक्तिस्त्यक्त्वा तदा दुःखं पितॄणां समतां ययौ  ॥ लिप्_१,६४।४८ ॥  
भ्रातृभिः सह पुण्यात्मा आदित्यैर् इव भास्करः  ।  
रराज पितृलोकस्थो वासिष्ठो मुनिपुङ्गवाः  ॥ लिप्_१,६४।४९ ॥  
जगुस्तदा च पितरो ननृतुश् च पितामहाः  ।  
प्रपितामहाश् च विप्रेन्द्रा ह्य् अवतीर्णे पराशरे  ॥ लिप्_१,६४।५० ॥  
ये ब्रह्मवादिनो भूमौ ननृतुर् दिवि देवताः  ।  
पुष्कराद्याश् च ससृजुः पुष्पवर्षं च खेचराः  ॥ लिप्_१,६४।५१ ॥  
पुरेषु राक्षसानां च प्रणादं विषमं द्विजाः  ।  
आश्रमस्थाश् च मुनयः समूहुर्हर्षसन्ततिम्  ॥ लिप्_१,६४।५२ ॥  
अवतीर्णो यथा ह्यण्डाद् भानुः सो ऽपि पराशरः  ।  
अदृश्यन्त्याश्चतुर्वक्त्रो मेघजालाद्दिवाकरः  ॥ लिप्_१,६४।५३ ॥  
सुखं च दुःखमभवद् अदृश्यन्त्यास्तथा द्विजाः  ।  
दृष्ट्वा पुत्रं पतिं स्मृत्वा अरुन्धत्या मुनेस्तथा  ॥ लिप्_१,६४।५४ ॥  
दृष्ट्वा च तनयं बाला पराशरमतिद्युतिम्  ।  
ललाप विह्वला बाला सन्नकण्ठी पपात च  ॥ लिप्_१,६४।५५ ॥  
सा पराशरमहो महामतिं देवदानवगणैश् च पूजितम्  ।  
जातमात्रम् अनघं शुचिस्मिता बुध्य साश्रुनयना ललाप च  ॥ लिप्_१,६४।५६ ॥  
हा वसिष्ठसुत कुत्रचिद्गतः पश्य पुत्रमनघं तवात्मजम्  ।  
त्यज्य दीनवदनां वनान्तरे पुत्रदर्शनपरामिमां प्रभो  ॥ लिप्_१,६४।५७ ॥  
शक्ते स्वं च सुतं पश्य भ्रातृभिः सह षण्मुखम्  ।  
यथा महेश्वरो ऽपश्यत् सगणो हृषिताननः  ॥ लिप्_१,६४।५८ ॥  
अथ तस्यास्तदालापं वसिष्ठो मुनिसत्तमः  ।  
श्रुत्वा स्नुषामुवाचेदं मा रोदीर् इति दुःखितः  ॥ लिप्_१,६४।५९ ॥  
<Parāśara: childhood and youth>  
आज्ञया तस्य सा शोकं वसिष्ठस्य कुलाङ्गना  ।  
त्यक्त्वा ह्यपालयद्बालं बाला बालमृगेक्षणा  ॥ लिप्_१,६४।६० ॥  
दृष्ट्वा तामबलां प्राह मङ्गलाभरणैर् विना  ।  
आसीनामाकुलां साध्वीं बाष्पपर्याकुलेक्षणाम्  ॥ लिप्_१,६४।६१ ॥  
  
शाक्तेय उवाच  
अम्ब मङ्गलविभूषणैर् विना देहयष्टिरनघे न शोभते  ।  
वक्तुमर्हसि तवाद्य कारणं चन्द्रबिम्बरहितेव शर्वरी  ॥ लिप्_१,६४।६२ ॥  
मातर्मातः कथं त्यक्त्वा मङ्गलाभरणानि वै  ।  
आसीना भर्तृहीनेव वक्तुमर्हसि शोभने  ॥ लिप्_१,६४।६३ ॥  
अदृश्यन्ती तदा वाक्यं श्रुत्वा तस्य सुतस्य सा  ।  
न किञ्चिद् अब्रवीत् पुत्रं शुभं वा यदि वेतरत्  ॥ लिप्_१,६४।६४ ॥  
अदृश्यन्तीं पुनः प्राह शाक्तेयो भगवान्मम  ।  
मातः कुत्र महातेजाः पिता वद वदेति ताम्  ॥ लिप्_१,६४।६५ ॥  
श्रुत्वा रुरोद सा वाक्यं पुत्रस्यातीव विह्वला  ।  
भक्षितो रक्षसा तातस् तवेति निपपात च  ॥ लिप्_१,६४।६६ ॥  
श्रुत्वा वसिष्ठो ऽपि पपात भूमौ पौत्रस्य वाक्यं स रुदन्दयालुः  ।  
अरुन्धती चाश्रमवासिनस्तदा मुनेर्वसिष्ठस्य मुनीश्वराश् च  ॥ लिप्_१,६४।६७ ॥  
भक्षितो रक्षसा मातुः पिता तव मुखादिति  ।  
श्रुत्वा पराशरो धीमान् प्राह चास्राविलेक्षणः  ॥ लिप्_१,६४।६८ ॥  
<Parāśara will seinen Vater rächen>  
  
पराशर उवाच  
अभ्यर्च्य देवदेवेशं त्रैलोक्यं सचराचरम्  ।  
क्षणेन मातः पितरं दर्शयामीति मे मतिः  ॥ लिप्_१,६४।६९ ॥  
सा निशम्य वचनं तदा शुभं सस्मिता तनयमाह विस्मिता  ।  
तथ्यम् एतदिति तं निरीक्ष्य सा पुत्र पुत्र भवमर्चयेति च  ॥ लिप्_१,६४।७० ॥  
ज्ञात्वा शक्तिसुतस्यास्य सङ्कल्पं मुनिपुङ्गवः  ।  
वसिष्ठो भगवान्प्राह पौत्रं धीमान् घृणानिधिः  ॥ लिप्_१,६४।७१ ॥  
स्थाने पौत्र मुनिश्रेष्ठ सङ्कल्पस्तव सुव्रत  ।  
तथापि शृणु लोकस्य क्षयं कर्तुं न चार्हसि  ॥ लिप्_१,६४।७२ ॥  
राक्षसानामभावाय कुरु सर्वेश्वरार्चनम्  ।  
त्रैलोक्यं शृणु शाक्तेय अपराध्यति किं तव  ॥ लिप्_१,६४।७३ ॥  
ततस्तस्य वसिष्ठस्य नियोगाच्छक्तिनन्दनः  ।  
राक्षसानामभावाय मतिं चक्रे महामतिः  ॥ लिप्_१,६४।७४ ॥  
अदृश्यन्तीं वसिष्ठं च प्रणम्यारुन्धतीं ततः  ।  
कृत्वैकलिङ्गं क्षणिकं पांसुना मुनिसन्निधौ  ॥ लिप्_१,६४।७५ ॥  
सम्पूज्य शिवसूक्तेन त्र्यम्बकेन शुभेन च  ।  
जप्त्वा त्वरितरुद्रं च शिवसङ्कल्पमेव च  ॥ लिप्_१,६४।७६ ॥  
नीलरुद्रं च शाक्तेयस् तथा रुद्रं च शोभनम्  ।  
वामीयं पवमानं च पञ्चब्रह्म तथैव च  ॥ लिप्_१,६४।७७ ॥  
होतारं लिङ्गसूक्तं च अथर्वशिर एव च  ।  
अष्टाङ्गमर्घ्यं रुद्राय दत्त्वाभ्यर्च्य यथाविधि  ॥ लिप्_१,६४।७८ ॥  
  
पराशर उवाच  
भगवन्रक्षसा रुद्र भक्षितो रुधिरेण वै  ।  
पिता मम महातेजा भ्रातृभिः सह शङ्कर  ॥ लिप्_१,६४।७९ ॥  
द्रष्टुमिच्छामि भगवन् पितरं भ्रातृभिः सह  ।  
एवं विज्ञापयांल्लिङ्गं प्रणिपत्य मुहुर्मुहुः  ॥ लिप्_१,६४।८० ॥  
हा रुद्र रुद्र रुद्रेति रुरोद निपपात च  ।  
तं दृष्ट्वा भगवान्रुद्रो देवीमाह च शङ्करः  ॥ लिप्_१,६४।८१ ॥  
पश्य बालं महाभागे बाष्पपर्याकुलेक्षणम्  ।  
ममानुस्मरणे युक्तं मदाराधनतत्परम्  ॥ लिप्_१,६४।८२ ॥  
सा च दृष्ट्वा महादेवी पराशरमनिन्दिता  ।  
दुःखात् सङ्क्लिन्नसर्वाङ्गम् अस्राकुलविलोचनम्  ॥ लिप्_१,६४।८३ ॥  
लिङ्गार्चनविधौ सक्तं हर रुद्रेति वादिनम्  ।  
प्राह भर्तारमीशानं शङ्करं जगतामुमा  ॥ लिप्_१,६४।८४ ॥  
ईप्सितं यच्छ सकलं प्रसीद परमेश्वर  ।  
निशम्य वचनं तस्याः शङ्करः परमेश्वरः  ॥ लिप्_१,६४।८५ ॥  
भार्यामार्यामुमां प्राह ततो हालाहलाशनः  ।  
रक्षाम्येनं द्विजं बालं फुल्लेन्दीवरलोचनम्  ॥ लिप्_१,६४।८६ ॥  
ददामि दृष्टिं मद्रूप- दर्शनक्षम एष वै  ।  
एवमुक्त्वा गणैर् दिव्यैर् भगवान्नीललोहितः  ॥ लिप्_१,६४।८७ ॥  
ब्रह्मेन्द्रविष्णुरुद्राद्यैः संवृतः परमेश्वरः  ।  
ददौ च दर्शनं तस्मै मुनिपुत्राय धीमते  ॥ लिप्_१,६४।८८ ॥  
सो ऽपि दृष्ट्वा महादेवम् आनन्दास्राविलेक्षणः  ।  
निपपात च हृष्टात्मा पादयोस्तस्य सादरम्  ॥ लिप्_१,६४।८९ ॥  
पुनर्भवान्याः पादौ च नन्दिनश् च महात्मनः  ।  
सफलं जीवितं मे ऽद्य ब्रह्माद्यांस्तांस्तदाह सः  ॥ लिप्_१,६४।९० ॥  
रक्षार्थमागतस्त्वद्य मम बालेन्दुभूषणः  ।  
को ऽन्यः समो मया लोके देवो वा दानवो ऽपि वा  ॥ लिप्_१,६४।९१ ॥  
अथ तस्मिन्क्षणादेव ददर्श दिवि संस्थितम्  ।  
पितरं भ्रातृभिः सार्धं शाक्तेयस्तु पराशरः  ॥ लिप्_१,६४।९२ ॥  
सूर्यमण्डलसङ्काशे विमाने विश्वतोमुखे  ।  
भ्रातृभिः सहितं दृष्ट्वा ननाम च जहर्ष च  ॥ लिप्_१,६४।९३ ॥  
तदा वृषध्वजो देवः सभार्यः सगणेश्वरः  ।  
वसिष्ठपुत्रं प्राहेदं पुत्रदर्शनतत्परम्  ॥ लिप्_१,६४।९४ ॥  
  
श्रीदेव उवाच  
शक्ते पश्य सुतं बालम् आनन्दास्राविलेक्षणम्  ।  
अदृश्यन्तीं च विप्रेन्द्र वसिष्ठं पितरं तव  ॥ लिप्_१,६४।९५ ॥  
अरुन्धतीं महाभागां कल्याणीं देवतोपमाम्  ।  
मातरं पितरं चोभौ नमस्कुरु महामते  ॥ लिप्_१,६४।९६ ॥  
तदा हरं प्रणम्याशु देवदेवमुमां तथा  ।  
वसिष्ठं च तदा श्रेष्ठं शक्तिर् वै शङ्कराज्ञया  ॥ लिप्_१,६४।९७ ॥  
मातरं च महाभागां कल्याणीं पतिदेवताम्  ।  
अरुन्धतीं जगन्नाथ- नियोगात्प्राह शक्तिमान्  ॥ लिप्_१,६४।९८ ॥  
  
वासिष्ठ उवाच  
भो वत्स वत्स विप्रेन्द्र पराशर महाद्युते  ।  
रक्षितो ऽहं त्वया तात गर्भस्थेन महात्मना  ॥ लिप्_१,६४।९९ ॥  
अणिमादिगुणैश्वर्यं मया वत्स पराशर  ।  
लब्धमद्याननं दृष्टं तव बाल ममाज्ञया  ॥ लिप्_१,६४।१०० ॥  
अदृश्यन्तीं महाभागां रक्ष वत्स महामते  ।  
अरुन्धतीं च पितरं वसिष्ठं मम सर्वदा  ॥ लिप्_१,६४।१०१ ॥  
अन्वयः सकलो वत्स मम सन्तारितस्त्वया  ।  
पुत्रेण लोकाञ्जयतीत्य् उक्तं सद्भिः सदैव हि  ॥ लिप्_१,६४।१०२ ॥  
ईप्सितं वरयेशानं जगतां प्रभवं प्रभुम्  ।  
गमिष्याम्यभिवन्द्येशं भ्रातृभिः सह शङ्करम्  ॥ लिप्_१,६४।१०३ ॥  
एवं पुत्रमुपामन्त्र्य प्रणम्य च महेश्वरम्  ।  
निरीक्ष्य भार्यां सदसि जगाम पितरं वशी  ॥ लिप्_१,६४।१०४ ॥  
गतं दृष्ट्वाथ पितरं तदाभ्यर्च्यैव शङ्करम्  ।  
तुष्टाव वाग्भिर् इष्टाभिः शाक्तेयः शशिभूषणम्  ॥ लिप्_१,६४।१०५ ॥  
ततस्तुष्टो महादेवो मन्मथान्धकमर्दनः  ।  
अनुगृह्याथ शाक्तेयं तत्रैवान्तरधीयत  ॥ लिप्_१,६४।१०६ ॥  
गते महेश्वरे साम्बे प्रणम्य च महेश्वरम्  ।  
ददाह राक्षसानां तु कुलं मन्त्रेण मन्त्रवित्  ॥ लिप्_१,६४।१०७ ॥  
तदाह पौत्रं धर्मज्ञो वसिष्ठो मुनिभिर् वृतः  ।  
अलम् अत्यन्तकोपेन तात मन्युमिमं जहि  ॥ लिप्_१,६४।१०८ ॥  
राक्षसा नापराध्यन्ति पितुस् ते विहितं तथा  ।  
मूढानामेव भवति क्रोधो बुद्धिमतां न हि  ॥ लिप्_१,६४।१०९ ॥  
हन्यते तात कः केन यतः स्वकृतभुक्पुमान्  ।  
सञ्चितस्यातिमहता वत्स क्लेशेन मानवैः  ॥ लिप्_१,६४।११० ॥  
यशसस्तपसश्चैव क्रोधो नाशकरः स्मृतः  ।  
अलं हि राक्षसैर् दग्धैर् दीनैर् अनपराधिभिः  ॥ लिप्_१,६४।१११ ॥  
सत्रं ते विरमत्वेतत् क्षमासारा हि साधवः  ।  
एवं वसिष्ठवाक्येन शाक्तेयो मुनिपुङ्गवः  ॥ लिप्_१,६४।११२ ॥  
उपसंहृतवान् सत्रं सद्यस्तद्वाक्यगौरवात्  ।  
ततः प्रीतश् च भगवान् वसिष्ठो मुनिसत्तमः  ॥ लिप्_१,६४।११३ ॥  
सम्प्राप्तश् च तदा सत्रं पुलस्त्यो ब्रह्मणः सुतः  ।  
वसिष्ठेन तु दत्तार्घ्यः कृतासनपरिग्रहः  ॥ लिप्_१,६४।११४ ॥  
पराशरमुवाचेदं प्रणिपत्य स्थितं मुनिः  ।  
वैरे महति यद्वाक्याद् गुरोर् अद्याश्रिता क्षमा  ॥ लिप्_१,६४।११५ ॥  
त्वया तस्मात्समस्तानि भवाञ्छास्त्राणि वेत्स्यति  ।  
सन्ततेर्मम न छेदः क्रुद्धेनापि यतः कृतः  ॥ लिप्_१,६४।११६ ॥  
त्वया तस्मान्महाभाग ददाम्यन्यं महावरम्  ।  
पुराणसंहिताकर्ता भवान्वत्स भविष्यति  ॥ लिप्_१,६४।११७ ॥  
देवतापरमार्थं च यथावद्वेत्स्यते भवान्  ।  
प्रवृत्तौ वा निवृत्तौ वा कर्मणस् ते ऽमला मतिः  ॥ लिप्_१,६४।११८ ॥  
मत्प्रसादादसन्दिग्धा तव वत्स भविष्यति  ।  
ततश् च प्राह भगवान् वसिष्ठो वदतां वरः  ॥ लिप्_१,६४।११९ ॥  
<Parāśara becomes author of Viṣṇupurāṇa>  
पुलस्त्येन यदुक्तं ते सर्वमेतद्भविष्यति  ।  
अथ तस्य पुलस्त्यस्य वसिष्ठस्य च धीमतः  ॥ लिप्_१,६४।१२० ॥  
प्रसादाद्वैष्णवं चक्रे पुराणं वै पराशरः  ।  
षट्प्रकारं समस्तार्थ- साधकं ज्ञानसञ्चयम्  ॥ लिप्_१,६४।१२१ ॥  
षट्साहस्रमितं सर्वं वेदार्थेन च संयुतम्  ।  
चतुर्थं हि पुराणानां संहितासु सुशोभनम्  ॥ लिप्_१,६४।१२२ ॥  
एष वः कथितः सर्वो वासिष्ठानां समासतः  ।  
प्रभवः शक्तिसूनोश् च प्रभावो मुनिपुङ्गवाः  ॥ लिप्_१,६४।१२३ ॥  
  
इति श्रीलिङ्गमहापुराणे पूर्वभागे वासिष्ठकथनं नाम चतुःषष्टितमो ऽध्यायः  
  
  
_______________________________________________________________  
  
  
लिप्, १, ६५  
  
ऋषय ऊचुः  
आदित्यवंशं सोमस्य वंशं वंशविदां वर  ।  
वक्तुमर्हसि चास्माकं सङ्क्षेपाद् रोमहर्षण  ॥ लिप्_१,६५।१ ॥  
  
सूत उवाच  
अदितिः सुषुवे पुत्रम् आदित्यं कश्यपाद्द्विजाः  ।  
तस्यादित्यस्य चैवासीद् भार्या त्रयम् अथापरम्  ॥ लिप्_१,६५।२ ॥  
सञ्ज्ञा राज्ञी प्रभा छाया पुत्रांस्तासां वदामि वः  ।  
सञ्ज्ञा त्वाष्ट्री च सुषुवे सूर्यान्मनुमनुत्तमम्  ॥ लिप्_१,६५।३ ॥  
यमं च यमुनां चैव राज्ञी रेवतमेव च  ।  
प्रभा प्रभातम् आदित्याच् छायां सञ्ज्ञाप्यकल्पयत्  ॥ लिप्_१,६५।४ ॥  
छाया च तस्मात्सुषुवे सावर्णिं भास्कराद्द्विजाः  ।  
ततः शनिं च तपतीं विष्टिं चैव यथाक्रमम्  ॥ लिप्_१,६५।५ ॥  
छाया स्वपुत्राभ्यधिकं स्नेहं चक्रे मनौ तदा  ।  
पूर्वो मनुर्न चक्षाम यमस्तु क्रोधमूर्छितः  ॥ लिप्_१,६५।६ ॥  
सन्ताडयामास रुषा पादमुद्यम्य दक्षिणम्  ।  
यमेन ताडिता सा तु छाया वै दुःखिताभवत्  ॥ लिप्_१,६५।७ ॥  
छायाशापात् पदं चैकं यमस्य क्लिन्नमुत्तमम्  ।  
पूयशोणितसम्पूर्णं कृमीणां निचयान्वितम्  ॥ लिप्_१,६५।८ ॥  
सो ऽपि गोकर्णमाश्रित्य फलकेनानिलाशनः  ।  
आराधयन्महादेवं यावद्वर्षायुतायुतम्  ॥ लिप्_१,६५।९ ॥  
भवप्रसादाद् आगत्य लोकपालत्वमुत्तमम्  ।  
पितॄणामाधिपत्यं तु शापमोक्षं तथैव च  ॥ लिप्_१,६५।१० ॥  
लब्धवान्देवदेवस्य प्रभावाच्छूलपाणिनः  ।  
असहन्ती पुरा भानोस् तेजोमयम् अनिन्दिता  ॥ लिप्_१,६५।११ ॥  
रूपं त्वाष्ट्री स्वदेहात्तु छायाख्यां सा त्वकल्पयत्  ।  
वडवारूपमास्थाय तपस्तेपे तु सुव्रता  ॥ लिप्_१,६५।१२ ॥  
कालात्प्रयत्नतो ज्ञात्वा छायां छायापतिः प्रभुः  ।  
वडवामगमत्सञ्ज्ञाम् अश्वरूपेण भास्करः  ॥ लिप्_१,६५।१३ ॥  
वडवा च तदा त्वाष्ट्री सञ्ज्ञा तस्माद्दिवाकरात्  ।  
सुषुवे चाश्विनौ देवौ देवानां तु भिषग्वरौ  ॥ लिप्_१,६५।१४ ॥  
लिखितो भास्करः पश्चात् सञ्ज्ञापित्रा महात्मना  ।  
विष्णोश्चक्रं तु यद्घोरं मण्डलाद्भास्करस्य तु  ॥ लिप्_१,६५।१५ ॥  
निर्ममे भगवांस्त्वष्टा प्रधानं दिव्यमायुधम्  ।  
रुद्रप्रसादाच्च शुभं सुदर्शनमिति स्मृतम्  ॥ लिप्_१,६५।१६ ॥  
लब्धवान् भगवांश्चक्रं कृष्णः कालाग्निसन्निभम्  ।  
मनोस्तु प्रथमस्यासन् नव पुत्रास्तु तत्समाः  ॥ लिप्_१,६५।१७ ॥  
इक्ष्वाकुर् नभगश् चैव धृष्णुः शर्यातिरेव च  ।  
नरिष्यन्तश् च वै धीमान् नाभागो ऽरिष्ट एव च  ॥ लिप्_१,६५।१८ ॥  
करूषश् च पृषध्रश् च नवैते मानवाः स्मृताः  ।  
इला ज्येष्ठा वरिष्ठा च पुंस्त्वं प्राप च या पुरा  ॥ लिप्_१,६५।१९ ॥  
सुद्युम्न इति विख्याता पुंस्त्वं प्राप्ता त्विला पुरा  ।  
मित्रावरुणयोस्त्वत्र प्रसादान्मुनिपुङ्गवाः  ॥ लिप्_१,६५।२० ॥  
पुनः शरवणं प्राप्य स्त्रीत्वं प्राप्तो भवाज्ञया  ।  
सुद्युम्नो मानवः श्रीमान् सोमवंशप्रवृद्धये  ॥ लिप्_१,६५।२१ ॥  
इक्ष्वाकोरश्वमेधेन इला किम्पुरुषो ऽभवत्  ।  
इला किम्पुरुषत्वे च सुद्युम्न इति चोच्यते  ॥ लिप्_१,६५।२२ ॥  
मासमेकं पुमान्वीरः स्त्रीत्वं मासमभूत्पुनः  ।  
इला बुधस्य भवनं सोमपुत्रस्य चाश्रिता  ॥ लिप्_१,६५।२३ ॥  
बुधेनान्तरमासाद्य मैथुनाय प्रवर्तिता  ।  
सोमपुत्राद्बुधाच्चापि ऐलो जज्ञे पुरूरवाः  ॥ लिप्_१,६५।२४ ॥  
सोमवंशाग्रजो धीमान् भवभक्तः प्रतापवान्  ।  
इक्ष्वाकोर्वंशविस्तारं पश्चाद्वक्ष्ये तपोधनाः  ॥ लिप्_१,६५।२५ ॥  
पुत्रत्रयमभूत्तस्य सुद्युम्नस्य द्विजोत्तमाः  ।  
उत्कलश् च गयश्चैव विनताश्वस्तथैव च  ॥ लिप्_१,६५।२६ ॥  
उत्कलस्योत्कलं राष्ट्रं विनताश्वस्य पश्चिमम्  ।  
गया गयस्य चाख्याता पुरी परमशोभना  ॥ लिप्_१,६५।२७ ॥  
सुराणां संस्थितिर्यस्यां पितॄणां च सदा स्थितिः  ।  
इक्ष्वाकुज्येष्ठदायादो मध्यदेशम् अवाप्तवान्  ॥ लिप्_१,६५।२८ ॥  
कन्याभावाच्च सुद्युम्नो नैव भागमवाप्तवान्  ।  
वसिष्ठवचनात् त्वासीत् प्रतिष्ठाने महाद्युतिः  ॥ लिप्_१,६५।२९ ॥  
प्रतिष्ठा धर्मराजस्य सुद्युम्नस्य महात्मनः  ।  
तत्पुरूरवसे प्रादाद् राज्यं प्राप्य महायशाः  ॥ लिप्_१,६५।३० ॥  
मानवेयो महाभागः स्त्रीपुंसोर्लक्षणान्वितः  ।  
इक्ष्वाकोरभवद्वीरो विकुक्षिर्धर्मवित्तमः  ॥ लिप्_१,६५।३१ ॥  
ज्येष्ठः पुत्रशतस्यासीद् दश पञ्च च तत्सुताः  ।  
अभूज्ज्येष्ठः ककुत्स्थश् च ककुत्स्थात्तु सुयोधनः  ॥ लिप्_१,६५।३२ ॥  
ततः पृथुर्मुनिश्रेष्ठा विश्वकः पार्थिवस् तथा  ।  
विश्वकस्यार्द्रको धीमान् युवनाश्वस्तु तत्सुतः  ॥ लिप्_१,६५।३३ ॥  
शाबस्तिश् च महातेजा वंशकस्तु ततो ऽभवत्  ।  
निर्मिता येन शाबस्ती गौडदेशे द्विजोत्तमाः  ॥ लिप्_१,६५।३४ ॥  
वंशाच्च बृहदश्वो ऽभूत् कुवलाश्वस्तु तत्सुतः  ।  
धुन्धुमारत्वमापन्नो धुन्धुं हत्वा महाबलम्  ॥ लिप्_१,६५।३५ ॥  
धुन्धुमारस्य तनयास् त्रयस्त्रैलोक्यविश्रुताः  ।  
दृढाश्वश्चैव चण्डाश्वः कपिलाश्वश् च ते स्मृताः  ॥ लिप्_१,६५।३६ ॥  
दृढाश्वस्य प्रमोदस्तु हर्यश्वस्तस्य वै सुतः  ।  
हर्यश्वस्य निकुम्भस्तु संहताश्वस्तु तत्सुतः  ॥ लिप्_१,६५।३७ ॥  
कृशाश्वो ऽथ रणाश्वश् च संहताश्वात्मजावुभौ  ।  
युवनाश्वो रणाश्वस्य मान्धाता तस्य वै सुतः  ॥ लिप्_१,६५।३८ ॥  
मान्धातुः पुरुकुत्सो ऽभूद् अम्बरीषश् च वीर्यवान्  ।  
मुचुकुन्दश् च पुण्यात्मा त्रयस्त्रैलोक्यविश्रुताः  ॥ लिप्_१,६५।३९ ॥  
अम्बरीषस्य दायादो युवनाश्वो ऽपरः स्मृतः  ।  
हरितो युवनाश्वस्य हरितास्तु यतः स्मृताः  ॥ लिप्_१,६५।४० ॥  
एते ह्यङ्गिरसः पक्षे क्षत्रोपेता द्विजातयः  ।  
पुरुकुत्सस्य दायादस् त्रसद्दस्युर् महायशाः  ॥ लिप्_१,६५।४१ ॥  
नर्मदायां समुत्पन्नः सम्भूतिस्तस्य चात्मजः  ।  
विष्णुवृद्धः सुतस्तस्य विष्णुवृद्धा यतः स्मृताः  ॥ लिप्_१,६५।४२ ॥  
एते ह्यङ्गिरसः पक्षे क्षत्रोपेताः समाश्रिताः  ।  
सम्भूतिरपरं पुत्रम् अनरण्यमजीजनत्  ॥ लिप्_१,६५।४३ ॥  
रावणेन हतो यो ऽसौ त्रैलोक्यविजये द्विजाः  ।  
बृहदश्वो ऽनरण्यस्य हर्यश्वस्तस्य चात्मजः  ॥ लिप्_१,६५।४४ ॥  
हर्यश्वात्तु दृषद्वत्यां जज्ञे वसुमना नृपः  ।  
तस्य पुत्रो ऽभवद्राजा त्रिधन्वा भवभावितः  ॥ लिप्_१,६५।४५ ॥  
प्रसादाद् ब्रह्मसूनोर् वै तण्डिनः प्राप्य शिष्यताम्  ।  
अश्वमेधसहस्रस्य फलं प्राप्य तदाज्ञया  ॥ लिप्_१,६५।४६ ॥  
गणैश्वर्यमनुप्राप्तो भवभक्तः प्रतापवान्  ।  
कथं चैवाश्वमेधं वै करोमीति विचिन्तयन्  ॥ लिप्_१,६५।४७ ॥  
धनहीनश् च धर्मात्मा दृष्टवान् ब्रह्मणः सुतम्  ।  
तण्डिसञ्ज्ञं द्विजं तस्माल् लब्धवान्द्विजसत्तमाः  ॥ लिप्_१,६५।४८ ॥  
नाम्नां सहस्रं रुद्रस्य ब्रह्मणा कथितं पुरा  ।  
तेन नाम्नां सहस्रेण स्तुत्वा तण्डिर्महेश्वरम्  ॥ लिप्_१,६५।४९ ॥  
लब्धवान्गाणपत्यं च ब्रह्मयोनिर्द्विजोत्तमः  ।  
ततस्तस्मान्नृपो लब्ध्वा तण्डिना कथितं पुरा  ॥ लिप्_१,६५।५० ॥  
नाम्नां सहस्रं जप्त्वा वै गाणपत्यमवाप्तवान्  ।  
  
ऋषय ऊचुः  
नाम्नां सहस्रं रुद्रस्य ताण्डिना ब्रह्मयोनिना  ॥ लिप्_१,६५।५१ ॥  
कथितं सर्ववेदार्थ- सञ्चयं सूत सुव्रत  ।  
नाम्नां सहस्रं विप्राणां वक्तुम् अर्हसि शोभनम्  ॥ लिप्_१,६५।५२ ॥  
<sahasranāman of Śiva>  
  
सूत उवाच  
सर्वभूतात्मभूतस्य हरस्यामिततेजसः  ।  
अष्टोत्तरसहस्रं तु नाम्नां शृणुत सुव्रताः  ॥ लिप्_१,६५।५३ ॥  
यज्जप्त्वा तु मुनिश्रेष्ठा गाणपत्यमवाप्तवान्  ।  
ॐ स्थिरः स्थाणुः प्रभुर्भानुः प्रवरो वरदो वरः  ॥ लिप्_१,६५।५४ ॥  
सर्वात्मा सर्वविख्यातः सर्वः सर्वकरो भवः  ।  
जटी दण्डी शिखण्डी च सर्वगः सर्वभावनः  ॥ लिप्_१,६५।५५ ॥  
हरिश् च हरिणाक्षश् च सर्वभूतहरः स्मृतः  ।  
प्रवृत्तिश् च निवृत्तिश् च शान्तात्मा शाश्वतो ध्रुवः  ॥ लिप्_१,६५।५६ ॥  
श्मशानवासी भगवान् खचरो गोचरो ऽर्दनः  ।  
अभिवाद्यो महाकर्मा तपस्वी भूतधारणः  ॥ लिप्_१,६५।५७ ॥  
उन्मत्तवेषः प्रच्छन्नः सर्वलोकः प्रजापतिः  ।  
महारूपो महाकायः सर्वरूपो महायशाः  ॥ लिप्_१,६५।५८ ॥  
महात्मा सर्वभूतश् च विरूपो वामनो नरः  ।  
लोकपालो ऽन्तर्हितात्मा प्रसादो ऽभयदो विभुः  ॥ लिप्_१,६५।५९ ॥  
पवित्रश् च महांश्चैव नियतो नियताश्रयः  ।  
स्वयम्भूः सर्वकर्मा च आदिरादिकरो निधिः  ॥ लिप्_१,६५।६० ॥  
सहस्राक्षो विशालाक्षः सोमो नक्षत्रसाधकः  ।  
चन्द्रः सूर्यः शनिः केतुर् ग्रहो ग्रहपतिर्मतः  ॥ लिप्_१,६५।६१ ॥  
राजा राज्योदयः कर्ता मृगबाणार्पणो घनः  ।  
महातपा दीर्घतपा अदृश्यो धनसाधकः  ॥ लिप्_१,६५।६२ ॥  
संवत्सरः कृतीमन्त्रः प्राणायामः परन्तपः  ।  
योगी योगो महाबीजो महारतो महाबलः  ॥ लिप्_१,६५।६३ ॥  
सुवर्णरेताः सर्वज्ञः सुबीजो वृषवाहनः  ।  
दशबाहुस्त्वनिमिषो नीलकण्ठ उमापतिः  ॥ लिप्_१,६५।६४ ॥  
विश्वरूपः स्वयंश्रेष्ठो बलवीरो बलाग्रणीः  ।  
गणकर्ता गणपतिर् दिग्वासाः काम्य एव च  ॥ लिप्_१,६५।६५ ॥  
मन्त्रवित्परमो मन्त्रः सर्वभावकरो हरः  ।  
कमण्डलुधरो धन्वी बाणहस्तः कपालवान्  ॥ लिप्_१,६५।६६ ॥  
शरी शतघ्नी खड्गी च पट्टिशी चायुधी महान्  ।  
अजश् च मृगरूपश् च तेजस्तेजस्करो विधिः  ॥ लिप्_१,६५।६७ ॥  
उष्णीषी च सुवक्त्रश् च उदग्रो विनतस् तथा  ।  
दीर्घश् च हरिकेशश् च सुतीर्थः कृष्ण एव च  ॥ लिप्_१,६५।६८ ॥  
शृगालरूपः सर्वार्थो मुण्डः सर्वशुभङ्करः  ।  
सिंहशार्दूलरूपश् च गन्धकारी कपर्द्यपि  ॥ लिप्_१,६५।६९ ॥  
ऊर्ध्वरेतोर्ध्वलिङ्गी च ऊर्ध्वशायी नभस्तलः  ।  
त्रिजटी चीरवासाश् च रुद्रः सेनापतिर् विभुः  ॥ लिप्_१,६५।७० ॥  
अहोरात्रं च नक्तं च तिग्ममन्युः सुवर्चसः  ।  
गजहा दैत्यहा कालो लोकधाता गुणाकरः  ॥ लिप्_१,६५।७१ ॥  
सिंहशार्दूलरूपाणाम् आर्द्रचर्माम्बरन्धरः  ।  
कालयोगी महानादः सर्वावासश्चतुष्पथः  ॥ लिप्_१,६५।७२ ॥  
निशाचरः प्रेतचारी सर्वदर्शी महेश्वरः  ।  
बहुभूतो बहुधनः सर्वसारो ऽमृतेश्वरः  ॥ लिप्_१,६५।७३ ॥  
नृत्यप्रियो नित्यनृत्यो नर्तनः सर्वसाधकः  ।  
सकार्मुको महाबाहुर् महाघोरो महातपाः  ॥ लिप्_१,६५।७४ ॥  
महाशरो महापाशो नित्यो गिरिचरो मतः  ।  
सहस्रहस्तो विजयो व्यवसायो ह्यनिन्दितः  ॥ लिप्_१,६५।७५ ॥  
अमर्षणो मर्षणात्मा यज्ञहा कामनाशनः  ।  
दक्षहा परिचारी च प्रहसो मध्यमस् तथा  ॥ लिप्_१,६५।७६ ॥  
तेजो ऽपहारी बलवान् विदितो ऽभ्युदितो बहुः  ।  
गम्भीरघोषो योगात्मा यज्ञहा कामनाशनः  ॥ लिप्_१,६५।७७ ॥  
गम्भीररोषो गम्भीरो गम्भीरबलवाहनः  ।  
न्यग्रोधरूपो न्यग्रोधो विश्वकर्मा च विश्वभुक्  ॥ लिप्_१,६५।७८ ॥  
तीक्ष्णोपायश् च हर्यश्वः सहायः कर्मकालवित्  ।  
विष्णुः प्रसादितो यज्ञः समुद्रो वडवामुखः  ॥ लिप्_१,६५।७९ ॥  
हुताशनसहायश् च प्रशान्तात्मा हुताशनः  ।  
उग्रतेजा महातेजा जयो विजयकालवित्  ॥ लिप्_१,६५।८० ॥  
ज्योतिषामयनं सिद्धिः सन्धिर्विग्रह एव च  ।  
खड्गी शङ्खी जटी ज्वाली खचरो द्युचरो बली  ॥ लिप्_१,६५।८१ ॥  
वैणवी पणवी कालः कालकण्ठः कटङ्कटः  ।  
नक्षत्रविग्रहो भावो निभावः सर्वतोमुखः  ॥ लिप्_१,६५।८२ ॥  
विमोचनस्तु शरणो हिरण्यकवचोद्भवः  ।  
मेखलाकृतिरूपश् च जलाचारः स्तुतस् तथा  ॥ लिप्_१,६५।८३ ॥  
वीणी च पणवी ताली नाली कलिकटुस् तथा  ।  
सर्वतूर्यनिनादी च सर्वव्याप्यपरिग्रहः  ॥ लिप्_१,६५।८४ ॥  
व्यालरूपी बिलावासी गुहावासी तरङ्गवित्  ।  
वृक्षः श्रीमालकर्मा च सर्वबन्धविमोचनः  ॥ लिप्_१,६५।८५ ॥  
बन्धनस्तु सुरेन्द्राणां युधि शत्रुविनाशनः  ।  
सखा प्रवासो दुर्वापः सर्वसाधुनिषेवितः  ॥ लिप्_१,६५।८६ ॥  
प्रस्कन्दो ऽप्यविभावश् च तुल्यो यज्ञविभागवित्  ।  
सर्ववासः सर्वचारी दुर्वासा वासवो मतः  ॥ लिप्_१,६५।८७ ॥  
हैमो हेमकरो यज्ञः सर्वधारी धरोत्तमः  ।  
आकाशो निर्विरूपश् च विवासा उरगः खगः  ॥ लिप्_१,६५।८८ ॥  
भिक्षुश् च भिक्षुरूपी च रौद्ररूपः सुरूपवान्  ।  
वसुरेताः सुवचस्वी वसुवेगो महाबलः  ॥ लिप्_१,६५।८९ ॥  
मनोवेगो निशाचारः सर्वलोकशुभप्रदः  ।  
सर्वावासी त्रयीवासी उपदेशकरो धरः  ॥ लिप्_१,६५।९० ॥  
मुनिरात्मा मुनिर् लोकः सभाग्यश् च सहस्रभुक्  ।  
पक्षी च पक्षरूपश् च अतिदीप्तो निशाकरः  ॥ लिप्_१,६५।९१ ॥  
समीरो दमनाकारो ह्य् अर्थो ह्यर्थकरो वशः  ।  
वासुदेवश् च देवश् च वामदेवश् च वामनः  ॥ लिप्_१,६५।९२ ॥  
सिद्धियोगापहारी च सिद्धः सर्वार्थसाधकः  ।  
अक्षुण्णः क्षुण्णरूपश् च वृषणो मृदुर् अव्ययः  ॥ लिप्_१,६५।९३ ॥  
महासेनो विशाखश् च षष्टिभागो गवां पतिः  ।  
चक्रहस्तस्तु विष्टम्भी मूलस्तम्भन एव च  ॥ लिप्_१,६५।९४ ॥  
ऋतुरृतुकरस्तालो मधुर्मधुकरो वरः  ।  
वानस्पत्यो वाजसनो नित्यमाश्रमपूजितः  ॥ लिप्_१,६५।९५ ॥  
ब्रह्मचारी लोकचारी सर्वचारी सुचारवित्  ।  
ईशान ईश्वरः कालो निशाचारी ह्यनेकदृक्  ॥ लिप्_१,६५।९६ ॥  
निमित्तस्थो निमित्तं च नन्दिर् नन्दिकरो हरः  ।  
नन्दीश्वरः सुनन्दी च नन्दनो विषमर्दनः  ॥ लिप्_१,६५।९७ ॥  
भगहारी नियन्ता च कालो लोकपितामहः  ।  
चतुर्मुखो महालिङ्गश् चारुलिङ्गस्तथैव च  ॥ लिप्_१,६५।९८ ॥  
लिङ्गाध्यक्षः सुराध्यक्षः कालाध्यक्षो युगावहः  ।  
बीजाध्यक्षो बीजकर्ता अध्यात्मानुगतो बलः  ॥ लिप्_१,६५।९९ ॥  
इतिहासश् च कल्पश् च दमनो जगदीश्वरः  ।  
दम्भो दम्भकरो दाता वंशो वंशकरः कलिः  ॥ लिप्_१,६५।१०० ॥  
लोककर्ता पशुपतिर् महाकर्ता ह्यधोक्षजः  ।  
अक्षरं परमं ब्रह्म बलवाञ्छुक्त एव च  ॥ लिप्_१,६५।१०१ ॥  
नित्यो ह्यनीशः शुद्धात्मा शुद्धो मानो गतिर्हविः  ।  
प्रासादस्तु बलो दर्पो दर्पणो हव्य इन्द्रजित्  ॥ लिप्_१,६५।१०२ ॥  
वेदकारः सूत्रकारो विद्वांश् च परमर्दनः  ।  
महामेघनिवासी च महाघोरो वशीकरः  ॥ लिप्_१,६५।१०३ ॥  
अग्निज्वालो महाज्वालः परिधूम्रावृतो रविः  ।  
धिषणः शङ्करो नित्यो वर्चस्वी धूम्रलोचनः  ॥ लिप्_१,६५।१०४ ॥  
नीलस् तथाङ्गलुप्तश् च शोभनो नरविग्रहः  ।  
स्वस्ति स्वस्तिस्वभावश् च भोगी भोगकरो लघुः  ॥ लिप्_१,६५।१०५ ॥  
उत्सङ्गश् च महाङ्गश् च महागर्भः प्रतापवान्  ।  
कृष्णवर्णः सुवर्णश् च इन्द्रियः सर्ववर्णिकः  ॥ लिप्_१,६५।१०६ ॥  
महापादो महाहस्तो महाकायो महायशाः  ।  
महामूर्धा महामात्रो महामित्रो नगालयः  ॥ लिप्_१,६५।१०७ ॥  
महास्कन्धो महाकर्णो महोष्ठश् च महाहनुः  ।  
महानासो महाकण्ठो महाग्रीवः श्मशानवान्  ॥ लिप्_१,६५।१०८ ॥  
महाबलो महातेजा ह्य् अन्तरात्मा मृगालयः  ।  
लम्बितोष्ठश् च निष्ठश् च महामायः पयोनिधिः  ॥ लिप्_१,६५।१०९ ॥  
महादन्तो महादंष्ट्रो महाजिह्वो महामुखः  ।  
महानखो महारोमा महाकेशो महाजटः  ॥ लिप्_१,६५।११० ॥  
असपत्नः प्रसादश् च प्रत्ययो गीतसाधकः  ।  
प्रस्वेदनो ऽस्वेदनश् च आदिकश् च महामुनिः  ॥ लिप्_१,६५।१११ ॥  
वृषको वृषकेतुश् च अनलो वायुवाहनः  ।  
मण्डली मेरुवासश् च देववाहन एव च  ॥ लिप्_१,६५।११२ ॥  
अथर्वशीर्षः सामास्य ऋक्सहस्रोर्जितेक्षणः  ।  
यजुः पादभुजो गुह्यः प्रकाशौजास्तथैव च  ॥ लिप्_१,६५।११३ ॥  
अमोघार्थप्रसादश् च अन्तर्भाव्यः सुदर्शनः  ।  
उपहारः प्रियः सर्वः कनकः काञ्चनस्थितः  ॥ लिप्_१,६५।११४ ॥  
नाभिर् नन्दिकरो हर्म्यः पुष्करः स्थपतिः स्थितः  ।  
सर्वशास्त्रो धनश्चाद्यो यज्ञो यज्वा समाहितः  ॥ लिप्_१,६५।११५ ॥  
नगो नीलः कविः कालो मकरः कालपूजितः  ।  
सगणो गणकारश् च भूतभावनसारथिः  ॥ लिप्_१,६५।११६ ॥  
भस्मशायी भस्मगोप्ता भस्मभूततनुर्गणः  ।  
आगमश् च विलोपश् च महात्मा सर्वपूजितः  ॥ लिप्_१,६५।११७ ॥  
शुक्लः स्त्रीरूपसम्पन्नः शुचिर्भूतनिषेवितः  ।  
आश्रमस्थः कपोतस्थो विश्वकर्मा पतिर्विराट्  ॥ लिप्_१,६५।११८ ॥  
विशालशाखस् ताम्रोष्ठो ह्य् अम्बुजालः सुनिश्चितः  ।  
कपिलः कलशः स्थूल आयुधश्चैव रोमशः  ॥ लिप्_१,६५।११९ ॥  
गन्धर्वो ह्यदितिस्तार्क्ष्यो ह्य् अविज्ञेयः सुशारदः  ।  
परश्वधायुधो देवो ह्य् अर्थकारी सुबान्धवः  ॥ लिप्_१,६५।१२० ॥  
तुम्बवीणो महाकोप ऊर्ध्वरेता जलेशयः  ।  
उग्रो वंशकरो वंशो वंशवादी ह्यनिन्दितः  ॥ लिप्_१,६५।१२१ ॥  
सर्वाङ्गरूपी मायावी सुहृदो ह्यनिलो बलः  ।  
बन्धनो बन्धकर्ता च सुबन्धनविमोचनः  ॥ लिप्_१,६५।१२२ ॥  
राक्षसघ्नो ऽथ कामारिर् महादंष्ट्रो महायुधः  ।  
लम्बितो लम्बितोष्ठश् च लम्बहस्तो वरप्रदः  ॥ लिप्_१,६५।१२३ ॥  
बाहुस्त्वनिन्दितः सर्वः शङ्करो ऽथाप्यकोपनः  ।  
अमरेशो महाघोरो विश्वदेवः सुरारिहा  ॥ लिप्_१,६५।१२४ ॥  
अहिर्बुध्न्यो निरृतिश् च चेकितानो हली तथा  ।  
अजैकपाच्च कापाली शं कुमारो महागिरिः  ॥ लिप्_१,६५।१२५ ॥  
धन्वन्तरिर्धूमकेतुः सूर्यो वैश्रवणस् तथा  ।  
धाता विष्णुश् च शक्रश् च मित्रस्त्वष्टा धरो ध्रुवः  ॥ लिप्_१,६५।१२६ ॥  
प्रभासः पर्वतो वायुर् अर्यमा सविता रविः  ।  
धृतिश्चैव विधाता च मान्धाता भूतभावनः  ॥ लिप्_१,६५।१२७ ॥  
नीरस्तीर्थश् च भीमश् च सर्वकर्मा गुणोद्वहः  ।  
पद्मगर्भो महागर्भश् चन्द्रवक्त्रो नभो ऽनघः  ॥ लिप्_१,६५।१२८ ॥  
बलवांश्चोपशान्तश् च पुराणः पुण्यकृत्तमः  ।  
क्रूरकर्ता क्रूरवासी तनुरात्मा महौषधः  ॥ लिप्_१,६५।१२९ ॥  
सर्वाशयः सर्वचारी प्राणेशः प्राणिनां पतिः  ।  
देवदेवः सुखोत्सिक्तः सदसत्सर्वरत्नवित्  ॥ लिप्_१,६५।१३० ॥  
कैलासस्थो गुहावासी हिमवद्गिरिसंश्रयः  ।  
कुलहारी कुलाकर्ता बहुवित्तो बहुप्रजः  ॥ लिप्_१,६५।१३१ ॥  
प्राणेशो बन्धकी वृक्षो नकुलश् चाद्रिकस् तथा  ।  
ह्रस्वग्रीवो महाजानुर् अलोलश् च महौषधिः  ॥ लिप्_१,६५।१३२ ॥  
सिद्धान्तकारी सिद्धार्थश् छन्दो व्याकरणोद्भवः  ।  
सिंहनादः सिंहदंष्ट्रः सिंहास्यः सिंहवाहनः  ॥ लिप्_१,६५।१३३ ॥  
प्रभावात्मा जगत्कालः कालः कम्पी तरुस्तनुः  ।  
सारङ्गो भूतचक्राङ्कः केतुमाली सुवेधकः  ॥ लिप्_१,६५।१३४ ॥  
भूतालयो भूतपतिर् अहोरात्रो मलो ऽमलः  ।  
वसुभृत् सर्वभूतात्मा निश्चलः सुविदुर् बुधः  ॥ लिप्_१,६५।१३५ ॥  
असुहृत्सर्वभूतानां निश्चलश्चलविद्बुधः  ।  
अमोघः संयमो हृष्टो भोजनः प्राणधारणः  ॥ लिप्_१,६५।१३६ ॥  
धृतिमान्मतिमांस्त्र्यक्षः सुकृतस्तु युधाम्पतिः  ।  
गोपालो गोपतिर्ग्रामो गोचर्मवसनो हरः  ॥ लिप्_१,६५।१३७ ॥  
हिरण्यबाहुश् च तथा गुहावासः प्रवेशनः  ।  
महामना महाकामश् चित्तकामो जितेन्द्रियः  ॥ लिप्_१,६५।१३८ ॥  
गान्धारश् च सुरापश् च तापकर्मरतो हितः  ।  
महाभूतो भूतवृतो ह्य् अप्सरोगणसेवितः  ॥ लिप्_१,६५।१३९ ॥  
महाकेतुर् धराधाता नैकतानरतः स्वरः  ।  
अवेदनीय आवेद्यः सर्वगश् च सुखावहः  ॥ लिप्_१,६५।१४० ॥  
तारणश्चरणो धाता परिधा परिपूजितः  ।  
संयोगी वर्धनो वृद्धो गणिको ऽथ गणाधिपः  ॥ लिप्_१,६५।१४१ ॥  
नित्यो धाता सहायश् च देवासुरपतिः पतिः  ।  
युक्तश् च युक्तबाहुश् च सुदेवो ऽपि सुपर्वणः  ॥ लिप्_१,६५।१४२ ॥  
आषाढश् च सुषाढश् च स्कन्धदो हरितो हरः  ।  
वपुरावर्तमानो ऽन्यो वपुःश्रेष्ठो महावपुः  ॥ लिप्_१,६५।१४३ ॥  
शिरोविमर्शनः सर्व- लक्ष्यलक्षणभूषितः  ।  
अक्षयो रथगीतश् च सर्वभोगी महाबलः  ॥ लिप्_१,६५।१४४ ॥  
साम्नायो ऽथ महाम्नायस् तीर्थदेवो महायशाः  ।  
निर्जीवो जीवनो मन्त्रः सुभगो बहुकर्कशः  ॥ लिप्_१,६५।१४५ ॥  
रत्नभूतो ऽथ रत्नाङ्गो महार्णवनिपातवित्  ।  
मूलं विशालो ह्यमृतं व्यक्ताव्यक्तस्तपोनिधिः  ॥ लिप्_१,६५।१४६ ॥  
आरोहणो ऽधिरोहश् च शीलधारी महातपाः  ।  
महाकण्ठो महायोगी युगो युगकरो हरिः  ॥ लिप्_१,६५।१४७ ॥  
युगरूपो महारूपो वहनो गहनो नगः  ।  
न्यायो निर्वापणो ऽपादः पण्डितो ह्यचलोपमः  ॥ लिप्_१,६५।१४८ ॥  
बहुमालो महामालः शिपिविष्टः सुलोचनः  ।  
विस्तारो लवणः कूपः कुसुमाङ्गः फलोदयः  ॥ लिप्_१,६५।१४९ ॥  
ऋषभो वृषभो भङ्गो मणिबिम्बजटाधरः  ।  
इन्दुर्विसर्गः सुमुखः शूरः सर्वायुधः सहः  ॥ लिप्_१,६५।१५० ॥  
निवेदनः सुधाजातः स्वर्गद्वारो महाधनुः  ।  
गिरावासो विसर्गश् च सर्वलक्षणलक्षवित्  ॥ लिप्_१,६५।१५१ ॥  
गन्धमाली च भगवान् अनन्तः सर्वलक्षणः  ।  
सन्तानो बहुलो बाहुः सकलः सर्वपावनः  ॥ लिप्_१,६५।१५२ ॥  
करस्थाली कपाली च ऊर्ध्वसंहननो युवा  ।  
यन्त्रतन्त्रसुविख्यातो लोकः सर्वाश्रयो मृदुः  ॥ लिप्_१,६५।१५३ ॥  
मुण्डो विरूपो विकृतो दण्डी कुण्डी विकुर्वणः  ।  
वार्यक्षः ककुभो वज्री दीप्ततेजाः सहस्रपात्  ॥ लिप्_१,६५।१५४ ॥  
सहस्रमूर्धा देवेन्द्रः सर्वदेवमयो गुरुः  ।  
सहस्रबाहुः सर्वाङ्गः शरण्यः सर्वलोककृत्  ॥ लिप्_१,६५।१५५ ॥  
पवित्रं त्रिमधुर्मन्त्रः कनिष्ठः कृष्णपिङ्गलः  ।  
ब्रह्मदण्डविनिर्माता शतघ्नः शतपाशधृक्  ॥ लिप्_१,६५।१५६ ॥  
कला काष्ठा लवो मात्रा मुहूर्तो ऽहः क्षपा क्षणः  ।  
विश्वक्षेत्रप्रदो बीजं लिङ्गमाद्यस्तु निर्मुखः  ॥ लिप्_१,६५।१५७ ॥  
सदसद्व्यक्तमव्यक्तं पिता माता पितामहः  ।  
स्वर्गद्वारं मोक्षद्वारं प्रजाद्वारं त्रिविष्टपः  ॥ लिप्_१,६५।१५८ ॥  
निर्वाणं हृदयश्चैव ब्रह्मलोकः परा गतिः  ।  
देवासुरविनिर्माता देवासुरपरायणः  ॥ लिप्_१,६५।१५९ ॥  
देवासुरगुरुर् देवो देवासुरनमस्कृतः  ।  
देवासुरमहामात्रो देवासुरगणाश्रयः  ॥ लिप्_१,६५।१६० ॥  
देवासुरगणाध्यक्षो देवासुरगणाग्रणीः  ।  
देवाधिदेवो देवर्षिर् देवासुरवरप्रदः  ॥ लिप्_१,६५।१६१ ॥  
देवासुरेश्वरो विष्णुर् देवासुरमहेश्वरः  ।  
सर्वदेवमयो ऽचिन्त्यो देवतात्मा स्वयम्भवः  ॥ लिप्_१,६५।१६२ ॥  
उद्गतस्त्रिक्रमो वैद्यो वरदो ऽवरजो ऽम्बरः  ।  
इज्यो हस्ती तथा व्याघ्रो देवसिंहो महर्षभः  ॥ लिप्_१,६५।१६३ ॥  
विबुधाग्र्यः सुरः श्रेष्ठः स्वर्गदेवस्तथोत्तमः  ।  
संयुक्तः शोभनो वक्ता आशानां प्रभवो ऽव्ययः  ॥ लिप्_१,६५।१६४ ॥  
गुरुः कान्तो निजः सर्गः पवित्रः सर्ववाहनः  ।  
शृङ्गी शृङ्गप्रियो बभ्रू राजराजो निरामयः  ॥ लिप्_१,६५।१६५ ॥  
अभिरामः सुशरणो निरामः सर्वसाधनः  ।  
ललाटाक्षो विश्वदेहो हरिणो ब्रह्मवर्चसः  ॥ लिप्_१,६५।१६६ ॥  
स्थावराणां पतिश्चैव नियतेन्द्रियवर्तनः  ।  
सिद्धार्थः सर्वभूतार्थो ऽचिन्त्यः सत्यः शुचिव्रतः  ॥ लिप्_१,६५।१६७ ॥  
व्रताधिपः परं ब्रह्म मुक्तानां परमा गतिः  ।  
विमुक्तो मुक्तकेशश् च श्रीमाञ्छ्रीवर्धनो जगत्  ॥ लिप्_१,६५।१६८ ॥  
यथाप्रधानं भगवान् इति भक्त्या स्तुतो मया  ।  
भक्तिमेवं पुरस्कृत्य मया यज्ञपतिर्विभुः  ॥ लिप्_१,६५।१६९ ॥  
ततो ह्यनुज्ञां प्राप्यैवं स्तुतो भक्तिमतां गतिः  ।  
तस्माल्लब्ध्वा स्तवं शम्भोर् नृपस्त्रैलोक्यविश्रुतः  ॥ लिप्_१,६५।१७० ॥  
अश्वमेधसहस्रस्य फलं प्राप्य महायशाः  ।  
गणाधिपत्यं सम्प्राप्तस् तण्डिनस्तेजसा प्रभोः  ॥ लिप्_१,६५।१७१ ॥  
यः पठेच्छृणुयाद् वापि श्रावयेद्ब्राह्मणानपि  ।  
अश्वमेधसहस्रस्य फलं प्राप्नोति वै द्विजाः  ॥ लिप्_१,६५।१७२ ॥  
ब्रह्मघ्नश् च सुरापश् च स्तेयी च गुरुतल्पगः  ।  
शरणागतघाती च मित्रविश्वासघातकः  ॥ लिप्_१,६५।१७३ ॥  
मातृहा पितृहा चैव वीरहा भ्रूणहा तथा  ।  
संवत्सरं क्रमाज्जप्त्वा त्रिसन्ध्यं शङ्कराश्रमे  ॥ लिप्_१,६५।१७४ ॥  
देवम् इष्ट्वा त्रिसन्ध्यं च सर्वपापैः प्रमुच्यते  ॥ लिप्_१,६५।१७५ ॥  
  
इति श्रीलिङ्गमहापुराणे पूर्वभागे रुद्रसहस्रनामकथनं नाम पञ्चषष्टितमो ऽध्यायः  
  
  
  
_______________________________________________________________  
  
  
लिप्, १, ६६  
  
सूत उवाच  
त्रिधन्वा देवदेवस्य प्रसादात्तण्डिनस् तथा  ।  
अश्वमेधसहस्रस्य फलं प्राप्य प्रयत्नतः  ॥ लिप्_१,६६।१ ॥  
गाणपत्यं दृढं प्राप्तः सर्वदेवनमस्कृतः  ।  
आसीत्त्रिधन्वनश्चापि विद्वांस्त्रय्यारुणो नृपः  ॥ लिप्_१,६६।२ ॥  
तस्य सत्यव्रतो नाम कुमारो ऽभून्महाबलः  ।  
तेन भार्या विदर्भस्य हृता हत्वामितौजसम्  ॥ लिप्_१,६६।३ ॥  
पाणिग्रहणमन्त्रेषु निष्ठाम् अप्रापितेष्विह  ।  
तेनाधर्मेण संयुक्तं राजा त्रय्यारुणो ऽत्यजत्  ॥ लिप्_१,६६।४ ॥  
पितरं सो ऽब्रवीत् त्यक्तः क्व गच्छामीति वै द्विजाः  ।  
पिता त्वेनमथोवाच श्वपाकैः सह वर्तय  ॥ लिप्_१,६६।५ ॥  
इत्युक्तः स विचक्राम नगराद्वचनात् पितुः  ।  
स तु सत्यव्रतो धीमाञ् छ्वपाकावसथान्तिके  ॥ लिप्_१,६६।६ ॥  
पित्रा त्यक्तो ऽवसद्वीरः पिता चास्य वनं ययौ  ।  
सर्वलोकेषु विख्यातस् त्रिशङ्कुरिति वीर्यवान्  ॥ लिप्_१,६६।७ ॥  
वसिष्ठकोपात्पुण्यात्मा राजा सत्यव्रतः पुरा  ।  
विश्वामित्रो महातेजा वरं दत्त्वा त्रिशङ्कवे  ॥ लिप्_१,६६।८ ॥  
राज्ये ऽभिषिच्य तं पित्र्ये याजयामास तं मुनिः  ।  
मिषतां देवतानां च वसिष्ठस्य च कौशिकः  ॥ लिप्_१,६६।९ ॥  
सशरीरं तदा तं वै दिवमारोपयद्विभुः  ।  
तस्य सत्यव्रता नाम भार्या कैकयवंशजा  ॥ लिप्_१,६६।१० ॥  
कुमारं जनयामास हरिश्चन्द्रमकल्मषम्  ।  
हरिश्चन्द्रस्य च सुतो रोहितो नाम वीर्यवान्  ॥ लिप्_१,६६।११ ॥  
हरितो रोहितस्याथ धुन्धुर्हारित उच्यते  ।  
विजयश् च सुतेजाश् च धुन्धुपुत्रौ बभूवतुः  ॥ लिप्_१,६६।१२ ॥  
जेता क्षत्रस्य सर्वत्र विजयस्तेन स स्मृतः  ।  
रुचकस्तस्य तनयो राजा परमधार्मिकः  ॥ लिप्_१,६६।१३ ॥  
रुचकस्य वृकः पुत्रस् तस्माद्बाहुश् च जज्ञिवान्  ।  
सगरस्तस्य पुत्रो ऽभूद् राजा परमधार्मिकः  ॥ लिप्_१,६६।१४ ॥  
द्वे भार्ये सगरस्यापि प्रभा भानुमती तथा  ।  
ताभ्यामाराधितः पूर्वम् और्वो ऽग्निः पुत्रकाम्यया  ॥ लिप्_१,६६।१५ ॥  
और्वस्तुष्टस्तयोः प्रादाद् यथेष्टं वरमुत्तमम्  ।  
एका षष्टिसहस्राणि सुतमेकं परा तथा  ॥ लिप्_१,६६।१६ ॥  
अगृह्णाद् वंशकर्तारं प्रभागृह्णात्सुतान्बहून्  ।  
एकं भानुमतिः पुत्रम् अगृह्णाद् असमञ्जसम्  ॥ लिप्_१,६६।१७ ॥  
ततः षष्टिसहस्राणि सुषुवे सा तु वै प्रभा  ।  
खनन्तः पृथिवीं दग्धा विष्णुहुङ्कारमार्गणैः  ॥ लिप्_१,६६।१८ ॥  
असमञ्जस्य तनयः सो ऽंशुमान्नाम विश्रुतः  ।  
तस्य पुत्रो दिलीपस्तु दिलीपात्तु भगीरथः  ॥ लिप्_१,६६।१९ ॥  
येन भागीरथी गङ्गा तपः कृत्वावतारिता  ।  
भगीरथसुतश्चापि श्रुतो नाम बभूव ह  ॥ लिप्_१,६६।२० ॥  
नाभागस्तस्य दायादो भवभक्तः प्रतापवान्  ।  
अम्बरीषः सुतस्तस्य सिन्धुद्वीपस् ततो ऽभवत्  ॥ लिप्_१,६६।२१ ॥  
नाभागेनाम्बरीषेण भुजाभ्यां परिपालिता  ।  
बभूव वसुधात्यर्थं तापत्रयविवर्जिता  ॥ लिप्_१,६६।२२ ॥  
अयुतायुः सुतस्तस्य सिन्धुद्वीपस्य वीर्यवान्  ।  
पुत्रो ऽयुतायुषो धीमान् ऋतुपर्णो महायशाः  ॥ लिप्_१,६६।२३ ॥  
दिव्याक्षहृदयज्ञो वै राजा नलसखो बली  ।  
नलौ द्वावेव विख्यातौ पुराणेषु दृढव्रतौ  ॥ लिप्_१,६६।२४ ॥  
वीरसेनसुतश्चान्यो यश्चेक्ष्वाकुकुलोद्भवः  ।  
ऋतुपर्णस्य पुत्रो ऽभूत् सार्वभौमः प्रजेश्वरः  ॥ लिप्_१,६६।२५ ॥  
सुदासस्तस्य तनयो राजा त्विन्द्रसमो ऽभवत्  ।  
सुदासस्य सुतः प्रोक्तः सौदासो नाम पार्थिवः  ॥ लिप्_१,६६।२६ ॥  
ख्यातः कल्माषपादो वै नाम्ना मित्रसहश् च सः  ।  
वसिष्ठस्तु महातेजाः क्षेत्रे कल्माषपादके  ॥ लिप्_१,६६।२७ ॥  
अश्मकं जनयामास इक्ष्वाकुकुलवर्धनम्  ।  
अश्मकस्योत्तरायां तु मूलकस्तु सुतो ऽभवत्  ॥ लिप्_१,६६।२८ ॥  
स हि रामभयाद्राजा स्त्रीभिः परिवृतो वने  ।  
बिभर्ति त्राणमिच्छन्वै नारीकवचमुत्तमम्  ॥ लिप्_१,६६।२९ ॥  
मूलकस्यापि धर्मात्मा राजा शतरथः सुतः  ।  
तस्माच्छतरथाज्जज्ञे राजा त्विलविलो बली  ॥ लिप्_१,६६।३० ॥  
आसीत् त्वैलविलिः श्रीमान् वृद्धशर्मा प्रतापवान्  ।  
पुत्रो विश्वसहस्तस्य पितृकन्या व्यजीजनत्  ॥ लिप्_१,६६।३१ ॥  
दिलीपस्तस्य पुत्रो ऽभूत् खट्वाङ्ग इति विश्रुतः  ।  
येन स्वर्गाद् इहागत्य मुहूर्तं प्राप्य जीवितम्  ॥ लिप्_१,६६।३२ ॥  
त्रयो ऽग्नयस्त्रयो लोका बुद्ध्या सत्येन वै जिताः  ।  
दीर्घबाहुः सुतस्तस्य रघुस्तस्मादजायत  ॥ लिप्_१,६६।३३ ॥  
अजः पुत्रो रघोश्चापि तस्माज्जज्ञे च वीर्यवान्  ।  
राजा दशरथस्तस्माच् छ्रीमानिक्ष्वाकुवंशकृत्  ॥ लिप्_१,६६।३४ ॥  
रामो दशरथाद्वीरो धर्मज्ञो लोकविश्रुतः  ।  
भरतो लक्ष्मणश्चैव शत्रुघ्नश् च महाबलः  ॥ लिप्_१,६६।३५ ॥  
तेषां श्रेष्ठो महातेजा रामः परमवीर्यवान्  ।  
रावणं समरे हत्वा यज्ञैरिष्ट्वा च धर्मवित्  ॥ लिप्_१,६६।३६ ॥  
दशवर्षसहस्राणि रामो राज्यं चकार सः  ।  
रामस्य तनयो जज्ञे कुश इत्यभिविश्रुतः  ॥ लिप्_१,६६।३७ ॥  
लवश् च सुमहाभागः सत्यवान् अभवत् सुधीः  ।  
अतिथिस्तु कुशाज्जज्ञे निषधस्तस्य चात्मजः  ॥ लिप्_१,६६।३८ ॥  
नलस्तु निषधाज्जातो नभस्तस्मादजायत  ।  
नभसः पुण्डरीकाख्यः क्षेमधन्वा ततः स्मृतः  ॥ लिप्_१,६६।३९ ॥  
तस्य पुत्रो ऽभवद् वीरो देवानीकः प्रतापवान्  ।  
अहीनरः सुतस् तस्य सहस्राश्वस्ततः परः  ॥ लिप्_१,६६।४० ॥  
शुभश्चन्द्रावलोकश् च तारापीडस्ततो ऽभवत्  ।  
तस्यात्मजश्चन्द्रगिरिर् भानुचन्द्रस् ततो ऽभवत्  ॥ लिप्_१,६६।४१ ॥  
श्रुतायुरभवत्तस्माद् बृहद्बल इति स्मृतः  ।  
भारते यो महातेजाः सौभद्रेण निपातितः  ॥ लिप्_१,६६।४२ ॥  
एते इक्ष्वाकुदायादा राजानः प्रायशः स्मृताः  ।  
वंशे प्रधाना एतस्मिन् प्राधान्येन प्रकीर्तिताः  ॥ लिप्_१,६६।४३ ॥  
सर्वे पाशुपते ज्ञानम् अधीत्य परमेश्वरम्  ।  
समभ्यर्च्य यथाज्ञानम् इष्ट्वा यज्ञैर्यथाविधि  ॥ लिप्_१,६६।४४ ॥  
दिवं गता महात्मानः केचिन्मुक्तात्मयोगिनः  ।  
नृगो ब्राह्मणशापेन कृकलासत्वम् आगतः  ॥ लिप्_१,६६।४५ ॥  
धृष्टश् च धृष्टकेतुश् च यमबालश् च वीर्यवान्  ।  
रणधृष्टश् च ते पुत्रास् त्रयः परमधार्मिकाः  ॥ लिप्_१,६६।४६ ॥  
आनर्तो नाम शर्यातेः सुकन्या नाम दारिका  ।  
आनर्तस्याभवत् पुत्रो रोचमानः प्रतापवान्  ॥ लिप्_१,६६।४७ ॥  
रोचमानस्य रेवो ऽभूद् रेवाद् रैवत एव च  ।  
ककुद्मी चापरो ज्येष्ठ- पुत्रः पुत्रशतस्य तु  ॥ लिप्_१,६६।४८ ॥  
रेवती यस्य सा कन्या पत्नी रामस्य विश्रुता  ।  
नरिष्यन्तस्य पुत्रो ऽभूज् जितात्मा तु महाबली  ॥ लिप्_१,६६।४९ ॥  
नाभागादम्बरीषस्तु विष्णुभक्तः प्रतापवान्  ।  
ऋतस्तस्य सुतः श्रीमान् सर्वधर्मविदांवरः  ॥ लिप्_१,६६।५० ॥  
कृतस्तस्य सुधर्माभूत् पृषितो नाम विश्रुतः  ।  
करूषस्य तु कारूषाः सर्वे प्रख्यातकीर्तयः  ॥ लिप्_१,६६।५१ ॥  
पृषितो हिंसयित्वा गां गुरोः प्राप सुकल्मषम्  ।  
शापाच्छूद्रत्वम् आपन्नश् च्यवनस्येति विश्रुतः  ॥ लिप्_१,६६।५२ ॥  
दिष्टपुत्रस्तु नाभागस् तस्मादपि भलन्दनः  ।  
भलन्दनस्य विक्रान्तो राजासीद् अजवाहनः  ॥ लिप्_१,६६।५३ ॥  
एते समासतः प्रोक्ता मनुपुत्रा महाभुजाः  ।  
इक्ष्वाकोः पुत्रपौत्राद्या एलस्याथ वदामि वः  ॥ लिप्_१,६६।५४ ॥  
  
सूत उवाच  
ऐलः पुरूरवा नाम रुद्रभक्तः प्रतापवान्  ।  
चक्रे त्वकण्टकं राज्यं देशे पुण्यतमे द्विजाः  ॥ लिप्_१,६६।५५ ॥  
उत्तरे यमुनातीरे प्रयागे मुनिसेविते  ।  
प्रतिष्ठानाधिपः श्रीमान् प्रतिष्ठाने प्रतिष्ठितः  ॥ लिप्_१,६६।५६ ॥  
तस्य पुत्राः सप्त भवन् सर्वे वितततेजसः  ।  
गन्धर्वलोकविदिता भवभक्ता महाबलाः  ॥ लिप्_१,६६।५७ ॥  
आयुर् मायुर् अमायुश् च विश्वायुश्चैव वीर्यवान्  ।  
श्रुतायुश् च शतायुश् च दिव्याश्चैवोर्वशीसुताः  ॥ लिप्_१,६६।५८ ॥  
आयुषस्तनया वीराः पञ्चैवासन्महौजसः  ।  
स्वर्भानुतनयायां ते प्रभायां जज्ञिरे नृपाः  ॥ लिप्_१,६६।५९ ॥  
नहुषः प्रथमस्तेषां धर्मज्ञो लोकविश्रुतः  ।  
नहुषस्य तु दायादाः षडिन्द्रोपमतेजसः  ॥ लिप्_१,६६।६० ॥  
उत्पन्नाः पितृकन्यायां विरजायां महौजसः  ।  
यतिर्ययातिः संयातिर् आयातिः पञ्चमो ऽन्धकः  ॥ लिप्_१,६६।६१ ॥  
विजातिश्चेति षडिमे सर्वे प्रख्यातकीर्तयः  ।  
यतिर्ज्येष्ठश् च तेषां वै ययातिस्तु ततो ऽवरः  ॥ लिप्_१,६६।६२ ॥  
ज्येष्ठस्तु यतिर्मोक्षार्थो ब्रह्मभूतो ऽभवत्प्रभुः  ।  
तेषां ययातिः पञ्चानां महाबलपराक्रमः  ॥ लिप्_१,६६।६३ ॥  
<Yayāti>  
देवयानीमुशनसः सुतां भार्यामवाप सः  ।  
शर्मिष्ठामासुरीं चैव तनयां वृषपर्वणः  ॥ लिप्_१,६६।६४ ॥  
यदुं च तुर्वसुं चैव देवयानी व्यजायत  ।  
तावुभौ शुभकर्माणौ स्तुतौ विद्याविशारदौ  ॥ लिप्_१,६६।६५ ॥  
द्रुह्यं चानुं च पूरुं च शर्मिष्ठा वार्षपर्वणी  ।  
ययातये रथं तस्मै ददौ शुक्रः प्रतापवान्  ॥ लिप्_१,६६।६६ ॥  
तोषितस्तेन विप्रेन्द्रः प्रीतः परमभास्वरम्  ।  
सुसङ्गं काञ्चनं दिव्यम् अक्षये च महेषुधी  ॥ लिप्_१,६६।६७ ॥  
युक्तं मनोजवैर् अश्वैर् येन कन्यां समुद्वहन्  ।  
स तेन रथमुख्येन षण्मासेनाजयन्महीम्  ॥ लिप्_१,६६।६८ ॥  
ययातिर्युधि दुर्धर्षो देवदानवमानुषैः  ।  
भवभक्तस्तु पुण्यात्मा धर्मनिष्ठः समञ्जसः  ॥ लिप्_१,६६।६९ ॥  
यज्ञयाजी जितक्रोधः सर्वभूतानुकम्पनः  ।  
कौरवाणां च सर्वेषां स भवद्रथ उत्तमः  ॥ लिप्_१,६६।७० ॥  
यावन्नरेन्द्रप्रवरः कौरवो जनमेजयः  ।  
पूरोर्वंशस्य राज्ञस्तु राज्ञः पारिक्षितस्य तु  ॥ लिप्_१,६६।७१ ॥  
जगाम स रथो नाशं शापाद्गर्गस्य धीमतः  ।  
गर्गस्य हि सुतं बालं स राजा जनमेजयः  ॥ लिप्_१,६६।७२ ॥  
अक्रूरं हिंसयामास ब्रह्महत्यामवाप सः  ।  
स लोहगन्धी राजर्षिः परिधावन्नितस्ततः  ॥ लिप्_१,६६।७३ ॥  
पौरजानपदैस्त्यक्तो न लेभे शर्म कर्हिचित्  ।  
ततः स दुःखसन्तप्तो न लेभे संविदं क्वचित्  ॥ लिप्_१,६६।७४ ॥  
जगाम शौनकमृषिं शरण्यं व्यथितस्तदा  ।  
इन्द्रेतिर् नाम विख्यातो यो ऽसौ मुनिरुदारधीः  ॥ लिप्_१,६६।७५ ॥  
याजयामास चेन्द्रेतिस् तं नृपं जनमेजयम्  ।  
अश्वमेधेन राजानं पावनार्थं द्विजोत्तमाः  ॥ लिप्_१,६६।७६ ॥  
स लोहगन्धान्निर्मुक्त एनसा च महायशाः  ।  
यज्ञस्यावभृथे मध्ये यातो दिव्यो रथः शुभः  ॥ लिप्_१,६६।७७ ॥  
तस्माद्वंशात्परिभ्रष्टो वसोश्चेदिपतेः पुनः  ।  
दत्तः शक्रेण तुष्टेन लेभे तस्माद् बृहद्रथः  ॥ लिप्_१,६६।७८ ॥  
ततो हत्वा जरासन्धं भीमस्तं रथमुत्तमम्  ।  
प्रददौ वासुदेवाय प्रीत्या कौरवनन्दनः  ॥ लिप्_१,६६।७९ ॥  
  
सूत उवाच  
अभ्यषिञ्चत्पुरुं पुत्रं ययातिर्नाहुषः प्रभुः  ।  
कृतोपकारस्तेनैव पुरुणा द्विजसत्तमाः  ॥ लिप्_१,६६।८० ॥  
अभिषेक्तुकामं च नृपं पुरुं पुत्रं कनीयसम्  ।  
ब्राह्मणप्रमुखा वर्णा इदं वचनमब्रुवन्  ॥ लिप्_१,६६।८१ ॥  
कथं शुक्रस्य नप्तारं देवयान्याः सुतं प्रभो  ।  
ज्येष्ठं यदुमतिक्रम्य कनीयान्राज्यमर्हति  ॥ लिप्_१,६६।८२ ॥  
एते सम्बोधयामस्त्वां धर्मं च अनुपालय  ॥ लिप्_१,६६।८३ ॥  
  
इति श्रीलिङ्गमहापुराणे पूर्वभागे षट्षष्टितमो ऽध्यायः  
  
  
  
_______________________________________________________________  
  
  
लिप्, १, ६७  
<Yayāti reloaded>  
  
ययातिरुवाच  
ब्राह्मणप्रमुखा वर्णाः सर्वे शृण्वन्तु मे वचः  ।  
ज्येष्ठं प्रति यथा राज्यं न देयं मे कथञ्चन  ॥ लिप्_१,६७।१ ॥  
मम ज्येष्ठेन यदुना नियोगो नानुपालितः  ।  
प्रतिकूलमतिश्चैव न स पुत्रः सतां मतः  ॥ लिप्_१,६७।२ ॥  
मातापित्रोर्वचनकृत् सद्भिः पुत्रः प्रशस्यते  ।  
स पुत्रः पुत्रवद् यस् तु वर्तते मातृपितृषु  ॥ लिप्_१,६७।३ ॥  
यदुनाहमवज्ञातस् तथा तुर्वसुनापि च  ।  
द्रुह्येन चानुना चैव मय्यवज्ञा कृता भृशम्  ॥ लिप्_१,६७।४ ॥  
पुरुणा च कृतं वाक्यं मानितश् च विशेषतः  ।  
कनीयान्मम दायादो जरा येन धृता मम  ॥ लिप्_१,६७।५ ॥  
शुक्रेण मे समादिष्टा देवयान्याः कृते जरा  ।  
प्रार्थितेन पुनस्तेन जरा सञ्चारिणी कृता  ॥ लिप्_१,६७।६ ॥  
शुक्रेण च वरो दत्तः काव्येनोशनसा स्वयम्  ।  
पुत्रो यस्त्वनुवर्तेत स ते राज्यधरस्त्विति  ॥ लिप्_१,६७।७ ॥  
भवन्तो ऽप्यनुजानन्तु पूरू राज्ये ऽभिषिच्यते  ।  
  
प्रकृतय ऊचुः  
यः पुत्रो गुणसम्पन्नो मातापित्रोर्हितः सदा  ॥ लिप्_१,६७।८ ॥  
सर्वमर्हति कल्याणं कनीयान् अपि स प्रभुः  ।  
अर्हः पूरुरिदं राज्यं यः सुतो वाक्यकृत्तव  ॥ लिप्_१,६७।९ ॥  
वरदानेन शुक्रस्य न शक्यं कर्तुमन्यथा  ।  
<Yayāti distributes the kingdom>  
  
सूत उवाच  
एवं जानपदैस्तुष्टैर् इत्युक्तो नाहुषस्तदा  ॥ लिप्_१,६७।१० ॥  
अभिषिच्य ततो राज्यं पूरुं स सुतम् आत्मनः  ।  
दिशि दक्षिणपूर्वस्यां तुर्वसुं पुत्रमादिशत्  ॥ लिप्_१,६७।११ ॥  
दक्षिणायामथो राजा यदुं ज्येष्ठं न्ययोजयत्  ।  
प्रतीच्यामुत्तरस्यां तु द्रुह्युं चानुं च तावुभौ  ॥ लिप्_१,६७।१२ ॥  
सप्तद्वीपां ययातिस्तु जित्वा पृथ्वीं ससागराम्  ।  
व्यभजच्च त्रिधा राज्यं पुत्रेभ्यो नाहुषस्तदा  ॥ लिप्_१,६७।१३ ॥  
पुत्रसङ्क्रामितश्रीस्तु हर्षनिर्भरमानसः  ।  
प्रीतिमानभवद्राजा भारम् आवेश्य बन्धुषु  ॥ लिप्_१,६७।१४ ॥  
अत्र गाथा महाराज्ञा पुरा गीता ययातिना  ।  
याभिः प्रत्याहरेत् कामान् सर्वतो ऽङ्गानि कूर्मवत्  ॥ लिप्_१,६७।१५ ॥  
ताभिर् एव नरः श्रीमान् नान्यथा कर्मकोटिकृत्  ।  
न जातु कामः कामानाम् उपभोगेन शाम्यति  ॥ लिप्_१,६७।१६ ॥  
हविषा कृष्णवर्त्मेव भूय एवाभिवर्धते  ।  
यत्पृथिव्यां व्रीहियवं हिरण्यं पशवः स्त्रियः  ॥ लिप्_१,६७।१७ ॥  
नालमेकस्य तत्सर्वम् इति मत्वा शमं व्रजेत्  ।  
यदा न कुरुते भावं सर्वभूतेषु पापकम्  ॥ लिप्_१,६७।१८ ॥  
कर्मणा मनसा वाचा ब्रह्म सम्पद्यते तदा  ।  
यदा परान्न बिभेति परे चास्मान्न बिभ्यति  ॥ लिप्_१,६७।१९ ॥  
यदा न निन्देन्न द्वेष्टि ब्रह्म सम्पद्यते तदा  ।  
या दुस्त्यजा दुर्मतिभिर् यानजीर्यति जीर्यतः  ॥ लिप्_१,६७।२० ॥  
यो ऽसौ प्राणान्तिको रोगस् तां तृष्णां त्यजतः सुखम्  ।  
जीर्यन्ति जीर्यतः केशा दन्ता जीर्यन्ति जीर्यतः  ॥ लिप्_१,६७।२१ ॥  
चक्षुःश्रोत्रे च जीर्येते तृष्णैका निरुपद्रवा  ।  
जीर्यन्ति देहिनः सर्वे स्वभावादेव नान्यथा  ॥ लिप्_१,६७।२२ ॥  
जीविताशा धनाशा च जीर्यतो ऽपि न जीर्यते  ।  
यच्च कामसुखं लोके यच्च दिव्यं महत्सुखम्  ॥ लिप्_१,६७।२३ ॥  
तृष्णाक्षयसुखस्यैतत् कलां नार्हति षोडशीम्  ।  
एवमुक्त्वा स राजर्षिः सदारः प्राविशद्वनम्  ॥ लिप्_१,६७।२४ ॥  
भृगुतुङ्गे तपस्तप्त्वा तत्रैव च महायशाः  ।  
साधयित्वा त्वनशनं सदारः स्वर्गमाप्तवान्  ॥ लिप्_१,६७।२५ ॥  
तस्य वंशास्तु पञ्चैते पुण्या देवर्षिसत्कृताः  ।  
यैर्व्याप्ता पृथिवी कृत्स्ना सूर्यस्येव मरीचिभिः  ॥ लिप्_१,६७।२६ ॥  
धनी प्रजावान् आयुष्मान् कीर्तिमांश् च भवेन्नरः  ।  
ययातिचरितं पुण्यं पठञ्छृण्वंश् च बुद्धिमान्  ॥ लिप्_१,६७।२७ ॥  
सर्वपापविनिर्मुक्तः शिवलोके महीयते  ॥ लिप्_१,६७।२८ ॥  
  
इति श्रीलिङ्गमहापुराणे पूर्वभागे सोमवंशे ययातिचरितं नाम सप्तषष्टितमो ऽध्यायः  
  
  
  
_______________________________________________________________  
  
  
लिप्, १, ६८  
  
सूत उवाच  
यदोर्वंशं प्रवक्ष्यामि ज्येष्ठस्योत्तमतेजसः  ।  
सङ्क्षेपेणानुपूर्व्याच्च गदतो मे निबोधत  ॥ लिप्_१,६८।१ ॥  
यदोः पुत्रा बभूवुर् हि पञ्च देवसुतोपमाः  ।  
सहस्रजित्सुतो ज्येष्ठः क्रोष्टुर् नीलो ऽजको लघुः  ॥ लिप्_१,६८।२ ॥  
सहस्रजित्सुतस्तद्वच् छतजिन्नाम पार्थिवः  ।  
सुताः शतजितः ख्यातास् त्रयः परमकीर्तयः  ॥ लिप्_१,६८।३ ॥  
हैहयश् च हयश्चैव राजा वेणुहयश् च यः  ।  
हैहयस्य तु दायादो धर्म इत्यभिविश्रुतः  ॥ लिप्_१,६८।४ ॥  
तस्य पुत्रो ऽभवद्विप्रा धर्मनेत्र इति श्रुतः  ।  
धर्मनेत्रस्य कीर्तिस् तु सञ्जयस् तस्य चात्मजः  ॥ लिप्_१,६८।५ ॥  
सञ्जयस्य तु दायादो महिष्मान्नाम धार्मिकः  ।  
आसीन् महिष्मतः पुत्रो भद्रश्रेण्यः प्रतापवान्  ॥ लिप्_१,६८।६ ॥  
भद्रश्रेण्यस्य दायादो दुर्दमो नाम पार्थिवः  ।  
दुर्दमस्य सुतो धीमान् धनको नाम विश्रुतः  ॥ लिप्_१,६८।७ ॥  
धनकस्य तु दायादाश् चत्वारो लोकसम्मताः  ।  
कृतवीर्यः कृताग्निश् च कृतवर्मा तथैव च  ॥ लिप्_१,६८।८ ॥  
कृतौजाश् च चतुर्थो ऽभूत् कार्तवीर्यस्ततो ऽर्जुनः  ।  
जज्ञे बाहुसहस्रेण सप्तद्वीपेश्वरोत्तमः  ॥ लिप्_१,६८।९ ॥  
तस्य रामस् तदा त्वासीन् मृत्युर्नारायणात्मकः  ।  
तस्य पुत्रशतान्यासन् पञ्च तत्र महारथाः  ॥ लिप्_१,६८।१० ॥  
कृतास्त्रा बलिनः शूरा धर्मात्मानो मनस्विनः  ।  
शूरश् च शूरसेनश् च धृष्टः कृष्णस्तथैव च  ॥ लिप्_१,६८।११ ॥  
जयध्वजश् च राजासीद् आवन्तीनां विशां पतिः  ।  
जयध्वजस्य पुत्रो ऽभूत् तालजङ्घो महाबलः  ॥ लिप्_१,६८।१२ ॥  
शतं पुत्रास्तु तस्येह तालजङ्घाः प्रकीर्तिताः  ।  
तेषां ज्येष्ठो महावीर्यो वीतिहोत्रो ऽभवन्नृपः  ॥ लिप्_१,६८।१३ ॥  
वृषप्रभृतयश्चान्ये तत्सुताः पुण्यकर्मणः  ।  
वृषो वंशकरस्तेषां तस्य पुत्रो ऽभवन्मधुः  ॥ लिप्_१,६८।१४ ॥  
मधोः पुत्रशतं चासीद् वृष्णिस्तस्य तु वंशभाक्  ।  
वृष्णेस्तु वृष्णयः सर्वे मधोर्वै माधवाः स्मृताः  ।  
यादवा यदुवंशेन निरुच्यन्ते तु हैहयाः  ॥ लिप्_१,६८।१५ ॥  
तेषां पञ्च गणा ह्येते हैहयानां महात्मनाम्  ॥ लिप्_१,६८।१६ ॥  
वीतिहोत्राश् च हर्याता भोजाश्चावन्तयस् तथा  ।  
शूरसेनास्तु विख्यातास् तालजङ्घास्तथैव च  ॥ लिप्_१,६८।१७ ॥  
शूरश् च शूरसेनश् च वृषः कृष्णस्तथैव च  ।  
जयध्वजः पञ्चमस्तु विख्याता हैहयोत्तमाः  ॥ लिप्_१,६८।१८ ॥  
शूरश् च शूरवीरश् च शूरसेनस्य चानघाः  ।  
शूरसेना इति ख्याता देशास्तेषां महात्मनाम्  ॥ लिप्_१,६८।१९ ॥  
वीतिहोत्रसुतश्चापि विश्रुतो नर्त इत्युत  ।  
दुर्जयः कृष्णपुत्रस्तु बभूवामित्रकर्शनः  ॥ लिप्_१,६८।२० ॥  
क्रोष्टुश् च शृणु राजर्षेर् वंशमुत्तमपौरुषम्  ।  
यस्यान्वये तु सम्भूतो विष्णुर् वृष्णिकुलोद्वहः  ॥ लिप्_१,६८।२१ ॥  
क्रोष्टोरेको ऽभवत्पुत्रो वृजिनीवान्महायशाः  ।  
तस्य पुत्रो ऽभवत् स्वाती कुशङ्कुस् तत्सुतो ऽभवत्  ॥ लिप्_१,६८।२२ ॥  
अथ प्रसूतिमिच्छन्वै कुशङ्कुः सुमहाबलः  ।  
महाक्रतुभिर् ईजे ऽसौ विविधैराप्तदक्षिणैः  ॥ लिप्_१,६८।२३ ॥  
जज्ञे चित्ररथस्तस्य पुत्रः कर्मभिर् अन्वितः  ।  
अथ चैत्ररथो वीरो यज्वा विपुलदक्षिणः  ॥ लिप्_१,६८।२४ ॥  
शशबिन्दुस् तु वै राजा अन्वयाद् व्रतम् उत्तमम्  ।  
चक्रवर्ती महासत्त्वो महावीर्यो बहुप्रजाः  ॥ लिप्_१,६८।२५ ॥  
शशबिन्दोस्तु पुत्राणां सहस्राणामभूच्छतम्  ।  
शंसन्ति तस्य पुत्राणाम् अनन्तकम् अनुत्तमम्  ॥ लिप्_१,६८।२६ ॥  
अनन्तकात् सुतो यज्ञो यज्ञस्य तनयो धृतिः  ।  
उशनास्तस्य तनयः सम्प्राप्य तु महीमिमाम्  ॥ लिप्_१,६८।२७ ॥  
आजहाराश्वमेधानां शतमुत्तमधार्मिकः  ।  
स्मृतश्चोशनसः पुत्रः सितेषुर् नाम पार्थिवः  ॥ लिप्_१,६८।२८ ॥  
मरुतस्तस्य तनयो राजर्षिर्वंशवर्धनः  ।  
वीरः कम्बलबर्हिस्तु मरुस्तस्यात्मजः स्मृतः  ॥ लिप्_१,६८।२९ ॥  
पुत्रस्तु रुक्मकवचो विद्वान् कम्बलबर्हिषः  ।  
निहत्य रुक्मकवचो वीरान् कवचिनो रणे  ॥ लिप्_१,६८।३० ॥  
धन्विनो निशितैर् बाणैर् अवाप श्रियमुत्तमाम्  ।  
अश्वमेधे तु धर्मात्मा ऋत्विग्भ्यः पृथिवीं ददौ  ॥ लिप्_१,६८।३१ ॥  
जज्ञे तु रुक्मकवचात् परावृत्परवीरहा  ।  
जज्ञिरे पञ्च पुत्रास्तु महासत्त्वाः परावृतः  ॥ लिप्_१,६८।३२ ॥  
रुक्मेषुः पृथुरुक्मश् च ज्यामघः परिघो हरिः  ।  
परिघं च हरिं चैव विदेहेषु पिता न्यसत्  ॥ लिप्_१,६८।३३ ॥  
रुक्मेषुरभवद्राजा पृथुरुक्मस्तदाश्रयात्  ।  
तैस्तु प्रव्राजितो राजा ज्यामघो ऽवसदाश्रमे  ॥ लिप्_१,६८।३४ ॥  
प्रशान्तः स वनस्थो ऽपि ब्राह्मणैरेव बोधितः  ।  
जगाम धनुरादाय देशमन्यं ध्वजी रथी  ॥ लिप्_१,६८।३५ ॥  
नर्मदातीरमेकाकी केवलं भार्यया युतः  ।  
ऋक्षवन्तं गिरिं गत्वा त्यक्तमन्यैरुवास सः  ॥ लिप्_१,६८।३६ ॥  
ज्यामघस्याभवद्भार्या शैब्या शीलवती सती  ।  
सा चैव तपसोग्रेण शैब्या वै सम्प्रसूयत  ॥ लिप्_१,६८।३७ ॥  
सुतं विदर्भं सुभगा वयःपरिणता सती  ।  
राजा पुत्रसुतायां तु विद्वांसौ क्रथकैशिकौ  ॥ लिप्_१,६८।३८ ॥  
पुत्रौ विदर्भराजस्य शूरौ रणविशारदौ  ।  
रोमपादस्तृतीयश् च बभ्रुस्तस्यात्मजः स्मृतः  ॥ लिप्_१,६८।३९ ॥  
सुधृतिस्तनयस्तस्य विद्वान्परमधार्मिकः  ।  
कौशिकस्तनयस्तस्मात् तस्माच्चैद्यान्वयः स्मृतः  ॥ लिप्_१,६८।४० ॥  
क्रथो विदर्भस्य सुतः कुन्तिस्तस्यात्मजो ऽभवत्  ।  
कुन्तेर् वृतस्ततो जज्ञे रणधृष्टः प्रतापवान्  ॥ लिप्_१,६८।४१ ॥  
रणधृष्टस्य च सुतो निधृतिः परवीरहा  ।  
दशार्हो नैधृतो नाम्ना महारिगणसूदनः  ॥ लिप्_१,६८।४२ ॥  
दशार्हस्य सुतो व्याप्तो जीमूत इति तत्सुतः  ।  
जीमूतपुत्रो विकृतिस् तस्य भीमरथः सुतः  ॥ लिप्_१,६८।४३ ॥  
अथ भीमरथस्यासीत् पुत्रो नवरथः किल  ।  
दानधर्मरतो नित्यं सत्यशीलपरायणः  ॥ लिप्_१,६८।४४ ॥  
तस्य चासीद्दृढरथः शकुनिस्तस्य चात्मजः  ।  
तस्मात् करम्भः सम्भूतो देवरातो ऽभवत्ततः  ॥ लिप्_१,६८।४५ ॥  
देवरातादभूद्राजा देवरातिर् महायशाः  ।  
देवगर्भोपमो जज्ञे यो देवक्षत्रनामकः  ॥ लिप्_१,६८।४६ ॥  
देवक्षत्रसुतः श्रीमान् मधुर्नाम महायशाः  ।  
मधूनां वंशकृद्राजा मधोस्तु कुरुवंशकः  ॥ लिप्_१,६८।४७ ॥  
कुरुवंशाद् अनुस् तस्मात् पुरुत्वान् पुरुषोत्तमः  ।  
अंशुर्जज्ञे च वैदर्भ्यां भद्रवत्यां पुरुत्वतः  ॥ लिप्_१,६८।४८ ॥  
ऐक्ष्वाकीम् अवहच्चांशुः सत्त्वस्तस्मादजायत  ।  
सत्त्वात् सर्वगुणोपेतः सात्वतः कुलवर्धनः  ॥ लिप्_१,६८।४९ ॥  
ज्यामघस्य मया प्रोक्ता सृष्टिर्वै विस्तरेण वः  ।  
यः पठेच्छृणुयाद्वापि निसृष्टिं ज्यामघस्य तु  ॥ लिप्_१,६८।५० ॥  
प्रजीवत्येति वै स्वर्गं राज्यं सौख्यं च विन्दति  ॥ लिप्_१,६८।५१ ॥  
  
इति श्रीलिङ्गमहापुराणे पूर्वभागे वंशानुवर्णनं नामाष्टषष्टितमो ऽध्यायः  
  
_______________________________________________________________  
  
  
लिप्, १, ६९  
  
सूत उवाच  
सात्वतः सत्यसम्पन्नः प्रजज्ञे चतुरः सुतान्  ।  
भजनं भ्राजमानं च दिव्यं देवावृधं नृपम्  ॥ लिप्_१,६९।१ ॥  
अन्धकं च महाभागं वृष्णिं च यदुनन्दनम्  ।  
तेषां निसर्गांश्चतुरः शृणुध्वं विस्तरेण वै  ॥ लिप्_१,६९।२ ॥  
सृञ्जय्यां भजनाच्चैव भ्राजमानाद्विजज्ञिरे  ।  
अयुतायुः शतायुश् च बलवान् हर्षकृत्स्मृतः  ॥ लिप्_१,६९।३ ॥  
तेषां देवावृधो राजा चचार परमं तपः  ।  
पुत्रः सर्वगुणोपेतो मम भूयादिति स्मरन्  ॥ लिप्_१,६९।४ ॥  
तस्य बभ्रुरिति ख्यातः पुण्यश्लोको नृपोत्तमः  ।  
अनुवंशपुराणज्ञा गायन्तीति परिश्रुतम्  ॥ लिप्_१,६९।५ ॥  
गुणान्देवावृधस्याथ कीर्तयन्तो महात्मनः  ।  
यथैव शृणुमो दूरात् सम्पश्यामस्तथान्तिकात्  ॥ लिप्_१,६९।६ ॥  
बभ्रुः श्रेष्ठो मनुष्याणां देवैर्देवावृधः समः  ।  
पुरुषाः पञ्च षष्टिस्तु षट् सहस्राणि चाष्ट च  ॥ लिप्_१,६९।७ ॥  
ये ऽमृतत्वमनुप्राप्ता बभ्रोर्देवावृधादपि  ।  
यज्वा दानमतिर्वीरो ब्रह्मण्यस्तु दृढव्रतः  ॥ लिप्_१,६९।८ ॥  
कीर्तिमांश् च महातेजाः सात्वतानां महारथः  ।  
तस्यान्ववाये सम्भूता भोजा वै दैवतोपमाः  ॥ लिप्_१,६९।९ ॥  
गान्धारी चैव माद्री च वृष्णिभार्ये बभूवतुः  ।  
गान्धारी जनयामास सुमित्रं मित्रनन्दनम्  ॥ लिप्_१,६९।१० ॥  
माद्री लेभे च तं पुत्रं ततः सा देवमीढुषम्  ।  
अनमित्रं शिनिं चैव तावुभौ पुरुषोत्तमौ  ॥ लिप्_१,६९।११ ॥  
अनमित्रसुतो निघ्नो निघ्नस्य द्वौ बभूवतुः  ।  
प्रसेनश् च महाभागः सत्राजिच्च सुतावुभौ  ॥ लिप्_१,६९।१२ ॥  
तस्य सत्राजितः सूर्यः सखा प्राणसमो ऽभवत्  ।  
स्यमन्तको नाम मणिर् दत्तस्तस्मै विवस्वता  ॥ लिप्_१,६९।१३ ॥  
पृथिव्यां सर्वरत्नानाम् असौ राजाभवन्मणिः  ।  
कदाचिन्मृगयां यातः प्रसेनेन सहैव सः  ॥ लिप्_१,६९।१४ ॥  
वधं प्राप्तो ऽसहायश् च सिंहादेव सुदारुणात्  ।  
अथ पुत्रः शिनेर्जज्ञे कनिष्ठाद् वृष्णिनन्दनात्  ॥ लिप्_१,६९।१५ ॥  
सत्यवाक् सत्यसम्पन्नः सत्यकस्तस्य चात्मजः  ।  
सात्यकिर्युयुधानस्तु शिनेर्नप्ता प्रतापवान्  ॥ लिप्_१,६९।१६ ॥  
असङ्गो युयुधानस्य कुणिस्तस्य सुतो ऽभवत्  ।  
कुणेर् युगन्धरः पुत्रः शैनेया इति कीर्तिताः  ॥ लिप्_१,६९।१७ ॥  
माद्र्याः सुतस्य सञ्जज्ञे सुतो वार्ष्णिर्युधाजितः  ।  
श्वफल्क इति विख्यातस् त्रैलोक्यहितकारकः  ॥ लिप्_१,६९।१८ ॥  
श्वफल्कश् च महाराजो धर्मात्मा यत्र वर्तते  ।  
नास्ति व्याधिभयं तत्र नावृष्टिभयमप्युत  ॥ लिप्_१,६९।१९ ॥  
श्वफल्कः काशिराजस्य सुतां भार्यामवाप सः  ।  
गान्दिनीं नाम काश्यो हि ददौ तस्मै स्वकन्यकाम्  ॥ लिप्_१,६९।२० ॥  
सा मातुरुदरस्था वै बहून्वर्षगणान्किल  ।  
वसन्ती न च सञ्जज्ञे गर्भस्था तां पिताब्रवीत्  ॥ लिप्_१,६९।२१ ॥  
जायस्व शीघ्रं भद्रं ते किमर्थं चाभितिष्ठसि  ।  
प्रोवाच चैनं गर्भस्था सा कन्या गान्दिनी तदा  ॥ लिप्_१,६९।२२ ॥  
वर्षत्रयं प्रतिदिनं गामेकां ब्राह्मणाय तु  ।  
यदि दद्यास्ततः कुक्षेर् निर्गमिष्याम्यहं पितः  ॥ लिप्_१,६९।२३ ॥  
तथेत्युवाच तस्या वै पिता काममपूरयत्  ।  
दाता शूरश् च यज्वा च श्रुतवानतिथिप्रियः  ॥ लिप्_१,६९।२४ ॥  
तस्याः पुत्रः स्मृतो ऽक्रूरः श्वफल्काद्भूरिदक्षिणः  ।  
रत्ना कन्या च शैवस्य ह्य् अक्रूरस्तामवाप्तवान्  ॥ लिप्_१,६९।२५ ॥  
अस्यामुत्पादयामास तनयांस्तान्निबोधत  ।  
उपमन्युस् तथा माङ्गुर् वृतस्तु जनमेजयः  ॥ लिप्_१,६९।२६ ॥  
गिरिरक्षस्तथोपेक्षः शत्रुघ्नो यो ऽरिमर्दनः  ।  
धर्मभृद् वृष्टधर्मा च गोधनो ऽथ वरस् तथा  ॥ लिप्_१,६९।२७ ॥  
आवाहप्रतिवाहौ च सुधारा च वराङ्गना  ।  
अक्रूरस्योग्रसेन्यां तु पुत्रौ द्वौ कुलनन्दनौ  ॥ लिप्_१,६९।२८ ॥  
देववानुपदेवश् च जज्ञाते देवसम्मतौ  ।  
सुमित्रस्य सुतो जज्ञे चित्रकश् च महायशाः  ॥ लिप्_१,६९।२९ ॥  
चित्रकस्याभवन्पुत्रा विपृथुः पृथुरेव च  ।  
अश्वग्रीवः सुबाहुश् च सुधासूकगवेक्षणौ  ॥ लिप्_१,६९।३० ॥  
अरिष्टनेमिरश्वश् च धर्मो धर्मभृदेव च  ।  
सुभूमिर्बहुभूमिश् च श्रविष्ठाश्रवणे स्त्रियौ  ॥ लिप्_१,६९।३१ ॥  
अन्धकात्काश्यदुहिता लेभे च चतुरः सुतान्  ।  
कुकुरं भजमानं च शुचिं कम्बलबर्हिषम्  ॥ लिप्_१,६९।३२ ॥  
कुकुरस्य सुतो वृष्णिर् वृष्णेः शूरस्ततो ऽभवत्  ।  
कपोतरोमातिबलस् तस्य पुत्रो विलोमकः  ॥ लिप्_१,६९।३३ ॥  
तस्यासीत् तुम्बुरुसखो विद्वान्पुत्रो नलः किल  ।  
ख्यायते स सुनाम्ना तु चन्दनानकदुन्दुभिः  ॥ लिप्_१,६९।३४ ॥  
तस्मादप्यभिजित्पुत्र उत्पन्नो ऽस्य पुनर्वसुः  ।  
अश्वमेधं स पुत्रार्थम् आजहार नरोत्तमः  ॥ लिप्_१,६९।३५ ॥  
तस्य मध्ये ऽतिरात्रस्य सदोमध्यात्समुत्थितः  ।  
ततस्तु विद्वान् सर्वज्ञो दाता यज्वा पुनर्वसुः  ॥ लिप्_१,६९।३६ ॥  
तस्यापि पुत्रमिथुनं बभूवाभिजितः किल  ।  
आहुकश्चाहुकी चैव ख्यातौ कीर्तिमतां वरौ  ॥ लिप्_१,६९।३७ ॥  
आहुकात् काश्यदुहितुर् द्वौ पुत्रौ सम्बभूवतुः  ।  
देवकश्चोग्रसेनश् च देवगर्भसमावुभौ  ॥ लिप्_१,६९।३८ ॥  
देवकस्य सुता राज्ञो जज्ञिरे त्रिदशोपमाः  ।  
देववान् उपदेवश् च सुदेवो देवरक्षितः  ॥ लिप्_१,६९।३९ ॥  
तेषां स्वसारः सप्तासन् वसुदेवाय ता ददौ  ।  
वृषदेवोपदेवा च तथान्या देवरक्षिता  ॥ लिप्_१,६९।४० ॥  
श्रीदेवा शान्तिदेवा च सहदेवा तथापरा  ।  
देवकी चापि तासां च वरिष्ठाभूत्सुमध्यमा  ॥ लिप्_१,६९।४१ ॥  
नवोग्रसेनस्य सुतास् तेषां कंसस्तु पूर्वजः  ।  
तेषां पुत्राश्च पौत्राश् च शतशो ऽथ सहस्रशः  ॥ लिप्_१,६९।४२ ॥  
देवकस्य सुता पत्नी वसुदेवस्य धीमतः  ।  
बभूव वन्द्या पूज्या च देवैरपि पतिव्रता  ॥ लिप्_१,६९।४३ ॥  
रोहिणी च महाभागा पत्नी चानकदुन्दुभेः  ।  
पौरवी बाह्लिकसुता सम्पूज्यासीत्सुरैरपि  ॥ लिप्_१,६९।४४ ॥  
असूत रोहिणी रामं बलश्रेष्ठं हलायुधम्  ।  
आश्रितं कंसभीत्या च स्वात्मानं शान्ततेजसम्  ॥ लिप्_१,६९।४५ ॥  
जाते रामे ऽथ निहते षड्गर्भे चातिदक्षिणे  ।  
वसुदेवो हरिं धीमान् देवक्यामुदपादयत्  ॥ लिप्_१,६९।४६ ॥  
स एव परमात्मासौ देवदेवो जनार्दनः  ।  
हलायुधश् च भगवान् अनन्तो रजतप्रभः  ॥ लिप्_१,६९।४७ ॥  
<life of Kṛṣṇa>  
भृगुशापछलेनैव मानयन्मानुषीं तनुम्  ।  
बभूव तस्यां देवक्यां वासुदेवो जनार्दन  ॥ लिप्_१,६९।४८ ॥  
उमादेहसमुद्भूता योगनिद्रा च कौशिकी  ।  
नियोगाद्देवदेवस्य यशोदातनया ह्यभूत्  ॥ लिप्_१,६९।४९ ॥  
सा चैव प्रकृतिः साक्षात् सर्वदेवनमस्कृता  ।  
पुरुषो भगवान्कृष्णो धर्ममोक्षफलप्रदः  ॥ लिप्_१,६९।५० ॥  
तां कन्यां जगृहे रक्षन् कंसात्स्वस्यात्मजं तदा  ।  
चतुर्भुजं विशालाक्षं श्रीवत्सकृतलाञ्छनम्  ॥ लिप्_१,६९।५१ ॥  
शङ्खचक्रगदापद्मं धारयन्तं जनार्दनम्  ।  
यशोदायै प्रदत्त्वा तु वसुदेवश् च बुद्धिमान्  ॥ लिप्_१,६९।५२ ॥  
दत्त्वैनं नन्दगोपस्य रक्षतामिति चाब्रवीत्  ।  
रक्षकं जगतां विष्णुं स्वेच्छया धृतविग्रहम्  ॥ लिप्_१,६९।५३ ॥  
प्रसादाच्चैव देवस्य शिवस्यामिततेजसः  ।  
रामेण सार्धं तं दत्त्वा वरदं परमेश्वरम्  ॥ लिप्_१,६९।५४ ॥  
भूभारनिग्रहार्थं च ह्य् अवतीर्णं जगद्गुरुम्  ।  
अतो वै सर्वकल्याणं यादवानां भविष्यति  ॥ लिप्_१,६९।५५ ॥  
अयं स गर्भो देवक्या यो नः क्लेश्यान्हरिष्यति  ।  
उग्रसेनात्मजायाथ कंसायानकदुन्दुभिः  ॥ लिप्_१,६९।५६ ॥  
निवेदयामास तदा जातां कन्यां सुलक्षणाम्  ।  
अस्यास्तवाष्टमो गर्भो देवक्याः कंस सुव्रत  ॥ लिप्_१,६९।५७ ॥  
मृत्युर् एव न सन्देह इति वाणी पुरातनी  ।  
ततस्तां हन्तुमारेभे कंसः सोल्लङ्घ्य चाम्बरम्  ॥ लिप्_१,६९।५८ ॥  
उवाचाष्टभुजा देवी मेघगम्भीरया गिरा  ।  
रक्षस्व तत्स्वकं देहम् आयातो मृत्युरेव ते  ॥ लिप्_१,६९।५९ ॥  
रक्षमाणस्य देहस्य मायावी कंसरूपिणः  ।  
किं कृतं दुष्कृतं मूर्ख जातः खलु तवान्तकृत्  ॥ लिप्_१,६९।६० ॥  
देवक्याः स भयात्कंसो जघानैवाष्टमं त्विति  ।  
स्मरन्ति विहितो मृत्युर् देवक्यास् तनयो ऽष्टमः  ॥ लिप्_१,६९।६१ ॥  
यस्तत्प्रतिकृतौ यत्नो भोजस्यासीद्वृथा हरेः  ।  
प्रभावान्मुनिशार्दूलास् तया चैव जडीकृतः  ॥ लिप्_१,६९।६२ ॥  
कंसो ऽपि निहतस्तेन कृष्णेनाक्लिष्टकर्मणा  ।  
निहता बहवश्चान्ये देवब्राह्मणघातिनः  ॥ लिप्_१,६९।६३ ॥  
तस्य कृष्णस्य तनयाः प्रद्युम्नप्रमुखास् तथा  ।  
बहवः परिसङ्ख्याताः सर्वे युद्धविशारदाः  ॥ लिप्_१,६९।६४ ॥  
कृष्णपुत्राः समाख्याताः कृष्णेन सदृशाः सुताः  ।  
पुत्रेष्वेतेषु सर्वेषु चारुदेष्णादयो हरेः  ॥ लिप्_१,६९।६५ ॥  
विशिष्टा बलवन्तश् च रौक्मिणेयारिसूदनाः  ।  
षोडशस्त्रीसहस्राणि शतमेकं तथाधिकम्  ॥ लिप्_१,६९।६६ ॥  
कृष्णस्य तासु सर्वासु प्रिया ज्येष्ठा च रुक्मिणी  ।  
तया द्वादशवर्षाणि कृष्णेनाक्लिष्टकर्मणा  ॥ लिप्_१,६९।६७ ॥  
उष्यता वायुभक्षेण पुत्रार्थं पूजितो हरः  ।  
चारुदेष्णः सुचारुश् च चारुवेषो यशोधरः  ॥ लिप्_१,६९।६८ ॥  
चारुश्रवाश्चारुयशाः प्रद्युम्नः साम्ब एव च  ।  
एते लब्धास्तु कृष्णेन शूलपाणिप्रसादतः  ॥ लिप्_१,६९।६९ ॥  
तान् दृष्ट्वा तनयान्वीरान् रौक्मिणेयांश् च रुक्मिणीम्  ।  
जाम्बवत्यब्रवीत्कृष्णं भार्या कृष्णस्य धीमतः  ॥ लिप्_१,६९।७० ॥  
मम त्वं पुण्डरीकाक्ष विशिष्टं गुणवत्तरम्  ।  
सुरेशसम्मितं पुत्रं प्रसन्नो दातुमर्हसि  ॥ लिप्_१,६९।७१ ॥  
जाम्बवत्या वचः श्रुत्वा जगन्नाथस्ततो हरिः  ।  
तपस्तप्तुं समारेभे तपोनिधिरनिन्दितः  ॥ लिप्_१,६९।७२ ॥  
सो ऽथ नारायणः कृष्णः शङ्खचक्रगदाधरः  ।  
व्याघ्रपादस्य च मुनेर् गत्वा चैवाश्रमोत्तमम्  ॥ लिप्_१,६९।७३ ॥  
ऋषिं दृष्ट्वा त्वङ्गिरसं प्रणिपत्य जनार्दनः  ।  
दिव्यं पाशुपतं योगं लब्धवांस्तस्य चाज्ञया  ॥ लिप्_१,६९।७४ ॥  
प्रलुप्तश्मश्रुकेशश् च घृताक्तो मुञ्जमेखली  ।  
दीक्षितो भगवान्कृष्णस् तताप च परन्तपः  ॥ लिप्_१,६९।७५ ॥  
ऊर्ध्वबाहुर् निरालम्बः पादाङ्गुष्ठाग्रधिष्ठितः  ।  
फलाम्बनिलभोजी च ऋतुत्रयम् अधोक्षजः  ॥ लिप्_१,६९।७६ ॥  
तपसा तस्य सन्तुष्टो ददौ रुद्रो बहून् वरान्  ।  
साम्बं जाम्बवतीपुत्रं कृष्णाय च महात्मने  ॥ लिप्_१,६९।७७ ॥  
तथा जाम्बवती चैव साम्बं भार्या हरेः सुतम्  ।  
प्रहर्षमतुलं लेभे लब्ध्वादित्यं यथादितिः  ॥ लिप्_१,६९।७८ ॥  
बाणस्य च तदा तेन छेदितं मुनिपुङ्गवाः  ।  
भुजानां चैव साहस्रं शापाद्रुद्रस्य धीमतः  ॥ लिप्_१,६९।७९ ॥  
अथ दैत्यवधं चक्रे हलायुधसहायवान्  ।  
तथा दुष्टक्षितीशानां लीलयैव रणाजिरे  ॥ लिप्_१,६९।८० ॥  
स हत्वा देवसम्भूतं नरकं दैत्यपुङ्गवम्  ।  
ब्राह्मणस्योर्ध्वचक्रस्य वरदानान्महात्मनः  ॥ लिप्_१,६९।८१ ॥  
स्वोपभोग्यानि कन्यानां षोडशातुलविक्रमः  ।  
शताधिकानि जग्राह सहस्राणि महाबलः  ॥ लिप्_१,६९।८२ ॥  
शापव्याजेन विप्राणाम् उपसंहृतवान् कुलम्  ।  
संहृत्य तत्कुलं चैव प्रभासे ऽतिष्ठदच्युतः  ॥ लिप्_१,६९।८३ ॥  
तदा तस्यैव तु गतं वर्षाणामधिकं शतम्  ।  
कृष्णस्य द्वारकायां वै जराक्लेशापहारिणः  ॥ लिप्_१,६९।८४ ॥  
विश्वामित्रस्य कण्वस्य नारदस्य च धीमतः  ।  
शापं पिण्डारके ऽरक्षद् वचो दुर्वाससस्तदा  ॥ लिप्_१,६९।८५ ॥  
त्यक्त्वा च मानुषं रूपं जरकास्त्रच्छलेन तु  ।  
अनुगृह्य च कृष्णो ऽपि लुब्धकं प्रययौ दिवम्  ॥ लिप्_१,६९।८६ ॥  
अष्टावक्रस्य शापेन भार्याः कृष्णस्य धीमतः  ।  
चौरैश्चापहृताः सर्वास् तस्य मायाबलेन च  ॥ लिप्_१,६९।८७ ॥  
बलभद्रो ऽपि सन्त्यज्य नागो भूत्वा जगाम च  ।  
महिष्यस्तस्य कृष्णस्य रुक्मिणीप्रमुखाः शुभाः  ॥ लिप्_१,६९।८८ ॥  
सहाग्निं विविशुः सर्वाः कृष्णेनाक्लिष्टकर्मणा  ।  
रेवती च तथा देवी बलभद्रेण धीमता  ॥ लिप्_१,६९।८९ ॥  
प्रविष्टा पावकं विप्राः सा च भर्तृपथं गता  ।  
प्रेतकार्यं हरेः कृत्वा पार्थः परमवीर्यवान्  ॥ लिप्_१,६९।९० ॥  
रामस्य च तथान्येषां वृष्णीनामपि सुव्रतः  ।  
कन्दमूलफलैस्तस्य बलिकार्यं चकार सः  ॥ लिप्_१,६९।९१ ॥  
द्रव्याभावात् स्वयं पार्थो भ्रातृभिश् च दिवं गतः  ।  
एवं सङ्क्षेपतः प्रोक्तः कृष्णस्याक्लिष्टकर्मणः  ॥ लिप्_१,६९।९२ ॥  
प्रभावो विलयश्चैव स्वेच्छयैव महात्मनः  ।  
इत्येतत्सोमवंशानां नृपाणां चरितं द्विजाः  ॥ लिप्_१,६९।९३ ॥  
यः पठेच्छृणुयाद्वापि ब्राह्मणान् श्रावयेदपि  ।  
स याति वैष्णवं लोकं नात्र कार्या विचारणा  ॥ लिप्_१,६९।९४ ॥  
  
इति श्रीलिङ्गमहापुराणे पूर्वभागे सोमवंशानुकीर्तनं नामैकोनसप्ततितमो ऽध्यायः  
  
  
  
_______________________________________________________________  
  
  
लिप्, १, ७०  
  
ऋषय ऊचुः  
आदिसर्गस्त्वया सूत सूचितो न प्रकाशितः  ।  
साम्प्रतं विस्तरेणैव वक्तुमर्हसि सुव्रत  ॥ लिप्_१,७०।१ ॥  
  
सूत उवाच  
महेश्वरो महादेवः प्रकृतेः पुरुषस्य च  ।  
परत्वे संस्थितो देवः परमात्मा मुनीश्वराः  ॥ लिप्_१,७०।२ ॥  
<creation from avyakta>  
अव्यक्तं चेश्वरात्तस्माद् अभवत्कारणं परम्  ।  
प्रधानं प्रकृतिश्चेति यदाहुस्तत्त्वचिन्तकाः  ॥ लिप्_१,७०।३ ॥  
गन्धवर्णरसैर् हीनं शब्दस्पर्शविवर्जितम्  ।  
अजरं ध्रुवमक्षय्यं नित्यं स्वात्मन्यवस्थितम्  ॥ लिप्_१,७०।४ ॥  
जगद्योनिं महाभूतं परं ब्रह्म सनातनम्  ।  
विग्रहः सर्वभूतानाम् ईश्वराज्ञाप्रचोदितम्  ॥ लिप्_१,७०।५ ॥  
अनाद्यन्तमजं सूक्ष्मं त्रिगुणं प्रभवाव्ययम्  ।  
अप्रकाशमविज्ञेयं ब्रह्माग्रे समवर्तत  ॥ लिप्_१,७०।६ ॥  
अस्यात्मना सर्वमिदं व्याप्तं त्वासीच्छिवेच्छया  ।  
गुणसाम्ये तदा तस्मिन्न् अविभागे तमोमये  ॥ लिप्_१,७०।७ ॥  
<mahant>  
सर्गकाले प्रधानस्य क्षेत्रज्ञाधिष्ठितस्य वै  ।  
गुणभावाद्व्यज्यमानो महान् प्रादुर्बभूव ह  ॥ लिप्_१,७०।८ ॥  
सूक्ष्मेण महता चाथ अव्यक्तेन समावृतम्  ।  
सत्त्वोद्रिक्तो महानग्रे सत्तामात्रप्रकाशकः  ॥ लिप्_१,७०।९ ॥  
मनो महांस्तु विज्ञेयम् एकं तत्कारणं स्मृतम्  ।  
समुत्पन्नं लिङ्गमात्रं क्षेत्रज्ञाधिष्ठितं हि तत्  ॥ लिप्_१,७०।१० ॥  
धर्मादीनि च रूपाणि लोकतत्त्वार्थहेतवः  ।  
महान् सृष्टिं विकुरुते चोद्यमानः सिसृक्षया  ॥ लिप्_१,७०।११ ॥  
मनो महान्मतिर्ब्रह्म पूर्बुद्धिः ख्यातिरीश्वरः  ।  
प्रज्ञा चितिः स्मृतिः संविद् विश्वेशश्चेति स स्मृतः  ॥ लिप्_१,७०।१२ ॥  
मनुते सर्वभूतानां यस्माच्चेष्टा फलं ततः  ।  
सौक्ष्म्यात्तेन विभक्तं तु येन तन्मन उच्यते  ॥ लिप्_१,७०।१३ ॥  
तत्त्वानाम् अग्रजो यस्मान् महांश् च परिमाणतः  ।  
विशेषेभ्यो गुणेभ्यो ऽपि महानिति ततः स्मृतः  ॥ लिप्_१,७०।१४ ॥  
बिभर्ति मानं मनुते विभागं मन्यते ऽपि च  ।  
पुरुषो भोगसम्बन्धात् तेन चासौ मतिः स्मृतः  ॥ लिप्_१,७०।१५ ॥  
बृहत्त्वाद् बृंहणत्वाच्च भावानां सकलाश्रयात्  ।  
यस्माद्धारयते भावान् ब्रह्म तेन निरुच्यते  ॥ लिप्_१,७०।१६ ॥  
यः पूरयति यस्माच्च कृत्स्नान्देवाननुग्रहैः  ।  
नयते तत्त्वभावं च तेन पूरिति चोच्यते  ॥ लिप्_१,७०।१७ ॥  
बुध्यते पुरुषश्चात्र सर्वान् भावान् हितं तथा  ।  
यस्माद्बोधयते चैव बुद्धिस्तेन निरुच्यते  ॥ लिप्_१,७०।१८ ॥  
ख्यातिः प्रत्युपभोगश् च यस्मात्संवर्तते ततः  ।  
भोगस्य ज्ञाननिष्ठत्वात् तेन ख्यातिरिति स्मृतः  ॥ लिप्_१,७०।१९ ॥  
ख्यायते तद्गुणैर् वापि ज्ञानादिभिर् अनेकशः  ।  
तस्माच्च महतः सञ्ज्ञा ख्यातिरित्यभिधीयते  ॥ लिप्_१,७०।२० ॥  
साक्षात्सर्वं विजानाति महात्मा तेन चेश्वरः  ।  
यस्माज्ज्ञानानुगश्चैव प्रज्ञा तेन स उच्यते  ॥ लिप्_१,७०।२१ ॥  
ज्ञानादीनि च रूपाणि बहुकर्मफलानि च  ।  
चिनोति यस्माद्भोगार्थं तेनासौ चितिरुच्यते  ॥ लिप्_१,७०।२२ ॥  
वर्तमानव्यतीतानि तथैवानागतान्यपि  ।  
स्मरते सर्वकार्याणि तेनासौ स्मृतिरुच्यते  ॥ लिप्_१,७०।२३ ॥  
कृत्स्नं च विन्दते ज्ञानं यस्मान्माहात्म्यमुत्तमम्  ।  
तस्माद् विन्देर् विदेश्चैव संविदित्यभिधीयते  ॥ लिप्_१,७०।२४ ॥  
विद्यते ऽपि च सर्वत्र तस्मिन्सर्वं च विन्दति  ।  
तस्मात्संविदिति प्रोक्तो महद्भिर् मुनिसत्तमाः  ॥ लिप्_१,७०।२५ ॥  
जानातेर् ज्ञानम् इत्याहुर् भगवान् ज्ञानसन्निधिः  ।  
बन्धनादिपरीभावाद् ईश्वरः प्रोच्यते बुधैः  ॥ लिप्_१,७०।२६ ॥  
पर्यायवाचकैः शब्दैस् तत्त्वम् आद्यम् अनुत्तमम्  ।  
व्याख्यातं तत्त्वभावज्ञैर् देवसद्भावचेतकैः  ॥ लिप्_१,७०।२७ ॥  
महान्सृष्टिं विकुरुते चोद्यमानः सिसृक्षया  ।  
सङ्कल्पो ऽध्यवसायश् च तस्य वृत्तिद्वयं स्मृतम्  ॥ लिप्_१,७०।२८ ॥  
त्रिगुणाद् रजसोद्रिक्ताद् अहङ्कारस्ततो ऽभवत्  ।  
महता च वृतः सर्गो भूतादिर् बाह्यतस्तु सः  ॥ लिप्_१,७०।२९ ॥  
तस्मादेव तमोद्रिक्ताद् अहङ्कारादजायत  ।  
भूततन्मात्रसर्गस्तु भूतादिस्तामसस्तु सः  ॥ लिप्_१,७०।३० ॥  
<creation of mahābhūtas>  
भूतादिस्तु विकुर्वाणः शब्दमात्रं ससर्ज ह  ।  
आकाशं सुषिरं तस्माद् उत्पन्नं शब्दलक्षणम्  ॥ लिप्_१,७०।३१ ॥  
आकाशं शब्दमात्रं तु स्पर्शमात्रं समावृणोत्  ।  
वायुश्चापि विकुर्वाणो रूपमात्रं ससर्ज ह  ॥ लिप्_१,७०।३२ ॥  
ज्योतिरुत्पद्यते वायोस् तद्रूपगुणम् उच्यते  ।  
स्पर्शमात्रस्तु वै वायू रूपमात्रं समावृणोत्  ॥ लिप्_१,७०।३३ ॥  
ज्योतिश्चापि विकुर्वाणं रसमात्रं ससर्ज ह  ।  
सम्भवन्ति ततो ह्यापस् ता वै सर्वरसात्मिकाः  ॥ लिप्_१,७०।३४ ॥  
रसमात्रास्तु ता ह्यापो रूपमात्रो ऽग्निर् आवृणोत्  ।  
आपश्चापि विकुर्वत्यो गन्धमात्रं ससर्जिरे  ॥ लिप्_१,७०।३५ ॥  
सङ्घातो जायते तस्मात् तस्य गन्धो गुणो मतः  ।  
तस्मिंस्तस्मिंश् च तन्मात्रं तेन तन्मात्रता स्मृता  ॥ लिप्_१,७०।३६ ॥  
अविशेषवाचकत्वाद् अविशेषास् ततस् तु ते  ।  
प्रशान्तघोरमूढत्वाद् अविशेषास्ततः पुनः  ॥ लिप्_१,७०।३७ ॥  
भूततन्मात्रसर्गो ऽयं विज्ञेयस्तु परस्परम्  ।  
वैकारिकादहङ्कारात् सत्त्वोद्रिक्तात्तु सात्त्विकात्  ॥ लिप्_१,७०।३८ ॥  
वैकारिकः स सर्गस्तु युगपत् सम्प्रवर्तते  ।  
<indriyas>  
बुद्धीन्द्रियाणि पञ्चैव पञ्च कर्मेन्द्रियाणि च  ॥ लिप्_१,७०।३९ ॥  
साधकानीन्द्रियाणि स्युर् देवा वैकारिका दश  ।  
एकादशं मनस्तत्र स्वगुणेनोभयात्मकम्  ॥ लिप्_१,७०।४० ॥  
श्रोत्रं त्वक् चक्षुषी जिह्वा नासिका चैव पञ्चमी  ।  
शब्दादीनामवाप्त्यर्थं बुद्धियुक्तानि तानि वै  ॥ लिप्_१,७०।४१ ॥  
पादौ पायुरुपस्थश् च हस्तौ वाग्दशमी भवेत्  ।  
गतिर्विसर्गो ह्यानन्दः शिल्पं वाक्यं च कर्म तत्  ॥ लिप्_१,७०।४२ ॥  
आकाशं शब्दमात्रं च स्पर्शमात्रं समाविशत्  ।  
द्विगुणस्तु ततो वायुः शब्दस्पर्शात्मको ऽभवत्  ॥ लिप्_१,७०।४३ ॥  
रूपं तथैव विशतः शब्दस्पर्शगुणावुभौ  ।  
त्रिगुणस्तु ततस्त्वग्निः सशब्दस्पर्शरूपवान्  ॥ लिप्_१,७०।४४ ॥  
सशब्दस्पर्शरूपं च रसमात्रं समाविशत्  ।  
तस्माच्चतुर्गुणा आपो विज्ञेयास्तु रसात्मिकाः  ॥ लिप्_१,७०।४५ ॥  
शब्दस्पर्शं च रूपं च रसो वै गन्धमाविशत्  ।  
सङ्गता गन्धमात्रेण आविशन्तो महीमिमाम्  ॥ लिप्_१,७०।४६ ॥  
तस्मात्पञ्चगुणा भूमिः स्थूला भूतेषु शस्यते  ।  
शान्ता घोराश् च मूढाश् च विशेषास्तेन ते स्मृताः  ॥ लिप्_१,७०।४७ ॥  
परस्परानुप्रवेशाद् धारयन्ति परस्परम्  ।  
भूमेरन्तस्त्विदं सर्वं लोकालोकाचलावृतम्  ॥ लिप्_१,७०।४८ ॥  
विशेषाश्चेन्द्रियग्राह्या नियतत्वाच्च ते स्मृताः  ।  
गुणं पूर्वस्य सर्गस्य प्राप्नुवन्त्युत्तरोत्तराः  ॥ लिप्_१,७०।४९ ॥  
तेषां यावच्च तद् यच्च यच्च तावद्गुणं स्मृतम्  ।  
उपलभ्याप्सु वै गन्धं केचिद् ब्रूयुर् अपां गुणम्  ॥ लिप्_१,७०।५० ॥  
पृथिव्यामेव तं विद्याद् अपां वायोश् च संश्रयात्  ।  
एते सप्त महात्मानो ह्य् अन्योन्यस्य समाश्रयात्  ॥ लिप्_१,७०।५१ ॥  
पुरुषाधिष्ठितत्वाच्च अव्यक्तानुग्रहेण च  ।  
<aṇḍa>  
महादयो विशेषान्ता ह्य् अण्डमुत्पादयन्ति ते  ॥ लिप्_१,७०।५२ ॥  
एककालसमुत्पन्नं जलबुद्बुदवच्च तत्  ।  
विशेषेभ्यो ऽण्डम् अभवन् महत् तद् उदकेशयम्  ॥ लिप्_१,७०।५३ ॥  
अद्भिर् दशगुणाभिस्तु बाह्यतो ऽण्डं समावृतम्  ।  
आपो दशगुणेनैतास् तेजसा बाह्यतो वृताः  ॥ लिप्_१,७०।५४ ॥  
तेजो दशगुणेनैव वायुना बाह्यतो वृतम्  ।  
वायुर्दशगुणेनैव बाह्यतो नभसा वृतः  ॥ लिप्_१,७०।५५ ॥  
आकाशेनावृतो वायुः खं तु भूतादिनावृतम्  ।  
भूतादिर्महता चापि अव्यक्तेनावृतो महान्  ॥ लिप्_१,७०।५६ ॥  
शर्वश्चाण्डकपालस्थो भवश्चाम्भसि सुव्रताः  ।  
रुद्रो ऽग्निमध्ये भगवान् उग्रो वायौ पुनः स्मृतः  ॥ लिप्_१,७०।५७ ॥  
भीमश्चावनिमध्यस्थो ह्य् अहङ्कारे महेश्वरः  ।  
बुद्धौ च भगवानीशः सर्वतः परमेश्वरः  ॥ लिप्_१,७०।५८ ॥  
एतैरावरणैरण्डं सप्तभिः प्राकृतैर् वृतम्  ।  
एता आवृत्य चान्योन्यम् अष्टौ प्रकृतयः स्थिताः  ॥ लिप्_१,७०।५९ ॥  
प्रसर्गकाले स्थित्वा तु ग्रसन्त्येताः परस्परम्  ।  
एवं परस्परोत्पन्ना धारयन्ति परस्परम्  ॥ लिप्_१,७०।६० ॥  
<first puruṣa>  
आधाराधेयभावेन विकारास्ते विकारिषु  ।  
महेश्वरः परो ऽव्यक्ताद् अण्डम् अव्यक्तसम्भवम्  ॥ लिप्_१,७०।६१ ॥  
अण्डाज्जज्ञे स एवेशः पुरुषो ऽर्कसमप्रभः  ।  
तस्मिन्कार्यस्य करणं संसिद्धं स्वेच्छयैव तु  ॥ लिप्_१,७०।६२ ॥  
स वै शरीरी प्रथमः स वै पुरुष उच्यते  ।  
तस्य वामाङ्गजो विष्णुः सर्वदेवनमस्कृतः  ॥ लिप्_१,७०।६३ ॥  
लक्ष्म्या देव्या ह्यभूद्देव इच्छया परमेष्ठिनः  ।  
दक्षिणाङ्गभवो ब्रह्मा सरस्वत्या जगद्गुरुः  ॥ लिप्_१,७०।६४ ॥  
तस्मिन्नण्डे इमे लोका अन्तर्विश्वमिदं जगत्  ।  
चन्द्रादित्यौ सनक्षत्रौ सग्रहौ सह वायुना  ॥ लिप्_१,७०।६५ ॥  
लोकालोकद्वयं किञ्चिद् अण्डे ह्यस्मिन्समर्पितम्  ।  
<human <-> दिविने तिमे>  
यत्तु सृष्टौ प्रसङ्ख्यातं मया कालान्तरं द्विजाः  ॥ लिप्_१,७०।६६ ॥  
एतत्कालान्तरं ज्ञेयम् अहर्वै पारमेश्वरम्  ।  
रात्रिश्चैतावती ज्ञेया परमेशस्य कृत्स्नशः  ॥ लिप्_१,७०।६७ ॥  
अहस्तस्य तु या सृष्टिः रात्रिश् च प्रलयः स्मृतः  ।  
नाहस्तु विद्यते तस्य न रात्रिरिति धारयेत्  ॥ लिप्_१,७०।६८ ॥  
उपचारस्तु क्रियते लोकानां हितकाम्यया  ।  
इन्द्रियाणीन्द्रियार्थाश् च महाभूतानि पञ्च च  ॥ लिप्_१,७०।६९ ॥  
तस्मात् सर्वाणि भूतानि बुद्धिश् च सह दैवतैः  ।  
अहस्तिष्ठन्ति सर्वाणि परमेशस्य धीमतः  ॥ लिप्_१,७०।७० ॥  
अहरन्ते प्रलीयन्ते रात्र्यन्ते विश्वसम्भवः  ।  
स्वात्मन्यवस्थिते व्यक्ते विकारे प्रतिसंहृते  ॥ लिप्_१,७०।७१ ॥  
<prakṛti and puruṣa>  
साधर्म्येणावतिष्ठेते प्रधानपुरुषावुभौ  ।  
तमःसत्त्वरजोपेतौ समत्वेन व्यवस्थितौ  ॥ लिप्_१,७०।७२ ॥  
अनुपृक्तावभूतां ताव् ओतप्रोतौ परस्परम्  ।  
गुणसाम्ये लयो ज्ञेयो वैषम्ये सृष्टिरुच्यते  ॥ लिप्_१,७०।७३ ॥  
तिले यथा भवेत्तैलं घृतं पयसि वा स्थितम्  ।  
तथा तमसि सत्त्वे च रजस्यनुसृतं जगत्  ॥ लिप्_१,७०।७४ ॥  
उपास्य रजनीं कृत्स्नां परां माहेश्वरीं तथा  ।  
अर्हमुखे प्रवृत्तश् च परः प्रकृतिसम्भवः  ॥ लिप्_१,७०।७५ ॥  
क्षोभयामास योगेन परेण परमेश्वरः  ।  
प्रधानं पुरुषं चैव प्रविश्य स महेश्वरः  ॥ लिप्_१,७०।७६ ॥  
<trimūrti>  
महेश्वरात्त्रयो देवा जज्ञिरे जगदीश्वरात्  ।  
शाश्वताः परमा गुह्यः सर्वात्मानः शरीरिणः  ॥ लिप्_१,७०।७७ ॥  
एत एव त्रयो देवा एत एव त्रयो गुणाः  ।  
एत एव त्रयो लोका एत एव त्रयो ऽग्नयः  ॥ लिप्_१,७०।७८ ॥  
परस्पराश्रिता ह्येते परस्परमनुव्रताः  ।  
परस्परेण वर्तन्ते धारयन्ति परस्परम्  ॥ लिप्_१,७०।७९ ॥  
अन्योन्यमिथुना ह्येते अन्योन्यमुपजीविनः  ।  
क्षणं वियोगो न ह्येषां न त्यजन्ति परस्परम्  ॥ लिप्_१,७०।८० ॥  
ईश्वरस्तु परो देवो विष्णुश् च महतः परः  ।  
ब्रह्मा च रजसा युक्तः सर्गादौ हि प्रवर्तते  ॥ लिप्_१,७०।८१ ॥  
परः स पुरुषो ज्ञेयः प्रकृतिः सा परा स्मृता  ॥ लिप्_१,७०।८२ ॥  
अधिष्ठिता सा हि महेश्वरेण प्रवर्तते चोद्यमने समन्तात्  ।  
अनुप्रवृत्तस्तु महांस्तदेनां चिरस्थिरत्वाद् विषयं श्रियः स्वयम्  ॥ लिप्_१,७०।८३ ॥  
प्रधानगुणवैषम्यात् सर्गकालः प्रवर्तते  ।  
ईश्वराधिष्ठितात्पूर्वं तस्मात्सदसदात्मकात्  ॥ लिप्_१,७०।८४ ॥  
संसिद्धः कार्यकरणे रुद्रश्चाग्रे ह्यवर्तत  ।  
तेजसाप्रतिमो धीमान् अव्यक्तः सम्प्रकाशकः  ॥ लिप्_१,७०।८५ ॥  
स वै शरीरी प्रथमः स वै पुरुष उच्यते  ।  
ब्रह्मा च भगवांस्तस्माच् चतुर्वक्त्रः प्रजापतिः  ॥ लिप्_१,७०।८६ ॥  
संसिद्धः कार्यकारणे तथा वै समवर्तत  ।  
एक एव महादेवस् त्रिधैवं स व्यवस्थितः  ॥ लिप्_१,७०।८७ ॥  
अप्रतीपेन ज्ञानेन ऐश्वर्येण समन्वितः  ।  
धर्मेण चाप्रतीपेन वैराग्येण च ते ऽन्विताः  ॥ लिप्_१,७०।८८ ॥  
अव्यक्ताज्जायते तेषां मनसा यद्यदीहितम्  ।  
वशीकृतत्वात्त्रैगुण्यं सापेक्षत्वात्स्वभावतः  ॥ लिप्_१,७०।८९ ॥  
चतुर्मुखस्तु ब्रह्मत्वे कालत्वे चान्तकः स्मृतः  ।  
सहस्रमूर्धा पुरुषस् तिस्रो ऽवस्थाः स्वयम्भुवः  ॥ लिप्_१,७०।९० ॥  
ब्रह्मत्वे सृजते लोकान् कालत्वे सङ्क्षिपत्यपि  ।  
पुरुषत्वे ह्युदासीनस् तिस्रो ऽवस्थाः प्रजापतेः  ॥ लिप्_१,७०।९१ ॥  
ब्रह्मा कमलगर्भाभो रुद्रः कालाग्निसन्निभः  ।  
पुरुषः पुण्डरीकाक्षो रूपं तत्परमात्मनः  ॥ लिप्_१,७०।९२ ॥  
एकधा स द्विधा चैव त्रिधा च बहुधा पुनः  ।  
महेश्वरः शरीराणि करोति विकरोति च  ॥ लिप्_१,७०।९३ ॥  
नानाकृतिक्रियारूप- नामवन्ति स्वलीलया  ।  
महेश्वरः शरीराणि करोति विकरोति च  ॥ लिप्_१,७०।९४ ॥  
त्रिधा यद्वर्तते लोके तस्मात्त्रिगुण उच्यते  ।  
चतुर्धा प्रविभक्तत्वाच् चतुर्व्यूहः प्रकीर्तितः  ॥ लिप्_१,७०।९५ ॥  
यदाप्नोति यदादत्ते यच्चात्ति विषयानयम्  ।  
यच्चास्य सततं भावस् तस्मादात्मा निरुच्यते  ॥ लिप्_१,७०।९६ ॥  
ऋषिः सर्वगतत्वाच्च शरीरी सो ऽस्य यत्प्रभुः  ।  
स्वामित्वमस्य यत्सर्वं विष्णुः सर्वप्रवेशनात्  ॥ लिप्_१,७०।९७ ॥  
भगवान् भगवद्भावान् निर्मलत्वाच्छिवः स्मृतः  ।  
परमः सम्प्रकृष्टत्वाद् अवनाद् ओमिति स्मृतः  ॥ लिप्_१,७०।९८ ॥  
सर्वज्ञः सर्वविज्ञानात् सर्वः सर्वमयो यतः  ।  
त्रिधा विभज्य चात्मानं त्रैलोक्यं सम्प्रवर्तते  ॥ लिप्_१,७०।९९ ॥  
सृजते ग्रसते चैव रक्षते च त्रिभिः स्वयम्  ।  
आदित्वाद् आदिदेवो ऽसाव् अजातत्वाद् अजः स्मृतः  ॥ लिप्_१,७०।१०० ॥  
पाति यस्मात्प्रजाः सर्वाः प्रजापतिर् इति स्मृतः  ।  
देवेषु च महान्देवो महादेवस्ततः स्मृतः  ॥ लिप्_१,७०।१०१ ॥  
सर्वगत्वाच्च देवानाम् अवश्यत्वाच्च ईश्वरः  ।  
बृहत्त्वाच्च स्मृतो ब्रह्मा भूतत्वाद्भूत उच्यते  ॥ लिप्_१,७०।१०२ ॥  
क्षेत्रज्ञः क्षेत्रविज्ञानाद् एकत्वात्केवलः स्मृतः  ।  
यस्मात्पुर्यां स शेते च तस्मात्पूरुष उच्यते  ॥ लिप्_१,७०।१०३ ॥  
अनादित्वाच्च पूर्वत्वात् स्वयम्भूरिति संस्मृतः  ।  
याज्यत्वादुच्यते यज्ञः कविर् विक्रान्तदर्शनात्  ॥ लिप्_१,७०।१०४ ॥  
क्रमणः क्रमणीयत्वात् पालकश्चापि पालनात्  ।  
आदित्यसञ्ज्ञः कपिलो ह्य् अग्रजो ऽग्निरिति स्मृतः  ॥ लिप्_१,७०।१०५ ॥  
हिरण्यमस्य गर्भो ऽभूद् धिरण्यस्यापि गर्भजः  ।  
तस्माद्धिरण्यगर्भत्वं पुराणे ऽस्मिन्निरुच्यते  ॥ लिप्_१,७०।१०६ ॥  
स्वयम्भुवो ऽपि वृत्तस्य कालो विश्वात्मनस्तु यः  ।  
न शक्यः परिसङ्ख्यातुम् अपि वर्षशतैरपि  ॥ लिप्_१,७०।१०७ ॥  
कालसङ्ख्याविवृत्तस्य परार्धो ब्रह्मणः स्मृतः  ।  
तावच्छेषो ऽस्य कालो ऽन्यस् तस्यान्ते प्रतिसृज्यते  ॥ लिप्_१,७०।१०८ ॥  
कोटिकोटिसहस्राणि अहर्भूतानि यानि वै  ।  
<vārāhakalpa>  
समतीतानि कल्पानां तावच्छेषाः परे तु ये  ।  
यस्त्वयं वर्तते कल्पो वाराहस्तं निबोधत  ॥ लिप्_१,७०।१०९ ॥  
प्रथमः साम्प्रतस्तेषां कल्पो ऽयं वर्तते द्विजाः  ।  
यस्मिन्स्वायम्भुवाद्यास्तु मनवस्ते चतुर्दश  ॥ लिप्_१,७०।११० ॥  
अतीता वर्तमानाश् च भविष्या ये च वै पुनः  ।  
तैरियं पृथिवी सर्वा सप्तद्वीपा सपर्वता  ॥ लिप्_१,७०।१११ ॥  
पूर्णं युगसहस्रं वै परिपाल्या महेश्वरैः  ।  
प्रजाभिस्तपसा चैव तेषां शृणुत विस्तरम्  ॥ लिप्_१,७०।११२ ॥  
मन्वन्तरेण चैकेन सर्वाण्येवान्तराणि च  ।  
कथितानि भविष्यन्ति कल्पः कल्पेन चैव हि  ॥ लिप्_१,७०।११३ ॥  
अतीतानि च कल्पानि सोदर्काणि सहान्वयैः  ।  
अनागतेषु तद्वच्च तर्कः कार्यो विजानता  ॥ लिप्_१,७०।११४ ॥  
<Sṃndflut>  
आपो ह्यग्रे समभवन् नष्टे च पृथिवीतले  ।  
शान्ततारैकनीरे ऽस्मिन् न प्राज्ञायत किञ्चन  ॥ लिप्_१,७०।११५ ॥  
एकार्णवे तदा तस्मिन् नष्टे स्थावरजङ्गमे  ।  
तदा भवति वै ब्रह्मा सहस्राक्षः सहस्रपात्  ॥ लिप्_१,७०।११६ ॥  
सहस्रशीर्षा पुरुषो रुक्मवर्णस् त्वतीन्द्रियः  ।  
ब्रह्मा नारायणाख्यस्तु सुष्वाप सलिले तदा  ॥ लिप्_१,७०।११७ ॥  
सत्त्वोद्रेकात्प्रबुद्धस्तु शून्यं लोकमुदैक्षत  ।  
इमं चोदाहरन्त्यत्र श्लोकं नारायणं प्रति  ॥ लिप्_१,७०।११८ ॥  
आपो नाराश् च सूनव इत्यपां नाम शुश्रुमः  ।  
आपूर्य ताभिर् अयनं कृतवानात्मनो यतः  ॥ लिप्_१,७०।११९ ॥  
अप्सु शेते यतस्तस्मात् ततो नारायणः स्मृतः  ।  
चतुर्युगसहस्रस्य नैशं कालम् उपास्यतः  ॥ लिप्_१,७०।१२० ॥  
शर्वर्यन्ते प्रकुरुते ब्रह्मत्वं सर्गकारणात्  ।  
ब्रह्मा तु सलिले तस्मिन् वायुर्भूत्वा समाचरत्  ॥ लिप्_१,७०।१२१ ॥  
निशायामिव खद्योतः प्रावृट्काले ततस्तु सः  ।  
<Earth rised from the water>  
ततस् तु सलिले तस्मिन् विज्ञायान्तर्गतां महीम्  ॥ लिप्_१,७०।१२२ ॥  
अनुमानाद् असम्मूढो भूमेरुद्धरणं पुनः  ।  
अकरोत्स तनूमन्यां कल्पादिषु यथापुरा  ॥ लिप्_१,७०।१२३ ॥  
ततो महात्मा भगवान् दिव्यरूपम् अचिन्तयत्  ।  
सलिलेनाप्लुतां भूमिं दृष्ट्वा स तु समन्ततः  ॥ लिप्_१,७०।१२४ ॥  
किन्नु रूपमहं कृत्वा उद्धरेयं महीमिमाम्  ।  
जलक्रीडानुसदृशं वाराहं रूपमाविशत्  ॥ लिप्_१,७०।१२५ ॥  
अधृष्यं सर्वभूतानां वाङ्मयं ब्रह्मसञ्ज्ञितम्  ।  
पृथिव्युद्धरणार्थाय प्रविवेश रसातलम्  ॥ लिप्_१,७०।१२६ ॥  
अद्भिः सञ्छादितां भूमिं स तामाशु प्रजापतिः  ।  
उपगम्योज्जहारैनाम् आपश्चापि समाविशत्  ॥ लिप्_१,७०।१२७ ॥  
सामुद्रा वै समुद्रेषु नादेयाश् च नदीषु च  ।  
रसातलतले मग्नां रसातलपुटे गताम्  ॥ लिप्_१,७०।१२८ ॥  
प्रभुर्लोकहितार्थाय दंष्ट्रयाभ्युज्जहार गाम्  ।  
ततः स्वस्थानमानीय पृथिवीं पृथिवीधरः  ॥ लिप्_१,७०।१२९ ॥  
मुमोच पूर्ववद् असौ धारयित्वा धराधरः  ।  
तस्योपरि जलौघस्य महती नौरिव स्थिता  ॥ लिप्_१,७०।१३० ॥  
तत्समा ह्युरुदेहत्वान् न मही याति सम्प्लवम्  ।  
तत उत्क्षिप्य तां देवो जगतः स्थापनेच्छया  ॥ लिप्_१,७०।१३१ ॥  
पृथिव्याः प्रविभागाय मनश्चक्रे ऽम्बुजेक्षणः  ।  
पृथिवीं च समां कृत्वा पृथिव्यां सो ऽचिनोद् गिरीन्  ॥ लिप्_१,७०।१३२ ॥  
प्राक्सर्गे दह्यमाने तु तदा संवर्तकाग्निना  ।  
तेनाग्निना विशीर्णास्ते पर्वता भूरिविस्तराः  ॥ लिप्_१,७०।१३३ ॥  
शैत्यादेकार्णवे तस्मिन् वायुना तेन संहताः  ।  
निषिक्ता यत्र यत्रासंस् तत्र तत्राचलाभवन्  ॥ लिप्_१,७०।१३४ ॥  
तदाचलत्वाद् अचलाः पर्वभिः पर्वताः स्मृताः  ।  
गिरयो हि निगीर्णत्वाच् छयानत्वाच्छिलोच्चयाः  ॥ लिप्_१,७०।१३५ ॥  
ततस्तेषु विकीर्णेषु कोटिशो हि गिरिष्वथ  ।  
विश्वकर्मा विभजते कल्पादिषु पुनः पुनः  ॥ लिप्_१,७०।१३६ ॥  
ससमुद्रामिमां पृथ्वीं सप्तद्वीपां सपर्वताम्  ।  
भूराद्यांश् चतुरो लोकान् पुनः सो ऽथ व्यकल्पयत्  ॥ लिप्_१,७०।१३७ ॥  
<Brahmā creates animals etc.>  
लोकान् प्रकल्पयित्वाथ प्रजासर्गं ससर्ज ह  ।  
ब्रह्मा स्वयम्भूर्भगवान् सिसृक्षुर्विविधाः प्रजाः  ॥ लिप्_१,७०।१३८ ॥  
ससर्ज सृष्टिं तद्रूपां कल्पादिषु यथापुरा  ।  
तस्याभिध्यायतः सर्गं तथा वै बुद्धिपूर्वकम्  ॥ लिप्_१,७०।१३९ ॥  
बुद्ध्याश् च समकाले वै प्रादुर्भूतस् तमोमयः  ।  
तमोमोहो महामोहस् तामिस्रश्चान्धसञ्ज्ञितः  ॥ लिप्_१,७०।१४० ॥  
अविद्या पञ्चपर्वैषा प्रादुर्भूता महात्मनः  ।  
पञ्चधावस्थितः सर्गो ध्यायतः सो ऽभिमानिनः  ॥ लिप्_१,७०।१४१ ॥  
संवृतस्तमसा चैव बीजाङ्कुरवदावृतः  ।  
बहिरन्तश्चाप्रकाशस् तब्धो निःसञ्ज्ञ एव च  ॥ लिप्_१,७०।१४२ ॥  
यस्मात्तेषां वृता बुद्धिर् दुःखानि करणानि च  ।  
तस्मात्ते संवृतात्मानो नगा मुख्याः प्रकीर्तिताः  ॥ लिप्_१,७०।१४३ ॥  
मुख्यसर्गं तथाभूतं दृष्ट्वा ब्रह्मा ह्यसाधकम्  ।  
अप्रसन्नमनाः सो ऽथ ततो ऽन्यं सो ह्यमन्यत  ॥ लिप्_१,७०।१४४ ॥  
तस्याभिध्यायतश्चैव तिर्यक्स्रोता ह्यवर्तत  ।  
तस्मात् तिर्यक्प्रवृत्तः स तिर्यक्स्रोतास् ततः स्मृतः  ॥ लिप्_१,७०।१४५ ॥  
पश्वादयस्ते विख्याता उत्पथग्राहिणो द्विजाः  ।  
तस्याभिध्यायतो ऽन्यं वै सात्त्विकः समवर्तत  ॥ लिप्_१,७०।१४६ ॥  
ऊर्ध्वस्रोतास्तृतीयस्तु स वै चोर्ध्वं व्यवस्थितः  ।  
यस्मात्प्रवर्तते चोर्ध्वम् ऊर्ध्वस्रोतास्ततः स्मृतः  ॥ लिप्_१,७०।१४७ ॥  
ते सुखप्रीतिबहुला बहिरन्तश् च संवृताः  ।  
प्रकाशा बहिरन्तश् च ऊर्ध्वस्रोतोभवाः स्मृताः  ॥ लिप्_१,७०।१४८ ॥  
ते सत्त्वस्य च योगेन सृष्टाः सत्त्वोद्भवाः स्मृताः  ।  
ऊर्ध्वस्रोतास्तृतीयो वै देवसर्गस्तु स स्मृतः  ॥ लिप्_१,७०।१४९ ॥  
प्रकाशाद् बहिरन्तश् च ऊर्ध्वस्रोतोद्भवाः स्मृताः  ।  
ते ऊर्ध्वस्रोतसो ज्ञेयास् तुष्टात्मानो बुधैः स्मृताः  ॥ लिप्_१,७०।१५० ॥  
ऊर्ध्वस्रोतःसु सृष्टेषु देवेषु वरदः प्रभुः  ।  
प्रीतिमानभवद्ब्रह्मा ततो ऽन्यं सो ऽभ्यमन्यत  ॥ लिप्_१,७०।१५१ ॥  
ससर्ज सर्गमन्यं हि साधकं प्रभुरीश्वरः  ।  
ततो ऽभिध्यायतस्तस्य सत्याभिध्यायिनस्तदा  ॥ लिप्_१,७०।१५२ ॥  
प्रादुरासीत्तदा व्यक्ताद् अर्वाक्स्रोतास्तु साधकः  ।  
यस्माद् अर्वाङ्न्यवर्तन्त ततो ऽर्वाक्स्रोतसस् तु ते  ॥ लिप्_१,७०।१५३ ॥  
ते च प्रकाशबहुलास् तमःपृक्ता रजो ऽधिकाः  ।  
तस्मात्ते दुःखबहुला भूयोभूयश् च कारिणः  ॥ लिप्_१,७०।१५४ ॥  
संवृता बहिरन्तश् च मनुष्याः साधकाश् च ते  ॥ लिप्_१,७०।१५५ ॥  
लक्षणैस्तारकाद्यैस्ते ह्य् अष्टधा तु व्यवस्थिताः  ॥ लिप्_१,७०।१५६ ॥  
सिद्धात्मानो मनुष्यास्ते गन्धर्वसहधर्मिणः  ।  
इत्येष तैजसः सर्गो ह्य् अर्वाक्स्रोतःप्रकीर्तितः  ॥ लिप्_१,७०।१५७ ॥  
पञ्चमो ऽनुग्रहः सर्गश् चतुर्धा तु व्यवस्थितः  ।  
विपर्ययेण शक्त्या च सिद्ध्या तुष्ट्या तथैव च  ॥ लिप्_१,७०।१५८ ॥  
स्थावरेषु विपर्यासस् तिर्यग्योनिषु शक्तितः  ।  
सिद्धात्मानो मनुष्यास्तु ऋषिदेवेषु कृत्स्नशः  ॥ लिप्_१,७०।१५९ ॥  
इत्येष प्राकृतः सर्गो वैकृतो नवमः स्मृतः  ।  
भूतादिकानां भूतानां षष्ठः सर्गः स उच्यते  ॥ लिप्_१,७०।१६० ॥  
निवृत्तं वर्तमानं च तेषां जानन्ति वै पुनः  ।  
भूतादिकानां भूतानां सप्तमः सर्ग एव च  ॥ लिप्_१,७०।१६१ ॥  
ते परिग्राहिणः सर्वे संविभागरताः पुनः  ।  
स्वादनाश् चाप्यशीलाश् च ज्ञेया भूतादिकाश् च ते  ॥ लिप्_१,७०।१६२ ॥  
विपर्ययेण भूतादिर् अशक्त्या च व्यवस्थितः  ।  
प्रथमो महतः सर्गो विज्ञेयो ब्रह्मणः स्मृतः  ॥ लिप्_१,७०।१६३ ॥  
तन्मात्राणां द्वितीयस्तु भूतसर्गः स उच्यते  ।  
वैकारिकस्तृतीयस्तु सर्ग ऐन्द्रियकः स्मृतः  ॥ लिप्_१,७०।१६४ ॥  
इत्येष प्राकृतः सर्गः सम्भूतो बुद्धिपूर्वकः  ।  
मुख्यसर्गश्चतुर्थश् च मुख्या वै स्थावराः स्मृताः  ॥ लिप्_१,७०।१६५ ॥  
ततो ऽर्वाक्स्रोतसां सर्गः सप्तमः स तु मानुषः  ।  
अष्टमो ऽनुग्रहः सर्गः सात्त्विकस्तामसश् च सः  ॥ लिप्_१,७०।१६६ ॥  
पञ्चैते वैकृताः सर्गाः प्राकृतास्तु त्रयः स्मृताः  ।  
प्राकृतो वैकृतश्चैव कौमारो नवमः स्मृतः  ॥ लिप्_१,७०।१६७ ॥  
अबुद्धिपूर्वकाः सर्गाः प्राकृतास्तु त्रयः स्मृताः  ।  
बुद्धिपूर्वं प्रवर्तन्ते षट् पुनर्ब्रह्मणस्तु ते  ॥ लिप्_१,७०।१६८ ॥  
विस्तरानुग्रहः सर्गः कीर्त्यमानो निबोधत  ।  
चतुर्धावस्थितः सो ऽथ सर्वभूतेषु कृत्स्नशः  ॥ लिप्_१,७०।१६९ ॥  
इत्येते प्राकृताश्चैव वैकृताश् च नव स्मृताः  ।  
परस्परानुरक्ताश् च कारणैश् च बुधैः स्मृताः  ॥ लिप्_१,७०।१७० ॥  
<Brahmā's sons>  
अग्रे ससर्ज वै ब्रह्मा मानसानात्मनः समान्  ।  
ऋभुः सनत्कुमारश् च द्वावेतावूर्ध्वरेतसौ  ॥ लिप्_१,७०।१७१ ॥  
पूर्वोत्पन्नौ पुरा तेभ्यः सर्वेषामपि पूर्वजौ  ।  
व्यतीते त्वष्टमे कल्पे पुराणौ लोकसाक्षिणौ  ॥ लिप्_१,७०।१७२ ॥  
तौ वाराहे तु भूर्लोके तेजः सङ्क्षिप्य धिष्ठितौ  ।  
तावुभौ मोक्षकर्माणाव् आरोप्यात्मानमात्मनि  ॥ लिप्_१,७०।१७३ ॥  
प्रजां धर्मं च कामं च त्यक्त्वा वैराग्यमास्थितौ  ।  
यथोत्पन्नस्तथैवेह कुमारः स इहोच्यते  ॥ लिप्_१,७०।१७४ ॥  
तस्मात् सनत्कुमारेति नामास्येह प्रकीर्तितम्  ।  
सनन्दं सनकं चैव विद्वांसं च सनातनम्  ॥ लिप्_१,७०।१७५ ॥  
विज्ञानेन निवृत्तास्ते व्यवर्तन्त महौजसः  ।  
सम्बुद्धाश्चैव नानात्वे अप्रवृत्ताश् च योगिनः  ॥ लिप्_१,७०।१७६ ॥  
असृष्ट्वैव प्रजासर्गं प्रतिसर्गं गताः पुनः  ।  
ततस्तेषु व्यतीतेषु ततो ऽन्यान् साधकान् सुतान्  ॥ लिप्_१,७०।१७७ ॥  
मानसानसृजद्ब्रह्मा पुनः स्थानाभिमानिनः  ।  
आ भूतसम्प्लवावस्था यैरियं विधृता मही  ॥ लिप्_१,७०।१७८ ॥  
आपो ऽग्निं पृथिवीं वायुम् अन्तरिक्षं दिवं तथा  ।  
समुद्रांश् च नदीश्चैव तथा शैलवनस्पतीन्  ॥ लिप्_१,७०।१७९ ॥  
ओषधीनां तथात्मानो वल्लीनां वृक्षवीरुधाम्  ।  
लताः काष्ठाः कलाश्चैव मुहूर्ताः सन्धिरात्र्यहान्  ॥ लिप्_१,७०।१८० ॥  
अर्धमासांश् च मासांश् च अयनाब्दयुगानि च  ।  
स्थानाभिमानिनः सर्वे स्थानाख्याश्चैव ते स्मृताः  ॥ लिप्_१,७०।१८१ ॥  
<Brahma's eleven sons>  
देवानृषींश् च महतो गदतस्तान् निबोधत  ।  
मरीचिभृग्वङ्गिरसं पुलस्त्यं पुलहं क्रतुम्  ॥ लिप्_१,७०।१८२ ॥  
दक्षमत्रिं वसिष्ठं च सो ऽसृजन्मानसान् नव  ।  
नव ब्रह्माण इत्येते पुराणे निश्चयं गताः  ॥ लिप्_१,७०।१८३ ॥  
तेषां ब्रह्मात्मकानां वै सर्वेषां ब्रह्मवादिनाम्  ।  
स्थानानि कल्पयामास पूर्ववत्पद्मसम्भवः  ॥ लिप्_१,७०।१८४ ॥  
ततो ऽसृजच्च सङ्कल्पं धर्मं चैव सुखावहम्  ।  
सो ऽसृजद् व्यवसायात्तु धर्मं देवो महेश्वरः  ॥ लिप्_१,७०।१८५ ॥  
सङ्कल्पं चैव सङ्कल्पात् सर्वलोकपितामहः  ।  
मानसश् च रुचिर्नाम विजज्ञे ब्रह्मणः प्रभोः  ॥ लिप्_१,७०।१८६ ॥  
प्राणाद्ब्रह्मासृजद्दक्षं चक्षुर्भ्यां च मरीचिनम्  ।  
भृगुस्तु हृदयाज्जज्ञे ऋषिः सलिलजन्मनः  ॥ लिप्_१,७०।१८७ ॥  
शिरसो ऽङ्गिरसश्चैव श्रोत्रादत्रिं तथासृजत्  ।  
पुलस्त्यं च तथोदानाद् व्यानाच्च पुलहं पुनः  ॥ लिप्_१,७०।१८८ ॥  
समानजो वसिष्ठश् च अपानान्निर्ममे क्रतुम्  ।  
इत्येते ब्रह्मणः पुत्रा दिव्या एकादशा स्मृताः  ॥ लिप्_१,७०।१८९ ॥  
धर्मादयः प्रथमजाः सर्वे ते ब्रह्मणः सुताः  ।  
भृग्वादयस्तु ते सृष्टा नवैते ब्रह्मवादिनः  ॥ लिप्_१,७०।१९० ॥  
गृहमेधिनः पुराणास् ते धर्मस् तैः सम्प्रवर्तितः  ।  
तेषां द्वादश ते वंशा दिव्या देवगुणान्विताः  ॥ लिप्_१,७०।१९१ ॥  
क्रियावन्तः प्रजावन्तो महर्षिभिर् अलङ्कृताः  ।  
<Ṛbhu, Sanatkumāra>  
ऋभुः सनत्कुमारश् च द्वावेतावूर्ध्वरेतसौ  ॥ लिप्_१,७०।१९२ ॥  
पूर्वोत्पन्नौ परं तेभ्यः सर्वेषामपि पूर्वजौ  ।  
व्यतीते त्वष्टमे कल्पे पुराणौ लोकसाक्षिणौ  ॥ लिप्_१,७०।१९३ ॥  
विराजेतामुभौ लोके तेजः सङ्क्षिप्य धिष्ठितौ  ।  
तावुभौ योगकर्माणाव् आरोप्यात्मानम् आत्मनि  ॥ लिप्_१,७०।१९४ ॥  
प्रजां धर्मं च कामं च त्यक्त्वा वैराग्यमास्थितौ  ।  
यथोत्पन्नः स एवेह कुमारः स इहोच्यते  ॥ लिप्_१,७०।१९५ ॥  
तस्मात्सनत्कुमारेति नामास्येह प्रतिष्ठितम्  ।  
ततो ऽभिध्यायतस्तस्य जज्ञिरे मानसाः प्रजाः  ॥ लिप्_१,७०।१९६ ॥  
तच्छरीरसमुत्पन्नैः कार्यैस्तैः कारणैः सह  ।  
क्षेत्रज्ञाः समवर्तन्त गात्रेभ्यस्तस्य धीमतः  ॥ लिप्_१,७०।१९७ ॥  
ततो देवासुरपितॄन् मानुषांश् च चतुष्टयम्  ।  
सिसृक्षुर् अम्भांस्येतानि स्वम् आत्मानम् अयूयुजत्  ॥ लिप्_१,७०।१९८ ॥  
ततस्तु युञ्जतस्तस्य तमोमात्रसमुद्भवम्  ।  
समभिध्यायतः सर्गं प्रयत्नेन प्रजापतेः  ॥ लिप्_१,७०।१९९ ॥  
ततो ऽस्य जघनात्पूर्वम् असुरा जज्ञिरे सुताः  ।  
<asura:: nirukti>  
असुः प्राणः स्मृतो विप्रास् तज्जन्मानस् ततो ऽसुराः  ॥ लिप्_१,७०।२०० ॥  
यया सृष्टासुराः सर्वे तां तनुं स व्यपोहत  ।  
<origin of time units (night etc.; => २१८)>  
सापविद्धा तनुस् तेन सद्यो रात्रिर् अजायत  ॥ लिप्_१,७०।२०१ ॥  
सा तमोबहुला यस्मात् ततो रात्रिर्नियामिका  ।  
आवृतास्तमसा रात्रौ प्रजास्तस्मात्स्वपन्त्युत  ॥ लिप्_१,७०।२०२ ॥  
सृष्ट्वासुरांस्ततः सो वै तनुमन्यामगृह्णत  ।  
अव्यक्तां सत्त्वबहुलां ततस्तां सो ऽभ्यपूजयत्  ॥ लिप्_१,७०।२०३ ॥  
ततस्तां युञ्जतस् तस्य प्रियम् आसीत् प्रजापतेः  ।  
<deva:: nirukti>  
ततो मुखात्समुत्पन्ना दीव्यतस्तस्य देवताः  ॥ लिप्_१,७०।२०४ ॥  
यतो ऽस्य दीव्यतो जातास् तेन देवाः प्रकीर्तिताः  ।  
धातुर्दिविति यः प्रोक्तः क्रीडायां स विभाव्यते  ॥ लिप्_१,७०।२०५ ॥  
यस्मात्तस्य तु दीव्यन्तो जज्ञिरे तेन देवताः  ।  
देवान्सृष्ट्वाथ देवेशस् तनुमन्यामपद्यत  ॥ लिप्_१,७०।२०६ ॥  
उत्सृष्टा सा तनुस्तेन सद्यो ऽहः समजायत  ।  
तस्मादहो धर्मयुक्तं देवताः समुपासते  ॥ लिप्_१,७०।२०७ ॥  
सत्त्वमात्रात्मिकामेव ततो ऽन्यां सो ऽभ्यमन्यत  ।  
पितृवन्मन्यमानस्य पुत्रांस्तान्ध्यायतः प्रभोः  ॥ लिप्_१,७०।२०८ ॥  
पितरो ह्युपपक्षाभ्यां रात्र्यह्णोर् अन्तरे ऽभवन्  ।  
तस्मात्ते पितरो देवाः पितृत्वं तेन तेषु तत्  ॥ लिप्_१,७०।२०९ ॥  
यया सृष्टास्तु पितरस् तनुं तां स व्यपोहत  ।  
सापविद्धा तनुस्तेन सद्यः सन्ध्या व्यजायत  ॥ लिप्_१,७०।२१० ॥  
यस्मादहर्देवतानां रात्रिर्या सासुरी स्मृता  ।  
तयोर्मध्ये तु पैत्री या तनुः सा तु गरीयसी  ॥ लिप्_१,७०।२११ ॥  
तस्माद्देवा सुराः सर्वे ऋषयो मानवास् तथा  ।  
उपासन्ते मुदायुक्ता रात्र्यह्णोर् मध्यमां तनुम्  ॥ लिप्_१,७०।२१२ ॥  
ततो ह्यन्यां पुनर्ब्रह्मा तनुं वै समगृह्णत  ।  
रजोमात्रात्मिकायां तु मनसा सो ऽसृजत्प्रभुः  ॥ लिप्_१,७०।२१३ ॥  
रजःप्रियांस्ततः सो ऽथ मानसानसृजत्सुतान्  ।  
मनस्विनस्ततस्तस्य मानवा जज्ञिरे सुताः  ॥ लिप्_१,७०।२१४ ॥  
सृष्ट्वा पुनः प्रजाश्चापि स्वां तनुं ताम् अपोहत  ।  
सापविद्धा तनुस्तेन ज्योत्स्ना सद्यस्त्वजायत  ॥ लिप्_१,७०।२१५ ॥  
यस्माद्भवन्ति संहृष्टा ज्योत्स्नाया उद्भवे प्रजाः  ।  
इत्येतास्तनवस्तेन ह्य् अपविद्धा महात्मना  ॥ लिप्_१,७०।२१६ ॥  
सद्यो रात्र्यहनी चैव सन्ध्या ज्योत्स्ना च जज्ञिरे  ।  
ज्योत्स्ना सन्ध्या अहश्चैव सत्त्वमात्रात्मकं त्रयम्  ॥ लिप्_१,७०।२१७ ॥  
तमोमात्रात्मिका रात्रिः सा वै तस्मान्निशात्मिका  ।  
तस्माद्देवा दिवातन्वा तुष्ट्या सृष्टा मुखात्तु वै  ॥ लिप्_१,७०।२१८ ॥  
यस्मात्तेषां दिवा जन्म बलिनस्तेन वै दिवा  ।  
तन्वा ययासुरान् रात्रौ जघनादसृजत्प्रभुः  ॥ लिप्_१,७०।२१९ ॥  
प्राणेभ्यो निशिजन्मानो बलिनो निशि तेन ते  ।  
एतान्येव भविष्याणां देवानामसुरैः सह  ॥ लिप्_१,७०।२२० ॥  
पितॄणां मानवानां च अतीतानागतेषु वै  ।  
मन्वन्तरेषु सर्वेषु निमित्तानि भवन्ति हि  ॥ लिप्_१,७०।२२१ ॥  
ज्योत्स्ना रात्र्यहनी सन्ध्या चत्वार्यम्भांसि तानि वै  ।  
भान्ति यस्मात् ततो ऽम्भांसि शब्दो ऽयं सुमनीषिभिः  ॥ लिप्_१,७०।२२२ ॥  
भातिर्दीप्तौ निगदितः पुनश्चाथ प्रजापतिः  ।  
सो ऽम्भांस्येतानि सृष्ट्वा तु देवमानुषदानवान्  ॥ लिप्_१,७०।२२३ ॥  
पितॄंश्चैव सृजत्तन्वा आत्मना विविधान्पुनः  ।  
<origin of Rākṣasas>  
तामुत्सृज्य तनुं ज्योत्स्नां ततो ऽन्यां प्राप्य स प्रभुः  ॥ लिप्_१,७०।२२४ ॥  
मूर्तिं तमोरजःप्रायां पुनरेवाभ्यपूजयत्  ।  
अन्धकारे क्षुधाविष्टांस् ततो ऽन्यान् सो ऽसृजत् प्रभुः  ॥ लिप्_१,७०।२२५ ॥  
तेन सृष्टाः क्षुधात्मानो अम्भांस्यादातुम् उद्यताः  ।  
अम्भांस्येतानि रक्षाम उक्तवन्तस्तु तेषु ये  ॥ लिप्_१,७०।२२६ ॥  
राक्षसा नाम ते यस्मात् क्षुधाविष्टा निशाचराः  ।  
ये ऽब्रुवन् यक्षमो ऽम्भांसि तेषां हृष्टाः परस्परम्  ॥ लिप्_१,७०।२२७ ॥  
तेन ते कर्मणा यक्षा गुह्यका गूढकर्मणा  ।  
रक्षेति पालने चापि धातुरेष विभाष्यते  ॥ लिप्_१,७०।२२८ ॥  
एवं च यक्षतिर् धातुर् भक्षणे स निरुच्यते  ।  
<origin/nirukti of snakes>  
तं दृष्ट्वा ह्यप्रियेणास्य केशाः शीर्णास्तु धीमतः  ॥ लिप्_१,७०।२२९ ॥  
ते शीर्णाश्चोत्थिता ह्यूर्ध्वं ते चैवारुरुधुः प्रभुम्  ।  
हीनास्तच्छिरसो वाला यस्माच्चैवावसर्पिणः  ॥ लिप्_१,७०।२३० ॥  
व्यालात्मानः स्मृता वाला हीनत्वादहयः स्मृताः  ।  
पतत्वात्पन्नगाश्चैव सर्पाश्चैवावसर्पणात्  ॥ लिप्_१,७०।२३१ ॥  
तस्य क्रोधोद्भवो यो ऽसौ अग्निगर्भः सुदारुणः  ।  
स तु सर्पान् सहोत्पन्नान् आविवेश विषात्मकः  ॥ लिप्_१,७०।२३२ ॥  
सर्पान्सृष्ट्वा ततः क्रुद्धः क्रोधात्मानो विनिर्ममे  ।  
वर्णेन कपिशेनोग्रास् ते भूताः पिशिताशनाः  ॥ लिप्_१,७०।२३३ ॥  
भूतत्वात्ते स्मृता भूताः पिशाचाः पिशिताशनात्  ।  
<origin/nirukti of Gandharvas>  
प्रसन्नं गायतस्तस्य गन्धर्वा जज्ञिरे यदा  ॥ लिप्_१,७०।२३४ ॥  
धयतीत्येष वै धातुः पानत्वे परिपठ्यते  ।  
धयन्तो जज्ञिरे वाचं गन्धर्वास्तेन ते स्मृताः  ॥ लिप्_१,७०।२३५ ॥  
अष्टस्वेतासु सृष्टासु देवयोनिषु स प्रभुः  ।  
<creation of animals>  
ततः स्वच्छन्दतो ऽन्यानि वयांसि वयसासृजत्  ॥ लिप्_१,७०।२३६ ॥  
स्वच्छन्दतः स्वच्छन्दांसि वयसा च वयांसि च  ।  
पशून्सृष्ट्वा स देवेशो ऽसृजत्पक्षिगणानपि  ॥ लिप्_१,७०।२३७ ॥  
मुखतो ऽजाः ससर्जाथ वक्षसश् चावयो ऽसृजत्  ।  
गाश्चैवाथोदराद्ब्रह्मा पार्श्वाभ्यां च विनिर्ममे  ॥ लिप्_१,७०।२३८ ॥  
पद्भ्यां चाश्वान् समातङ्गान् रासभान् आवयान् मृगान्  ।  
उष्ट्रानश्वतरांश्चैव तथान्याश्चैव जातयः  ॥ लिप्_१,७०।२३९ ॥  
ओषध्यः फलमूलिन्यो रोमभ्यस्तस्य जज्ञिरे  ।  
एवं पश्वोषधीः सृष्ट्वा यूयुजत् सो ऽध्वरे प्रभुः  ॥ लिप्_१,७०।२४० ॥  
गौरजः पूरुषो मेषो ह्य् अश्वो ऽश्वतरगर्दभौ  ।  
एतान्ग्राम्यान्पशूनाहुर् आरण्यान्वै निबोधत  ॥ लिप्_१,७०।२४१ ॥  
श्वापदो द्विखुरो हस्ती वानराः पक्षिपञ्चमाः  ।  
औदकाः पशवः षष्ठाः सप्तमास्तु सरीसृपाः  ॥ लिप्_१,७०।२४२ ॥  
महिषा गवयाक्षाश् च प्लवङ्गाः शरभा वृकाः  ।  
सिंहस्तु सप्तमस्तेषाम् आरण्याः पशवः स्मृताः  ॥ लिप्_१,७०।२४३ ॥  
<creation of sacrifice>  
गायत्रं च ऋचं चैव त्रिवृत्सामरथन्तरम्  ।  
अग्निष्टोमं च यज्ञानां निर्ममे प्रथमान् मुखात्  ॥ लिप्_१,७०।२४४ ॥  
यजूंषि त्रैष्टुभं छन्द- स्तोमं पञ्चदशं तथा  ।  
बृहत्साम तथोक्थ्यं च दक्षिणादसृजन्मुखात्  ॥ लिप्_१,७०।२४५ ॥  
सामानि जगतीछन्द- स्तोमं सप्तदशं तथा  ।  
वैरूपमतिरात्रं च पश्चिमादसृजन्मुखात्  ॥ लिप्_१,७०।२४६ ॥  
एकविंशमथर्वाणम् आप्तोर्यामाणम् एव च  ।  
अनुष्टुभं सवैराजम् उत्तरादसृजन्मुखात्  ॥ लिप्_१,७०।२४७ ॥  
विद्युतो ऽशनिमेघांश् च रोहितेन्द्रधनूंषि च  ।  
तेजांसि च ससर्जादौ कल्पस्य भगवान्प्रभुः  ॥ लिप्_१,७०।२४८ ॥  
उच्चावचानि भूतानि गात्रेभ्यस्तस्य जज्ञिरे  ।  
ब्रह्मणस्तु प्रजासर्गं सृजतो हि प्रजापतेः  ॥ लिप्_१,७०।२४९ ॥  
सृष्ट्वा चतुष्टयं पूर्वं देवासुरनरान्पितॄन्  ।  
ततो ऽसृजत् स भूतानि स्थावराणि चराणि च  ॥ लिप्_१,७०।२५० ॥  
यक्षान्पिशाचान् गन्धर्वांस् त्व् अथैवाप्सरसां गणान्  ।  
नरकिन्नररक्षांसि वयःपशुमृगोरगान्  ॥ लिप्_१,७०।२५१ ॥  
अव्ययं च व्ययं चापि यदिदं स्थाणुजङ्गमम्  ।  
तेषां वै यानि कर्माणि प्राक्सृष्ट्यां प्रतिपेदिरे  ॥ लिप्_१,७०।२५२ ॥  
तान्येव प्रतिपद्यन्ते सृज्यमानाः पुनः पुनः  ।  
हिंस्राहिंस्रे मृदुक्रूरे धर्माधर्मे नृतानृते  ॥ लिप्_१,७०।२५३ ॥  
तद्भाविताः प्रपद्यन्ते तस्मात्तत्तस्य रोचते  ।  
महाभूतेषु सृष्टेषु इन्द्रियार्थेषु मूर्तिषु  ॥ लिप्_१,७०।२५४ ॥  
विनियोगं च भूतानां धातैव व्यदधात् स्वयम्  ।  
केचित्पुरुषकारं तु प्राहुः कर्म सुमानवाः  ॥ लिप्_१,७०।२५५ ॥  
दैवमित्यपरे विप्राः स्वभावं भूतचिन्तकाः  ।  
पौरुषं कर्म दैवं च फलवृत्तिस्वभावतः  ॥ लिप्_१,७०।२५६ ॥  
न चैकं न पृथग्भावम् अधिकं न ततो विदुः  ।  
एतदेवं च नैकं च नामभेदेन नाप्युभे  ॥ लिप्_१,७०।२५७ ॥  
कर्मस्था विषमं ब्रूयुः सत्त्वस्थाः समदर्शनाः  ।  
नाम रूपं च भूतानां कृतानां च प्रपञ्चनम्  ॥ लिप्_१,७०।२५८ ॥  
वेदशब्देभ्य एवादौ निर्ममे स महेश्वरः  ।  
ऋषीणां नामधेयानि याश् च वेदेषु वृत्तयः  ॥ लिप्_१,७०।२५९ ॥  
शर्वर्यन्ते प्रसूतानां तान्येवैभ्यो ददात्यजः  ।  
एवंविधाः सृष्टयस्तु ब्रह्मणो ऽव्यक्तजन्मनः  ॥ लिप्_१,७०।२६० ॥  
शर्वर्यन्ते प्रदृश्यन्ते सिद्धिमाश्रित्य मानसीम्  ।  
एवम्भूतानि सृष्टानि स्थावराणि चराणि च  ॥ लिप्_१,७०।२६१ ॥  
यदास्य ताः प्रजाः सृष्टा न व्यवर्धन्त सत्तमाः  ।  
तमोमात्रावृतो ब्रह्मा तदा शोकेन दुःखितः  ॥ लिप्_१,७०।२६२ ॥  
ततः स विदधे बुद्धिम् अर्थनिश्चयगामिनीम्  ।  
अथात्मनि समद्राक्षीत् तमोमात्रां नियामिकाम्  ॥ लिप्_१,७०।२६३ ॥  
रजःसत्त्वं परित्यज्य वर्तमानां स्वधर्मतः  ।  
ततः स तेन दुःखेन दुःखं चक्रे जगत्पतिः  ॥ लिप्_१,७०।२६४ ॥  
तमश् च व्यनुदत्पश्चाद् रजः सत्त्वं तमावृणोत्  ।  
<origin of adharma and hiṃsā>  
तत्तमः प्रतिनुन्नं वै मिथुनं समजायत  ॥ लिप्_१,७०।२६५ ॥  
अधर्मस्तमसो जज्ञे हिंसा शोकादजायत  ।  
ततस्तस्मिन्समुद्भूते मिथुने दारुणात्मिके  ॥ लिप्_१,७०।२६६ ॥  
<Śatarūpā>  
गतासुर् भगवान् आसीत् प्रीतिश् चैनम् अशिश्रियत्  ।  
स्वां तनुं स ततो ब्रह्मा तामपोहत भास्वराम्  ॥ लिप्_१,७०।२६७ ॥  
द्विधा कृत्वा स्वकं देहम् अर्धेन पुरुषो ऽभवत्  ।  
अर्धेन नारी सा तस्य शतरूपा व्यजायत  ॥ लिप्_१,७०।२६८ ॥  
प्रकृतिं भूतधात्रीं तां कामाद्वै सृष्टवान्प्रभुः  ।  
सा दिवं पृथिवीं चैव महिम्ना व्याप्यधिष्ठिता  ॥ लिप्_१,७०।२६९ ॥  
ब्रह्मणः सा तनुः पूर्वा दिवमावृत्य तिष्ठति  ।  
या त्वर्धात्सृजतो नारी शतरूपा व्यजायत  ॥ लिप्_१,७०।२७० ॥  
सा देवी नियुतं तप्त्वा तपः परमदुश्चरम्  ।  
भर्तारं दीप्तयशसं पुरुषं प्रत्यपद्यत  ॥ लिप्_१,७०।२७१ ॥  
स वै स्वायम्भुवः पूर्वं पुरुषो मनुरुच्यते  ।  
तस्यैव सप्ततियुगं मन्वन्तरमिहोच्यते  ॥ लिप्_१,७०।२७२ ॥  
लेभे स पुरुषः पत्नीं शतरूपाम् अयोनिजाम्  ।  
तया सार्धं स रमते तस्मात्सा रतिरुच्यते  ॥ लिप्_१,७०।२७३ ॥  
प्रथमः सम्प्रयोगात्मा कल्पादौ समपद्यत  ।  
<Manu creates the creatures>  
विराजम् असृजद् ब्रह्मा सो ऽभवत् पुरुषो विराट्  ॥ लिप्_१,७०।२७४ ॥  
सम्राट् च शतरूपा वै वैराजः स मनुः स्मृतः  ।  
स वैराजः प्रजासर्गं ससर्ज पुरुषो मनुः  ॥ लिप्_१,७०।२७५ ॥  
वैराजात्पुरुषाद् वीराच् छतरूपा व्यजायत  ।  
प्रियव्रतोत्तानपादौ पुत्रौ द्वौ लोकसम्मतौ  ॥ लिप्_१,७०।२७६ ॥  
कन्ये द्वे च महाभागे याभ्यां जाता इमाः प्रजाः  ।  
देवी नाम तथाकूतिः प्रसूतिश्चैव ते उभे  ॥ लिप्_१,७०।२७७ ॥  
स्वायम्भुवः प्रसूतिं तु दक्षाय प्रददौ प्रभुः  ।  
प्राणो दक्ष इति ज्ञेयः सङ्कल्पो मनुरुच्यते  ॥ लिप्_१,७०।२७८ ॥  
रुचेः प्रजापतेः सो ऽथ आकूतिं प्रत्यपादयत्  ।  
आकूत्यां मिथुनं जज्ञे मानसस्य रुचेः शुभम्  ॥ लिप्_१,७०।२७९ ॥  
यज्ञश् च दक्षिणा चैव यमलौ सम्बभूवतुः  ।  
यज्ञस्य दक्षिणायां तु पुत्रा द्वादश जज्ञिरे  ॥ लिप्_१,७०।२८० ॥  
यामा इति समाख्याता देवाः स्वायम्भुवे ऽन्तरे  ।  
एतस्य पुत्रा यज्ञस्य तस्माद्यामाश् च ते स्मृताः  ॥ लिप्_१,७०।२८१ ॥  
अजितश्चैव शुक्रश् च गणौ द्वौ ब्रह्मणा कृतौ  ।  
यामाः पूर्वं प्रजाता ये ते ऽभवंस्तु दिवौकसः  ॥ लिप्_१,७०।२८२ ॥  
स्वायम्भुवसुतायां तु प्रसूत्यां लोकमातरः  ।  
तस्यां कन्याश्चतुर्विंशद् दक्षस् त्वजनयत् प्रभुः  ॥ लिप्_१,७०।२८३ ॥  
सर्वास्ताश् च महाभागाः सर्वाः कमललोचनाः  ।  
भोगवत्यश् च ताः सर्वाः सर्वास्ता योगमातरः  ॥ लिप्_१,७०।२८४ ॥  
सर्वाश् च ब्रह्मवादिन्यः सर्वा विश्वस्य मातरः  ।  
श्रद्धा लक्ष्मीर्धृतिस्तुष्टिः पुष्टिर्मेधा क्रिया तथा  ॥ लिप्_१,७०।२८५ ॥  
बुद्धिर्लज्जा वपुः शान्तिः सिद्धिः कीर्तिस्त्रयोदश  ।  
पत्न्यर्थं प्रतिजग्राह धर्मो दाक्षायणीः प्रभुः  ॥ लिप्_१,७०।२८६ ॥  
दाराण्येतानि वै तस्य विहितानि स्वयम्भुवा  ।  
ताभ्यः शिष्टायवीयस्य एकादश सुलोचनाः  ॥ लिप्_१,७०।२८७ ॥  
<daughters and grandchildren of Dakṣa>  
सती ख्यात्यथ सम्भूतिः स्मृतिः प्रीतिः क्षमा तथा  ।  
सन्नतिश्चानसूया च ऊर्जा स्वाहा स्वधा तथा  ॥ लिप्_१,७०।२८८ ॥  
तास् तथा प्रत्यपद्यन्त पुनरन्ये महर्षयः  ।  
रुद्रो भृगुर् मरीचिश् च अङ्गिराः पुलहः क्रतुः  ॥ लिप्_१,७०।२८९ ॥  
पुलस्त्यो ऽत्रिर् वसिष्ठश् च पितरो ऽग्निस्तथैव च  ।  
सतीं भवाय प्रायच्छत् ख्यातिं च भृगवे ततः  ॥ लिप्_१,७०।२९० ॥  
मरीचये च सम्भूतिं स्मृतिमङ्गिरसे ददौ  ।  
प्रीतिं चैव पुलस्त्याय क्षमां वै पुलहाय च  ॥ लिप्_१,७०।२९१ ॥  
क्रतवे सन्नतिं नाम अनसूयां तथात्रये  ।  
ऊर्जां ददौ वसिष्ठाय स्वाहामप्यग्नये ददौ  ॥ लिप्_१,७०।२९२ ॥  
स्वधां चैव पितृभ्यस्तु तास्वपत्या निबोधत  ।  
एताः सर्वा महाभागाः प्रजास्वनुसृताः स्थिताः  ॥ लिप्_१,७०।२९३ ॥  
मन्वन्तरेषु सर्वेषु यावदाभूतसम्प्लवम्  ।  
श्रद्धा कामं विजज्ञे वै दर्पो लक्ष्मीसुतः स्मृतः  ॥ लिप्_१,७०।२९४ ॥  
धृत्यास्तु नियमः पुत्रस् तुष्ट्याः सन्तोष एव च  ।  
पुष्ट्या लोभः सुतश्चापि मेधापुत्रः श्रुतस् तथा  ॥ लिप्_१,७०।२९५ ॥  
क्रियायामभवत्पुत्रो दण्डः समय एव च  ।  
बुद्ध्यां बोधः सुतस् तद्वत् प्रमादो ऽप्युपजायत  ॥ लिप्_१,७०।२९६ ॥  
लज्जायां विनयः पुत्रो व्यवसायो वसोः सुतः  ।  
क्षेमः शान्तिसुतश्चापि सुखं सिद्धेर्व्यजायत  ॥ लिप्_१,७०।२९७ ॥  
यशः कीर्तिसुतश्चापि इत्येते धर्मसूनवः  ।  
कामस्य हर्षः पुत्रो वै देव्यां प्रीत्यां व्यजायत  ॥ लिप्_१,७०।२९८ ॥  
इत्येष वै सुतोदर्कः सर्गो धर्मस्य कीर्तितः  ।  
जज्ञे हिंसा त्वधर्माद्वै निकृतिं चानृतं सुतम्  ॥ लिप्_१,७०।२९९ ॥  
निकृत्यां तु द्वयं जज्ञे भयं नरक एव च  ।  
माया च वेदना चापि मिथुनद्वयमेतयोः  ॥ लिप्_१,७०।३०० ॥  
भूयो जज्ञे ऽथ वै माया मृत्युं भूतापहारिणम्  ।  
वेदनायाः सुतश्चापि दुःखं जज्ञे च रौरवः  ॥ लिप्_१,७०।३०१ ॥  
मृत्योर् व्याधिजराशोक- क्रोधासूयाश् च जज्ञिरे  ।  
दुःखोत्तराः सुता ह्येते सर्वे चाधर्मलक्षणाः  ॥ लिप्_१,७०।३०२ ॥  
नैषां भार्यास्तु पुत्राश् च सर्वे ह्येते परिग्रहाः  ।  
इत्येष तामसः सर्गो जज्ञे धर्मनियामकः  ॥ लिप्_१,७०।३०३ ॥  
<Śiva creates mental + immortal sons = Rudras>  
प्रजाः सृजेति व्यादिष्टो ब्रह्मणा नीललोहितः  ।  
सो ऽभिध्याय सतीं भार्यां निर्ममे ह्यात्मसम्भवान्  ॥ लिप्_१,७०।३०४ ॥  
नाधिकान्न च हीनांस्तान् मानसानात्मनः समान्  ।  
सहस्रं हि सहस्राणां सो ऽसृजत् कृत्तिवाससः  ॥ लिप्_१,७०।३०५ ॥  
तुल्यानेवात्मनः सर्वान् रूपतेजोबलश्रुतैः  ।  
पिङ्गलान्सनिषङ्गांश् च सकपर्दान्सलोहितान्  ॥ लिप्_१,७०।३०६ ॥  
विशिष्टान् हरिकेशांश् च दृष्टिघ्नांश् च कपालिनः  ।  
महारूपान्विरूपांश् च विश्वरूपान् स्वरूपिणः  ॥ लिप्_१,७०।३०७ ॥  
रथिनश्चर्मिणश्चैव वर्मिणश् च वरूथिनः  ।  
सहस्रशतबाहूंश् च दिव्यान् भौमान्तरिक्षगान्  ॥ लिप्_१,७०।३०८ ॥  
स्थूलशीर्षान् अष्टदंष्ट्रान् द्विजिह्वांस् तांस् त्रिलोचनान्  ।  
अन्नादान् पिशिताशांश् च आज्यपान्सोमपानपि  ॥ लिप्_१,७०।३०९ ॥  
मीढुषो ऽतिकपालांश् च शितिकण्ठोर्ध्वरेतसः  ।  
हव्यादाञ्छ्रुतधर्मांश् च धर्मिणो ह्यथ बर्हिणः  ॥ लिप्_१,७०।३१० ॥  
आसीनान्धावतश्चैव पञ्चभूतान्सहस्रशः  ।  
अध्यापिनो ऽध्यायिनश् च जपतो युञ्जतस् तथा  ॥ लिप्_१,७०।३११ ॥  
धूमवन्तो ज्वलन्तश् च नदीमन्तो ऽतिदीप्तिनः  ।  
वृद्धान्बुद्धिमतश्चैव ब्रह्मिष्ठाञ्शुभदर्शनान्  ॥ लिप्_१,७०।३१२ ॥  
नीलग्रीवान् सहस्राक्षान् सर्वांश्चाथ क्षमाकरान्  ।  
अदृश्यान्सर्वभूतानां महायोगान्महौजसः  ॥ लिप्_१,७०।३१३ ॥  
भ्रमन्तो ऽभिद्रवन्तश् च प्लवन्तश् च सहस्रशः  ।  
अयातयामान् असृजद् रुद्रानेतान् सुरोत्तमान्  ॥ लिप्_१,७०।३१४ ॥  
ब्रह्मा दृष्ट्वाब्रवीदेनं मास्राक्षीरीदृशीः प्रजाः  ।  
स्रष्टव्या नात्मनस्तुल्याः प्रजा देव नमो ऽस्तु ते  ॥ लिप्_१,७०।३१५ ॥  
अन्याः सृज त्वं भद्रं ते प्रजा वै मृत्युसंयुताः  ।  
नारप्स्यन्ते हि कर्माणि प्रजावगतमृत्यवः  ॥ लिप्_१,७०।३१६ ॥  
एवमुक्तो ऽब्रवीदेनं नाहं मृत्युजरान्विताः  ।  
प्रजाः स्रक्ष्यामि भद्रं ते स्थितो ऽहं त्वं सृज प्रजाः  ॥ लिप्_१,७०।३१७ ॥  
एते ये वै मया सृष्टा विरूपा नीललोहिताः  ।  
सहस्राणां सहस्रं तु आत्मनो निःसृताः प्रजाः  ॥ लिप्_१,७०।३१८ ॥  
एते देवा भविष्यन्ति रुद्रा नाम महाबलाः  ।  
पृथिव्यामन्तरिक्षे च दिक्षु चैव परिश्रिताः  ॥ लिप्_१,७०।३१९ ॥  
शतरुद्राः समात्मानो भविष्यन्तीति याज्ञिकाः  ।  
यज्ञभाजो भविष्यन्ति सर्वदेवगणैः सह  ॥ लिप्_१,७०।३२० ॥  
मन्वन्तरेषु ये देवा भविष्यन्तीह भेदतः  ।  
सार्धं तैर् ईज्यमानास् ते स्थास्यन्तीह आ युगक्षयात्  ॥ लिप्_१,७०।३२१ ॥  
एवमुक्तस्तदा ब्रह्मा महादेवेन धीमता  ।  
प्रत्युवाच नमस्कृत्य हृष्यमाणः प्रजापतिः  ॥ लिप्_१,७०।३२२ ॥  
एवं भवतु भद्रं ते यथा ते व्याहृतं विभो  ।  
ब्रह्मणा समनुज्ञाते तथा सर्वमभूत्किल  ॥ लिप्_१,७०।३२३ ॥  
ततः प्रभृति देवेशो न चासूयत वै प्रजाः  ।  
ऊर्ध्वरेताः स्थितः स्थाणुर् यावदाभूतसम्प्लवम्  ॥ लिप्_१,७०।३२४ ॥  
यस्मादुक्तः स्थितो ऽस्मीति तस्मात्स्थाणुरिति स्मृतः  ।  
<Śiva transforms into Ardhanārīśvara>  
एष देवो महादेवः पुरुषो ऽर्कसमद्युतिः  ॥ लिप्_१,७०।३२५ ॥  
अर्धनारीनरवपुस् तेजसा ज्वलनोपमः  ।  
स्वेच्छयासौ द्विधाभूतः पृथक् स्त्री पुरुषः पृथक्  ॥ लिप्_१,७०।३२६ ॥  
स एवैकादशार्धेन स्थितो ऽसौ परमेश्वरः  ।  
तत्र या सा महाभागा शङ्करस्यार्धकायिनी  ॥ लिप्_१,७०।३२७ ॥  
प्रागुक्ता तु महादेवी स्त्री सैवेह सती ह्यभूत्  ।  
हिताय जगतां देवी दक्षेणाराधिता पुरा  ॥ लिप्_१,७०।३२८ ॥  
<forms of Devī/Durgā>  
कार्यार्थं दक्षिणं तस्याः शुक्लं वामं तथासितम्  ।  
आत्मानं विभजस्वेति प्रोक्ता देवेन शम्भुना  ॥ लिप्_१,७०।३२९ ॥  
सा तथोक्ता द्विधाभूता शुक्ला कृष्णा च वै द्विजाः  ।  
तस्या नामानि वक्ष्यामि शृण्वन्तु च समाहिताः  ॥ लिप्_१,७०।३३० ॥  
स्वाहा स्वधा महाविद्या मेधा लक्ष्मीः सरस्वती  ।  
सती दाक्षायणी विद्या इच्छाशक्तिः क्रियात्मिका  ॥ लिप्_१,७०।३३१ ॥  
अपर्णा चैकपर्णा च तथा चैवैकपाटला  ।  
उमा हैमवती चैव कल्याणी चैकमातृका  ॥ लिप्_१,७०।३३२ ॥  
ख्यातिः प्रज्ञा महाभागा लोके गौरीति विश्रुता  ।  
गणाम्बिका महादेवी नन्दिनी जातवेदसी  ॥ लिप्_१,७०।३३३ ॥  
एकरूपमथैतस्याः पृथग्देहविभावनात्  ।  
सावित्री वरदा पुण्या पावनी लोकविश्रुता  ॥ लिप्_१,७०।३३४ ॥  
आज्ञा आवेशनी कृष्णा तामसी सात्त्विकी शिवा  ।  
प्रकृतिर्विकृता रौद्री दुर्गा भद्रा प्रमाथिनी  ॥ लिप्_१,७०।३३५ ॥  
कालरात्रिर्महामाया रेवती भूतनायिका  ।  
द्वापरान्तविभागे च नामानीमानि सुव्रताः  ॥ लिप्_१,७०।३३६ ॥  
गौतमी कौशिकी चार्या चण्डी कात्यायनी सती  ।  
कुमारी यादवी देवी वरदा कृष्णपिङ्गला  ॥ लिप्_१,७०।३३७ ॥  
बर्हिध्वजा शूलधरा परमा ब्रह्मचारिणी  ।  
महेन्द्रोपेन्द्रभगिनी दृषद्वत्य् एकशूलधृक्  ॥ लिप्_१,७०।३३८ ॥  
अपराजिता बहुभुजा प्रगल्भा सिंहवाहिनी  ।  
शुम्भादिदैत्यहन्त्री च महामहिषमर्दिनी  ॥ लिप्_१,७०।३३९ ॥  
अमोघा विन्ध्यनिलया विक्रान्ता गणनायिका  ।  
देव्या नामविकाराणि इत्येतानि यथाक्रमम्  ॥ लिप्_१,७०।३४० ॥  
भद्रकाल्या मयोक्तानि सम्यक्फलप्रदानि च  ।  
ये पठन्ति नरास्तेषां विद्यते न च पातकम्  ॥ लिप्_१,७०।३४१ ॥  
अरण्ये पर्वते वापि पुरे वाप्यथवा गृहे  ।  
रक्षामेतां प्रयुञ्जीत जले वाथ स्थले ऽपि वा  ॥ लिप्_१,७०।३४२ ॥  
व्याघ्रकुम्भीनचोरेभ्यो भयस्थाने विशेषतः  ।  
आपत्स्वपि च सर्वासु देव्या नामानि कीर्तयेत्  ॥ लिप्_१,७०।३४३ ॥  
आर्यकग्रहभूतैश् च पूतनामातृभिस् तथा  ।  
अभ्यर्दितानां बालानां रक्षामेतां प्रयोजयेत्  ॥ लिप्_१,७०।३४४ ॥  
महादेवीकले द्वे तु प्रज्ञा श्रीश् च प्रकीर्तिते  ।  
आभ्यां देवीसहस्राणि यैर्व्याप्तमखिलं जगत्  ॥ लिप्_१,७०।३४५ ॥  
अनया देवदेवो ऽसौ सत्या रुद्रो महेश्वरः  ।  
आतिष्ठत्सर्वलोकानां हिताय परमेश्वरः  ॥ लिप्_१,७०।३४६ ॥  
रुद्रः पशुपतिश्चासीत् पुरा दग्धं पुरत्रयम्  ।  
देवाश् च पशवः सर्वे बभूवुस्तस्य तेजसा  ॥ लिप्_१,७०।३४७ ॥  
यः पठेच्छृणुयाद्वापि आदिसर्गक्रमं शुभम्  ।  
स याति ब्रह्मणो लोकं श्रावयेद्वा द्विजोत्तमान्  ॥ लिप्_१,७०।३४८ ॥  
  
इति श्रीलिङ्गमहापुराणे पूर्वभागे सृष्टिविस्तारो नाम सप्ततितमो ऽध्यायः  
  
  
_______________________________________________________________  
  
  
लिप्, १, ७१  
  
ऋषय ऊचुः  
समासाद् विस्तराच्चैव सर्गः प्रोक्तस्त्वया शुभः  ।  
कथं पशुपतिश्चासीत् पुरं दग्धुं महेश्वरः  ॥ लिप्_१,७१।१ ॥  
कथं च पशवश्चासन् देवाः सब्रह्मकाः प्रभोः  ।  
मयस्य तपसा पूर्वं सुदुर्गं निर्मितं पुरम्  ॥ लिप्_१,७१।२ ॥  
हैमं च राजतं दिव्यम् अयस्मयम् अनुत्तमम्  ।  
सुदुर्गं देवदेवेन दग्धमित्येव नः श्रुतम्  ॥ लिप्_१,७१।३ ॥  
कथं ददाह भगवान् भगनेत्रनिपातनः  ।  
एकेनेषुनिपातेन दिव्येनापि तदा कथम्  ॥ लिप्_१,७१।४ ॥  
विष्णुनोत्पादितैर्भूतैर् न दग्धं तत्पुरत्रयम्  ।  
पुरस्य सम्भवः सर्वो वरलाभः पुरा श्रुतः  ॥ लिप्_१,७१।५ ॥  
इदानीं दहनं सर्वं वक्तुमर्हसि सुव्रत  ।  
तेषां तद्वचनं श्रुत्वा सूतः पौराणिकोत्तमः  ॥ लिप्_१,७१।६ ॥  
यथा श्रुतं तथा प्राह व्यासाद् विश्वार्थसूचकात्  ।  
  
सूत उवाच  
त्रैलोक्यस्यास्य शापाद्धि मनोवाक्कायसम्भवात्  ॥ लिप्_१,७१।७ ॥  
निहते तारके दैत्ये तारपुत्रे सबान्धवे  ।  
स्कन्देन वा प्रयत्नेन तस्य पुत्रा महाबलाः  ॥ लिप्_१,७१।८ ॥  
विद्युन्माली तारकाक्षः कमलाक्षश् च वीर्यवान्  ।  
तपस्तेपुर्महात्मानो महाबलपराक्रमाः  ॥ लिप्_१,७१।९ ॥  
तप उग्रं समास्थाय नियमे परमे स्थिताः  ।  
तपसा कर्शयामासुर् देहान् स्वान्दानवोत्तमाः  ॥ लिप्_१,७१।१० ॥  
तेषां पितामहः प्रीतो वरदः प्रददौ वरम्  ।  
  
दैत्या ऊचुः  
अवध्यत्वं च सर्वेषां सर्वभूतेषु सर्वदा  ॥ लिप्_१,७१।११ ॥  
सहिता वरयामासुः सर्वलोकपितामहम्  ।  
तान् अब्रवीत् तदा देवो लोकानां प्रभुर् अव्ययः  ॥ लिप्_१,७१।१२ ॥  
नास्ति सर्वामरत्वं वै निवर्तध्वम् अतो ऽसुराः  ।  
अन्यं वरं वृणीध्वं वै यादृशं सम्प्ररोचते  ॥ लिप्_१,७१।१३ ॥  
ततस्ते सहिता दैत्याः सम्प्रधार्य परस्परम्  ।  
ब्रह्माणमब्रुवन्दैत्याः प्रणिपत्य जगद्गुरुम्  ॥ लिप्_१,७१।१४ ॥  
वयं पुराणि त्रीण्येव समास्थाय महीमिमाम्  ।  
विचरिष्याम लोकेश त्वत्प्रसादाज्जगद्गुरो  ॥ लिप्_१,७१।१५ ॥  
तथा वर्षसहस्रेषु समेष्यामः परस्परम्  ।  
एकीभावं गमिष्यन्ति पुराण्येतानि चानघ  ॥ लिप्_१,७१।१६ ॥  
समागतानि चैतानि यो हन्याद्भगवंस्तदा  ।  
एकेनैवेषुणा देवः स नो मृत्युर्भविष्यति  ॥ लिप्_१,७१।१७ ॥  
एवमस्त्विति तान्देवः प्रत्युक्त्वा प्राविशद्दिवम्  ।  
ततो मयः स्वतपसा चक्रे वीरः पुराण्यथ  ॥ लिप्_१,७१।१८ ॥  
काञ्चनं दिवि तत्रासीद् अन्तरिक्षे च राजतम्  ।  
आयसं चाभवद् भूमौ पुरं तेषां महात्मनाम्  ॥ लिप्_१,७१।१९ ॥  
एकैकं योजनशतं विस्तारायामतः समम्  ।  
काञ्चनं तारकाक्षस्य कमलाक्षस्य राजतम्  ॥ लिप्_१,७१।२० ॥  
विद्युन्मालेश्चायसं वै त्रिविधं दुर्गमुत्तमम्  ।  
मयश् च बलवांस्तत्र दैत्यदानवपूजितः  ॥ लिप्_१,७१।२१ ॥  
हैरण्ये राजते चैव कृष्णायसमये तथा  ।  
आलयं चात्मनः कृत्वा तत्रास्ते बलवांस्तदा  ॥ लिप्_१,७१।२२ ॥  
एवं बभूवुर्दैत्यानाम् अतिदुर्गाणि सुव्रताः  ।  
पुराणि त्रीणि विप्रेन्द्रास् त्रैलोक्यमिव चापरम्  ॥ लिप्_१,७१।२३ ॥  
पुरत्रये तदा जाते सर्वे दैत्या जगत्त्रये  ।  
पुरत्रयं प्रविश्यैव बभूवुस्ते बलाधिकाः  ॥ लिप्_१,७१।२४ ॥  
कल्पद्रुमसमाकीर्णं गजवाजिसमाकुलम्  ।  
नानाप्रसादसङ्कीर्णं मणिजालैः समावृतम्  ॥ लिप्_१,७१।२५ ॥  
सूर्यमण्डलसङ्काशैर् विमानैर्विश्वतोमुखैः  ।  
पद्मरागमयैः शुभ्रैः शोभितं चन्द्रसन्निभैः  ॥ लिप्_१,७१।२६ ॥  
प्रासादैर्गोपुरैर्दिव्यैः कैलासशिखरोपमैः  ।  
शोभितं त्रिपुरं तेषां पृथक्पृथगनुत्तमैः  ॥ लिप्_१,७१।२७ ॥  
दिव्यस्त्रीभिः सुसम्पूर्णं गन्धर्वैः सिद्धचारणैः  ।  
रुद्रालयैः प्रतिगृहं साग्निहोत्रैर् द्विजोत्तमाः  ॥ लिप्_१,७१।२८ ॥  
वापीकूपतडागैश् च दीर्घिकाभिस्तु सर्वतः  ।  
मत्तमातङ्गयूथैश् च तुरङ्गैश् च सुशोभनैः  ॥ लिप्_१,७१।२९ ॥  
रथैश् च विविधाकारैर् विचित्रैर्विश्वतोमुखैः  ।  
सभाप्रपादिभिश् चैव क्रीडास्थानैः पृथक् पृथक्  ॥ लिप्_१,७१।३० ॥  
वेदाध्ययनशालाभिर् विविधाभिः समन्ततः  ।  
अधृष्यं मनसाप्यन्यैर् मयस्यैव च मायया  ॥ लिप्_१,७१।३१ ॥  
<piety of Tripura's inhabitants>  
पतिव्रताभिः सर्वत्र सेवितं मुनिपुङ्गवाः  ।  
कृत्वापि सुमहत् पापम् अपापैः शङ्करार्चनात्  ॥ लिप्_१,७१।३२ ॥  
दैत्येश्वरैर्महाभागैः सदारैः ससुतैर्द्विजाः  ।  
श्रौतस्मार्तार्थधर्मज्ञैस् तद्धर्मनिरतैः सदा  ॥ लिप्_१,७१।३३ ॥  
महादेवेतरं त्यक्त्वा देवं तस्यार्चने स्थितैः  ।  
व्यूढोरस्कैर् वृषस्कन्धैः सर्वायुधधरैः सदा  ॥ लिप्_१,७१।३४ ॥  
सर्वदा क्षुधितैश्चैव दावाग्निसदृशेक्षणैः  ।  
प्रशान्तैः कुपितैश्चैव कुब्जैर् वामनकैस् तथा  ॥ लिप्_१,७१।३५ ॥  
नीलोत्पलदलप्रख्यैर् नीलकुञ्चितमूर्धजैः  ।  
नीलाद्रिमेरुसङ्काशैर् नीरदोपमनिःस्वनैः  ।  
मयेन रक्षितैः सर्वैः शिक्षितैर्युद्धलालसैः  ॥ लिप्_१,७१।३६ ॥  
अथ समररतैः सदा समन्ताच् छिवपदपूजनया सुलब्धवीर्यैः  ।  
रविमरुदमरेन्द्रसन्निकाशैः सुरमथनैः सुदृढैः सुसेवितं तत्  ॥ लिप्_१,७१।३७ ॥  
सेन्द्रा देवा द्विजश्रेष्ठा द्रुमा दावाग्निना यथा  ।  
पुरत्रयाग्निना दग्धा ह्य् अभवन् दैत्यवैभवात्  ॥ लिप्_१,७१।३८ ॥  
अथैवं ते तदा दग्धा देवा देवेश्वरं हरिम्  ।  
अभिवन्द्य तदा प्राहुस् तमप्रतिमवर्चसम्  ॥ लिप्_१,७१।३९ ॥  
सो ऽपि नारायणः श्रीमान् चिन्तयामास चेतसा  ।  
किं कार्यं देवकार्येषु भगवानिति स प्रभुः  ॥ लिप्_१,७१।४० ॥  
तदा सस्मार वै यज्ञं यज्ञमूर्तिर्जनार्दनः  ।  
यज्वा यज्ञभुगीशानो यज्वनां फलदः प्रभुः  ॥ लिप्_१,७१।४१ ॥  
ततो यज्ञः स्मृतस्तेन देवकार्यार्थसिद्धये  ।  
देवं ते पुरुषं चैव प्रणेमुस्तुष्टुवुस्तदा  ॥ लिप्_१,७१।४२ ॥  
भगवानपि तं दृष्ट्वा यज्ञं प्राह सनातनम्  ।  
सनातनस्तदा सेन्द्रान् देवान् आलोक्य चाच्युतः  ॥ लिप्_१,७१।४३ ॥  
  
श्रीविष्णुरुवाच  
अनेनोपसदा देवा यजध्वं परमेश्वरम्  ।  
पुरत्रयविनाशाय जगत्त्रयविभूतये  ॥ लिप्_१,७१।४४ ॥  
  
सूत उवाच  
अथ तस्य वचः श्रुत्वा देवदेवस्य धीमतः  ।  
सिंहनादं महत्कृत्वा यज्ञेशं तुष्टुवुः सुराः  ॥ लिप्_१,७१।४५ ॥  
ततः सञ्चिन्त्य भगवान् स्वयमेव जनार्दनः  ।  
पुनः प्राह स सर्वांस्तांस् त्रिदशांस्त्रिदशेश्वरः  ॥ लिप्_१,७१।४६ ॥  
हत्वा दग्ध्वा च भूतानि भुक्त्वा चान्यायतो ऽपि वा  ।  
यजेद्यदि महादेवम् अपापो नात्र संशयः  ॥ लिप्_१,७१।४७ ॥  
अपापा नैव हन्तव्याः पापा एव न संशयः  ।  
हन्तव्याः सर्वयत्नेन कथं वध्याः सुरोत्तमाः  ॥ लिप्_१,७१।४८ ॥  
असुरा दुर्मदाः पापा अपि देवैर्महाबलैः  ।  
तस्मान्न वध्या रुद्रस्य प्रभावात् परमेष्ठिनः  ॥ लिप्_१,७१।४९ ॥  
को ऽहं ब्रह्माथवा देवा दैत्या देवारिसूदनाः  ।  
मुनयश् च महात्मानः प्रसादेन विना प्रभोः  ॥ लिप्_१,७१।५० ॥  
यः सप्तविंशको नित्यः परात्परतरः प्रभुः  ।  
विश्वामरेश्वरो वन्द्यो विश्वाधारो महेश्वरः  ॥ लिप्_१,७१।५१ ॥  
स एव सर्वदेवेशः सर्वेषामपि शङ्करः  ।  
लीलया देवदैत्येन्द्र- विभागमकरोद्धरः  ॥ लिप्_१,७१।५२ ॥  
तस्यांशम् एकं सम्पूज्य देवा देवत्वम् आगताः  ।  
ब्रह्मा ब्रह्मत्वम् आपन्नो ह्य् अहं विष्णुत्वमेव च  ॥ लिप्_१,७१।५३ ॥  
तम् अपूज्य जगत्यस्मिन् कः पुमान् सिद्धिमिच्छति  ।  
तस्मात्तेनैव हन्तव्या लिङ्गार्चनविधेर् बलात्  ॥ लिप्_१,७१।५४ ॥  
धर्मनिष्ठाश् च ते सर्वे श्रौतस्मार्तविधौ स्थिताः  ।  
तथापि यजमानेन रौद्रेणोपसदा प्रभुम्  ।  
रुद्रमिष्ट्वा यथान्यायं जेष्यामो दैत्यसत्तमान्  ॥ लिप्_१,७१।५५ ॥  
सतारकाक्षेण मयेन गुप्तं स्वस्थं च गुप्तं स्फटिकाभमेकम्  ।  
को नाम हन्तुं त्रिपुरं समर्थो मुक्त्वा त्रिनेत्रं भगवन्तमेकम्  ॥ लिप्_१,७१।५६ ॥  
  
सूत उवाच  
एवमुक्त्वा हरिश्चेष्ट्वा यज्ञेनोपसदा प्रभुम्  ।  
उपविष्टो ददर्शाथ भूतसङ्घान्सहस्रशः  ॥ लिप्_१,७१।५७ ॥  
शूलशक्तिगदाहस्तान् टङ्कोपलशिलायुधान्  ।  
नानाप्रहरणोपेतान् नानावेषधरांस्तदा  ॥ लिप्_१,७१।५८ ॥  
कालाग्निरुद्रसङ्काशान् कालरुद्रोपमांस्तदा  ।  
प्राह देवो हरिः साक्षात् प्रणिपत्य स्थितान् प्रभुः  ॥ लिप्_१,७१।५९ ॥  
  
विष्णुरुवाच  
दग्ध्वा भित्त्वा च भुक्त्वा च गत्वा दैत्यपुरत्रयम्  ।  
पुनर्यथागतं वीरा गन्तुमर्हथ भूतये  ॥ लिप्_१,७१।६० ॥  
ततः प्रणम्य देवेशं भूतसङ्घाः पुरत्रयम्  ।  
प्रविश्य नष्टास्ते सर्वे शलभा इव पावकम्  ॥ लिप्_१,७१।६१ ॥  
ततस्तु नष्टास्ते सर्वे भूता देवेश्वराज्ञया  ।  
ननृतुर् मुमुदुश् चैव जगुर् दैत्याः सहस्रशः  ॥ लिप्_१,७१।६२ ॥  
तुष्टुवुर्देवदेवेशं परमात्मानमीश्वरम्  ।  
ततः पराजिता देवा ध्वस्तवीर्याः क्षणेन तु  ॥ लिप्_१,७१।६३ ॥  
सेन्द्राः सङ्गम्य देवेशम् उपेन्द्रं धिष्ठिता भयात्  ।  
तान्दृष्ट्वा चिन्तयामास भगवान्पुरुषोत्तमः  ॥ लिप्_१,७१।६४ ॥  
किं कृत्यमिति सन्तप्तः सन्तप्तान्सेन्द्रकान्क्षणम्  ।  
कथं तु तेषां दैत्यानां बलं हत्वा प्रयत्नतः  ॥ लिप्_१,७१।६५ ॥  
देवकार्यं करिष्यामि प्रसादात्परमेष्ठिनः  ।  
पापं विचारतो नास्ति धर्मिष्ठानां न संशयः  ॥ लिप्_१,७१।६६ ॥  
तस्माद्दैत्या न वध्यास्ते भूतैश्चोपसदोद्भवैः  ।  
पापं नुदति धर्मेण धर्मे सर्वं प्रतिष्ठितम्  ॥ लिप्_१,७१।६७ ॥  
धर्मादैश्वर्यमित्येषा श्रुतिरेषा सनातनी  ।  
दैत्याश्चैते हि धर्मिष्ठाः सर्वे त्रिपुरवासिनः  ॥ लिप्_१,७१।६८ ॥  
तस्मादवध्यतां प्राप्ता नान्यथा द्विजपुङ्गवाः  ।  
कृत्वापि सुमहत्पापं रुद्रमभ्यर्चयन्ति ये  ॥ लिप्_१,७१।६९ ॥  
मुच्यन्ते पातकैः सर्वैः पद्मपत्रमिवाम्भसा  ।  
पूजया भोगसम्पत्तिर् अवश्यं जायते द्विजाः  ॥ लिप्_१,७१।७० ॥  
तस्मात्ते भोगिनो दैत्या लिङ्गार्चनपरायणाः  ।  
तस्मात्कृत्वा धर्मविघ्नम् अहं देवाः स्वमायया  ॥ लिप्_१,७१।७१ ॥  
दैत्यानां देवकार्यार्थं जेष्ये ऽहं त्रिपुरं क्षणात्  ।  
  
सूत उवाच  
विचार्यैवं ततस्तेषां भगवान्पुरुषोत्तमः  ।  
कर्तुं व्यवसितश्चाभूद् धर्मविघ्नं सुरारिणाम्  ॥ लिप्_१,७१।७२ ॥  
असृजच्च महातेजाः पुरुषं चात्मसम्भवम्  ।  
मायी मायामयं तेषां धर्मविघ्नार्थमच्युतः  ॥ लिप्_१,७१।७३ ॥  
शास्त्रं च शास्ता सर्वेषाम् अकरोत्कामरूपधृक्  ।  
सर्वसम्मोहनं मायी दृष्टप्रत्ययसंयुतम्  ॥ लिप्_१,७१।७४ ॥  
एतत्स्वाङ्गभवायैव पुरुषायोपदिश्य तु  ।  
मायी मायामयं शास्त्रं ग्रन्थषोडशलक्षकम्  ॥ लिप्_१,७१।७५ ॥  
श्रौतस्मार्तविरुद्धं च वर्णाश्रमविवर्जितम्  ।  
इहैव स्वर्गनरकं प्रत्ययं नान्यथा पुनः  ॥ लिप्_१,७१।७६ ॥  
तच्छास्त्रमुपदिश्यैव पुरुषायाच्युतः स्वयम्  ।  
पुरत्रयविनाशाय प्राहैनं पुरुषं हरिः  ॥ लिप्_१,७१।७७ ॥  
गन्तुमर्हसि नाशाय भो तूर्णं पुरवासिनाम्  ।  
धर्मास् तथा प्रणश्यन्तु श्रौतस्मार्ता न संशयः  ॥ लिप्_१,७१।७८ ॥  
ततः प्रणम्य तं मायी मायाशास्त्रविशारदः  ।  
प्रविश्य तत्पुरं तूर्णं मुनिर्मायां तदाकरोत्  ॥ लिप्_१,७१।७९ ॥  
मायया तस्य ते दैत्याः पुरत्रयनिवासिनः  ।  
श्रौतं स्मार्तं च सन्त्यज्य तस्य शिष्यास्तदाभवन्  ॥ लिप्_१,७१।८० ॥  
तत्यजुश् च महादेवं शङ्करं परमेश्वरम्  ।  
नारदो ऽपि तदा मायी नियोगान्मायिनः प्रभोः  ॥ लिप्_१,७१।८१ ॥  
प्रविश्य तत्पुरं तेन मायिना सह दीक्षितः  ।  
मुनिः शिष्यैः प्रशिष्यैश् च संवृतः सर्वतः स्वयम्  ॥ लिप्_१,७१।८२ ॥  
स्त्रीधर्मं चाकरोत्स्त्रीणां दुश्चारफलसिद्धिदम्  ।  
चक्रुस्ताः सर्वदा लब्ध्वा सद्य एव फलं स्त्रियः  ॥ लिप्_१,७१।८३ ॥  
जनासक्ता बभूवुस्ता विनिन्द्य पतिदेवताः  ।  
अद्यापि गौरवात्तस्य नारदस्य कलौ मुनेः  ॥ लिप्_१,७१।८४ ॥  
नार्यश्चरन्ति सन्त्यज्य भर्तॄन् स्वैरं वृथाधमाः  ।  
स्त्रीणां माता पिता बन्धुः सखा मित्रं च बान्धवः  ॥ लिप्_१,७१।८५ ॥  
भर्ता एव न सन्देहस् तथाप्य् आसहमायया  ।  
कृत्वापि सुमहत्पापं या भर्तुः प्रेमसंयुता  ॥ लिप्_१,७१।८६ ॥  
प्राप्नुयात् परमं स्वर्गं नरकं च विपर्ययात्  ।  
पुरैका मुनिशार्दूलाः सर्वधर्मान् सदा पतिम्  ॥ लिप्_१,७१।८७ ॥  
सन्त्यज्यापूजयन्साध्व्यो देवानन्याञ्जगद्गुरून्  ।  
ताः स्वर्गलोकमासाद्य मोदन्ते विगतज्वराः  ॥ लिप्_१,७१।८८ ॥  
नरकं च जगामान्या तस्माद्भर्ता परा गतिः  ।  
तथापि भर्तॄन् स्वांस् त्यक्त्वा बभूवुः स्वैरवृत्तयः  ॥ लिप्_१,७१।८९ ॥  
मायया देवदेवस्य विष्णोस्तस्याज्ञया प्रभोः  ।  
अलक्ष्मीश् च स्वयं तस्य नियोगात्त्रिपुरं गता  ॥ लिप्_१,७१।९० ॥  
या लक्ष्मीस्तपसा तेषां लब्धा देवेश्वरादजात्  ।  
बहिर्गता परित्यज्य नियोगाद्ब्रह्मणः प्रभोः  ॥ लिप्_१,७१।९१ ॥  
बुद्धिमोहं तथाभूतं विष्णुमायाविनिर्मितम्  ।  
तेषां दत्त्वा क्षणं देवस् तासां मायी च नारदः  ॥ लिप्_१,७१।९२ ॥  
सुखासीनौ ह्यसम्भ्रान्तौ धर्मविघ्नार्थमव्ययौ  ।  
एवं नष्टे तदा धर्मे श्रौतस्मार्ते सुशोभने  ॥ लिप्_१,७१।९३ ॥  
पाषण्डे ख्यापिते तेन विष्णुना विश्वयोनिना  ।  
त्यक्ते महेश्वरे दैत्यैस् त्यक्ते लिङ्गार्चने तथा  ॥ लिप्_१,७१।९४ ॥  
स्त्रीधर्मे निखिले नष्टे दुराचारे व्यवस्थिते  ।  
कृतार्थ इव देवेशो देवैः सार्धमुमापतिम्  ॥ लिप्_१,७१।९५ ॥  
तपसा प्राप्य सर्वज्ञं तुष्टाव पुरुषोत्तमः  ।  
  
श्रीभगवानुवाच  
महेश्वराय देवाय नमस्ते परमात्मने  ॥ लिप्_१,७१।९६ ॥  
नारायणाय शर्वाय ब्रह्मणे ब्रह्मरूपिणे  ।  
शाश्वताय ह्यनन्ताय अव्यक्ताय च ते नमः  ॥ लिप्_१,७१।९७ ॥  
  
सूत उवाच  
एवं स्तुत्वा महादेवं दण्डवत्प्रणिपत्य च  ।  
जजाप रुद्रं भगवान् कोटिवारं जले स्थितः  ॥ लिप्_१,७१।९८ ॥  
देवाश् च सर्वे ते देवं तुष्टुवुः परमेश्वरम्  ।  
सेन्द्राः ससाध्याः सयमाः सरुद्राः समरुद्गणाः  ॥ लिप्_१,७१।९९ ॥  
  
देवा ऊचुः  
नमः सर्वात्मने तुभ्यं शङ्करायार्तिहारिणे  ।  
रुद्राय नीलरुद्राय कद्रुद्राय प्रचेतसे  ॥ लिप्_१,७१।१०० ॥  
गतिर्नः सर्वदास्माभिर् वन्द्यो देवारिमर्दनः  ।  
त्वमादिस्त्वमनन्तश् च अनन्तश्चाक्षयः प्रभुः  ॥ लिप्_१,७१।१०१ ॥  
प्रकृतिः पुरुषः साक्षात् स्रष्टा हर्ता जगद्गुरो  ।  
त्राता नेता जगत्यस्मिन् द्विजानां द्विजवत्सल  ॥ लिप्_१,७१।१०२ ॥  
वरदो वाङ्मयो वाच्यो वाच्यवाचकवर्जितः  ।  
याज्यो मुक्त्यर्थमीशानो योगिभिर् योगविभ्रमैः  ॥ लिप्_१,७१।१०३ ॥  
हृत्पुण्डरीकसुषिरे योगिनां संस्थितः सदा  ।  
वदन्ति सूरयः सन्तं परं ब्रह्मस्वरूपिणम्  ॥ लिप्_१,७१।१०४ ॥  
भवन्तं तत्त्वम् इत्यार्यास् तेजोराशिं परात्परम्  ।  
परमात्मानमित्याहुर् अस्मिञ्जगति तद्विभो  ॥ लिप्_१,७१।१०५ ॥  
दृष्टं श्रुतं स्थितं सर्वं जायमानं जगद्गुरो  ।  
अणोरल्पतरं प्राहुर् महतो ऽपि महत्तरम्  ॥ लिप्_१,७१।१०६ ॥  
सर्वतः पाणिपादं त्वां सर्वतो ऽक्षिशिरोमुखम्  ।  
सर्वतः श्रुतिमल्लोके सर्वमावृत्य तिष्ठसि  ॥ लिप्_१,७१।१०७ ॥  
महादेवमनिर्देश्यं सर्वज्ञं त्वामनामयम्  ।  
विश्वरूपं विरूपाक्षं सदाशिवम् अनामयम्  ॥ लिप्_१,७१।१०८ ॥  
कोटिभास्करसङ्काशं कोटिशीतांशुसन्निभम्  ।  
कोटिकालाग्निसङ्काशं षड्विंशकमनीश्वरम्  ॥ लिप्_१,७१।१०९ ॥  
प्रवर्तकं जगत्यस्मिन् प्रकृतेः प्रपितामहम्  ।  
वदन्ति वरदं देवं सर्वावासं स्वयम्भुवम्  ॥ लिप्_१,७१।११० ॥  
श्रुतयः श्रुतिसारं त्वां श्रुतिसारविदो जनाः  ॥ लिप्_१,७१।१११ ॥  
अदृष्टमस्माभिर् अनेकमूर्ते विना कृतं यद्भवताथ लोके  ।  
त्वमेव दैत्यासुरभूतसङ्घान् देवान् नरान् स्थावरजङ्गमांश् च  ॥ लिप्_१,७१।११२ ॥  
पाहि नान्या गतिः शम्भो विनिहत्यासुरोत्तमान्  ।  
मायया मोहिताः सर्वे भवतः परमेश्वर  ॥ लिप्_१,७१।११३ ॥  
यथा तरङ्गा लहरीसमूहा युध्यन्ति चान्योन्यमपान्निधौ च  ।  
जलाश्रयादेव जडीकृताश् च सुरासुरास्तद्वदजस्य सर्वम्  ॥ लिप्_१,७१।११४ ॥  
  
सूत उवाच  
य इदं प्रातरुत्थाय शुचिर्भूत्वा जपेन्नरः  ।  
शृणुयाद्वा स्तवं पुण्यं सर्वकामम् अवाप्नुयात्  ॥ लिप्_१,७१।११५ ॥  
स्तुतस्त्वेवं सुरैर्विष्णोर् जपेन च महेश्वरः  ।  
सोमः सोमाम् अथालिङ्ग्य नन्दिदत्तकरः स्मयन्  ॥ लिप्_१,७१।११६ ॥  
प्राह गम्भीरया वाचा देवानालोक्य शङ्करः  ।  
ज्ञातं मयेदमधुना देवकार्यं सुरेश्वराः  ॥ लिप्_१,७१।११७ ॥  
विष्णोर् मायाबलं चैव नारदस्य च धीमतः  ।  
तेषामधर्मनिष्ठानां दैत्यानां देवसत्तमाः  ॥ लिप्_१,७१।११८ ॥  
पुरत्रयविनाशं च करिष्ये ऽहं सुरोत्तमाः  ।  
  
सूत उवाच  
अथ सब्रह्मका देवाः सेन्द्रोपेन्द्राः समागताः  ॥ लिप्_१,७१।११९ ॥  
श्रुत्वा प्रभोस्तदा वाक्यं प्रणेमुस्तुष्टुवुश् च ते  ।  
अप्येतदन्तरे देवी देवमालोक्य विस्मिता  ॥ लिप्_१,७१।१२० ॥  
लीलाम्बुजेन चाहत्य कलमाह वृषध्वजम्  ।  
  
देव्युवाच  
क्रीडमानं विभो पश्य षण्मुखं रविसन्निभम्  ॥ लिप्_१,७१।१२१ ॥  
पुत्रं पुत्रवतां श्रेष्ठं भूषितं भूषणैः शुभैः  ।  
मुकुटैः कटकैश्चैव कुण्डलैर्वलयैः शुभैः  ॥ लिप्_१,७१।१२२ ॥  
नूपुरैश्छन्नवारैश् च तथा ह्य् उदरबन्धनैः  ।  
किङ्किणीभिर् अनेकाभिर् हैमैरश्वत्थपत्रकैः  ॥ लिप्_१,७१।१२३ ॥  
कल्पकद्रुमजैः पुष्पैः शोभितैरलकैः शुभैः  ।  
हारैर् वारिजरागादि- मणिचित्रैस् तथाङ्गदैः  ॥ लिप्_१,७१।१२४ ॥  
मुक्ताफलमयैर्हारैः पूर्णचन्द्रसमप्रभैः  ।  
तिलकैश् च महादेव पश्य पुत्रं सुशोभनम्  ॥ लिप्_१,७१।१२५ ॥  
अङ्कितं कुङ्कुमाद्यैश् च वृत्तं भसितनिर्मितम्  ।  
वक्त्रवृन्दं च पश्येश वृन्दं कामलकं यथा  ॥ लिप्_१,७१।१२६ ॥  
नेत्राणि च विभो पश्य शुभानि त्वं शुभानि च  ।  
अञ्जनानि विचित्राणि मङ्गलार्थं च मातृभिः  ॥ लिप्_१,७१।१२७ ॥  
गङ्गादिभिः कृत्तिकाद्यैः स्वाहया च विशेषतः  ।  
इत्येवं लोकमातुश् च वाग्भिः सम्बोधितः शिवः  ॥ लिप्_१,७१।१२८ ॥  
न ययौ तृप्तिमीशानः पिबन्स्कन्दाननामृतम्  ।  
न सस्मार च तान्देवान् दैत्यशस्त्रनिपीडितान्  ॥ लिप्_१,७१।१२९ ॥  
स्कन्दमालिङ्ग्य चाघ्राय नृत्य पुत्रेत्युवाच ह  ।  
सो ऽपि लीलालसो बालो ननर्तार्तिहरः प्रभुः  ॥ लिप्_१,७१।१३० ॥  
सहैव ननृतुश्चान्ये सह तेन गणेश्वराः  ।  
त्रैलोक्यमखिलं तत्र ननर्तेशाज्ञया क्षणम्  ॥ लिप्_१,७१।१३१ ॥  
नागाश् च ननृतुः सर्वे देवाः सेन्द्रपुरोगमाः  ।  
तुष्टुवुर्गणपाः स्कन्दं मुमोदाम्बा च मातरः  ॥ लिप्_१,७१।१३२ ॥  
ससृजुः पुष्पवर्षाणि जगुर्गन्धर्वकिन्नराः  ।  
नृत्यामृतं तदा पीत्वा पार्वतीपरमेश्वरौ  ।  
अवापतुस् तदा तृप्तिं नन्दिना च गणेश्वराः  ॥ लिप्_१,७१।१३३ ॥  
ततः स नन्दी सह षण्मुखेन तथा च सार्धं गिरिराजपुत्र्या  ।  
विवेश दिव्यं भवनं भवो ऽपि यथाम्बुदो ऽन्याम्बुदम् अम्बुदाभः  ॥ लिप्_१,७१।१३४ ॥  
द्वारस्य पार्श्वे ते तस्थुर् देवा देवस्य धीमतः  ।  
तुष्टुवुश् च महादेवं किञ्चिद् उद्विग्नचेतसः  ॥ लिप्_१,७१।१३५ ॥  
किन्तु किन्त्विति चान्योन्यं प्रेक्ष्य चैतत्समाकुलाः  ।  
पापा वयम् इति ह्यन्ये अभाग्याश्चेति चापरे  ॥ लिप्_१,७१।१३६ ॥  
भाग्यवन्तश् च दैत्येन्द्रा इति चान्ये सुरेश्वराः  ।  
पूजाफलमिमं तेषाम् इत्यन्ये नेति चापरे  ॥ लिप्_१,७१।१३७ ॥  
एतस्मिन्नन्तरे तेषां श्रुत्वा शब्दाननेकशः  ।  
कुम्भोदरो महातेजा दण्डेनाताडयत्सुरान्  ॥ लिप्_१,७१।१३८ ॥  
दुद्रुवुस्ते भयाविष्टा देवा हाहेतिवादिनः  ।  
अपतन्मुनयश्चान्ये देवाश् च धरणीतले  ॥ लिप्_१,७१।१३९ ॥  
अहो विधेर्बलं चेति मुनयः कश्यपादयः  ।  
दृष्ट्वापि देवदेवेशं देवानां चासुरद्विषाम्  ॥ लिप्_१,७१।१४० ॥  
अभाग्यान्न समाप्तं तु कार्यमित्यपरे द्विजाः  ।  
प्रोचुर्नमः शिवायेति पूज्य चाल्पतरं हृदि  ॥ लिप्_१,७१।१४१ ॥  
ततः कपर्दी नन्दीशो महादेवप्रियो मुनिः  ।  
शूली माली तथा हाली कुण्डली वलयी गदी  ॥ लिप्_१,७१।१४२ ॥  
वृषमारुह्य सुश्वेतं ययौ तस्याज्ञया तदा  ।  
ततो वै नन्दिनं दृष्ट्वा गणः कुम्भोदरो ऽपि सः  ॥ लिप्_१,७१।१४३ ॥  
प्रणम्य नन्दिनं मूर्ध्ना सह तेन त्वरन् ययौ  ।  
नन्दी भाति महातेजा वृषपृष्ठे वृषध्वजः  ॥ लिप्_१,७१।१४४ ॥  
सगणो गणसेनानीर् मेघपृष्ठे यथा भवः  ।  
दशयोजनविस्तीर्णं मुक्ताजालैर् अलङ्कृतम्  ॥ लिप्_१,७१।१४५ ॥  
सितातपत्रं शैलादेर् आकाशमिव भाति तत्  ।  
तत्रान्तर्बद्धमाला सा मुक्ताफलमयी शुभा  ॥ लिप्_१,७१।१४६ ॥  
गङ्गाकाशान्निपतिता भाति मूर्ध्नि विभोर्यथा  ।  
अथ दृष्ट्वा गणाध्यक्षं देवदुन्दुभयः शुभाः  ॥ लिप्_१,७१।१४७ ॥  
नियोगाद्वज्रिणः सर्वे विनेदुर्मुनिपुङ्गवाः  ।  
तुष्टुवुश् च गणेशानं वाग्भिर् इष्टप्रदं शुभम्  ॥ लिप्_१,७१।१४८ ॥  
यथा देवा भवं दृष्ट्वा प्रीतिकण्टकितत्वचः  ।  
नियोगाद्वज्रिणो मूर्ध्नि पुष्पवर्षं च खेचराः  ॥ लिप्_१,७१।१४९ ॥  
ववृषुश् च सुगन्धाढ्यं नन्दिनो गगनोदितम्  ।  
वृष्ट्या तुष्टस्तदा रेजे तुष्ट्या पुष्ट्या यथार्थया  ॥ लिप्_१,७१।१५० ॥  
नन्दी भवश् चान्द्रयातु स्नातया गन्धवारिणा  ।  
पुष्पैर्नानाविधैस्तत्र भाति पृष्ठं वृषस्य तत्  ॥ लिप्_१,७१।१५१ ॥  
सङ्कीर्णं तु दिवः पृष्ठं नक्षत्रैरिव सुव्रताः  ।  
कुसुमैः संवृतो नन्दी वृषपृष्ठे रराज सः  ॥ लिप्_१,७१।१५२ ॥  
दिवः पृष्ठे यथा चन्द्रो नक्षत्रैरिव सुव्रताः  ।  
तं दृष्ट्वा नन्दिनं देवाः सेन्द्रोपेन्द्रास् तथाविधम्  ॥ लिप्_१,७१।१५३ ॥  
तुष्टुवुर् गणपेशानं देवदेवमिवापरम्  ।  
  
देवा ऊचुः  
नमस्ते रुद्रभक्ताय रुद्रजाप्यरताय च  ॥ लिप्_१,७१।१५४ ॥  
रुद्रभक्तार्तिनाशाय रौद्रकर्मरताय ते  ।  
कूष्माण्डगणनाथाय योगिनां पतये नमः  ॥ लिप्_१,७१।१५५ ॥  
सर्वदाय शरण्याय सर्वज्ञायार्तिहारिणे  ।  
वेदानां पतये चैव वेदवेद्याय ते नमः  ॥ लिप्_१,७१।१५६ ॥  
वज्रिणे वज्रदंष्ट्राय वज्रिवज्रनिवारिणे  ।  
वज्रालङ्कृतदेहाय वज्रिणाराधिताय ते  ॥ लिप्_१,७१।१५७ ॥  
रक्ताय रक्तनेत्राय रक्ताम्बरधराय ते  ।  
रक्तानां भवपादाब्जे रुद्रलोकप्रदायिने  ॥ लिप्_१,७१।१५८ ॥  
नमः सेनाधिपतये रुद्राणां पतये नमः  ।  
भूतानां भुवनेशानां पतये पापहारिणे  ॥ लिप्_१,७१।१५९ ॥  
रुद्राय रुद्रपतये रौद्रपापहराय ते  ।  
नमः शिवाय सौम्याय रुद्रभक्ताय ते नमः  ॥ लिप्_१,७१।१६० ॥  
  
सूत उवाच  
ततः प्रीतो गणाध्यक्षः प्राह देवांश्छिवात्मजः  ।  
रथं च सारथिं शम्भोः कार्मुकं शरमुत्तमम्  ॥ लिप्_१,७१।१६१ ॥  
कर्तुमर्हथ यत्नेन नष्टं मत्वा पुरत्रयम्  ।  
अथ ते ब्रह्मणा सार्धं तथा वै विश्वकर्मणा  ॥ लिप्_१,७१।१६२ ॥  
रथं चक्रुः सुसंरब्धा देवदेवस्य धीमतः  ॥ लिप्_१,७१।१६३ ॥  
  
इति श्रीलिङ्गमहापुराणे पूर्वभागे पुरदाहे नन्दिकेश्वरवाक्यं नाम एकसप्ततितमो ऽध्यायः  
  
  
  
_______________________________________________________________  
  
  
लिप्, १, ७२  
  
सूत उवाच  
<Śivas chariot for destruction of Tripura>  
अथ रुद्रस्य देवस्य निर्मितो विश्वकर्मणा  ।  
सर्वलोकमयो दिव्यो रथो यत्नेन सादरम्  ॥ लिप्_१,७२।१ ॥  
सर्वभूतमयश्चैव सर्वदेवनमस्कृतः  ।  
सर्वदेवमयश्चैव सौवर्णः सर्वसम्मतः  ॥ लिप्_१,७२।२ ॥  
रथाङ्गं दक्षिणं सूर्यो वामाङ्गं सोम एव च  ।  
दक्षिणं द्वादशारं हि षोडशारं तथोत्तरम्  ॥ लिप्_१,७२।३ ॥  
अरेषु तेषु विप्रेन्द्राश् चादित्या द्वादशैव तु  ।  
शशिनः षोडशारेषु कला वामस्य सुव्रताः  ॥ लिप्_१,७२।४ ॥  
ऋक्षाणि च तदा तस्य वामस्यैव तु भूषणम्  ।  
नेम्यः षडृतवश्चैव तयोर्वै विप्रपुङ्गवाः  ॥ लिप्_१,७२।५ ॥  
पुष्करं चान्तरिक्षं वै रथनीडश् च मन्दरः  ।  
अस्ताद्रिरुदयाद्रिश् च उभौ तौ कूबरौ स्मृतौ  ॥ लिप्_१,७२।६ ॥  
अधिष्ठानं महामेरुर् आश्रयाः केसराचलाः  ।  
वेगः संवत्सरस्तस्य अयने चक्रसङ्गमौ  ॥ लिप्_१,७२।७ ॥  
मुहूर्ता बन्धुरास्तस्य शम्याश्चैव कलाः स्मृताः  ।  
तस्य काष्ठाः स्मृता घोणा चाक्षदण्डाः क्षणाश् च वै  ॥ लिप्_१,७२।८ ॥  
निमेषाश्चानुकर्षाश् च ईषा चास्य लवाः स्मृताः  ।  
द्यौर्वरूथं रथस्यास्य स्वर्गमोक्षावुभौ ध्वजौ  ॥ लिप्_१,७२।९ ॥  
धर्मो विरागो दण्डो ऽस्य यज्ञा दण्डाश्रयाः स्मृताः  ।  
दक्षिणाः सन्धयस्तस्य लोहाः पञ्चाशदग्नयः  ॥ लिप्_१,७२।१० ॥  
युगान्तकोटी तौ तस्य धर्मकामावुभौ स्मृतौ  ।  
ईषादण्डस्तथाव्यक्तं बुद्धिस्तस्यैव नड्वलः  ॥ लिप्_१,७२।११ ॥  
कोणस् तथा ह्यहङ्कारो भूतानि च बलं स्मृतम्  ।  
इन्द्रियाणि च तस्यैव भूषणानि समन्ततः  ॥ लिप्_१,७२।१२ ॥  
श्रद्धा च गतिरस्यैव वेदास्तस्य हयाः स्मृताः  ।  
पदानि भूषणान्येव षडङ्गान्युपभूषणम्  ॥ लिप्_१,७२।१३ ॥  
पुराणन्यायमीमांसा- धर्मशास्त्राणि सुव्रताः  ।  
वालाश्रयाः पटाश्चैव सर्वलक्षणसंयुताः  ॥ लिप्_१,७२।१४ ॥  
मन्त्रा घण्टाः स्मृतास्तेषां वर्णाः पादास्तथाश्रमाः  ।  
अवच्छेदो ह्यनन्तस्तु सहस्रफणभूषितः  ॥ लिप्_१,७२।१५ ॥  
दिशः पादा रथस्यास्य तथा चोपदिशश् च ह  ।  
पुष्कराद्याः पताकाश् च सौवर्णा रत्नभूषिताः  ॥ लिप्_१,७२।१६ ॥  
समुद्रास्तस्य चत्वारो रथकम्बलिकाः स्मृताः  ।  
गङ्गाद्याः सरितः श्रेष्ठाः सर्वाभरणभूषिताः  ॥ लिप्_१,७२।१७ ॥  
चामरासक्तहस्ताग्राः सर्वाः स्त्रीरूपशोभिताः  ।  
तत्रतत्र कृतस्थानाः शोभयाञ्चक्रिरे रथम्  ॥ लिप्_१,७२।१८ ॥  
आवहाद्यास् तथा सप्त सोपानं हैममुत्तमम्  ।  
सारथिर्भगवान्ब्रह्मा देवाभीषुधराः स्मृताः  ॥ लिप्_१,७२।१९ ॥  
प्रतोदो ब्रह्मणस्तस्य प्रणवो ब्रह्मदैवतम्  ।  
लोकालोकाचलस्तस्य ससोपानः समन्ततः  ॥ लिप्_१,७२।२० ॥  
विषमश् च तदा बाह्यो मानसाद्रिः सुशोभनः  ।  
नासाः समन्ततस्तस्य सर्व एवाचलाः स्मृताः  ॥ लिप्_१,७२।२१ ॥  
तलाः कपोताः कापोताः सर्वे तलनिवासिनः  ।  
मेरुरेव महाछत्रं मन्दरः पार्श्वडिण्डिमः  ॥ लिप्_१,७२।२२ ॥  
शैलेन्द्रः कार्मुकं चैव ज्या भुजङ्गाधिपः स्वयम्  ।  
कालरात्र्या तथैवेह तथेन्द्रधनुषा पुनः  ॥ लिप्_१,७२।२३ ॥  
घण्टा सरस्वती देवी धनुषः श्रुतिरूपिणी  ।  
इषुर्विष्णुर्महातेजाः शल्यं सोमः शरस्य च  ॥ लिप्_१,७२।२४ ॥  
कालाग्निस्तच्छरस्यैव साक्षात्तीक्ष्णः सुदारुणः  ।  
अनीकं विषसम्भूतं वायवो वाजकाः स्मृताः  ॥ लिप्_१,७२।२५ ॥  
एवं कृत्वा रथं दिव्यं कार्मुकं च शरं तथा  ।  
सारथिं जगतां चैव ब्रह्माणं प्रभुमीश्वरम्  ॥ लिप्_१,७२।२६ ॥  
आरुरोह रथं दिव्यं रणमण्डनधृग् भवः  ।  
सर्वदेवगणैर्युक्तं कम्पयन्निव रोदसी  ॥ लिप्_१,७२।२७ ॥  
<Śiva mounts the chariot>  
ऋषिभिः स्तूयमानश् च वन्द्यमानश् च बन्दिभिः  ।  
उपनृत्तश्चाप्सरसां गणैर्नृत्यविशारदैः  ॥ लिप्_१,७२।२८ ॥  
सुशोभमानो वरदः सम्प्रेक्ष्यैव च सारथिम्  ।  
तस्मिन्नारोहति रथं कल्पितं लोकसम्भृतम्  ॥ लिप्_१,७२।२९ ॥  
शिरोभिः पतिता भूमीं तुरगा वेदसम्भवाः  ।  
अथाधस्ताद्रथस्यास्य भगवान् धरणीधरः  ॥ लिप्_१,७२।३० ॥  
वृषेन्द्ररूपी चोत्थाप्य स्थापयामास वै क्षणम्  ।  
क्षणान्तरे वृषेन्द्रो ऽपि जानुभ्यामगमद्धराम्  ॥ लिप्_१,७२।३१ ॥  
अभीषुहस्तो भगवान् उद्यम्य च हयान् विभुः  ।  
स्थापयामास देवस्य वचनाद्वै रथं शुभम्  ॥ लिप्_१,७२।३२ ॥  
ततो ऽश्वांश्चोदयामास मनोमारुतरंहसः  ।  
पुराण्युद्दिश्य खस्थानि दानवानां तरस्विनाम्  ॥ लिप्_१,७२।३३ ॥  
अथाह भगवान् रुद्रो देवानालोक्य शङ्करः  ।  
पशूनामाधिपत्यं मे दत्तं हन्मि ततो ऽसुरान्  ॥ लिप्_१,७२।३४ ॥  
पृथक्पशुत्वं देवानां तथान्येषां सुरोत्तमाः  ।  
कल्पयित्वैव वध्यास्ते नान्यथा नैव सत्तमाः  ॥ लिप्_१,७२।३५ ॥  
इति श्रुत्वा वचः सर्वं देवदेवस्य धीमतः  ।  
विषादमगमन् सर्वे पशुत्वं प्रति शङ्किताः  ॥ लिप्_१,७२।३६ ॥  
तेषां भावं ततो ज्ञात्वा देवस्तानिदमब्रवीत्  ।  
मा वो ऽस्तु पशुभावे ऽस्मिन् भयं विबुधसत्तमाः  ॥ लिप्_१,७२।३७ ॥  
श्रूयतां पशुभावस्य विमोक्षः क्रियतां च सः  ।  
यो वै पाशुपतं दिव्यं चरिष्यति स मोक्ष्यति  ॥ लिप्_१,७२।३८ ॥  
पशुत्वादिति सत्यं च प्रतिज्ञातं समाहिताः  ।  
ये चाप्यन्ये चरिष्यन्ति व्रतं पाशुपतं मम  ॥ लिप्_१,७२।३९ ॥  
मोक्ष्यन्ति ते न सन्देहः पशुत्वात् सुरसत्तमाः  ।  
नैष्ठिकं द्वादशाब्दं वा तदर्धं वर्षकत्रयम्  ॥ लिप्_१,७२।४० ॥  
शुश्रूषां कारयेद्यस्तु स पशुत्वाद्विमुच्यते  ।  
तस्मात्परमिदं दिव्यं चरिष्यथ सुरोत्तमाः  ॥ लिप्_१,७२।४१ ॥  
तथेति चाब्रुवन्देवाः शिवे लोकनमस्कृते  ।  
तस्माद्वै पशवः सर्वे देवासुरनराः प्रभोः  ॥ लिप्_१,७२।४२ ॥  
रुद्रः पशुपतिश्चैव पशुपाशविमोचकः  ।  
यः पशुस्तत्पशुत्वं च व्रतेनानेन सन्त्यजेत्  ॥ लिप्_१,७२।४३ ॥  
तत्कृत्वा न च पापीयान् इति शास्त्रस्य निश्चयः  ।  
<Gaṇeśa pacified>  
ततो विनायकः साक्षाद् बालो ऽबालपराक्रमः  ॥ लिप्_१,७२।४४ ॥  
अपूजितस्तदा देवैः प्राह देवान्निवारयन्  ।  
  
श्रीविनायक उवाच  
मामपूज्य जगत्यस्मिन् भक्ष्यभोज्यादिभिः शुभैः  ॥ लिप्_१,७२।४५ ॥  
कः पुमान्सिद्धिमाप्नोति देवो वा दानवो ऽपि वा  ।  
ततस्तस्मिन् क्षणादेव देवकार्ये सुरेश्वराः  ॥ लिप्_१,७२।४६ ॥  
विघ्नं करिष्ये देवेश कथं कर्तुं समुद्यताः  ।  
ततः सेन्द्राः सुराः सर्वे भीताः सम्पूज्य तं प्रभुम्  ॥ लिप्_१,७२।४७ ॥  
भक्ष्यभोज्यादिभिश्चैव उण्डरैश्चैव मोदकैः  ।  
अब्रुवंस्ते गणेशानं निर्विघ्नं चास्तु नः सदा  ॥ लिप्_१,७२।४८ ॥  
भवो ऽप्यनेकैः कुसुमैर् गणेशं भक्ष्यैश् च भोज्यैः सुरसैः सुगन्धैः  ।*  
आलिङ्ग्य चाघ्राय सुतं तदानीमपूजयत्सर्वसुरेन्द्रमुख्यः  ॥ लिप्_१,७२।४९ ॥*  
सम्पूज्य पूज्यं सह देवसङ्घैर् विनायकं नायकमीश्वराणाम्  ।  
गणेश्वरैरेव नगेन्द्रधन्वा पुरत्रयं दग्धुमसौ जगाम  ॥ लिप्_१,७२।५० ॥  
<army of the gods>  
तं देवदेवं सुरसिद्धसङ्घा महेश्वरं भूतगणाश् च सर्वे  ।  
गणेश्वरा नन्दिमुखास्तदानीं स्ववाहनैरन्वयुरीशमीशाः  ॥ लिप्_१,७२।५१ ॥  
अग्रे सुराणां च गणेश्वराणां तदाथ नन्दी गिरिराजकल्पम्  ।  
विमानमारुह्य पुरं प्रहर्तुं जगाम मृत्युं भगवानिवेशः  ॥ लिप्_१,७२।५२ ॥  
यान्तं तदानीं तु शिलादपुत्रम् आरुह्य नागेन्द्रवृषाश्ववर्यान्  ।  
देवास्तदानीं गणपाश् च सर्वे गणा ययुः स्वायुधचिह्नहस्ताः  ॥ लिप्_१,७२।५३ ॥  
खगेन्द्रमारुह्य नगेन्द्रकल्पं खगध्वजो वामत एव शम्भोः  ।*  
जगाम जगतां हिताय पुरत्रयं दग्धुमलुप्तशक्तिः  ॥ लिप्_१,७२।५४ ॥*  
तं सर्वदेवाः सुरलोकनाथं समन्ततश्चान्वयुरप्रमेयम्  ।*  
सुरासुरेशं सहस्ररश्मिर् भगवान् सुतीक्ष्णः  ॥ लिप्_१,७२।५५ ॥*  
रराज मध्ये भगवान्सुराणां विवाहनो वारिजपत्रवर्णः  ।  
यथा सुमेरोः शिखराधिरूढः सहस्ररश्मिर् भगवान् सुतीक्ष्णः  ॥ लिप्_१,७२।५६ ॥  
सहस्रनेत्रः प्रथमः सुराणां गजेन्द्रमारुह्य च दक्षिणे ऽस्य  ।  
जगाम रुद्रस्य पुरं निहन्तुं यथोरगांस्तत्र तु वैनतेयः  ॥ लिप्_१,७२।५७ ॥  
तं सिद्धगन्धर्वसुरेन्द्रवीराः सुरेन्द्रवृन्दाधिपम् इन्द्रम् ईशम्  ।  
समन्ततस्तुष्टुवुरिष्टदं ते जयेति शक्रं वरपुष्पवृष्ट्या  ॥ लिप्_१,७२।५८ ॥  
तदा ह्यहल्योपपतिं सुरेशं जगत्पतिं दिविष्ठाः  ।*  
प्रणेमुरालोक्य सहस्रनेत्रं सलीलमम्बा तनयं यथेन्द्रम्  ॥ लिप्_१,७२।५९ ॥*  
यमपावकवित्तेशा वायुर्निरृतिरेव च  ।  
अपाम्पतिस् तथेशानो भवं चानु समागताः  ॥ लिप्_१,७२।६० ॥  
वीरभद्रो रणे भद्रो नैरृत्यां वै रथस्य तु  ।  
वृषभेन्द्रं समारुह्य रोमजैश् च समावृतः  ॥ लिप्_१,७२।६१ ॥  
सेवां चक्रे पुरं हन्तुं देवदेवं त्रियम्बकम्  ।  
महाकालो महातेजा महादेव इवापरः  ॥ लिप्_१,७२।६२ ॥  
वायव्यां सगणैः सार्धं सेवां चक्रे रथस्य तु  ॥ लिप्_१,७२।६३ ॥  
षण्मुखो ऽपि सह सिद्धचारणैः सेनया च गिरिराजसन्निभः  ।  
देवनाथगणवृन्दसंवृतो वारणेन च तथाग्निसम्भवः  ॥ लिप्_१,७२।६४ ॥  
विघ्नं गणेशो ऽप्यसुरेश्वराणां कृत्वा सुराणां भगवानविघ्नम्  ।  
विघ्नेश्वरो विघ्नगणैश् च सार्धं तं देशमीशानपदं जगाम  ॥ लिप्_१,७२।६५ ॥  
काली तदा कालनिशाप्रकाशं शूलं कपालाभरणा करेण  ।  
प्रकम्पयन्ती च तदा सुरेन्द्रान् महासुरासृङ्मधुपानमत्ता  ॥ लिप्_१,७२।६६ ॥  
मत्तेभगामी मदलोलनेत्रा मत्तैः पिशाचैश् च गणैश् च मत्तैः  ।  
मत्तेभचर्माम्बरवेष्टिताङ्गी ययौ पुरस्ताच्च गणेश्वरस्य  ॥ लिप्_१,७२।६७ ॥  
तां सिद्धगन्धर्वपिशाचयक्ष- विद्याधराहीन्द्रसुरेन्द्रमुख्याः  ।  
प्रणेमुरुच्चैरभितुष्टुवुश् च जयेति देवीं हिमशैलपुत्रीम्  ॥ लिप्_१,७२।६८ ॥  
मातरः सुरवरारिसूदनाः सादरं सुरगणैः सुपूजिताः  ।  
मातरं ययुरथ स्ववाहनैः स्वैर्गणैर्ध्वजधरैः समन्ततः  ॥ लिप्_१,७२।६९ ॥  
दुर्गारूढमृगाधिपा दुरतिगा दोर्दण्डवृन्दैः शिवा बिभ्राणाङ्कुशशूलपाशपरशुं चक्रासिशङ्खायुधम्  ।  
प्रौढादित्यसहस्रसदृशैर्नेत्रैर्दहन्ती पथं बाला- बालपराक्रमा भगवती दैत्यान्प्रहर्तुं ययौ  ॥ लिप्_१,७२।७० ॥  
तं देवमीशं त्रिपुरं निहन्तुं तदा तु देवेन्द्ररविप्रकाशाः  ।  
गजैर्हयैः सिंहवरै रथैश् च वृषैर्ययुस्ते गणराजमुख्याः  ॥ लिप्_१,७२।७१ ॥  
हलैश् च फालैर् मुसलैर् भुशुण्डैर् गिरीन्द्रकूटैर् गिरिसन्निभास्ते  ।  
ययुः पुरस्ताद्धि महेश्वरस्य सुरेश्वरा भूतगणेश्वराश् च  ॥ लिप्_१,७२।७२ ॥  
तथेन्द्रपद्मोद्भवविष्णुमुख्याः सुरा गणेशाश् च गणेशमीशम्  ।  
जयेति वाग्भिर् भगवन्तमूचुः किरीटदत्ताञ्जलयः समन्तात्  ॥ लिप्_१,७२।७३ ॥  
ननृतुर्मुनयः सर्वे दण्डहस्ता जटाधराः  ।  
ववृषुः पुष्पवर्षाणि खेचराः सिद्धचारणाः  ।  
पुरत्रयं च विप्रेन्द्राः प्राणदत्सर्वतस् तथा  ॥ लिप्_१,७२।७४ ॥  
गणेश्वरैर् देवगणैश् च भृङ्गी सहावृतः सर्वगणेन्द्रवर्यः  ।  
जगाम योगी त्रिपुरं निहन्तुं विमानमारुह्य यथा महेन्द्रः  ॥ लिप्_१,७२।७५ ॥  
केशो विगतवासाश् च महाकेशो महाज्वरः  ।  
सोमवल्ली सवर्णश् च सोमपः सेनकस् तथा  ॥ लिप्_१,७२।७६ ॥  
सोमधृक् सूर्यवाचश् च सूर्यपेषणकस् तथा  ।  
सूर्याक्षः सूरिनामा च सुरः सुन्दर एव च  ॥ लिप्_१,७२।७७ ॥  
प्रकुदः ककुदन्तश् च कम्पनश् च प्रकम्पनः  ।  
इन्द्रश् चेन्द्रजयश्चैव महाभीर् भीमकस् तथा  ॥ लिप्_१,७२।७८ ॥  
शताक्षश्चैव पञ्चाक्षः सहस्राक्षो महोदरः  ।  
यमजिह्वः शताश्वश् च कण्ठनः कण्ठपूजनः  ॥ लिप्_१,७२।७९ ॥  
द्विशिखस् त्रिशिखश्चैव तथा पञ्चशिखो द्विजाः  ।  
मुण्डो ऽर्धमुण्डो दीर्घश् च पिशाचास्यः पिनाकधृक्  ॥ लिप्_१,७२।८० ॥  
पिप्पलायतनश्चैव तथा ह्यङ्गारकाशनः  ।  
शिथिलः शिथिलास्यश् च अक्षपादो ह्यजः कुजः  ॥ लिप्_१,७२।८१ ॥  
अजवक्त्रो हयवक्त्रो गजवक्त्रो ऽर्ध्ववक्त्रकः  ।  
इत्याद्याः परिवार्येशं लक्ष्यलक्षणवर्जिताः  ॥ लिप्_१,७२।८२ ॥  
वृन्दशस्तं समावृत्य जग्मुः सोमं गणैर्वृताः  ।  
सहस्राणां सहस्राणि रुद्राणामूर्ध्वरेतसाम्  ॥ लिप्_१,७२।८३ ॥  
समावृत्य महादेवं देवदेवं महेश्वरम्  ।  
दग्धुं पुरत्रयं जग्मुः कोटिकोटिगणैर्वृताः  ॥ लिप्_१,७२।८४ ॥  
त्रयस्त्रिंशत्सुराश्चैव त्रयश् च त्रिशतास् तथा  ।  
त्रयश् च त्रिसहस्राणि जग्मुर्देवाः समन्ततः  ॥ लिप्_१,७२।८५ ॥  
मातरः सर्वलोकानां गणानां चैव मातरः  ।  
भूतानां मातरश्चैव जग्मुर्देवस्य पृष्ठतः  ॥ लिप्_१,७२।८६ ॥  
भाति मध्ये गणानां च रथमध्ये गणेश्वरः  ।  
नभस्यमलनक्षत्रे तारामध्य इवोडुराट्  ॥ लिप्_१,७२।८७ ॥  
रराज देवी देवस्य गिरिजा पार्श्वसंस्थिता  ।  
तदा प्रभावतो गौरी भवस्येव जगन्मयी  ॥ लिप्_१,७२।८८ ॥  
शुभावती तदा देवी पार्श्वसंस्था विभाति सा  ।  
चामरासक्तहस्ताग्रा सा हेमाम्बुजवर्णिका  ॥ लिप्_१,७२।८९ ॥  
अथ विभाति विभोर्विशदं वपुर् भसितभासितमम्बिकया तया  ।  
सितमिवाभ्रमहो सह विद्युता नभसि देवपतेः परमेष्ठिनः  ॥ लिप्_१,७२।९० ॥  
भातीन्द्रधनुषाकाशं मेरुणा च यथा जगत्  ।  
हिरण्यधनुषा सौम्यं वपुः शम्भोः शशिद्युति  ॥ लिप्_१,७२।९१ ॥  
सितातपत्रं रत्नांशु- मिश्रितं परमेष्ठिनः  ।  
यथोदये शशाङ्कस्य भात्यखण्डं हि मण्डलम्  ॥ लिप्_१,७२।९२ ॥  
सदुकूला शिवे रक्ता लम्बिता भाति मालिका  ।  
छत्रान्ता रत्नजाकाशात् पतन्तीव सरिद्वरा  ॥ लिप्_१,७२।९३ ॥  
अथ महेन्द्रविरिञ्चिविभावसु- प्रभृतिभिर् नतपादसरोरुहः  ।  
सह तदा च जगाम तयाम्बया सकललोकहिताय पुरत्रयम्  ॥ लिप्_१,७२।९४ ॥  
दग्धुं समर्थो मनसा क्षणेन चराचरं सर्वमिदं त्रिशूली  ।  
किमत्र दग्धुं त्रिपुरं पिनाकी स्वयं गतश्चात्र गणैश् च सार्धम्  ॥ लिप्_१,७२।९५ ॥  
रथेन किं चेषुवरेण तस्य गणैश् च किं देवगणैश् च शम्भोः  ।  
पुरत्रयं दग्धुमलुप्तशक्तेः किमेतद् इत्याहुर् अजेन्द्रमुख्याः  ॥ लिप्_१,७२।९६ ॥  
मन्वाम नूनं भगवान्पिनाकी लीलार्थमेतत्सकलं प्रवर्त्तुम्  ।  
व्यवस्थितश्चेति तथान्यथा चेद् आडम्बरेणास्य फलं किमन्यत्  ॥ लिप्_१,७२।९७ ॥  
पुरत्रयस्यास्य समीपवर्ती सुरेश्वरैर् नन्दिमुखैश् च नन्दी  ।  
गणैर्गणेशस्तु रराज देव्या जगद्रथो मेरुरिवाष्टशृङ्गैः  ॥ लिप्_१,७२।९८ ॥  
अथ निरीक्ष्य सुरेश्वरमीश्वरं सगणमद्रिसुतासहितं तदा  ।  
त्रिपुररङ्गतलोपरि संस्थितः सुरगणो ऽनुजगाम स्वयं तथा  ॥ लिप्_१,७२।९९ ॥  
जगत्त्रयं सर्वमिवापरं तत् पुरत्रयं तत्र विभाति सम्यक्  ।  
नरेश्वरैश्चैव गणैश् च देवैः सुरेतरैश् च त्रिविधैर्मुनीन्द्राः  ॥ लिप्_१,७२।१०० ॥  
<Śiva burns Tripura>  
अथ सज्यं धनुः कृत्वा शर्वः सन्धाय तं शरम्  ।  
युक्त्वा पाशुपतास्त्रेण त्रिपुरं समचिन्तयत्  ॥ लिप्_१,७२।१०१ ॥  
तस्मिन् स्थिते महादेवे रुद्रे विततकार्मुके  ।  
पुराणि तेन कालेन जग्मुरेकत्वमाशु वै  ॥ लिप्_१,७२।१०२ ॥  
एकीभावं गते चैव त्रिपुरे समुपागते  ।  
बभूव तुमुलो हर्षो देवतानां महात्मनाम्  ॥ लिप्_१,७२।१०३ ॥  
ततो देवगणाः सर्वे सिद्धाश् च परमर्षयः  ।  
जयेति वाचो मुमुचुः संस्तुवन्तो ऽष्टमूर्तिकम्  ॥ लिप्_१,७२।१०४ ॥  
अथाह भगवान्ब्रह्मा भगनेत्रनिपातनम्  ।  
पुष्ययोगे ऽपि सम्प्राप्ते लीलावशमुमापतिम्  ॥ लिप्_१,७२।१०५ ॥  
स्थाने तव महादेव चेष्टेयं परमेश्वर  ।  
पूर्वदेवाश् च देवाश् च समास्तव यतः प्रभो  ॥ लिप्_१,७२।१०६ ॥  
तथापि देवा धर्मिष्ठाः पूर्वदेवाश् च पापिनः  ।  
यतस्तस्माज्जगन्नाथ लीलां त्यक्तुमिहार्हसि  ॥ लिप्_१,७२।१०७ ॥  
किं रथेन ध्वजेनेश तव दग्धुं पुरत्रयम्  ।  
इषुणा भूतसङ्घैश् च विष्णुना च मया प्रभो  ॥ लिप्_१,७२।१०८ ॥  
पुष्ययोगे त्वनुप्राप्ते पुरं दग्धुमिहार्हसि  ।  
यावन्न यान्ति देवेश वियोगं तावदेव तु  ॥ लिप्_१,७२।१०९ ॥  
दग्धुमर्हसि शीघ्रं त्वं त्रीण्येतानि पुराणि वै  ।  
अथ देवो महादेवः सर्वज्ञस्तदवैक्षत  ॥ लिप्_१,७२।११० ॥  
पुरत्रयं विरूपाक्षस् तत्क्षणाद्भस्म वै कृतम्  ।  
सोमश् च भगवान्विष्णुः कालाग्निर्वायुरेव च  ॥ लिप्_१,७२।१११ ॥  
शरे व्यवस्थिताः सर्वे देवमूचुः प्रणम्य तम्  ।  
दग्धमप्यथ देवेश वीक्षणेन पुरत्रयम्  ॥ लिप्_१,७२।११२ ॥  
अस्मद्धितार्थं देवेश शरं मोक्तुमिहार्हसि  ।  
अथ सम्मृज्य धनुषो ज्यां हसन् त्रिपुरार्दनः  ॥ लिप्_१,७२।११३ ॥  
मुमोच बाणं विप्रेन्द्रा व्याकृष्याकर्णम् ईश्वरः  ।  
तत्क्षणात्त्रिपुरं दग्ध्वा त्रिपुरान्तकरः शरः  ॥ लिप्_१,७२।११४ ॥  
देवदेवं समासाद्य नमस्कृत्वा व्यवस्थितः  ।  
रेजे पुरत्रयं दग्धं दैत्यकोटिशतैर्वृतम्  ॥ लिप्_१,७२।११५ ॥  
इषुणा तेन कल्पान्ते रुद्रेणेव जगत्त्रयम्  ।  
ये पूजयन्ति तत्रापि दैत्या रुद्रं सबान्धवाः  ॥ लिप्_१,७२।११६ ॥  
गाणपत्यं तदा शम्भोर् ययुः पूजाविधेर्बलात्  ।  
न किञ्चिद् अब्रुवन् देवाः सेन्द्रोपेन्द्रा गणेश्वराः  ॥ लिप्_१,७२।११७ ॥  
भयाद्देवं निरीक्ष्यैव देवीं हिमवतः सुताम्  ।  
दृष्ट्वा भीतं तदानीकं देवानां देवपुङ्गवः  ॥ लिप्_१,७२।११८ ॥  
किं चेत्याह तदा देवान् प्रणेमुस्तं समन्ततः  ॥ लिप्_१,७२।११९ ॥  
ववन्दिरे नन्दिनमिन्दुभूषणं ववन्दिरे पर्वतराजसम्भवाम्  ।  
ववन्दिरे चाद्रिसुतासुतं प्रभुं ववन्दिरे देवगणा महेश्वरम्  ॥ लिप्_१,७२।१२० ॥  
तुष्टाव हृदये ब्रह्मा देवैः सह समाहितः  ।  
विष्णुना च भवं देवं त्रिपुरारातिमीश्वरम्  ॥ लिप्_१,७२।१२१ ॥  
  
श्रीपितामह उवाच  
प्रसीद देवदेवेश प्रसीद परमेश्वर  ।  
प्रसीद जगतां नाथ प्रसीदानन्ददाव्यय  ॥ लिप्_१,७२।१२२ ॥  
पञ्चास्यरुद्ररुद्राय पञ्चाशत्कोटिमूर्तये  ।  
आत्मत्रयोपविष्टाय विद्यातत्त्वाय ते नमः  ॥ लिप्_१,७२।१२३ ॥  
शिवाय शिवतत्त्वाय अघोराय नमोनमः  ।  
अघोराष्टकतत्त्वाय द्वादशात्मस्वरूपिणे  ॥ लिप्_१,७२।१२४ ॥  
विद्युत्कोटिप्रतीकाशम् अष्टकाशं सुशोभनम्  ।  
रूपमास्थाय लोके ऽस्मिन् संस्थिताय शिवात्मने  ॥ लिप्_१,७२।१२५ ॥  
अग्निवर्णाय रौद्राय अम्बिकार्धशरीरिणे  ।  
धवलश्यामरक्तानां मुक्तिदायामराय च  ॥ लिप्_१,७२।१२६ ॥  
ज्येष्ठाय रुद्ररूपाय सोमाय वरदाय च  ।  
त्रिलोकाय त्रिदेवाय वषट्काराय वै नमः  ॥ लिप्_१,७२।१२७ ॥  
मध्ये गगनरूपाय गगनस्थाय ते नमः  ।  
अष्टक्षेत्राष्टरूपाय अष्टतत्त्वाय ते नमः  ॥ लिप्_१,७२।१२८ ॥  
चतुर्धा च चतुर्धा च चतुर्धा संस्थिताय च  ।  
पञ्चधा पञ्चधा चैव पञ्चमन्त्रशरीरिणे  ॥ लिप्_१,७२।१२९ ॥  
चतुःषष्टिप्रकाराय अकाराय नमोनमः  ।  
द्वात्रिंशत्तत्त्वरूपाय उकाराय नमोनमः  ॥ लिप्_१,७२।१३० ॥  
षोडशात्मस्वरूपाय मकाराय नमोनमः  ।  
अष्टधात्मस्वरूपाय अर्धमात्रात्मने नमः  ॥ लिप्_१,७२।१३१ ॥  
ओङ्काराय नमस्तुभ्यं चतुर्धा संस्थिताय च  ।  
गगनेशाय देवाय स्वर्गेशाय नमो नमः  ॥ लिप्_१,७२।१३२ ॥  
सप्तलोकाय पाताल- नरकेशाय वै नमः  ।  
अष्टक्षेत्राष्टरूपाय परात्परतराय च  ॥ लिप्_१,७२।१३३ ॥  
सहस्रशिरसे तुभ्यं सहस्राय च ते नमः  ।  
सहस्रपादयुक्ताय शर्वाय परमेष्ठिने  ॥ लिप्_१,७२।१३४ ॥  
नवात्मतत्त्वरूपाय नवाष्टात्मात्मशक्तये  ।  
पुनरष्टप्रकाशाय तथाष्टाष्टकमूर्तये  ॥ लिप्_१,७२।१३५ ॥  
चतुःषष्ट्यात्मतत्त्वाय पुनरष्टविधाय ते  ।  
गुणाष्टकवृतायैव गुणिने निर्गुणाय ते  ॥ लिप्_१,७२।१३६ ॥  
मूलस्थाय नमस्तुभ्यं शाश्वतस्थानवासिने  ।  
नाभिमण्डलसंस्थाय हृदि निःस्वनकारिणे  ॥ लिप्_१,७२।१३७ ॥  
कन्धरे च स्थितायैव तालुरन्ध्रस्थिताय च  ।  
भ्रूमध्ये संस्थितायैव नादमध्ये स्थिताय च  ॥ लिप्_१,७२।१३८ ॥  
चन्द्रबिम्बस्थितायैव शिवाय शिवरूपिणे  ।  
वह्निसोमार्करूपाय षट्त्रिंशच्छक्तिरूपिणे  ॥ लिप्_१,७२।१३९ ॥  
त्रिधा संवृत्य लोकान्वै प्रसुप्तभुजगात्मने  ।  
त्रिप्रकारं स्थितायैव त्रेताग्निमयरूपिणे  ॥ लिप्_१,७२।१४० ॥  
सदाशिवाय शान्ताय महेशाय पिनाकिने  ।  
सर्वज्ञाय शरण्याय सद्योजाताय वै नमः  ॥ लिप्_१,७२।१४१ ॥  
अघोराय नमस्तुभ्यं वामदेवाय ते नमः  ।  
तत्पुरुषाय नमो ऽस्तु ईशानाय नमोनमः  ॥ लिप्_१,७२।१४२ ॥  
नमस्त्रिंशत्प्रकाशाय शान्तातीताय वै नमः  ।  
अनन्तेशाय सूक्ष्माय उत्तमाय नमो ऽस्तु ते  ॥ लिप्_१,७२।१४३ ॥  
एकाक्षाय नमस्तुभ्यम् एकरुद्राय ते नमः  ।  
नमस्त्रिमूर्तये तुभ्यं श्रीकण्ठाय शिखण्डिने  ॥ लिप्_१,७२।१४४ ॥  
अनन्तासनसंस्थाय अनन्तायान्तकारिणे  ।  
विमलाय विशालाय विमलाङ्गाय ते नमः  ॥ लिप्_१,७२।१४५ ॥  
विमलासनसंस्थाय विमलार्थार्थरूपिणे  ।  
योगपीठान्तरस्थाय योगिने योगदायिने  ॥ लिप्_१,७२।१४६ ॥  
योगिनां हृदि संस्थाय सदा नीवारशूकवत्  ।  
प्रत्याहाराय ते नित्यं प्रत्याहाररताय ते  ॥ लिप्_१,७२।१४७ ॥  
प्रत्याहाररतानां च प्रतिस्थानस्थिताय च  ।  
धारणायै नमस्तुभ्यं धारणाभिरताय ते  ॥ लिप्_१,७२।१४८ ॥  
धारणाभ्यासयुक्तानां पुरस्तात्संस्थिताय च  ।  
ध्यानाय ध्यानरूपाय ध्यानगम्याय ते नमः  ॥ लिप्_१,७२।१४९ ॥  
ध्येयाय ध्येयगम्याय ध्येयध्यानाय ते नमः  ।  
ध्येयानामपि ध्येयाय नमो ध्येयतमाय ते  ॥ लिप्_१,७२।१५० ॥  
समाधानाभिगम्याय समाधानाय ते नमः  ।  
समाधानरतानां तु निर्विकल्पार्थरूपिणे  ॥ लिप्_१,७२।१५१ ॥  
दग्ध्वोद्धृतं सर्वमिदं त्वयाद्य जगत्त्रयं रुद्र पुरत्रयं हि  ।  
कः स्तोतुमिच्छेत् कथमीदृशं त्वां स्तोष्ये हि तुष्टाय शिवाय तुभ्यम्  ॥ लिप्_१,७२।१५२ ॥  
भक्त्या च तुष्ट्याद्भुतदर्शनाच्च मर्त्या अमर्त्या अपि देवदेव  ।  
एते गणाः सिद्धगणैः प्रणामं कुर्वन्ति देवेश गणेश तुभ्यम्  ॥ लिप्_१,७२।१५३ ॥  
निरीक्षणादेव विभो ऽसि दग्धुं पुरत्रयं चैव जगत्त्रयं च  ।  
लीलालसेनाम्बिकया क्षणेन दग्धं किलेषुश् च तदाथ मुक्तः  ॥ लिप्_१,७२।१५४ ॥  
कृतो रथश्चेषुवरश् च शुभ्रं शरसनं ते त्रिपुरक्षयाय  ।  
अनेकयत्नैश् च मयाथ तुभ्यं फलं न दृष्टं सुरसिद्धसङ्घैः  ॥ लिप्_१,७२।१५५ ॥  
रथो रथी देववरो हरिश् च रुद्रः स्वयं शक्रपितामहौ च  ।  
त्वमेव सर्वे भगवन् कथं तु स्तोष्ये ह्य् अतोष्यं प्रणिपत्य मूर्ध्ना  ॥ लिप्_१,७२।१५६ ॥  
अनन्तपादस् त्वम् अनन्तबाहुर् अनन्तमूर्धान्तकरः शिवश् च  ।  
अनन्तमूर्तिः कथम् ईदृशं त्वां तोष्ये ह्य् अतोष्यं कथमीदृशं त्वाम्  ॥ लिप्_१,७२।१५७ ॥  
नमोनमः सर्वविदे शिवाय रुद्राय शर्वाय भवाय तुभ्यम्  ।  
स्थूलाय सूक्ष्माय सुसूक्ष्मसूक्ष्म- सूक्ष्माय सूक्ष्मार्थविदे विधात्रे  ॥ लिप्_१,७२।१५८ ॥  
स्रष्ट्रे नमः सर्वसुरासुराणां भर्त्रे च हर्त्रे जगतां विधात्रे  ।  
नेत्रे सुराणामसुरेश्वराणां दात्रे प्रशास्त्रे मम सर्वशास्त्रे  ॥ लिप्_१,७२।१५९ ॥  
वेदान्तवेद्याय सुनिर्मलाय वेदार्थविद्भिः सततं स्तुताय  ।  
वेदात्मरूपाय भवाय तुभ्यम् अन्ताय मध्याय सुमध्यमाय  ॥ लिप्_१,७२।१६० ॥  
आद्यन्तशून्याय च संस्थिताय तथा त्वशून्याय च लिङ्गिने च  ।  
अलिङ्गिने लिङ्गमयाय तुभ्यं लिङ्गाय वेदादिमयाय साक्षात्  ॥ लिप्_१,७२।१६१ ॥  
रुद्राय मूर्धाननिकृन्तनाय ममादिदेवस्य च यज्ञमूर्तेः  ।  
विध्वान्तभङ्गं मम कर्तुमीश दृष्ट्वैव भूमौ करजाग्रकोट्या  ॥ लिप्_१,७२।१६२ ॥  
अहो विचित्रं तव देवदेव विचेष्टितं सर्वसुरासुरेश  ।  
देहीव देवैः सह देवकार्यं करिष्यसे निर्गुणरूपतत्त्व  ॥ लिप्_१,७२।१६३ ॥  
एकं स्थूलं सूक्ष्ममेकं सुसूक्ष्मं मूर्तामूर्तं मूर्तमेकं ह्यमूर्तम्  ।  
एकं दृष्टं वाङ्मयं चैकमीशं ध्येयं चैकं तत्त्वमत्राद्भुतं ते  ॥ लिप्_१,७२।१६४ ॥  
स्वप्ने दृष्टं यत्पदार्थं ह्यलक्ष्यं दृष्टं नूनं भाति मन्ये न चापि  ।  
मूर्तिर्नो वै दैवकीशान देवैर् लक्ष्या यत्नैरप्यलक्ष्यं कथं तु  ॥ लिप्_१,७२।१६५ ॥  
दिव्यः क्व देवेश भवत्प्रभावो वयं क्व भक्तिः क्व च ते स्तुतिश् च  ।  
तथापि भक्त्या विलपन्तमीश पितामहं मां भगवन्क्षमस्व  ॥ लिप्_१,७२।१६६ ॥  
  
सूत उवाच  
य इमं शृणुयाद्द्विजोत्तमा भुवि देवं प्रणिपत्य पठेत्  ।  
स च मुञ्चति पापबन्धनं भवभक्त्या पुरशासितुः स्तवम्  ॥ लिप्_१,७२।१६७ ॥  
श्रुत्वा च भक्त्या चतुराननेन स्तुतो हसञ्शैलसुतां निरीक्ष्य  ।  
स्तवं तदा प्राह महानुभावं महाभुजो मन्दरशृङ्गवासी  ॥ लिप्_१,७२।१६८ ॥  
  
शिव उवाच  
स्तवेनानेन तुष्टो ऽस्मि तव भक्त्या च पद्मज  ।  
वरान् वरय भद्रं ते देवानां च यथेप्सितान्  ॥ लिप्_१,७२।१६९ ॥  
  
सूत उवाच  
ततः प्रणम्य देवेशं भगवान्पद्मसम्भवः  ।  
कृताञ्जलिपुटो भूत्वा प्राहेदं प्रीतमानसः  ॥ लिप्_१,७२।१७० ॥  
  
श्रीपितामह उवाच  
भगवन्देवदेवेश त्रिपुरान्तक शङ्कर  ।  
त्वयि भक्तिं परां मे ऽद्य प्रसीद परमेश्वरम्  ॥ लिप्_१,७२।१७१ ॥  
देवानां चैव सर्वेषां त्वयि सर्वार्थदेश्वर  ।  
प्रसीद भक्तियोगेन सारथ्येन च सर्वदा  ॥ लिप्_१,७२।१७२ ॥  
जनार्दनो ऽपि भगवान् नमस्कृत्य महेश्वरम्  ।  
कृताञ्जलिपुटो भूत्वा प्राह साम्बं त्रियम्बकम्  ॥ लिप्_१,७२।१७३ ॥  
वाहनत्वं तवेशान नित्यमीहे प्रसीद मे  ।  
त्वयि भक्तिं च देवेश देवदेव नमो ऽस्तु ते  ॥ लिप्_१,७२।१७४ ॥  
सामर्थ्यं च सदा मह्यं भवन्तं वोढुमीश्वरम्  ।  
सर्वज्ञत्वं च वरद सर्वगत्वं च शङ्कर  ॥ लिप्_१,७२।१७५ ॥  
  
सूत उवाच  
तयोः श्रुत्वा महादेवो विज्ञप्तिं परमेश्वरः  ।  
सारथ्ये वाहनत्वे च कल्पयामास वै भवः  ॥ लिप्_१,७२।१७६ ॥  
दत्त्वा तस्मै ब्रह्मणे विष्णवे च दग्ध्वा दैत्यान्देवदेवो महात्मा  ।  
सार्धं देव्या नन्दिना भूतसङ्घैर् अन्तर्धानं कारयामास शर्वः  ॥ लिप्_१,७२।१७७ ॥  
ततस्तदा महेश्वरे गते रणाद्गणैः सह  ।  
सुरेश्वराः सुविस्मिता भवं प्रणम्य पार्वतीम्  ॥ लिप्_१,७२।१७८ ॥  
ययुश् च दुःखवर्जिताः स्ववाहनैर्दिवं ततः  ।  
सुरेश्वरा मुनीश्वरा गणेश्वराश् च भास्कराः  ॥ लिप्_१,७२।१७९ ॥  
त्रिपुरारेरिमं पुण्यं निर्मितं ब्रह्मणा पुरा  ।  
यः पठेच्छ्राद्धकाले वा दैवे कर्मणि च द्विजाः  ॥ लिप्_१,७२।१८० ॥  
श्रावयेद्वा द्विजान् भक्त्या ब्रह्मलोकं स गच्छति  ।  
मानसैर्वाचिकैः पापैस् तथा वै कायिकैः पुनः  ॥ लिप्_१,७२।१८१ ॥  
स्थूलैः सूक्ष्मैः सुसूक्ष्मैश् च महापातकसम्भवैः  ।  
पातकैश् च द्विजश्रेष्ठा उपपातकसम्भवैः  ॥ लिप्_१,७२।१८२ ॥  
पापैश् च मुच्यते जन्तुः श्रुत्वाध्यायमिमं शुभम्  ।  
शत्रवो नाशमायान्ति सङ्ग्रामे विजयीभवेत्  ॥ लिप्_१,७२।१८३ ॥  
सर्वरोगैर्न बाध्येत आपदो न स्पृशन्ति तम्  ।  
धनमायुर्यशो विद्यां प्रभावमतुलं लभेत्  ॥ लिप्_१,७२।१८४ ॥  
  
इति श्रीलिङ्गमहापुराणे पूर्वभागे त्रिपुरदाहे ब्रह्मस्तवो नाम द्विसप्तितमो ऽध्यायः  
  
  
  
_______________________________________________________________  
  
लिप्, १, ७३  
  
सूत उवाच  
गते महेश्वरे देवे दग्ध्वा च त्रिपुरं क्षणात्  ।  
सदस्याह सुरेन्द्राणां भगवान्पद्मसम्भवः  ॥ लिप्_१,७३।१ ॥  
  
पितामह उवाच  
सन्त्यज्य देवदेवेशं लिङ्गमूर्तिमहेश्वरम्  ।  
तारपौत्रो महातेजास् तारकस्य सुतो बली  ॥ लिप्_१,७३।२ ॥  
तारकाक्षो ऽपि दितिजः कमलाक्षश् च वीर्यवान्  ।  
विद्युन्माली च दैत्येशः अन्ये चापि सबान्धवाः  ॥ लिप्_१,७३।३ ॥  
त्यक्त्वा देवं महादेवं मायया च हरेः प्रभोः  ।  
सर्वे विनष्टाः प्रध्वस्ताः स्वपुरैः पुरसम्भवैः  ॥ लिप्_१,७३।४ ॥  
तस्मात्सदा पूजनीयो लिङ्गमूर्तिः सदाशिवः  ।  
यावत्पूजा सुरेशानां तावदेव स्थितिर्यतः  ॥ लिप्_१,७३।५ ॥  
पूजनीयः शिवो नित्यं श्रद्धया देवपुङ्गवैः  ।  
सर्वलिङ्गमयो लोकः सर्वं लिङ्गे प्रतिष्ठितम्  ॥ लिप्_१,७३।६ ॥  
तस्मात् सम्पूजयेल्लिङ्गं य इच्छेत्सिद्धिमात्मनः  ।  
सर्वे लिङ्गार्चनादेव देवा दैत्याश् च दानवाः  ॥ लिप्_१,७३।७ ॥  
यक्षा विद्याधराः सिद्धा राक्षसाः पिशिताशनाः  ।  
पितरो मुनयश्चापि पिशाचाः किन्नरादयः  ॥ लिप्_१,७३।८ ॥  
अर्चयित्वा लिङ्गमूर्ति संसिद्धा नात्र संशयः  ।  
तस्माल्लिङ्गं यजेन्नित्यं येन केनापि वा सुराः  ॥ लिप्_१,७३।९ ॥  
पशवश् च वयं तस्य देवदेवस्य धीमतः  ।  
पशुत्वं च परित्यज्य कृत्वा पाशुपतं ततः  ॥ लिप्_१,७३।१० ॥  
पूजनीयो महादेवो लिङ्गमूर्तिः सनातनः  ।  
विशोध्य चैव भूतानि पञ्चभिः प्रणवैः समम्  ॥ लिप्_१,७३।११ ॥  
प्राणायामैः समायुक्तैः पञ्चभिः सुरपुङ्गवाः  ।  
चतुर्भिः प्रणवैश्चैव प्राणायामपरायणैः  ॥ लिप्_१,७३।१२ ॥  
त्रिभिश् च प्रणवैर्देवाः प्राणायामैस्तथाविधैः  ।  
द्विधा न्यस्य तथौङ्कारं प्राणायामपरायणः  ॥ लिप्_१,७३।१३ ॥  
ततश्चौङ्कारम् उच्चार्य प्राणापानौ नियम्य च  ।  
ज्ञानामृतेन सर्वाङ्गान्य् आपूर्य प्रणवेन च  ॥ लिप्_१,७३।१४ ॥  
गुणत्रयं चतुर्धाख्यम् अहङ्कारं च सुव्रताः  ।  
तन्मात्राणि च भूतानि तथा बुद्धीन्द्रियाणि च  ॥ लिप्_१,७३।१५ ॥  
कर्मेन्द्रियाणि संशोध्य पुरुषं युगलं तथा  ।  
चिदात्मानं तनुं कृत्वा चाग्निर्भस्मेति संस्पृशेत्  ॥ लिप्_१,७३।१६ ॥  
वायुर्भस्मेति च व्योम तथाम्भः पृथिवी तथा  ।  
त्रियायुषं त्रिसन्ध्यं च धूलयेद् भसितेन यः  ॥ लिप्_१,७३।१७ ॥  
स योगी सर्वतत्त्वज्ञो व्रतं पाशुपतं त्विदम्  ।  
भवेन पाशमोक्षार्थं कथितं देवसत्तमाः  ॥ लिप्_१,७३।१८ ॥  
एवं पाशुपतं कृत्वा सम्पूज्य परमेश्वरम्  ।  
लिङ्गे पुरा मया दृष्टे विष्णुना च महात्मना  ॥ लिप्_१,७३।१९ ॥  
पशवो नैव जायन्ते वर्षमात्रेण देवताः  ।  
अस्माभिः सर्वकार्याणां देवमभ्यर्च्य यत्नतः  ॥ लिप्_१,७३।२० ॥  
बाह्ये चाभ्यन्तरे चैव मन्ये कर्तव्यमीश्वरम्  ।  
प्रतिज्ञा मम विष्णोश् च दिव्यैषा सुरसत्तमाः  ॥ लिप्_१,७३।२१ ॥  
मुनीनां च न सन्देहस् तस्मात् सम्पूजयेच्छिवम्  ।  
सा हानिस्तन्महच्छिद्रं स मोहः सा च मूकता  ॥ लिप्_१,७३।२२ ॥  
यत्क्षणं वा मुहूर्तं वा शिवमेकं न चिन्तयेत्  ।  
भवभक्तिपरा ये च भवप्रणतचेतसः  ॥ लिप्_१,७३।२३ ॥  
भवसंस्मरणोद्युक्ता न ते दुःखस्य भाजनम्  ।  
भवनानि मनोज्ञानि दिव्यमाभरणं स्त्रियः  ॥ लिप्_१,७३।२४ ॥  
धनं वा तुष्टिपर्यन्तं शिवपूजाविधेः फलम्  ।  
ये वाञ्छन्ति महाभोगान् राज्यं च त्रिदशालये  ।  
ते ऽर्चयन्तु सदा कालं लिङ्गमूर्तिं महेश्वरम्  ॥ लिप्_१,७३।२५ ॥  
हत्वा भित्त्वा च भूतानि दग्ध्वा सर्वमिदं जगत्  ॥ लिप्_१,७३।२६ ॥  
यजेदेकं विरूपाक्षं न पापैः स प्रलिप्यते  ।  
शैलं लिङ्गं मदीयं हि सर्वदेवनमस्कृतम्  ॥ लिप्_१,७३।२७ ॥  
इत्युक्त्वा पूर्वमभ्यर्च्य रुद्रं त्रिभुवनेश्वरम्  ।  
तुष्टाव वाग्भिर् इष्टाभिर् देवदेवं त्रियम्बकम्  ॥ लिप्_१,७३।२८ ॥  
तदाप्रभृति शक्राद्याः पूजयामासुरीश्वरम्  ।  
साक्षात्पाशुपतं कृत्वा भस्मोद्धूलितविग्रहाः  ॥ लिप्_१,७३।२९ ॥  
  
इति श्रीलिङ्गमहापुराणे पूर्वभागे ब्रह्मप्रोक्तलिङ्गार्चनविधिर् नाम त्रिसप्ततितमो ऽध्यायः  
  
  
  
_______________________________________________________________  
  
लिप्, १, ७४  
  
सूत उवाच  
<deity => लिङ्ग>  
लिङ्गानि कल्पयित्वैवं स्वाधिकारानुरूपतः  ।  
विश्वकर्मा ददौ तेषां नियोगाद्ब्रह्मणः प्रभोः  ॥ लिप्_१,७४।१ ॥  
इन्द्रनीलमयं लिङ्गं विष्णुना पूजितं सदा  ।  
पद्मरागमयं शक्रो हैमं विश्रवसः सुतः  ॥ लिप्_१,७४।२ ॥  
विश्वेदेवास् तथा रौप्यं वसवः कान्तिकं शुभम्  ।  
आरकूटमयं वायुर् अश्विनौ पार्थिवं सदा  ॥ लिप्_१,७४।३ ॥  
स्फाटिकं वरुणो राजा आदित्यास्ताम्रनिर्मितम्  ।  
मौक्तिकं सोमराड् धीमांस् तथा लिङ्गमनुत्तमम्  ॥ लिप्_१,७४।४ ॥  
अनन्ताद्या महानागाः प्रवालकमयं शुभम्  ।  
दैत्या ह्ययोमयं लिङ्गं राक्षसाश् च महात्मनः  ॥ लिप्_१,७४।५ ॥  
त्रैलोहिकं गुह्यकाश् च सर्वलोहमयं गणाः  ।  
चामुण्डा सैकतं साक्षान् मातरश् च द्विजोत्तमाः  ॥ लिप्_१,७४।६ ॥  
दारुजं नैरृतिर् भक्त्या यमो मारकतं शुभम्  ।  
नीलाद्याश् च तथा रुद्राः शुद्धं भस्ममयं शुभम्  ॥ लिप्_१,७४।७ ॥  
लक्ष्मीवृक्षमयं लक्ष्मीर् गुहो वै गोमयात्मकम्  ।  
मुनयो मुनिशार्दूलाः कुशाग्रमयम् उत्तमम्  ॥ लिप्_१,७४।८ ॥  
वामाद्याः पुष्पलिङ्गं तु गन्धलिङ्गं मनोन्मनी  ।  
सरस्वती च रत्नेन कृतं रुद्रस्य वाग्भवा  ॥ लिप्_१,७४।९ ॥  
दुर्गा हैमं महादेवं सवेदिकमनुत्तमम्  ।  
उग्रा पिष्टमयं सर्वे मन्त्रा ह्याज्यमयं शुभम्  ॥ लिप्_१,७४।१० ॥  
वेदाः सर्वे दधिमयं पिशाचाः सीसनिर्मितम्  ।  
लेभिरे च यथायोग्यं प्रसादाद्ब्रह्मणः पदम्  ॥ लिप्_१,७४।११ ॥  
बहुनात्र किमुक्तेन चराचरमिदं जगत्  ।  
शिवलिङ्गं समभ्यर्च्य स्थितमत्र न संशयः  ॥ लिप्_१,७४।१२ ॥  
<types of liṅgas acc. to material>  
षड्विधं लिङ्गमित्याहुर् द्रव्याणां च प्रभेदतः  ।  
तेषां भेदाश्चतुर्युक्त- चत्वारिंशदिति स्मृताः  ॥ लिप्_१,७४।१३ ॥  
शैलजं प्रथमं प्रोक्तं तद्धि साक्षाच्चतुर्विधम्  ।  
द्वितीयं रत्नजं तच्च सप्तधा मुनिसत्तमाः  ॥ लिप्_१,७४।१४ ॥  
तृतीयं धातुजं लिङ्गम् अष्टधा परमेष्ठिनः  ।  
तुरीयं दारुजं लिङ्गं तत्तु षोडशधोच्यते  ॥ लिप्_१,७४।१५ ॥  
मृन्मयं पञ्चमं लिङ्गं द्विधा भिन्नं द्विजोत्तमाः  ।  
षष्ठं तु क्षणिकं लिङ्गं सप्तधा परिकीर्तितम्  ॥ लिप्_१,७४।१६ ॥  
श्रीप्रदं रत्नजं लिङ्गं शैलजं सर्वसिद्धिदम्  ।  
धातुजं धनदं साक्षाद् दारुजं भोगसिद्धिदम्  ॥ लिप्_१,७४।१७ ॥  
मृन्मयं चैव विप्रेन्द्राः सर्वसिद्धिकरं शुभम्  ।  
शैलजं चोत्तमं प्रोक्तं मध्यमं चैव धातुजम्  ॥ लिप्_१,७४।१८ ॥  
बहुधा लिङ्गभेदाश् च नव चैव समासतः  ।  
मूले ब्रह्मा तथा मध्ये विष्णुस्त्रिभुवनेश्वरः  ॥ लिप्_१,७४।१९ ॥  
रुद्रोपरि महादेवः प्रणवाख्यः सदाशिवः  ।  
लिङ्गवेदी महादेवी त्रिगुणा त्रिमयाम्बिका  ॥ लिप्_१,७४।२० ॥  
तया च पूजयेद्यस्तु देवी देवश् च पूजितौ  ।  
शैलजं रत्नजं वापि धातुजं वापि दारुजम्  ॥ लिप्_१,७४।२१ ॥  
मृन्मयं क्षणिकं वापि भक्त्या स्थाप्य फलं शुभम्  ।  
सुरेन्द्राम्भोजगर्भाग्नि- यमाम्बुपधनेश्वरैः  ॥ लिप्_१,७४।२२ ॥  
सिद्धविद्याधराहीन्द्रैर् यक्षदानवकिन्नरैः  ।  
स्तूयमानः सुपुण्यात्मा देवदुन्दुभिनिःस्वनैः  ॥ लिप्_१,७४।२३ ॥  
भूर्भूवःस्वर्महर्लोकान् क्रमाद् वै जनतः परम्  ।  
तपः सत्यं पराक्रम्य भासयन् स्वेन तेजसा  ॥ लिप्_१,७४।२४ ॥  
लिङ्गस्थापनसन्मार्ग- निहितस्वायतासिना  ।  
आशु ब्रह्माण्डमुद्भिद्य निर्गच्छन्निर्विशङ्कया  ॥ लिप्_१,७४।२५ ॥  
शैलजं रत्नजं वापि धातुजं वापि दारुजम्  ।  
मृन्मयं क्षणिकं त्यक्त्वा स्थापयेत्सकलं वपुः  ॥ लिप्_१,७४।२६ ॥  
विधिना चैव कृत्वा तु स्कन्दोमासहितं शुभम्  ।  
कुन्दगोक्षीरसङ्काशं लिङ्गं यः स्थापयेन्नरः  ॥ लिप्_१,७४।२७ ॥  
नृणां तनुं समास्थाय स्थितो रुद्रो न संशयः  ।  
दर्शनात्स्पर्शनात्तस्य लभन्ते निर्वृतिं नराः  ॥ लिप्_१,७४।२८ ॥  
तस्य पुण्यं मया वक्तुं सम्यग्युगशतैरपि  ।  
शक्यते नैव विप्रेन्द्रास् तस्माद् वै स्थापयेत् तथा  ॥ लिप्_१,७४।२९ ॥  
सर्वेषामेव मर्त्यानां विभोर्दिव्यं वपुः शुभम्  ।  
सकलं भावनायोग्यं योगिनामेव निष्कलम्  ॥ लिप्_१,७४।३० ॥  
  
इति श्रीलिङ्गमहापुराणे पूर्वभागे शिवलिङ्गभेदसंस्थापनादिवर्णनं नाम चतुःसप्ततितमो ऽध्यायः  
  
  
  
_______________________________________________________________  
  
  
लिप्, १, ७५  
  
ऋषय ऊचुः  
निष्कलो निर्मलो नित्यः सकलत्वं कथं गतः  ।  
वक्तुमर्हसि चास्माकं यथा पूर्वं यथा श्रुतम्  ॥ लिप्_१,७५।१ ॥  
  
सूत उवाच  
परमार्थविदः केचिद् ऊचुः प्रणवरूपिणम्  ।  
विज्ञानमिति विप्रेन्द्राः श्रुत्वा श्रुतिशिरस्यजम्  ॥ लिप्_१,७५।२ ॥  
शब्दादिविषयं ज्ञानं ज्ञानमित्यभिधीयते  ।  
तज्ज्ञानं भ्रान्तिरहितम् इत्यन्ये नेति चापरे  ॥ लिप्_१,७५।३ ॥  
यज्ज्ञानं निर्मलं शुद्धं निर्विकल्पं निराश्रयम्  ।  
गुरुप्रकाशकं ज्ञानम् इत्यन्ये मुनयो द्विजाः  ॥ लिप्_१,७५।४ ॥  
ज्ञानेनैव भवेन्मुक्तिः प्रसादो ज्ञानसिद्धये  ।  
उभाभ्यां मुच्यते योगी तत्रानन्दमयो भवेत्  ॥ लिप्_१,७५।५ ॥  
वदन्ति मुनयः केचित् कर्मणा तस्य सङ्गतिम्  ।  
कल्पनाकल्पितं रूपं संहृत्य स्वेच्छयैव हि  ॥ लिप्_१,७५।६ ॥  
द्यौर्मूर्धा तु विभोस्तस्य खं नाभिः परमेष्ठिनः  ।  
सोमसूर्याग्नयो नेत्रे दिशः श्रोत्रं महात्मनः  ॥ लिप्_१,७५।७ ॥  
चरणौ चैव पातालं समुद्रस्तस्य चाम्बरम्  ।  
देवास्तस्य भुजाः सर्वे नक्षत्राणि च भूषणम्  ॥ लिप्_१,७५।८ ॥  
प्रकृतिस्तस्य पत्नी च पुरुषो लिङ्गमुच्यते  ।  
वक्त्राद्वै ब्राह्मणाः सर्वे ब्रह्मा च भगवान्प्रभुः  ॥ लिप्_१,७५।९ ॥  
इन्द्रोपेन्द्रौ भुजाभ्यां तु क्षत्रियाश् च महात्मनः  ।  
वैश्याश्चोरुप्रदेशात्तु शूद्राः पादात्पिनाकिनः  ॥ लिप्_१,७५।१० ॥  
पुष्करावर्तकाद्यास्तु केशास्तस्य प्रकीर्तिताः  ।  
वायवो घ्राणजास्तस्य गतिः श्रौतं स्मृतिस् तथा  ॥ लिप्_१,७५।११ ॥  
अथानेनैव कर्मात्मा प्रकृतेस्तु प्रवर्तकः  ।  
पुंसां तु पुरुषः श्रीमान् ज्ञानगम्यो न चान्यथा  ॥ लिप्_१,७५।१२ ॥  
कर्मयज्ञसहस्रेभ्यस् तपोयज्ञो विशिष्यते  ।  
तपोयज्ञसहस्रेभ्यो जपयज्ञो विशिष्यते  ॥ लिप्_१,७५।१३ ॥  
जपयज्ञसहस्रेभ्यो ध्यानयज्ञो विशिष्यते  ।  
ध्यानयज्ञात्परो नास्ति ध्यानं ज्ञानस्य साधनम्  ॥ लिप्_१,७५।१४ ॥  
यदा समरसे निष्ठो योगी ध्यानेन पश्यति  ।  
ध्यानयज्ञरतस्यास्य तदा सन्निहितः शिवः  ॥ लिप्_१,७५।१५ ॥  
नास्ति विज्ञानिनां शौचं प्रायश्चित्तादि चोदना  ।  
विशुद्धा विद्यया सर्वे ब्रह्मविद्याविदो जनाः  ॥ लिप्_१,७५।१६ ॥  
नास्ति क्रिया च लोकेषु सुखं दुःखं विचारतः  ।  
धर्माधर्मौ जपो होमो ध्यानिनां सन्निधिः सदा  ॥ लिप्_१,७५।१७ ॥  
परानन्दात्मकं लिङ्गं विशुद्धं शिवमक्षरम्  ।  
निष्कलं सर्वगं ज्ञेयं योगिनां हृदि संस्थितम्  ॥ लिप्_१,७५।१८ ॥  
लिङ्गं तु द्विविधं प्राहुर् बाह्यमाभ्यन्तरं द्विजाः  ।  
बाह्यं स्थूलं मुनिश्रेष्ठाः सूक्ष्ममाभ्यन्तरं द्विजाः  ॥ लिप्_१,७५।१९ ॥  
कर्मयज्ञरताः स्थूलाः स्थूललिङ्गार्चने रताः  ।  
असतां भावनार्थाय नान्यथा स्थूलविग्रहः  ॥ लिप्_१,७५।२० ॥  
आध्यात्मिकं च यल्लिङ्गं प्रत्यक्षं यस्य नो भवेत्  ।  
असौ मूढो बहिः सर्वं कल्पयित्वैव नान्यथा  ॥ लिप्_१,७५।२१ ॥  
ज्ञानिनां सूक्ष्मममलं भवेत्प्रत्यक्षमव्ययम्  ।  
यथा स्थूलमयुक्तानां मृत्काष्ठाद्यैः प्रकल्पितम्  ॥ लिप्_१,७५।२२ ॥  
अर्थो विचारतो नास्तीत्य् अन्ये तत्त्वार्थवेदिनः  ।  
निष्कलः सकलश्चेति सर्वं शिवमयं ततः  ॥ लिप्_१,७५।२३ ॥  
व्योमैकमपि दृष्टं हि शरावं प्रति सुव्रताः  ।  
पृथक्त्वं चापृथक्त्वं च शङ्करस्येति चापरे  ॥ लिप्_१,७५।२४ ॥  
प्रत्ययार्थं हि जगताम् एकस्थो ऽपि दिवाकरः  ।  
एको ऽपि बहुधा दृष्टो जलाधारेषु सुव्रताः  ॥ लिप्_१,७५।२५ ॥  
जन्तवो दिवि भूमौ च सर्वे वै पाञ्चभौतिकाः  ।  
तथापि बहुला दृष्टा जातिव्यक्तिविभेदतः  ॥ लिप्_१,७५।२६ ॥  
दृश्यते श्रूयते यद्यत् तत्तद्विद्धि शिवात्मकम्  ।  
भेदो जनानां लोके ऽस्मिन् प्रतिभासो विचारतः  ॥ लिप्_१,७५।२७ ॥  
स्वप्ने च विपुलान् भोगान् भुक्त्वा मर्त्यः सुखी भवेत्  ।  
दुःखी च भोगं दुःखं च नानुभूतं विचारतः  ॥ लिप्_१,७५।२८ ॥  
एवमाहुस्तथान्ये च सर्वे वेदार्थतत्त्वगाः  ।  
हृदि संसारिणां साक्षात् सकलः परमेश्वरः  ॥ लिप्_१,७५।२९ ॥  
योगिनां निष्कलो देवो ज्ञानिनां च जगन्मयः  ।  
त्रिविधं परमेशस्य वपुर्लोके प्रशस्यते  ॥ लिप्_१,७५।३० ॥  
निष्कलं प्रथमं चैकं ततः सकलनिष्कलम्  ।  
तृतीयं सकलं चैव नान्यथेति द्विजोत्तमाः  ॥ लिप्_१,७५।३१ ॥  
अर्चयन्ति मुहुः केचित् सदा सकलनिष्कलम्  ।  
सर्वज्ञं हृदये केचिच् छिवलिङ्गे विभावसौ  ॥ लिप्_१,७५।३२ ॥  
सकलं मुनयः केचित् सदा संसारवर्तिनः  ।  
एवमभ्यर्चयन्त्येव सदाराः ससुता नराः  ॥ लिप्_१,७५।३३ ॥  
यथा शिवस् तथा देवी यथा देवी तथा शिवः  ।  
तस्मादभेदबुद्ध्यैव सप्तविंशत्प्रभेदतः  ॥ लिप्_१,७५।३४ ॥  
यजन्ति देहे बाह्ये च चतुष्कोणे षडस्रके  ।  
दशारे द्वादशारे च षोडशारे त्रिरस्रके  ॥ लिप्_१,७५।३५ ॥  
स स्वेच्छया शिवः साक्षाद् देव्या सार्धं स्थितः प्रभुः  ।  
सन्तारणार्थं च शिवः सदसद्व्यक्तिवर्जितः  ॥ लिप्_१,७५।३६ ॥  
तमेकमाहुर्द्विगुणं च केचित् केचित्तमाहुस्त्रिगुणात्मकं च  ।  
ऊचुस् तथा तं च शिवं तथान्ये संसारिणं वेदविदो वदन्ति  ॥ लिप्_१,७५।३७ ॥  
भक्त्या च योगेन शुभेन युक्ता विप्राः सदा धर्मरता विशिष्टाः  ।  
यजन्ति योगेशम् अशेषमूर्तिं षडस्रमध्ये भगवन्तमेव  ॥ लिप्_१,७५।३८ ॥  
ये तत्र पश्यन्ति शिवं त्रिरस्रे त्रितत्त्वमध्ये त्रिगुणं त्रियक्षम्  ।  
ते यान्ति चैनं न च योगिनो ऽन्ये तया च देव्या पुरुषं पुराणम्  ॥ लिप्_१,७५।३९ ॥  
  
इति श्रीलिङ्गमहापुराणे पूर्वभागे शिवाद्वैतकथनं नाम पञ्चसप्ततितमो ऽध्यायः  
  
  
  
_______________________________________________________________  
  
  
लिप्, १, ७६  
  
सूत उवाच  
अतः परं प्रवक्ष्यामि स्वेच्छाविग्रहसम्भवम्  ।  
प्रतिष्ठायाः फलं सर्वं सर्वलोकहिताय वै  ॥ लिप्_१,७६।१ ॥  
स्कन्दोमासहितं देवम् आसीनं परमासने  ।  
कृत्वा भक्त्या प्रतिष्ठाप्य सर्वान्कामानवाप्नुयात्  ॥ लिप्_१,७६।२ ॥  
स्कन्दोमासहितं देवं सम्पूज्य विधिना सकृत्  ।  
यत्फलं लभते मर्त्यस् तद्वदामि यथाश्रुतम्  ॥ लिप्_१,७६।३ ॥  
सूर्यकोटिप्रतिकाशैर् विमानैः सार्वकामिकैः  ।  
रुद्रकन्यासमाकीर्णैर् गेयनाट्यसमन्वितैः  ॥ लिप्_१,७६।४ ॥  
शिववत्क्रीडते योगी यावदाभूतसम्प्लवम्  ।  
तत्र भुक्त्वा महाभोगान् विमानैः सार्वकामिकैः  ॥ लिप्_१,७६।५ ॥  
औमं कौमारमैशानं वैष्णवं ब्राह्ममेव च  ।  
प्राजापत्यं महातेजा जनलोकं महस् तथा  ॥ लिप्_१,७६।६ ॥  
ऐन्द्रम् आसाद्य चैन्द्रत्वं कृत्वा वर्षायुतं पुनः  ।  
भुक्त्वा चैव भुवर्लोके भोगान् दिव्यान् सुशोभनान्  ॥ लिप्_१,७६।७ ॥  
मेरुमासाद्य देवानां भवनेषु प्रमोदते  ।  
एकपादं चतुर्बाहुं त्रिनेत्रं शूलसंयुतम्  ॥ लिप्_१,७६।८ ॥  
सृष्ट्वा स्थितं हरिं वामे दक्षिणे चतुराननम्  ।  
अष्टाविंशतिरुद्राणां कोटिः सर्वाङ्गसुप्रभम्  ॥ लिप्_१,७६।९ ॥  
पञ्चविंशतिकं साक्षात् पुरुषं हृदयात्तथा  ।  
प्रकृतिं वामतश्चैव बुद्धिं वै बुद्धिदेशतः  ॥ लिप्_१,७६।१० ॥  
अहङ्कारमहङ्कारात् तन्मात्राणि तु तत्र वै  ।  
इन्द्रियाणीन्द्रियादेव लीलया परमेश्वरम्  ॥ लिप्_१,७६।११ ॥  
पृथिवीं पादमूलात्तु गुह्यदेशाज्जलं तथा  ।  
नाभिदेशात् तथा वह्निं हृदयाद्भास्करं तथा  ॥ लिप्_१,७६।१२ ॥  
कण्ठात्सोमं तथात्मानं भ्रूमध्यान्मस्तकाद्दिवम्  ।  
सृष्टैवं संस्थितं साक्षाज् जगत्सर्वं चराचरम्  ॥ लिप्_१,७६।१३ ॥  
सर्वज्ञं सर्वगं देवं कृत्वा विद्याविधानतः  ।  
प्रतिष्ठाप्य यथान्यायं शिवसायुज्यमाप्नुयात्  ॥ लिप्_१,७६।१४ ॥  
त्रिपादं सप्तहस्तं च चतुःशृङ्गं द्विशीर्षकम्  ।  
कृत्वा यज्ञेशमीशानं विष्णुलोके महीयते  ॥ लिप्_१,७६।१५ ॥  
तत्र भुक्त्वा महाभोगान् कल्पलक्षं सुखी नरः  ।  
क्रमादागत्य लोके ऽस्मिन् सर्वयज्ञान्तगो भवेत्  ॥ लिप्_१,७६।१६ ॥  
वृषारूढं तु यः कुर्यात् सोमं सोमार्धभूषणम्  ।  
हयमेधायुतं कृत्वा यत्पुण्यं तद् अवाप्य सः  ॥ लिप्_१,७६।१७ ॥  
काञ्चनेन विमानेन किङ्किणीजालमालिना  ।  
गत्वा शिवपुरं दिव्यं तत्रैव स विमुच्यते  ॥ लिप्_१,७६।१८ ॥  
नन्दिना सहितं देवं साम्बं सर्वगणैर्वृतम्  ।  
कृत्वा यत्फलमाप्नोति वक्ष्ये तद्वै यथाश्रुतम्  ॥ लिप्_१,७६।१९ ॥  
सूर्यमण्डलसङ्काशैर् विमानैर् वृषसंयुतैः  ।  
अप्सरोगणसङ्कीर्णैर् देवदानवदुर्लभैः  ॥ लिप्_१,७६।२० ॥  
नृत्यद्भिर् अप्सरःसङ्घैः सर्वतः सर्वशोभितैः  ।  
गत्वा शिवपुरं दिव्यं गाणपत्यमवाप्नुयात्  ॥ लिप्_१,७६।२१ ॥  
नृत्यन्तं देवदेवेशं शैलजासहितं प्रभुम्  ।  
सहस्रबाहुं सर्वज्ञं चतुर्बाहुम् अथापि वा  ॥ लिप्_१,७६।२२ ॥  
भृग्वाद्यैर्भूतसङ्घैश् च संवृतं परमेश्वरम्  ।  
शैलजासहितं साक्षाद् वृषभध्वजमीश्वरम्  ॥ लिप्_१,७६।२३ ॥  
ब्रह्मेन्द्रविष्णुसोमाद्यैः सदा सर्वैर्नमस्कृतम्  ।  
मातृभिर् मुनिभिश्चैव संवृतं परमेश्वरम्  ॥ लिप्_१,७६।२४ ॥  
कृत्वा भक्त्या प्रतिष्ठाप्य यत्फलं तद्वदाम्यहम्  ।  
सर्वयज्ञतपोदान- तीर्थदेवेषु यत् फलम्  ॥ लिप्_१,७६।२५ ॥  
तत्फलं कोटिगुणितं लब्ध्वा याति शिवं पदम्  ।  
तत्र भुक्त्वा महाभोगान् यावद् आभूतसम्प्लवम्  ॥ लिप्_१,७६।२६ ॥  
सृष्ट्यन्तरे पुनः प्राप्ते मानवं पदमाप्नुयात्  ।  
नग्नं चतुर्भुजं श्वेतं त्रिनेत्रं सर्पमेखलम्  ॥ लिप्_१,७६।२७ ॥  
कपालहस्तं देवेशं कृष्णकुञ्चितमूर्धजम्  ।  
कृत्वा भक्त्या प्रतिष्ठाप्य शिवसायुज्यमाप्नुयात्  ॥ लिप्_१,७६।२८ ॥  
इभेन्द्रदारकं देवं साम्बं सिद्धार्थदं प्रभुम्  ।  
सुधूम्रवर्णं रक्ताक्षं त्रिनेत्रं चन्द्रभूषणम्  ॥ लिप्_१,७६।२९ ॥  
काकपक्षधरं मूर्ध्ना नागटङ्कधरं हरम्  ।  
सिंहाजिनोत्तरीयं च मृगचर्माम्बरं प्रभुम्  ॥ लिप्_१,७६।३० ॥  
तीक्ष्णदंष्ट्रं गदाहस्तं कपालोद्यतपाणिनम्  ।  
हुम्फट्कारे महाशब्द- शब्दिताखिलदिङ्मुखम्  ॥ लिप्_१,७६।३१ ॥  
पुण्डरीकाजिनं दोर्भ्यां बिभ्रन्तं कम्बुकं तथा  ।  
हसन्तं च नदन्तं च पिबन्तं कृष्णसागरम्  ॥ लिप्_१,७६।३२ ॥  
नृत्यन्तं भूतसङ्घैश् च गणसङ्घैस् त्वलङ्कृतम्  ।  
कृत्वा भक्त्या प्रतिष्ठाप्य यथाविभवविस्तरम्  ॥ लिप्_१,७६।३३ ॥  
सर्वविघ्नान् अतिक्रम्य शिवलोके महीयते  ।  
तत्र भुक्त्वा महाभोगान् यावदाभूतसम्प्लवम्  ॥ लिप्_१,७६।३४ ॥  
ज्ञानं विचारतो लब्ध्वा रुद्रेभ्यस्तत्र मुच्यते  ।  
अर्धनारीश्वरं देवं चतुर्भुजमनुत्तमम्  ॥ लिप्_१,७६।३५ ॥  
वरदाभयहस्तं च शूलपद्मधरं प्रभुम्  ।  
स्त्रीपुम्भावेन संस्थानं सर्वाभरणभूषितम्  ॥ लिप्_१,७६।३६ ॥  
कृत्वा भक्त्या प्रतिष्ठाप्य शिवलोके महीयते  ।  
तत्र भुक्त्वा महाभोगान् अणिमादिगुणैर्युतः  ॥ लिप्_१,७६।३७ ॥  
आचन्द्रतारकं ज्ञानं ततो लब्ध्वा विमुच्यते  ।  
यः कुर्याद्देवदेवेशं सर्वज्ञं लकुलीश्वरम्  ॥ लिप्_१,७६।३८ ॥  
वृतं शिष्यप्रशिष्यैश् च व्याख्यानोद्यतपाणिनम्  ।  
कृत्वा भक्त्या प्रतिष्ठाप्य शिवलोकं स गच्छति  ॥ लिप्_१,७६।३९ ॥  
भुक्त्वा तु विपुलांस्तत्र भोगान् युगशतं नरः  ।  
ज्ञानयोगं समासाद्य तत्रैव च विमुच्यते  ॥ लिप्_१,७६।४० ॥  
पूर्वदेवामराणां च यत्स्थानं सकलेप्सितम्  ।  
कृतमुद्रस्य देवस्य चिताभस्मानुलेपिनः  ॥ लिप्_१,७६।४१ ॥  
त्रिपुण्ड्रधारिणस्तेषां शिरोमालाधरस्य च  ।  
ब्रह्मणः केशकेनैकम् उपवीतं च बिभ्रतः  ॥ लिप्_१,७६।४२ ॥  
बिभ्रतो वामहस्तेन कपालं ब्रह्मणो वरम्  ।  
विष्णोः कलेवरं चैव बिभ्रतः परमेष्ठिनः  ॥ लिप्_१,७६।४३ ॥  
कृत्वा भक्त्या प्रतिष्ठाप्य मुच्यते भवसागरात्  ।  
ॐनमो नीलकण्ठाय इति पुण्याक्षराष्टकम्  ॥ लिप्_१,७६।४४ ॥  
मन्त्रमाह सकृद्वा यः पातकैः स विमुच्यते  ।  
मन्त्रेणानेन गन्धाद्यैर् भक्त्या वित्तानुसारतः  ॥ लिप्_१,७६।४५ ॥  
सम्पूज्य देवदेवेशं शिवलोके महीयते  ।  
जालन्धरान्तकं देवं सुदर्शनधरं प्रभुम्  ॥ लिप्_१,७६।४६ ॥  
कृत्वा भक्त्या प्रतिष्ठाप्य द्विधाभूतं जलन्धरम्  ।  
प्रयाति शिवसायुज्यं नात्र कार्या विचारणा  ॥ लिप्_१,७६।४७ ॥  
सुदर्शनप्रदं देवं साक्षात्पूर्वोक्तलक्षणम्  ।  
अर्चमानेन देवेन चार्चितं नेत्रपूजया  ॥ लिप्_१,७६।४८ ॥  
कृत्वा भक्त्या प्रतिष्ठाप्य शिवलोके महीयते  ।  
तिष्ठतो ऽथ निकुम्भस्य पृष्ठतश्चरणाम्बुजम्  ॥ लिप्_१,७६।४९ ॥  
वामेतरं सुविन्यस्य वामे चालिङ्ग्य चाद्रिजाम्  ।  
शूलाग्रे कूर्परं स्थाप्य किङ्किणीकृतपन्नगम्  ॥ लिप्_१,७६।५० ॥  
सम्प्रेक्ष्य चान्धकं पार्श्वे कृताञ्जलिपुटं स्थितम्  ।  
रूपं कृत्वा यथान्यायं शिवसायुज्यमाप्नुयात्  ॥ लिप्_१,७६।५१ ॥  
यः कुर्याद्देवदेवेशं त्रिपुरान्तकमीश्वरम्  ।  
धनुर्बाणसमायुक्तं सोमं सोमार्धभूषणम्  ॥ लिप्_१,७६।५२ ॥  
रथे सुसंस्थितं देवं चतुराननसारथिम्  ।  
तदाकारतया सो ऽपि गत्वा शिवपुरं सुखी  ॥ लिप्_१,७६।५३ ॥  
क्रीडते नात्र सन्देहो द्वितीय इव शङ्करः  ।  
तत्र भुक्त्वा महाभोगान् यावद् इच्छा द्विजोत्तमाः  ॥ लिप्_१,७६।५४ ॥  
ज्ञानं विचारितं लब्ध्वा तत्रैव स विमुच्यते  ॥ लिप्_१,७६।५५ ॥  
गङ्गाधरं सुखासीनं चन्द्रशेखरमेव च  ॥ लिप्_१,७६।५६ ॥  
गङ्गया सहितं चैव वामोत्सङ्गे ऽम्बिकान्वितम्  ।  
विनायकं तथा स्कन्दं ज्येष्ठं दुर्गां सुशोभनाम्  ॥ लिप्_१,७६।५७ ॥  
भास्करं च तथा सोमं ब्रह्माणीं च महेश्वरीम्  ।  
कौमारीं वैष्णवीं देवीं वाराहीं वरदां तथा  ॥ लिप्_१,७६।५८ ॥  
इन्द्राणीं चैव चामुण्डां वीरभद्रसमन्विताम्  ।  
विघ्नेशेन च यो धीमान् शिवसायुज्यमाप्नुयात्  ॥ लिप्_१,७६।५९ ॥  
लिङ्गमूर्तिं महाज्वालाम्- आलासंवृतम् अव्ययम्  ।  
लिङ्गस्य मध्ये वै कृत्वा चन्द्रशेखरमीश्वरम्  ॥ लिप्_१,७६।६० ॥  
व्योम्नि कुर्यात् तथा लिङ्गं ब्रह्माणं हंसरूपिणम्  ।  
विष्णुं वराहरूपेण लिङ्गस्याधस्त्वधोमुखम्  ॥ लिप्_१,७६।६१ ॥  
ब्रह्माणं दक्षिणे तस्य कृताञ्जलिपुटं स्थितम्  ।  
मध्ये लिङ्गं महाघोरं महाम्भसि च संस्थितम्  ॥ लिप्_१,७६।६२ ॥  
कृत्वा भक्त्या प्रतिष्ठाप्य शिवसायुज्यमाप्नुयात्  ।  
क्षेत्रसंरक्षकं देवं तथा पाशुपतं प्रभुम्  ॥ लिप्_१,७६।६३ ॥  
कृत्वा भक्त्या यथान्यायं शिवलोके महीयते  ॥ लिप्_१,७६।६४ ॥  
  
इति श्रीलिङ्गमहापुराणे पूर्वभागे शिवमूर्तिप्रतिष्ठाफलकथनं नाम षट्सप्ततितमो ऽध्यायः  
  
  
  
_______________________________________________________________  
  
  
लिप्, १, ७७  
  
ऋषय ऊचुः  
लिङ्गप्रतिष्ठापुण्यं च लिङ्गस्थापनमेव च  ।  
लिङ्गानां चैव भेदाश् च श्रुतं तव मुखादिह  ॥ लिप्_१,७७।१ ॥  
मृदादिरत्नपर्यन्तैर् द्रव्यैः कृत्वा शिवालयम्  ।  
यत्फलं लभते मर्त्यस् तत्फलं वक्तुमर्हसि  ॥ लिप्_१,७७।२ ॥  
  
सूत उवाच  
यस्य भक्तो ऽपि लोके ऽस्मिन् पुत्रदारगृहादिभिः  ।  
बाध्यते ज्ञानयुक्तश्चेन् न च तस्य गृहैस्तु किम्  ॥ लिप्_१,७७।३ ॥  
तथापि भक्ताः परमेश्वरस्य कृत्वेष्टलोष्टैरपि रुद्रलोकम्  ।  
प्रयान्ति दिव्यं हि विमानवर्यं सुरेन्द्रपद्मोद्भववन्दितस्य  ॥ लिप्_१,७७।४ ॥  
बाल्यात्तु लोष्टेन च कृत्वा मृदापि वा पांसुभिर् आदिदेवम्  ।*  
गृहं च तादृग्विधमस्य शम्भोः सम्पूज्य रुद्रत्वमवाप्नुवन्ति  ॥ लिप्_१,७७।५ ॥*  
तस्मात्सर्वप्रयत्नेन भक्त्या भक्तैः शिवालयम्  ।  
कर्तव्यं सर्वयत्नेन धर्मकामार्थसिद्धये  ॥ लिप्_१,७७।६ ॥  
केसरं नागरं वापि द्राविडं वा तथापरम्  ।  
कृत्वा रुद्रालयं भक्त्या शिवलोके महीयते  ॥ लिप्_१,७७।७ ॥  
कैलासाख्यं च यः कुर्यात् प्रासादं परमेष्ठिनः  ।  
कैलासशिखराकारैर् विमानैर् मोदते सुखी  ॥ लिप्_१,७७।८ ॥  
मन्दरं वा प्रकुर्वीत शिवाय विधिपूर्वकम्  ।  
भक्त्या वित्तानुसारेण उत्तमाधममध्यमम्  ॥ लिप्_१,७७।९ ॥  
मन्दराद्रिप्रतीकाशैर् विमानैर्विश्वतोमुखैः  ।  
अप्सरोगणसङ्कीर्णैर् देवदानवदुर्लभैः  ॥ लिप्_१,७७।१० ॥  
गत्वा शिवपुरं रम्यं भुक्त्वा भोगान् यथेप्सितान्  ।  
ज्ञानयोगं समासाद्य गाणपत्यं लभेन्नरः  ॥ लिप्_१,७७।११ ॥  
यः कुर्यान्मेरुनामानं प्रासादं परमेष्ठिनः  ।  
स यत्फलमवाप्नोति न तत् सर्वैर् महामखैः  ॥ लिप्_१,७७।१२ ॥  
सर्वयज्ञतपोदान- तीर्थवेदेषु यत्फलम्  ।  
तत्फलं सकलं लब्ध्वा शिववन्मोदते चिरम्  ॥ लिप्_१,७७।१३ ॥  
निषधं नाम यः कुर्यात् प्रासादं भक्तितः सुधीः  ।  
शिवलोकमनुप्राप्य शिववन्मोदते चिरम्  ॥ लिप्_१,७७।१४ ॥  
कुर्याद्वा यः शुभं विप्रा हिमशैलमनुत्तमम्  ।  
हिमशैलोपमैर् यानैर् गत्वा शिवपुरं शुभम्  ॥ लिप्_१,७७।१५ ॥  
ज्ञानयोगं समासाद्य गाणपत्यमवाप्नुयात्  ।  
नीलाद्रिशिखराख्यं वा प्रासादं यः सुशोभनम्  ॥ लिप्_१,७७।१६ ॥  
कृत्वा वित्तानुसारेण भक्त्या रुद्राय शम्भवे  ।  
यत्फलं लभते मर्त्यस् तत्फलं प्रवदाम्यहम्  ॥ लिप्_१,७७।१७ ॥  
हिमशैले कृते भक्त्या यत्फलं प्राक् तवोदितम्  ।  
तत्फलं सकलं लब्ध्वा सर्वदेवनमस्कृतः  ॥ लिप्_१,७७।१८ ॥  
रुद्रलोकमनुप्राप्य रुद्रैः सार्धं प्रमोदते  ।  
महेन्द्रशैलनामानं प्रासादं रुद्रसम्मतम्  ॥ लिप्_१,७७।१९ ॥  
कृत्वा यत्फलमाप्नोति तत्फलं प्रवदाम्यहम्  ।  
महेन्द्रपर्वताकारैर् विमानैर्वृषसंयुतैः  ॥ लिप्_१,७७।२० ॥  
गत्वा शिवपुरं दिव्यं भुक्त्वा भोगान्यथेप्सितान्  ।  
ज्ञानं विचारितं रुद्रैः सम्प्राप्य मुनिपुङ्गवाः  ॥ लिप्_१,७७।२१ ॥  
विषयान् विषवत् त्यक्त्वा शिवसायुज्यमाप्नुयात्  ।  
हेम्ना यस्तु प्रकुर्वीत प्रासादं रत्नशोभितम्  ॥ लिप्_१,७७।२२ ॥  
द्राविडं नागरं वापि केसरं वा विधानतः  ।  
कूटं वा मण्डपं वापि समं वा दीर्घम् एव च  ॥ लिप्_१,७७।२३ ॥  
न तस्य शक्यते वक्तुं पुण्यं शतयुगैरपि  ।  
जीर्णं वा पतितं वापि खण्डितं स्फुटितं तथा  ॥ लिप्_१,७७।२४ ॥  
पूर्ववत्कारयेद्यस्तु द्वाराद्यैः सुशुभं द्विजाः  ।  
प्रासादं मण्डपं वापि प्राकारं गोपुरं तु वा  ॥ लिप्_१,७७।२५ ॥  
कर्तुरप्यधिकं पुण्यं लभते नात्र संशयः  ।  
वृत्त्यर्थं वा प्रकुर्वीत नरः कर्म शिवालये  ॥ लिप्_१,७७।२६ ॥  
यः स याति न सन्देहः स्वर्गलोकं सबान्धवः  ।  
यश्चात्मभोगसिद्ध्यर्थम् अपि रुद्रालये सकृत्  ॥ लिप्_१,७७।२७ ॥  
कर्म कुर्याद्यदि सुखं लब्ध्वा चापि प्रमोदते  ।  
तस्माद् आयतनं भक्त्या यः कुर्यान् मुनिसत्तमाः  ॥ लिप्_१,७७।२८ ॥  
काष्ठेष्टकादिभिर् मर्त्यः शिवलोके महीयते  ।  
प्रसादार्थं महेशस्य प्रासादे मुनिपुङ्गवाः  ॥ लिप्_१,७७।२९ ॥  
कर्तव्यः सर्वयत्नेन धर्मकामार्थमुक्तये  ।  
अशक्तश्चेन्मुनिश्रेष्ठाः प्रासादं कर्तुमुत्तमम्  ॥ लिप्_१,७७।३० ॥  
सम्मार्जनादिभिर् वापि सर्वान्कामानवाप्नुयात्  ।  
सम्मार्जनं तु यः कुर्यान् मार्जन्या मृदुसूक्ष्मया  ॥ लिप्_१,७७।३१ ॥  
चान्द्रायणसहस्रस्य फलं मासेन लभ्यते  ।  
यः कुर्याद्वस्त्रपूतेन गन्धगोमयवारिणा  ॥ लिप्_१,७७।३२ ॥  
आलेपनं यथान्यायं वर्षचान्द्रायणं लभेत्  ।  
अर्धक्रोशं शिवक्षेत्रं शिवलिङ्गात्समन्ततः  ॥ लिप्_१,७७।३३ ॥  
यस् त्यजेद् दुस्त्यजान् प्राणाञ् शिवसायुज्यम् आप्नुयात्  ।  
स्वायम्भुवस्य मानं हि तथा बाणस्य सुव्रताः  ॥ लिप्_१,७७।३४ ॥  
स्वायम्भुवे तदर्धं स्यात् स्याद् आर्षे च तदर्धकम्  ।  
मानुषे च तदर्धं स्यात् क्षेत्रमानं द्विजोत्तमाः  ॥ लिप्_१,७७।३५ ॥  
एवं यतीनामावासे क्षेत्रमानं द्विजोत्तमाः  ।  
रुद्रावतारे चाद्यं यच् छिष्ये चैव प्रशिष्यके  ॥ लिप्_१,७७।३६ ॥  
नरावतारे तच्छिष्ये तच्छिष्ये च प्रशिष्यके  ।  
श्रीपर्वते महापुण्ये तस्य प्रान्ते च वा द्विजाः  ॥ लिप्_१,७७।३७ ॥  
तस्मिन्वा यस्त्यजेत्प्राणाञ् छिवसायुज्यमाप्नुयात्  ।  
वाराणस्यां तथाप्येवम् अविमुक्ते विशेषतः  ॥ लिप्_१,७७।३८ ॥  
केदारे च महाक्षेत्रे प्रयागे च विशेषतः  ।  
कुरुक्षेत्रे च यः प्राणान् सन्त्यजेद्याति निर्वृतिम्  ॥ लिप्_१,७७।३९ ॥  
प्रभासे पुष्करे ऽवन्त्यां तथा चैवामरेश्वरे  ।  
वणीशैलाकुले चैव मृतो याति शिवात्मताम्  ॥ लिप्_१,७७।४० ॥  
वाराणस्यां मृतो जन्तुर् न जातु जन्तुतां व्रजेत्  ।  
त्रिविष्टपे विमुक्ते च केदारे सङ्गमेश्वरे  ॥ लिप्_१,७७।४१ ॥  
शालङ्के वा त्यजेत्प्राणांस् तथा वै जम्बुकेश्वरे  ।  
शुक्रेश्वरे वा गोकर्णे भास्करेशे गुहेश्वरे  ॥ लिप्_१,७७।४२ ॥  
हिरण्यगर्भे नन्दीशे स याति परमां गतिम्  ।  
नियमैः शोष्य यो देहं त्यजेत्क्षेत्रे शिवस्य तु  ॥ लिप्_१,७७।४३ ॥  
स याति शिवतां योगी मानुषे दैविके ऽपि वा  ।  
आर्षे वापि मुनिश्रेष्ठास् तथा स्वायम्भुवे ऽपि वा  ॥ लिप्_१,७७।४४ ॥  
स्वयम्भूते तथा देवे नात्र कार्या विचारणा  ।  
आधायाग्निं शिवक्षेत्रे सम्पूज्य परमेश्वरम्  ॥ लिप्_१,७७।४५ ॥  
स्वदेहपिण्डं जुहुयाद् यः स याति परां गतिम्  ।  
यावत्तावन्निराहारो भूत्वा प्राणान् परित्यजेत्  ॥ लिप्_१,७७।४६ ॥  
शिवक्षेत्रे मुनिश्रेष्ठाः शिवसायुज्यमाप्नुयात्  ।  
छित्त्वा पादद्वयं चापि शिवक्षेत्रे वसेत्तु यः  ॥ लिप्_१,७७।४७ ॥  
स याति शिवतां चैव नात्र कार्या विचारणा  ।  
क्षेत्रस्य दर्शनं पुण्यं प्रवेशस्तच्छताधिकः  ॥ लिप्_१,७७।४८ ॥  
तस्माच्छतगुणं पुण्यं स्पर्शनं च प्रदक्षिणम्  ।  
तस्माच्छतगुणं पुण्यं जलस्नानमतः परम्  ॥ लिप्_१,७७।४९ ॥  
क्षीरस्नानं ततो विप्राः शताधिकमनुत्तमम्  ।  
दध्ना सहस्रमाख्यातं मधुना तच्छताधिकम्  ॥ लिप्_१,७७।५० ॥  
घृतस्नानेन चानन्तं शार्करे तच्छताधिकम्  ।  
शिवक्षेत्रसमीपस्थां नदीं प्राप्यावगाह्य च  ॥ लिप्_१,७७।५१ ॥  
त्यजेद्देहं विहायान्नं शिवलोके महीयते  ।  
शिवक्षेत्रसमीपस्था नद्यः सर्वाः सुशोभनाः  ॥ लिप्_१,७७।५२ ॥  
वापीकूपतडागाश् च शिवतीर्था इति स्मृताः  ।  
स्नात्वा तेषु नरो भक्त्या तीर्थेषु द्विजसत्तमाः  ॥ लिप्_१,७७।५३ ॥  
ब्रह्महत्यादिभिः पापैर् मुच्यते नात्र संशयः  ।  
प्रातः स्नात्वा मुनिश्रेष्ठाः शिवतीर्थेषु मानवः  ॥ लिप्_१,७७।५४ ॥  
अश्वमेधफलं प्राप्य रुद्रलोकं स गच्छति  ।  
मध्याह्ने शिवतीर्थेषु स्नात्वा भक्त्या सकृन्नरः  ॥ लिप्_१,७७।५५ ॥  
गङ्गास्नानसमं पुण्यं लभते नात्र संशयः  ।  
अस्तं गते तथा चार्के स्नात्वा गच्छेच्छिवं पदम्  ॥ लिप्_१,७७।५६ ॥  
पापकञ्चुकमुत्सृज्य शिवतीर्थेषु मानवः  ।  
द्विजास् त्रिषवणं स्नात्वा शिवतीर्थे सकृन्नरः  ॥ लिप्_१,७७।५७ ॥  
शिवसायुज्यमाप्नोति नात्र कार्या विचारणा  ।  
पुराथ सूकरः कश्चित् श्वानं दृष्ट्वा भयात्पथि  ॥ लिप्_१,७७।५८ ॥  
प्रसङ्गाद्वारमेकं तु शिवतीर्थे ऽवगाह्य च  ।  
मृतः स्वयं द्विजश्रेष्ठा गाणपत्यमवाप्तवान्  ॥ लिप्_१,७७।५९ ॥  
यः प्रातर्देवदेवेशं शिवं लिङ्गस्वरूपिणम्  ।  
पश्येत्स याति सर्वस्माद् अधिकां गतिमेव च  ॥ लिप्_१,७७।६० ॥  
मध्याह्ने च महादेवं दृष्ट्वा यज्ञफलं लभेत्  ।  
सायाह्ने सर्वयज्ञानां फलं प्राप्य विमुच्यते  ॥ लिप्_१,७७।६१ ॥  
मानसैर्वाचिकैः पापैः कायिकैश् च महत्तरैः  ।  
तथोपपातकैश्चैव पापैश्चैवानुपातकैः  ॥ लिप्_१,७७।६२ ॥  
सङ्क्रमे देवमीशानं दृष्ट्वा लिङ्गाकृतिं प्रभुम्  ।  
मासेन यत्कृतं पापं त्यक्त्वा याति शिवं पदम्  ॥ लिप्_१,७७।६३ ॥  
अयने चार्धमासेन दक्षिणे चोत्तरायणे  ।  
विषुवे चैव सम्पूज्य प्रयाति परमां गतिम्  ॥ लिप्_१,७७।६४ ॥  
प्रदक्षिणत्रयं कुर्याद् यः प्रासादं समन्ततः  ।  
सव्यापसव्यन्यायेन मृदुगत्या शुचिर्नरः  ॥ लिप्_१,७७।६५ ॥  
पदे पदे ऽश्वमेधस्य यज्ञस्य फलमाप्नुयात्  ।  
वाचा यस्तु शिवं नित्यं संरौति परमेश्वरम्  ॥ लिप्_१,७७।६६ ॥  
सो ऽपि याति शिवं स्थानं प्राप्य किं पुनरेव च  ।  
कृत्वा मण्डलकं क्षेत्रं गन्धगोमयवारिणा  ॥ लिप्_१,७७।६७ ॥  
मुक्ताफलमयैश्चूर्णैर् इन्द्रनीलमयैस् तथा  ।  
पद्मरागमयैश्चैव स्फाटिकैश् च सुशोभनैः  ॥ लिप्_१,७७।६८ ॥  
तथा मारकतैश्चैव सौवर्णै राजतैस् तथा  ।  
तद्वर्णैर् लौकिकैश्चैव चूर्णैर्वित्तविवर्जितैः  ॥ लिप्_१,७७।६९ ॥  
आलिख्य कमलं भद्रं दशहस्तप्रमाणतः  ।  
सकर्णिकं महाभागा महादेवसमीपतः  ॥ लिप्_१,७७।७० ॥  
तत्रावाह्य महादेवं नवशक्तिसमन्वितम्  ।  
पञ्चभिश्च तथा षड्भिर् अष्टाभिश्चेष्टदं परम्  ॥ लिप्_१,७७।७१ ॥  
पुनरष्टाभिर् ईशानं दशारे दशभिस् तथा  ।  
पुनर्बाह्ये च दशभिः सम्पूज्य प्रणिपत्य च  ॥ लिप्_१,७७।७२ ॥  
निवेद्य देवदेवाय क्षितिदानफलं लभेत्  ।  
शालिपिष्टादिभिर् वापि पद्ममालिख्य निर्धनः  ॥ लिप्_१,७७।७३ ॥  
पूर्वोक्तमखिलं पुण्यं लभते नात्र संशयः  ।  
द्वादशारं तथालिख्य मण्डलं पदम् उत्तमम्  ॥ लिप्_१,७७।७४ ॥  
रत्नचूर्णादिभिश्चूर्णैस् तथा द्वादशमूर्तिभिः  ।  
मण्डलस्य च मध्ये तु भास्करं स्थाप्य पूजयेत्  ॥ लिप्_१,७७।७५ ॥  
ग्रहैश् च संवृतं वापि सूर्यसायुज्यमुत्तमम्  ।  
एवं प्राकृतम् अप्यार्थ्यां षडस्रं परिकल्प्य च  ॥ लिप्_१,७७।७६ ॥  
मध्यदेशे च देवेशीं प्रकृतिं ब्रह्मरूपिणीम्  ।  
दक्षिणे सत्त्वमूर्तिं च वामतश् च रजोगुणम्  ॥ लिप्_१,७७।७७ ॥  
अग्रतस्तु तमोमूर्तिं मध्ये देवीं तथाम्बिकाम्  ।  
पञ्चभूतानि तन्मात्रा- पञ्चकं चैव दक्षिणे  ॥ लिप्_१,७७।७८ ॥  
कर्मेन्द्रियाणि पञ्चैव तथा बुद्धीन्द्रियाणि च  ।  
उत्तरे विधिवत्पूज्य षडस्रे चैव पूजयेत्  ॥ लिप्_१,७७।७९ ॥  
आत्मानं चान्तरात्मानं युगलं बुद्धिमेव च  ।  
अहङ्कारं च महता सर्वयज्ञफलं लभेत्  ॥ लिप्_१,७७।८० ॥  
एवं वः कथितं सर्वं प्राकृतं मण्डलं परम्  ।  
अतो वक्ष्यामि विप्रेन्द्राः सर्वकामार्थसाधनम्  ॥ लिप्_१,७७।८१ ॥  
गोचर्ममात्रमालिख्य मण्डलं गोमयेन तु  ।  
चतुरश्रं विधानेन चाद्भिर् अभ्युक्ष्य मन्त्रवित्  ॥ लिप्_१,७७।८२ ॥  
अलङ्कृत्य वितानाद्यैश् छत्रैर् वापि मनोरमैः  ।  
बुद्बुदैरर्धचन्द्रैश् च हैमैरश्वत्थपत्रकैः  ॥ लिप्_१,७७।८३ ॥  
सितैर्विकसितैः पद्मै रक्तैर् नीलोत्पलैस् तथा  ।  
मुक्तादामैर् वितानान्ते लम्बितस्तु सितैर्ध्वजैः  ॥ लिप्_१,७७।८४ ॥  
सितमृत्पात्रकैश्चैव सुश्लक्ष्णैः पूर्णकुम्भकैः  ।  
फलपल्लवमालाभिर् वैजयन्तीभिर् अंशुकैः  ॥ लिप्_१,७७।८५ ॥  
पञ्चाशद्दीपमालाभिर् धूपैः पञ्चविधैस् तथा  ।  
पञ्चाशद्दलसंयुक्तम् आलिखेत्पद्ममुत्तमम्  ॥ लिप्_१,७७।८६ ॥  
तत्तद्वर्णैस् तथा चूर्णैः श्वेतचूर्णैरथापि वा  ।  
एकहस्तप्रमाणेन कृत्वा पद्मं विधानतः  ॥ लिप्_१,७७।८७ ॥  
कर्णिकायां न्यसेद् देवं देव्या देवेश्वरं भवम्  ।  
वर्णानि च न्यसेत्पत्रे रुद्रैः प्रागाद्यनुक्रमात्  ॥ लिप्_१,७७।८८ ॥  
प्रणवादिनमो ऽन्तानि सर्ववर्णानि सुव्रताः  ।  
सम्पूज्यैवं मुनिश्रेष्ठा गन्धपुष्पादिभिः क्रमात्  ॥ लिप्_१,७७।८९ ॥  
ब्राह्मणान् भोजयेत्तत्र पञ्चाशद्विधिपूर्वकम्  ।  
अक्षमालोपवीतं च कुण्डलं च कमण्डलुम्  ॥ लिप्_१,७७।९० ॥  
आसनं च तथा दण्डम् उष्णीषं वस्त्रमेव च  ।  
दत्त्वा तेषां मुनीन्द्राणां देवदेवाय शम्भवे  ॥ लिप्_१,७७।९१ ॥  
महाचरुं निवेद्यैवं कृष्णं गोमिथुनं तथा  ।  
अन्ते च देवदेवाय दापयेच्चूर्णमण्डलम्  ॥ लिप्_१,७७।९२ ॥  
यागोपयोगद्रव्याणि शिवाय विनिवेदयेत्  ।  
ओङ्काराद्यं जपेद्धीमान् प्रतिवर्णम् अनुक्रमात्  ॥ लिप्_१,७७।९३ ॥  
एवमालिख्य यो भक्त्या सर्वमण्डलमुत्तमम्  ।  
यत्फलं लभते मर्त्यस् तद्वदामि समासतः  ॥ लिप्_१,७७।९४ ॥  
साङ्गान् वेदान् यथान्यायम् अधीत्य विधिपूर्वकम्  ।  
इष्ट्वा यज्ञैर्यथान्यायं ज्योतिष्टोमादिभिः क्रमात्  ॥ लिप्_१,७७।९५ ॥  
ततो विश्वजिदन्तैश् च पुत्रानुत्पाद्य तादृशान्  ।  
वानप्रस्थाश्रमं गत्वा सदारः साग्निरेव च  ॥ लिप्_१,७७।९६ ॥  
चान्द्रायणादिकाः सर्वाः कृत्वा न्यस्य क्रिया द्विजाः  ।  
ब्रह्मविद्यामधीत्यैव ज्ञानमासाद्य यत्नतः  ॥ लिप्_१,७७।९७ ॥  
ज्ञानेन ज्ञेयम् आलोक्य योगी यत्काममाप्नुयात्  ।  
तत्फलं लभते सर्वं वर्णमण्डलदर्शनात्  ॥ लिप्_१,७७।९८ ॥  
येन केनापि वा मर्त्यः प्रलिप्यायतनाग्रतः  ।  
उत्तरे दक्षिणे वापि पृष्ठतो वा द्विजोत्तमाः  ॥ लिप्_१,७७।९९ ॥  
चतुष्कोणं तु वा चूर्णैर् अलङ्कृत्य समन्ततः  ।  
पुष्पाक्षतादिभिः पूज्य सर्वपापैः प्रमुच्यते  ॥ लिप्_१,७७।१०० ॥  
यस्तु गर्भगृहं भक्त्या सकृदालिप्य सर्वतः  ।  
चन्दनाद्यैः सकर्पूरैर् गन्धद्रव्यैः समन्ततः  ॥ लिप्_१,७७।१०१ ॥  
विकीर्य गन्धकुसुमैर् धूपैर्धूप्य चतुर्विधैः  ।  
प्रार्थयेद्देवमीशानं शिवलोकं स गच्छति  ॥ लिप्_१,७७।१०२ ॥  
तत्र भुक्त्वा महाभोगान् कल्पकोटिशतं नरः  ।  
स्वदेहगन्धकुसुमैः पूरयञ्छिवमन्दिरम्  ॥ लिप्_१,७७।१०३ ॥  
क्रमाद्गान्धर्वमासाद्य गन्धर्वैश् च सुपूजितः  ।  
क्रमादागत्य लोके ऽस्मिन् राजा भवति वीर्यवान्  ॥ लिप्_१,७७।१०४ ॥  
आदिदेवो महादेवः प्रलयस्थितिकारकः  ।  
सर्गश् च भुवनाधीशः शर्वव्यापी सदाशिवः  ।  
शिवब्रह्मामृतं ग्राह्यं मोक्षसाधनम् उत्तमम्  ॥ लिप्_१,७७।१०५ ॥  
व्यक्ताव्यक्तं सदा नित्यम् अचिन्त्यम् अर्चयेत् प्रभुम्  ॥ लिप्_१,७७।१०६ ॥  
  
इति श्रीलिङ्गमहापुराणे पूर्वभागे उपलेपनादिकथनं नाम सप्तसप्ततितमो ऽध्यायः  
  
  
  
_______________________________________________________________  
  
  
लिप्, १, ७८  
  
सूत उवाच  
वस्त्रपूतेन तोयेन कार्यं चैवोपलेपनम्  ।  
शिवक्षेत्रे मुनिश्रेष्ठा नान्यथा सिद्धिरिष्यते  ॥ लिप्_१,७८।१ ॥  
आपः पूता भवन्त्येता वस्त्रपूताः समुद्धृताः  ।  
अफेना मुनिशार्दूला नादेयाश् च विशेषतः  ॥ लिप्_१,७८।२ ॥  
तस्माद्वै सर्वकार्याणि दैविकानि द्विजोत्तमाः  ।  
अद्भिः कार्याणि पूताभिः सर्वकार्यप्रसिद्धये  ॥ लिप्_१,७८।३ ॥  
जन्तुभिर् मिश्रिता ह्यापः सूक्ष्माभिस्तान्निहत्य तु  ।  
यत्पापं सकलं चाद्भिर् अपूताभिश्चिरं लभेत्  ॥ लिप्_१,७८।४ ॥  
सम्मार्जने तथा नॄणां मार्जने च विशेषतः  ।  
अग्नौ कण्डनके चैव पेषणे तोयसङ्ग्रहे  ॥ लिप्_१,७८।५ ॥  
हिंसा सदा गृहस्थानां तस्माद्धिंसां विवर्जयेत्  ।  
अहिंसेयं परो धर्मः सर्वेषां प्राणिनां द्विजाः  ॥ लिप्_१,७८।६ ॥  
तस्मात्सर्वप्रयत्नेन वस्त्रपूतं समाचरेत्  ।  
तद्दानमभयं पुण्यं सर्वदानोत्तमोत्तमम्  ॥ लिप्_१,७८।७ ॥  
तस्मात्तु परिहर्तव्या हिंसा सर्वत्र सर्वदा  ।  
मनसा कर्मणा वाचा सर्वदाहिंसकं नरम्  ॥ लिप्_१,७८।८ ॥  
रक्षन्ति जन्तवः सर्वे हिंसकं बाधयन्ति च  ।  
त्रैलोक्यमखिलं दत्त्वा यत्फलं वेदपारगे  ॥ लिप्_१,७८।९ ॥  
तत्फलं कोटिगुणितं लभते ऽहिंसको नरः  ।  
मनसा कर्मणा वाचा सर्वभूतहिते रताः  ॥ लिप्_१,७८।१० ॥  
दयादर्शितपन्थानो रुद्रलोकं व्रजन्ति च  ।  
स्वामिवत्परिरक्षन्ति बहूनि विविधानि च  ॥ लिप्_१,७८।११ ॥  
ये पुत्रपौत्रवत्स्नेहाद् रुद्रलोकं व्रजन्ति ते  ।  
तस्मात्सर्वप्रयत्नेन वस्त्रपूतेन वारिणा  ॥ लिप्_१,७८।१२ ॥  
कार्यमभ्युक्षणं नित्यं स्नपनं च विशेषतः  ।  
त्रैलोक्यमखिलं हत्वा यत्फलं परिकीर्त्यते  ॥ लिप्_१,७८।१३ ॥  
शिवालये निहत्यैकम् अपि तत्सकलं लभेत्  ।  
शिवार्थं सर्वदा कार्या पुष्पहिंसा द्विजोत्तमाः  ॥ लिप्_१,७८।१४ ॥  
यज्ञार्थं पशुहिंसा च क्षत्रियैर्दुष्टशासनम्  ।  
विहिताविहितं नास्ति योगिनां ब्रह्मवादिनाम्  ॥ लिप्_१,७८।१५ ॥  
यतस्तस्मान्न हन्तव्या निषिद्धानां निषेवणात्  ।  
सर्वकर्माणि विन्यस्य सन्न्यस्ता ब्रह्मवादिनः  ॥ लिप्_१,७८।१६ ॥  
न हन्तव्याः सदा पूज्याः पापकर्मरता अपि  ।  
पवित्रास्तु स्त्रियः सर्वा अत्रेश् च कुलसम्भवाः  ॥ लिप्_१,७८।१७ ॥  
ब्रह्महत्यासमं पापम् आत्रेयीं विनिहत्य च  ।  
स्त्रियः सर्वा न हन्तव्याः पापकर्मरता अपि  ॥ लिप्_१,७८।१८ ॥  
न यज्ञार्थं स्त्रियो ग्राह्याः सर्वैः सर्वत्र सर्वदा  ।  
सर्ववर्णेषु विप्रेन्द्राः पापकर्मरता अपि  ॥ लिप्_१,७८।१९ ॥  
मलिना रूपवत्यश् च विरूपा मलिनाम्बराः  ।  
न हन्तव्याः सदा मर्त्यैः शिववच्छङ्कया तथा  ॥ लिप्_१,७८।२० ॥  
वेदबाह्यव्रताचाराः श्रौतस्मार्तबहिष्कृताः  ।  
पाषण्डिन इति ख्याता न सम्भाष्या द्विजातिभिः  ॥ लिप्_१,७८।२१ ॥  
न स्पृष्टव्या न द्रष्टव्या दृष्ट्वा भानुं समीक्षते  ।  
तथापि तेन वध्याश् च नृपैरन्यैश् च जन्तुभिः  ॥ लिप्_१,७८।२२ ॥  
प्रसङ्गाद्वापि यो मर्त्यः सतां सकृदहो द्विजाः  ।  
रुद्रलोकमवाप्नोति समभ्यर्च्य महेश्वरम्  ॥ लिप्_१,७८।२३ ॥  
भवन्ति दुःखिताः सर्वे निर्दया मुनिसत्तमाः  ।  
भक्तिहीना नराः सर्वे भवे परमकारणे  ॥ लिप्_१,७८।२४ ॥  
ये भक्ता देवदेवस्य शिवस्य परमेष्ठिनः  ।  
भाग्यवन्तो विमुच्यन्ते भुक्त्वा भोगानिहैव ते  ॥ लिप्_१,७८।२५ ॥  
पुत्रेषु दारेषु गृहेषु नॄणां भक्तं यथा चित्तमथादिदेवे  ।  
सकृत्प्रसङ्गाद्यतितापसानां तेषां न दूरः परमेशलोकः  ॥ लिप्_१,७८।२६ ॥  
  
इति श्रीलिङ्गमहापुराणे पूर्वभागे भक्तिमहिमवर्णनं नामाष्टसप्ततितमो ऽध्यायः  
  
  
  
_______________________________________________________________  
  
  
लिप्, १, ७९  
ऋषय ऊचुः  
कथं पूज्यो महादेवो मर्त्यैर्मन्दैर्महामते  ।  
कल्पायुषैर् अल्पवीर्यैर् अल्पसत्त्वैः प्रजापतिः  ॥ लिप्_१,७९।१ ॥  
संवत्सरसहस्रैश् च तपसा पूज्य शङ्करम्  ।  
न पश्यन्ति सुराश्चापि कथं देवं यजन्ति ते  ॥ लिप्_१,७९।२ ॥  
  
सूत उवाच  
कथितं तथ्यम् एवात्र युष्माभिर् मुनिपुङ्गवाः  ।  
तथापि श्रद्धया दृश्यः पूज्यः सम्भाष्य एव च  ॥ लिप्_१,७९।३ ॥  
प्रसङ्गाच्चैव सम्पूज्य भक्तिहीनैरपि द्विजाः  ।  
भावानुरूपफलदो भगवानिति कीर्तितः  ॥ लिप्_१,७९।४ ॥  
उच्छिष्टः पूजयन्याति पैशाचं तु द्विजाधमः  ।  
सङ्क्रुद्धो राक्षसं स्थानं प्राप्नुयान् मूढधीर् द्विजाः  ॥ लिप्_१,७९।५ ॥  
अभक्ष्यभक्षी सम्पूज्य याक्षं प्राप्नोति दुर्जनः  ।  
गानशीलश् च गान्धर्वं नृत्यशीलस्तथैव च  ॥ लिप्_१,७९।६ ॥  
ख्यातिशीलस् तथा चान्द्रं स्त्रीषु सक्तो नराधमः  ।  
मदार्तः पूजयन् रुद्रं सोमस्थानमवाप्नुयात्  ॥ लिप्_१,७९।७ ॥  
गायत्र्या देवमभ्यर्च्य प्राजापत्यमवाप्नुयात्  ।  
ब्राह्मं हि प्रणवेनैव वैष्णवं चाभिनन्द्य च  ॥ लिप्_१,७९।८ ॥  
श्रद्धया सकृदेवापि समभ्यर्च्य महेश्वरम्  ।  
रुद्रलोकमनुप्राप्य रुद्रैः सार्धं प्रमोदते  ॥ लिप्_१,७९।९ ॥  
संशोध्य च शुभं लिङ्गम् अमरासुरपूजितम्  ।  
जलैः पूतैस्तथा पीठे देवमावाह्य भक्तितः  ॥ लिप्_१,७९।१० ॥  
दृष्ट्वा देवं यथान्यायं प्रणिपत्य च शङ्करम्  ।  
कल्पिते चासने स्थाप्य धर्मज्ञानमये शुभे  ॥ लिप्_१,७९।११ ॥  
वैराग्यैश्वर्यसम्पन्ने सर्वलोकनमस्कृते  ।  
ओङ्कारपद्ममध्ये तु सोमसूर्याग्निसम्भवे  ॥ लिप्_१,७९।१२ ॥  
पाद्यमाचमनं चार्घ्यं दत्त्वा रुद्राय शम्भवे  ।  
स्नापयेद्दिव्यतोयैश् च घृतेन पयसा तथा  ॥ लिप्_१,७९।१३ ॥  
दध्ना च स्नापयेद्रुद्रं शोधयेच्च यथाविधि  ।  
ततः शुद्धाम्बुना स्नाप्य चन्दनाद्यैश् च पूजयेत्  ॥ लिप्_१,७९।१४ ॥  
रोचनाद्यैश् च सम्पूज्य दिव्यपुष्पैश् च पूजयेत्  ।  
बिल्वपत्रैरखण्डैश् च पद्मैर्नानाविधैस् तथा  ॥ लिप्_१,७९।१५ ॥  
नीलोत्पलैश् च राजीवैर् नद्यावर्तैश् च मल्लिकैः  ।  
चम्पकैर् जातिपुष्पैश्च बकुलैः करवीरकैः  ॥ लिप्_१,७९।१६ ॥  
शमीपुष्पैर् बृहत्पुष्पैर् उन्मत्तागस्त्यजैरपि  ।  
अपामार्गकदम्बैश् च भूषणैरपि शोभनैः  ॥ लिप्_१,७९।१७ ॥  
दत्त्वा पञ्चविधं धूपं पायसं च निवेदयेत्  ।  
दधिभक्तं च मध्वाज्य- परिप्लुतमतः परम्  ॥ लिप्_१,७९।१८ ॥  
शुद्धान्नं चैव मुद्गान्नं षड्विधं च निवेदयेत्  ।  
अथ पञ्चविधं वापि सघृतं विनिवेदयेत्  ॥ लिप्_१,७९।१९ ॥  
केवलं चापि शुद्धान्नम् आढकं तण्डुलं पचेत्  ।  
कृत्वा प्रदक्षिणं चान्ते नमस्कृत्य मुहुर्मुहुः  ॥ लिप्_१,७९।२० ॥  
स्तुत्वा च देवमीशानं पुनः सम्पूज्य शङ्करम्  ।  
ईशानं पुरुषं चैव अघोरं वाममेव च  ॥ लिप्_१,७९।२१ ॥  
सद्योजातं जपंश्चापि पञ्चभिः पूजयेच्छिवम्  ।  
अनेन विधिना देवः प्रसीदति महेश्वरः  ॥ लिप्_१,७९।२२ ॥  
वृक्षाः पुष्पादिपत्राद्यैर् उपयुक्ताः शिवार्चने  ।  
गावश्चैव द्विजश्रेष्ठाः प्रयान्ति परमां गतिम्  ॥ लिप्_१,७९।२३ ॥  
पूजयेद्यः शिवं रुद्रं शर्वं भवमजं सकृत्  ।  
स याति शिवसायुज्यं पुनरावृत्तिवर्जितम्  ॥ लिप्_१,७९।२४ ॥  
अर्चितं परमेशानं भवं शर्वमुमापतिम्  ।  
सकृत्प्रसङ्गाद्वा दृष्ट्वा सर्वपापैः प्रमुच्यते  ॥ लिप्_१,७९।२५ ॥  
पूजितं वा महादेवं पूज्यमानमथापि वा  ।  
दृष्ट्वा प्रयाति वै मर्त्यो ब्रह्मलोकं न संशयः  ॥ लिप्_१,७९।२६ ॥  
श्रुत्वानुमोदयेच्चापि स याति परमां गतिम्  ।  
यो दद्याद् घृतदीपं च सकृल्लिङ्गस्य चाग्रतः  ॥ लिप्_१,७९।२७ ॥  
स तां गतिम् अवाप्नोति स्वाश्रमैर् दुर्लभां स्थिराम्  ।  
दीपवृक्षं पार्थिवं वा दारवं वा शिवालये  ॥ लिप्_१,७९।२८ ॥  
दत्त्वा कुलशतं साग्रं शिवलोके महीयते  ।  
आयसं ताम्रजं वापि रौप्यं सौवर्णिकं तथा  ॥ लिप्_१,७९।२९ ॥  
शिवाय दीपं यो दद्याद् विधिना वापि भक्तितः  ।  
सूर्यायुतसमैः श्लक्ष्णैर् यानैः शिवपुरं व्रजेत्  ॥ लिप्_१,७९।३० ॥  
कार्तिके मासि यो दद्याद् घृतदीपं शिवाग्रतः  ।  
सम्पूज्यमानं वा पश्येद् विधिना परमेश्वरम्  ॥ लिप्_१,७९।३१ ॥  
स याति ब्रह्मणो लोकं श्रद्धया मुनिसत्तमाः  ।  
आवाहनं सुसान्निध्यं स्थापनं पूजनं तथा  ॥ लिप्_१,७९।३२ ॥  
सम्प्रोक्तं रुद्रगायत्र्या आसनं प्रणवेन वै  ।  
पञ्चभिः स्नपनं प्रोक्तं रुद्राद्यैश् च विशेषतः  ॥ लिप्_१,७९।३३ ॥  
एवं सम्पूजयेन्नित्यं देवदेवमुमापतिम्  ।  
ब्रह्माणं दक्षिणे तस्य प्रणवेन समर्चयेत्  ॥ लिप्_१,७९।३४ ॥  
उत्तरे देवदेवेशं विष्णुं गायत्रिया यजेत्  ।  
वह्नौ हुत्वा यथान्यायं पञ्चभिः प्रणवेन च  ॥ लिप्_१,७९।३५ ॥  
स याति शिवसायुज्यम् एवं सम्पूज्य शङ्करम्  ।  
इति सङ्क्षेपतः प्रोक्तो लिङ्गार्चनविधिक्रमः  ॥ लिप्_१,७९।३६ ॥  
व्यासेन कथितः पूर्वं श्रुत्वा रुद्रमुखात्स्वयम्  ॥ लिप्_१,७९।३७ ॥  
  
इति श्रीलिङ्गमहापुराणे पूर्वभागे शिवार्चनविधिर् नामैकोनाशीतितमो ऽध्यायः  
  
  
  
_______________________________________________________________  
  
  
लिप्, १, ८०  
  
ऋषय ऊचुः  
कथं पशुपतिं दृष्ट्वा पशुपाशविमोक्षणम्  ।  
पशुत्वं तत्यजुर्देवास् तन्नो वक्तुमिहार्हसि  ॥ लिप्_१,८०।१ ॥  
  
सूत उवाच  
पुरा कैलासशिखरे भोग्याख्ये स्वपुरे स्थितम्  ।  
समेत्य देवाः सर्वज्ञम् आजग्मुस्तत्प्रसादतः  ॥ लिप्_१,८०।२ ॥  
हिताय सर्वदेवानां ब्रह्मणा च जनार्दनः  ।  
गरुडस्य तथा स्कन्धम् आरुह्य पुरुषोत्तमः  ॥ लिप्_१,८०।३ ॥  
जगाम देवताभिर् वै देवदेवान्तिकं हरिः  ।  
सर्वे सम्प्राप्य देवस्य सार्धं गिरिवरं शुभम्  ॥ लिप्_१,८०।४ ॥  
सेन्द्राः ससाध्याः सयमाः प्रणेमुर् गिरिमुत्तमम्  ।  
भगवान् वासुदेवो ऽसौ गरुडाद् गरुडध्वजः  ।  
अवतीर्य गिरिं मेरुम् आरुरोह सुरोत्तमैः  ॥ लिप्_१,८०।५ ॥  
<description of Mt. Meru>  
सकलदुरितहीनं सर्वदं भोगमुख्यं मुदितकुररवृन्दं नादितं नागवृन्दैः  ।  
मधुररणितगीतं सानुकूलान्धकारं पदरचितवनान्तं कान्तवातान्ततोयम्  ॥ लिप्_१,८०।६ ॥  
भवनशतसहस्रैर् जुष्टम् आदित्यकल्पैर् ललितगतिविदग्धैर् हंसवृन्दैश् च भिन्नम्  ।  
धवखदिरपलाशैश् चन्दनाद्यैश् च वृक्षैर् द्विजवरगणवृन्दैः कोकिलाद्यैर्द्विरेफैः  ॥ लिप्_१,८०।७ ॥  
क्वचिदशेषसुरद्रुमसङ्कुलं कुरबकैः प्रियकैस्तिलकैस् तथा  ।  
बहुकदम्बतमाललतावृतं गिरिवरं शिखरैर्विविधैस् तथा  ॥ लिप्_१,८०।८ ॥  
<description of Śivas city on Mt. Meru>  
गिरेः पृष्ठे परं शार्वं कल्पितं विश्वकर्मणा  ।  
क्रीडार्थं देवदेवस्य भवस्य परमेष्ठिनः  ॥ लिप्_१,८०।९ ॥  
अपश्यंस्तत्पुरं देवाः सेन्द्रोपेन्द्राः समाहिताः  ।  
प्रणेमुर्दूरतश्चैव प्रभावादेव शूलिनः  ॥ लिप्_१,८०।१० ॥  
सहस्रसूर्यप्रतिमं महान्तं सहस्रशः सर्वगुणैश् च भिन्नम्  ।  
जगाम कैलासगिरिं महात्मा मेरुप्रभागे पुरमादिदेवः  ॥ लिप्_१,८०।११ ॥  
ततो ऽथ नारिगजवाजिसङ्कुलं रथैर् अनेकैर् अमरारिसूदनः  ।  
गणैर्गणेशैश् च गिरीन्द्रसन्निभं महापुरद्वारमजो हरिश् च  ॥ लिप्_१,८०।१२ ॥  
अथ जाम्बूनदमयैर् भवनैर्मणिभूषितैः  ।  
विमानैर्विविधाकारैः प्राकारैश् च समावृतम्  ॥ लिप्_१,८०।१३ ॥  
दृष्ट्वा शम्भोः पुरं बाह्यं देवैः सब्रह्मकैर्हरिः  ।  
प्रहृष्टवदनो भूत्वा प्रविवेश ततः पुरम्  ॥ लिप्_१,८०।१४ ॥  
हर्म्यप्रासादसम्बाधं महाट्टालसमन्वितम्  ।  
द्वितीयं देवदेवस्य चतुर्द्वारं सुशोभनम्  ॥ लिप्_१,८०।१५ ॥  
वज्रवैडूर्यमाणिक्य- मणिजालैः समावृतम्  ।  
दोलाविक्षेपसंयुक्तं घण्टाचामरभूषितम्  ॥ लिप्_१,८०।१६ ॥  
मृदङ्गमुरजैर्जुष्टं वीणावेणुनिनादितम्  ।  
नृत्यद्भिर् अप्सरःसङ्घैर् भूतसङ्घैश् च संवृतम्  ।  
देवेन्द्रभवनाकारैर् भवनैर् दृष्टिमोहनैः  ॥ लिप्_१,८०।१७ ॥  
प्रासादशृङ्गेष्वथ पौरनार्यः सहस्रशः पुष्पफलाक्षताद्यैः  ।  
स्थिताः करैस्तस्य हरेः समन्तात् प्रचिक्षिपुर्मूर्ध्नि यथा भवस्य  ॥ लिप्_१,८०।१८ ॥  
दृष्ट्वा नार्यस्तदा विष्णुं मदाघूर्णितलोचनाः  ॥ लिप्_१,८०।१९ ॥  
विशालजघनाः सद्यो ननृतुर्मुमुदुर्जगुः  ।  
काश्चिद्दृष्ट्वा हरिं नार्यः किञ्चित् प्रहसिताननाः  ॥ लिप्_१,८०।२० ॥  
किञ्चिद् विस्रस्तवस्त्राश् च स्रस्तकाञ्चीगुणा जगुः  ।  
चतुर्थं पञ्चमं चैव षष्ठं च सप्तमं तथा  ॥ लिप्_१,८०।२१ ॥  
अष्टमं नवमं चैव दशमं च पुरोत्तमम्  ।  
अतीत्यासाद्य देवस्य पुरं शम्भोः सुशोभनम्  ॥ लिप्_१,८०।२२ ॥  
सुवृत्तं सुतरां शुभ्रं कैलासशिखरे शुभे  ।  
सूर्यमण्डलसङ्काशैर् विमानैश् च विभूषितम्  ॥ लिप्_१,८०।२३ ॥  
स्फाटिकैर् मण्डपैः शुभ्रैर् जाम्बूनदमयैस् तथा  ।  
नानारत्नमयैश्चैव दिग्विदिक्षु विभूषितम्  ॥ लिप्_१,८०।२४ ॥  
गोपुरैर्गोपतेः शम्भोर् नानाभूषणभूषितैः  ।  
अनेकैः सर्वतोभद्रैः सर्वरत्नमयैस् तथा  ॥ लिप्_१,८०।२५ ॥  
प्राकारैर्विविधाकारैर् अष्टाविंशतिभिर् वृतम्  ।  
उपद्वारैर्महाद्वारैर् विदिक्षु विविधैर्दृढैः  ॥ लिप्_१,८०।२६ ॥  
गुह्यालयैर्गुह्यगृहैर् गुहस्य भवनैः शुभैः  ।  
ग्राम्यैर् अन्यैर् महाभागा मौक्तिकैर् दृष्टिमोहनैः  ॥ लिप्_१,८०।२७ ॥  
गणेशायतनैर् दिव्यैः पद्मरागमयैस् तथा  ।  
चन्दनैर्विविधाकारैः पुष्पोद्यानैश् च शोभनैः  ॥ लिप्_१,८०।२८ ॥  
तडागैर् दिर्घिकाभिश् च हेमसोपानपङ्क्तिभिः  ।  
स्त्रीणां गतिजितैर् हंसैः सेविताभिः समन्ततः  ॥ लिप्_१,८०।२९ ॥  
मयूरैश्चैव कारण्डैः कोकिलैश्चक्रवाककैः  ।  
शोभिताभिश् च वापीभिर् दिव्यामृतजलैस् तथा  ॥ लिप्_१,८०।३० ॥  
संलापालापकुशलैः सर्वाभरणभूषितैः  ।  
स्तनभारावनम्रैश् च मदाघूर्णितलोचनैः  ॥ लिप्_१,८०।३१ ॥  
गेयनादरतैर्दिव्यै रुद्रकन्यासहस्रकैः  ।  
नृत्यद्भिर् अप्सरःसङ्घैर् अमरैरपि दुर्लभैः  ॥ लिप्_१,८०।३२ ॥  
प्रफुल्लाम्बुजवृन्दाद्यैस् तथा द्विजवरैरपि  ।  
रुद्रस्त्रीगणसङ्कीर्णैर् जलक्रीडारतैस् तथा  ॥ लिप्_१,८०।३३ ॥  
रतोत्सवरतैश्चैव ललितैश् च पदे पदे  ।  
ग्रामरागानुरक्तैश् च पद्मरागसमप्रभैः  ॥ लिप्_१,८०।३४ ॥  
स्त्रीसङ्घैर् देवदेवस्य भवस्य परमात्मनः  ।  
दृष्ट्वा विस्मयमापन्नास् तस्थुर्देवाः समन्ततः  ॥ लिप्_१,८०।३५ ॥  
तत्रैव ददृशुर्देवा वृन्दं रुद्रगणस्य च  ।  
गणेश्वराणां वीराणाम् अपि वृन्दं सहस्रशः  ॥ लिप्_१,८०।३६ ॥  
सुवर्णकृतसोपानान् वज्रवैडूर्यभूषितान्  ।  
स्फाटिकान् देवदेवस्य ददृशुस्ते विमानकान्  ॥ लिप्_१,८०।३७ ॥  
तेषां शृङ्गेषु हृष्टाश् च नार्यः कमललोचनाः  ।  
विशालजघना यक्षा गन्धर्वाप्सरसस् तथा  ॥ लिप्_१,८०।३८ ॥  
किन्नर्यः किन्नराश्चैव भुजङ्गाः सिद्धकन्यकाः  ।  
नानावेषधराश्चान्या नानाभूषणभूषिताः  ॥ लिप्_१,८०।३९ ॥  
नानाप्रभावसंयुक्ता नानाभोगरतिप्रियाः  ।  
नीलोत्पलदलप्रख्याः पद्मपत्रायतेक्षणाः  ॥ लिप्_१,८०।४० ॥  
पद्मकिञ्जल्कसङ्काशैर् अंशुकैरतिशोभनाः  ।  
वलयैर्नूपुरैर्हारैश् छत्रैश्चित्रैस्तथांशुकैः  ॥ लिप्_१,८०।४१ ॥  
भूषिता भूषितैश् चान्यैर् मण्डिता मण्डनप्रियाः  ।  
दृष्ट्वाथ वृन्दं सुरसुन्दरीणां गणेश्वराणां सुरसुन्दरीणाम्  ।  
जग्मुर्गणेशस्य पुरं सुरेशाः पुरद्विषः शक्रपुरोगमाश् च  ॥ लिप्_१,८०।४२ ॥  
दृष्ट्वा च तस्थुः सुरसिद्धसङ्घाः पुरस्य मध्ये पुरुहूतपूर्वाः  ।  
भवस्य बालार्कसहस्रवर्णं विमानमाद्यं परमेश्वरस्य  ॥ लिप्_१,८०।४३ ॥  
अथ तस्य विमानस्य द्वारि संस्थं गणेश्वरम्  ।  
नन्दिनं ददृशुः सर्वे देवाः शक्रपुरोगमाः  ॥ लिप्_१,८०।४४ ॥  
तं दृष्ट्वा नन्दिनं सर्वे प्रणम्याहुर् गणेश्वरम्  ।  
जयेति देवास्तं दृष्ट्वा सो ऽप्याह च गणेश्वरः  ॥ लिप्_१,८०।४५ ॥  
भो भो देवा महाभागाः सर्वे निर्धूतकल्मषाः  ।  
सम्प्राप्ताः सर्वलोकेशा वक्तुमर्हथ सुव्रताः  ॥ लिप्_१,८०।४६ ॥  
तमाहुर्वरदं देवं वारणेन्द्रसमप्रभम्  ।  
पशुपाशविमोक्षार्थं दर्शयास्मान् महेश्वरम्  ॥ लिप्_१,८०।४७ ॥  
पुरा पुरत्रयं दग्धुं पशुत्वं परिभाषितम्  ।  
शङ्किताश् च वयं तत्र पशुत्वं प्रति सुव्रत  ॥ लिप्_१,८०।४८ ॥  
व्रतं पाशुपतं प्रोक्तं भवेन परमेष्ठिना  ।  
व्रतेनानेन भूतेश पशुत्वं नैव विद्यते  ॥ लिप्_१,८०।४९ ॥  
अथ द्वादशवर्षं वा मासद्वादशकं तु वा  ।  
दिनद्वादशकं वापि कृत्वा तद् व्रतम् उत्तमम्  ॥ लिप्_१,८०।५० ॥  
मुच्यन्ते पशवः सर्वे पशुपाशैर्भवस्य तु  ।  
दर्शयामास तान्देवान् नारायणपुरोगमान्  ॥ लिप्_१,८०।५१ ॥  
नन्दी शिलादतनयः सर्वभूतगणाग्रणीः  ।  
तं दृष्ट्वा देवमीशानं साम्बं सगणम् अव्ययम्  ॥ लिप्_१,८०।५२ ॥  
प्रणेमुस् तुष्टुवुश् चैव प्रीतिकण्टकितत्वचः  ।  
विज्ञाप्य शितिकण्ठाय पशुपाशविमोक्षणम्  ॥ लिप्_१,८०।५३ ॥  
तस्थुस्तदाग्रतः शम्भोः प्रणिपत्य पुनः पुनः  ।  
ततः सम्प्रेक्ष्य तान् सर्वान् देवदेवो वृषध्वजः  ॥ लिप्_१,८०।५४ ॥  
विशोध्य तेषां देवानां पशुत्वं परमेश्वरः  ।  
व्रतं पाशुपतं चैव स्वयं देवो महेश्वरः  ॥ लिप्_१,८०।५५ ॥  
उपदिश्य मुनीनां च सहास्ते चाम्बया भवः  ।  
तदाप्रभृति ते देवाः सर्वे पाशुपताः स्मृताः  ॥ लिप्_१,८०।५६ ॥  
पशूनां च पतिर्यस्मात् तेषां साक्षाद्धि देवताः  ।  
तस्मात्पाशुपताः प्रोक्तास् तपस्तेपुश् च ते पुनः  ॥ लिप्_१,८०।५७ ॥  
ततो द्वादशवर्षान्ते मुक्तपाशाः सुरोत्तमाः  ।  
ययुर्यथागतं सर्वे ब्रह्मणा सह विष्णुना  ॥ लिप्_१,८०।५८ ॥  
एतद्वः कथितं सर्वं पितामहमुखाच्छ्रुतम्  ।  
पुरा सनत्कुमारेण तस्माद्व्यासेन धीमता  ॥ लिप्_१,८०।५९ ॥  
यः श्रावयेच्छुचिर् विप्राञ् छृणुयाद्वा शुचिर्नरः  ।  
स देहभेदमासाद्य पशुपाशैः प्रमुच्यते  ॥ लिप्_१,८०।६० ॥  
  
इति श्रीलिङ्गमहापुराणे पूर्वभागे पाशुपतव्रतमाहात्म्यं नामाशीतितमो ऽध्यायः  
  
  
  
_______________________________________________________________  
  
लिप्, १, ८१  
  
ऋषय ऊचुः  
व्रतमेतत्त्वया प्रोक्तं पशुपाशविमोक्षणम्  ।  
व्रतं पाशुपतं लैङ्गं पुरा देवैर् अनुष्ठितम्  ॥ लिप्_१,८१।१ ॥  
वक्तुमर्हसि चास्माकं यथापूर्वं त्वया श्रुतम्  ।  
  
सूत उवाच  
पुरा सनत्कुमारेण पृष्टः शैलादिरादरात्  ॥ लिप्_१,८१।२ ॥  
नन्दी प्राह वचस्तस्मै प्रवदामि समासतः  ।  
<result of liṅga worship>  
देवैर्दैत्यैस् तथा सिद्धैर् गन्धर्वैः सिद्धचारणैः  ॥ लिप्_१,८१।३ ॥  
मुनिभिश् च महाभागैर् अनुष्ठितमनुत्तमम्  ।  
व्रतं द्वादशलिङ्गाख्यं पशुपाशविमोक्षणम्  ॥ लिप्_१,८१।४ ॥  
भोगदं योगदं चैव कामदं मुक्तिदं शुभम्  ।  
अवियोगकरं पुण्यं भक्तानां भयनाशनम्  ॥ लिप्_१,८१।५ ॥  
षडङ्गसहितान् वेदान् मथित्वा तेन निर्मितम्  ।  
सर्वदानोत्तमं पुण्यम् अश्वमेधायुताधिकम्  ॥ लिप्_१,८१।६ ॥  
सर्वमङ्गलदं पुण्यं सर्वशत्रुविनाशनम्  ।  
संसारार्णवमग्नानां जन्तूनामपि मोक्षदम्  ॥ लिप्_१,८१।७ ॥  
सर्वव्याधिहरं चैव सर्वज्वरविनाशनम्  ।  
देवैरनुष्ठितं पूर्वं ब्रह्मणा विष्णुना तथा  ॥ लिप्_१,८१।८ ॥  
<creation of a liṅga>  
कृत्वा कनीयसं लिङ्गं स्नाप्य चन्दनवारिणा  ।  
चैत्रमासादि विप्रेन्द्राः शिवलिङ्गव्रतं चरेत्  ॥ लिप्_१,८१।९ ॥  
कृत्वा हैमं शुभं पद्मं कर्णिकाकेसरान्वितम्  ।  
नवरत्नैश् च खचितम् अष्टपत्रं यथाविधि  ॥ लिप्_१,८१।१० ॥  
कर्णिकायां न्यसेल्लिङ्गं स्फाटिकं पीठसंयुतम्  ।  
तत्र भक्त्या यथान्यायम् अर्चयेद् बिल्वपत्रकैः  ॥ लिप्_१,८१।११ ॥  
सितैः सहस्रकमलै रक्तैर्नीलोत्पलैरपि  ।  
श्वेतार्ककर्णिकारैश् च करवीरैर्बकैरपि  ॥ लिप्_१,८१।१२ ॥  
एतैरन्यैर् यथालाभं गायत्र्या तस्य सुव्रताः  ।  
सम्पूज्य चैव गन्धाद्यैर् धूपैर्दीपैश् च मङ्गलैः  ॥ लिप्_१,८१।१३ ॥  
नीराजनाद्यैश्चान्यैश् च लिङ्गमूर्तिमहेश्वरम्  ।  
अगरुं दक्षिणे दद्याद् अघोरेण द्विजोत्तमाः  ॥ लिप्_१,८१।१४ ॥  
पश्चिमे सद्यमन्त्रेण दिव्यां चैव मनःशिलाम्  ।  
उत्तरे वामदेवेन चन्दनं वापि दापयेत्  ॥ लिप्_१,८१।१५ ॥  
पुरुषेण मुनिश्रेष्ठा हरितालं च पूर्वतः  ।  
सितागरूद्भवं विप्रास् तथा कृष्णागरूद्भवम्  ॥ लिप्_१,८१।१६ ॥  
तथा गुग्गुलुधूपं च सौगन्धिकमनुत्तमम्  ।  
सितारं नाम धूपं च दद्याद् ईशाय भक्तितः  ॥ लिप्_१,८१।१७ ॥  
महाचरुर्निवेद्यः स्याद् आढकान्नमथापि वा  ।  
एतद् वः कथितं पुण्यं शिवलिङ्गमहाव्रतम्  ॥ लिप्_१,८१।१८ ॥  
<time for this vrata>  
सर्वमासेषु सामान्यं विशेषो ऽपि च कीर्त्यते  ।  
वैशाखे वज्रलिङ्गं च ज्येष्ठे मारकतं तथा  ॥ लिप्_१,८१।१९ ॥  
आषाढे मौक्तिकं लिङ्गं श्रावणे नीलनिर्मितम्  ।  
मासि भाद्रपदे लिङ्गं पद्मरागमयं शुभम्  ॥ लिप्_१,८१।२० ॥  
आश्विने चैव विप्रेन्द्राः गोमेदकमयं शुभम्  ।  
प्रवालेनैव कार्तिक्यां तथा वै मार्गशीर्षके  ॥ लिप्_१,८१।२१ ॥  
<material for a liṅga>  
वैडूर्यनिर्मितं लिङ्गं पुष्परागेण पुष्यके  ।  
माघे च सूर्यकान्तेन फाल्गुने स्फाटिकेन च  ॥ लिप्_१,८१।२२ ॥  
सर्वमासेषु कमलं हैममेकं विधीयते  ।  
अलाभे राजतं वापि केवलं कमलं तु वा  ॥ लिप्_१,८१।२३ ॥  
रत्नानाम् अप्यलाभे तु हेम्ना वा राजतेन वा  ।  
रजतस्याप्यलाभे तु ताम्रलोहेन कारयेत्  ॥ लिप्_१,८१।२४ ॥  
शैलं वा दारुजं वापि मृन्मयं वा सवेदिकम्  ।  
सर्वगन्धमयं वापि क्षणिकं परिकल्पयेत्  ॥ लिप्_१,८१।२५ ॥  
हैमन्तिके महादेवं श्रीपत्त्रेणैव पूजयेत्  ।  
सर्वमासेषु कमलं हैममेकमथापि वा  ॥ लिप्_१,८१।२६ ॥  
राजतं वापि कमलं हैमकर्णिकमुत्तमम्  ।  
राजतस्याप्यभावे तु बिल्वपत्रैः समर्चयेत्  ॥ लिप्_१,८१।२७ ॥  
सहस्रकमलालाभे तदर्धेनापि पूजयेत्  ।  
तदर्धार्धेन वा रुद्रम् अष्टोत्तरशतेन वा  ॥ लिप्_१,८१।२८ ॥  
<flower => देइत्य्>  
बिल्वपत्रे स्थिता लक्ष्मीर् देवी लक्षणसंयुता  ।  
नीलोत्पले ऽम्बिका साक्षाद् उत्पले षण्मुखः स्वयम्  ॥ लिप्_१,८१।२९ ॥  
पद्माश्रितो महादेवः सर्वदेवपतिः शिवः  ।  
तस्मात्सर्वप्रयत्नेन श्रीपत्त्रं न त्यजेद्बुधः  ॥ लिप्_१,८१।३० ॥  
नीलोत्पलं चोत्पलं च कमलं च विशेषतः  ।  
सर्ववश्यकरं पद्मं शिला सर्वार्थसिद्धिदा  ॥ लिप्_१,८१।३१ ॥  
कृष्णागरुसमुद्भूतं सर्वपापनिकृन्तनम्  ।  
गुग्गुलुप्रभृतीनां चैव दीपानां च निवेदनम्  ॥ लिप्_१,८१।३२ ॥  
सर्वरोगक्षयं चैव चन्दनं सर्वसिद्धिदम्  ।  
सौगन्धिकं तथा धूपं सर्वकामार्थसाधकम्  ॥ लिप्_१,८१।३३ ॥  
श्वेतागरूद्भवं चैव तथा कृष्णागरूद्भवम्  ।  
सौम्यं सीतारिधूपं च साक्षान्निर्वाणसिद्धिदम्  ॥ लिप्_१,८१।३४ ॥  
श्वेतार्ककुसुमे साक्षाच् चतुर्वक्त्रः प्रजापतिः  ।  
कर्णिकारस्य कुसुमे मेधा साक्षाद्व्यवस्थिता  ॥ लिप्_१,८१।३५ ॥  
करवीरे गणाध्यक्षो बके नारायणः स्वयम्  ।  
सुगन्धिषु च सर्वेषु कुसुमेषु नगात्मजा  ॥ लिप्_१,८१।३६ ॥  
तस्मादेतैर्यथालाभं पुष्पधूपादिभिः शुभैः  ।  
पूजयेद्देवदेवेशं भक्त्या वित्तानुसारतः  ॥ लिप्_१,८१।३७ ॥  
निवेदयेत्ततो भक्त्या पायसं च महाचरुम्  ।  
सघृतं सोपदंशं च सर्वद्रव्यसमन्वितम्  ॥ लिप्_१,८१।३८ ॥  
शुद्धान्नं वापि मुद्गान्नम् आढकं चार्धकं तु वा  ।  
चामरं तालवृन्तं च तस्मै भक्त्या निवेदयेत्  ॥ लिप्_१,८१।३९ ॥  
उपहाराणि पुण्यानि न्यायेनैवार्जितान्यपि  ।  
नानाविधानि चार्हाणि प्रोक्षितान्यम्भसा पुनः  ॥ लिप्_१,८१।४० ॥  
निवेदयेच्च रुद्राय भक्तियुक्तेन चेतसा  ।  
क्षीराद्वै सर्वदेवानां स्थित्यर्थममृतं ध्रुवम्  ॥ लिप्_१,८१।४१ ॥  
विष्णुना जिष्णुना साक्षाद् अन्ने सर्वं प्रतिष्ठितम्  ।  
भूतानाम् अन्नदानेन प्रीतिर् भवति शङ्करे  ॥ लिप्_१,८१।४२ ॥  
तस्मात् सम्पूजयेद् देवम् अन्ने प्राणाः प्रतिष्ठिताः  ।  
उपहारे तथा तुष्टिर् व्यञ्जने पवनः स्वयम्  ॥ लिप्_१,८१।४३ ॥  
सर्वात्मको महादेवो गन्धतोये ह्यपाम्पतिः  ।  
पीठे वै प्रकृतिः साक्षान् महदाद्यैर्व्यवस्थिता  ॥ लिप्_१,८१।४४ ॥  
तस्माद्देवं यजेद्भक्त्या प्रतिमासं यथाविधि  ।  
पौर्णमास्यां व्रतं कार्यं सर्वकामार्थसिद्धये  ॥ लिप्_१,८१।४५ ॥  
सत्यं शौचं दया शान्तिः सन्तोषो दानमेव च  ।  
पौर्णमास्याममावास्याम् उपवासं च कारयेत्  ॥ लिप्_१,८१।४६ ॥  
संवत्सरान्ते गोदानं वृषोत्सर्गं विशेषतः  ।  
भोजयेद्ब्राह्मणान्भक्त्या श्रोत्रियान् वेदपारगान्  ॥ लिप्_१,८१।४७ ॥  
तल् लिङ्गं पूजितं तेन सर्वद्रव्यसमन्वितम्  ।  
स्थापयेद् वा शिवक्षेत्रे दापयेद् ब्राह्मणाय वा  ॥ लिप्_१,८१।४८ ॥  
य एवं सर्वमासेषु शिवलिङ्गमहाव्रतम्  ।  
कुर्याद्भक्त्या मुनिश्रेष्ठाः स एव तपतां वरः  ॥ लिप्_१,८१।४९ ॥  
सूर्यकोटिप्रतीकाशैर् विमानै रत्नभूषितैः  ।  
गत्वा शिवपुरं दिव्यं नेहायाति कदाचन  ॥ लिप्_१,८१।५० ॥  
अथवा ह्येकमासं वा चरेदेवं व्रतोत्तमम्  ।  
शिवलोकमवाप्नोति नात्र कार्या विचारणा  ॥ लिप्_१,८१।५१ ॥  
अथवा सक्तचित्तश्चेद् यान्यान् सञ्चिन्तयेद्वरान्  ।  
वर्षमेकं चरेदेवं तांस्तान्प्राप्य शिवं व्रजेत्  ॥ लिप्_१,८१।५२ ॥  
देवत्वं वा पितृत्वं वा देवराजत्वमेव च  ।  
गाणपत्यपदं वापि सक्तो ऽपि लभते नरः  ॥ लिप्_१,८१।५३ ॥  
विद्यार्थी लभते विद्यां भोगार्थी भोगमाप्नुयात्  ।  
द्रव्यार्थी च निधिं पश्येद् आयुःकामश् चिरायुषम्  ॥ लिप्_१,८१।५४ ॥  
यान्यांश्चिन्तयते कामांस् तांस्तान्प्राप्येह मोदते  ।  
एकमासव्रतादेव सो ऽन्ते रुद्रत्वमाप्नुयात्  ॥ लिप्_१,८१।५५ ॥  
इदं पवित्रं परमं रहस्यं व्रतोत्तमं विश्वसृजापि सृष्टम्  ।  
हिताय देवासुरसिद्धमर्त्य- विद्याधराणां परमं शिवेन  ॥ लिप्_१,८१।५६ ॥  
सम्पूज्य पूज्यं विधिनैवमीशं प्रणम्य मूर्ध्ना सह भृत्यपुत्रैः  ।  
व्यपोहनं नाम जपेत्स्तवं च प्रदक्षिणं कृत्य शिवं प्रयत्नात्  ॥ लिप्_१,८१।५७ ॥  
पुराकृतं विश्वसृजा स्तवं च हिताय देवेन जगत्त्रयस्य  ।  
पितामहेनैव सुरैश्च सार्धं महानुभावेन महार्घ्यम् एतत्  ॥ लिप्_१,८१।५८ ॥  
  
इति श्रीलिङ्गमहापुराणे पूर्वभागे पशुपाशविमोचनलिङ्गपूजादिकथनं नामैकाशीतितमो ऽध्यायः  
  
  
  
_______________________________________________________________  
  
  
लिप्, १, ८२  
  
सूत उवाच  
व्यपोहनस्तवं वक्ष्ये सर्वसिद्धिप्रदं शुभम्  ।  
नन्दिनश् च मुखाच्छ्रुत्वा कुमारेण महात्मना  ॥ लिप्_१,८२।१ ॥  
व्यासाय कथितं तस्माद् बहुमानेन वै मया  ।  
नमः शिवाय शुद्धाय निर्मलाय यशस्विने  ॥ लिप्_१,८२।२ ॥  
दुष्टान्तकाय सर्वाय भवाय परमात्मने  ।  
पञ्चवक्त्रो दशभुजो ह्य् अक्षपञ्चदशैर्युतः  ॥ लिप्_१,८२।३ ॥  
शुद्धस्फटिकसङ्काशः सर्वाभरणभूषितः  ।  
सर्वज्ञः सर्वगः शान्तः सर्वोपरि सुसंस्थितः  ॥ लिप्_१,८२।४ ॥  
पद्मासनस्थः सोमेशः पापमाशु व्यपोहतु  ।  
ईशानः पुरुषश्चैव अघोरः सद्य एव च  ॥ लिप्_१,८२।५ ॥  
वामदेवश् च भगवान् पापमाशु व्यपोहतु  ।  
अनन्तः सर्वविद्येशः सर्वज्ञः सर्वदः प्रभुः  ॥ लिप्_१,८२।६ ॥  
शिवध्यानैकसम्पन्नः स मे पापं व्यपोहतु  ।  
सूक्ष्मः सुरासुरेशानो विश्वेशो गणपूजितः  ॥ लिप्_१,८२।७ ॥  
शिवध्यानैकसम्पन्नः स मे पापं व्यपोहतु  ।  
शिवोत्तमो महापूज्यः शिवध्यानपरायणः  ॥ लिप्_१,८२।८ ॥  
सर्वगः सर्वदः शान्तः स मे पापं व्यपोहतु  ।  
एकाक्षो भगवानीशः शिवार्चनपरायणः  ॥ लिप्_१,८२।९ ॥  
शिवध्यानैकसम्पन्नः स मे पापं व्यपोहतु  ।  
त्रिमूर्तिर् भगवान् ईशः शिवभक्तिप्रबोधकः  ॥ लिप्_१,८२।१० ॥  
शिवध्यानैकसम्पन्नः स मे पापं व्यपोहतु  ।  
श्रीकण्ठः श्रीपतिः श्रीमाञ् शिवध्यानरतः सदा  ॥ लिप्_१,८२।११ ॥  
शिवार्चनरतः श्रीमान् स मे पापं व्यपोहतु  ।  
त्रैलोक्यनमिता देवी सोल्काकारा पुरातनी  ॥ लिप्_१,८२।१२ ॥  
शिवार्चनरतः श्रीमान् स मे पापं व्यपोहतु  ।  
त्रैलोक्यनमिता देवी सोल्काकारा पुरातनी  ॥ लिप्_१,८२।१३ ॥  
दाक्षायणी महादेवी गौरी हैमवती शुभा  ।  
एकपर्णाग्रजा सौम्या तथा वै चैकपाटला  ॥ लिप्_१,८२।१४ ॥  
अपर्णा वरदा देवी वरदानैकतत्परा  ।  
उमा सुरहरा साक्षात् कौशिकी वा कपर्दिनी  ॥ लिप्_१,८२।१५ ॥  
खट्वाङ्गधारिणी दिव्या कराग्रतरुपल्लवा  ।  
नैगमेयादिभिर् दिव्यैश् चतुर्भिः पुत्रकैर्वृता  ॥ लिप्_१,८२।१६ ॥  
मेनाया नन्दिनी देवी वारिजा वारिजेक्षणा  ।  
अम्बाया वीतशोकस्य नन्दिनश् च महात्मनः  ॥ लिप्_१,८२।१७ ॥  
शुभावत्याः सखी शान्ता पञ्चचूडा वरप्रदा  ।  
सृष्ट्यर्थं सर्वभूतानां प्रकृतित्वं गताव्यया  ॥ लिप्_१,८२।१८ ॥  
त्रयोविंशतिभिस् तत्त्वैर् महदाद्यैर् विजृम्भिता  ।  
लक्ष्म्यादिशक्तिभिर् नित्यं नमिता नन्दनन्दिनी  ॥ लिप्_१,८२।१९ ॥  
मनोन्मनी महादेवी मायावी मण्डनप्रिया  ।  
मायया या जगत्सर्वं ब्रह्माद्यं सचराचरम्  ॥ लिप्_१,८२।२० ॥  
क्षोभिणी मोहिनी नित्यं योगिनां हृदि संस्थिता  ।  
एकानेकस्थिता लोके इन्दीवरनिभेक्षणा  ॥ लिप्_१,८२।२१ ॥  
भक्त्या परमया नित्यं सर्वदेवैरभिष्टुता  ।  
गणेन्द्राम्भोजगर्भेन्द्र- यमवित्तेशपूर्वकैः  ॥ लिप्_१,८२।२२ ॥  
संस्तुता जननी तेषां सर्वोपद्रवनाशिनी  ।  
भक्तानामार्तिहा भव्या भवभावविनाशनी  ॥ लिप्_१,८२।२३ ॥  
भुक्तिमुक्तिप्रदा दिव्या भक्तानामप्रयत्नतः  ।  
सा मे साक्षान्महादेवी पापम् आशु व्यपोहतु  ॥ लिप्_१,८२।२४ ॥  
चण्डः सर्वगणेशानो मुखाच्छम्भोर्विनिर्गतः  ।  
शिवार्चनरतः श्रीमान् स मे पापं व्यपोहतु  ॥ लिप्_१,८२।२५ ॥  
शालङ्कायनपुत्रस्तु हलमार्गोत्थितः प्रभुः  ।  
जामाता मरुतां देवः सर्वभूतमहेश्वरः  ॥ लिप्_१,८२।२६ ॥  
सर्वगः सर्वदृक् शर्वः सर्वेशसदृशः प्रभुः  ।  
सनारायणकैर् देवैः सेन्द्रचन्द्रदिवाकरैः  ॥ लिप्_१,८२।२७ ॥  
सिद्धैश् च यक्षगन्धर्वैर् भूतैर्भूतविधायकैः  ।  
उरगैरृषिभिश्चैव ब्रह्मणा च महात्मना  ॥ लिप्_१,८२।२८ ॥  
स्तुतस्त्रैलोक्यनाथस्तु मुनिरन्तः पुरं स्थितः  ।  
सर्वदा पूजितः सर्वैर् नन्दी पापं व्यपोहतु  ॥ लिप्_१,८२।२९ ॥  
महाकायो महातेजा महादेव इवापरः  ।  
शिवार्चनरतः श्रीमान् स मे पापं व्यपोहतु  ॥ लिप्_१,८२।३० ॥  
मेरुमन्दारकैलास- तटकूटप्रभेदनः  ।  
ऐरावतादिभिर् दिव्यैर् दिग्गजैश् च सुपूजितः  ॥ लिप्_१,८२।३१ ॥  
सप्तपातालपादश् च सप्तद्वीपोरुजङ्घकः  ।  
सप्तार्णवाङ्कुशश्चैव सर्वतीर्थोदरः शिवः  ॥ लिप्_१,८२।३२ ॥  
आकाशदेहो दिग्बाहुः सोमसूर्याग्निलोचनः  ।  
हतासुरमहावृक्षो ब्रह्मविद्यामहोत्कटः  ॥ लिप्_१,८२।३३ ॥  
ब्रह्माद्याधोरणैर् दिव्यैर् योगपाशसमन्वितैः  ।  
बद्धो हृत्पुण्डरीकाख्ये स्तम्भे वृत्तिं निरुध्य च  ॥ लिप्_१,८२।३४ ॥  
नागेन्द्रवक्त्रो यः साक्षाद् गणकोटिशतैर्वृतः  ।  
शिवध्यानैकसम्पन्नः स मे पापं व्यपोहतु  ॥ लिप्_१,८२।३५ ॥  
भृङ्गीशः पिङ्गलाक्षो ऽसौ भसिताशस्तु देहयुक्  ।  
शिवार्चनरतः श्रीमान् स मे पापं व्यपोहतु  ॥ लिप्_१,८२।३६ ॥  
चतुर्भिस्तनुभिर् नित्यं सर्वासुरनिबर्हणः  ।  
स्कन्दः शक्तिधरः शान्तः सेनानीः शिखिवाहनः  ॥ लिप्_१,८२।३७ ॥  
देवसेनापतिः श्रीमान् स मे पापं व्यपोहतु  ।  
भवः शर्वस्तथेशानो रुद्रः पशुपतिस् तथा  ॥ लिप्_१,८२।३८ ॥  
उग्रो भीमो महादेवः शिवार्चनरतः सदा  ।  
एताः पापं व्यपोहन्तु मूर्तयः परमेष्ठिनः  ॥ लिप्_१,८२।३९ ॥  
महादेवः शिवो रुद्रः शङ्करो नीललोहितः  ।  
ईशानो विजयो भीमो देवदेवो भवोद्भवः  ॥ लिप्_१,८२।४० ॥  
कपालीशश् च विज्ञेयो रुद्रा रुद्रांशसम्भवाः  ।  
शिवप्रणामसम्पन्ना व्यपोहन्तु मलं मम  ॥ लिप्_१,८२।४१ ॥  
विकर्तनो विवस्वांश् च मार्तण्डो भास्करो रविः  ।  
लोकप्रकाशकश्चैव लोकसाक्षीत्रिविक्रमः  ॥ लिप्_१,८२।४२ ॥  
आदित्यश् च तथा सूर्यश् चांशुमांश् च दिवाकरः  ।  
एते वै द्वादशादित्या व्यपोहन्तु मलं मम  ॥ लिप्_१,८२।४३ ॥  
गगनं स्पर्शनं तेजो रसश् च पृथिवी तथा  ।  
चन्द्रः सूर्यस्तथात्मा च तनवः शिवभाषिताः  ॥ लिप्_१,८२।४४ ॥  
पापं व्यपोहन्तु मम भयं निर्णाशयन्तु मे  ।  
वासवः पावकश्चैव यमो निरृतिरेव च  ॥ लिप्_१,८२।४५ ॥  
वरुणो वायुसोमौ च ईशानो भगवान् हरिः  ।  
पितामहश् च भगवान् शिवध्यानपरायणः  ॥ लिप्_१,८२।४६ ॥  
एते पापं व्यपोहन्तु मनसा कर्मणा कृतम्  ।  
नभस्वान्स्पर्शनो वायुर् अनिलो मारुतस् तथा  ॥ लिप्_१,८२।४७ ॥  
प्राणः प्राणेशजीवेशौ मारुतः शिवभाषिताः  ।  
शिवार्चनरताः सर्वे व्यपोहन्तु मलं मम  ॥ लिप्_१,८२।४८ ॥  
खेचरी वसुचारी च ब्रह्मेशो ब्रह्मब्रह्मधीः  ।  
सुषेणः शाश्वतः पृष्टः सुपुष्टश् च महाबलः  ॥ लिप्_१,८२।४९ ॥  
एते वै चारणाः शम्भोः पूजयातीव भाविताः  ।  
व्यपोहन्तु मलं सर्वं पापं चैव मया कृतम्  ॥ लिप्_१,८२।५० ॥  
मन्त्रज्ञो मन्त्रवित् प्राज्ञो मन्त्रराट् सिद्धपूजितः  ।  
सिद्धवत्परमः सिद्धः सर्वसिद्धिप्रदायिनः  ॥ लिप्_१,८२।५१ ॥  
व्यपोहन्तु मलं सर्वे सिद्धाः शिवपदार्चकाः  ।  
यक्षो यक्षेशधनदो जृम्भको मणिभद्रकः  ॥ लिप्_१,८२।५२ ॥  
पूर्णभद्रेश्वरो माली शितिकुण्डलिरेव च  ।  
नरेन्द्रश्चैव यक्षेशा व्यपोहन्तु मलं मम  ॥ लिप्_१,८२।५३ ॥  
अनन्तः कुलिकश्चैव वासुकिस्तक्षकस्तथा  ।  
कर्कोटको महापद्मः शङ्खपालो महाबलः  ॥ लिप्_१,८२।५४ ॥  
शिवप्रणामसम्पन्नाः शिवदेहप्रभूषणाः  ।  
मम पापं व्यपोहन्तु विषं स्थावरजङ्गमम्  ॥ लिप्_१,८२।५५ ॥  
वीणाज्ञः किन्नरश्चैव सुरसेनः प्रमर्दनः  ।  
अतीशयः स प्रयोगी गीतज्ञश्चैव किन्नराः  ॥ लिप्_१,८२।५६ ॥  
शिवप्रणामसम्पन्ना व्यपोहन्तु मलं मम  ।  
विद्याधरश् च विबुधो विद्याराशिर्विदां वरः  ॥ लिप्_१,८२।५७ ॥  
विबुद्धो विबुधः श्रीमान् कृतज्ञश् च महायशाः  ।  
एते विद्याधराः सर्वे शिवध्यानपरायणाः  ॥ लिप्_१,८२।५८ ॥  
व्यपोहन्तु मलं घोरं महादेवप्रसादतः  ।  
वामदेवी महाजम्भः कालनेमिर्महाबलः  ॥ लिप्_१,८२।५९ ॥  
सुग्रीवो मर्दकश्चैव पिङ्गलो देवमर्दनः  ।  
प्रह्रादश्चाप्यनुह्रादः संह्रादः किल बाष्कलौ  ॥ लिप्_१,८२।६० ॥  
जम्भः कुम्भश् च मायावी कार्तवीर्यः कृतञ्जयः  ।  
एते ऽसुरा महात्मानो महादेवपरायणाः  ॥ लिप्_१,८२।६१ ॥  
व्यपोहन्तु भयं घोरम् आसुरं भावमेव च  ।  
गरुत्मान् खगतिश्चैव पक्षिराट् नागमर्दनः  ॥ लिप्_१,८२।६२ ॥  
नागशत्रुर् हिरण्याङ्गो वैनतेयः प्रभञ्जनः  ।  
नागाशीर्विषनाशश् च विष्णुवाहन एव च  ॥ लिप्_१,८२।६३ ॥  
एते हिरण्यवर्णाभा गरुडा विष्णुवाहनाः  ।  
नानाभरणसम्पन्ना व्यपोहन्तु मलं मम  ॥ लिप्_१,८२।६४ ॥  
अगस्त्यश् च वसिष्ठश् च अङ्गिरा भृगुरेव च  ।  
काश्यपो नारदश्चैव दधीचश्च्यवनस् तथा  ॥ लिप्_१,८२।६५ ॥  
उपमन्युस्तथान्ये च ऋषयः शिवभाविताः  ।  
शिवार्चनरताः सर्वे व्यपोहन्तु मलं मम  ॥ लिप्_१,८२।६६ ॥  
पितरः पितामहाश् च तथैव प्रपितामहाः  ।  
अग्निष्वात्ता बर्हिषदस् तथा मातामहादयः  ॥ लिप्_१,८२।६७ ॥  
व्यपोहन्तु भयं पापं शिवध्यानपरायणाः  ।  
लक्ष्मीश् च धरणी चैव गायत्री च सरस्वती  ॥ लिप्_१,८२।६८ ॥  
दुर्गा उषा शची ज्येष्ठा मातरः सुरपूजिताः  ।  
देवानां मातरश् चैव गणानां मातरस् तथा  ॥ लिप्_१,८२।६९ ॥  
भूतानां मातरः सर्वा यत्र या गणमातरः  ।  
प्रसादाद्देवदेवस्य व्यपोहन्तु मलं मम  ॥ लिप्_१,८२।७० ॥  
उर्वशी मेनका चैव रम्भा रतितिलोत्तमाः  ।  
सुमुखी दुर्मुखी चैव कामुकी कामवर्धनी  ॥ लिप्_१,८२।७१ ॥  
तथान्याः सर्वलोकेषु दिव्याश्चाप्सरसस् तथा  ।  
शिवाय ताण्डवं नित्यं कुर्वन्त्यो ऽतीव भाविताः  ॥ लिप्_१,८२।७२ ॥  
देव्यः शिवार्चनरता व्यपोहन्तु मलं मम  ।  
अर्कः सोमो ऽङ्गारकश् च बुधश्चैव बृहस्पतिः  ॥ लिप्_१,८२।७३ ॥  
शुक्रः शनैश्चरश्चैव राहुः केतुस्तथैव च  ।  
व्यपोहन्तु भयं घोरं ग्रहपीडां शिवार्चकाः  ॥ लिप्_१,८२।७४ ॥  
मेषो वृषो ऽथ मिथुनस् तथा कर्कटकः शुभः  ।  
सिंहश् च कन्या विपुला तुला वै वृश्चिकस् तथा  ॥ लिप्_१,८२।७५ ॥  
धनुश् च मकरश्चैव कुम्भो मीनस्तथैव च  ।  
राशयो द्वादश ह्येते शिवपूजापरायणाः  ॥ लिप्_१,८२।७६ ॥  
व्यपोहन्तु भयं पापं प्रसादात्परमेष्ठिनः  ।  
अश्विनी भरणी चैव कृत्तिका रोहिणी तथा  ॥ लिप्_१,८२।७७ ॥  
श्रीमन्मृगशिरश्चार्द्रा पुनर्वसुपुष्यसार्पकाः  ।  
मघा वै पूर्वफाल्गुन्य उत्तराफाल्गुनी तथा  ॥ लिप्_१,८२।७८ ॥  
हस्तचित्रा तथा स्वाती विशाखा चानुराधिका  ।  
ज्येष्ठा मूलं महाभागा पूर्वाषाढा तथैव च  ॥ लिप्_१,८२।७९ ॥  
उत्तराषाढिका चैव श्रवणं च श्रविष्ठिका  ।  
शतभिषक् पूर्वभद्रा तथा प्रोष्ठपदा तथा  ॥ लिप्_१,८२।८० ॥  
पौष्णं च देव्यः सततं व्यपोहन्तु मलं मम  ।  
ज्वरः कुम्भोदरश्चैव शङ्कुकर्णो महाबलः  ॥ लिप्_१,८२।८१ ॥  
महाकर्णः प्रभातश् च महाभूतप्रमर्दनः  ।  
श्येनजिच्छिवदूतश् च प्रमथाः प्रीतिवर्धनाः  ॥ लिप्_१,८२।८२ ॥  
कोटिकोटिशतैश्चैव भूतानां मातरः सदा  ।  
व्यपोहन्तु भयं पापं महादेवप्रसादतः  ॥ लिप्_१,८२।८३ ॥  
शिवध्यानैकसम्पन्नो हिमराड् अम्बुसन्निभः  ।  
कुन्देन्दुसदृशाकारः कुम्भकुन्देन्दुभूषणः  ॥ लिप्_१,८२।८४ ॥  
वडवानलशत्रुर्यो वडवामुखभेदनः  ।  
चतुष्पादसमायुक्तः क्षीरोद इव पाण्डुरः  ॥ लिप्_१,८२।८५ ॥  
रुद्रलोके स्थितो नित्यं रुद्रैः सार्धं गणेश्वरैः  ।  
वृषेन्द्रो विश्वधृग् देवो विश्वस्य जगतः पिता  ॥ लिप्_१,८२।८६ ॥  
वृतो नन्दादिभिर् नित्यं मातृभिर् मखमर्दनः  ।  
शिवार्चनरतो नित्यं स मे पापं व्यपोहतु  ॥ लिप्_१,८२।८७ ॥  
गङ्गा माता जगन्माता रुद्रलोके व्यवस्थिता  ।  
शिवभक्ता तु या नन्दा सा मे पापं व्यपोहतु  ॥ लिप्_१,८२।८८ ॥  
भद्रा भद्रपदा देवी शिवलोके व्यवस्थिता  ।  
माता गवां महाभागा सा मे पापं व्यपोहतु  ॥ लिप्_१,८२।८९ ॥  
सुरभिः सर्वतोभद्रा सर्वपापप्रणाशनी  ।  
रुद्रपूजारता नित्यं सा मे पापं व्यपोहतु  ॥ लिप्_१,८२।९० ॥  
सुशीला शीलसम्पन्ना श्रीप्रदा शिवभाविता  ।  
शिवलोके स्थिता नित्यं सा मे पापं व्यपोहतु  ॥ लिप्_१,८२।९१ ॥  
वेदशास्त्रार्थतत्त्वज्ञः सर्वकार्याभिचिन्तकः  ।  
समस्तगुणसम्पन्नः सर्वदेवेश्वरात्मजः  ॥ लिप्_१,८२।९२ ॥  
ज्येष्ठः सर्वेश्वरः सौम्यो महाविष्णुतनुः स्वयम्  ।  
आर्यः सेनापतिः साक्षाद् गहनो मखमर्दनः  ॥ लिप्_१,८२।९३ ॥  
ऐरावतगजारूढः कृष्णकुञ्चितमूर्धजः  ।  
कृष्णाङ्गो रक्तनयनः शशिपन्नगभूषणः  ॥ लिप्_१,८२।९४ ॥  
भूतैः प्रेतैः पिशाचैश् च कूष्माण्डैश् च समावृतः  ।  
शिवार्चनरतः साक्षात् स मे पापं व्यपोहतु  ॥ लिप्_१,८२।९५ ॥  
ब्रह्माणी चैव माहेशी कौमारी वैष्णवी तथा  ।  
वाराही चैव माहेन्द्री चामुण्डाग्नेयिका तथा  ॥ लिप्_१,८२।९६ ॥  
एता वै मातरः सर्वाः सर्वलोकप्रपूजिताः  ।  
योगिनीभिर् महापापं व्यपोहन्तु समाहिताः  ॥ लिप्_१,८२।९७ ॥  
वीरभद्रो महातेजा हिमकुन्देन्दुसन्निभः  ।  
रुद्रस्य तनयो रौद्रः शूलासक्तमहाकरः  ॥ लिप्_१,८२।९८ ॥  
सहस्रबाहुः सर्वज्ञः सर्वायुधधरः स्वयम्  ।  
त्रेताग्निनयनो देवस् त्रैलोक्याभयदः प्रभुः  ॥ लिप्_१,८२।९९ ॥  
मातॄणां रक्षको नित्यं महावृषभवाहनः  ।  
त्रैलोक्यनमितः श्रीमान् शिवपादार्चने रतः  ॥ लिप्_१,८२।१०० ॥  
यज्ञस्य च शिरश्छेत्ता पूष्णो दन्तविनाशनः  ।  
वह्नेर्हस्तहरः साक्षाद् भगनेत्रनिपातनः  ॥ लिप्_१,८२।१०१ ॥  
पादाङ्गुष्ठेन सोमाङ्ग- पेषकः प्रभुसञ्ज्ञकः  ।  
उपेन्द्रेन्द्रयमादीनां देवानामङ्गरक्षकः  ॥ लिप्_१,८२।१०२ ॥  
सरस्वत्या महादेव्या नासिकोष्ठावकर्तनः  ।  
गणेश्वरो यः सेनानीः स मे पापं व्यपोहतु  ॥ लिप्_१,८२।१०३ ॥  
ज्येष्ठा वरिष्ठा वरदा वराभरणभूषिता  ।  
महालक्ष्मीर्जगन्माता सा मे पापं व्यपोहतु  ॥ लिप्_१,८२।१०४ ॥  
महामोहा महाभागा महाभूतगणैर्वृता  ।  
शिवार्चनरता नित्यं सा मे पापं व्यपोहतु  ॥ लिप्_१,८२।१०५ ॥  
लक्ष्मीः सर्वगुणोपेता सर्वलक्षणसंयुता  ।  
सर्वदा सर्वगा देवी सा मे पापं व्यपोहतु  ॥ लिप्_१,८२।१०६ ॥  
सिंहारूढा महादेवी पार्वत्यास्तनयाव्यया  ।  
विष्णोर्निद्रा महामाया वैष्णवी सुरपूजिता  ॥ लिप्_१,८२।१०७ ॥  
त्रिनेत्रा वरदा देवी महिषासुरमर्दिनी  ।  
शिवार्चनरता दुर्गा सा मे पापं व्यपोहतु  ॥ लिप्_१,८२।१०८ ॥  
ब्रह्माण्डधारका रुद्राः सर्वलोकप्रपूजिताः  ।  
सत्याश् च मानसाः सर्वे व्यपोहन्तु भयं मम  ॥ लिप्_१,८२।१०९ ॥  
भूताः प्रेताः पिशाचाश् च कूष्माण्डगणनायकाः  ।  
कूष्माण्डकाश् च ते पापं व्यपोहन्तु समाहिताः  ॥ लिप्_१,८२।११० ॥  
अनेन देवं स्तुत्वा तु चान्ते सर्वं समापयेत्  ।  
प्रणम्य शिरसा भूमौ प्रतिमासे द्विजोत्तमाः  ॥ लिप्_१,८२।१११ ॥  
व्यपोहनस्तवं दिव्यं यः पठेच्छृणुयादपि  ।  
विधूय सर्वपापानि रुद्रलोके महीयते  ॥ लिप्_१,८२।११२ ॥  
कन्यार्थी लभते कन्यां जयकामो जयं लभेत्  ।  
अर्थकामो लभेदर्थं पुत्रकामो बहून् सुतान्  ॥ लिप्_१,८२।११३ ॥  
विद्यार्थी लभते विद्यां भोगार्थी भोगमाप्नुयात्  ।  
यान्यान्प्रार्थयते कामान् मानवः श्रवणादिह  ॥ लिप्_१,८२।११४ ॥  
तान्सर्वान् शीघ्रमाप्नोति देवानां च प्रियो भवेत्  ।  
पठ्यमानमिदं पुण्यं यमुद्दिश्य तु पठ्यते  ॥ लिप्_१,८२।११५ ॥  
तस्य रोगा न बाधन्ते वातपित्तादिसम्भवाः  ।  
नाकाले मरणं तस्य न सर्पैरपि दश्यते  ॥ लिप्_१,८२।११६ ॥  
यत्पुण्यं चैव तीर्थानां यज्ञानां चैव यत्फलम्  ।  
दानानां चैव यत्पुण्यं व्रतानां च विशेषतः  ॥ लिप्_१,८२।११७ ॥  
तत्पुण्यं कोटिगुणितं जप्त्वा चाप्नोति मानवः  ।  
गोघ्नश्चैव कृतघ्नश् च वीरहा ब्रह्महा भवेत्  ॥ लिप्_१,८२।११८ ॥  
शरणागतघाती च मित्रविश्वासघातकः  ।  
दुष्टः पापसमाचारो मातृहा पितृहा तथा  ॥ लिप्_१,८२।११९ ॥  
व्यपोह्य सर्वपापानि शिवलोके महीयते  ॥ लिप्_१,८२।१२० ॥  
  
इति श्रीलिङ्गमहापुराणे पूर्वभागे व्यपोहनस्तवनिरूपणं नाम द्व्यशीतितमो ऽध्यायः  
  
  
_______________________________________________________________  
  
  
लिप्, १, ८३  
  
ऋषय ऊचुः  
व्यपोहनस्तवं पुण्यं श्रुतमस्माभिर् आदरात्  ।  
प्रसङ्गाल्लिङ्गदानस्य व्रतान्यपि वदस्व नः  ॥ लिप्_१,८३।१ ॥  
  
सूत उवाच  
व्रतानि वः प्रवक्ष्यामि शुभानि मुनिसत्तमाः  ।  
नन्दिना कथितानीह ब्रह्मपुत्राय धीमते  ॥ लिप्_१,८३।२ ॥  
तानि व्यासादुपश्रुत्य युष्माकं प्रवदाम्यहम्  ।  
अष्टम्यां च चतुर्दश्यां पक्षयोरुभयोरपि  ॥ लिप्_१,८३।३ ॥  
वर्षमेकं तु भुञ्जानो नक्तं यः पूजयेच्छिवम्  ।  
सर्वयज्ञफलं प्राप्य स याति परमां गतिम्  ॥ लिप्_१,८३।४ ॥  
पृथिवीं भाजनं कृत्वा भुक्त्वा पर्वसु मानवः  ।  
अहोरात्रेण चैकेन त्रिरात्रफलमश्नुते  ॥ लिप्_१,८३।५ ॥  
द्वयोर् मासस्य पञ्चम्योर् द्वयोः प्रतिपदोर्नरः  ।  
क्षीरधाराव्रतं कुर्यात् सो ऽश्वमेधफलं लभेत्  ॥ लिप्_१,८३।६ ॥  
कृष्णाष्टम्यां तु नक्तेन यावत्कृष्णचतुर्दशी  ।  
भुञ्जन्भोगानवाप्नोति ब्रह्मलोकं च गच्छति  ॥ लिप्_१,८३।७ ॥  
यो ऽब्दमेकं प्रकुर्वीत नक्तं पर्वसु पर्वसु  ।  
ब्रह्मचारी जितक्रोधः शिवध्यानपरायणः  ॥ लिप्_१,८३।८ ॥  
संवत्सरान्ते विप्रेन्द्रान् भोजयेद्विधिपूर्वकम्  ।  
स याति शाङ्करं लोकं नात्र कार्या विचारणा  ॥ लिप्_१,८३।९ ॥  
उपवासात् परं भैक्ष्यं भैक्ष्यात् परम् अयाचितम्  ।  
अयाचितात् परं नक्तं तस्मान् नक्तेन वर्तयेत्  ॥ लिप्_१,८३।१० ॥  
देवैर्भुक्तं तु पूर्वाह्णे मध्याह्ने ऋषिभिस् तथा  ।  
अपराह्णे च पितृभिः सन्ध्यायां गुह्यकादिभिः  ॥ लिप्_१,८३।११ ॥  
सर्ववेलामतिक्रम्य नक्तभोजनमुत्तमम्  ।  
हविष्यभोजनं स्नानं सत्यमाहारलाघवम्  ॥ लिप्_१,८३।१२ ॥  
अग्निकार्यमधःशय्यां नक्तभोजी समाचरेत्  ।  
प्रतिमासं प्रवक्ष्यामि शिवव्रतमनुत्तमम्  ॥ लिप्_१,८३।१३ ॥  
धर्मकामार्थमोक्षार्थं सर्वपापविशुद्धये  ।  
पुष्यमासे च सम्पूज्य यः कुर्यान्नक्तभोजनम्  ॥ लिप्_१,८३।१४ ॥  
सत्यवादी जितक्रोधः शालिगोधूमगोरसैः  ।  
पक्षयोरष्टमीं यत्नाद् उपवासेन वर्तयेत्  ॥ लिप्_१,८३।१५ ॥  
भूमिशय्यां च मासान्ते पौर्णमास्यां घृतादिभिः  ।  
स्नाप्य रुद्रं महादेवं सम्पूज्य विधिपूर्वकम्  ॥ लिप्_१,८३।१६ ॥  
यावकं चौदनं दत्त्वा सक्षीरं सघृतं द्विजाः  ।  
भोजयेद् ब्राह्मणाञ्शिष्टाञ् जपेच्छान्तिं विशेषतः  ॥ लिप्_१,८३।१७ ॥  
तथा गोमिथुनं चैव कपिलं विनिवेदयेत्  ।  
भवाय देवदेवाय शिवाय परमेष्ठिने  ॥ लिप्_१,८३।१८ ॥  
स याति मुनिशार्दूल वाह्नेयं लोकमुत्तमम्  ।  
भुक्त्वा स विपुलान् लोकान् तत्रैव स विमुच्यते  ॥ लिप्_१,८३।१९ ॥  
माघमासे तु सम्पूज्य यः कुर्यान् नक्तभोजनम्  ।  
कृशरं घृतसंयुक्तं भुञ्जानः संयतेन्द्रियः  ॥ लिप्_१,८३।२० ॥  
सोपवासं चतुर्दश्यां भवेदुभयपक्षयोः  ।  
रुद्राय पौर्णमास्यां तु दद्याद्वै घृतकम्बलम्  ॥ लिप्_१,८३।२१ ॥  
कृष्णं गोमिथुनं दद्यात् पूजयेच्चैव शङ्करम्  ।  
भोजयेद्ब्राह्मणांश्चैव यथाविभवविस्तरम्  ॥ लिप्_१,८३।२२ ॥  
याम्यमासाद्य वै लोकं यमेन सह मोदते  ।  
फाल्गुने चैव सम्प्राप्ते कुर्याद्वै नक्तभोजनम्  ॥ लिप्_१,८३।२३ ॥  
श्यामाकान्नघृतक्षीरैर् जितक्रोधो जितेन्द्रियः  ।  
चतुर्दश्यामथाष्टम्याम् उपवासं च कारयेत्  ॥ लिप्_१,८३।२४ ॥  
पौर्णमास्यां महादेवं स्नाप्य सम्पूज्य शङ्करम्  ।  
दद्याद्गोमिथुनं वापि ताम्राभं शूलपाणये  ॥ लिप्_१,८३।२५ ॥  
ब्राह्मणान् भोजयित्वा तु प्रार्थयेत्परमेश्वरम्  ।  
स याति चन्द्रसायुज्यं नात्र कार्या विचारणा  ॥ लिप्_१,८३।२६ ॥  
चैत्रे ऽपि रुद्रमभ्यर्च्य कुर्याद्वै नक्तभोजनम्  ।  
शाल्यन्नं पयसा युक्तं घृतेन च यथासुखम्  ॥ लिप्_१,८३।२७ ॥  
गोष्ठशायी मुनिश्रेष्ठाः क्षितौ निशि भवं स्मरेत्  ।  
पौर्णमास्यां शिवं स्नाप्य दद्याद्गोमिथुनं सितम्  ॥ लिप्_१,८३।२८ ॥  
ब्राह्मणान् भोजयेच्चैव निरृतेः स्थानमाप्नुयात्  ।  
वैशाखे च तथा मासे कृत्वा वै नक्तभोजनम्  ॥ लिप्_१,८३।२९ ॥  
पौर्णमास्यां भवं स्नाप्य पञ्चगव्यघृतादिभिः  ।  
श्वेतं गोमिथुनं दत्त्वा सो ऽश्वमेधफलं लभेत्  ॥ लिप्_१,८३।३० ॥  
ज्येष्ठे मासे च देवेशं भवं शर्वमुमापतिम्  ।  
सम्पूज्य श्रद्धया भक्त्या कृत्वा वै नक्तभोजनम्  ॥ लिप्_१,८३।३१ ॥  
रक्तशाल्यन्नमध्वा च अद्भिः पूतं घृतादिभिः  ।  
वीरासनो निशार्धं च गवां शुश्रूषणे रतः  ॥ लिप्_१,८३।३२ ॥  
पौर्णमास्यां तु सम्पूज्य देवदेवमुमापतिम्  ।  
स्नाप्य शक्त्या यथान्यायं चरुं दद्याच् च शूलिने  ॥ लिप्_१,८३।३३ ॥  
ब्राह्मणान् भोजयित्वा च यथाविभवविस्तरम्  ।  
धूम्रं गोमिथुनं दत्त्वा वायुलोके महीयते  ॥ लिप्_१,८३।३४ ॥  
आषाढे मासि चाप्येवं नक्तभोजनतत्परः  ।  
भूरिखण्डाज्यसम्मिश्रं सक्तुभिश्चैव गोरसम्  ॥ लिप्_१,८३।३५ ॥  
पौर्णमास्यां घृताद्यैस्तु स्नाप्य पूज्य यथाविधि  ।  
ब्राह्मणान् भोजयित्वा च श्रोत्रियान् वेदपारगान्  ॥ लिप्_१,८३।३६ ॥  
दद्याद्गोमिथुनं गौरं वारुणं लोकमाप्नुयात्  ।  
श्रावणे च द्विजा मासे कृत्वा वै नक्तभोजनम्  ॥ लिप्_१,८३।३७ ॥  
क्षीरषष्टिकभक्तेन सम्पूज्य वृषभध्वजम्  ।  
पौर्णमास्यां घृताद्यैस्तु स्नाप्य पूज्य यथाविधि  ॥ लिप्_१,८३।३८ ॥  
ब्राह्मणान् भोजयित्वा च श्रोत्रियान् वेदपारगान्  ।  
श्वेताग्रपादं पौण्ड्रं च दद्याद्गोमिथुनं पुनः  ॥ लिप्_१,८३।३९ ॥  
स याति वायुसायुज्यं वायुवत्सर्वगो भवेत्  ।  
प्राप्ते भाद्रपदे मासे कृत्वैवं नक्तभोजनम्  ॥ लिप्_१,८३।४० ॥  
हुतशेषं च विप्रेन्द्रान् वृक्षमूलाश्रितो दिवा  ।  
पौर्णमास्यां तु देवेशं स्नाप्य सम्पूज्य शङ्करम्  ॥ लिप्_१,८३।४१ ॥  
नीलस्कन्धं वृषं गां च दत्त्वा भक्त्या यथाविधि  ।  
ब्राह्मणान् भोजयित्वा च वेदवेदाङ्गपारगान्  ॥ लिप्_१,८३।४२ ॥  
यक्षलोकमनुप्राप्य यक्षराजो भवेन्नरः  ।  
ततश्चाश्वयुजे मासि कृत्वैवं नक्तभोजनम्  ॥ लिप्_१,८३।४३ ॥  
सघृतं शङ्करं पूज्य पौर्णमास्यां च पूर्ववत्  ।  
ब्राह्मणान् भोजयित्वा च शिवभक्तान् सदा शुचीन्  ॥ लिप्_१,८३।४४ ॥  
वृषभं नीलवर्णाभम् उरोदेशसमुन्नतम्  ।  
गां च दत्त्वा यथान्यायम् ऐशानं लोकमाप्नुयात्  ॥ लिप्_१,८३।४५ ॥  
कार्तिके च तथा मासे कृत्वा वै नक्तभोजनम्  ।  
क्षीरौदनेन साज्येन सम्पूज्य च भवं प्रभुम्  ॥ लिप्_१,८३।४६ ॥  
पौर्णमास्यां च विधिवत् स्नाप्य दत्त्वा चरुं पुनः  ।  
ब्राह्मणान् भोजयित्वा च यथाविभवविस्तरम्  ॥ लिप्_१,८३।४७ ॥  
दत्त्वा गोमिथुनं चैव कापिलं पूर्ववद् द्विजाः  ।  
सूर्यसायुज्यमाप्नोति नात्र कार्या विचारणा  ॥ लिप्_१,८३।४८ ॥  
मार्गशीर्षे च मासे ऽपि कृत्वैवं नक्तभोजनम्  ।  
यवान्नेन यथान्यायम् आज्यक्षीरादिभिः समम्  ॥ लिप्_१,८३।४९ ॥  
पौर्णमास्यां च पूर्वोक्तं कृत्वा शर्वाय शम्भवे  ।  
ब्राह्मणान् भोजयित्वा च दरिद्रान्वेदपारगान्  ॥ लिप्_१,८३।५० ॥  
दत्त्वा गोमिथुनं चैव पाण्डुरं विधिपूर्वकम्  ।  
सोमलोकमनुप्राप्य सोमेन सह मोदते  ॥ लिप्_१,८३।५१ ॥  
अहिंसा सत्यमस्तेयं ब्रह्मचर्यं क्षमा दया  ।  
त्रिःस्नानं चाग्निहोत्रं च भूशय्या नक्तभोजनम्  ॥ लिप्_१,८३।५२ ॥  
पक्षयोरुपवासं च चतुर्दश्यष्टमीषु च  ॥ लिप्_१,८३।५३ ॥  
इत्येतदखिलं प्रोक्तं प्रतिमासं शिवव्रतम्  ॥ लिप्_१,८३।५४ ॥  
कुर्याद्वर्षं क्रमेणैव व्युत्क्रमेणापि वा द्विजाः  ।  
स याति शिवसायुज्यं ज्ञानयोगमवाप्नुयात्  ॥ लिप्_१,८३।५५ ॥  
इति श्रीलिङ्गमहापुराणे पूर्वभागे शिवव्रतकथनं नाम त्र्यशीतितमो ऽध्यायः  
  
  
  
_______________________________________________________________  
  
  
लिप्, १, ८४  
  
सूत उवाच  
उमामहेश्वरं वक्ष्ये व्रतमीश्वरभाषितम्  ।  
नरनार्यादिजन्तूनां हिताय मुनिसत्तमाः  ॥ लिप्_१,८४।१ ॥  
पौर्णमास्याममावास्यां चतुर्दश्यष्टमीषु च  ।  
नक्तमब्दं प्रकुर्वीत हविष्यं पूजयेद्भवम्  ॥ लिप्_१,८४।२ ॥  
उमामहेशप्रतिमां हेम्ना कृत्वा सुशोभनाम्  ।  
राजतीं वाथ वर्षान्ते प्रतिष्ठाप्य यथाविधि  ॥ लिप्_१,८४।३ ॥  
ब्राह्मणान् भोजयित्वा च दत्त्वा शक्त्या च दक्षिणाम्  ।  
रथाद्यैर्वापि देवेशं नीत्वा रुद्रालयं प्रति  ॥ लिप्_१,८४।४ ॥  
सर्वातिशयसंयुक्तैश् छत्रचामरभूषणैः  ।  
निवेदयेद्व्रतं चैव शिवाय परमेष्ठिने  ॥ लिप्_१,८४।५ ॥  
स याति शिवसायुज्यं नारी देव्या यदि प्रभो  ।  
अष्टम्यां च चतुर्दश्यां नियता ब्रह्मचारिणी  ॥ लिप्_१,८४।६ ॥  
वर्षमेकं न भुञ्जति कन्या वा विधवापि वा  ।  
वर्षान्ते प्रतिमां कृत्वा पूर्वोक्तविधिना ततः  ॥ लिप्_१,८४।७ ॥  
प्रतिष्ठाप्य यथान्यायं दत्त्वा रुद्रालये पुनः  ।  
ब्राह्मणान् भोजयित्वा च भवान्या सह मोदते  ॥ लिप्_१,८४।८ ॥  
या नार्येवं चरेदब्दं कृष्णामेकां चतुर्दशीम्  ।  
वर्षान्ते प्रतिमां कृत्वा येन केनापि वा द्विजाः  ॥ लिप्_१,८४।९ ॥  
पूर्वोक्तमखिलं कृत्वा भवान्या सह मोदते  ।  
अमावास्यां निराहारा भवेदब्दं सुयन्त्रिता  ॥ लिप्_१,८४।१० ॥  
शूलं च विधिना कृत्वा वर्षान्ते विनिवेदयेत्  ।  
स्नाप्येशानं यजेद्भक्त्या सहस्रैः कमलैः सितैः  ॥ लिप्_१,८४।११ ॥  
राजतं कमलं चैव जाम्बूनदसुकर्णिकम्  ।  
दत्त्वा भवाय विप्रेभ्यः प्रदद्याद् दक्षिणाम् अपि  ॥ लिप्_१,८४।१२ ॥  
कामतो ऽपि कृतं पापं भ्रूणहत्यादिकं च यत्  ।  
तत्सर्वं शूलदानेन भिन्द्यान्नारी न संशयः  ॥ लिप्_१,८४।१३ ॥  
सायुज्यं चैवमाप्नोति भवान्या द्विजसत्तमाः  ।  
कुर्याद्यद्वा नरः सो ऽपि रुद्रसायुज्यमाप्नुयात्  ॥ लिप्_१,८४।१४ ॥  
पौर्णमास्याममावास्यां वर्षमेकमतन्द्रिता  ।  
उपवासरता नारी नरो ऽपि द्विजसत्तमाः  ॥ लिप्_१,८४।१५ ॥  
नियोगादेव तत्कार्यं भर्तॄणां द्विजसत्तमाः  ।  
जपं दानं तपः सर्वम् अस्वतन्त्रा यतः स्त्रियः  ॥ लिप्_१,८४।१६ ॥  
वर्षान्ते सर्वगन्धाढ्यां प्रतिमां सन्निवेदयेत्  ।  
सा भवान्याश् च सायुज्यं सारूप्यं चापि सुव्रता  ॥ लिप्_१,८४।१७ ॥  
लभते नात्र सन्देहः सत्यं सत्यं वदाम्यहम्  ।  
कार्तिक्यां वा तु या नारी एकभक्तेन वर्तते  ॥ लिप्_१,८४।१८ ॥  
क्षमाहिंसादिनियमैः संयुक्ता ब्रह्मचारिणी  ।  
दद्यात्कृष्णतिलानां च भारमेकम् अतन्द्रिता  ॥ लिप्_१,८४।१९ ॥  
सघृतं सगुडं चैव ओदनं परमेष्ठिने  ।  
दत्त्वा च ब्राह्मणेभ्यश् च यथा विभवविस्तरम्  ॥ लिप्_१,८४।२० ॥  
अष्टम्यां च चतुर्दश्याम् उपवासरता च सा  ।  
भवान्या मोदते सार्धं सारूप्यं प्राप्य सुव्रता  ॥ लिप्_१,८४।२१ ॥  
क्षमा सत्यं दया दानं शौचमिन्द्रियनिग्रहः  ।  
सर्वव्रतेष्वयं धर्मः सामान्यो रुद्रपूजनम्  ॥ लिप्_१,८४।२२ ॥  
समासाद्वः प्रवक्ष्यामि प्रतिमासमनुक्रमात्  ।  
मार्गशीर्षकमासादि- कार्त्तिकान्तं यथाक्रमम्  ॥ लिप्_१,८४।२३ ॥  
व्रतं सुविपुलं पुण्यं नन्दिना परिभाषितम्  ।  
मार्गशीर्षकमासे ऽथ वृषं पूर्णाङ्गमुत्तमम्  ॥ लिप्_१,८४।२४ ॥  
अलङ्कृत्य यथान्यायं शिवाय विनिवेदयेत्  ।  
सा च सार्धं भवान्या वै मोदते नात्र संशयः  ॥ लिप्_१,८४।२५ ॥  
पुष्यमासे तु वै शूलं प्रतिष्ठाप्य निवेदयेत्  ।  
पूर्वोक्तमखिलं कृत्वा भवान्या सह मोदते  ॥ लिप्_१,८४।२६ ॥  
माघमासे रथं कृत्वा सर्वलक्षणलक्षितम्  ।  
दद्यात् सम्पूज्य देवेशं ब्राह्मणांश्चैव भोजयेत्  ॥ लिप्_१,८४।२७ ॥  
सा च देव्या महाभागा मोदते नात्र संशयः  ।  
फाल्गुने प्रतिमां कृत्वा हिरण्येन यथाविधि  ॥ लिप्_१,८४।२८ ॥  
राजतेनापि ताम्रेण यथाविभवविस्तरम्  ।  
प्रतिष्ठाप्य समभ्यर्च्य स्थापयेच्छङ्करालये  ॥ लिप्_१,८४।२९ ॥  
सा च सार्धं महादेव्या मोदते नात्र संशयः  ।  
चैत्रे भवं कुमारं च भवानीं च यथाविधि  ॥ लिप्_१,८४।३० ॥  
ताम्राद्यैर्विधिवत्कृत्वा प्रतिष्ठाप्य यथाविधि  ।  
भवान्या मोदते सार्धं दत्त्वा रुद्राय शम्भवे  ॥ लिप्_१,८४।३१ ॥  
कृत्वालयं हि कौबेरं राजतं रजतेन वै  ।  
ईश्वरोमासमायुक्तं गणेशैश् च समन्ततः  ॥ लिप्_१,८४।३२ ॥  
सर्वरत्नसमायुक्तं प्रतिष्ठाप्य यथाविधि  ।  
स्थापयेत्परमेशस्य भवस्यायतने शुभे  ॥ लिप्_१,८४।३३ ॥  
वैशाखे वै चरेद् एवं कैलासाख्यं व्रतोत्तमम्  ।  
कैलासपर्वतं प्राप्य भवान्या सह मोदते  ॥ लिप्_१,८४।३४ ॥  
ज्येष्ठे मासि महादेवं लिङ्गमूर्तिमुमापतिम्  ।  
कृताञ्जलिपुटेनैव ब्रह्मणा विष्णुना तथा  ॥ लिप्_१,८४।३५ ॥  
मध्ये भवेन संयुक्तं लिङ्गमूर्ति द्विजोत्तमाः  ।  
हंसेन च वराहेण कृत्वा ताम्रादिभिः शुभाम्  ॥ लिप्_१,८४।३६ ॥  
प्रतिष्ठाप्य यथान्यायं ब्राह्मणान् भोजयेत्ततः  ।  
शिवाय शिवमासाद्य शिवस्थाने यथाविधि  ॥ लिप्_१,८४।३७ ॥  
ब्राह्मणैः सहितां स्थाप्य देव्याः सायुज्यमाप्नुयात्  ।  
आषाढे च शुभे मासे गृहं कृत्वा सुशोभनम्  ॥ लिप्_१,८४।३८ ॥  
पक्वेष्टकाभिर् विधिवद् यथाविभवविस्तरम्  ।  
सर्वबीजरसैश्चापि सम्पूर्णं सर्वशोभनैः  ॥ लिप्_१,८४।३९ ॥  
गृहोपकरणैश्चैव मुसलोलूखलादिभिः  ।  
दासीदासादिभिश्चैव शयनैरशनादिभिः  ॥ लिप्_१,८४।४० ॥  
सम्पूर्णैश् च गृहं वस्त्रैर् आच्छाद्य च समन्ततः  ।  
देवं घृतादिभिः स्नाप्य महादेवमुमापतिम्  ॥ लिप्_१,८४।४१ ॥  
ब्राह्मणानां सहस्रं च भोजयित्वा यथाविधि  ।  
विद्याविनयसम्पन्नं ब्राह्मणं वेदपारगम्  ॥ लिप्_१,८४।४२ ॥  
प्रथमाश्रमिणं भक्त्या सम्पूज्य च यथाविधि  ।  
कन्यां सुमध्यमां यावत् कालजीवनसंयुताम्  ॥ लिप्_१,८४।४३ ॥  
क्षेत्रं गोमिथुनं चैव तद्गृहे च निवेदयेत्  ।  
सायनैर् विविधैर् दिव्यैर् मेरुपर्वतसन्निभैः  ॥ लिप्_१,८४।४४ ॥  
गोलोकं समनुप्राप्य भवान्या सह मोदते  ।  
भवान्या सदृशीभूत्वा सर्वकल्पेषु साव्यया  ॥ लिप्_१,८४।४५ ॥  
भवान्याश्चैव सायुज्यं लभते नात्र संशयः  ।  
सर्वधातुसमाकीर्णं विचित्रध्वजशोभितम्  ॥ लिप्_१,८४।४६ ॥  
निवेदयीत शर्वाय श्रावणे तिलपर्वतम्  ।  
वितानध्वजवस्त्राद्यैर् धातुभिश् च निवेदयेत्  ॥ लिप्_१,८४।४७ ॥  
ब्राह्मणान् भोजयित्वा च पूर्वोक्तमखिलं भवेत्  ।  
कृत्वा भाद्रपदे मासि शोभनं शालिपर्वतम्  ॥ लिप्_१,८४।४८ ॥  
वितानध्वजवस्त्राद्यैर् धातुभिश् च निवेदयेत्  ।  
ब्राह्मणान् भोजयित्वा च दापयेच्च यथाविधि  ॥ लिप्_१,८४।४९ ॥  
सा च सूर्यांशुसङ्काशा भवान्या सह मोदते  ।  
कृत्वा चाश्वयुजे मासि विपुलं धान्यपर्वतम्  ॥ लिप्_१,८४।५० ॥  
सुवर्णवस्त्रसंयुक्तं दत्त्वा सम्पूज्य शङ्करम्  ।  
ब्राह्मणान् भोजयित्वा च पूर्वोक्तमखिलं भवेत्  ॥ लिप्_१,८४।५१ ॥  
सर्वधान्यसमायुक्तं सर्वबीजरसादिभिः  ।  
सर्वधातुसमायुक्तं सर्वरत्नोपशोभितम्  ॥ लिप्_१,८४।५२ ॥  
शृङ्गैश्चतुर्भिः संयुक्तं वितानच्छत्रशोभितम्  ।  
गन्धमाल्यैस् तथा धूपैश् चित्रैश्चापि सुशोभितम्  ॥ लिप्_१,८४।५३ ॥  
विचित्रैर्नृत्यगेयैश् च शङ्खवीणादिभिस् तथा  ।  
ब्रह्मघोषैर्महापुण्यं मङ्गलैश् च विशेषतः  ॥ लिप्_१,८४।५४ ॥  
महाध्वजाष्टसंयुक्तं विचित्रकुसुमोज्ज्वलम्  ।  
नगेन्द्रं मेरुनामानं त्रैलोक्याधारमुत्तमम्  ॥ लिप्_१,८४।५५ ॥  
तस्य मूर्ध्नि शिवं कुर्यान् मध्यतो धातुनैव तु  ।  
दक्षिणे च यथान्यायं ब्रह्माणं च चतुर्मुखम्  ॥ लिप्_१,८४।५६ ॥  
उत्तरे देवदेवेशं नारायणमनामयम्  ।  
इन्द्रादिलोकपालांश् च कृत्वा भक्त्या यथाविधि  ॥ लिप्_१,८४।५७ ॥  
प्रतिष्ठाप्य ततः स्नाप्य समभ्यर्च्य महेश्वरम्  ।  
देवस्य दक्षिणे हस्ते शूलं त्रिदशपूजितम्  ॥ लिप्_१,८४।५८ ॥  
वामे पाशं भवान्याश् च कमलं हेमभूषितम्  ।  
विष्णोश् च शङ्खं चक्रं च गदामब्जं प्रयत्नतः  ॥ लिप्_१,८४।५९ ॥  
ब्रह्मणश्चाक्षसूत्रं च कमण्डलुमनुत्तमम्  ।  
इन्द्रस्य वज्रम् अग्नेश् च शक्त्याख्यं परमायुधम्  ॥ लिप्_१,८४।६० ॥  
यमस्य दण्डं निरृतेः खड्गं निशिचरस्य तु  ।  
वरुणस्य महापाशं नागाख्यं रुद्रमद्भुतम्  ॥ लिप्_१,८४।६१ ॥  
वायोर् यष्टिं कुबेरस्य गदां लोकप्रपूजिताम्  ।  
टङ्कं चेशानदेवस्य निवेद्यैवं क्रमेण च  ॥ लिप्_१,८४।६२ ॥  
शिवस्य महतीं पूजां कृत्वा चरुसमन्विताम्  ।  
पूजयेत्सर्वदेवांश् च यथाविभवविस्तरम्  ॥ लिप्_१,८४।६३ ॥  
ब्राह्मणान्भोजयित्वा च पूजां कृत्वा प्रयत्नतः  ।  
महामेरुव्रतं कृत्वा महादेवाय दापयेत्  ॥ लिप्_१,८४।६४ ॥  
महामेरुमनुप्राप्य महादेव्या प्रमोदते  ।  
चिरं सायुज्यम् आप्नोति महादेव्या न संशयः  ॥ लिप्_१,८४।६५ ॥  
कार्तिक्यामपि या नारी कृत्वा देवीमुमां शुभाम्  ।  
सर्वाभरणसम्पूर्णां सर्वलक्षणलक्षिताम्  ॥ लिप्_१,८४।६६ ॥  
हेमताम्रादिभिश्चैव प्रतिष्ठाप्य विधानतः  ।  
देवं च कृत्वा देवेशं सर्वलक्षणसंयुतम्  ॥ लिप्_१,८४।६७ ॥  
तयोरग्रे हुताशं च स्रुवहस्तं पितामहम्  ।  
नारायणं च दातारं सर्वाभरणभूषितम्  ॥ लिप्_१,८४।६८ ॥  
लोकपालैस् तथा सिद्धैः संवृतं स्थाप्य यत्नतः  ।  
रुद्रालये व्रतं तस्मै दापयेद्भक्तिपूर्वकम्  ॥ लिप्_१,८४।६९ ॥  
सा भवान्यास्तनुं गत्वा भवेन सह मोदते  ।  
एकभक्तव्रतं पुण्यं प्रतिमासमनुक्रमात्  ॥ लिप्_१,८४।७० ॥  
मार्गशीर्षकमासादि- कार्तिकान्तं प्रवर्तितम्  ।  
नरनार्यादिजन्तूनां हिताय मुनिसत्तमाः  ॥ लिप्_१,८४।७१ ॥  
नरः कृत्वा व्रतं चैव शिवसायुज्यमाप्नुयात्  ।  
नारी देव्या न सन्देहः शिवेन परिभाषितम्  ॥ लिप्_१,८४।७२ ॥  
  
इति श्रीलिङ्गमहापुराणे पूर्वभागे उमामहेश्वरव्रतं नाम चतुरशीतितमो ऽध्यायः  
  
  
  
_______________________________________________________________  
  
  
लिप्, १, ८५  
  
सूत उवाच  
सर्वव्रतेषु सम्पूज्य देवदेवमुमापतिम्  ।  
जपेत्पञ्चाक्षरीं विद्यां विधिनैव द्विजोत्तमाः  ॥ लिप्_१,८५।१ ॥  
जपादेव न सन्देहो व्रतानां वै विशेषतः  ।  
समाप्तिर्नान्यथा तस्माज् जपेत्पञ्चाक्षरीं शुभाम्  ॥ लिप्_१,८५।२ ॥  
  
ऋषय ऊचुः  
कथं पञ्चाक्षरी विद्या प्रभावो वा कथं वद  ।  
क्रमोपायं महाभाग श्रोतुं कौतूहलं हि नः  ॥ लिप्_१,८५।३ ॥  
  
सूत उवाच  
पुरा देवेन रुद्रेण देवदेवेन शम्भुना  ।  
पार्वत्याः कथितं पुण्यं प्रवदामि समासतः  ॥ लिप्_१,८५।४ ॥  
  
श्रीदेव्युवाच  
भगवन्देवदेवेश सर्वलोकमहेश्वर  ।  
पञ्चाक्षरस्य माहात्म्यं श्रोतुमिच्छामि तत्त्वतः  ॥ लिप्_१,८५।५ ॥  
  
श्रीभगवानुवाच  
<pralaya and sṛṣṭi>  
पञ्चाक्षरस्य माहात्म्यं वर्षकोटिशतैरपि  ।  
न शक्यं कथितुं देवि तस्मात् सङ्क्षेपतः शृणु  ॥ लिप्_१,८५।६ ॥  
प्रलये समनुप्राप्ते नष्टे स्थावरजङ्गमे  ।  
नष्टे देवासुरे चैव नष्टे चोरगराक्षसे  ॥ लिप्_१,८५।७ ॥  
सर्वं प्रकृतिमापन्नं त्वया प्रलयमेष्यति  ।  
एको ऽहं संस्थितो देवि न द्वितीयो ऽस्ति कुत्रचित्  ॥ लिप्_१,८५।८ ॥  
तस्मिन्वेदाश् च शास्त्राणि मन्त्रे पञ्चाक्षरे स्थिताः  ।  
ते नाशं नैव सम्प्राप्ता मच्छक्त्या ह्यनुपालिताः  ॥ लिप्_१,८५।९ ॥  
अहमेको द्विधाप्यासं प्रकृत्यात्मप्रभेदतः  ।  
स तु नारायणः शेते देवो मायामयीं तनुम्  ॥ लिप्_१,८५।१० ॥  
आस्थाय योगपर्यङ्क- शयने तोयमध्यगः  ।  
तन्नाभिपङ्कजाज्जातः पञ्चवक्त्रः पितामहः  ॥ लिप्_१,८५।११ ॥  
<Brahmā creates 10 sons; they get power from Śiva>  
सिसृक्षमाणो लोकान्वै त्रीनशक्तो ऽसहायवान्  ।  
दश ब्रह्मा ससर्जादौ मानसानमितौजसः  ॥ लिप्_१,८५।१२ ॥  
तेषां सृष्टिप्रसिद्ध्यर्थं मां प्रोवाच पितामहः  ।  
मत्पुत्राणां महादेव शक्तिं देहि महेश्वर  ॥ लिप्_१,८५।१३ ॥  
इति तेन समादिष्टः पञ्चवक्त्रधरो ह्यहम्  ।  
पञ्चाक्षरान्पञ्चमुखैः प्रोक्तवान् पद्मयोनये  ॥ लिप्_१,८५।१४ ॥  
तान्पञ्चवदनैर्गृह्णन् ब्रह्मा लोकपितामहः  ।  
वाच्यवाचकभावेन ज्ञातवान्परमेश्वरम्  ॥ लिप्_१,८५।१५ ॥  
वाच्यः पञ्चाक्षरैर्देवि शिवस्त्रैलोक्यपूजितः  ।  
वाचकः परमो मन्त्रस् तस्य पञ्चाक्षरः स्थितः  ॥ लिप्_१,८५।१६ ॥  
ज्ञात्वा प्रयोगं विधिना च सिद्धिं लब्ध्वा तथा पञ्चमुखो महात्मा  ।  
प्रोवाच पुत्रेषु जगद्धिताय मन्त्रं महार्थं किल पञ्चवर्णम्  ॥ लिप्_१,८५।१७ ॥  
ते लब्ध्वा मन्त्ररत्नं तु साक्षाल्लोकपितामहात्  ।  
तमाराधयितुं देवं परात्परतरं शिवम्  ॥ लिप्_१,८५।१८ ॥  
ततस्तुतोष भगवान् त्रिमूर्तीनां परः शिवः  ।  
दत्तवानखिलं ज्ञानम् अणिमादिगुणाष्टकम्  ॥ लिप्_१,८५।१९ ॥  
ते ऽपि लब्ध्वा वरान्विप्रास् तदाराधनकाङ्क्षिणः  ।  
मेरोस्तु शिखरे रम्ये मुञ्जवान्नाम पर्वतः  ॥ लिप्_१,८५।२० ॥  
मत्प्रियः सततं श्रीमान् मद्भूतैः परिरक्षितः  ।  
तस्याभ्याशे तपस्तीव्रं लोकसृष्टिसमुत्सुकाः  ॥ लिप्_१,८५।२१ ॥  
दिव्यवर्षसहस्रं तु वायुभक्षाः समाचरन्  ।  
तिष्ठन्तो ऽनुग्रहार्थाय देवि ते ऋषयः पुरा  ॥ लिप्_१,८५।२२ ॥  
तेषां भक्तिमहं दृष्ट्वा सद्यः प्रत्यक्षतामियाम्  ।  
पञ्चाक्षरम् ऋषिच्छन्दो दैवतं शक्तिबीजवत्  ॥ लिप्_१,८५।२३ ॥  
न्यासं षडङ्गं दिग्बन्धं विनियोगमशेषतः  ।  
प्रोक्तवानहमार्याणां लोकानां हितकाम्यया  ॥ लिप्_१,८५।२४ ॥  
तच्छ्रुत्वा मन्त्रमाहात्म्यम् ऋषयस्ते तपोधनाः  ।  
मन्त्रस्य विनियोगं च कृत्वा सर्वमनुष्ठिताः  ॥ लिप्_१,८५।२५ ॥  
तन्माहात्म्यात् तदा लोकान् सदेवासुरमानुषान्  ।  
वर्णान्वर्णविभागांश् च सर्वधर्मांश् च शोभनान्  ॥ लिप्_१,८५।२६ ॥  
पूर्वकल्पसमुद्भूताञ् छ्रुतवन्तो यथा पुरा  ।  
पञ्चाक्षरप्रभावाच्च लोका वेदा महर्षयः  ॥ लिप्_१,८५।२७ ॥  
<description of pañcākṣara mantra>  
तिष्ठन्ति शाश्वता धर्मा देवाः सर्वमिदं जगत्  ।  
तद् इदानीं प्रवक्ष्यामि शृणु चावहिताखिलम्  ॥ लिप्_१,८५।२८ ॥  
अल्पाक्षरं महार्थं च वेदसारं विमुक्तिदम्  ।  
आज्ञासिद्धमसन्दिग्धं वाक्यमेतच्छिवात्मकम्  ॥ लिप्_१,८५।२९ ॥  
नानासिद्धियुतं दिव्यं लोकचित्तानुरञ्जकम्  ।  
सुनिश्चितार्थं गम्भीरं वाक्यं मे पारमेश्वरम्  ॥ लिप्_१,८५।३० ॥  
मन्त्रं मुखसुखोच्चार्यम् अशेषार्थप्रसाधकम्  ।  
तद्बीजं सर्वविद्यानां मन्त्रमाद्यं सुशोभनम्  ॥ लिप्_१,८५।३१ ॥  
अतिसूक्ष्मं महार्थं च ज्ञेयं तद्वटबीजवत्  ।  
वेदः स त्रिगुणातीतः सर्वज्ञः सर्वकृत्प्रभुः  ॥ लिप्_१,८५।३२ ॥  
ओमित्येकाक्षरं मन्त्रं स्थितः सर्वगतः शिवः  ।  
मन्त्रे षडक्षरे सूक्ष्मे पञ्चाक्षरतनुः शिवः  ॥ लिप्_१,८५।३३ ॥  
वाच्यवाचकभावेन स्थितः साक्षात्स्वभावतः  ।  
वाच्यः शिवः प्रमेयत्वान् मन्त्रस्तद्वाचकः स्मृतः  ॥ लिप्_१,८५।३४ ॥  
वाच्यवाचकभावो ऽयम् अनादिः संस्थितस्तयोः  ।  
वेदे शिवागमे वापि यत्र यत्र षडक्षरः  ॥ लिप्_१,८५।३५ ॥  
मन्त्रः स्थितः सदा मुख्यो लोके पञ्चाक्षरो मतः  ।  
किं तस्य बहुभिर् मन्त्रैः शास्त्रैर्वा बहुविस्तृतैः  ॥ लिप्_१,८५।३६ ॥  
यस्यैवं हृदि संस्थो ऽयं मन्त्रः स्यात्पारमेश्वरः  ।  
तेनाधीतं श्रुतं तेन तेन सर्वमनुष्ठितम्  ॥ लिप्_१,८५।३७ ॥  
यो विद्वान्वै जपेत्सम्यग् अधीत्यैव विधानतः  ।  
एतावद्धि शिवज्ञानम् एतावत्परमं पदम्  ॥ लिप्_१,८५।३८ ॥  
एतावद् ब्रह्मविद्या च तस्मान्नित्यं जपेद्बुधः  ।  
पञ्चाक्षरैः सप्रणवो मन्त्रो ऽयं हृदयं मम  ॥ लिप्_१,८५।३९ ॥  
गुह्याद्गुह्यतरं साक्षान् मोक्षज्ञानम् अनुत्तमम्  ।  
अस्य मन्त्रस्य वक्ष्यामि ऋषिच्छन्दो ऽधिदैवतम्  ॥ लिप्_१,८५।४० ॥  
बीजं शक्तिं स्वरं वर्णं स्थानं चैवाक्षरं प्रति  ।  
वामदेवो नाम ऋषिः पङ्क्तिश्छन्द उदाहृतः  ॥ लिप्_१,८५।४१ ॥  
देवता शिव एवाहं मन्त्रस्यास्य वरानने  ।  
नकारादीनि बीजानि पञ्चभूतात्मकानि च  ॥ लिप्_१,८५।४२ ॥  
आत्मानं प्रणवं विद्धि सर्वव्यापिनमव्ययम्  ।  
शक्तिस्त्वमेव देवेशि सर्वदेवनमस्कृते  ॥ लिप्_१,८५।४३ ॥  
त्वदीयं प्रणवं किञ्चिन् मदीयं प्रणवं तथा  ।  
त्वदीयं देवि मन्त्राणां शक्तिभूतं न संशयः  ॥ लिप्_१,८५।४४ ॥  
अकारोकारमकारा मदीये प्रणवे स्थिताः  ।  
उकारं च मकारं च अकारं च क्रमेण वै  ॥ लिप्_१,८५।४५ ॥  
त्वदीयं प्रणवं विद्धि त्रिमात्रं प्लुतमुत्तमम्  ।  
ओङ्कारस्य स्वरोदात्त ऋषिर्ब्रह्म सितं वपुः  ॥ लिप्_१,८५।४६ ॥  
छन्दो देवी च गायत्री परमात्माधिदेवता  ।  
उदात्तः प्रथमस्तद्वच् चतुर्थश् च द्वितीयकः  ॥ लिप्_१,८५।४७ ॥  
पञ्चमः स्वरितश्चैव मध्यमो निषधः स्मृताः  ।  
नकारः पीतवर्णश् च स्थानं पूर्वमुखं स्मृतम्  ॥ लिप्_१,८५।४८ ॥  
इन्द्रो ऽधिदैवतं छन्दो गायत्री गौतम ऋषिः  ।  
मकारः कृष्णवर्णो ऽस्य स्थानं वै दक्षिणामुखम्  ॥ लिप्_१,८५।४९ ॥  
छन्दो ऽनुष्टुप् ऋषिश्चात्री रुद्रो दैवतमुच्यते  ।  
शिकारो धूम्रवर्णो ऽस्य स्थानं वै पश्चिमं मुखम्  ॥ लिप्_१,८५।५० ॥  
विश्वामित्र ऋषिस्त्रिष्टुप् छन्दो विष्णुस्तु दैवतम्  ।  
वाकारो हेमवर्णो ऽस्य स्थानं चैवोत्तरं मुखम्  ॥ लिप्_१,८५।५१ ॥  
ब्रह्माधिदैवतं छन्दो बृहती चाङ्गिरा ऋषिः  ।  
यकारो रक्तवर्णश् च स्थानम् ऊर्ध्वं मुखं विराट्  ॥ लिप्_१,८५।५२ ॥  
छन्द ऋषिर्भरद्वाजः स्कन्दो दैवतमुच्यते  ।  
न्यासमस्य प्रवक्ष्यामि सर्वसिद्धिकरं शुभम्  ॥ लिप्_१,८५।५३ ॥  
<nyāsa (def., description)>  
सर्वपापहरं चैव त्रिविधो न्यास उच्यते  ।  
उत्पत्तिस्थितिसंहार- भेदतस्त्रिविधः स्मृतः  ॥ लिप्_१,८५।५४ ॥  
ब्रह्मचारिगृहस्थानां यतीनां क्रमशो भवेत्  ।  
उत्पत्तिर्ब्रह्मचारिणां गृहस्थानां स्थितिः सदा  ॥ लिप्_१,८५।५५ ॥  
यतीनां संहृतिर् न्यासः सिद्धिर् भवति नान्यथा  ।  
अङ्गन्यासः करन्यासो देहन्यास इति त्रिधा  ॥ लिप्_१,८५।५६ ॥  
उत्पत्त्यादित्रिभेदेन वक्ष्यते ते वरानने  ।  
न्यसेत्पूर्वं करन्यासं देहन्यासम् अनन्तरम्  ॥ लिप्_१,८५।५७ ॥  
अङ्गन्यासं ततः पश्चाद् अक्षराणां विधिक्रमात्  ।  
मूर्धादिपादपर्यन्तम् उत्पत्तिन्यास उच्यते  ॥ लिप्_१,८५।५८ ॥  
पादादिमूर्धपर्यन्तं संहारो भवति प्रिये  ।  
हृदयास्यगलन्यासः स्थितिन्यास उदाहृतः  ॥ लिप्_१,८५।५९ ॥  
ब्रह्मचारिगृहस्थानां यतीनां चैव शोभने  ।  
सशिरस्कं ततो देहं सर्वमन्त्रेण संस्पृशेत्  ॥ लिप्_१,८५।६० ॥  
स देहन्यास इत्युक्तः सर्वेषां सम एव स  ।  
दक्षिणाङ्गुष्ठमारभ्य वामाङ्गुष्ठान्त एव हि  ॥ लिप्_१,८५।६१ ॥  
न्यस्यते यत्तदुत्पत्तिर् विपरीतं तु संहृतिः  ।  
अङ्गुष्ठादिकनिष्ठान्तं न्यस्यते हस्तयोर् द्वयोः  ॥ लिप्_१,८५।६२ ॥  
अतीव भोगदो देवि स्थितिन्यासः कुटुम्बिनाम्  ।  
करन्यासं पुरा कृत्वा देहन्यासम् अनन्तरम्  ॥ लिप्_१,८५।६३ ॥  
अङ्गन्यासं न्यसेत्पश्चाद् एष साधारणो विधिः  ।  
ओङ्कारं सम्पुटीकृत्य सर्वाङ्गेषु च विन्यसेत्  ॥ लिप्_१,८५।६४ ॥  
करयोरुभयोश्चैव दशाग्राङ्गुलिषु क्रमात्  ।  
प्रक्षाल्य पादावाचम्य शुचिर्भूत्वा समाहितः  ॥ लिप्_१,८५।६५ ॥  
प्राङ्मुखोदङ्मुखो वापि न्यासकर्म समाचरेत्  ।  
स्मरेत् पूर्वम् ऋषिं छन्दो दैवतं बीजमेव च  ॥ लिप्_१,८५।६६ ॥  
शक्तिं च परमात्मानं गुरुं चैव वरानने  ।  
मन्त्रेण पाणी सम्मृज्य तलयोः प्रणवं न्यसेत्  ॥ लिप्_१,८५।६७ ॥  
अङ्गुलीनां च सर्वेषां तथा चाद्यन्तपर्वसु  ।  
सबिन्दुकानि बीजानि पञ्च मध्यमपर्वसु  ॥ लिप्_१,८५।६८ ॥  
उत्पत्त्यादित्रिभेदेन न्यसेदाश्रमतः क्रमात्  ।  
उभाभ्यामेव पाणिभ्याम् आपादतलमस्तकम्  ॥ लिप्_१,८५।६९ ॥  
मन्त्रेण संस्पृशेद्देहं प्रणवेनैव सम्पुटम्  ।  
मूर्ध्नि वक्त्रे च कण्ठे च हृदये गुह्यके तथा  ॥ लिप्_१,८५।७० ॥  
पादयोर् उभयोश्चैव गुह्ये च हृदये तथा  ।  
कण्ठे च मुखमध्ये च मूर्ध्नि च प्रणवादिकम्  ॥ लिप्_१,८५।७१ ॥  
हृदये गुह्यके चैव पादयोर्मूर्ध्नि वाचि वा  ।  
कण्ठे चैव न्यसेदेव प्रणवादित्रिभेदतः  ॥ लिप्_१,८५।७२ ॥  
कृत्वाङ्गन्यासमेवं हि मुखानि परिकल्पयेत्  ।  
पूर्वादि चोर्ध्वपर्यन्तं नकारादि यथाक्रमम्  ॥ लिप्_१,८५।७३ ॥  
षडङ्गानि न्यसेत्पश्चाद् यथास्थानं च शोभनम्  ।  
नमः स्वाहा वषड्ढुं च वौषट्फट्कारकैः सह  ॥ लिप्_१,८५।७४ ॥  
प्रणवं हृदयं विद्यान् नकारः शिर उच्यते  ।  
शिखा मकार आख्यातः शिकारः कवचं तथा  ॥ लिप्_१,८५।७५ ॥  
आकारो नेत्रमस्त्रं तु यकारः परिकीर्तितः  ।  
इत्थमङ्गानि विन्यस्य ततो वै बन्धयेद्दिशः  ॥ लिप्_१,८५।७६ ॥  
विघ्नेशो मातरो दुर्गा क्षेत्रज्ञो देवता दिशः  ।  
आग्नेयादिषु कोणेषु चतुर्ष्वपि यथाक्रमम्  ॥ लिप्_१,८५।७७ ॥  
अङ्गुष्ठतर्जन्यग्राभ्यां संस्थाप्य सुमुखं शुभम्  ।  
रक्षध्वमिति चोक्त्वा तु नमस्कुर्यात्पृथक्पृथक्  ॥ लिप्_१,८५।७८ ॥  
गले मध्ये तथाङ्गुष्ठे तर्जन्याद्याङ्गुलीषु च  ।  
अङ्गुष्ठेन करन्यासं कुर्यादेव विचक्षणः  ॥ लिप्_१,८५।७९ ॥  
एवं न्यासमिमं प्रोक्तं सर्वपापहरं शुभम्  ।  
सर्वसिद्धिकरं पुण्यं सर्वरक्षाकरं शिवम्  ॥ लिप्_१,८५।८० ॥  
न्यस्ते मन्त्रे ऽथ सुभगे शङ्करप्रतिमो भवेत्  ।  
जन्मान्तरकृतं पापम् अपि नश्यति तत्क्षणात्  ॥ लिप्_१,८५।८१ ॥  
एवं विन्यस्य मेधावी शुद्धकायो दृढव्रतः  ।  
जपेत्पञ्चाक्षरं मन्त्रं लब्ध्वाचार्यप्रसादतः  ॥ लिप्_१,८५।८२ ॥  
अतः परं प्रवक्ष्यामि मन्त्रसङ्ग्रहणं शुभे  ।  
यं विना निष्फलं नित्यं येन वा सफलं भवेत्  ॥ लिप्_१,८५।८३ ॥  
आज्ञाहीनं क्रियाहीनं श्रद्धाहीनम् अमानसम्  ।  
आज्ञप्तं दक्षिणाहीनं सदा जप्तं च निष्फलम्  ॥ लिप्_१,८५।८४ ॥  
आज्ञासिद्धं क्रियासिद्धं श्रद्धासिद्धं सुमानसम्  ।  
एवं च दक्षिणासिद्धं मन्त्रं सिद्धं यतस्ततः  ॥ लिप्_१,८५।८५ ॥  
<guru/śiṣya>  
उपागम्य गुरुं विप्रं मन्त्रतत्त्वार्थवेदिनम्  ।  
ज्ञानिनं सद्गुणोपेतं ध्यानयोगपरायणम्  ॥ लिप्_१,८५।८६ ॥  
तोषयेत्तं प्रयत्नेन भावशुद्धिसमन्वितः  ।  
वाचा च मनसा चैव कायेन द्रविणेन च  ॥ लिप्_१,८५।८७ ॥  
आचार्यं पूजयेच्छिष्यः सर्वदातिप्रयत्नतः  ।  
हस्त्यश्वरथरत्नानि क्षेत्राणि च गृहाणि च  ॥ लिप्_१,८५।८८ ॥  
भूषणानि च वासांसि धान्यानि विविधानि च  ।  
एतानि गुरवे दद्याद् भक्त्या च विभवे सति  ॥ लिप्_१,८५।८९ ॥  
वित्तशाठ्यं न कुर्वीत यदीच्छेत्सिद्धिमात्मनः  ।  
पश्चान्निवेदयेद्देवि आत्मानं सपरिच्छदम्  ॥ लिप्_१,८५।९० ॥  
एवं सम्पूज्य विधिवद् यथाशक्ति त्ववञ्चयन्  ।  
आददीत गुरोर्मन्त्रं ज्ञानं चैव क्रमेण तु  ॥ लिप्_१,८५।९१ ॥  
एवं तुष्टो गुरुः शिष्यं पूजितं वत्सरोषितम्  ।  
शुश्रूषुम् अनहङ्कारम् उपवासकृशं शुचिम्  ॥ लिप्_१,८५।९२ ॥  
स्नापयित्वा तु शिष्याय ब्राह्मणानपि पूज्य च  ।  
समुद्रतीरे नद्यां च गोष्ठे देवालये ऽपि वा  ॥ लिप्_१,८५।९३ ॥  
शुचौ देशे गृहे वापि काले सिद्धिकरे तिथौ  ।  
नक्षत्रे शुभयोगे च सर्वदा दोषवर्जिते  ॥ लिप्_१,८५।९४ ॥  
अनुगृह्य ततो दद्याच् छिवज्ञानम् अनुत्तमम्  ।  
स्वरेणोच्चारयेत् सम्यग् एकान्ते ऽपि प्रसन्नधीः  ॥ लिप्_१,८५।९५ ॥  
उच्चार्योच्चारयित्वा तु आचार्यः सिद्धिदः स्वयम्  ।  
शिवं चास्तु शुभं चास्तु शोभनो ऽस्तु प्रियो ऽस्त्विति  ॥ लिप्_१,८५।९६ ॥  
एवं लब्ध्वा परं मन्त्रं ज्ञानं चैव गुरोस्ततः  ।  
जपेन्नित्यं ससङ्कल्पं पुरश्चरणमेव च  ॥ लिप्_१,८५।९७ ॥  
यावज्जीवं जपेन्नित्यम् अष्टोत्तरसहस्रकम्  ।  
अनश्नंस्तत्परो भूत्वा स याति परमां गतिम्  ॥ लिप्_१,८५।९८ ॥  
जपेदक्षरलक्षं वै चतुर्गुणितमादरात्  ।  
नक्ताशी संयमी यश् च पौरश्चरणिकः स्मृतः  ॥ लिप्_१,८५।९९ ॥  
पुरश्चरणजापी वा अपि वा नित्यजापकः  ।  
अचिरात्सिद्धिकाङ्क्षी तु तयोरन्यतरो भवेत्  ॥ लिप्_१,८५।१०० ॥  
<japa>  
यः पुरश्चरणं कृत्वा नित्यजापी भवेन्नरः  ।  
तस्य नास्ति समो लोके स सिद्धः सिद्धिदो वशी  ॥ लिप्_१,८५।१०१ ॥  
आसनं रुचिरं बद्ध्वा मौनी चैकाग्रमानसः  ।  
प्राङ्मुखोदङ्मुखो वापि जपेन्मन्त्रमनुत्तमम्  ॥ लिप्_१,८५।१०२ ॥  
आद्यान्तयोर् जपस्यापि कुर्याद्वै प्राणसंयमान्  ।  
तथा चान्ते जपेद्बीजं शतमष्टोत्तरं शुभम्  ॥ लिप्_१,८५।१०३ ॥  
चत्वारिंशत्समावृत्ति प्राणानायम्य संस्मरेत्  ।  
पञ्चाक्षरस्य मन्त्रस्य प्राणायाम उदाहृतः  ॥ लिप्_१,८५।१०४ ॥  
प्राणायामाद्भवेत्क्षिप्रं सर्वपापपरिक्षयः  ।  
इन्द्रियाणां वशित्वं च तस्मात्प्राणांश् च संयमेत्  ॥ लिप्_१,८५।१०५ ॥  
गृहे जपः समं विद्याद् गोष्ठे शतगुणं भवेत्  ।  
नद्यां शतसहस्रं तु अनन्तः शिवसन्निधौ  ॥ लिप्_१,८५।१०६ ॥  
समुद्रतीरे देवह्रदे गिरौ देवालयेषु च  ।  
पुण्याश्रमेषु सर्वेषु जपः कोटिगुणो भवेत्  ॥ लिप्_१,८५।१०७ ॥  
शिवस्य सन्निधाने च सूर्यस्याग्रे गुरोरपि  ।  
दीपस्य गोर्जलस्यापि जपकर्म प्रशस्यते  ॥ लिप्_१,८५।१०८ ॥  
अङ्गुलीजपसङ्ख्यानम् एकमेकं शुभानने  ।  
रेखैरष्टगुणं प्रोक्तं पुत्रजीवफलैर् दश  ॥ लिप्_१,८५।१०९ ॥  
शतं वै शङ्खमणिभिः प्रवालैश् च सहस्रकम्  ।  
स्फाटिकैर् दशसाहस्रं मौक्तिकैर्लक्षमुच्यते  ॥ लिप्_१,८५।११० ॥  
पद्माक्षैर्दशलक्षं तु सौवर्णैः कोटिरुच्यते  ।  
कुशग्रन्थ्या च रुद्राक्षैर् अनन्तगुणमुच्यते  ॥ लिप्_१,८५।१११ ॥  
पञ्चविंशति मोक्षार्थं सप्तविंशति पौष्टिकम्  ।  
त्रिंशच्च धनसम्पत्त्यै पञ्चाशच्चाभिचारिकम्  ॥ लिप्_१,८५।११२ ॥  
तत्पूर्वाभिमुखं वश्यं दक्षिणं चाभिचारिकम्  ।  
पश्चिमं धनदं विद्याद् उत्तरं शान्तिकं भवेत्  ॥ लिप्_१,८५।११३ ॥  
अङ्गुष्ठं मोक्षदं विद्यात् तर्जनी शत्रुनाशनी  ।  
मध्यमा धनदा शान्तिं करोत्येषा ह्य् अनामिका  ॥ लिप्_१,८५।११४ ॥  
कनिष्ठा रक्षणीया सा जपकर्मणि शोभने  ।  
अङ्गुष्ठेन जपेज्जप्यम् अन्यैरङ्गुलिभिः सह  ॥ लिप्_१,८५।११५ ॥  
अङ्गुष्ठेन विना कर्म कृतं तदफलं यतः  ।  
<japayajña>  
शृणुष्व सर्वयज्ञेभ्यो जपयज्ञो विशिष्यते  ॥ लिप्_१,८५।११६ ॥  
हिंसया ते प्रवर्तन्ते जपयज्ञो न हिंसया  ।  
यावन्तः कर्मयज्ञाः स्युः प्रदानानि तपांसि च  ॥ लिप्_१,८५।११७ ॥  
सर्वे ते जपयज्ञस्य कलां नार्हन्ति षोडशीम्  ।  
माहात्म्यं वाचिकस्यैव जपयज्ञस्य कीर्तितम्  ॥ लिप्_१,८५।११८ ॥  
तस्माच्छतगुणोपांशुः सहस्रो मानसः स्मृतः  ।  
यद् उच्चनीचस्वरितैः शब्दैः स्पष्टपदाक्षरैः  ॥ लिप्_१,८५।११९ ॥  
मन्त्रमुच्चारयेद्वाचा जपयज्ञः स वाचिकः  ।  
शनैरुच्चारयेन्मन्त्रम् ईषद् ओष्ठौ तु चालयेत्  ॥ लिप्_१,८५।१२० ॥  
किञ्चित् कर्णान्तरं विद्याद् उपांशुः स जपः स्मृतः  ।  
<mānasajapa>  
धिया यदक्षरश्रेण्या वर्णाद्वर्णं पदात्पदम्  ॥ लिप्_१,८५।१२१ ॥  
शब्दार्थं चिन्तयेद्भूयः स तूक्तो मानसो जपः  ।  
त्रयाणां जपयज्ञानां श्रेयान् स्यादुत्तरोत्तरः  ॥ लिप्_१,८५।१२२ ॥  
भवेद्यज्ञविशेषेण वैशिष्ट्यं तत्फलस्य च  ।  
जपेन देवता नित्यं स्तूयमाना प्रसीदति  ॥ लिप्_१,८५।१२३ ॥  
प्रसन्ना विपुलान् भोगान् दद्यान्मुक्तिं च शाश्वतीम्  ।  
यक्षरक्षःपिशाचाश् च ग्रहाः सर्वे च भीषणाः  ।  
जापिनं नोपसर्पन्ति भयभीताः समन्ततः  ॥ लिप्_१,८५।१२४ ॥  
जपेन पापं शमयेदशेषं यत्तत्कृतं जन्मपरम्परासु  ।*  
जपेन भोगान् जयते च मृत्युं जपेन सिद्धिं लभते च मुक्तिम्  ॥ लिप्_१,८५।१२५ ॥*  
एवं लब्ध्वा शिवं ज्ञानं ज्ञात्वा जपविधिक्रमम्  ॥ लिप्_१,८५।१२६ ॥  
सदाचारी जपन्नित्यं ध्यायन् भद्रं समश्नुते  ।  
<sadācāra>  
सदाचारं प्रवक्ष्यामि सम्यग्धर्मस्य साधनम्  ॥ लिप्_१,८५।१२७ ॥  
यस्मादाचारहीनस्य साधनं निष्फलं भवेत्  ।  
आचारः परमो धर्म आचारः परमं तपः  ॥ लिप्_१,८५।१२८ ॥  
आचारः परमा विद्या आचारः परमा गतिः  ।  
सदाचारवतां पुंसां सर्वत्राप्यभयं भवेत्  ॥ लिप्_१,८५।१२९ ॥  
तद्वदाचारहीनानां सर्वत्रैव भयं भवेत्  ।  
सदाचारेण देवत्वम् ऋषित्वं च वरानने  ॥ लिप्_१,८५।१३० ॥  
उपयान्ति कुयोनित्वं तद्वद् आचारलङ्घनात्  ।  
आचारहीनः पुरुषो लोके भवति निन्दितः  ॥ लिप्_१,८५।१३१ ॥  
तस्मात्संसिद्धिमन्विच्छन् सम्यगाचारवान् भवेत्  ।  
दुर्वृत्तः शुद्धिभूयिष्ठः पापीयान् ज्ञानदूषकः  ॥ लिप्_१,८५।१३२ ॥  
वर्णाश्रमविधानोक्तं धर्मं कुर्वीत यत्नतः  ॥ लिप्_१,८५।१३३ ॥  
यस्य यद्विहितं कर्म तत्कुर्वन्मत्प्रियः सदा  ।  
<sandhyā>  
सन्ध्योपासनशीलः स्यात् सायं प्रातः प्रसन्नधीः  ॥ लिप्_१,८५।१३४ ॥  
उदयास्तमयात्पूर्वम् आरम्य विधिना शुचिः  ।  
कामान्मोहाद्भयाल्लोभात् सन्ध्यां नातिक्रमेद्द्विजः  ॥ लिप्_१,८५।१३५ ॥  
सन्ध्यातिक्रमणाद्विप्रो ब्राह्मण्यात्पतते यतः  ।  
असत्यं न वदेत् किञ्चिन् न सत्यं च परित्यजेत्  ॥ लिप्_१,८५।१३६ ॥  
यत्सत्यं ब्रह्म इत्याहुर् असत्यं ब्रह्मदूषणम्  ।  
अनृतं परुषं शाठ्यं पैशुन्यं पापहेतुकम्  ॥ लिप्_१,८५।१३७ ॥  
परदारान्परद्रव्यं परहिंसां च सर्वदा  ।  
क्वचिच्चापि न कुर्वीत वाचा च मनसा तथा  ॥ लिप्_१,८५।१३८ ॥  
<rules for food and a meal>  
शूद्रान्नं यातयामान्नं नैवेद्यं श्राद्धमेव च  ।  
गणान्नं समुदायान्नं राजान्नं च विवर्जयेत्  ॥ लिप्_१,८५।१३९ ॥  
अन्नशुद्धौ सत्त्वशुद्धिर् न मृदा न जलेन वै  ।  
सत्त्वशुद्धौ भवेत्सिद्धिस् ततो ऽन्नं परिशोधयेत्  ॥ लिप्_१,८५।१४० ॥  
राजप्रतिग्रहैर् दग्धान् ब्राह्मणान् ब्रह्मवादिनः  ।  
स्विन्नानामपि बीजानां पुनर्जन्म न विद्यते  ॥ लिप्_१,८५।१४१ ॥  
राजप्रतिग्रहो घोरो बुद्ध्वा चादौ विषोपमः  ।  
बुधेन परिहर्तव्यः श्वमांसं चापि वर्जयेत्  ॥ लिप्_१,८५।१४२ ॥  
अस्नात्वा न च भुञ्जीयाद् अजपो ऽग्निमपूज्य च  ।  
पर्णपृष्ठे न भुञ्जीयाद् रात्रौ दीपं विना तथा  ॥ लिप्_१,८५।१४३ ॥  
भिन्नभाण्डे च रथ्यायां पतितानां च सन्निधौ  ।  
शूद्रशेषं न भुञ्जीयात् सहान्नं शिशुकैरपि  ॥ लिप्_१,८५।१४४ ॥  
शुद्धान्नं स्निग्धम् अश्नीयात् संस्कृतं चाभिमन्त्रितम्  ।  
भोक्ता शिव इति स्मृत्वा मौनी चैकाग्रमानसः  ॥ लिप्_१,८५।१४५ ॥  
आस्येन न पिबेत्तोयं तिष्ठन्नञ्जलिनापि वा  ।  
वामहस्तेन शय्यायां तथैवान्यङ्करेण वा  ॥ लिप्_१,८५।१४६ ॥  
विभीतकार्ककारञ्ज- स्नुहिच्छायां न चाश्रयेत्  ।  
स्तम्भदीपमनुष्याणाम् अन्येषां प्राणिनां तथा  ॥ लिप्_१,८५।१४७ ॥  
एको न गच्छेदध्वानं बाहुभ्यां नोत्तरेन्नदीम्  ।  
नावरोहेत कूपादिं नारोहेदुच्चपादपान्  ॥ लिप्_१,८५।१४८ ॥  
सूर्याग्निजलदेवानां गुरूणां विमुखः शुभे  ।  
न कुर्यादिह कार्याणि जपकर्म शुभानि वा  ॥ लिप्_१,८५।१४९ ॥  
अग्नौ न तापयेत्पादौ हस्तं पद्भ्यां न संस्पृशेत्  ।  
अग्नेर्नोच्छ्रयम् आसीत नाग्नौ किञ्चिन् मलं त्यजेत्  ॥ लिप्_१,८५।१५० ॥  
न जलं ताडयेत्पद्भ्यां नाम्भस्यङ्गमलं त्यजेत्  ।  
मलं प्रक्षालयेत् तीरे प्रक्षाल्य स्नानमाचरेत्  ॥ लिप्_१,८५।१५१ ॥  
नखाग्रकेशनिर्धूत- स्नानवस्त्रघटोदकम्  ।  
अश्रीकरं मनुष्याणाम् अशुद्धं संस्पृशेद्यदि  ॥ लिप्_१,८५।१५२ ॥  
<no pets!>  
अजाश्वानखुरोष्ट्राणां मार्जनात् तुषरेणुकान्  ।  
संस्पृशेद् यदि मूढात्मा श्रियं हन्ति हरेरपि  ॥ लिप्_१,८५।१५३ ॥  
मार्जारश् च गृहे यस्य सो ऽप्यन्त्यजसमो नरः  ।  
भोजयेद्यस्तु विप्रेन्द्रान् मार्जारसन्निधौ यदि  ॥ लिप्_१,८५।१५४ ॥  
तच्चाण्डालसमं ज्ञेयं नात्र कार्या विचारणा  ।  
स्फिग्वातं शूर्पवातं च वातं प्राणमुखानिलम्  ॥ लिप्_१,८५।१५५ ॥  
सुकृतानि हरन्त्येते संस्पृष्टाः पुरुषस्य तु  ।  
उष्णीषी कञ्चुकी नग्नो मुक्तकेशो मलावृतः  ॥ लिप्_१,८५।१५६ ॥  
अपवित्रकरो ऽशुद्धः प्रलपन्न जपेत् क्वचित्  ।  
क्रोधो मदः क्षुधा तन्द्रा निष्ठीवनविजृम्भणे  ॥ लिप्_१,८५।१५७ ॥  
श्वनीचदर्शनं निद्रा प्रलापास्ते जपद्विषः  ।  
एतेषां सम्भवे वापि कुर्यात्सूर्यादिदर्शनम्  ॥ लिप्_१,८५।१५८ ॥  
आचम्य वा जपेच्छेषं कृत्वा वा प्राणसंयमम्  ।  
सूर्यो ऽग्निश्चन्द्रमाश्चैव ग्रहनक्षत्रतारकाः  ॥ लिप्_१,८५।१५९ ॥  
एते ज्योतींषि प्रोक्तानि विद्वद्भिर् ब्राह्मणैस् तथा  ।  
प्रसार्य पादौ न जपेत् कुक्कुटासन एव च  ॥ लिप्_१,८५।१६० ॥  
<performing āsana>  
अनासनः शयानो वा रथ्यायां शूद्रसन्निधौ  ।  
रक्तभूम्यां च खट्वायां न जपेज्जापकस् तथा  ॥ लिप्_१,८५।१६१ ॥  
आसनस्थो जपेत्सम्यक् मन्त्रार्थगतमानसः  ।  
कौशेयं व्याघ्रचर्मं वा चैलं तौलमथापि वा  ॥ लिप्_१,८५।१६२ ॥  
दारवं तालपर्णं वा आसनं परिकल्पयेत्  ।  
त्रिसन्ध्यं तु गुरोः पूजा कर्तव्या हितमिच्छता  ॥ लिप्_१,८५।१६३ ॥  
यो गुरुः स शिवः प्रोक्तो यः शिवः स गुरुः स्मृतः  ।  
यथा शिवस् तथा विद्या यथा विद्या तथा गुरुः  ॥ लिप्_१,८५।१६४ ॥  
शिवविद्यागुरोस्तस्माद् भक्त्या च सदृशं फलम्  ।  
सर्वदेवमयो देवि सर्वशक्तिमयो हि सः  ॥ लिप्_१,८५।१६५ ॥  
सगुणो निर्गुणो वापि तस्याज्ञां शिरसा वहेत्  ।  
श्रेयो ऽर्थी यस्तु गुर्वाज्ञां मनसापि न लङ्घयेत्  ॥ लिप्_१,८५।१६६ ॥  
गुर्वाज्ञापालकः सम्यक् ज्ञानसम्पत्तिमश्नुते  ।  
गच्छंस्तिष्ठन्स्वपन् भुञ्जन् यद्यत्कर्म समाचरेत्  ॥ लिप्_१,८५।१६७ ॥  
समक्षं यदि तत्सर्वं कर्तव्यं गुर्वनुज्ञया  ।  
गुरोर्देवसमक्षं वा न यथेष्टासनो भवेत्  ॥ लिप्_१,८५।१६८ ॥  
गुरुर्देवो यतः साक्षात् तद्गृहं देवमन्दिरम्  ।  
पापिना च यथासङ्गात् तत्पापैः पतनं भवेत्  ॥ लिप्_१,८५।१६९ ॥  
तद्वदाचार्यसङ्गेन तद्धर्मफलभाग्भवेत्  ।  
यथैव वह्निसम्पर्कान् मलं त्यजति काञ्चनम्  ॥ लिप्_१,८५।१७० ॥  
तथैव गुरुसम्पर्कात् पापं त्यजति मानवः  ।  
यथा वह्निसमीपस्थो घृतकुम्भो विलीयते  ॥ लिप्_१,८५।१७१ ॥  
तथा पापं विलीयेत आचार्यस्य समीपतः  ।  
यथा प्रज्वलितो वह्निर् विष्ठां काष्ठं च निर्दहेत्  ॥ लिप्_१,८५।१७२ ॥  
गुरुस्तुष्टो दहत्येवं पापं तन्मन्त्रतेजसा  ।  
ब्रह्मा हरिस् तथा रुद्रो देवाश् च मुनयस् तथा  ॥ लिप्_१,८५।१७३ ॥  
कुर्वन्त्यनुग्रहं तुष्टा गुरौ तुष्टे न संशयः  ।  
कर्मणा मनसा वाचा गुरोः क्रोधं न कारयेत्  ॥ लिप्_१,८५।१७४ ॥  
तस्य क्रोधेन दह्यन्ते आयुःश्रीज्ञानसत्क्रियाः  ।  
तत्क्रोधं ये करिष्यन्ति तेषां यज्ञाश् च निष्फलाः  ॥ लिप्_१,८५।१७५ ॥  
जपान्यनियमाश्चैव नात्र कार्या विचारणा  ।  
गुरोर्विरुद्धं यद्वाक्यं न वदेत्सर्वयत्नतः  ॥ लिप्_१,८५।१७६ ॥  
वदेद् यदि महामोहाद् रौरवं नरकं व्रजेत्  ।  
चित्तेनैव च वित्तेन तथा वाचा च सुव्रताः  ॥ लिप्_१,८५।१७७ ॥  
मिथ्या न कारयेद्देवि क्रियया च गुरोः सदा  ।  
दुर्गुणे ख्यापिते तस्य नैर्गुण्यशतभाग्भवेत्  ॥ लिप्_१,८५।१७८ ॥  
गुणे तु ख्यापिते तस्य सार्वगुण्यफलं भवेत्  ।  
गुरोर्हितं प्रियं कुर्याद् आदिष्टो वा न वा सदा  ॥ लिप्_१,८५।१७९ ॥  
असमक्षं समक्षं वा गुरोः कार्यं समाचरेत्  ।  
गुरोर्हितं प्रियं कुर्यान् मनोवाक्कायकर्मभिः  ॥ लिप्_१,८५।१८० ॥  
कुर्वन्पतत्यधो गत्वा तत्रैव परिवर्तते  ।  
तस्मात्स सर्वदोपास्यो वन्दनीयश् च सर्वदा  ॥ लिप्_१,८५।१८१ ॥  
समीपस्थो ऽप्यनुज्ञाप्य वदेत्तद्विमुखो गुरुम्  ।  
एवमाचारवान् भक्तो नित्यं जपपरायणः  ॥ लिप्_१,८५।१८२ ॥  
गुरुप्रियकरो मन्त्रं विनियोक्तुं ततो ऽर्हति  ।  
विनियोगं प्रवक्ष्यामि सिद्धमन्त्रप्रयोजनम्  ॥ लिप्_१,८५।१८३ ॥  
दौर्बल्यं याति तन्मन्त्रं विनियोगमजानतः  ।  
यस्य येन वियुञ्जीत कार्येण तु विशेषतः  ॥ लिप्_१,८५।१८४ ॥  
विनियोगः स विज्ञेय ऐहिकामुष्मिकं फलम्  ।  
विनियोगजमायुष्यम् आरोग्यं तनुनित्यता  ॥ लिप्_१,८५।१८५ ॥  
राज्यैश्वर्यं च विज्ञानं स्वर्गो निर्वाण एव च  ।  
प्रोक्षणं चाभिषेकं च अघमर्षणमेव च  ॥ लिप्_१,८५।१८६ ॥  
स्नाने च सन्ध्ययोश्चैव कुर्यादेकादशेन वै  ।  
शुचिः पर्वतमारुह्य जपेल्लक्षमतन्द्रितः  ॥ लिप्_१,८५।१८७ ॥  
महानद्यां द्विलक्षं तु दीर्घमायुरवाप्नुयात्  ।  
दूर्वाङ्कुरास्तिला वाणी गुडूची घुटिका तथा  ॥ लिप्_१,८५।१८८ ॥  
तेषां तु दशसाहस्रं होममायुष्यवर्धनम्  ।  
अश्वत्थवृक्षमाश्रित्य जपेल्लक्षद्वयं सुधीः  ॥ लिप्_१,८५।१८९ ॥  
शनैश्चरदिने स्पृष्ट्वा दीर्घायुष्यं लभेन्नरः  ।  
शनैश्चरदिने ऽश्वत्थं पाणिभ्यां संस्पृशेत्सुधीः  ॥ लिप्_१,८५।१९० ॥  
जपेदष्टोत्तरशतं सोममृत्युहरो भवेत्  ।  
आदित्याभिमुखो भूत्वा जपेल्लक्षमनन्यधीः  ॥ लिप्_१,८५।१९१ ॥  
अर्कैरष्टशतं जप्त्वा जुह्वन्व्याधेर्विमुच्यते  ।  
समस्तव्याधिशान्त्यर्थं पलाशसमिधैर् नरः  ॥ लिप्_१,८५।१९२ ॥  
हुत्वा दशसहस्रं तु निरोगी मनुजो भवेत्  ।  
नित्यमष्टशतं जप्त्वा पिबेद् अम्भो ऽर्कसन्निधौ  ॥ लिप्_१,८५।१९३ ॥  
औदर्यैर्व्याधिभिः सर्वैर् मासेनैकेन मुच्यते  ।  
एकादशेन भुञ्जीयाद् अन्नं चैवाभिमन्त्रितम्  ॥ लिप्_१,८५।१९४ ॥  
भक्ष्यं चान्यत्तथा पेयं विषमप्यमृतं भवेत्  ।  
जपेल् लक्षं तु पूर्वाह्णे हुत्वा चाष्टशतेन वै  ॥ लिप्_१,८५।१९५ ॥  
सूर्यं नित्यमुपस्थाय सम्यगारोग्यमाप्नुयात्  ।  
नदीतोयेन सम्पूर्णं घटं संस्पृश्य शोभनम्  ॥ लिप्_१,८५।१९६ ॥  
जप्त्वायुतं च तत्स्नानाद् रोगाणां भेषजं भवेत्  ।  
अष्टाविंशज्जपित्वान्नम् अश्नीयाद् अन्वहं शुचिः  ॥ लिप्_१,८५।१९७ ॥  
हुत्वा च तावत्पालाशैर् एवं वारोग्यम् अश्नुते  ।  
चन्द्रसूर्यग्रहे पूर्वम् उपोष्य विधिना शुचिः  ॥ लिप्_१,८५।१९८ ॥  
यावद्ग्रहणमोक्षं तु तावन्नद्यां समाहितः  ।  
जपेत्समुद्रगामिन्यां विमोक्षे ग्रहणस्य तु  ॥ लिप्_१,८५।१९९ ॥  
अष्टोत्तरसहस्रेण पिबेद्ब्राह्मीरसं द्विजाः  ।  
ऐहिकां लभते मेधां सर्वशास्त्रधरां शुभाम्  ॥ लिप्_१,८५।२०० ॥  
सारस्वती भवेद्देवी तस्य वागतिमानुषी  ।  
ग्रहनक्षत्रपीडासु जपेद्भक्त्यायुतं नरः  ॥ लिप्_१,८५।२०१ ॥  
हुत्वा चाष्टसहस्रं तु ग्रहपीडां व्यपोहति  ।  
दुःस्वप्नदर्शने स्नात्वा जपेद्वै चायुतं नरः  ॥ लिप्_१,८५।२०२ ॥  
घृतेनाष्टशतं हुत्वा सद्यः शान्तिर्भविष्यति  ।  
चन्द्रसूर्यग्रहे लिङ्गं समभ्यर्च्य यथाविधि  ॥ लिप्_१,८५।२०३ ॥  
यत् किञ्चित् प्रार्थयेद् देवि जपेदयुतमादरात्  ।  
सन्निधावस्य देवस्य शुचिः संयतमानसः  ॥ लिप्_१,८५।२०४ ॥  
सर्वान्कामानवाप्नोति पुरुषो नात्र संशयः  ।  
गजानां तुरगाणां तु गोजातीनां विशेषतः  ॥ लिप्_१,८५।२०५ ॥  
व्याध्यागमे शुचिर्भूत्वा जुहुयात्समिधाहुतिम्  ।  
मासमभ्यर्च्य विधिनायुतं भक्तिसमन्वितः  ॥ लिप्_१,८५।२०६ ॥  
तेषामृद्धिश् च शान्तिश् च भविष्यति न संशयः  ।  
उत्पाते शत्रुबाधायां जुहुयादयुतं शुचिः  ॥ लिप्_१,८५।२०७ ॥  
पालाशसमिधैर् देवि तस्य शान्तिर्भविष्यति  ।  
आभिचारिकबाधायाम् एतद्देवि समाचरेत्  ॥ लिप्_१,८५।२०८ ॥  
प्रत्यग् भवति तच्छक्तिः शत्रोः पीडा भविष्यति  ।  
विद्वेषणार्थं जुहुयाद् वैभीतसमिधाष्टकम्  ॥ लिप्_१,८५।२०९ ॥  
अक्षरप्रतिलोम्येन आर्द्रेण रुधिरेण वा  ।  
विषेण रुधिराभ्यक्तो विद्वेषणकरं नृणाम्  ॥ लिप्_१,८५।२१० ॥  
प्रायश्चित्तं प्रवक्ष्यामि सर्वपापविशुद्धये  ।  
पापशुद्धिर्यथा सम्यक् कर्तुमभ्युद्यतो नरः  ॥ लिप्_१,८५।२११ ॥  
पापशुद्धिर् यतः सम्यग् ज्ञानसम्पत्तिहैतुकी  ।  
पापशुद्धिर्न चेत्पुंसः क्रियाः सर्वाश्चनिष्फलाः  ॥ लिप्_१,८५।२१२ ॥  
ज्ञानं च हीयते तस्मात् कर्तव्यं पापशोधनम्  ।  
विद्यालक्ष्मीविशुद्ध्यर्थं मां ध्यात्वाञ्जलिना शुभे  ॥ लिप्_१,८५।२१३ ॥  
शिवेनैकादशेनाद्भिर् अभिषिञ्चेत्समन्ततः  ।  
अष्टोत्तरशतेनैव स्नायात्पापविशुद्धये  ॥ लिप्_१,८५।२१४ ॥  
सर्वतीर्थफलं तच्च सर्वपापहरं शुभम्  ।  
सन्ध्योपासनविच्छेदे जपेदष्टशतं नरः  ॥ लिप्_१,८५।२१५ ॥  
विड्वराहैश् च चाण्डालैर् दुर्जनैः कुक्कुटैरपि  ।  
स्पृष्टमन्नं न भुञ्जीत भुक्त्वा चाष्टशतं जपेत्  ॥ लिप्_१,८५।२१६ ॥  
ब्रह्महत्याविशुद्ध्यर्थं जपेल्लक्षायुतं नरः  ।  
पातकानां तदर्धं स्यान् नात्र कार्या विचारणा  ॥ लिप्_१,८५।२१७ ॥  
उपपातकदुष्टानां तदर्धं परिकीर्तितम्  ।  
शेषाणामपि पापानां जपेत्पञ्चसहस्रकम्  ॥ लिप्_१,८५।२१८ ॥  
आत्मबोधपरं गुह्यं शिवबोधप्रकाशकम्  ।  
शिवः स्यात्स जपेन्मन्त्रं पञ्चलक्षम् अनाकुलः  ॥ लिप्_१,८५।२१९ ॥  
पञ्चवायुजयं भद्रे प्राप्नोति मनुजः सुखम्  ।  
जपेच्च पञ्चलक्षं तु विगृहीतेन्द्रियः शुचिः  ॥ लिप्_१,८५।२२० ॥  
पञ्चेन्द्रियाणां विजयो भविष्यति वरानने  ।  
ध्यानयुक्तो जपेद्यस्तु पञ्चलक्षमनाकुलः  ॥ लिप्_१,८५।२२१ ॥  
विषयाणां च पञ्चानां जयं प्राप्नोति मानवः  ।  
चतुर्थं पञ्चलक्षं तु यो जपेद्भक्तिसंयुतः  ॥ लिप्_१,८५।२२२ ॥  
भूतानामिह पञ्चानां विजयं मनुजो लभेत्  ।  
चतुर्लक्षं जपेद्यस्तु मनः संयम्य यत्नतः  ॥ लिप्_१,८५।२२३ ॥  
सम्यग्विजयमाप्नोति करणानां वरानने  ।  
पञ्चविंशतिलक्षाणां जपेन कमलानने  ॥ लिप्_१,८५।२२४ ॥  
पञ्चविंशतितत्त्वानां विजयं मनुजो लभेत्  ।  
मध्यरात्रे ऽतिनिर्वाते जपेदयुतमादरात्  ॥ लिप्_१,८५।२२५ ॥  
ब्रह्मसिद्धिमवाप्नोति व्रतेनानेन सुन्दरि  ।  
जपेल्लक्षमनालस्यो निर्वाते ध्वनिवर्जिते  ॥ लिप्_१,८५।२२६ ॥  
मध्यरात्रे च शिवयोः पश्यत्येव न संशयः  ।  
अन्धकारविनाशश् च दीपस्येव प्रकाशनम्  ॥ लिप्_१,८५।२२७ ॥  
हृदयान्तर्बहिर्वापि भविष्यति न संशयः  ।  
सर्वसम्पत्समृद्ध्यर्थं जपेदयुतमात्मवान्  ॥ लिप्_१,८५।२२८ ॥  
सबीजसम्पुटं मन्त्रं शतलक्षं जपेच्छुचिः  ।  
मत्सायुज्यमवाप्नोति भक्तिमान् किमतः परम्  ॥ लिप्_१,८५।२२९ ॥  
इति ते सर्वमाख्यातं पञ्चाक्षरविधिक्रमम्  ।  
यः पठेच्छृणुयाद्वापि स याति परमां गतिम्  ॥ लिप्_१,८५।२३० ॥  
श्रावयेच्च द्विजाञ्छुद्धान् पञ्चाक्षरविधिक्रमम्  ।  
दैवे कर्मणि पित्र्ये वा शिवलोके महीयते  ॥ लिप्_१,८५।२३१ ॥  
  
इति श्रीलिङ्गमहापुराणे पूर्वभागे पञ्चाक्षरमाहात्म्यं नाम पञ्चाशीतितमो ऽध्यायः  
  
  
  
_______________________________________________________________  
  
  
लिप्, १, ८६  
  
ऋषय ऊचुः  
जपाच्छ्रेष्ठतमं प्राहुर् ब्राह्मणा दग्धकिल्बिषाः  ।  
विरक्तानां प्रबुद्धानां ध्यानयज्ञं सुशोभनम्  ॥ लिप्_१,८६।१ ॥  
तस्माद्वदस्व सूताद्य ध्यानयज्ञमशेषतः  ।  
विस्तारात्सर्वयत्नेन विरक्तानां महात्मनाम्  ॥ लिप्_१,८६।२ ॥  
तेषां तद्वचनं श्रुत्वा मुनीनां दीर्घसत्त्रिणाम्  ।  
रुद्रेण कथितं प्राह गुहां प्राप्य महात्मनाम्  ॥ लिप्_१,८६।३ ॥  
संहृत्य कालकूटाख्यं विषं वै विश्वकर्मणा  ।  
  
सूत उवाच  
गुहां प्राप्य सुखासीनं भवान्या सह शङ्करम्  ॥ लिप्_१,८६।४ ॥  
मुनयः संशितात्मानः प्रणेमुस्तं गुहाश्रयम्  ।  
अस्तुवंश् च ततः सर्वे नीलकण्ठमुमापतिम्  ॥ लिप्_१,८६।५ ॥  
अत्युग्रं कालकूटाख्यं संहृतं भगवंस्त्वया  ।  
अतः प्रतिष्ठितं सर्वं त्वया देव वृषध्वज  ॥ लिप्_१,८६।६ ॥  
तेषां तद्वचनं श्रुत्वा भगवान्नीललोहितः  ।  
प्रहसन्प्राह विश्वात्मा सनन्दनपुरोगमान्  ॥ लिप्_१,८६।७ ॥  
किमनेन द्विजश्रेष्ठा विषं वक्ष्ये सुदारुणम्  ।  
संहरेत्तद्विषं यस्तु स समर्थो ह्यनेन किम्  ॥ लिप्_१,८६।८ ॥  
<curse of saṃsāra>  
न विषं कालकूटाख्यं संसारो विषमुच्यते  ।  
तस्मात्सर्वप्रयत्नेन संहरेत सुदारुणम्  ॥ लिप्_१,८६।९ ॥  
संसारो द्विविधः प्रोक्तः स्वाधिकारानुरूपतः  ।  
पुंसां सम्मूढचित्तानाम् असङ्क्षीणः सुदारुणः  ॥ लिप्_१,८६।१० ॥  
ईषणारागदोषेण सर्गो ज्ञानेन सुव्रताः  ।  
तद्वशादेव सर्वेषां धर्माधर्मौ न संशयः  ॥ लिप्_१,८६।११ ॥  
असन्निकृष्टे त्वर्थे ऽपि शास्त्रं तच्छ्रवणात्सताम्  ।  
बुद्धिमुत्पादयत्येव संसारे विदुषां द्विजाः  ॥ लिप्_१,८६।१२ ॥  
तस्माद्दृष्टानुश्रविकं दुष्टमित्युभयात्मकम्  ।  
सन्त्यजेत्सर्वयत्नेन विरक्तः सो ऽभिधीयते  ॥ लिप्_१,८६।१३ ॥  
शास्त्रमित्युच्यते भागं श्रुतेः कर्मसु तद्द्विजाः  ।  
मूर्धानं ब्रह्मणः सारम् ऋषीणां कर्मणः फलम्  ॥ लिप्_१,८६।१४ ॥  
ननु स्वभावः सर्वेषां कामो दृष्टो न चान्यथा  ।  
श्रुतिः प्रवर्तिका तेषाम् इति कर्मण्यतद्विदः  ॥ लिप्_१,८६।१५ ॥  
निवृत्तिलक्षणो धर्मः समर्थानाम् इहोच्यते  ।  
तस्मादज्ञानमूलो हि संसारः सर्वदेहिनाम्  ॥ लिप्_१,८६।१६ ॥  
कला संशोषमायाति कर्मणान्यस्वभावतः  ।  
सकलस्त्रिविधो जीवो ज्ञानहीनस्त्वविद्यया  ॥ लिप्_१,८६।१७ ॥  
नारकी पापकृत्स्वर्गी पुण्यकृत् पुण्यगौरवात्  ।  
व्यतिमिश्रेण वै जीवश् चतुर्धा संव्यवस्थितः  ॥ लिप्_१,८६।१८ ॥  
उद्भिज्जः स्वेदजश्चैव अण्डजो वै जरायुजः  ।  
एवं व्यवस्थितो देही कर्मणाज्ञो ह्यनिर्वृतः  ॥ लिप्_१,८६।१९ ॥  
प्रजया कर्मणा मुक्तिर् धनेन च सतां न हि  ।  
त्यागेनैकेन मुक्तिः स्यात् तदभावाद्भ्रमत्यसौ  ॥ लिप्_१,८६।२० ॥  
<everything is duḥkha>  
एवमज्ञानदोषेण नानाकर्मवशेन च  ।  
षट्कौशिकं समुद्भूतं भजत्येष कलेवरम्  ॥ लिप्_१,८६।२१ ॥  
गर्भे दुःखान्यनेकानि योनिमार्गे च भूतले  ।  
कौमारे यौवने चैव वार्द्धके मरणे ऽपि वा  ॥ लिप्_१,८६।२२ ॥  
विचारतः सतां दुःखं स्त्रीसंसर्गादिभिर् द्विजाः  ।  
दुःखेनैकेन वै दुःखं प्रशाम्यतीह दुःखिनः  ॥ लिप्_१,८६।२३ ॥  
न जातु कामः कामानाम् उपभोगेन शाम्यति  ।  
हविषा कृष्णवर्त्मेव भूय एवाभिवर्धते  ॥ लिप्_१,८६।२४ ॥  
तस्माद्विचारतो नास्ति संयोगादपि वै नृणाम्  ।  
अर्थानाम् अर्जने ऽप्येवं पालने च व्यये तथा  ॥ लिप्_१,८६।२५ ॥  
पैशाचे राक्षसे दुःखं याक्षे चैव विचारतः  ।  
गान्धर्वे च तथा चान्द्रे सौम्यलोके द्विजोत्तमाः  ॥ लिप्_१,८६।२६ ॥  
प्राजापत्ये तथा ब्राह्मे प्राकृते पौरुषे तथा  ।  
क्षयसातिशयाद्यैस्तु दुःखैर्दुःखानि सुव्रताः  ॥ लिप्_१,८६।२७ ॥  
तानि भाग्यान्यशुद्धानि सन्त्यजेच्च धनानि च  ।  
तस्मादष्टगुणं भोगं तथा षोडशधा स्थितम्  ॥ लिप्_१,८६।२८ ॥  
चतुर्विंशत्प्रकारेण संस्थितं चापि सुव्रताः  ।  
द्वात्रिंशद्भेदमनघाश् चत्वारिंशद्गुणं पुनः  ॥ लिप्_१,८६।२९ ॥  
तथाष्टचत्वारिंशच्च षट्पञ्चाशत्प्रकारतः  ।  
चतुःषष्टिविधं चैव दुःखमेव विवेकिनः  ॥ लिप्_१,८६।३० ॥  
पार्थिवं च तथाप्यं च तैजसं च विचारतः  ।  
वायव्यं च तथा व्यौम[ं] मानसं च यथाक्रमम्  ॥ लिप्_१,८६।३१ ॥  
आभिमानिकमप्येवं बौद्धं प्राकृतमेव च  ।  
दुःखमेव न सन्देहो योगिनां ब्रह्मवादिनाम्  ॥ लिप्_१,८६।३२ ॥  
गौणं गणेश्वराणां च दुःखमेव विचारतः  ।  
आदौ मध्ये तथा चान्ते सर्वलोकेषु सर्वदा  ॥ लिप्_१,८६।३३ ॥  
वर्तमानानि दुःखानि भविष्याणि यथातथम्  ।  
दोषदुष्टेषु देशेषु दुःखानि विविधानि च  ॥ लिप्_१,८६।३४ ॥  
न भावयन्त्यतीतानि ह्य् अज्ञाने ज्ञानमानिनः  ।  
क्षुद्व्याधेः परिहारार्थं न सुखायान्नमुच्यते  ॥ लिप्_१,८६।३५ ॥  
यथेतरेषां रोगाणाम् औषधं न सुखाय तत्  ।  
शीतोष्णवातवर्षाद्यैस् तत्तत्कालेषु देहिनाम्  ॥ लिप्_१,८६।३६ ॥  
दुःखमेव न सन्देहो न जानन्ति ह्यपण्डिताः  ।  
स्वर्गे ऽप्येवं मुनिश्रेष्ठा ह्य् अविशुद्धक्षयादिभिः  ॥ लिप्_१,८६।३७ ॥  
रोगैर् नानाविधैर् ग्रस्ता रागद्वेषभयादिभिः  ।  
छिन्नमूलतरुर्यद्वद् अवशः पतति क्षितौ  ॥ लिप्_१,८६।३८ ॥  
पुण्यवृक्षक्षयात्तद्वद् गां पतन्ति दिवौकसः  ।  
दुःखाभिलाषनिष्ठानां दुःखभोगादिसम्पदाम्  ॥ लिप्_१,८६।३९ ॥  
अस्मात्तु पततां दुःखं कष्टं स्वर्गाद्दिवौकसाम्  ।  
नरके दुःखमेवात्र नरकाणां निषेवणात्  ॥ लिप्_१,८६।४० ॥  
विहिताकरणाच्चैव वर्णिनां मुनिपुङ्गवाः  ॥ लिप्_१,८६।४१ ॥  
यथा मृगो मृत्युभयस्य भीत उच्छिन्नवासो न लभेत निद्राम्  ।  
एवं यतिर्ध्यानपरो महात्मा संसारभीतो न लभेत निद्राम्  ॥ लिप्_१,८६।४२ ॥  
कीटपक्षिमृगाणां च पशूनां गजवाजिनाम्  ।  
दृष्टम् एवासुखं तस्मात् त्यजतः सुखमुत्तमम्  ॥ लिप्_१,८६।४३ ॥  
वैमानिकानामप्येवं दुःखं कल्पाधिकारिणाम्  ।  
स्थानाभिमानिनां चैव मन्वादीनां च सुव्रताः  ॥ लिप्_१,८६।४४ ॥  
देवानां चैव दैत्यानाम् अन्योन्यविजिगीषया  ।  
दुःखमेव नृपाणां च राक्षसानां जगत्त्रये  ॥ लिप्_१,८६।४५ ॥  
श्रमार्थमाश्रमश्चापि वर्णानां परमार्थतः  ।  
आश्रमैर्न च देवैश् च यज्ञैः साङ्ख्यैर्व्रतैस् तथा  ॥ लिप्_१,८६।४६ ॥  
उग्रैस्तपोभिर् विविधैर् दानैर्नानाविधैरपि  ।  
न लभन्ते तथात्मानं लभन्ते ज्ञानिनः स्वयम्  ॥ लिप्_१,८६।४७ ॥  
<pāśupatavrata as escape from saṃsāra>  
तस्मात्सर्वप्रयत्नेन चरेत्पाशुपतव्रतम्  ।  
भस्मशायी भवेन्नित्यं व्रते पाशुपते बुधः  ॥ लिप्_१,८६।४८ ॥  
पञ्चार्थज्ञानसम्पन्नः शिवतत्त्वे समाहितः  ।  
कैवल्यकरणं योग- विधिकर्मच्छिदं बुधः  ॥ लिप्_१,८६।४९ ॥  
पञ्चार्थयोगसम्पन्नो दुःखान्तं व्रजते सुधीः  ।  
परया विद्यया वेद्यं विदन्त्यपरया न हि  ॥ लिप्_१,८६।५० ॥  
द्वे विद्ये वेदितव्ये हि परा चैवापरा तथा  ।  
अपरा तत्र ऋग्वेदो यजुर्वेदो द्विजोत्तमाः  ॥ लिप्_१,८६।५१ ॥  
सामवेदस्तथाथर्वो वेदः सर्वार्थसाधकः  ।  
शिक्षा कल्पो व्याकरणं निरुक्तं छन्द एव च  ॥ लिप्_१,८६।५२ ॥  
ज्योतिषं चापरा विद्या पराक्षरमिति स्थितम्  ।  
तददृश्यं तदग्राह्यम् अगोत्रं तदवर्णकम्  ॥ लिप्_१,८६।५३ ॥  
तदचक्षुस्तदश्रोत्रं तदपाणि अपादकम्  ।  
तदजातमभूतं च तदशब्दं द्विजोत्तमाः  ॥ लिप्_१,८६।५४ ॥  
अस्पर्शं तदरूपं च रसगन्धविवर्जितम्  ।  
अव्ययं चाप्रतिष्ठं च तन्नित्यं सर्वगं विभुम्  ॥ लिप्_१,८६।५५ ॥  
महान्तं तद् बृहन्तं च तदजं चिन्मयं द्विजाः  ।  
अप्राणममनस्कं च तदस्निग्धमलोहितम्  ॥ लिप्_१,८६।५६ ॥  
अप्रमेयं तदस्थूलम् अदीर्घं तदनुल्बणम्  ।  
अह्रस्वं तदपारं च तदानन्दं तदच्युतम्  ॥ लिप्_१,८६।५७ ॥  
अनपावृतमद्वैतं तदनन्तमगोचरम्  ।  
असंवृतं तदात्मैकं परा विद्या न चान्यथा  ॥ लिप्_१,८६।५८ ॥  
परापरेति कथिते नैवेह परमार्थतः  ।  
अहमेव जगत्सर्वं मय्येव सकलं जगत्  ॥ लिप्_१,८६।५९ ॥  
मत्त उत्पद्यते तिष्ठन् मयि मय्येव लीयते  ।  
मत्तो नान्यदितीक्षेत मनोवाक्पाणिभिस् तथा  ॥ लिप्_१,८६।६० ॥  
सर्वमात्मनि सम्पश्येत् सच्चासच्च समाहितः  ।  
सर्वं ह्यात्मनि सम्पश्यन् न बाह्ये कुरुते मनः  ॥ लिप्_१,८६।६१ ॥  
<4 states of mind>  
अधोदृष्ट्या वितस्त्यां तु नाभ्यामुपरितिष्ठति  ।  
हृदयं तद्विजानीयाद् विश्वस्यायतनं महत्  ॥ लिप्_१,८६।६२ ॥  
हृदयस्यास्य मध्ये तु पुण्डरीकमवस्थितम्  ।  
धर्मकन्दसमुद्भूतं ज्ञाननालं सुशोभनम्  ॥ लिप्_१,८६।६३ ॥  
ऐश्वर्याष्टदलं श्वेतं परं वैराग्यकर्णिकम्  ।  
छिद्राणि च दिशो यस्य प्राणाद्याश् च प्रतिष्ठिताः  ॥ लिप्_१,८६।६४ ॥  
प्राणाद्यैश्चैव संयुक्तः पश्यते बहुधा क्रमात्  ।  
दशप्राणवहा नाड्यः प्रत्येकं मुनिपुङ्गवाः  ॥ लिप्_१,८६।६५ ॥  
द्विसप्ततिसहस्राणि नाड्यः सम्परिकीर्तिताः  ।  
नेत्रस्थं जाग्रतं विद्यात् कण्ठे स्वप्नं समादिशेत्  ॥ लिप्_१,८६।६६ ॥  
सुषुप्तं हृदयस्थं तु तुरीयं मूर्धनि स्थितम्  ।  
जाग्रे ब्रह्मा च विष्णुश् च स्वप्ने चैव यथाक्रमात्  ॥ लिप्_१,८६।६७ ॥  
ईश्वरस्तु सुषुप्ते तु तुरीये च महेश्वरः  ।  
वदन्त्य् एवम् अथान्ये ऽपि समस्तकरणैः पुमान्  ॥ लिप्_१,८६।६८ ॥  
वर्तमानस्तदा तस्य जाग्रदित्यभिधीयते  ।  
मनोबुद्धिर् अहङ्कारं चित्तं चेति चतुष्टयम्  ॥ लिप्_१,८६।६९ ॥  
यदा व्यवस्थितस्त्वेतैः स्वप्न इत्यभिधीयते  ।  
करणानि विलीनानि यदा स्वात्मनि सुव्रताः  ॥ लिप्_१,८६।७० ॥  
सुषुप्तः करणैर्भिन्नस् तुरीयः परिकीर्त्यते  ।  
परस्तुरीयातीतो ऽसौ शिवः परमकारणम्  ॥ लिप्_१,८६।७१ ॥  
जाग्रत्स्वप्नसुषुप्तिश् च तुरीयं चाधिभौतिकम्  ।  
आध्यात्मिकं च विप्रेन्द्राश् चाधिदैविकमुच्यते  ॥ लिप्_१,८६।७२ ॥  
तत्सर्वमहम् एवेति वेदितव्यं विजानता  ।  
बुद्धीन्द्रियाणि विप्रेन्द्रास् तथा कर्मेन्द्रियाणि च  ॥ लिप्_१,८६।७३ ॥  
मनोबुद्धिर् अहङ्कारश् चित्तं चेति चतुष्टयम्  ।  
अध्यात्मं पृथगेवेदं चतुर्दशविधं स्मृतम्  ॥ लिप्_१,८६।७४ ॥  
द्रष्टव्यं चैव श्रोतव्यं घ्रातव्यं च यथाक्रमम्  ।  
रसितव्यं मुनिश्रेष्ठाः स्पर्शितव्यं तथैव च  ॥ लिप्_१,८६।७५ ॥  
मन्तव्यं चैव बोद्धव्यम् अहङ्कर्तव्यमेव च  ।  
तथा चेतयितव्यं च वक्तव्यं मुनिपुङ्गवाः  ॥ लिप्_१,८६।७६ ॥  
आदातव्यं च गन्तव्यं विसर्गायितमेव च  ।  
आनन्दितव्यमित्येते ह्य् अधिभूतमनुक्रमात्  ॥ लिप्_१,८६।७७ ॥  
आदित्यो ऽपि दिशश्चैव पृथिवी वरुणस् तथा  ।  
वायुश्चन्द्रस् तथा ब्रह्मा रुद्रः क्षेत्रज्ञ एव च  ॥ लिप्_१,८६।७८ ॥  
अग्निरिन्द्रस् तथा विष्णुर् मित्रो देवः प्रजापतिः  ।  
आधिदैविकमेवं हि चतुर्दशविधं क्रमात्  ॥ लिप्_१,८६।७९ ॥  
राज्ञी सुदर्शना चैव जिता सौम्या यथाक्रमम्  ।  
मोघा रुद्रामृता सत्या मध्यमा च द्विजोत्तमाः  ॥ लिप्_१,८६।८० ॥  
नाडी राशिशुका चैव असुरा चैव कृत्तिका  ।  
भास्वती नाडयश्चैताश् चतुर्दशनिबन्धनाः  ॥ लिप्_१,८६।८१ ॥  
वायवो नाडिमध्यस्था वाहकाश् च चतुर्दश  ।  
प्राणो व्यानस्त्वपानश् च उदानश् च समानकः  ॥ लिप्_१,८६।८२ ॥  
वैरम्भश् च तथा मुख्यो ह्य् अन्तर्यामः प्रभञ्जनः  ।  
कूर्मकश् च तथा श्येनः श्वेतः कृष्णस् तथानिलः  ॥ लिप्_१,८६।८३ ॥  
नाग इत्येव कथिता वायवश् च चतुर्दश  ।  
यश्चक्षुःष्वथ द्रष्टव्ये तथादित्ये च सुव्रताः  ॥ लिप्_१,८६।८४ ॥  
नाड्यां प्राणे च विज्ञाने त्व् आनन्दे च यथाक्रमम्  ।  
हृद्याकाशे य एतस्मिन् सर्वस्मिन्नन्तरे परः  ॥ लिप्_१,८६।८५ ॥  
आत्मा एकश् च चरति तमुपासीत मां प्रभुम्  ।  
अजरं तमनन्तं च अशोकममृतं ध्रुवम्  ॥ लिप्_१,८६।८६ ॥  
चतुर्दशविधेष्वेव सञ्चरत्येक एव सः  ।  
लीयन्ते तानि तत्रैव यदन्यं नास्ति वै द्विजाः  ॥ लिप्_१,८६।८७ ॥  
एक एव हि सर्वज्ञः सर्वेशस्त्वेक एव सः  ।  
एष सर्वाधिपो देवस् त्व् अन्तर्यामी महाद्युतिः  ॥ लिप्_१,८६।८८ ॥  
उपास्यमानः सर्वस्य सर्वसौख्यः सनातनः  ।  
उपास्यति न चैवेह सर्वसौख्यं द्विजोत्तमाः  ॥ लिप्_१,८६।८९ ॥  
उपास्यमानो वेदैश् च शास्त्रैर्नानाविधैरपि  ।  
न वैष वेदशास्त्राणि सर्वज्ञो यास्यति प्रभुः  ॥ लिप्_१,८६।९० ॥  
अस्यैवान्नमिदं सर्वं न सो ऽन्नं भवति स्वयम्  ।  
स्वात्मना रक्षितं चाद्याद् अन्नभूतं न कुत्रचित्  ॥ लिप्_१,८६।९१ ॥  
सर्वत्र प्राणिनामन्नं प्राणिनां ग्रन्थिरस्म्यहम्  ।  
प्रशास्ता नयनश्चैव पञ्चात्मा स विभागशः  ॥ लिप्_१,८६।९२ ॥  
अन्नमयो ऽसौ भूतात्मा चाद्यते ह्यन्नमुच्यते  ।  
प्राणमयश्चेन्द्रियात्मा सङ्कल्पात्मा मनोमयः  ॥ लिप्_१,८६।९३ ॥  
कालात्मा सोम एवेह विज्ञानमय उच्यते  ।  
सदानन्दमयो भूत्वा महेशः परमेश्वरः  ॥ लिप्_१,८६।९४ ॥  
सो ऽहम् एवं जगत्सर्वं मय्येव सकलं स्थितम्  ।  
परतन्त्रं स्वतन्त्रे ऽपि तदभावाद्विचारतः  ॥ लिप्_१,८६।९५ ॥  
एकत्वमपि नास्त्येव द्वैतं तत्र कुतस्त्वहो  ।  
एवं नास्त्यथ मर्त्यं च कुतो ऽमृतमजोद्भवः  ॥ लिप्_१,८६।९६ ॥  
<ajñāna = source of saṃsāra>  
नान्तःप्रज्ञो बहिःप्रज्ञो न चोभयगतस् तथा  ।  
न प्रज्ञानघनस्त्वेवं न प्राज्ञो ज्ञानपूर्वकः  ॥ लिप्_१,८६।९७ ॥  
विदितं नास्ति वेद्यं च निर्वाणं परमार्थतः  ।  
निर्वाणं चैव कैवल्यं निःश्रेयसमनामयम्  ॥ लिप्_१,८६।९८ ॥  
अमृतं चाक्षरं ब्रह्म परमात्मा परापरम्  ।  
निर्विकल्पं निराभासं ज्ञानं पर्यायवाचकम्  ॥ लिप्_१,८६।९९ ॥  
प्रसन्नं च यदेकाग्रं तदा ज्ञानमिति स्मृतम्  ।  
अज्ञानमितरत्सर्वं नात्र कार्या विचारणा  ॥ लिप्_१,८६।१०० ॥  
इत्थं प्रसन्नं विज्ञानं गुरुसम्पर्कजं ध्रुवम्  ।  
रागद्वेषानृतक्रोधं कामतृष्णादिभिः सदा  ॥ लिप्_१,८६।१०१ ॥  
अपरामृष्टमद्यैव विज्ञेयं मुक्तिदं त्विदम्  ।  
अज्ञानमलपूर्वत्वात् पुरुषो मलिनः स्मृतः  ॥ लिप्_१,८६।१०२ ॥  
तत्क्षयाद्धि भवेन्मुक्तिर् नान्यथा जन्मकोटिभिः  ।  
ज्ञानमेकं विना नास्ति पुण्यपापपरिक्षयः  ॥ लिप्_१,८६।१०३ ॥  
ज्ञानम् एवाभ्यसेत् तस्मान् मुक्त्यर्थं ब्रह्मवित्तमाः  ।  
ज्ञानाभ्यासाद्धि वै पुंसां बुद्धिर्भवति निर्मला  ॥ लिप्_१,८६।१०४ ॥  
तस्मात्सदाभ्यसेज्ज्ञानं तन्निष्ठस्तत्परायणः  ।  
ज्ञानेनैकेन तृप्तस्य त्यक्तसङ्गस्य योगिनः  ॥ लिप्_१,८६।१०५ ॥  
कर्तव्यं नास्ति विप्रेन्द्रा अस्ति चेत्तत्त्वविन्न च  ।  
इह लोके परे चापि कर्तव्यं नास्ति तस्य वै  ॥ लिप्_१,८६।१०६ ॥  
जीवन्मुक्तो यतस् तस्माद् ब्रह्मवित् परमार्थतः  ।  
ज्ञानाभ्यासरतो नित्यं ज्ञानतत्त्वार्थवित् स्वयम्  ॥ लिप्_१,८६।१०७ ॥  
कर्तव्याभ्यासमुत्सृज्य ज्ञानमेवाधिगच्छति  ।  
वर्णाश्रमाभिमानी यस् त्यक्तक्रोधो द्विजोत्तमाः  ॥ लिप्_१,८६।१०८ ॥  
अन्यत्र रमते मूढः सो ऽज्ञानी नात्र संशयः  ।  
संसारहेतुरज्ञानं संसारस्तनुसङ्ग्रहः  ॥ लिप्_१,८६।१०९ ॥  
मोक्षहेतुस् तथा ज्ञानं मुक्तः स्वात्मन्यवस्थितः  ।  
अज्ञाने सति विप्रेन्द्राः क्रोधाद्या नात्र संशयः  ॥ लिप्_१,८६।११० ॥  
क्रोधो हर्षस् तथा लोभो मोहो दम्भो द्विजोत्तमाः  ।  
धर्माधर्मौ हि तेषां च तद्वशात्तनुसङ्ग्रहः  ॥ लिप्_१,८६।१११ ॥  
शरीरे सति वै क्लेशः सो ऽविद्यां सन्त्यजेद्बुधः  ।  
अविद्यां विद्यया हित्वा स्थितस्यैव च योगिनः  ॥ लिप्_१,८६।११२ ॥  
क्रोधाद्या नाशमायान्ति धर्माधर्मौ च वै द्विजाः  ।  
तत्क्षयाच्च शरीरेण न पुनः सम्प्रयुज्यते  ॥ लिप्_१,८६।११३ ॥  
स एव मुक्तः संसाराद् दुःखत्रयविवर्जितः  ।  
एवं ज्ञानं विना नास्ति ध्यानं ध्यातुर् द्विजर्षभाः  ॥ लिप्_१,८६।११४ ॥  
ज्ञानं गुरोर्हि सम्पर्कान् न वाचा परमार्थतः  ।  
चतुर्व्यूहमिति ज्ञात्वा ध्याता ध्यानं समभ्यसेत्  ॥ लिप्_१,८६।११५ ॥  
सहजागन्तुकं पापम् अस्थिवागुद्भवं तथा  ।  
ज्ञानाग्निर्दहते क्षिप्रं शुष्केन्धनम् इवानलः  ॥ लिप्_१,८६।११६ ॥  
ज्ञानात्परतरं नास्ति सर्वपापविनाशनम्  ।  
अभ्यसेच्च सदा ज्ञानं सर्वसङ्गविवर्जितः  ॥ लिप्_१,८६।११७ ॥  
ज्ञानिनः सर्वपापानि जीर्यन्ते नात्र संशयः  ।  
क्रीडन्नपि न लिप्येत पापैर्नानाविधैरपि  ॥ लिप्_१,८६।११८ ॥  
<importance of dhyāna>  
ज्ञानं यथा तथा ध्यानं तस्माद्ध्यानं समभ्यसेत्  ।  
ध्यानं निर्विषयं प्रोक्तम् आदौ सविषयं तथा  ॥ लिप्_१,८६।११९ ॥  
षट्प्रकारं समभ्यस्य चतुःषड्दशभिस् तथा  ।  
तथा द्वादशधा चैव पुनः षोडशधा क्रमात्  ॥ लिप्_१,८६।१२० ॥  
द्विधाभ्यस्य च योगीन्द्रो मुच्यते नात्र संशयः  ।  
शुद्धजाम्बूनदाकारं विधूमाङ्गारसन्निभम्  ॥ लिप्_१,८६।१२१ ॥  
पीतं रक्तं सितं विद्युत् कोटिकोटिसमप्रभम्  ।  
अथवा ब्रह्मरन्ध्रस्थं चित्तं कृत्वा प्रयत्नतः  ॥ लिप्_१,८६।१२२ ॥  
न सितं वासितं पीतं न स्मरेद् ब्रह्मविद् भवेत्  ।  
अहिंसकः सत्यवादी अस्तेयी सर्वयत्नतः  ॥ लिप्_१,८६।१२३ ॥  
परिग्रहविनिर्मुक्तो ब्रह्मचारी दृढव्रतः  ।  
सन्तुष्टः शौचसम्पन्नः स्वाध्यायनिरतः सदा  ॥ लिप्_१,८६।१२४ ॥  
मद्रक्तश्चाभ्यसेद्ध्यानं गुरुसम्पर्कजं ध्रुवम्  ।  
न बुध्यति तथा ध्याता स्थाप्य चित्तं द्विजोत्तमाः  ॥ लिप्_१,८६।१२५ ॥  
न चाभिमन्यते योगी न पश्यति समन्ततः  ।  
न घ्राति न शृणोत्येव लीनः स्वात्मनि यः स्वयम्  ॥ लिप्_१,८६।१२६ ॥  
न च स्पर्शं विजानाति स वै समरसः स्मृतः  ।  
पार्थिवे पटले ब्रह्मा वारितत्त्वे हरिः स्वयम्  ॥ लिप्_१,८६।१२७ ॥  
वाह्नेये कालरुद्राख्यो वायुतत्त्वे महेश्वरः  ।  
सुषिरे स शिवः साक्षात् क्रमादेवं विचिन्तयेत्  ॥ लिप्_१,८६।१२८ ॥  
क्षितौ शर्वः स्मृतो देवो ह्य् अपां भव इति स्मृतः  ।  
रुद्र एव तथा वह्नौ उग्रो वायौ व्यवस्थितः  ॥ लिप्_१,८६।१२९ ॥  
भीमः सुषिरनाके ऽसौ भास्करे मण्डले स्थितः  ।  
ईशानः सोमबिम्बे च महादेव इति स्मृतः  ॥ लिप्_१,८६।१३० ॥  
पुंसां पशुपतिर्देवश् चाष्टधाहं व्यवस्थितः  ।  
काठिन्यं यत्तनौ सर्वं पार्थिवं परिगीयते  ॥ लिप्_१,८६।१३१ ॥  
आप्यं द्रवमिति प्रोक्तं वर्णाख्यो वह्निरुच्यते  ।  
यत्सञ्चरति तद्वायुः सुषिरं यद्द्विजोत्तमाः  ॥ लिप्_१,८६।१३२ ॥  
तदाकाशं च विज्ञानं शब्दजं व्योमसम्भवम्  ।  
तथैव विप्रा विज्ञानं स्पर्शाख्यं वायुसम्भवम्  ॥ लिप्_१,८६।१३३ ॥  
रूपं वाह्नेयमित्युक्तम् आप्यं रसमयं द्विजाः  ।  
गन्धाख्यं पार्थिवं भूयश् चिन्तयेद्भास्करं क्रमात्  ॥ लिप्_१,८६।१३४ ॥  
नेत्रे च दक्षिणे वामे सोमं हृदि विभुं द्विजाः  ।  
आजानु पृथिवीतत्त्वम् आनाभेर् वारिमण्डलम्  ॥ लिप्_१,८६।१३५ ॥  
आकण्ठं वह्नितत्त्वं स्याल् ललाटान्तं द्विजोत्तमाः  ।  
वायव्यं वै ललाटाद्यं व्योमाख्यं वा शिखाग्रकम्  ॥ लिप्_१,८६।१३६ ॥  
हंसाख्यं च ततो ब्रह्म व्योम्नश्चोर्ध्वं ततः परम्  ।  
व्योमाख्यो व्योममध्यस्थो ह्य् अयं प्राथमिकः स्मरेत्  ॥ लिप्_१,८६।१३७ ॥  
न जीवः प्रकृतिः सत्त्वं रजश्चाथ तमः पुनः  ।  
महांस्तथाभिमानश् च तन्मात्राणीन्द्रियाणि च  ॥ लिप्_१,८६।१३८ ॥  
व्योमादीनि च भूतानि नैवेह परमार्थतः  ।  
व्याप्य तिष्ठद्यतो विश्वं स्थाणुरित्यभिधीयते  ॥ लिप्_१,८६।१३९ ॥  
उदेति सूर्यो भीतश् च पवते वात एव च  ।  
द्योतते चन्द्रमा वह्निर् ज्वलत्यापो वहन्ति च  ॥ लिप्_१,८६।१४० ॥  
दधाति भूमिराकाशम् अवकाशं ददाति च  ।  
तदाज्ञया ततं सर्वं तस्माद्वै चिन्तयेद्द्विजाः  ॥ लिप्_१,८६।१४१ ॥  
तेनैवाधिष्ठितं तस्माद् एतत्सर्वं द्विजोत्तमाः  ।  
सर्वरूपमयः शर्व इति मत्वा स्मरेद्भवम्  ॥ लिप्_१,८६।१४२ ॥  
संसारविषतप्तानां ज्ञानध्यानामृतेन वै  ।  
प्रतीकारः समाख्यातो नान्यथा द्विजसत्तमाः  ॥ लिप्_१,८६।१४३ ॥  
ज्ञानं धर्मोद्भवं साक्षाज् ज्ञानाद् वैराग्यसम्भवः  ।  
वैराग्यात्परमं ज्ञानं परमार्थप्रकाशकम्  ॥ लिप्_१,८६।१४४ ॥  
ज्ञानवैराग्ययुक्तस्य योगसिद्धिर्द्विजोत्तमाः  ।  
योगसिद्ध्या विमुक्तिः स्यात् सत्त्वनिष्ठस्य नान्यथा  ॥ लिप्_१,८६।१४५ ॥  
तमोविद्यापदच्छन्नं चित्रं यत्पदमव्ययम्  ।  
सत्त्वशक्तिं समास्थाय शिवमभ्यर्चयेद्द्विजाः  ॥ लिप्_१,८६।१४६ ॥  
यः सत्त्वनिष्ठो मद्भक्तो मदर्चनपरायणः  ।  
सर्वतो धर्मनिष्ठश् च सदोत्साही समाहितः  ॥ लिप्_१,८६।१४७ ॥  
सर्वद्वन्द्वसहो धीरः सर्वभूतहिते रतः  ।  
ऋजुस्वभावः सततं स्वस्थचित्तो मृदुः सदा  ॥ लिप्_१,८६।१४८ ॥  
अमानी बुद्धिमाञ्छान्तस् त्यक्तस्पर्धो द्विजोत्तमाः  ।  
सदा मुमुक्षुर्धर्मज्ञः स्वात्मलक्षणलक्षणः  ॥ लिप्_१,८६।१४९ ॥  
ऋणत्रयविनिर्मुक्तः पूर्वजन्मनि पुण्यभाक्  ।  
जरायुक्तो द्विजो भूत्वा श्रद्धया च गुरोः क्रमात्  ॥ लिप्_१,८६।१५० ॥  
अन्यथा वापि शुश्रूषां कृत्वा कृत्रिमवर्जितः  ।  
स्वर्गलोकमनुप्राप्य भुक्त्वा भोगाननुक्रमात्  ॥ लिप्_१,८६।१५१ ॥  
आसाद्य भारतं वर्षं ब्रह्मविज्जायते द्विजाः  ।  
सम्पर्काज्ज्ञानमासाद्य ज्ञानिनो योगविद्भवेत्  ॥ लिप्_१,८६।१५२ ॥  
क्रमो ऽयं मलपूर्णस्य ज्ञानप्राप्तेर्द्विजोत्तमाः  ।  
तस्मादनेन मार्गेण त्यक्तसङ्गो दृढव्रतः  ॥ लिप्_१,८६।१५३ ॥  
संसारकालकूटाख्यान् मुच्यते मुनिपुङ्गवाः  ।  
एवं सङ्क्षेपतः प्रोक्तं मया युष्माकमच्युतम्  ॥ लिप्_१,८६।१५४ ॥  
ज्ञानस्यैवेह माहात्म्यं प्रसङ्गादिह शोभनम्  ।  
एवं पाशुपतं योगं कथितं त्वीश्वरेण तु  ॥ लिप्_१,८६।१५५ ॥  
न देयं यस्य कस्यापि शिवोक्तं मुनिपुङ्गवाः  ।  
दातव्यं योगिने नित्यं भस्मनिष्ठाय सुप्रियम्  ॥ लिप्_१,८६।१५६ ॥  
यः पठेच्छृणुयाद्वापि संसारशमनं नरः  ।  
स याति ब्रह्मसायुज्यं नात्र कार्या विचारणा  ॥ लिप्_१,८६।१५७ ॥  
  
इति श्रीलिङ्गमहापुराणे पूर्वभागे संसारविषकथनं नाम षडशीतितमो ऽध्यायः  
  
  
  
_______________________________________________________________  
  
  
लिप्, १, ८७  
  
सूत उवाच  
निशम्य ते महाप्राज्ञाः कुमाराद्याः पिनाकिनम्  ।  
प्रोचुः प्रणम्य वै भीताः प्रसन्नं परमेश्वरम्  ॥ लिप्_१,८७।१ ॥  
एवं चेदनया देव्या हैमवत्या महेश्वर  ।  
क्रीडसे विविधैर्भोगैः कथं वक्तुमिहार्हसि  ॥ लिप्_१,८७।२ ॥  
  
सूत उवाच  
एवमुक्तः प्रहस्येशः पिनाकी नीललोहितः  ।  
प्राह ताम् अम्बिकां प्रेक्ष्य प्रणिपत्य स्थितान् द्विजान्  ॥ लिप्_१,८७।३ ॥  
बन्धमोक्षौ न चैवेह मम स्वेच्छा शरीरिणः  ।  
अकर्तज्ञः पशुर्जीवो विभुर्भोक्ता ह्यणुः पुमान्  ॥ लिप्_१,८७।४ ॥  
मायी च मायया बद्धः कर्मभिर् युज्यते तु सः  ।  
ज्ञानं ध्यानं च बन्धश् च मोक्षो नास्त्यात्मनो द्विजाः  ॥ लिप्_१,८७।५ ॥  
यदैवं मयि विद्वान् यस् तस्यापि न च सर्वतः  ।  
एषा विद्या ह्यहं वेद्यः प्रज्ञैषा च श्रुतिः स्मृतिः  ॥ लिप्_१,८७।६ ॥  
धृतिरेषा मया निष्ठा ज्ञानशक्तिः क्रिया तथा  ।  
इच्छाख्या च तथा ह्याज्ञा द्वे विद्ये न च संशयः  ॥ लिप्_१,८७।७ ॥  
न ह्येषा प्रकृतिर्जैवी विकृतिश् च विचारतः  ।  
विकारो नैव मायैषा सदसद्व्यक्तिवर्जिता  ॥ लिप्_१,८७।८ ॥  
पुरा ममाज्ञा मद्वक्त्रात् समुत्पन्ना सनातनी  ।  
पञ्चवक्त्रा महाभागा जगतामभयप्रदा  ॥ लिप्_१,८७।९ ॥  
तामाज्ञां सम्प्रविश्याहं चिन्तयन् जगतां हितम्  ।  
सप्तविंशत्प्रकारेण सर्वं व्याप्यानया शिवः  ॥ लिप्_१,८७।१० ॥  
तदाप्रभृति वै मोक्ष- प्रवृत्तिर्द्विजसत्तमाः  ।  
  
सूत उवाच  
एवमुक्त्वा तदापश्यद् भवानीं परमेश्वरः  ॥ लिप्_१,८७।११ ॥  
भवानी च तमालोक्य मायामहरदव्यया  ।  
ते मायामलनिर्मुक्ता मुनयः प्रेक्ष्य पार्वतीम्  ॥ लिप्_१,८७।१२ ॥  
प्रीता बभूवुर्मुक्ताश् च तस्मादेषा परा गतिः  ।  
उमाशङ्करयोर्भेदो नास्त्येव परमार्थतः  ॥ लिप्_१,८७।१३ ॥  
द्विधासौ रूपमास्थाय स्थित एव न संशयः  ।  
यदा विद्वानसङ्गः स्याद् आज्ञया परमेष्ठिनः  ॥ लिप्_१,८७।१४ ॥  
तदा मुक्तिः क्षणादेव नान्यथा कर्मकोटिभिः  ।  
क्रमो ऽविवक्षितो भूत- विवृद्धः परमेष्ठिनः  ॥ लिप्_१,८७।१५ ॥  
प्रसादेन क्षणान्मुक्तिः प्रतिज्ञैषा न संशयः  ।  
गर्भस्थो जायमानो वा बालो वा तरुणो ऽपि वा  ॥ लिप्_१,८७।१६ ॥  
वृद्धो वा मुच्यते जन्तुः प्रसादात्परमेष्ठिनः  ।  
अण्डजश् चोद्भिज्जो वापि स्वेदजो वापि मुच्यते  ॥ लिप्_१,८७।१७ ॥  
प्रसादाद्देवदेवस्य नात्र कार्या विचारणा  ।  
एष एव जगन्नाथो बन्धमोक्षकरः शिवः  ॥ लिप्_१,८७।१८ ॥  
भूर्भूवःस्वर्महश् चैव जनः साक्षात्तपः स्वयम्  ।  
सत्यलोकस् तथाण्डानां कोटिकोटिशतानि च  ॥ लिप्_१,८७।१९ ॥  
विग्रहं देवदेवस्य तथाण्डावरणाष्टकम्  ।  
सप्तद्वीपेषु सर्वेषु पर्वतेषु वनेषु च  ॥ लिप्_१,८७।२० ॥  
समुद्रेषु च सर्वेषु वायुस्कन्धेषु सर्वतः  ।  
तथान्येषु च लोकेषु वसन्ति च चराचराः  ॥ लिप्_१,८७।२१ ॥  
सर्वे भवांशजा नूनं गतिस्त्वेषां स एव वै  ।  
सर्वो रुद्रो नमस्तस्मै पुरुषाय महात्मने  ॥ लिप्_१,८७।२२ ॥  
विश्वं भूतं तथा जातं बहुधा रुद्र एव सः  ।  
रुद्राज्ञैषा स्थिता देवी ह्य् अनया मुक्तिरम्बिका  ॥ लिप्_१,८७।२३ ॥  
इत्येवं खेचराः सिद्धा जजल्पुः प्रीतमानसाः  ।  
यदावलोक्य तान् सर्वान् प्रसादादनयाम्बिका  ॥ लिप्_१,८७।२४ ॥  
तदा तिष्ठन्ति सायुज्यं प्राप्तास्ते खेचराः प्रभोः  ॥ लिप्_१,८७।२५ ॥  
  
इति श्रीलिङ्गमहापुराणे पूर्वभागे मुनिमोहशमनं नाम सप्ताशीतितमो ऽध्यायः  
  
  
  
_______________________________________________________________  
  
  
लिप्, १, ८८  
  
ऋषय ऊचुः  
केन योगेन वै सूत गुणप्राप्तिः सतामिह  ।  
अणिमादिगुणोपेता भवन्त्येवेह योगिनः  ।  
तत्सर्वं विस्तरात्सूत वक्तुमर्हसि साम्प्रतम्  ॥ लिप्_१,८८।१ ॥  
  
सूत उवाच  
अत ऊर्ध्वं प्रवक्ष्यामि योगं परमदुर्लभम्  ।  
पञ्चधा संस्मरेदादौ स्थाप्य चित्ते सनातनम्  ॥ लिप्_१,८८।२ ॥  
कल्पयेच्चासनं पद्मं सोमसूर्याग्निसंयुतम्  ।  
षड्विंशच्छक्तिसंयुक्तम् अष्टधा च द्विजोत्तमाः  ॥ लिप्_१,८८।३ ॥  
ततः षोडशधा चैव पुनर्द्वादशधा द्विजाः  ।  
स्मरेच् च तत् तथा मध्ये देव्या देवम् उमापतिम्  ॥ लिप्_१,८८।४ ॥  
अष्टशक्तिसमायुक्तम् अष्टमूर्तिमजं प्रभुम्  ।  
ताभिश्चाष्टविधा रुद्राश् चतुःषष्टिविधाः पुनः  ॥ लिप्_१,८८।५ ॥  
शक्तयश् च तथा सर्वा गुणाष्टकसमन्विताः  ।  
एवं स्मरेत्क्रमेणैव लब्ध्वा ज्ञानमनुत्तमम्  ॥ लिप्_१,८८।६ ॥  
एवं पाशुपतं योगं मोक्षसिद्धिप्रदायकम्  ।  
तस्याणिमादयो विप्रा नान्यथा कर्मकोटिभिः  ॥ लिप्_१,८८।७ ॥  
<aiśvarya>  
तत्राष्टगुणमैश्वर्यं योगिनां समुदाहृतम्  ।  
तत्सर्वं क्रमयोगेन ह्य् उच्यमानं निबोधत  ॥ लिप्_१,८८।८ ॥  
अणिमा लघिमा चैव महिमा प्राप्तिरेव च  ।  
प्राकाम्यं चैव सर्वत्र ईशित्वं चैव सर्वतः  ॥ लिप्_१,८८।९ ॥  
वशित्वमथ सर्वत्र यत्र कामावसायिता  ।  
तच्चापि त्रिविधं ज्ञेयम् ऐश्वर्यं सार्वकामिकम्  ॥ लिप्_१,८८।१० ॥  
सावद्यं निरवद्यं च सूक्ष्मं चैव प्रवर्तते  ।  
सावद्यं नाम यत्तत्र पञ्चभूतात्मकं स्मृतम्  ॥ लिप्_१,८८।११ ॥  
इन्द्रियाणि मनश्चैव अहङ्कारश् च यः स्मृतः  ।  
तत्र सूक्ष्मप्रवृत्तिस्तु पञ्चभूतात्मिका पुनः  ॥ लिप्_१,८८।१२ ॥  
इन्द्रियाणि मनश्चित्त- बुद्ध्यहङ्कारसञ्ज्ञितम्  ।  
तथा सर्वमयं चैव आत्मस्था ख्यातिरेव च  ॥ लिप्_१,८८।१३ ॥  
संयोग एव त्रिविधः सूक्ष्मेष्वेव प्रवर्तते  ।  
पुनरष्टगुणश्चापि सूक्ष्मेष्वेव विधीयते  ॥ लिप्_१,८८।१४ ॥  
तस्य रूपं प्रवक्ष्यामि यथाह भगवान्प्रभुः  ।  
त्रैलोक्ये सर्वभूतेषु यथास्य नियमः स्मृतः  ॥ लिप्_१,८८।१५ ॥  
अणिमाद्यं तथाव्यक्तं सर्वत्रैव प्रतिष्ठितम्  ।  
त्रैलोक्ये सर्वभूतानां दुष्प्राप्यं समुदाहृतम्  ॥ लिप्_१,८८।१६ ॥  
तत् तस्य भवति प्राप्यं प्रथमं योगिनां बलम्  ।  
लङ्घनं प्लवनं लोके रूपमस्य सदा भवेत्  ॥ लिप्_१,८८।१७ ॥  
शीघ्रत्वं सर्वभूतेषु द्वितीयं तु पदं स्मृतम्  ।  
त्रैलोक्ये सर्वभूतानां महिम्ना चैव वन्दितम्  ॥ लिप्_१,८८।१८ ॥  
महित्वं चापि लोके ऽस्मिंस् तृतीयो योग उच्यते  ।  
त्रैलोक्ये सर्वभूतेषु यथेष्टगमनं स्मृतम्  ॥ लिप्_१,८८।१९ ॥  
प्राकामान् विषयान् भुङ्क्ते तथाप्रतिहतः क्वचित्  ।  
त्रैलोक्ये सर्वभूतानां सुखदुःखं प्रवर्तते  ॥ लिप्_१,८८।२० ॥  
ईशो भवति सर्वत्र प्रविभागेन योगवित्  ।  
वश्यानि चास्य भूतानि त्रैलोक्ये सचराचरे  ॥ लिप्_१,८८।२१ ॥  
इच्छया तस्य रूपाणि भवन्ति न भवन्ति च  ।  
यत्र कामावसायित्वं त्रैलोक्ये सचराचरे  ॥ लिप्_१,८८।२२ ॥  
शब्दः स्पर्शो रसो गन्धो रूपं चैव मनस् तथा  ।  
प्रवर्तन्ते ऽस्य चेच्छातो न भवन्ति यथेच्छया  ॥ लिप्_१,८८।२३ ॥  
<yogin is freed from attachment>  
न जायते न म्रियते छिद्यते न च भिद्यते  ।  
न दह्यते न मुह्येत लीयते न च लिप्यते  ॥ लिप्_१,८८।२४ ॥  
न क्षीयते न क्षरति खिद्यते न कदाचन  ।  
क्रियते वा न सर्वत्र तथा विक्रियते न च  ॥ लिप्_१,८८।२५ ॥  
अगन्धरसरूपस्तु अस्पर्शः शब्दवर्जितः  ।  
अवर्णो ह्यस्वरश् चैव असवर्णस्तु कर्हिचित्  ॥ लिप्_१,८८।२६ ॥  
स भुङ्क्ते विषयांश्चैव विषयैर्न च युज्यते  ।  
अणुत्वात्तु परः सूक्ष्मः सूक्ष्मत्वाद् अपवर्गिकः  ॥ लिप्_१,८८।२७ ॥  
व्यापकस्त्वपवर्गाच्च व्यापकात्पुरुषः स्मृतः  ।  
पुरुषः सूक्ष्मभावात्तु ऐश्वर्ये परमे स्थितः  ॥ लिप्_१,८८।२८ ॥  
गुणोत्तरमथैश्वर्ये सर्वतः सूक्ष्ममुच्यते  ।  
ऐश्वर्यं चाप्रतीघातं प्राप्य योगमनुत्तमम्  ॥ लिप्_१,८८।२९ ॥  
अपवर्गं ततो गच्छेत् सूक्ष्मं तत्परमं पदम्  ।  
एवं पाशुपतं योगं ज्ञातव्यं मुनिपुङ्गवाः  ॥ लिप्_१,८८।३० ॥  
स्वर्गापवर्गफलदं शिवसायुज्यकारणम्  ।  
अथवा गतविज्ञानो रागात्कर्म समाचरेत्  ॥ लिप्_१,८८।३१ ॥  
राजसं तामसं वापि भुक्त्वा तत्रैव मुच्यते  ।  
<brahman guarantees liberation>  
तथा सुकृतकर्मा तु फलं स्वर्गे समश्नुते  ॥ लिप्_१,८८।३२ ॥  
तस्मात्स्थानात्पुनः श्रेष्ठो मानुष्यमुपपद्यते  ।  
तस्माद्ब्रह्म परं सौख्यं ब्रह्म शाश्वतम् उत्तमम्  ॥ लिप्_१,८८।३३ ॥  
ब्रह्म एव हि सेवेत ब्रह्मैव हि परं सुखम्  ।  
परिश्रमो हि यज्ञानां महतार्थेन वर्तते  ॥ लिप्_१,८८।३४ ॥  
भूयो मृत्युवशं याति तस्मान्मोक्षः परं सुखम्  ।  
अथवा ध्यानसंयुक्तो ब्रह्मतत्त्वपरायणः  ॥ लिप्_१,८८।३५ ॥  
न तु च्यावयितुं शक्यो मन्वन्तरशतैरपि  ।  
दृष्ट्वा तु पुरुषं दिव्यं विश्वाख्यं विश्वतोमुखम्  ॥ लिप्_१,८८।३६ ॥  
विश्वपादशिरोग्रीवं विश्वेशं विश्वरूपिणम्  ।  
विश्वगन्धं विश्वमाल्यं विश्वाम्बरधरं प्रभुम्  ॥ लिप्_१,८८।३७ ॥  
गोभिर् महीं सम्पतते पतत्रिणो नैवं भूयो जनयत्येवमेव  ।  
कविं पुराणम् अनुशासितारं सूक्ष्माच्च सूक्ष्मं महतो महान्तम्  ॥ लिप्_१,८८।३८ ॥  
योगेन पश्येन्न च चक्षुषा पुनर् निरिन्द्रियं पुरुषं रुक्मवर्णम्  ।  
अलिङ्गिनं निर्गुणं चेतनं च नित्यं सदा सर्वगं सर्वसारम्  ॥ लिप्_१,८८।३९ ॥  
पश्यन्ति युक्त्या ह्यचलप्रकाशं तद्भावितास्तेजसा दीप्यमानम्  ।*  
अपाणिपादोदरपार्श्वजिह्वो ह्यतीन्द्रियो वापि सुसूक्ष्म एकः  ॥ लिप्_१,८८।४० ॥*  
पश्यत्यचक्षुः स शृणोत्यकर्णो न चास्त्यबुद्धं न च बुद्धिर् अस्ति  ।*  
स वेद सर्वं न च सर्ववेद्यं तमाहुरग्र्यं पुरुषं महान्तम्  ॥ लिप्_१,८८।४१ ॥*  
अचेतनां सर्वगतां सूक्ष्मां प्रसवधर्मिणीम्  ।  
प्रकृतिं सर्वभूतानां युक्ताः पश्यन्ति योगिनः  ॥ लिप्_१,८८।४२ ॥  
सर्वतः पाणिपादं तत् सर्वतो ऽक्षिशिरोमुखम्  ।  
सर्वतः श्रुतिमल् लोके सर्वमावृत्य तिष्ठति  ॥ लिप्_१,८८।४३ ॥  
युक्तो योगेन चेशानं सर्वतश् च सनातनम्  ।  
पुरुषं सर्वभूतानां तं विद्वान्न विमुह्यति  ॥ लिप्_१,८८।४४ ॥  
भूतात्मानं महात्मानं परमात्मानमव्ययम्  ।  
सर्वात्मानं परं ब्रह्म तद्वै ध्याता न मुह्यति  ॥ लिप्_१,८८।४५ ॥  
पवनो हि यथा ग्राह्यो विचरन्सर्वमूर्तिषु  ।  
पुरि शेते सुदुर्ग्राह्यस् तस्मात्पुरुष उच्यते  ॥ लिप्_१,८८।४६ ॥  
<development of an embryo>  
अथ चेल्लुप्तधर्मा तु सावशेषैः स्वकर्मभिः  ।  
ततस्तु ब्रह्मगर्भे वै शुक्रशोणितसंयुते  ॥ लिप्_१,८८।४७ ॥  
स्त्रीपुंसोः सम्प्रयोगे हि जायते हि ततः प्रभुः  ।  
ततस्तु गर्भकालेन कललं नाम जायते  ॥ लिप्_१,८८।४८ ॥  
कालेन कललं चापि बुद्बुदं सम्प्रजायते  ।  
मृत्पिण्डस्तु यथा चक्रे चक्रावर्तेन पीडितः  ॥ लिप्_१,८८।४९ ॥  
हस्ताभ्यां क्रियमाणस्तु बिम्बत्वमनुगच्छति  ।  
एवमाध्यात्मिकैर्युक्ता वायुना सम्प्रपूरितः  ॥ लिप्_१,८८।५० ॥  
यदि योनिं विमुञ्चामि तत्प्रपद्ये महेश्वरम्  ।  
यावद्धि वैष्णवो वायुर् जातमात्रं न संस्पृशेत्  ॥ लिप्_१,८८।५१ ॥  
तावत्कालं महादेवम् अर्चयामीति चिन्तयेत्  ।  
जायते मानुषस्तत्र यथारूपं यथावयः  ॥ लिप्_१,८८।५२ ॥  
वायुः सम्भवते खात्तु वाताद्भवति वै जलम्  ।  
जलात् सम्भवति प्राणः प्राणाच्छुक्रं विवर्धते  ॥ लिप्_१,८८।५३ ॥  
रक्तभागास् त्रयस्त्रिंशद् रेतोभागाश् चतुर्दश  ।  
भागतो ऽर्धफलं कृत्वा ततो गर्भो निषिच्यते  ॥ लिप्_१,८८।५४ ॥  
ततस्तु गर्भसंयुक्तः पञ्चभिर् वायुभिर् वृतः  ।  
पितुः शरीरात्प्रत्यङ्गं रूपमस्योपजायते  ॥ लिप्_१,८८।५५ ॥  
ततो ऽस्य मातुराहारात् पीतलीढप्रवेशनात्  ।  
नाभिदेशेन वै प्राणास् ते ह्य् आधारा हि देहिनाम्  ॥ लिप्_१,८८।५६ ॥  
नवमासात् परिक्लिष्टः संवेष्टितशिरोधरः  ।  
वेष्टितः सर्वगात्रैश् च अपर्याप्तप्रवेशनः  ॥ लिप्_१,८८।५७ ॥  
नवमासोषितश्चापि योनिच्छिद्रादवाङ्मुखः  ।  
<hell>  
ततः स्वकर्मभिः पापैर् निरयं सम्प्रपद्यते  ॥ लिप्_१,८८।५८ ॥  
असिपत्रवनं चैव शाल्मलिच्छेदनं तथा  ।  
ताडनं भक्षणं चैव पूयशोणितभक्षणम्  ॥ लिप्_१,८८।५९ ॥  
यथा ह्यापस्तु सञ्छिन्नाः संश्लेष्मम् उपयान्ति वै  ।  
तथा छिन्नाश् च भिन्नाश्च यातनास्थानम् आगताः  ॥ लिप्_१,८८।६० ॥  
एवं जीवास्तु तैः पापैस् तप्यमानाः स्वयङ्कृतैः  ।  
प्राप्नुयुः कर्मभिः शेषैर् दुःखं वा यदि वेतरत्  ॥ लिप्_१,८८।६१ ॥  
एकेनैव तु गन्तव्यं सर्वमुत्सृज्य वै जनम्  ।  
एकेनैव तु भोक्तव्यं तस्मात्सुकृतमाचरेत्  ॥ लिप्_१,८८।६२ ॥  
न ह्येनं प्रस्थितं कश्चिद् गच्छन्तम् अनुगच्छति  ।  
यदनेन कृतं कर्म तदेनमनुगच्छति  ॥ लिप्_१,८८।६३ ॥  
ते नित्यं यमविषयेषु सम्प्रवृत्ताः क्रोशन्तः सततमनिष्टसम्प्रयोगैः  ।  
शुष्यन्ते परिगतवेदनाः शरीरा बह्वीभिः सुभृशमनन्तयातनाभिः  ॥ लिप्_१,८८।६४ ॥  
<diff. forms of rebirth>  
कर्मणा मनसा वाचा यदभीक्ष्णं निषेवते  ।  
तदभ्यासो हरत्येनं तस्मात्कल्याणमाचरेत्  ॥ लिप्_१,८८।६५ ॥  
अनादिमान्प्रबन्धः स्यात् पूर्वकर्मणि देहिनः  ।  
संसारं तामसं घोरं षड्विधं प्रतिपद्यते  ॥ लिप्_१,८८।६६ ॥  
मानुष्यात्पशुभावश् च पशुभावान् मृगो भवेत्  ।  
मृगत्वात्पक्षिभावश् च तस्माच्चैव सरीसृपः  ॥ लिप्_१,८८।६७ ॥  
सरीसृपत्वाद्गच्छेद्वै स्थावरत्वं न संशयः  ।  
स्थावरत्वे पुनः प्राप्ते यावद् उन्मिलते जनः  ॥ लिप्_१,८८।६८ ॥  
कुलालचक्रवद्भ्रान्तस् तत्रैव परिवर्तते  ।  
इत्येवं हि मनुष्यादिः संसारः स्थावरान्तिकः  ॥ लिप्_१,८८।६९ ॥  
विज्ञेयस्तामसो नाम तत्रैव परिवर्तते  ।  
सात्त्विकश्चापि संसारो ब्रह्मादिः परिकीर्तितः  ॥ लिप्_१,८८।७० ॥  
पिशाचान्तः स विज्ञेयः स्वर्गस्थानेषु देहिनाम्  ।  
ब्राह्मे तु केवलं सत्त्वं स्थावरे केवलं तमः  ॥ लिप्_१,८८।७१ ॥  
चतुर्दशानां स्थानानां मध्ये विष्टम्भकं रजः  ।  
मर्मसु छिद्यमानेषु वेदनार्तस्य देहिनः  ॥ लिप्_१,८८।७२ ॥  
ततस्तत्परमं ब्रह्म कथं विप्रः स्मरिष्यति  ।  
संसारः पूर्वधर्मस्य भावनाभिः प्रणोदितः  ॥ लिप्_१,८८।७३ ॥  
मानुषं भजते नित्यं तस्माद्ध्यानं समाचरेत्  ।  
चतुर्दशविधं ह्येतद् बुद्ध्वा संसारमण्डलम्  ॥ लिप्_१,८८।७४ ॥  
नित्यं समारभेद्धर्मं संसारभयपीडितः  ।  
ततस्तरति संसारं क्रमेण परिवर्तितः  ॥ लिप्_१,८८।७५ ॥  
तस्माच्च सततं युक्तो ध्यानतत्परयुञ्जकः  ।  
तथा समारभेद्योगं यथात्मानं स पश्यति  ॥ लिप्_१,८८।७६ ॥  
एष आपः परं ज्योतिर् एष सेतुरनुत्तमः  ।  
विवृत्या ह्येष सम्भेदाद् भूतानां चैव शाश्वतः  ॥ लिप्_१,८८।७७ ॥  
तदेनं सेतुमात्मानम् अग्निं वै विश्वतोमुखम्  ।  
हृदिस्थं सर्वभूतानाम् उपासीत महेश्वरम्  ॥ लिप्_१,८८।७८ ॥  
तथान्तः संस्थितं देवं स्वशक्त्या परिमण्डितम्  ।  
अष्टधा चाष्टधा चैव तथा चाष्टविधेन च  ॥ लिप्_१,८८।७९ ॥  
सृष्ट्यर्थं संस्थितं वह्निं सङ्क्षिप्य च हृदि स्थितम्  ।  
ध्यात्वा यथावद्देवेशं रुद्रं भुवननायकम्  ॥ लिप्_१,८८।८० ॥  
हुत्वा पञ्चाहुतीः सम्यक् तच्चिन्तागतमानसः  ।  
वैश्वानरं हृदिस्थं तु यथावदनुपूर्वशः  ॥ लिप्_१,८८।८१ ॥  
आपः पूताः सकृत्प्राश्य तूष्णीं हुत्वा ह्युपाविशन्  ।  
प्राणायेति ततस्तस्य प्रथमा ह्याहुतिः स्मृता  ॥ लिप्_१,८८।८२ ॥  
अपानाय द्वितीया च व्यानायेति तथा परा  ।  
उदानाय चतुर्थी स्यात् समानायेति पञ्चमी  ॥ लिप्_१,८८।८३ ॥  
स्वाहाकारैः पृथग्घुत्वा शेषं भुञ्जीत कामतः  ।  
अपः पुनः सकृत्प्राश्य आचम्य हृदयं स्पृशेत्  ॥ लिप्_१,८८।८४ ॥  
प्राणानां ग्रन्थिरस्यात्मा रुद्रो ह्यात्मा विशान्तकः  ।  
रुद्रो वै ह्यात्मनः प्राण एवमाप्याययेत्स्वयम्  ॥ लिप्_१,८८।८५ ॥  
प्राणे निविष्टो वै रुद्रस् तस्मात्प्राणमयः स्वयम्  ।  
प्राणाय चैव रुद्राय जुहोत्यमृतमुत्तमम्  ॥ लिप्_१,८८।८६ ॥  
शिवाविशेह मामीश स्वाहा ब्रह्मात्मने स्वयम्  ।  
एवं पञ्चाहुतीश्चैव प्रभुः प्रीणातु शाश्वतः  ॥ लिप्_१,८८।८७ ॥  
पुरुषो ऽसि पुरे शेषे त्वं अङ्गुष्ठप्रमाणतः  ।  
आश्रितश्चैव चाङ्गुष्ठम् ईशः परमकारणम्  ॥ लिप्_१,८८।८८ ॥  
सर्वस्य जगतश्चैव प्रभुः प्रीणातु शाश्वतः  ।  
त्वं देवानामसि ज्येष्ठो रुद्रस्त्वं च पुरो वृषा  ॥ लिप्_१,८८।८९ ॥  
मृदुस्त्वमन्नमस्मभ्यम् एतदस्तु हुतं तव  ।  
इत्येवं कथितं सर्वं गुणप्राप्तिविशेषतः  ॥ लिप्_१,८८।९० ॥  
योगाचारः स्वयं तेन ब्रह्मणा कथितः पुरा  ।  
एवं पाशुपतं ज्ञानं ज्ञातव्यं च प्रयत्नतः  ॥ लिप्_१,८८।९१ ॥  
भस्मस्नायी भवेन् नित्यं भस्मलिप्तः सदा भवेत्  ।  
यः पठेच्छृणुयाद्वापि श्रावयेद्वा द्विजोत्तमान्  ॥ लिप्_१,८८।९२ ॥  
दैवे कर्मणि पित्र्ये वा स याति परमां गतिम्  ॥ लिप्_१,८८।९३ ॥  
  
इति श्रीलिङ्गमहापुराणे पूर्वभागे ऽणिमाद्यष्टसिद्धित्रिगुणसंसारप्राग्नौ होमादिवर्णनं नामाष्टाशीतितमो ऽध्यायः  
  
  
  
_______________________________________________________________  
  
  
लिप्, १, ८९  
  
सूत उवाच  
अत ऊर्ध्वं प्रवक्ष्यामि शौचाचारस्य लक्षणम्  ।  
यदनुष्ठाय शुद्धात्मा परेत्य गतिमाप्नुयात्  ॥ लिप्_१,८९।१ ॥  
ब्रह्मणा कथितं पूर्वं सर्वभूतहिताय वै  ।  
सङ्क्षेपात्सर्ववेदार्थं सञ्चयं ब्रह्मवादिनाम्  ॥ लिप्_१,८९।२ ॥  
उदयार्थं तु शौचानां मुनीनामुत्तमं पदम्  ।  
यस्तत्राथाप्रमत्तः स्यात् स मुनिर्नावसीदति  ॥ लिप्_१,८९।३ ॥  
मानावमानौ द्वावेतौ तावेवाहुर् विषामृते  ।  
अवमानो ऽमृतं तत्र सन्मानो विषमुच्यते  ॥ लिप्_१,८९।४ ॥  
गुरोरपि हिते युक्तः स तु संवत्सरं वसेत्  ।  
नियमेष्वप्रमत्तस्तु यमेषु च सदा भवेत्  ॥ लिप्_१,८९।५ ॥  
प्राप्यानुज्ञां ततश्चैव ज्ञानयोगमनुत्तमम्  ।  
अविरोधेन धर्मस्य चरेत पृथिवीमिमाम्  ॥ लिप्_१,८९।६ ॥  
चक्षुःपूतं चरेन्मार्गं वस्त्रपूतं जलं पिबेत्  ।  
सत्यपूतं वदेद्वाक्यं मनःपूतं समाचरेत्  ॥ लिप्_१,८९।७ ॥  
मत्स्यगृह्यस्य यत्पापं षण्मासाभ्यन्तरे भवेत्  ।  
एकाहं तत्समं ज्ञेयम् अपूतं यज्जलं भवेत्  ॥ लिप्_१,८९।८ ॥  
अपूतोदकपाने तु जपेच्च शतपञ्चकम्  ।  
अघोरलक्षणं मन्त्रं ततः शुद्धिमवाप्नुयात्  ॥ लिप्_१,८९।९ ॥  
अथवा पूजयेच्छम्भुं घृतस्नानादिविस्तरैः  ।  
त्रिधा प्रदक्षिणीकृत्य शुध्यते नात्र संशयः  ॥ लिप्_१,८९।१० ॥  
आतिथ्यश्राद्धयज्ञेषु न गच्छेद्योगवित्क्वचित्  ।  
एवं ह्यहिंसको योगी भवेदिति विचारितम्  ॥ लिप्_१,८९।११ ॥  
<rules for bhaikṣyacaraṇa>  
वह्नौ विधूमे ऽत्यङ्गारे सर्वस्मिन्भुक्तवज्जने  ।  
चरेत्तु मतिमान् भैक्ष्यं न तु तेष्वेव नित्यशः  ॥ लिप्_१,८९।१२ ॥  
अथैनम् अवमन्यन्ते परे परिभवन्ति च  ।  
तथा युक्तं चरेद्भैक्ष्यं सतां धर्ममदूषयन्  ॥ लिप्_१,८९।१३ ॥  
भैक्ष्यं चरेद्वनस्थेषु यायावरगृहेषु च  ।  
श्रेष्ठा तु प्रथमा हीयं वृत्तिरस्योपजायते  ॥ लिप्_१,८९।१४ ॥  
अत ऊर्ध्वं गृहस्थेषु शीलीनेषु चरेद्द्विजाः  ।  
श्रद्दधानेषु दान्तेषु श्रोत्रियेषु महात्मसु  ॥ लिप्_१,८९।१५ ॥  
अत ऊर्ध्वं पुनश्चापि अदुष्टापतितेषु च  ।  
भैक्ष्यचर्या हि वर्णेषु जघन्या वृत्तिरुच्यते  ॥ लिप्_१,८९।१६ ॥  
भैक्ष्यं यवागूस्तक्रं वा पयो यावकमेव च  ।  
फलमूलादि पक्वं वा कणपिण्याकसक्तवः  ॥ लिप्_१,८९।१७ ॥  
इत्येव ते मया प्रोक्ता योगिनां सिद्धिवर्द्धनाः  ।  
आहारास्तेषु सिद्धेषु श्रेष्ठं भैक्ष्यमिति स्मृतम्  ॥ लिप्_१,८९।१८ ॥  
अब्बिन्दुं यः कुशाग्रेण मासि मासि समश्नुते  ।  
न्यायतो यश्चरेद्भैक्ष्यं पूर्वोक्तात्स विशिष्यते  ॥ लिप्_१,८९।१९ ॥  
जरामरणगर्भेभ्यो भीतस्य नरकादिषु  ।  
एवं दाययते तस्मात् तद्भैक्ष्यमिति संस्मृतम्  ॥ लिप्_१,८९।२० ॥  
दधिभक्षाः पयोभक्षा ये चान्ये जीवक्षीणकाः  ।  
सर्वे ते भैक्ष्यभक्षस्य कलां नार्हन्ति षोडशीम्  ॥ लिप्_१,८९।२१ ॥  
भस्मशायी भवेन्नित्यं भिक्षाचारी जितेन्द्रियः  ।  
य इच्छेत् परमं स्थानं व्रतं पाशुपतं चरेत्  ॥ लिप्_१,८९।२२ ॥  
<behaviour of a yogin>  
योगिनां चैव सर्वेषां श्रेष्ठं चान्द्रायणं भवेत्  ।  
एकं द्वे त्रीणि चत्वारि शक्तितो वा समाचरेत्  ॥ लिप्_१,८९।२३ ॥  
अस्तेयं ब्रह्मचर्यं च अलोभस्त्याग एव च  ।  
व्रतानि पञ्च भिक्षूणाम् अहिंसा परमा त्विह  ॥ लिप्_१,८९।२४ ॥  
अक्रोधो गुरुशुश्रूषा शौचमाहारलाघवम्  ।  
नित्यं स्वाध्याय इत्येते नियमाः परिकीर्तिताः  ॥ लिप्_१,८९।२५ ॥  
बीजयोनिगुणा वस्तु- बन्धः कर्मभिर् एव च  ।  
यथा द्विप इवारण्ये मनुष्याणां विधीयते  ॥ लिप्_१,८९।२६ ॥  
देवैस्तुल्याः सर्वयज्ञक्रियास्तु यज्ञाज्जाप्यं ज्ञानमाहुश् च जाप्यात्  ।  
ज्ञानाद् ध्यानं सङ्गरागादपेतं तस्मिन्प्राप्ते शाश्वतस्योपलम्भः  ॥ लिप्_१,८९।२७ ॥  
दमः शमः सत्यमकल्मषत्वं मौनं च भूतेष्वखिलेषु चार्जवम्  ।  
अतीन्द्रियं ज्ञानमिदं तथा शिवं प्राहुस् तथा ज्ञानविशुद्धबुद्धयः  ॥ लिप्_१,८९।२८ ॥  
समाहितो ब्रह्मपरो ऽप्रमादी शुचिस् तथैकान्तरतिर् जितेन्द्रियः  ।*  
समाप्नुयाद्योगमिमं महात्मा महर्षयश्चैवम् अनिन्दितामलाः  ॥ लिप्_१,८९।२९ ॥*  
प्राप्यते ऽभिमतान् देशान् अङ्कुशेन निवारितः  ।  
एतन्मार्गेण शुद्धेन दग्धबीजो ह्यकल्मषः  ॥ लिप्_१,८९।३० ॥  
सदाचाररताः शान्ताः स्वधर्मपरिपालकाः  ।  
सर्वांल्लोकान् विनिर्जित्य ब्रह्मलोकं व्रजन्ति ते  ॥ लिप्_१,८९।३१ ॥  
<salutation of superiors>  
पितामहेनोपदिष्टो धर्मः साक्षात्सनातनः  ।  
सर्वलोकोपकारार्थं शृणुध्वं प्रवदामि वः  ॥ लिप्_१,८९।३२ ॥  
गुरूपदेशयुक्तानां वृद्धानां क्रमवर्त्तिनाम्  ।  
अभ्युत्थानादिकं सर्वं प्रणामं चैव कारयेत्  ॥ लिप्_१,८९।३३ ॥  
अष्टाङ्गप्रणिपातेन त्रिधा न्यस्तेन सुव्रताः  ।  
त्रिःप्रदक्षिणयोगेन वन्द्यो वै ब्रह्मणो गुरुः  ॥ लिप्_१,८९।३४ ॥  
ज्येष्ठान्ये ऽपि च ते सर्वे वन्दनीया विजानता  ।  
आज्ञाभङ्गं न कुर्वीत यदीच्छेत् सिद्धिम् उत्तमाम्  ॥ लिप्_१,८९।३५ ॥  
धातुशून्यबिलक्षेत्र- क्षुद्रमन्त्रोपजीवनम्  ।  
विषग्रहविडम्बादीन् वर्जयेत् सर्वयत्नतः  ॥ लिप्_१,८९।३६ ॥  
कैतवं वित्तशाठ्यं च पैशुन्यं वर्जयेत्सदा  ।  
अतिहासम् अवष्टम्भं लीलास्वेच्छाप्रवर्तनम्  ॥ लिप्_१,८९।३७ ॥  
वर्जयेत्सर्वयत्नेन गुरूणामपि सन्निधौ  ।  
तद्वाक्यप्रतिकूलं च अयुक्तं वै गुरोर्वचः  ॥ लिप्_१,८९।३८ ॥  
न वदेत्सर्वयत्नेन अनिष्टं न स्मरेत्सदा  ।  
यतीनामासनं वस्त्रं दण्डाद्यं पादुके तथा  ॥ लिप्_१,८९।३९ ॥  
माल्यं च शयनस्थानं पात्रं छायां च यत्नतः  ।  
यज्ञोपकरणाङ्गं च न स्पृशेद् वै पदेन च  ॥ लिप्_१,८९।४० ॥  
देवद्रोहं गुरुद्रोहं न कुर्यात्सर्वयत्नतः  ।  
कृत्वा प्रमादतो विप्राः प्रणवस्यायुतं जपेत्  ॥ लिप्_१,८९।४१ ॥  
देवद्रोहगुरुद्रोहात् कोटिमात्रेण शुध्यति  ।  
महापातकशुद्ध्यर्थं तथैव च यथाविधि  ॥ लिप्_१,८९।४२ ॥  
पातकी च तदर्धेन शुध्यते वृत्तवान्यदि  ।  
उपपातकिनः सर्वे तदर्धेनैव सुव्रताः  ॥ लिप्_१,८९।४३ ॥  
सन्ध्यालोपे कृते विप्रः त्रिरावृत्त्यैव शुध्यति  ।  
आह्निकच्छेदने जाते शतमेकमुदाहृतम्  ॥ लिप्_१,८९।४४ ॥  
लङ्घने समयानां तु अभक्ष्यस्य च भक्षणे  ।  
अवाच्यवाचने चैव सहस्राच्छुद्धिरुच्यते  ॥ लिप्_१,८९।४५ ॥  
काकोलूककपोतानां पक्षिणामपि घातने  ।  
शतमष्टोत्तरं जप्त्वा मुच्यते नात्र संशयः  ॥ लिप्_१,८९।४६ ॥  
यः पुनस्तत्त्ववेत्ता च ब्रह्मविद् ब्राह्मणोत्तमः  ।  
स्मरणाच्छुद्धिमाप्नोति नात्र कार्या विचारणा  ॥ लिप्_१,८९।४७ ॥  
नैवमात्मविदामस्ति प्रायश्चित्तानि चोदना  ।  
विश्वस्यैव हि ते शुद्धा ब्रह्मविद्याविदो जनाः  ॥ लिप्_१,८९।४८ ॥  
योगध्यानैकनिष्ठाश् च निर्लेपाः काञ्चनं यथा  ।  
शुद्धानां शोधनं नास्ति विशुद्धा ब्रह्मविद्यया  ॥ लिप्_१,८९।४९ ॥  
<cleaning of water>  
उद्धृतानुष्णफेनाभिः पूताभिर् वस्त्रचक्षुषा  ।  
अद्भिः समाचरेत्सर्वं वर्जयेत्कलुषोदकम्  ॥ लिप्_१,८९।५० ॥  
गन्धवर्णरसैर्दुष्टम् अशुचिस्थानसंस्थितम्  ।  
पङ्काश्मदूषितं चैव सामुद्रं पल्वलोदकम्  ॥ लिप्_१,८९।५१ ॥  
सशैवालं तथान्यैर्वा दोषैर्दुष्टं विवर्जयेत्  ।  
<cleaning of clothes>  
वस्त्रशौचान्वितः कुर्यात् सर्वकार्याणि वै द्विजाः  ॥ लिप्_१,८९।५२ ॥  
नमस्कारादिकं सर्वं गुरुशुश्रूषणादिकम्  ।  
वस्त्रशौचविहीनात्मा ह्य् अशुचिर्नात्र संशयः  ॥ लिप्_१,८९।५३ ॥  
देवकार्योपयुक्तानां प्रत्यहं शौचमिष्यते  ।  
इतरेषां हि वस्त्राणां शौचं कार्यं मलागमे  ॥ लिप्_१,८९।५४ ॥  
वर्जयेत्सर्वयत्नेन वासो ऽन्यैर् विधृतं द्विजाः  ।  
कौशेयाविकयो रूक्षैः क्षौमाणां गौरसर्षपैः  ॥ लिप्_१,८९।५५ ॥  
श्रीफलैरंशुपट्टानां कुतपानामरिष्टकैः  ।  
चर्मणां विदलानां च वेत्राणां वस्त्रवन्मतम्  ॥ लिप्_१,८९।५६ ॥  
वल्कलानां तु सर्वेषां छत्रचामरयोरपि  ।  
चैलवच्छौचमाख्यातं ब्रह्मविद्भिर् मुनीश्वरैः  ॥ लिप्_१,८९।५७ ॥  
<cleaning of objects>  
भस्मना शुध्यते कांस्यं क्षारेणायसम् उच्यते  ।  
ताम्रमम्लेन वै विप्रास् त्रपुसीसकयोरपि  ॥ लिप्_१,८९।५८ ॥  
हैमम् अद्भिः शुभं पात्रं रौप्यपात्रं द्विजोत्तमाः  ।  
मण्यश्मशङ्खमुक्तानां शौचं तैजसवत्स्मृतम्  ॥ लिप्_१,८९।५९ ॥  
अग्नेर् अपां च संयोगाद् अत्यन्तोपहतस्य च  ।  
रसानामिह सर्वेषां शुद्धिरुत्प्लवनं स्मृतम्  ॥ लिप्_१,८९।६० ॥  
तृणकाष्ठादिवस्तूनां शुभेनाभ्युक्षणं स्मृतम्  ।  
उष्णेन वारिणा शुद्धिस् तथा स्रुक्स्रुवयोरपि  ॥ लिप्_१,८९।६१ ॥  
तथैव यज्ञपात्राणां मुशलोलूखलस्य च  ।  
शृङ्गास्थिदारुदन्तानां तक्षणेनैव शोधनम्  ॥ लिप्_१,८९।६२ ॥  
संहतानां महाभागा द्रव्याणां प्रोक्षणं स्मृतम्  ।  
असंहतानां द्रव्याणां प्रत्येकं शौचमुच्यते  ॥ लिप्_१,८९।६३ ॥  
अभुक्तराशिधान्यानाम् एकदेशस्य दूषणे  ।  
तावन्मात्रं समुद्धृत्य प्रोक्षयेद्वै कुशाम्भसा  ॥ लिप्_१,८९।६४ ॥  
शाकमूलफलादीनां धान्यवच्छुद्धिरिष्यते  ।  
मार्जनोन्मार्जनैर् वेश्म पुनःपाकेन मृन्मयम्  ॥ लिप्_१,८९।६५ ॥  
उल्लेखनेनाञ्जनेन तथा सम्मार्जनेन च  ।  
गोनिवासेन वै शुद्धा सेचनेन धरा स्मृता  ॥ लिप्_१,८९।६६ ॥  
भूमिस्थम् उदकं शुद्धं वैतृष्ण्यं यत्र गौर्व्रजेत्  ।  
अव्याप्तं यदमेध्येन गन्धवर्णरसान्वितम्  ॥ लिप्_१,८९।६७ ॥  
वत्सः शुचिः प्रस्रवणे शकुनिः फलपातने  ।  
स्वदारास्यं गृहस्थानां रतौ भार्याभिकाङ्क्षया  ॥ लिप्_१,८९।६८ ॥  
हस्ताभ्यां क्षालितं वस्त्रं कारुणा च यथाविधि  ।  
कुशाम्बुना सुसम्प्रोक्ष्य गृह्णीयाद्धर्मवित्तमः  ॥ लिप्_१,८९।६९ ॥  
पण्यं प्रसारितं चैव वर्णाश्रमविभागशः  ।  
शुचिराकरजं तेषां श्वा मृगग्रहणे शुचिः  ॥ लिप्_१,८९।७० ॥  
छाया च विप्लुषो विप्रा मक्षिकाद्या द्विजोत्तमाः  ।  
रजो भूर् वायुर् अग्निश् च मेध्यानि स्पर्शने सदा  ॥ लिप्_१,८९।७१ ॥  
सुप्त्वा भुक्त्वा च वै विप्राः क्षुत्त्वा पीत्वा च वै तथा  ।  
ष्ठीवित्वाध्ययनादौ च शुचिरप्याचमेत्पुनः  ॥ लिप्_१,८९।७२ ॥  
पादौ स्पृशन्ति ये चापि पराचमनबिन्दवः  ।  
ते पार्थिवैः समा ज्ञेया न तैरप्रयतो भवेत्  ॥ लिप्_१,८९।७३ ॥  
कृत्वा च मैथुनं स्पृष्ट्वा पतितं कुक्कुटादिकम्  ।  
सूकरं चैव काकादि श्वानमुष्ट्रं खरं तथा  ॥ लिप्_१,८९।७४ ॥  
यूपं चाण्डालकाद्यांश् च स्पृष्ट्वा स्नानेन शुध्यति  ।  
रजस्वलां सूतिकां च न स्पृशेदन्त्यजामपि  ॥ लिप्_१,८९।७५ ॥  
सूतिकाशौचसंयुक्तः शावाशौचसमन्वितः  ।  
संस्पृशेन्न रजस्तासां स्पृष्ट्वा स्नात्वैव शुध्यति  ॥ लिप्_१,८९।७६ ॥  
<undefilable people>  
नैवाशौचं यतीनां च वनस्थब्रह्मचारिणाम्  ।  
नैष्ठिकानां नृपाणां च मण्डलीनां च सुव्रताः  ॥ लिप्_१,८९।७७ ॥  
ततः कार्यविरोधाद्धि नृपाणां नान्यथा भवेत्  ।  
वैखानसानां विप्राणां पतितानामसम्भवात्  ॥ लिप्_१,८९।७८ ॥  
असञ्चयाद् द्विजानां च स्नानमात्रेण नान्यथा  ।  
तथा सन्निहितानां च यज्ञार्थं दीक्षितस्य च  ॥ लिप्_१,८९।७९ ॥  
एकाहाद् यज्ञयाजिनां शुद्धिरुक्ता स्वयम्भुवा  ।  
ततस्त्वधीतशाखानां चतुर्भिः सर्वदेहिनाम्  ॥ लिप्_१,८९।८० ॥  
<duration of defilement>  
सूतकं प्रेतकं नास्ति त्र्यहाद् ऊर्ध्वम् अमुत्र वै  ।  
अर्वाग् एकादशाहान्तं बान्धवानां द्विजोत्तमाः  ॥ लिप्_१,८९।८१ ॥  
स्नानमात्रेण वै शुद्धिर् मरणे समुपस्थिते  ।  
तत ऋतुत्रयादर्वाग् एकाहः परिगीयते  ॥ लिप्_१,८९।८२ ॥  
सप्तवर्षात् ततश्चार्वाक् त्रिरात्रं हि ततः परम्  ।  
दशाहं ब्राह्मणानां वै प्रथमे ऽहनि वा पितुः  ॥ लिप्_१,८९।८३ ॥  
दशाहं सूतिकाशौचं मातुरप्येवमव्ययाः  ।  
अर्वाक् त्रिवर्षात्स्नानेन बान्धवानां पितुः सदा  ॥ लिप्_१,८९।८४ ॥  
अष्टाब्दाद् एकरात्रेण शुद्धिः स्याद् बान्धवस्य तु  ।  
द्वादशाब्दात्ततश्चार्वाक् त्रिरात्रं स्त्रीषु सुव्रताः  ॥ लिप्_१,८९।८५ ॥  
सपिण्डता च पुरुषे सप्तमे विनिवर्तते  ।  
अतिक्रान्ते दशाहे तु त्रिरात्रमशुचिर्भवेत्  ॥ लिप्_१,८९।८६ ॥  
ततः सन्निहितो विप्रश् चार्वाक् पूर्वं तदेव वै  ।  
संवत्सरे व्यतीते तु स्नानमात्रेण शुध्यति  ॥ लिप्_१,८९।८७ ॥  
<purification after touching a dead body>  
स्पृष्ट्वा प्रेतं त्रिरात्रेण धर्मार्थं स्नानमुच्यते  ।  
दाहकानां च नेतॄणां स्नानमात्रमबान्धवे  ॥ लिप्_१,८९।८८ ॥  
अनुगम्य च वै स्नात्वा घृतं प्राश्य विशुध्यति  ।  
आचार्यमरणे चैव त्रिरात्रं श्रोत्रिये मृते  ॥ लिप्_१,८९।८९ ॥  
पक्षिणी मातुलानां च सोदराणां च वा द्विजाः  ।  
भूपानां मण्डलीनां च सद्यो नीराष्ट्रवासिनाम्  ॥ लिप्_१,८९।९० ॥  
केवलं द्वादशाहेन क्षत्त्रियाणां द्विजोत्तमाः  ।  
नाभिषिक्तस्य चाशौचं सम्प्रमादेषु वै रणे  ॥ लिप्_१,८९।९१ ॥  
वैश्यः पञ्चदशाहेन शूद्रो मासेन शुध्यति  ।  
इति सङ्क्षेपतः प्रोक्ता द्रव्यशुद्धिरनुत्तमा  ॥ लिप्_१,८९।९२ ॥  
अशौचं चानुपूर्व्येण यतीनां नैव विद्यते  ।  
<menstruation>  
त्रेताप्रभृति नारीणां मासि मास्यार्तवं द्विजाः  ॥ लिप्_१,८९।९३ ॥  
कृते सकृद् युगवशाज् जायन्ते वै सहैव तु  ।  
प्रयान्ति च महाभागा भार्याभिः कुरवो यथा  ॥ लिप्_१,८९।९४ ॥  
वर्णाश्रमव्यवस्था च त्रेताप्रभृति सुव्रताः  ।  
भारते दक्षिणे वर्षे व्यवस्था नेतरेष्वथ  ॥ लिप्_१,८९।९५ ॥  
महावीते सुवीते च जम्बूद्वीपे तथाष्टसु  ।  
शाकद्वीपादिषु प्रोक्तो धर्मो वै भारते यथा  ॥ लिप्_१,८९।९६ ॥  
रसोल्लासा कृते वृत्तिस् त्रेतायां गृहवृक्षजा  ।  
सैवार्तवकृताद् दोषाद् रागद्वेषादिभिर् नृणाम्  ॥ लिप्_१,८९।९७ ॥  
मैथुनात्कामतो विप्रास् तथैव परुषादिभिः  ।  
यवाद्याः सम्प्रजायन्ते ग्राम्यारण्याश्चतुर्दश  ॥ लिप्_१,८९।९८ ॥  
ओषध्यश् च रजोदोषाः स्त्रीणां रागादिभिर् नृणाम्  ।  
अकालकृष्टा विध्वस्ताः पुनरुत्पादितास् तथा  ॥ लिप्_१,८९।९९ ॥  
तस्मात्सर्वप्रयत्नेन न सम्भाष्या रजस्वला  ।  
प्रथमे ऽहनि चाण्डाली यथा वर्ज्या तथाङ्गना  ॥ लिप्_१,८९।१०० ॥  
द्वितीये ऽहनि विप्रा हि यथा वै ब्रह्मघातिनी  ।  
तृतीये ऽह्नि तदर्धेन चतुर्थे ऽहनि सुव्रताः  ॥ लिप्_१,८९।१०१ ॥  
स्नात्वार्धमासात् संशुद्धा ततः शुद्धिर्भविष्यति  ।  
आ षोडशात् ततः स्त्रीणां मूत्रवच्छौचमिष्यते  ॥ लिप्_१,८९।१०२ ॥  
पञ्चरात्रं तथास्पृश्या रजसा वर्तते यदि  ।  
सा विंशद्दिवसादूर्ध्वं रजसा पूर्ववत्तथा  ॥ लिप्_१,८९।१०३ ॥  
स्नानं शौचं तथा गानं रोदनं हसनं तथा  ।  
यानमभ्यञ्जनं नारी द्यूतं चैवानुलेपनम्  ॥ लिप्_१,८९।१०४ ॥  
दिवास्वप्नं विशेषेण तथा वै दन्तधावनम्  ।  
मैथुनं मानसं वापि वाचिकं देवतार्चनम्  ॥ लिप्_१,८९।१०५ ॥  
वर्जयेत्सर्वयत्नेन नमस्कारं रजस्वला  ।  
रजस्वलाङ्गनास्पर्श- सम्भाषे च रजस्वला  ॥ लिप्_१,८९।१०६ ॥  
सन्त्यागं चैव वस्त्राणां वर्जयेत्सर्वयत्नतः  ।  
स्नात्वान्यपुरुषं नारी न स्पृशेत्तु रजस्वला  ॥ लिप्_१,८९।१०७ ॥  
ईक्षयेद्भास्करं देवं ब्रह्मकूर्चं ततः पिबेत्  ।  
केवलं पञ्चगव्यं वा क्षीरं वा चात्मशुद्धये  ॥ लिप्_१,८९।१०८ ॥  
चतुर्थ्यां स्त्री न गम्या तु गतो ऽल्पायुः प्रसूयते  ।  
विद्याहीनं व्रतभ्रष्टं पतितं पारदारिकम्  ॥ लिप्_१,८९।१०९ ॥  
दारिद्र्यार्णवमग्नं च तनयं सा प्रसूयते  ।  
कन्यार्थिनैव गन्तव्या पञ्चम्यां विधिवत्पुनः  ॥ लिप्_१,८९।११० ॥  
रक्ताधिक्याद्भवेन्नारी शुक्राधिक्ये भवेत्पुमान्  ।  
समे नपुंसकं चैव पञ्चम्यां कन्यका भवेत्  ॥ लिप्_१,८९।१११ ॥  
षष्ठ्यां गम्या महाभागा सत्पुत्रजननी भवेत्  ।  
पुत्रत्वं व्यञ्जयेत्तस्य जातपुत्रो महाद्युतिः  ॥ लिप्_१,८९।११२ ॥  
पुमिति नरकस्याख्या दुःखं च नरकं विदुः  ।  
पुंसस्त्राणान्वितं पुत्रं तथाभूतं प्रसूयते  ॥ लिप्_१,८९।११३ ॥  
सप्तम्यां चैव कन्यार्थी गच्छेत्सैव प्रसूयते  ।  
अष्टम्यां सर्वसम्पन्नं तनयं सम्प्रसूयते  ॥ लिप्_१,८९।११४ ॥  
नवम्यां दारिकायार्थी दशम्यां पण्डितो भवेत्  ।  
एकादश्यां तथा नारीं जनयेत्सैव पूर्ववत्  ॥ लिप्_१,८९।११५ ॥  
द्वादश्यां धर्मतत्त्वज्ञं श्रौतस्मार्तप्रवर्तकम्  ।  
त्रयोदश्यां जडां नारीं सर्वसङ्करकारिणीम्  ॥ लिप्_१,८९।११६ ॥  
जनयत्यङ्गना यस्मान् न गच्छेत्सर्वयत्नतः  ।  
चतुर्दश्यां यदा गच्छेत् सा पुत्रजननी भवेत्  ॥ लिप्_१,८९।११७ ॥  
पञ्चदश्यां च धर्मिष्ठां षोडश्यां ज्ञानपारगम्  ।  
स्त्रीणां वै मैथुने काले वामपार्श्वे प्रभञ्जनः  ॥ लिप्_१,८९।११८ ॥  
चरेद्यदि भवेन्नारी पुमांसं दक्षिणे लभेत्  ।  
स्त्रीणां मैथुनकाले तु पापग्रहविवर्जिते  ॥ लिप्_१,८९।११९ ॥  
उक्तकाले शुचिर्भूत्वा शुद्धां गच्छेच्छुचिस्मिताम्  ।  
इत्येवं सम्प्रसङ्गेन यतीनां धर्मसङ्ग्रहे  ॥ लिप्_१,८९।१२० ॥  
सर्वेषामेव भूतानां सदाचारः प्रकीर्तितः  ।  
यः पठेच्छृणुयाद् वापि सदाचारं शुचिर्नरः  ॥ लिप्_१,८९।१२१ ॥  
श्रावयेद्वा यथान्यायं ब्राह्मणान् दग्धकिल्बिषान्  ।  
ब्रह्मलोकमनुप्राप्य ब्रह्मणा सह मोदते  ॥ लिप्_१,८९।१२२ ॥  
  
इति श्रीलिङ्गमहापुराणे पूर्वभागे सदाचारकथनं नामैकोननवतितमो ऽध्यायः  
  
  
  
_______________________________________________________________  
  
  
लिप्, १, ९०  
  
सूत उवाच  
अत ऊर्ध्वं प्रवक्ष्यामि यतीनामिह निश्चितम्  ।  
प्रायश्चित्तं शिवप्रोक्तं यतीनां पापशोधनम्  ॥ लिप्_१,९०।१ ॥  
पापं हि त्रिविधं ज्ञेयं वाङ्मनःकायसम्भवम्  ।  
सततं हि दिवा रात्रौ येनेदं वेष्ट्यते जगत्  ॥ लिप्_१,९०।२ ॥  
तत्कर्मणा विनाप्येष तिष्ठतीति परा श्रुतिः  ।  
क्षणमेवं प्रयोज्यं तु आयुष्यं तु विधारणम्  ॥ लिप्_१,९०।३ ॥  
भवेद्योगो ऽप्रमत्तस्य योगो हि परमं बलम्  ।  
न हि योगात्परं किञ्चिन् नराणां दृश्यते शुभम्  ॥ लिप्_१,९०।४ ॥  
तस्माद् योगं प्रशंसन्ति धर्मयुक्ता मनीषिणः  ।  
अविद्यां विद्यया जित्वा प्राप्यैश्वर्यमनुत्तमम्  ॥ लिप्_१,९०।५ ॥  
दृष्ट्वा परावरं धीराः परं गच्छन्ति तत्पदम्  ।  
व्रतानि यानि भिक्षूणां तथैवोपव्रतानि च  ॥ लिप्_१,९०।६ ॥  
एकैकातिक्रमे तेषां प्रायश्चित्तं विधीयते  ।  
उपेत्य तु स्त्रियं कामात् प्रायश्चित्तं विनिर्दिशेत्  ॥ लिप्_१,९०।७ ॥  
प्राणायामसमायुक्तं चरेत्सान्तपनं व्रतम्  ।  
ततश्चरति निर्देशात् कृच्छ्रं चान्ते समाहितः  ॥ लिप्_१,९०।८ ॥  
पुनर् आश्रमम् आगत्य चरेद्भिक्षुरतन्द्रितः  ।  
न धर्मयुक्तमनृतं हिनस्तीति मनीषिणः  ॥ लिप्_१,९०।९ ॥  
तथापि न च कर्तव्यं प्रसङ्गो ह्येष दारुणः  ।  
अहोरात्रोपवासश् च प्राणायामशतं तथा  ॥ लिप्_१,९०।१० ॥  
असद्वादो न कर्तव्यो यतिना धर्मलिप्सुना  ।  
परमापद्गतेनापि न कार्यं स्तेयमप्युत  ॥ लिप्_१,९०।११ ॥  
<importance of possession>  
स्तेयादभ्यधिकः कश्चिन् नास्त्यधर्म इति श्रुतिः  ।  
हिंसा ह्येषा परा सृष्टा स्तैन्यं वै कथितं तथा  ॥ लिप्_१,९०।१२ ॥  
यदेतद्द्रविणं नाम प्राणा ह्येते बहिश्चराः  ।  
स तस्य हरते प्राणान् यो यस्य हरते धनम्  ॥ लिप्_१,९०।१३ ॥  
एवं कृत्वा सुदुष्टात्मा भिन्नवृत्तो व्रताच्च्युतः  ।  
भूयो निर्वेदमापन्नश् चरेच्चान्द्रायणं व्रतम्  ॥ लिप्_१,९०।१४ ॥  
विधिना शास्त्रदृष्टेन संवत्सरमिति श्रुतिः  ।  
ततः संवत्सरस्यान्ते भूयः प्रक्षीणकल्मषः  ।  
पुनर्निर्वेदमापन्नश् चरेद्भिक्षुरतन्द्रितः  ॥ लिप्_१,९०।१५ ॥  
अहिंसा सर्वभूतानां कर्मणा मनसा गिरा  ।  
अकामादपि हिंसेत यदि भिक्षुः पशून् कृमीन्  ॥ लिप्_१,९०।१६ ॥  
कृच्छ्रातिकृच्छ्रं कुर्वीत चान्द्रायणमथापि वा  ।  
स्कन्देदिन्द्रियदौर्बल्यात् स्त्रियं दृष्ट्वा यतिर्यदि  ॥ लिप्_१,९०।१७ ॥  
तेन धारयितव्या वै प्राणायामास्तु षोडश  ।  
दिवा स्कन्नस्य विप्रस्य प्रायश्चित्तं विधीयते  ॥ लिप्_१,९०।१८ ॥  
त्रिरात्रमुपवासाश् च प्राणायामशतं तथा  ।  
रात्रौ स्कन्नः शुचिः स्नात्वा द्वादशैव तु धारणा  ॥ लिप्_१,९०।१९ ॥  
प्राणायामेन शुद्धात्मा विरजा जायते द्विजाः  ।  
एकान्नं मधुमांसं वा अशृतान्नं तथैव च  ॥ लिप्_१,९०।२० ॥  
अभोज्यानि यतीनां तु प्रत्यक्षलवणानि च  ।  
एकैकातिक्रमात्तेषां प्रायश्चित्तं विधीयते  ॥ लिप्_१,९०।२१ ॥  
प्राजापत्येन कृच्छ्रेण ततः पापात्प्रमुच्यते  ।  
व्यतिक्रमाश् च ये केचिद् वाङ्मनःकायसम्भवाः  ॥ लिप्_१,९०।२२ ॥  
सद्भिः सह विनिश्चित्य यद्ब्रूयुस्तत्समाचरेत्  ॥ लिप्_१,९०।२३ ॥  
चरेद्धि शुद्धः समलोष्टकाञ्चनः समस्तभूतेषु च सत्समाहितः  ।  
स्थानं ध्रुवं शाश्वतमव्ययं तु परं हि गत्वा न पुनर्हि जायते  ॥ लिप्_१,९०।२४ ॥  
  
इति श्रीलिङ्गमहापुराणे पूर्वभागे यतिप्रायश्चित्तं नाम नवतितमो ऽध्यायः  
  
  
  
_______________________________________________________________  
  
  
लिप्, १, ९१  
  
सूत उवाच  
अत ऊर्ध्वं प्रवक्ष्यामि अरिष्टानि निबोधत  ।  
येन ज्ञानविशेषेण मृत्युं पश्यन्ति योगिनः  ॥ लिप्_१,९१।१ ॥  
अरुन्धतीं ध्रुवं चैव सोमछायां महापथम्  ।  
यो न पश्येन्न जीवेत्स नरः संवत्सरात्परम्  ॥ लिप्_१,९१।२ ॥  
अरिश्मवन्तम् आदित्यं रश्मिवन्तं च पावकम्  ।  
यः पश्यति न जीवेद्वै मासादेकादशात्परम्  ॥ लिप्_१,९१।३ ॥  
वमेन्मूत्रं पुरीषं च सुवर्णं रजतं तथा  ।  
प्रत्यक्षमथवा स्वप्ने दशमासान्न जीवति  ॥ लिप्_१,९१।४ ॥  
रुक्मवर्णं द्रुमं पश्येद् गन्धर्वनगराणि च  ।  
पश्येत् प्रेतपिशाचांश् च नवमासान् स जीवति  ॥ लिप्_१,९१।५ ॥  
अकस्माच्च भवेत्स्थूलो ह्य् अकस्माच्च कृशो भवेत्  ।  
प्रकृतेश् च निवर्तेत चाष्टौ मासांश् च जीवति  ॥ लिप्_१,९१।६ ॥  
अग्रतः पृष्ठतो वापि खण्डं यस्य पदं भवेत्  ।  
पांसुके कर्दमे वापि सप्तमासान्स जीवति  ॥ लिप्_१,९१।७ ॥  
काकः कपोतो गृध्रो वा निलीयेद्यस्य मूर्धनि  ।  
क्रव्यादो वा खगो यस्य षण्मासान् नातिवर्तते  ॥ लिप्_१,९१।८ ॥  
गच्छेद् वायसपङ्क्तीभिः पांसुवर्षेण वा पुनः  ।  
स्वच्छायां विकृतां पश्येच् चतुःपञ्च स जीवति  ॥ लिप्_१,९१।९ ॥  
अनभ्रे विद्युतं पश्येद् दक्षिणां दिशमास्थिताम्  ।  
उदके धनुर् ऐन्द्रं वा त्रीणि द्वौ वा स जीवति  ॥ लिप्_१,९१।१० ॥  
अप्सु वा यदि वादर्शे यो ह्यात्मानं न पश्यति  ।  
अशिरस्कं तथा पश्येन् मासाद् ऊर्ध्वं न जीवति  ॥ लिप्_१,९१।११ ॥  
शवगन्धि भवेद्गात्रं वसागन्धमथापि वा  ।  
मृत्युर्ह्युपागतस्तस्य अर्धमासान्न जीवति  ॥ लिप्_१,९१।१२ ॥  
यस्य वै स्नातमात्रस्य हृदयं परिशुष्यति  ।  
धूमं वा मस्तकात्पश्येद् दशाहान्न स जीवति  ॥ लिप्_१,९१।१३ ॥  
सम्भिन्नो मारुतो यस्य मर्मस्थानानि कृन्तति  ।  
अद्भिः स्पृष्टो न हृष्येत तस्य मृत्युरुपस्थितः  ॥ लिप्_१,९१।१४ ॥  
ऋक्षवानरयुक्तेन रथेनाशां च दक्षिणाम्  ।  
गायन्नृत्यन् व्रजेत् स्वप्ने विद्यान्मृत्युरुपस्थितः  ॥ लिप्_१,९१।१५ ॥  
कृष्णाम्बरधरा श्यामा गायन्ती वाप्यथाङ्गना  ।  
यं नयेद्दक्षिणामाशां स्वप्ने सो ऽपि न जीवति  ॥ लिप्_१,९१।१६ ॥  
छिद्रं वा स्वस्य कण्ठस्य स्वप्ने यो वीक्षते नरः  ।  
नग्नं वा श्रमणं दृष्ट्वा विद्यान्मृत्युमुपस्थितम्  ॥ लिप्_१,९१।१७ ॥  
आ मस्तकतलाद्यस् तु निमज्जेत्पङ्कसागरे  ।  
दृष्ट्वा तु तादृशं स्वप्नं सद्य एव न जीवति  ॥ लिप्_१,९१।१८ ॥  
भस्माङ्गारांश् च केशांश् च नदीं शुष्कां भुजङ्गमान्  ।  
पश्येद्यो दशरात्रं तु न स जीवति तादृशः  ॥ लिप्_१,९१।१९ ॥  
कृष्णैश् च विकटैश्चैव पुरुषैरुद्यतायुधैः  ।  
पाषाणैस्ताड्यते स्वप्ने यः सद्यो न स जीवति  ॥ लिप्_१,९१।२० ॥  
सूर्योदये प्रत्युषसि प्रत्यक्षं यस्य वै शिवाः  ।  
क्रोशन्त्यभिमुखं प्रेत्य स गतायुर्भवेन्नरः  ॥ लिप्_१,९१।२१ ॥  
यस्य वा स्नातमात्रस्य हृदयं पीड्यते भृशम्  ।  
जायते दन्तहर्षश् च तं गतायुषमादिशेत्  ॥ लिप्_१,९१।२२ ॥  
भूयोभूयस्त्रसेद्यस्तु रात्रौ वा यदि वा दिवा  ।  
दीपगन्धं च नाघ्राति विद्यान्मृत्युम् उपस्थितम्  ॥ लिप्_१,९१।२३ ॥  
रात्रौ चेन्द्रधनुः पश्येद् दिवा नक्षत्रमण्डलम्  ।  
परनेत्रेषु चात्मानं न पश्येन्न स जीवति  ॥ लिप्_१,९१।२४ ॥  
नेत्रमेकं स्रवेद्यस्य कर्णौ स्थानाच्च भ्रश्यतः  ।  
वक्रा च नासा भवति विज्ञेयो गतजीवितः  ॥ लिप्_१,९१।२५ ॥  
यस्य कृष्णा खरा जिह्वा पद्माभासं च वै मुखम्  ।  
गण्डे वा पिण्डिकारक्ते तस्य मृत्युरुपस्थितः  ॥ लिप्_१,९१।२६ ॥  
मुक्तकेशो हसंश्चैव गायन्नृत्यंश् च यो नरः  ।  
याम्यामभिमुखं गच्छेत् तदन्तं तस्य जीवितम्  ॥ लिप्_१,९१।२७ ॥  
यस्य श्वेतघनाभासा श्वेतसर्षपसन्निभा  ।  
श्वेता च मूर्तिर्ह्यसकृत् तस्य मृत्युरुपस्थितः  ॥ लिप्_१,९१।२८ ॥  
उष्ट्रा वा रासभा वाभि- युक्ताः स्वप्ने रथे शुभाः  ।  
यस्य सो ऽपि न जीवेत्तु दक्षिणाभिमुखो गतः  ॥ लिप्_१,९१।२९ ॥  
द्वे वाथ परमे ऽरिष्टे एकीभूतः परं भवेत्  ।  
घोषं न शृणुयात्कर्णे ज्योतिर् नेत्रे न पश्यति  ॥ लिप्_१,९१।३० ॥  
श्वभ्रे यो निपतेत्स्वप्ने द्वारं चापि पिधीयते  ।  
न चोत्तिष्ठति यः श्वभ्रात् तदन्तं तस्य जीवितम्  ॥ लिप्_१,९१।३१ ॥  
ऊर्ध्वा च दृष्टिर्न च सम्प्रतिष्ठा रक्ता पुनः सम्परिवर्तमाना  ।*  
मुखस्य शोषः सुषिरा च नाभिरत्युष्णमूत्रो विषमस्थ एव  ॥ लिप्_१,९१।३२ ॥*  
दिवा वा यदि वा रात्रौ प्रत्यक्षं यो निहन्यते  ।  
हन्तारं न च पश्येच्च स गतायुर्न जीवति  ॥ लिप्_१,९१।३३ ॥  
अग्निप्रवेशं कुरुते स्वप्नान्ते यस्तु मानवः  ।  
स्मृतिं नोपलभेच्चापि तदन्तं तस्य जीवितम्  ॥ लिप्_१,९१।३४ ॥  
यस्तु प्रावरणं शुक्लं स्वकं पश्यति मानवः  ।  
कृष्णं रक्तमपि स्वप्ने तस्य मृत्युरुपस्थितः  ॥ लिप्_१,९१।३५ ॥  
<preparation for death>  
अरिष्टे सूचिते देहे तस्मिन्काल उपस्थिते  ।  
त्यक्त्वा खेदं विषादं च उपेक्षेद् बुद्धिमान् नरः  ॥ लिप्_१,९१।३६ ॥  
प्राचीं वा यदि वोदीचीं दिशं निष्क्रम्य वै शुचिः  ।  
समे ऽतिस्थावरे देशे विविक्ते जन्तुवर्जिते  ॥ लिप्_१,९१।३७ ॥  
उदङ्मुखः प्राङ्मुखो वा स्वस्थश् चाचान्त एव च  ।  
स्वस्तिकेनोपविष्टस्तु नमस्कृत्वा महेश्वरम्  ॥ लिप्_१,९१।३८ ॥  
समकायशिरोग्रीवो धारयन् नावलोकयेत्  ।  
यथा दीपो निवातस्थो नेङ्गते सोपमा स्मृता  ॥ लिप्_१,९१।३९ ॥  
प्रागुदक्प्रवणे देशे तथा युञ्जीत शास्त्रवित्  ।  
कामं वितर्कं प्रीतिं च सुखदुःखे उभे तथा  ॥ लिप्_१,९१।४० ॥  
निगृह्य मनसा सर्वं शुक्लं ध्यानम् अनुस्मरेत्  ।  
घ्राणे च रसने नित्यं चक्षुषी स्पर्शने तथा  ॥ लिप्_१,९१।४१ ॥  
श्रोत्रे मनसि बुद्धौ च तत्र वक्षसि धारयेत्  ।  
कालकर्माणि विज्ञाय समूहेष्वेव नित्यशः  ॥ लिप्_१,९१।४२ ॥  
द्वादशाध्यात्ममित्येवं योगधारणमुच्यते  ।  
शतमर्धशतं वापि धारणां मूर्ध्नि धारयेत्  ॥ लिप्_१,९१।४३ ॥  
खिन्नस्य धारणायोगाद् वायुरूर्ध्वं प्रवर्तते  ।  
ततश्चापूरयेद् देहम् ओङ्कारेण समन्वितः  ॥ लिप्_१,९१।४४ ॥  
तथौङ्कारमयो योगी अक्षरे त्वक्षरी भवेत्  ।  
<oṃkāra>  
अत ऊर्ध्वं प्रवक्ष्यामि ओङ्कारप्राप्तिलक्षणम्  ॥ लिप्_१,९१।४५ ॥  
एष त्रिमात्रो विज्ञेयो व्यञ्जनं चात्र चेश्वरः  ।  
प्रथमा विद्युती मात्रा द्वितीया तामसी स्मृता  ॥ लिप्_१,९१।४६ ॥  
तृतीयां निर्गुणां चैव मात्रामक्षरगामिनीम्  ।  
गान्धारी चैव विज्ञेया गान्धारस्वरसम्भवा  ॥ लिप्_१,९१।४७ ॥  
पिपीलिकागतिस्पर्शा प्रयुक्ता मूर्ध्नि लक्ष्यते  ।  
यथा प्रयुक्त ओङ्कारः प्रतिनिर्याति मूर्धनि  ॥ लिप्_१,९१।४८ ॥  
तथौङ्कारमयो योगी त्व् अक्षरी त्वक्षरी भवेत्  ।  
प्रणवो धनुः शरो ह्यात्मा ब्रह्मलक्षणमुच्यते  ॥ लिप्_१,९१।४९ ॥  
अप्रमत्तेन वेद्धव्यं शरवत् तन्मयो भवेत्  ।  
ओमित्येकाक्षरं ह्येतद् गुहायां निहितं पदम्  ॥ लिप्_१,९१।५० ॥  
ओमित्येतत्त्रयो लोकास् त्रयो वेदास्त्रयो ऽग्नयः  ।  
विष्णुक्रमास्त्रयस्त्वेते ऋक्सामानि यजूंषि च  ॥ लिप्_१,९१।५१ ॥  
मात्रा चार्धं च तिस्रस्तु विज्ञेयाः परमार्थतः  ।  
तत्प्रयुक्तस्तु यो योगी तस्य सालोक्यमाप्नुयात्  ॥ लिप्_१,९१।५२ ॥  
अकारो ह्यक्षरो ज्ञेय उकारः सहितः स्मृतः  ।  
मकारसहितौङ्कारस् त्रिमात्र इति सञ्ज्ञितः  ॥ लिप्_१,९१।५३ ॥  
अकारस् त्वेष भूर्लोक उकारो भुव उच्यते  ।  
सव्यञ्जनो मकारस्तु स्वर्लोक इति गीयते  ॥ लिप्_१,९१।५४ ॥  
ओङ्कारस्तु त्रयो लोकाः शिरस्तस्य त्रिविष्टपम्  ।  
भुवनाङ्गं च तत्सर्वं ब्राह्मं तत्पदमुच्यते  ॥ लिप्_१,९१।५५ ॥  
मात्रापादो रुद्रलोको ह्य् अमात्रं तु शिवं पदम्  ।  
एवं ज्ञानविशेषेण तत्पदं समुपास्यते  ॥ लिप्_१,९१।५६ ॥  
तस्माद्ध्यानरतिर्नित्यम् अमात्रं हि तदक्षरम्  ।  
उपास्यं हि प्रयत्नेन शाश्वतं सुखमिच्छता  ॥ लिप्_१,९१।५७ ॥  
ह्रस्वा तु प्रथमा मात्रा ततो दीर्घा त्वनन्तरम्  ।  
ततः प्लुतवती चैव तृतीया चोपदिश्यते  ॥ लिप्_१,९१।५८ ॥  
एतास्तु मात्रा विज्ञेया यथावदनुपूर्वशः  ।  
यावदेव तु शक्यन्ते धार्यन्ते तावदेव हि  ॥ लिप्_१,९१।५९ ॥  
इन्द्रियाणि मनो बुद्धिं ध्यायन्नात्मनि यः सदा  ।  
अर्धं तन्मात्रम् अपि चेच् छृणु यत् फलमाप्नुयात्  ॥ लिप्_१,९१।६० ॥  
मासे मासे ऽश्वमेधेन यो यजेत शतं समाः  ।  
तेन यत्प्राप्यते पुण्यं मात्रया तदवाप्नुयात्  ॥ लिप्_१,९१।६१ ॥  
न तथा तपसोग्रेण न यज्ञैर्भूरिदक्षिणैः  ।  
यत्फलं प्राप्यते सम्यङ् मात्रया तदवाप्नुयात्  ॥ लिप्_१,९१।६२ ॥  
तत्र चैषा तु या मात्रा प्लुता नामोपदिश्यते  ।  
एषा एव भवेत्कार्या गृहस्थानां तु योगिनाम्  ॥ लिप्_१,९१।६३ ॥  
एषां चैव विशेषेण ऐश्वर्ये ह्यष्टलक्षणे  ।  
अणिमाद्ये तु विज्ञेया तस्माद्युञ्जीत तां द्विजाः  ॥ लिप्_१,९१।६४ ॥  
एवं हि योगसंयुक्तः शुचिर् दान्तो जितेन्द्रियः  ।  
आत्मानं विद्यते यस्तु स सर्वं विन्दते द्विजाः  ॥ लिप्_१,९१।६५ ॥  
तस्मात्पाशुपतैर्योगैर् आत्मानं चिन्तयेद्बुधः  ।  
आत्मानं जानते ये तु शुचयस्ते न संशयः  ॥ लिप्_१,९१।६६ ॥  
ऋचो यजूंषि सामानि वेदोपनिषदस् तथा  ।  
योगज्ञानादवाप्नोति ब्राह्मणो ऽध्यात्मचिन्तकः  ॥ लिप्_१,९१।६७ ॥  
सर्वदेवमयो भूत्वा अभूतः स तु जायते  ।  
योनिसङ्क्रमणं त्यक्त्वा याति वै शाश्वतं पदम्  ॥ लिप्_१,९१।६८ ॥  
यथा वृक्षात् फलं पक्वं पवनेन समीरितम्  ।  
नमस्कारेण रुद्रस्य तथा पापं प्रणश्यति  ॥ लिप्_१,९१।६९ ॥  
यत्र रुद्रनमस्कारः सर्वकर्मफलो ध्रुवः  ।  
अन्यदेवनमस्कारान् न तत्फलमवाप्नुयात्  ॥ लिप्_१,९१।७० ॥  
तस्मात्त्रिःप्रवणं योगी उपासीत महेश्वरम्  ।  
दशविस्तारकं ब्रह्म तथा च ब्रह्मविस्तरैः  ॥ लिप्_१,९१।७१ ॥  
एवं ध्यानसमायुक्तः स्वदेहं यः परित्यजेत्  ।  
स याति शिवसायुज्यं समुद्धृत्य कुलत्रयम्  ॥ लिप्_१,९१।७२ ॥  
अथवारिष्टमालोक्य मरणे समुपस्थिते  ।  
अविमुक्तेश्वरं गत्वा वाराणस्यां तु शोधनम्  ॥ लिप्_१,९१।७३ ॥  
येन केनापि वा देहं सन्त्यजेन् मुच्यते नरः  ।  
श्रीपर्वते वा विप्रेन्द्राः सन्त्यजेत्स्वतनुं नरः  ॥ लिप्_१,९१।७४ ॥  
स याति शिवसायुज्यं नात्र कार्या विचारणा  ।  
अविमुक्तं परं क्षेत्रं जन्तूनां मुक्तिदं सदा  ॥ लिप्_१,९१।७५ ॥  
सेवेत सततं धीमान् विशेषान्मरणान्तिके  ॥ लिप्_१,९१।७६ ॥  
  
इति श्रीलिङ्गमहापुराणे पूर्वभागे अरिष्टकथनं नाम एकनवतितमो ऽध्यायः  
  
  
  
_______________________________________________________________  
  
  
लिप्, १, ९२  
  
ऋषय ऊचुः  
एवं वाराणसी पुण्या यदि सूत महामते  ।  
वक्तुमर्हसि चास्माकं तत्प्रभावं हि साम्प्रतम्  ॥ लिप्_१,९२।१ ॥  
क्षेत्रस्यास्य च माहात्म्यम् अविमुक्तस्य शोभनम्  ।  
विस्तरेण यथान्यायं श्रोतुं कौतूहलं हि नः  ॥ लिप्_१,९२।२ ॥  
  
सूत उवाच  
<description of Avimukta>  
वक्ष्ये सङ्क्षेपतः सम्यक् वाराणस्याः सुशोभनम्  ।  
अविमुक्तस्य माहात्म्यं यथाह भगवान् भवः  ॥ लिप्_१,९२।३ ॥  
विस्तरेण मया वक्तुं ब्रह्मणा च महात्मना  ।  
शक्यते नैव विप्रेन्द्रा वर्षकोटिशतैरपि  ॥ लिप्_१,९२।४ ॥  
देवः पुरा कृतोद्वाहः शङ्करो नीललोहितः  ।  
हिमवच्छिखराद्देव्या हैमवत्या गणेश्वरैः  ॥ लिप्_१,९२।५ ॥  
वाराणसीमनुप्राप्य दर्शयामास शङ्करः  ।  
अविमुक्तेश्वरं लिङ्गं वासं तत्र चकार सः  ॥ लिप्_१,९२।६ ॥  
वाराणसीकुरुक्षेत्र- श्रीपर्वतमहालये  ।  
तुङ्गेश्वरे च केदारे तत्स्थाने यो यतिर्भवेत्  ॥ लिप्_१,९२।७ ॥  
योगे पाशुपते सम्यक् दिनमेकं यतिर्भवेत्  ।  
तस्मात्सर्वं परित्यज्य चरेत् पाशुपतं व्रतम्  ॥ लिप्_१,९२।८ ॥  
देवोद्याने वसेत्तत्र शर्वोद्यानमनुत्तमम्  ।  
मनसा निर्ममे रुद्रो विमानं च सुशोभनम्  ॥ लिप्_१,९२।९ ॥  
दर्शयामास च तदा देवोद्यानमनुत्तमम्  ।  
हैमवत्याः स्वयं देवः सनन्दी परमेश्वरः  ॥ लिप्_१,९२।१० ॥  
क्षेत्रस्यास्य च माहात्म्यम् अविमुक्तस्य शङ्करः  ।  
उक्तवान्परमेशानः पार्वत्याः प्रीतये भवः  ॥ लिप्_१,९२।११ ॥  
प्रफुल्लनानाविधगुल्मशोभितं लताप्रतानादिमनोहरं बहिः  ।  
विरूढपुष्पैः परितः प्रियङ्गुभिः सुपुष्पितैः कण्टकितैश् च केतकैः  ॥ लिप्_१,९२।१२ ॥  
तमालगुल्मैर्निचितं सुगन्धिभिर् निकामपुष्पैर्वकुलैश् च सर्वतः  ।  
अशोकपुन्नागशतैः सुपुष्पितैर् द्विरेफमालाकुलपुष्पसञ्चयैः  ॥ लिप्_१,९२।१३ ॥  
क्वचित् प्रफुल्लाम्बुजरेणुभूषितैर् विहङ्गमैश् चानुकलप्रणादिभिः  ।  
विनादितं सारसचक्रवाकैः प्रमत्तदात्यूहवरैश् च सर्वतः  ॥ लिप्_१,९२।१४ ॥  
क्वचिच्च केकारुतनादितं शुभं क्वचिच्च कारण्डवनादनादितम्  ।  
क्वचिच्च मत्तालिकुलाकुलीकृतं मदाकुलाभिर् भ्रमराङ्गनादिभिः  ॥ लिप्_१,९२।१५ ॥  
निषेवितं चारुसुगन्धिपुष्पकैः क्वचित् सुपुष्पैः सहकारवृक्षैः  ।  
लतोपगूढैस्तिलकैश् च गूढं प्रगीतविद्याधरसिद्धचारणम्  ॥ लिप्_१,९२।१६ ॥  
प्रवृत्तनृत्तानुगताप्सरोगणं प्रहृष्टनानाविधपक्षिसेवितम्  ।  
प्रनृत्तहारीतकुलोपनादितं मृगेन्द्रनादाकुलमत्तमानसैः  ॥ लिप्_१,९२।१७ ॥  
क्वचित् क्वचिद् गन्धकदम्बकैर् मृगैर् विलूनदर्भाङ्कुरपुष्पसञ्चयम्  ।  
प्रफुल्लनानाविधचारुपङ्कजैः सरस्तडागैरुपशोभितं क्वचित्  ॥ लिप्_१,९२।१८ ॥  
विटपनिचयलीनं नीलकण्ठाभिरामं मदमुदितविहङ्गं प्राप्तनादाभिरामम्  ।  
कुसुमिततरुशाखालीनमत्तद्विरेफं नवकिसलयशोभाशोभितं प्रांशुशाखम्  ॥ लिप्_१,९२।१९ ॥  
क्वचिच्च दन्तक्षतचारुवीरुधं क्वचिल्लतालिङ्गितचारुवृक्षकम्  ।*  
क्वचिद्विलासालसगामिनीभिर् निषेवितं किम्पुरुषाङ्गनाभिः  ॥ लिप्_१,९२।२० ॥*  
पारावतध्वनिविकूजितचारुशृङ्गैर् अभ्रङ्कषैः सितमनोहरचारुरूपैः  ।  
आकीर्णपुष्पनिकरप्रविभक्तहंसैर् विभ्राजितं त्रिदशदिव्यकुलैरनेकैः  ॥ लिप्_१,९२।२१ ॥  
फुल्लोत्पलाम्बुजवितानसहस्रयुक्तं तोयाशयैः समनुशोभितदेवमार्गम्  ।  
मार्गान्तराकलितपुष्पविचित्रपङ्क्ति- सम्बद्धगुल्मविटपैर् विविधैरुपेतम्  ॥ लिप्_१,९२।२२ ॥  
तुङ्गाग्रैर् नीलपुष्पस्तबकभरनतप्रांशुशाखैर् अशोकैर् दोलाप्रान्तान्तनीलश्रुतिसुखजनकैर् भासितान्तं मनोज्ञैः  ।  
रात्रौ चन्द्रस्य भासा कुसुमिततिलकैरेकतां सम्प्रयातं छायासुप्तप्रबुद्धस्थितहरिणकुलालुप्तदूर्वाङ्कुराग्रम्  ॥ लिप्_१,९२।२३ ॥  
हंसानां पक्षवातप्रचलितकमलस्वच्छविस्तीर्णतोयं तोयानां तीरजातप्रचकितकदलीचाटुनृत्यन्मयूरम्  ।  
मायूरैः पक्षचन्द्रैः क्वचिदवनिगतै रञ्जितक्ष्माप्रदेशं देशे देशे विलीनप्रमुदितविलसन्मत्तहारीतवृन्दम्  ॥ लिप्_१,९२।२४ ॥  
सारङ्गैः क्वचिदुपशोभितप्रदेशं प्रच्छन्नं कुसुमचयैः क्वचिद्विचित्रैः  ।  
हृष्टाभिः क्वचिदपि किन्नराङ्गनाभिर् वीणाभिः सुमधुरगीतनृत्तकण्ठम्  ॥ लिप्_१,९२।२५ ॥  
संसृष्टैः क्वचिदुपलिप्तकीर्णपुष्पैर् आवासैः परिवृतपादपं मुनीनाम्  ।  
आ मूलात् फलनिचितैः क्वचिद्विशालैर् उत्तुङ्गैः पनसमहीरुहैरुपेतम्  ॥ लिप्_१,९२।२६ ॥  
फुल्लातिमुक्तकलतागृहनीतसिद्धसिद्धाङ्गनाकनकनूपुररावरम्यम्  ।*  
रम्यं प्रियङ्गुतरुमञ्जरिसक्तभृङ्गं भृङ्गावलीकवलिताम्रकदम्बपुष्पम्  ॥ लिप्_१,९२।२७ ॥*  
पुष्पोत्करानिलविघूर्णितवारिरम्यं रम्यद्विरेफविनिपातितमञ्जुगुल्मम्  ।  
गुल्मान्तरप्रसभभीतमृगीसमूहं वातेरितं तनुभृतामपवर्गदातृ  ॥ लिप्_१,९२।२८ ॥  
चन्द्रांशुजालशबलैस् तिलकैर् मनोज्ञैः सिन्दूरकुङ्कुमकुसुम्भनिभैर् अशोकैः  ।  
चामीकरद्युतिसमैरथ कर्णिकारैः पुष्पोत्करैरुपचितं सुविशालशाखैः  ॥ लिप्_१,९२।२९ ॥  
क्वचिदञ्जनचूर्णाभैः क्वचिद् विद्रुमसन्निभैः  ।  
क्वचित्काञ्चनसङ्काशैः पुष्पैर् आचितभूतलम्  ॥ लिप्_१,९२।३० ॥  
पुन्नागेषु द्विजशतविरुतं रक्ताशोकस्तबकभरनतम्  ।  
रम्योपान्तक्लमहारभवनं फुल्लाब्जेषु भ्रमरविलसितम्  ॥ लिप्_१,९२।३१ ॥  
सकलभुवनभर्ता लोकनाथस्तदानीं तुहिनशिखरपुत्र्या सार्धमिष्टैर्गणेशैः  ।  
विविधतरुविशालं मत्तहृष्टान्नपुष्टैर् उपवनम् अतिरम्यं दर्शयामास देव्याः  ॥ लिप्_१,९२।३२ ॥  
पुष्पैर्वन्यैः शुभशुभतमैः कल्पितैर्दिव्यभूषैर् देवीं दिव्यामुपवनगतां भूषयामास शर्वः  ।  
सा चाप्येनं तुहिनगिरिसुता शङ्करं देवदेवं पुष्पैर्दिव्यैः शुभतरतमैर् भूषयामास भक्त्या  ॥ लिप्_१,९२।३३ ॥  
सम्पूज्य पूज्यं त्रिदशेश्वराणां सम्प्रेक्ष्य चोद्यानम् अतीव रम्यम्  ।  
गणेश्वरैर् नन्दिमुखैश् च सार्धम् उवाच देवं प्रणिपत्य देवी  ॥ लिप्_१,९२।३४ ॥  
  
श्रीदेव्युवाच  
उद्यानं दर्शितं देव प्रभया परया युतम्  ।  
क्षेत्रस्य च गुणान्सर्वान् पुनर्मे वक्तुमर्हसि  ॥ लिप्_१,९२।३५ ॥  
अस्य क्षेत्रस्य माहात्म्यम् अविमुक्तस्य सर्वथा  ।  
वक्तुमर्हसि देवेश देवदेव वृषध्वज  ॥ लिप्_१,९२।३६ ॥  
  
सूत उवाच  
देव्यास्तद्वचनं श्रुत्वा देवदेवो वरप्रभुः  ।  
आघ्राय वदनाम्भोजं तदाह गिरिजां हसन्  ॥ लिप्_१,९२।३७ ॥  
<holiness of Avimukta>  
  
श्रीभगवानुवाच  
इदं गुह्यतमं क्षेत्रं सदा वाराणसी मम  ।  
सर्वेषामेव जन्तूनां हेतुर्मोक्षस्य सर्वदा  ॥ लिप्_१,९२।३८ ॥  
अस्मिन्सिद्धाः सदा देवि मदीयं व्रतमास्थिताः  ।  
नानालिङ्गधरा नित्यं मम लोकाभिकाङ्क्षिणः  ॥ लिप्_१,९२।३९ ॥  
अभ्यस्यन्ति परं योगं युक्तात्मानो जितेन्द्रियाः  ।  
नानावृक्षसमाकीर्णे नानाविहगशोभिते  ॥ लिप्_१,९२।४० ॥  
कमलोत्पलपुष्पाढ्यैः सरोभिः समलङ्कृते  ।  
अप्सरोगणगन्धर्वैः सदा संसेविते शुभे  ॥ लिप्_१,९२।४१ ॥  
रोचते मे सदा वासो येन कार्येण तच्छृणु  ।  
मन्मना मम भक्तश् च मयि नित्यार्पितक्रियः  ॥ लिप्_१,९२।४२ ॥  
यथा मोक्षमवाप्नोति अन्यत्र न तथा क्वचित्  ।  
कामं ह्यत्र मृतो देवि जन्तुर्मोक्षाय कल्पते  ॥ लिप्_१,९२।४३ ॥  
एतन्मम पुरं दिव्यं गुह्याद्गुह्यतमं महत्  ।  
ब्रह्मादयो विजानन्ति ये च सिद्धा मुमुक्षवः  ॥ लिप्_१,९२।४४ ॥  
अतः परमिदं क्षेत्रं परा चेयं गतिर्मम  ।  
विमुक्तं न मया यस्मान् मोक्ष्यते वा कदाचन  ॥ लिप्_१,९२।४५ ॥  
मम क्षेत्रमिदं तस्माद् अविमुक्तमिति स्मृतम्  ।  
नैमिषे च कुरुक्षेत्रे गङ्गाद्वारे च पुष्करे  ॥ लिप्_१,९२।४६ ॥  
स्नानात्संसेवनाद्वापि न मोक्षः प्राप्यते यतः  ।  
इह सम्प्राप्यते येन तत एतद्विशिष्यते  ॥ लिप्_१,९२।४७ ॥  
प्रयागे वा भवेन्मोक्ष इह वा मत्परिग्रहात्  ।  
प्रयागादपि तीर्थाग्र्याद् अविमुक्तमिदं शुभम्  ॥ लिप्_१,९२।४८ ॥  
धर्मस्योपनिषत् सत्यं मोक्षस्योपनिषच् छमः  ।  
क्षेत्रतीर्थोपनिषदं न विदुर्बुधसत्तमाः  ॥ लिप्_१,९२।४९ ॥  
कामं भुञ्जन् स्वपन् क्रीडन् कुर्वन् हि विविधाः क्रियाः  ।  
अविमुक्ते त्यजेत्प्राणान् जन्तुर्मोक्षाय कल्पते  ॥ लिप्_१,९२।५० ॥  
कृत्वा पापसहस्राणि पिशाचत्वं वरं नृणाम्  ।  
न तु शक्रसहस्रत्वं स्वर्गे काशीपुरीं विना  ॥ लिप्_१,९२।५१ ॥  
तस्मात्संसेवनीयं हि अविमुक्तं हि मुक्तये  ।  
जैगीषव्यः परां सिद्धिं गतो यत्र महातपाः  ॥ लिप्_१,९२।५२ ॥  
अस्य क्षेत्रस्य माहात्म्याद् भक्त्या च मम भावितः  ।  
जैगीषव्यगुहा श्रेष्ठा योगिनां स्थानमिष्यते  ॥ लिप्_१,९२।५३ ॥  
ध्यायन्तस्तत्र मां नित्यं योगाग्निर्दीप्यते भृशम्  ।  
कैवल्यं परमं याति देवानामपि दुर्लभम्  ॥ लिप्_१,९२।५४ ॥  
अव्यक्तलिङ्गैर्मुनिभिः सर्वसिद्धान्तवेदिभिः  ।  
इह सम्प्राप्यते मोक्षो दुर्लभो ऽन्यत्र कर्हिचित्  ॥ लिप्_१,९२।५५ ॥  
तेभ्यश्चाहं प्रवक्ष्यामि योगैश्वर्यमनुत्तमम्  ।  
आत्मनश्चैव सायुज्यम् ईप्सितं स्थानमेव च  ॥ लिप्_१,९२।५६ ॥  
कुबेरो ऽत्र मम क्षेत्रे मयि सर्वार्पितक्रियः  ।  
क्षेत्रसंसेवनादेव गणेशत्वमवाप ह  ॥ लिप्_१,९२।५७ ॥  
संवर्तो भविता यश् च सो ऽपि भक्तो ममैव तु  ।  
इहैवाराध्य मां देवि सिद्धिं यास्यत्यनुत्तमाम्  ॥ लिप्_१,९२।५८ ॥  
पराशरसुतौ योगी ऋषिर्व्यासो महातपाः  ।  
मम भक्तो भविष्यश् च वेदसंस्थाप्रवर्तकः  ॥ लिप्_१,९२।५९ ॥  
रंस्यते सो ऽपि पद्माक्षि क्षेत्रे ऽस्मिन्मुनिपुङ्गवः  ।  
ब्रह्मा देवर्षिभिः सार्द्धं विष्णुर्वापि दिवाकरः  ॥ लिप्_१,९२।६० ॥  
देवराजस्तथा शक्रो ये ऽपि चान्ये दिवौकसः  ।  
उपासते महात्मानः सर्वे मामिह सुव्रते  ॥ लिप्_१,९२।६१ ॥  
अन्ये ऽपि योगिनो दिव्याश् छन्नरूपा महात्मनः  ।  
अनन्यमनसो भूत्वा मामिहोपासते सदा  ॥ लिप्_१,९२।६२ ॥  
विषयासक्तचित्तो ऽपि त्यक्तधर्मरतिर्नरः  ।  
इह क्षेत्रे मृतः सो ऽपि संसारे न पुनर्भवेत्  ॥ लिप्_१,९२।६३ ॥  
ये पुनर्निर्ममा धीराः सत्त्वस्था विजितेन्द्रियाः  ।  
व्रतिनश् च निरारम्भाः सर्वे ते मयि भाविताः  ॥ लिप्_१,९२।६४ ॥  
देवदेवं समासाद्य धीमन्तः सङ्गवर्जिताः  ।  
गता इह परं मोक्षं प्रसादान्मम सुव्रते  ॥ लिप्_१,९२।६५ ॥  
जन्मान्तरसहस्रेषु यं न योगी समाप्नुयात्  ।  
तमिहैव परं मोक्षं प्रसादान्मम सुव्रते  ॥ लिप्_१,९२।६६ ॥  
गोप्रेक्षकम् इदं क्षेत्रं ब्रह्मणा स्थापितं पुरा  ।  
कैलासभवनं चात्र पश्य दिव्यं वरानने  ॥ लिप्_१,९२।६७ ॥  
गोप्रेक्षकम् अथागम्य दृष्ट्वा मामत्र मानवः  ।  
न दुर्गतिमवाप्नोति कल्मषैश् च विमुच्यते  ॥ लिप्_१,९२।६८ ॥  
कपिलाह्रदम् इत्येवं तथा वै ब्रह्मणा कृतम्  ।  
गवां स्तन्यजतोयेन तीर्थं पुण्यतमं महत्  ॥ लिप्_१,९२।६९ ॥  
अत्रापि स्वयमेवाहं वृषध्वज इति स्मृतः  ।  
सान्निध्यं कृतवान् देवि सदाहं दृश्यते त्वया  ॥ लिप्_१,९२।७० ॥  
भद्रतोयं च पश्येह ब्रह्मणा च कृतं ह्रदम्  ।  
सर्वैर्देवैरहं देवि अस्मिन्देशे प्रसादितः  ॥ लिप्_१,९२।७१ ॥  
गच्छोपशमम् ईशेति उपशान्तः शिवस् तथा  ।  
अत्राहं ब्रह्मणानीय स्थापितः परमेष्ठिना  ॥ लिप्_१,९२।७२ ॥  
ब्रह्मणा चापि सङ्गृह्य विष्णुना स्थापितः पुनः  ।  
ब्रह्मणापि ततो विष्णुः प्रोक्तः संविग्नचेतसा  ॥ लिप्_१,९२।७३ ॥  
मयानीतमिदं लिङ्गं कस्मात् स्थापितवान् असि  ।  
तमुवाच पुनर् विष्णुर् ब्रह्माणं कुपिताननम्  ॥ लिप्_१,९२।७४ ॥  
रुद्रे देवे ममात्यन्तं परा भक्तिर्महत्तरा  ।  
मयैव स्थापितं लिङ्गं तव नाम्ना भविष्यति  ॥ लिप्_१,९२।७५ ॥  
हिरण्यगर्भ इत्येवं ततो ऽत्राहं समास्थितः  ।  
दृष्ट्वैनमपि देवेशं मम लोकं व्रजेन्नरः  ॥ लिप्_१,९२।७६ ॥  
ततः पुनरपि ब्रह्मा मम लिङ्गमिदं शुभम्  ।  
स्थापयामास विधिवद् भक्त्या परमया युतः  ॥ लिप्_१,९२।७७ ॥  
स्वर्लीनेश्वर इत्येवम् अत्राहं स्वयमागतः  ।  
प्राणान् इह नरस्त्यक्त्वा न पुनर्जायते क्वचित्  ॥ लिप्_१,९२।७८ ॥  
अनन्या सा गतिस्तस्य योगिनां चैव या स्मृता  ।  
<Vyāghreśvara>  
अस्मिन्नपि मया देशे दैत्यो दैवतकण्टकः  ॥ लिप्_१,९२।७९ ॥  
व्याघ्ररूपं समास्थाय निहतो दर्पितो बली  ।  
व्याघ्रेश्वर इति ख्यातो नित्यमत्राहमास्थितः  ॥ लिप्_१,९२।८० ॥  
न पुनर्दुर्गतिं याति दृष्ट्वैनं व्याघ्रमीश्वरम्  ।  
उत्पलो विदलश्चैव यौ दैत्यौ ब्रह्मणा पुरा  ॥ लिप्_१,९२।८१ ॥  
स्त्रीवध्यौ दर्पितौ दृष्ट्वा त्वयैव निहतौ रणे  ।  
सावज्ञं कन्दुकेनात्र तस्येदं देहमास्थितम्  ॥ लिप्_१,९२।८२ ॥  
आदावत्राहमागम्य प्रस्थितो गणपैः सह  ।  
ज्येष्ठस्थानमिदं तस्माद् एतन्मे पुण्यदर्शनम्  ॥ लिप्_१,९२।८३ ॥  
देवैः समन्ताद् एतानि लिङ्गानि स्थापितान्यतः  ।  
दृष्ट्वापि नियतो मर्त्यो देहभेदे गणो भवेत्  ॥ लिप्_१,९२।८४ ॥  
पित्रा ते शैलराजेन पुरा हिमवता स्वयम्  ।  
मम प्रियहितं स्थानं ज्ञात्वा लिङ्गं प्रतिष्ठितम्  ॥ लिप्_१,९२।८५ ॥  
शैलेश्वरमिति ख्यातं दृश्यतामिह चादरात्  ।  
दृष्ट्वैतन्मनुजो देवि न दुर्गतिमतो व्रजेत्  ॥ लिप्_१,९२।८६ ॥  
नद्येषा वरुणा देवि पुण्या पापप्रमोचनी  ।  
क्षेत्रमेतद् अलङ्कृत्य जाह्नव्या सह सङ्गता  ॥ लिप्_१,९२।८७ ॥  
स्थापितं ब्रह्मणा चापि सङ्गमे लिङ्गमुत्तमम्  ।  
सङ्गमेश्वरम् इत्येवं ख्यातं जगति दृश्यताम्  ॥ लिप्_१,९२।८८ ॥  
सङ्गमे देवनद्या हि यः स्नात्वा मनुजः शुचिः  ।  
अर्चयेत् सङ्गमेश्वरं तस्य जन्मभयं कुतः  ॥ लिप्_१,९२।८९ ॥  
इदं मन्ये महाक्षेत्रं निवासो योगिनां परम्  ।  
क्षेत्रमध्ये च यत्राहं स्वयं भूत्वाग्रमास्थितः  ॥ लिप्_१,९२।९० ॥  
मध्यमेश्वरमित्येवं ख्यातः सर्वसुरासुरैः  ।  
सिद्धानां स्थानमेतद्धि मदीयव्रतधारिणाम्  ॥ लिप्_१,९२।९१ ॥  
योगिनां मोक्षलिप्सूनां ज्ञानयोगरतात्मनाम्  ।  
दृष्ट्वैनं मध्यमेशानं जन्म प्रति न शोचति  ॥ लिप्_१,९२।९२ ॥  
स्थापितं लिङ्गमेतत्तु शुक्रेण भृगुसूनुना  ।  
नाम्ना शुक्रेश्वरं नाम सर्वसिद्धामरार्चितम्  ॥ लिप्_१,९२।९३ ॥  
दृष्ट्वैनं नियतः सद्यो मुच्यते सर्वकिल्बिषैः  ।  
मृतश् च न पुनर्जन्तुः संसारी तु भवेन्नरः  ॥ लिप्_१,९२।९४ ॥  
पुरा जम्बूकरूपेण असुरो देवकण्टकः  ।  
ब्रह्मणो हि वरं लब्ध्वा गोमायुर्बन्धशङ्कितः  ॥ लिप्_१,९२।९५ ॥  
निहतो हिमवत्पुत्रि जम्बूकेशस्ततो ह्यहम्  ।  
अद्यापि जगति ख्यातं सुरासुरनमस्कृतम्  ॥ लिप्_१,९२।९६ ॥  
दृष्ट्वैनमपि देवेशं सर्वान्कामानवाप्नुयात्  ।  
ग्रहैः शुक्रपुरोगैश् च एतानि स्थापितानि ह  ॥ लिप्_१,९२।९७ ॥  
पश्य पुण्यानि लिङ्गानि सर्वकामप्रदानि तु  ।  
एवमेतानि पुण्यानि मन्निवासानि पार्वति  ॥ लिप्_१,९२।९८ ॥  
कथितानि मम क्षेत्रे गुह्यं चान्यदिदं शृणु  ।  
चतुःक्रोशं चतुर्दिक्षु क्षेत्रमेतत्प्रकीर्तितम्  ॥ लिप्_१,९२।९९ ॥  
योजनं विद्धि चार्वङ्गि मृत्युकाले ऽमृतप्रदम्  ।  
महालयगिरिस्थं मां केदारे च व्यवस्थितम्  ॥ लिप्_१,९२।१०० ॥  
गणत्वं लभते दृष्ट्वा ह्य् अस्मिन्मोक्षो ह्यवाप्यते  ।  
गाणपत्यं लभेद्यस्माद् यतः सा मुक्तिरुत्तमा  ॥ लिप्_१,९२।१०१ ॥  
ततो महालयात् तस्मात् केदारान्मध्यमादपि  ।  
स्मृतं पुण्यतमं क्षेत्रम् अविमुक्तं वरानने  ॥ लिप्_१,९२।१०२ ॥  
केदारं मध्यमं क्षेत्रं स्थानं चैव महालयम्  ।  
मम पुण्यानि भूर्लोके तेभ्यः श्रेष्ठतमं त्विदम्  ॥ लिप्_१,९२।१०३ ॥  
यतः सृष्टास्त्विमे लोकास् ततः क्षेत्रमिदं शुभम्  ।  
कदाचिन्न मया मुक्तम् अविमुक्तं ततो ऽभवत्  ॥ लिप्_१,९२।१०४ ॥  
अविमुक्तेश्वरं लिङ्गं मम दृष्ट्वेह मानवः  ।  
सद्यः पापविनिर्मुक्तः पशुपाशैर्विमुच्यते  ॥ लिप्_१,९२।१०५ ॥  
शैलेशं सङ्गमेशं च स्वर्लीनं मध्यमेश्वरम्  ।  
हिरण्यगर्भम् ईशानं गोप्रेक्षं वृषभध्वजम्  ॥ लिप्_१,९२।१०६ ॥  
उपशान्तं शिवं चैव ज्येष्ठस्थाननिवासिनम्  ।  
शुक्रेश्वरं च विख्यातं व्याघ्रेशं जम्बुकेश्वरम्  ॥ लिप्_१,९२।१०७ ॥  
दृष्ट्वा न जायते मर्त्यः संसारे दुःखसागरे  ।  
  
सूत उवाच  
एवम् उक्त्वा महादेवो दिशः सर्वा व्यलोकयत्  ॥ लिप्_१,९२।१०८ ॥  
विलोक्य संस्थिते पश्चाद् देवदेवे महेश्वरे  ।  
अकस्मादभवत्सर्वः स देशोज्ज्वलितो यथा  ॥ लिप्_१,९२।१०९ ॥  
ततः पाशुपताः सिद्धा भस्माभ्यङ्गसितप्रभाः  ।  
माहेश्वरा महात्मानस् तथा वै नियतव्रताः  ॥ लिप्_१,९२।११० ॥  
बहवः शतशो ऽभ्येत्य नमश्चक्रुर्महेश्वरम्  ।  
पुनर्निरीक्ष्य योगेशं ध्यानयोगं च कृत्स्नशः  ॥ लिप्_१,९२।१११ ॥  
तस्थुरात्मानमास्थाय लीयमाना इवेश्वरे  ।  
स्थितानां स तदा तेषां देवदेव उमापतिः  ॥ लिप्_१,९२।११२ ॥  
स बिभ्रत्परमां मूर्तिं बभूव पुरुषः प्रभुः  ।  
कृत्स्नं जगदिहैकस्थं कर्तुम् अन्त इव स्थितः  ॥ लिप्_१,९२।११३ ॥  
तस्य तां परमां मूर्तिम् आस्थितस्य जगत्प्रभोः  ।  
न शशाक पुनर्द्रष्टुं हृष्टरोमा गिरीन्द्रजा  ॥ लिप्_१,९२।११४ ॥  
ततस्त्वदृष्टमाकारं बुद्ध्वा सा प्रकृतिस्थितम्  ।  
प्रकृतेर्मूर्तिमास्थाय योगेन परमेश्वरी  ॥ लिप्_१,९२।११५ ॥  
तं शशाक पुनर्द्रष्टुं हरस्य च महात्मनः  ।  
ततस्ते लयमाधाय योगिनः पुरुषस्य तु  ॥ लिप्_१,९२।११६ ॥  
विविशुर्हृदयं सर्वे दग्धसंसारबीजिनः  ।  
पञ्चाक्षरस्य वै बीजं संस्मरन्तः सुशोभनम्  ॥ लिप्_१,९२।११७ ॥  
सर्वपापहरं दिव्यं पुरा चैव प्रकाशितम्  ।  
नीललोहितमूर्तिस्थं पुनश्चक्रे वपुः शुभम्  ॥ लिप्_१,९२।११८ ॥  
तं दृष्ट्वा शैलजा प्राह हृष्टसर्वतनूरुहा  ।  
स्तुवती चरणौ नत्वा क इमे भगवन्निति  ॥ लिप्_१,९२।११९ ॥  
तामुवाच सुरश्रेष्ठस् तदा देवीं गिरीन्द्रजाम्  ।  
  
श्रीभगवानुवाच  
मदीयं व्रतमाश्रित्य भक्तिमद्भिर् द्विजोत्तमैः  ॥ लिप्_१,९२।१२० ॥  
यैर्यैर्योगा इहाभ्यस्तास् तेषाम् एकेन जन्मना  ।  
क्षेत्रस्यास्य प्रभावेन भक्त्या च मम भामिनि  ॥ लिप्_१,९२।१२१ ॥  
अनुग्रहो मया ह्येवं क्रियते मूर्तितः स्वयम्  ।  
तस्माद् एतन् महत् क्षेत्रं ब्रह्माद्यैः सेवितं तथा  ॥ लिप्_१,९२।१२२ ॥  
श्रुतिमद्भिश् च विप्रेन्द्रैः संसिद्धैश् च तपस्विभिः  ।  
प्रतिमासं तथाष्टम्यां प्रतिमासं चतुर्दशीम्  ॥ लिप्_१,९२।१२३ ॥  
उभयोः पक्षयोर्देवि वाराणस्यामुपास्यते  ।  
शशिभानूपरागे च कार्तिक्यां च विशेषतः  ॥ लिप्_१,९२।१२४ ॥  
सर्वपर्वसु पुण्येषु विषुवेष्वयनेषु च  ।  
पृथिव्यां सर्वतीर्थानि वाराणस्यां तु जाह्नवीम्  ॥ लिप्_१,९२।१२५ ॥  
उत्तरप्रवहां पुण्यां मम मौलिविनिःसृताम्  ।  
पितुस्ते गिरिराजस्य शुभां हिमवतः सुताम्  ॥ लिप्_१,९२।१२६ ॥  
पुण्यस्थानस्थितां पुण्यां पुण्यदिक्प्रवहां सदा  ।  
भजन्ते सर्वतो ऽभ्येत्य ये ताञ्छृणु वरानने  ॥ लिप्_१,९२।१२७ ॥  
सन्निहत्य कुरुक्षेत्रं सार्धं तीर्थशतैस् तथा  ।  
पुष्करं निमिषं चैव प्रयागं च पृथूदकम्  ॥ लिप्_१,९२।१२८ ॥  
द्रुमक्षेत्रं कुरुक्षेत्रं नैमिषं तीर्थसंयुतम्  ।  
क्षेत्राणि सर्वतो देवि देवता ऋषयस् तथा  ॥ लिप्_१,९२।१२९ ॥  
सन्ध्या च ऋतवश्चैव सर्वा नद्यः सरांसि च  ।  
समुद्राः सप्त चैवात्र देवतीर्थानि कृत्स्नशः  ॥ लिप्_१,९२।१३० ॥  
भागीरथीं समेष्यन्ति सर्वपर्वसु सुव्रते  ।  
अविमुक्तेश्वरं दृष्ट्वा दृष्ट्वा चैव त्रिविष्टपम्  ॥ लिप्_१,९२।१३१ ॥  
कालभैरवमासाद्य धूतपापानि सर्वशः  ।  
भवन्ति हि सुरेशानि सर्वपर्वसु पर्वसु  ॥ लिप्_१,९२।१३२ ॥  
पृथिव्यां यानि पुण्यानि महान्त्यायतनानि च  ।  
प्रविशन्ति सदाभ्येत्य पुण्यं पर्वसु पर्वसु  ।  
अविमुक्तं क्षेत्रवरं महापापनिबर्हणम्  ॥ लिप्_१,९२।१३३ ॥  
केदारे चैव यल्लिङ्गं यच्च लिङ्गं महालये  ॥ लिप्_१,९२।१३४ ॥  
मध्यमेश्वरसञ्ज्ञं च तथा पाशुपतेश्वरम्  ।  
शङ्कुकर्णेश्वरं चैव गोकर्णौ च तथा ह्युभौ  ॥ लिप्_१,९२।१३५ ॥  
द्रुमचण्डेश्वरं नाम भद्रेश्वरम् अनुत्तमम्  ।  
स्थानेश्वरं तथैकाग्रं कालेश्वरम् अजेश्वरम्  ॥ लिप्_१,९२।१३६ ॥  
भैरवेश्वरम् ईशानं तथौङ्कारकसञ्ज्ञितम्  ।  
अमरेशं महाकालं ज्योतिषं भस्मगात्रकम्  ॥ लिप्_१,९२।१३७ ॥  
यानि चान्यानि पुण्यानि स्थानानि मम भूतले  ।  
अष्टषष्टिसमाख्यानि रूढान्यन्यानि कृत्स्नशः  ॥ लिप्_१,९२।१३८ ॥  
तानि सर्वाण्यशेषाणि वाराणस्यां विशन्ति माम्  ।  
सर्वपर्वसु पुण्येषु गुह्यं चैतदुदाहृतम्  ॥ लिप्_१,९२।१३९ ॥  
तेनेह लभते जन्तुर् मृतो दिव्यामृतं पदम्  ।  
स्नातस्य चैव गङ्गायां दृष्टेन च मया शुभे  ॥ लिप्_१,९२।१४० ॥  
सर्वयज्ञफलैस्तुल्यम् इष्टैः शतसहस्रशः  ।  
सद्य एव समाप्नोति किं ततः परमाद्भुतम्  ॥ लिप्_१,९२।१४१ ॥  
सर्वायतनमुख्यानि दिवि भूमौ गिरिष्व् अपि  ।  
परात्परतरं देवी बुध्यस्वेति मयोदितम्  ॥ लिप्_१,९२।१४२ ॥  
अविशब्देन पापस्तु वेदोक्तः कथ्यते द्विजैः  ।  
तेन मुक्तं मया जुष्टम् अविमुक्तम् अत उच्यते  ॥ लिप्_१,९२।१४३ ॥  
इत्युक्त्वा भगवान् रुद्रः सर्वलोकमहेश्वरः  ।  
सुदृष्टं कुरु देवेशि अविमुक्तं गृहं मम  ॥ लिप्_१,९२।१४४ ॥  
<śrīśaila>  
इत्युक्त्वा भगवान् देवस् तया सार्धम् उमापतिः  ।  
दर्शयामास भगवान् श्रीपर्वतमनुत्तमम्  ॥ लिप्_१,९२।१४५ ॥  
अविमुक्तेश्वरे नित्यम् अवसच्च सदा तया  ।  
सर्वगत्वाच्च सर्वत्वात् सर्वात्मा सदसन्मयः  ॥ लिप्_१,९२।१४६ ॥  
श्रीपर्वतमनुप्राप्य देव्या देवेश्वरो हरः  ।  
क्षेत्राणि दर्शयामास सर्वभूतपतिर्भवः  ॥ लिप्_१,९२।१४७ ॥  
कुण्डीप्रभं च परमं दिव्यं वैश्रवणेश्वरम्  ।  
आशालिङ्गं च देवेशं दिव्यं यच्च बिलेश्वरम्  ॥ लिप्_१,९२।१४८ ॥  
रामेश्वरं च परमं विष्णुना यत्प्रतिष्ठितम्  ।  
दक्षिणद्वारपार्श्वे तु कुण्डलेश्वरमीश्वरम्  ॥ लिप्_१,९२।१४९ ॥  
पूर्वद्वारसमीपस्थं त्रिपुरान्तकमुत्तमम्  ।  
विवृद्धं गिरिणा सार्धं देवदेवनमस्कृतम्  ॥ लिप्_१,९२।१५० ॥  
मध्यमेश्वरमित्युक्तं त्रिषु लोकेषु विश्रुतम्  ।  
अमरेश्वरं च वरदं देवैः पूर्वं प्रतिष्ठितम्  ॥ लिप्_१,९२।१५१ ॥  
गोचर्मेश्वरम् ईशानं तथेन्द्रेश्वरम् अद्भुतम्  ।  
कर्मेश्वरं च विपुलं कार्यार्थं ब्रह्मणा कृतम्  ॥ लिप्_१,९२।१५२ ॥  
श्रीमत्सिद्धवटं चैव सदावासो ममाव्यये  ।  
अजेन निर्मितं दिव्यं साक्षादजबिलं शुभम्  ॥ लिप्_१,९२।१५३ ॥  
तत्रैव पादुके दिव्ये मदीये च बिलेश्वरे  ।  
तत्र शृङ्गाटकाकारं शृङ्गाटाचलमध्यमे  ॥ लिप्_१,९२।१५४ ॥  
शृङ्गाटकेश्वरं नाम श्रीदेव्या तु प्रतिष्ठितम्  ।  
मल्लिकार्जुनकं चैव मम वासमिदं शुभम्  ॥ लिप्_१,९२।१५५ ॥  
रजेश्वरं च पर्याये रजसा सुप्रतिष्ठितम्  ।  
गजेश्वरं च वैशाखं कपोतेश्वरमव्ययम्  ॥ लिप्_१,९२।१५६ ॥  
कोटीश्वरं महातीर्थं रुद्रकोटिगणैः पुरा  ।  
सेवितं देवि पश्याद्य सर्वस्मादधिकं शुभम्  ॥ लिप्_१,९२।१५७ ॥  
द्विदेवकुलसञ्ज्ञं च ब्रह्मणा दक्षिणे शुभम्  ।  
उत्तरे स्थापितं चैव विष्णुना चैव शैलजम्  ॥ लिप्_१,९२।१५८ ॥  
महाप्रमाणलिङ्गं च मया पूर्वं प्रतिष्ठितम्  ।  
पश्चिमे पर्वते पश्य ब्रह्मेश्वरमलेश्वरम्  ॥ लिप्_१,९२।१५९ ॥  
अलङ्कृतं त्वया ब्रह्मन् पुरस्तान् मुनिभिः सह  ।  
इत्युक्त्वा तद्गृहे तिष्ठद् अलङ्गृहमिति स्मृतम्  ॥ लिप्_१,९२।१६० ॥  
तत्रापि तीर्थं तीर्थज्ञे व्योमलिङ्गं च पश्य मे  ।  
कदम्बेश्वरम् एतद्धि स्कन्देनैव प्रतिष्ठितम्  ॥ लिप्_१,९२।१६१ ॥  
गोमण्डलेश्वरं चैव नन्दाद्यैः सुप्रतिष्ठितम्  ।  
देवैः सर्वैस्तु शक्राद्यैः स्थापितानि वरानने  ॥ लिप्_१,९२।१६२ ॥  
श्रीमद्देवह्रदप्रान्ते स्थानानीमानि पश्य मे  ।  
तथा हारपुरे देवि तव हारे निपातिते  ॥ लिप्_१,९२।१६३ ॥  
त्वया हिताय जगतां हारकुण्डमिदं कृतम्  ।  
शिवरुद्रपुरे चैव तत्कायोपरि सुव्रते  ॥ लिप्_१,९२।१६४ ॥  
तत्र पित्रा सुशैलेन स्थापितं त्वचलेश्वरम्  ।  
अलङ्कृतं मया ब्रह्म पुरस्तान् मुनिभिः सह  ॥ लिप्_१,९२।१६५ ॥  
चण्डिकेश्वरकं देवि चण्डिकेशा तवात्मजा  ।  
चण्डिकानिर्मितं स्थानम् अम्बिकातीर्थम् उत्तमम्  ॥ लिप्_१,९२।१६६ ॥  
रुचिकेश्वरकं चैव धारैषा कपिला शुभा  ।  
एतेषु देवि स्थानेषु तीर्थेषु विविधेषु च  ॥ लिप्_१,९२।१६७ ॥  
पूजयेन्मां सदा भक्त्या मया सार्धं हि मोदते  ।  
श्रीशैले सन्त्यजेद् देहं ब्राह्मणो दग्धकिल्बिषः  ॥ लिप्_१,९२।१६८ ॥  
मुच्यते नात्र सन्देहो ह्य् अविमुक्ते यथा शुभम्  ।  
महास्नानं च यः कुर्याद् घृतेन विधिनैव तु  ॥ लिप्_१,९२।१६९ ॥  
स याति मम सायुज्यं स्थानेष्वेतेषु सुव्रते  ।  
स्नानं पलशतं ज्ञेयम् अभ्यङ्गं पञ्चविंशति  ॥ लिप्_१,९२।१७० ॥  
पलानां द्वे सहस्रे तु महास्नानं प्रकीर्तितम्  ।  
स्नाप्य लिङ्गं मदीयं तु गव्येनैव घृतेन च  ॥ लिप्_१,९२।१७१ ॥  
विशोध्य सर्वद्रव्यैस्तु वारिभिर् अभिषिञ्चति  ।  
सम्मार्ज्य शतयज्ञानां स्नानेन प्रयुतं तथा  ॥ लिप्_१,९२।१७२ ॥  
पूजया शतसाहस्रम् अनन्तं गीतवादिनाम्  ।  
महास्नाने प्रसक्तं तु स्नानमष्टगुणं स्मृतम्  ॥ लिप्_१,९२।१७३ ॥  
जलेन केवलेनैव गन्धतोयेन भक्तितः  ।  
अनुलेपनं तु तत् सर्वं पञ्चविंशत्पलेन वै  ॥ लिप्_१,९२।१७४ ॥  
शमीपुष्पं च विधिना बिल्वपत्रं च पङ्कजम्  ।  
अन्यान्यपि च पुष्पाणि बिल्वपत्रं न सन्त्यजेत्  ॥ लिप्_१,९२।१७५ ॥  
चतुर्द्रोणैर् महादेवम् अष्टद्रोणैरथापि वा  ।  
दशद्रोणैस् तु नैवेद्यम् अष्टद्रोणैरथापि वा  ॥ लिप्_१,९२।१७६ ॥  
शतद्रोणसमं पुण्यम् आढके ऽपि विधीयते  ।  
वित्तहीनस्य विप्रस्य नात्र कार्या विचारणा  ॥ लिप्_१,९२।१७७ ॥  
भेरीमृदङ्गमुरज- तिमिरापटहादिभिः  ।  
वादित्रैर्विविधैश्चान्यैर् निनादैर्विविधैरपि  ॥ लिप्_१,९२।१७८ ॥  
जागरं कारयेद्यस्तु प्रार्थयेच्च यथाक्रमम्  ।  
स भृत्यपुत्रदारैश् च तथा सम्बन्धिबान्धवैः  ॥ लिप्_१,९२।१७९ ॥  
सार्धं प्रदक्षिणं कृत्वा प्रार्थयेल्लिङ्गम् उत्तमम्  ।  
द्रव्यहीनं क्रियाहीनं श्रद्धाहीनं सुरेश्वर  ॥ लिप्_१,९२।१८० ॥  
कृतं वा न कृतं वापि क्षन्तुमर्हसि शङ्कर  ।  
इत्युक्त्वा वै जपेद्रुद्रं त्वरितं शान्तिमेव च  ॥ लिप्_१,९२।१८१ ॥  
जपित्वैवं महाबीजं तथा पञ्चाक्षरस्य वै  ।  
स एवं सर्वतीर्थेषु सर्वयज्ञेषु यत्फलम्  ॥ लिप्_१,९२।१८२ ॥  
तत्फलं समवाप्नोति वाराणस्यां यथा मृतः  ।  
तथैव मम सायुज्यं लभते नात्र संशयः  ॥ लिप्_१,९२।१८३ ॥  
मत्प्रियार्थमिदं कार्यं मद्भक्तैर्विधिपूर्वकम्  ।  
ये न कुर्वन्ति ते भक्ता न भवन्ति न संशयः  ॥ लिप्_१,९२।१८४ ॥  
  
सूत उवाच  
निशम्य वचनं देवी गत्वा वाराणसीं पुरीम्  ।  
अविमुक्तेश्वरं लिङ्गं पयसा च घृतेन च  ॥ लिप्_१,९२।१८५ ॥  
अर्चयामास देवेशं रुद्रं भुवननायकम्  ।  
अविमुक्ते च तपसा मन्दरस्य महात्मनः  ॥ लिप्_१,९२।१८६ ॥  
कल्पयामास वै क्षेत्रं मन्दरे चारुकन्दरे  ।  
तत्रान्धकं महादैत्यं हिरण्याक्षसुतं प्रभुः  ॥ लिप्_१,९२।१८७ ॥  
अनुगृह्य गणत्वं च प्रापयामास लीलया  ।  
एतद्वः कथितं सर्वं कथासर्वस्वमादरात्  ॥ लिप्_१,९२।१८८ ॥  
यः पठेच्छृणुयाद्वापि क्षेत्रमाहात्म्यमुत्तमम्  ।  
सर्वक्षेत्रेषु यत्पुण्यं तत्सर्वं सहसा लभेत्  ॥ लिप्_१,९२।१८९ ॥  
श्रावयेद्वा द्विजान्सर्वान् कृतशौचान् जितेन्द्रियान्  ।  
स एव सर्वयज्ञस्य फलं प्राप्नोति मानवः  ॥ लिप्_१,९२।१९० ॥  
  
इति श्रीलिङ्गमहापुराणे पूर्वभागे वाराणसीश्रीशैलमाहात्म्यकथनं नाम द्विनवतितमो ऽध्यायः  
  
  
  
_______________________________________________________________  
  
लिप्, १, ९३  
  
ऋषय ऊचुः  
अन्धको नाम दैत्येन्द्रो मन्दरे चारुकन्दरे  ।  
दमितस्तु कथं लेभे गाणपत्यं महेश्वरात्  ॥ लिप्_१,९३।१ ॥  
वक्तुमर्हसि चास्माकं यथावृत्तं यथाश्रुतम्  ।  
  
सूत उवाच  
अन्धकानुग्रहं चैव मन्दरे शोषणं तथा  ॥ लिप्_१,९३।२ ॥  
वरलाभमशेषं च प्रवदामि समासतः  ।  
हिरण्याक्षस्य तनयो हिरण्यनयनोपमः  ॥ लिप्_१,९३।३ ॥  
पुरान्धक इति ख्यातस् तपसा लब्धविक्रमः  ।  
प्रसादाद्ब्रह्मणः साक्षाद् अवध्यत्वमवाप्य च  ॥ लिप्_१,९३।४ ॥  
त्रैलोक्यमखिलं भुक्त्वा जित्वा चेन्द्रपुरं पुरा  ।  
लीलया चाप्रयत्नेन त्रासयामास वासवम्  ॥ लिप्_१,९३।५ ॥  
बाधितास्ताडिता बद्धाः पातितास्तेन ते सुराः  ।  
विविशुर्मन्दरं भीता नारायणपुरोगमाः  ॥ लिप्_१,९३।६ ॥  
एवं सम्पीड्य वै देवान् अन्धको ऽपि महासुरः  ।  
यदृच्छया गिरिं प्राप्तो मन्दरं चारुकन्दरम्  ॥ लिप्_१,९३।७ ॥  
ततस्ते समस्ताः सुरेन्द्राः ससाध्याः सुरेशं महेशं पुरेत्याहुरेवम्  ।  
द्रुतं चाल्पवीर्यप्रभिन्नाङ्गभिन्ना वयं दैत्यराजस्य शस्त्रैर्निकृत्ताः  ॥ लिप्_१,९३।८ ॥  
इतीदमखिलं श्रुत्वा दैत्यागमम् अनौपमम्  ।  
गणेश्वरैश् च भगवान् अन्धकाभिमुखं ययौ  ॥ लिप्_१,९३।९ ॥  
तत्रेन्द्रपद्मोद्भवविष्णुमुख्याः सुरेश्वरा विप्रवराश् च सर्वे  ।*  
जयेति वाचा भगवन्तम् ऊचुः किरीटबद्धाञ्जलयः समन्तात्  ॥ लिप्_१,९३।१० ॥*  
अथाशेषासुरांस्तस्य कोटिकोटिशतैस् ततः  ।  
भस्मीकृत्य महादेवो निर्बिभेदान्धकं तदा  ॥ लिप्_१,९३।११ ॥  
शूलेन शूलिना प्रोतं दग्धकल्मषकञ्चुकम्  ।  
दृष्ट्वान्धकं ननादेशं प्रणम्य स पितामहः  ॥ लिप्_१,९३।१२ ॥  
तन्नादश्रवणान्नेदुर् देवा देवं प्रणम्य तम्  ।  
ननृतुर्मुनयः सर्वे मुमुदुर्गणपुङ्गवाः  ॥ लिप्_१,९३।१३ ॥  
ससृजुः पुष्पवर्षाणि देवाः शम्भोस्तदोपरि  ।  
त्रैलोक्यमखिलं हर्षान् ननन्द च ननाद च  ॥ लिप्_१,९३।१४ ॥  
दग्धो ऽग्निना च शूलेन प्रोतः प्रेत इवान्धकः  ।  
सात्त्विकं भावमास्थाय चिन्तयामास चेतसा  ॥ लिप्_१,९३।१५ ॥  
जन्मान्तरे ऽपि देवेन दग्धो यस्माच्छिवेन वै  ।  
आराधितो मया शम्भुः पुरा साक्षान्महेश्वरः  ॥ लिप्_१,९३।१६ ॥  
तस्मादेतन्मया लब्धम् अन्यथा नोपपद्यते  ।  
यः स्मरेन्मनसा रुद्रं प्राणान्ते सकृदेव वा  ॥ लिप्_१,९३।१७ ॥  
स याति शिवसायुज्यं किं पुनर्बहुशः स्मरन्  ।  
ब्रह्मा च भगवान्विष्णुः सर्वे देवाः सवासवाः  ॥ लिप्_१,९३।१८ ॥  
शरणं प्राप्य तिष्ठन्ति तमेव शरणं व्रजेत्  ।  
एवं सञ्चिन्त्य तुष्टात्मा सो ऽन्धकश् चान्धकार्दनम्  ॥ लिप्_१,९३।१९ ॥  
सगणं शिवमीशानम् अस्तुवत्पुण्यगौरवात्  ।  
प्रार्थितस्तेन भगवान् परमार्तिहरो हरः  ॥ लिप्_१,९३।२० ॥  
हिरण्यनेत्रतनयं शूलाग्रस्थं सुरेश्वरः  ।  
प्रोवाच दानवं प्रेक्ष्य घृणया नीललोहितः  ॥ लिप्_१,९३।२१ ॥  
तुष्टो ऽस्मि वत्स भद्रं ते कामं किं करवाणि ते  ।  
वरान्वरय दैत्येन्द्र वरदो ऽहं तवान्धक  ॥ लिप्_१,९३।२२ ॥  
श्रुत्वा वाक्यं तदा शम्भोर् हिरण्यनयनात्मजः  ।  
हर्षगद्गदया वाचा प्रोवाचेदं महेश्वरम्  ॥ लिप्_१,९३।२३ ॥  
भगवन्देवदेवेश भक्तार्तिहर शङ्कर  ।  
त्वयि भक्तिः प्रसीदेश यदि देयो वरश् च मे  ॥ लिप्_१,९३।२४ ॥  
श्रुत्वा भवो ऽपि वचनम् अन्धकस्य महात्मनः  ।  
प्रददौ दुर्लभां श्रद्धां दैत्येन्द्राय महाद्युतिः  ॥ लिप्_१,९३।२५ ॥  
गाणपत्यं च दैत्याय प्रददौ चावरोप्य तम्  ।  
प्रणेमुस्तं सुरेन्द्राद्या गाणपत्ये प्रतिष्ठितम्  ॥ लिप्_१,९३।२६ ॥  
  
इति श्रीलिङ्गमहापुराणे पूर्वभागे अन्धकगाणपत्यात्मको नाम त्रिनवतितमो ऽध्यायः  
  
  
  
_______________________________________________________________  
  
  
लिप्, १, ९४  
  
ऋषय ऊचुः  
कथमस्य पिता दैत्यो हिरण्याक्षः सुदारुणः  ।  
विष्णुना सूदितो विष्णुर् वाराहत्वं कथं गतः  ॥ लिप्_१,९४।१ ॥  
तस्य शृङ्गं महेशस्य भूषणत्वं कथं गतम्  ।  
एतत्सर्वं विशेषेण सूत वक्तुमिहार्हसि  ॥ लिप्_१,९४।२ ॥  
  
सूत उवाच  
हिरण्यकशिपोर्भ्राता हिरण्याक्ष इति स्मृतः  ।  
पुरान्धकासुरेशस्य पिता कालान्तकोपमः  ॥ लिप्_१,९४।३ ॥  
देवाञ्जित्वाथ दैत्येन्द्रो बद्ध्वा च धरणीमिमाम्  ।  
नीत्वा रसातलं चक्रे वन्दीम् इन्दीवरप्रभाम्  ॥ लिप्_१,९४।४ ॥  
ततः सब्रह्मका देवाः परिम्लानमुखश्रियः  ।  
बाधितास्ताडिता बद्ध्वा हिरण्याक्षेण तेन वै  ॥ लिप्_१,९४।५ ॥  
बलिना दैत्यमुख्येन क्रूरेण सुदुरात्मना  ।  
प्रणम्य शिरसा विष्णुं दैत्यकोटिविमर्दनम्  ॥ लिप्_१,९४।६ ॥  
सर्वे विज्ञापयामासुर् धरणीबन्धनं हरेः  ।  
श्रुत्वैतद्भगवान् विष्णुर् धरणीबन्धनं हरिः  ॥ लिप्_१,९४।७ ॥  
भूत्वा यज्ञवराहो ऽसौ यथा लिङ्गोद्भवे तथा  ।  
दैत्यैश् च सार्धं दैत्येन्द्रं हिरण्याक्षं महाबलम्  ॥ लिप्_१,९४।८ ॥  
दंष्ट्राग्रकोट्या हत्वैनं रेजे दैत्यान्तकृत्प्रभुः  ।  
कल्पादिषु यथापूर्वं प्रविश्य च रसातलम्  ॥ लिप्_१,९४।९ ॥  
आनीय वसुधां देवीम् अङ्कस्थामकरोद्बहिः  ।  
ततस् तुष्टाव देवेशं देवदेवः पितामहः  ॥ लिप्_१,९४।१० ॥  
शक्राद्यैः सहितो भूत्वा हर्षगद्गदया गिरा  ।  
शाश्वताय वराहाय दंष्ट्रिणे दण्डिने नमः  ॥ लिप्_१,९४।११ ॥  
नारायणाय सर्वाय ब्रह्मणे परमात्मने  ।  
कर्त्रे धर्त्रे धरायास्तु हर्त्रे देवारिणां स्वयम्  ।  
कर्त्रे नेत्रे सुरेन्द्राणां शास्त्रे च सकलस्य च  ॥ लिप्_१,९४।१२ ॥  
त्वमष्टमूर्तिस्त्वमनन्तमूर्तिस् त्वमादिदेवस्त्वमनन्तवेदितः  ।  
त्वया कृतं सर्वमिदं प्रसीद सुरेश लोकेश वराह विष्णो  ॥ लिप्_१,९४।१३ ॥  
तथैकदंष्ट्राग्रमुखाग्रकोटि- भागैकभागार्धतमेन विष्णो  ।  
हताः क्षणात् कामद दैत्यमुख्याः स्वदंष्ट्रकोट्या सह पुत्रभृत्यैः  ॥ लिप्_१,९४।१४ ॥  
त्वयोद्धृता देव धरा धरेश धराधराकार धृताग्रदंष्ट्रे  ।  
धराधरैः सर्वजनैः समुद्रैः सुरासुरैः सेवितचन्द्रवक्त्र  ॥ लिप्_१,९४।१५ ॥  
त्वयैव देवेश विभो कृतश् च जयः सुराणामसुरेश्वराणाम्  ।  
अहो प्रदत्तस्तु वरः प्रसीद वाग्देवता वारिजसम्भवाय  ॥ लिप्_१,९४।१६ ॥  
तव रोम्णि सकलामरेश्वरानयनद्वये शशिरवी पदद्वये  ।*  
निहिता रसातलगता वसुन्धरा तव पृष्ठतः सकलतारकादयः  ॥ लिप्_१,९४।१७ ॥*  
जगतां हिताय भवता वसुन्धरा भगवन् रसातलपुटं गता तदा  ।  
अबलोद्धृता च भगवंस्तवैव सकलं त्वयैव हि धृतं जगद्गुरो  ॥ लिप्_१,९४।१८ ॥  
इति वाक्पतिर्बहुविधैस्तवार्चनैः प्रणिपत्य विष्णुममरैः प्रजापतिः  ।  
विविधान्वरान् हरिमुखात्तु लब्धवान् हरिनाभिवारिजदेहभृत् स्वयम्  ॥ लिप्_१,९४।१९ ॥  
अथ तामुद्धृतां तेन धरां देवा मुनीश्वराः  ।  
मूर्ध्न्यारोप्य नमश्चक्रुश् चक्रिणः सन्निधौ तदा  ॥ लिप्_१,९४।२० ॥  
अनेनैव वराहेण चोद्धृतासि वरप्रदे  ।  
कृष्णेनाक्लिष्टकार्येण शतहस्तेन विष्णुना  ॥ लिप्_१,९४।२१ ॥  
धरणि त्वं महाभोगे भूमिस्त्वं धेनुरव्यये  ।  
लोकानां धारिणी त्वं हि मृत्तिके हर पातकम्  ॥ लिप्_१,९४।२२ ॥  
मनसा कर्मणा वाचा वरदे वारिजेक्षणे  ।  
त्वया हतेन पापेन जीवामस्त्वत्प्रसादतः  ॥ लिप्_१,९४।२३ ॥  
इत्युक्ता सा तदा देवी धरा देवैर् अथाब्रवीत्  ।  
वराहदंष्ट्राभिन्नायां धरायां मृत्तिकां द्विजाः  ॥ लिप्_१,९४।२४ ॥  
मन्त्रेणानेन यो बिभ्रत् मूर्ध्नि पापात्प्रमुच्यते  ।  
आयुष्मान् बलवान् धन्यः पुत्रपौत्रसमन्वितः  ॥ लिप्_१,९४।२५ ॥  
क्रमाद्भुवि दिवं प्राप्य कर्मान्ते मोदते सुरैः  ।  
अथ देवे गते त्यक्त्वा वराहे क्षीरसागरम्  ॥ लिप्_१,९४।२६ ॥  
वाराहरूपमनघं चचाल च धरा पुनः  ।  
तस्य दंष्ट्राभराक्रान्ता देवदेवस्य धीमतः  ॥ लिप्_१,९४।२७ ॥  
यदृच्छया भवः पश्यन् जगाम जगदीश्वरः  ।  
दंष्ट्रां जग्राह दृष्ट्वा तां भूषणार्थमथात्मनः  ॥ लिप्_१,९४।२८ ॥  
दधार च महादेवः कूर्चान्ते वै महोरसि  ।  
देवाश् च तुष्टुवुः सेन्द्रा देवदेवस्य वैभवम्  ॥ लिप्_१,९४।२९ ॥  
धरा प्रतिष्ठिता ह्येवं देवदेवेन लीलया  ।  
भूतानां सम्प्लवे चापि विष्णोश्चैव कलेवरम्  ॥ लिप्_१,९४।३० ॥  
ब्रह्मणश् च तथान्येषां देवानामपि लीलया  ।  
विभुरङ्गविभागेन भूषितो न यदि प्रभुः  ॥ लिप्_१,९४।३१ ॥  
कथं विमुक्तिर्विप्राणां तस्माद्दंष्ट्री महेश्वरः  ॥ लिप्_१,९४।३२ ॥  
  
इति श्रीलिङ्गमहापुराणे पूर्वभागे वराहप्रादुर्भावो नाम चतुर्नवतितमो ऽध्यायः  
  
  
  
_______________________________________________________________  
  
  
लिप्, १, ९५  
  
ऋषय ऊचुः  
नृसिंहेन हतः पूर्वं हिरण्याक्षाग्रजः श्रुतम्  ।  
कथं निषूदितस्तेन हिरण्यकशिपुर्वद  ॥ लिप्_१,९५।१ ॥  
  
सूत उवाच  
<Viṣṇu transforms into Nṛsiṃha and kills Hiraṇyakaśipu>  
हिरण्यकशिपोः पुत्रः प्रह्राद इति विश्रुतः  ।  
धर्मज्ञः सत्यसम्पन्नस् तपस्वी चाभवत्सुधीः  ॥ लिप्_१,९५।२ ॥  
जन्मप्रभृति देवेशं पूजयामास चाव्ययम्  ।  
सर्वज्ञं सर्वगं विष्णुं सर्वदेवभवोद्भवम्  ॥ लिप्_१,९५।३ ॥  
तमादिपुरुषं भक्त्या परब्रह्मस्वरूपिणम्  ।  
ब्रह्मणो ऽधिपतिं सृष्टि- स्थितिसंहारकारणम्  ॥ लिप्_१,९५।४ ॥  
सो ऽपि विष्णोस्तथाभूतं दृष्ट्वा पुत्रं समाहितम्  ।  
नमो नारायणायेति गोविन्देति मुहुर्मुहुः  ॥ लिप्_१,९५।५ ॥  
स्तुवन्तं प्राह देवारिः प्रदहन्निव पापधीः  ।  
न मां जानासि दुर्बुद्धे सर्वदैत्यामरेश्वरम्  ॥ लिप्_१,९५।६ ॥  
प्रह्राद वीर दुष्पुत्र द्विजदेवार्तिकारणम्  ।  
को विष्णुः पद्मजो वापि शक्रश् च वरुणो ऽथवा  ॥ लिप्_१,९५।७ ॥  
वायुः सोमस्तथेशानः पावको मम यः समः  ।  
मामेवार्चय भक्त्या च स्वल्पं नारायणं सदा  ॥ लिप्_१,९५।८ ॥  
प्रह्राद जीविते वाञ्छा तवैषा शृणु चास्ति चेत्  ।  
श्रुत्वापि तस्य वचनं हिरण्यकशिपोः सुधीः  ॥ लिप्_१,९५।९ ॥  
प्रह्रादः पूजयामास नमो नारायणेति च  ।  
नमो नारायणायेति सर्वदैत्यकुमारकान्  ॥ लिप्_१,९५।१० ॥  
अध्यापयामास च तां ब्रह्मविद्यां सुशोभनाम्  ।  
दुर्लङ्घ्यां चात्मनो दृष्ट्वा शक्रादिभिर् अपि स्वयम्  ॥ लिप्_१,९५।११ ॥  
पुत्रेण लङ्घितामाज्ञां हिरण्यः प्राह दानवान्  ।  
एतं नानाविधैर्वध्यं दुष्पुत्रं हन्तुमर्हथ  ॥ लिप्_१,९५।१२ ॥  
एवमुक्तास्तदा तेन दैत्येन सुदुरात्मना  ।  
निजघ्नुर्देवदेवस्य भृत्यं प्रह्रादमव्ययम्  ॥ लिप्_१,९५।१३ ॥  
तत्र तत्प्रतिकृतं तदा सुरैर् दैत्यराजतनयं द्विजोत्तमाः  ।  
क्षीरवारिनिधिशायिनः प्रभोर् निष्फलं त्वथ बभूव तेजसा  ॥ लिप्_१,९५।१४ ॥  
तदाथ गर्वभिन्नस्य हिरण्यकशिपोः प्रभुः  ।  
तत्रैवाविरभूद्धन्तुं नृसिंहाकृतिमास्थितः  ॥ लिप्_१,९५।१५ ॥  
जघान च सुतं प्रेक्ष्य पितरं दानवाधमम्  ।  
बिभेद तत्क्षणादेव करजैर् निशितैः शतैः  ॥ लिप्_१,९५।१६ ॥  
ततो निहत्य तं दैत्यं सबान्धवमघापहः  ।  
पीडयामास दैत्येन्द्रं युगान्ताग्निरिवापरः  ॥ लिप्_१,९५।१७ ॥  
नादैस्तस्य नृसिंहस्य घोरैर्वित्रासितं जगत्  ।  
आ ब्रह्मभुवनाद् विप्राः प्रचचाल च सुव्रताः  ॥ लिप्_१,९५।१८ ॥  
दृष्ट्वा सुरासुरमहोरगसिद्धसाध्यास् तस्मिन् क्षणे हरिविरिञ्चिमुखा नृसिंहम्  ।  
धैर्यं बलं च समवाप्य ययुर्विसृज्य आ दिङ्मुखान्तम् असुरक्षणतत्पराश् च  ॥ लिप्_१,९५।१९ ॥  
ततस्तैर्गतैः सैष देवो नृसिंहः सहस्राकृतिः सर्वपात् सर्वबाहुः  ।  
सहस्रेक्षणः सोमसूर्याग्निनेत्रस् तदा संस्थितः सर्वमावृत्य मायी  ॥ लिप्_१,९५।२० ॥  
तं तुष्टुवुः सुरश्रेष्ठा लोका लोकाचले स्थिताः  ।  
सब्रह्मकाः ससाध्याश् च सयमाः समरुद्गणाः  ॥ लिप्_१,९५।२१ ॥  
परात्परतरं ब्रह्म तत्त्वात् तत्त्वतमं भवान्  ।  
ज्योतिषां तु परं ज्योतिः परमात्मा जगन्मयः  ॥ लिप्_१,९५।२२ ॥  
स्थूलं सूक्ष्मं सुसूक्ष्मं च शब्दब्रह्ममयः शुभः  ।  
वागतीतो निरालम्बो निर्द्वन्द्वो निरुपप्लवः  ॥ लिप्_१,९५।२३ ॥  
यज्ञभुग्यज्ञमूर्तिस्त्वं यज्ञिनां फलदः प्रभुः  ।  
भवान्मत्स्याकृतिः कौर्मम् आस्थाय जगति स्थितः  ॥ लिप्_१,९५।२४ ॥  
वाराहीं चैव तां सैंहीम् आस्थायेहव्यवस्थितः  ।  
देवानां देवरक्षार्थं निहत्य दितिजेश्वरम्  ॥ लिप्_१,९५।२५ ॥  
द्विजशापच्छलेनैवम् अवतीर्णो ऽसि लीलया  ।  
न दृष्टं यत्त्वदन्यं हि भवान् सर्वं चराचरम्  ॥ लिप्_१,९५।२६ ॥  
भवान्विष्णुर्भवान् रुद्रो भवानेव पितामहः  ।  
भवानादिर्भवानन्तो भवानेव वयं विभो  ॥ लिप्_१,९५।२७ ॥  
भवानेव जगत्सर्वं प्रलापेन किमीश्वर  ।  
मायया बहुधा संस्थम् अद्वितीयमयं प्रभो  ॥ लिप्_१,९५।२८ ॥  
स्तोष्यामस्त्वां कथं भासि देवदेव मृगाधिप  ।  
स्तुतो ऽपि विविधैः स्तुत्यैर् भावैर्नानाविधैः प्रभुः  ॥ लिप्_१,९५।२९ ॥  
न जगाम द्विजाः शान्तिं मानयन्योनिमात्मनः  ।  
यो नृसिंहस्तवं भक्त्या पठेद्वार्थं विचारयेत्  ॥ लिप्_१,९५।३० ॥  
श्रावयेद्वा द्विजान्सर्वान् विष्णुलोके महीयते  ।  
<devas take refuge to Śiva>  
तदन्तरे शिवं देवाः सेन्द्राः सब्रह्मकाः प्रभुम्  ॥ लिप्_१,९५।३१ ॥  
सम्प्राप्य तुष्टुवुः सर्वं विज्ञाप्य मृगरूपिणः  ।  
ततो ब्रह्मादयस्तूर्णं संस्तूय परमेश्वरम्  ॥ लिप्_१,९५।३२ ॥  
आत्मत्राणाय शरणं जग्मुः परमकारणम्  ।  
मन्दरस्थं महादेवं क्रीडमानं सहोमया  ॥ लिप्_१,९५।३३ ॥  
सेवितं गणगन्धर्वैः सिद्धैरप्सरसां गणैः  ।  
देवताभिः सह ब्रह्मा भीतभीतः सगद्गदम्  ।  
प्रणम्य दण्डवद्भूमौ तुष्टाव परमेश्वरम्  ॥ लिप्_१,९५।३४ ॥  
  
ब्रह्मोवाच  
नमस्ते कालकालाय नमस्ते रुद्र मन्यवे  ।  
नमः शिवाय रुद्राय शङ्कराय शिवाय ते  ॥ लिप्_१,९५।३५ ॥  
उग्रो ऽसि सर्वभूतानां नियन्तासि शिवो ऽसि नः  ।  
नमः शिवाय शर्वाय शङ्करायार्त्तिहारिणे  ॥ लिप्_१,९५।३६ ॥  
मयस्कराय विश्वाय विष्णवे ब्रह्मणे नमः  ।  
अन्तकाय नमस्तुभ्यम् उमायाः पतये नमः  ॥ लिप्_१,९५।३७ ॥  
हिरण्यबाहवे साक्षाद् धिरण्यपतये नमः  ।  
शर्वाय सर्वरूपाय पुरुषाय नमोनमः  ॥ लिप्_१,९५।३८ ॥  
सदसद्व्यक्तिहीनाय महतः कारणाय ते  ।  
नित्याय विश्वरूपाय जायमानाय ते नमः  ॥ लिप्_१,९५।३९ ॥  
जाताय बहुधा लोके प्रभूताय नमोनमः  ।  
रुद्राय नीलरुद्राय कद्रुद्राय प्रचेतसे  ॥ लिप्_१,९५।४० ॥  
कालाय कालरूपाय नमः कालाङ्गहारिणे  ।  
मीढुष्टमाय देवाय शितिकण्ठाय ते नमः  ॥ लिप्_१,९५।४१ ॥  
महीयसे नमस्तुभ्यं हन्त्रे देवारिणां सदा  ।  
ताराय च सुताराय तारणाय नमोनमः  ॥ लिप्_१,९५।४२ ॥  
हरिकेशाय देवाय शम्भवे परमात्मने  ।  
देवानां शम्भवे तुभ्यं भूतानां शम्भवे नमः  ॥ लिप्_१,९५।४३ ॥  
शम्भवे हैमवत्याश् च मन्यवे रुद्ररूपिणे  ।  
कपर्दिने नमस्तुभ्यं कालकण्ठाय ते नमः  ॥ लिप्_१,९५।४४ ॥  
हिरण्याय महेशाय श्रीकण्ठाय नमोनमः  ।  
भस्मदिग्धशरीराय दण्डमुण्डीश्वराय च  ॥ लिप्_१,९५।४५ ॥  
नमो ह्रस्वाय दीर्घाय वामनाय नमोनमः  ।  
नम उग्रत्रिशूलाय उग्राय च नमो नमः  ॥ लिप्_१,९५।४६ ॥  
भीमाय भीमरूपाय भीमकर्मरताय ते  ।  
अग्रेवधाय वै भूत्वा नमो दूरेवधाय च  ॥ लिप्_१,९५।४७ ॥  
धन्विने शूलिने तुभ्यं गदिने हलिने नमः  ।  
चक्रिणे वर्मिणे नित्यं दैत्यानां कर्मभेदिने  ॥ लिप्_१,९५।४८ ॥  
सद्याय सद्यरूपाय सद्योजाताय ते नमः  ।  
वामाय वामरूपाय वामनेत्राय ते नमः  ॥ लिप्_१,९५।४९ ॥  
अघोररूपाय विकटाय विकटशरीराय ते नमः  ।*  
पुरुषरूपाय पुरुषैकतत्पुरुषाय वै नमः  ॥ लिप्_१,९५।५० ॥*  
पुरुषार्थप्रदानाय पतये परमेष्ठिने  ।  
ईशानाय नमस्तुभ्यम् ईश्वराय नमोनमः  ॥ लिप्_१,९५।५१ ॥  
ब्रह्मणे ब्रह्मरूपाय नमः साक्षाच्छिवाय ते  ।  
सर्वविष्णुर्नृसिंहस्य रूपमास्थाय विश्वकृत्  ॥ लिप्_१,९५।५२ ॥  
हिरण्यकशिपुं हत्वा करजैर्निशितैः स्वयम्  ।  
दैत्येन्द्रैर्बहुभिः सार्धं हितार्थं जगतां प्रभुः  ॥ लिप्_१,९५।५३ ॥  
सैंहीं समानयन्योनिं बाधते निखिलं जगत्  ।  
यत्कृत्यमत्र देवेश तत्कुरुष्व भवानिह  ॥ लिप्_१,९५।५४ ॥  
उग्रो ऽसि सर्वदुष्टानां नियन्तासि शिवो ऽसि नः  ।  
कालकूटादिवपुषा त्राहि नः शरणागतान्  ॥ लिप्_१,९५।५५ ॥  
शुक्रं तु वृत्तं विश्वेश क्रीडा वै केवलं वयम्  ।  
तवोन्मेषनिमेषाभ्याम् अस्माकं प्रलयोदयौ  ॥ लिप्_१,९५।५६ ॥  
उन्मीलयेत् त्वयि ब्रह्मन् विनाशो ऽस्ति न ते शिव  ।  
सन्तप्तास्मो वयं देव हरिणामिततेजसा  ॥ लिप्_१,९५।५७ ॥  
सर्वलोकहितायैनं तत्त्वं संहर्तुमिच्छसि  ।  
  
सूत उवाच  
विज्ञापितस् तथा देवः प्रहसन्प्राह तान् सुरान्  ॥ लिप्_१,९५।५८ ॥  
अभयं च ददौ तेषां हनिष्यामीति तं प्रभुः  ।  
सो ऽपि शक्रः सुरैः सार्धं प्रणिपत्य यथागतम्  ॥ लिप्_१,९५।५९ ॥  
जगाम भगवान् ब्रह्मा तथान्ये च सुरोत्तमाः  ।  
अथोत्थाय महादेवः शारभं रूपमास्थितः  ॥ लिप्_१,९५।६० ॥  
ययौ प्रान्ते नृसिंहस्य गर्वितस्य मृगाशिनः  ।  
अपहृत्य तदा प्राणान् शरभः सुरपूजितः  ॥ लिप्_१,९५।६१ ॥  
सिंहात्ततो नरो भूत्वा जगाम च यथाक्रमम्  ।  
एवं स्तुतस्तदा देवैर् जगाम स यथाक्रमम्  ॥ लिप्_१,९५।६२ ॥  
यः पठेच्छृणुयाद्वापि संस्तवं शार्वमुत्तमम्  ।  
रुद्रलोकमनुप्राप्य रुद्रेण सह मोदते  ॥ लिप्_१,९५।६३ ॥  
  
इति श्रीलिङ्गमहापुराणे पूर्वभागे नारसिंहे पञ्चनवतितमो ऽध्यायः  
  
  
  
_______________________________________________________________  
  
  
लिप्, १, ९६  
  
ऋषय ऊचुः  
कथं देवो महादेवो विश्वसंहारकारकः  ।  
शरभाख्यं महाघोरं विकृतं रूपमास्थितः  ॥ लिप्_१,९६।१ ॥  
किं किं धैर्यं कृतं तेन ब्रूहि सर्वम् अशेषतः  ।  
  
सूत उवाच  
एवमभ्यर्थितो देवैर् मतिं चक्रे कृपालयः  ॥ लिप्_१,९६।२ ॥  
यत्तेजस्तु नृसिंहाख्यं संहर्तुं परमेश्वरः  ।  
तदर्थं स्मृतवान् रुद्रो वीरभद्रं महाबलम्  ॥ लिप्_१,९६।३ ॥  
<Bhairava (description)>  
आत्मनो भैरवं रूपं महाप्रलयकारकम्  ।  
आजगाम पुरा सद्यो गणानामग्रतो हसन्  ॥ लिप्_१,९६।४ ॥  
साट्टहासैर् गणवरैर् उत्पतद्भिर् इतस्ततः  ।  
नृसिंहरूपैरत्युग्रैः कोटिभिः परिवारितः  ॥ लिप्_१,९६।५ ॥  
तावद्भिर् अभितो वीरैर् नृत्यद्भिश् च मुदान्वितैः  ।  
क्रीडद्भिश् च महाधीरैर् ब्रह्माद्यैः कन्दुकैरिव  ॥ लिप्_१,९६।६ ॥  
अदृष्टपूर्वैरन्यैश् च वेष्टितो वीरवन्दितः  ।  
कल्पान्तज्वलनज्वालो विलसल्लोचनत्रयः  ॥ लिप्_१,९६।७ ॥  
आत्तशस्त्रो जटाजूटे ज्वलद्बालेन्दुमण्डितः  ।  
बालेन्दुद्वितयाकार- तीक्ष्णदंष्ट्राङ्कुरद्वयः  ॥ लिप्_१,९६।८ ॥  
आखण्डलधनुःखण्ड- सन्निभभ्रूलतायुतः  ।  
महाप्रचण्डहुङ्कार- बधिरीकृतदिङ्मुखः  ॥ लिप्_१,९६।९ ॥  
नीलमेघाञ्जनाकार- भीषणश्मश्रुरद्भुतः  ।  
वादखण्डम् अखण्डाभ्यां भ्रामयंस्त्रिशिखं मुहुः  ॥ लिप्_१,९६।१० ॥  
वीरभद्रो ऽपि भगवान् वीरशक्तिविजृम्भितः  ।  
स्वयं विज्ञापयामास किमत्र स्मृतिकारणम्  ॥ लिप्_१,९६।११ ॥  
आज्ञापय जगत्स्वामिन् प्रसादः क्रियतां मयि  ।  
<Śiva orders the destruction of Nṛsiṃha>  
  
श्रीभगवानुवाच  
अकाले भयमुत्पन्नं देवानामपि भैरव  ॥ लिप्_१,९६।१२ ॥  
ज्वलितः स नृसिंहाग्निः शमयैनं दुरासदम्  ।  
सान्त्वयन् बोधयादौ तं तेन किं नोपशाम्यति  ॥ लिप्_१,९६।१३ ॥  
ततो मत्परमं भावं भैरवं सम्प्रदर्शय  ।  
सूक्ष्मं सूक्ष्मेण संहृत्य स्थूलं स्थूलेन तेजसा  ॥ लिप्_१,९६।१४ ॥  
वक्त्रमानय कृत्तिं च वीरभद्र ममाज्ञया  ।  
इत्यादिष्टो गणाध्यक्षः प्रशान्तवपुरास्थितः  ॥ लिप्_१,९६।१५ ॥  
जगाम रंहसा तत्र यत्रास्ते नरकेसरी  ।  
ततस्तं बोधयामास वीरभद्रो हरो हरिम्  ॥ लिप्_१,९६।१६ ॥  
उवाच वाक्यमीशानः पिता पुत्रमिवौरसम्  ।  
<discussion of Nṛsiṃha and Vīrabhadra>  
  
श्रीवीरभद्र उवाच  
जगत्सुखाय भगवन्न् अवतीर्णो ऽसि माधव  ॥ लिप्_१,९६।१७ ॥  
स्थित्यर्थेन च युक्तो ऽसि परेण परमेष्ठिना  ।  
जन्तुचक्रं भगवता रक्षितं मत्स्यरूपिणा  ॥ लिप्_१,९६।१८ ॥  
पुच्छेनैव समाबध्य भ्रमन्नेकार्णवे पुरा  ।  
बिभर्षि कूर्मरूपेण वाराहेणोद्धृता मही  ॥ लिप्_१,९६।१९ ॥  
अनेन हरिरूपेण हिरण्यकशिपुर्हतः  ।  
वामनेन बलिर्बद्धस् त्वया विक्रमता पुनः  ॥ लिप्_१,९६।२० ॥  
त्वम् एव सर्वभूतानां प्रभावः प्रभुर् अव्ययः  ।  
यदा यदा हि लोकस्य दुःखं किञ्चित् प्रजायते  ॥ लिप्_१,९६।२१ ॥  
तदा तदावतीर्णस्त्वं करिष्यसि निरामयम्  ।  
नाधिकस्त्वत्समो ऽप्यस्ति हरे शिवपरायण  ॥ लिप्_१,९६।२२ ॥  
त्वया धर्माश् च वेदाश् च शुभे मार्गे प्रतिष्ठिताः  ।  
यदर्थम् अवतारो ऽयं निहतः सो ऽपि केशव  ॥ लिप्_१,९६।२३ ॥  
अत्यन्तघोरं भगवन् नरसिंह वपुस्तव  ।  
उपसंहर विश्वात्मंस् त्वमेव मम सन्निधौ  ॥ लिप्_१,९६।२४ ॥  
  
सूत उवाच  
इत्युक्तो वीरभद्रेण नृसिंहः शान्तया गिरा  ।  
ततो ऽधिकं महाघोरं कोपं प्रज्वालयद्धरिः  ॥ लिप्_१,९६।२५ ॥  
  
श्रीनृसिंह उवाच  
आगतो ऽसि यतस्तत्र गच्छ त्वं मा हितं वद  ।  
इदानीं संहरिष्यामि जगदेतच्चराचरम्  ॥ लिप्_१,९६।२६ ॥  
संहर्तुर् न हि संहारः स्वतो वा परतो ऽपि वा  ।  
शासितं मम सर्वत्र शास्ता को ऽपि न विद्यते  ॥ लिप्_१,९६।२७ ॥  
मत्प्रसादेन सकलं समर्यादं प्रवर्तते  ।  
अहं हि सर्वशक्तीनां प्रवर्तकनिवर्तकः  ॥ लिप्_१,९६।२८ ॥  
यद् यद् विभूतिमत् सत्त्वं श्रीमदूर्जितमेव वा  ।  
तत्तद्विद्धि गणाध्यक्ष मम तेजोविजृम्भितम्  ॥ लिप्_१,९६।२९ ॥  
देवतापरमार्थज्ञा ममैव परमं विदुः  ।  
मदंशाः शक्तिसम्पन्ना ब्रह्मशक्रादयः सुराः  ॥ लिप्_१,९६।३० ॥  
मन्नाभिपङ्कजाज्जातः पुरा ब्रह्मा चतुर्मुखः  ।  
तल्ललाटसमुत्पन्नो भगवान्वृषभध्वजः  ॥ लिप्_१,९६।३१ ॥  
रजसाधिष्ठितः स्रष्टा रुद्रस्तामस उच्यते  ।  
अहं नियन्ता सर्वस्य मत्परं नास्ति दैवतम्  ॥ लिप्_१,९६।३२ ॥  
विश्वाधिकः स्वतन्त्रश् च कर्ता हर्ताखिलेश्वरः  ।  
इदं तु मत्परं तेजः कः पुनः श्रोतुमिच्छति  ॥ लिप्_१,९६।३३ ॥  
अतो मां शरणं प्राप्य गच्छ त्वं विगतज्वरः  ।  
अवेहि परमं भावम् इदं भूतमहेश्वरः  ॥ लिप्_१,९६।३४ ॥  
कालो ऽस्म्यहं कालविनाशहेतुर् लोकान् समाहर्तुम् अहं प्रवृत्तः  ।  
मृत्योर्मृत्युं विद्धि मां वीरभद्र जीवन्त्येते मत्प्रसादेन देवाः  ॥ लिप्_१,९६।३५ ॥  
  
सूत उवाच  
साहङ्कारमिदं श्रुत्वा हरेर् अमितविक्रमः  ।  
विहस्योवाच सावज्ञं ततो विस्फुरिताधरः  ॥ लिप्_१,९६।३६ ॥  
  
श्रीवीरभद्र उवाच  
किं न जानासि विश्वेशं संहर्तारं पिनाकिनम्  ।  
असद्वादो विवादश् च विनाशस्त्वयि केवलः  ॥ लिप्_१,९६।३७ ॥  
तवान्योन्यावताराणि कानि शेषाणि साम्प्रतम्  ।  
कृतानि येन केनापि कथाशेषो भविष्यति  ॥ लिप्_१,९६।३८ ॥  
दोषं त्वं पश्य एतत्त्वम् अवस्थामीदृशीं गतः  ।  
तेन संहारदक्षेण क्षणात्सङ्क्षयमेष्यसि  ॥ लिप्_१,९६।३९ ॥  
प्रकृतिस्त्वं पुमान् रुद्रस् त्वयि वीर्यं समाहितम्  ।  
त्वन्नाभिपङ्कजाज्जातः पञ्चवक्त्रः पितामहः  ॥ लिप्_१,९६।४० ॥  
सृष्ट्यर्थेन जगत्पूर्वं शङ्करं नीललोहितम्  ।  
ललाटे चिन्तयामास तपस्युग्रे व्यवस्थितः  ॥ लिप्_१,९६।४१ ॥  
तल्ललाटादभूच्छम्भोः सृष्ट्यर्थं तन्न दूषणम्  ।  
अंशो ऽहं देवदेवस्य महाभैरवरूपिणः  ॥ लिप्_१,९६।४२ ॥  
त्वत्संहारे नियुक्तो ऽस्मि विनयेन बलेन च  ।  
एवं रक्षो विदार्यैव त्वं शक्तिकलया युतः  ॥ लिप्_१,९६।४३ ॥  
अहङ्कारावलेपेन गर्जसि त्वमतन्द्रितः  ।  
उपकारो ह्यसाधूनाम् अपकाराय केवलम्  ॥ लिप्_१,९६।४४ ॥  
यदि सिंह महेशानं स्वपुनर्भूत मन्यसे  ।  
न त्वं स्रष्टा न संहर्ता न स्वतन्त्रो हि कुत्रचित्  ॥ लिप्_१,९६।४५ ॥  
कुलालचक्रवच्छक्त्या प्रेरितो ऽसि पिनाकिना  ।  
अद्यापि तव निक्षिप्तं कपालं कूर्मरूपिणः  ॥ लिप्_१,९६।४६ ॥  
हरहारलतामध्ये मुग्ध कस्मान्न बुध्यसे  ।  
विस्मृतं किं तदंशेन दंष्ट्रोत्पातनपीडितः  ॥ लिप्_१,९६।४७ ॥  
वाराहविग्रहस्ते ऽद्य साक्रोशं तारकारिणा  ।  
दग्धो ऽसि यस्य शूलाग्रे विष्वक्सेनच्छलाद्भवान्  ॥ लिप्_१,९६।४८ ॥  
दक्षयज्ञे शिरश्छिन्नं मया ते यज्ञरूपिणः  ।  
अद्यापि तव पुत्रस्य ब्रह्मणः पञ्चमं शिरः  ॥ लिप्_१,९६।४९ ॥  
छिन्नं तमेनाभिसन्धं तदंशं तस्य तद्बलम्  ।  
निर्जितस्त्वं दधीचेन सङ्ग्रामे समरुद्गणः  ॥ लिप्_१,९६।५० ॥  
कण्डूयमाने शिरसि कथं तद्विस्मृतं त्वया  ।  
चक्रं विक्रमतो यस्य चक्रपाणे तव प्रियम्  ॥ लिप्_१,९६।५१ ॥  
कुतः प्राप्तं कृतं केन त्वया तदपि विस्मृतम्  ।  
ते मया सकला लोका गृहीतास्त्वं पयोनिधौ  ॥ लिप्_१,९६।५२ ॥  
निद्रापरवशः शेषे स कथं सात्त्विको भवान्  ।  
त्वदादिस्तम्बपर्यन्तं रुद्रशक्तिविजृम्भितम्  ॥ लिप्_१,९६।५३ ॥  
शक्तिमानभितस्त्वं च ह्य् अनलस्त्वं च मोहितः  ।  
तत्तेजसो ऽपि माहात्म्यं युवां द्रष्टुं न हि क्षमौ  ॥ लिप्_१,९६।५४ ॥  
स्थूला ये हि प्रपश्यन्ति तद्विष्णोः परमं पदम्  ।  
द्यावापृथिव्या इन्द्राग्नि- यमस्य वरुणस्य च  ॥ लिप्_१,९६।५५ ॥  
ध्वान्तोदरे शशाङ्कस्य जनित्वा परमेश्वरः  ।  
कालो ऽसि त्वं महाकालः कालकालो महेश्वरः  ॥ लिप्_१,९६।५६ ॥  
अतस्त्वमुग्रकलया मृत्योर्मृत्युर्भविष्यसि  ।  
स्थिरधन्वा क्षयो वीरो वीरो विश्वाधिकः प्रभुः  ॥ लिप्_१,९६।५७ ॥  
उपहस्ता ज्वरं भीमो मृगपक्षिहिरण्मयः  ।  
शास्ताशेषस्य जगतो न त्वं नैवचतुर्मुखः  ॥ लिप्_१,९६।५८ ॥  
इत्थं सर्वं समालोक्य संहरात्मानम् आत्मना  ।  
नो चेदिदानीं क्रोधस्य महाभैरवरूपिणः  ॥ लिप्_१,९६।५९ ॥  
वज्राशनिरिव स्थाणोस् त्व् एवं मृत्युः पतिष्यति  ।  
  
सूत उवाच  
इत्युक्तो वीरभद्रेण नृसिंहः क्रोधविह्वलः  ॥ लिप्_१,९६।६० ॥  
ननाद तनुवेगेन तं गृहीतुं प्रचक्रमे  ।  
अत्रान्तरे महाघोरं विपक्षभयकारणम्  ॥ लिप्_१,९६।६१ ॥  
गगनव्यापि दुर्धर्ष- शैवतेजःसमुद्भवम्  ।  
वीरभद्रस्य तद्रूपं तत्क्षणादेव दृश्यते  ॥ लिप्_१,९६।६२ ॥  
न तद्धिरण्मयं सौम्यं न सौरं नाग्निसम्भवम्  ।  
न तडिच्चन्द्रसदृशम् अनौपम्यं महेश्वरम्  ॥ लिप्_१,९६।६३ ॥  
तदा तेजांसि सर्वाणि तस्मिन् लीनानि शाङ्करे  ।  
ततो व्यक्तो महातेजा व्यक्ते सम्भवतस्ततः  ॥ लिप्_१,९६।६४ ॥  
रुद्रसाधारणं चैव चिह्नितं विकृताकृति  ।  
ततः संहाररूपेण सुव्यक्तः परमेश्वरः  ॥ लिप्_१,९६।६५ ॥  
पश्यतां सर्वदेवानां जयशब्दादिमङ्गलैः  ।  
सहस्रबाहुर् जटिलश् चन्द्रार्धकृतशेखरः  ॥ लिप्_१,९६।६६ ॥  
स मृगार्धशरीरेण पक्षाभ्यां चञ्चुना द्विजाः  ।  
अतितीक्ष्णमहादंष्ट्रो वज्रतुल्यनखायुधः  ॥ लिप्_१,९६।६७ ॥  
कण्ठे कालो महाबाहुश् चतुष्पाद् वह्निसम्भवः  ।  
युगान्तोद्यतजीमूत- भीमगम्भीरनिःस्वनः  ॥ लिप्_१,९६।६८ ॥  
समं कुपितवृत्ताग्नि- व्यावृत्तनयनत्रयः  ।  
स्पष्टदंष्ट्रो ऽधरोष्ठश् च हुङ्कारेण युतो हरः  ॥ लिप्_१,९६।६९ ॥  
<Śiva overcomes Viṣṇu>  
हरिस्तद्दर्शनादेव विनष्टबलविक्रमः  ।  
बिभ्रद् और्म्यं सहस्रांशोर् अधः खद्योतविभ्रमम्  ॥ लिप्_१,९६।७० ॥  
अथ विभ्रम्य पक्षाभ्यां नाभिपादे ऽभ्युदारयन्  ।  
पादावाबध्य पुच्छेन बाहुभ्यां बाहुमण्डलम्  ॥ लिप्_१,९६।७१ ॥  
भिन्दन्नुरसि बाहुभ्यां निजग्राह हरो हरिम्  ।  
ततो जगाम गगनं देवैः सह महर्षिभिः  ॥ लिप्_१,९६।७२ ॥  
सहसैव भयाद्विष्णुं विहगश् च यथोरगम्  ।  
उत्क्षिप्योत्क्षिप्य सङ्गृह्य निपात्य च निपात्य च  ॥ लिप्_१,९६।७३ ॥  
उड्डीयोड्डीय भगवान् पक्षाघातविमोहितम्  ।  
हरिं हरन्तं वृषभं विश्वेशानं तमीश्वरम्  ॥ लिप्_१,९६।७४ ॥  
अनुयान्ति सुराः सर्वे नमोवाक्येन तुष्टुवुः  ।  
नीयमानः परवशो दीनवक्त्रः कृताञ्जलिः  ॥ लिप्_१,९६।७५ ॥  
तुष्टाव परमेशानं हरिस्तं ललिताक्षरैः  ।  
<Viṣṇu praises Śiva>  
  
श्रीनृसिंह उवाच  
नमो रुद्राय शर्वाय महाग्रासाय विष्णवे  ॥ लिप्_१,९६।७६ ॥  
नम उग्राय भीमाय नमः क्रोधाय मन्यवे  ।  
नमो भवाय शर्वाय शङ्कराय शिवाय ते  ॥ लिप्_१,९६।७७ ॥  
कालकालाय कालाय महाकालाय मृत्यवे  ।  
वीराय वीरभद्राय क्षयद्वीराय शूलिने  ॥ लिप्_१,९६।७८ ॥  
महादेवाय महते पशूनां पतये नमः  ।  
एकाय नीलकण्ठाय श्रीकण्ठाय पिनाकिने  ॥ लिप्_१,९६।७९ ॥  
नमो ऽनन्ताय सूक्ष्माय नमस्ते मृत्युमन्यवे  ।  
पराय परमेशाय परात्परतराय ते  ॥ लिप्_१,९६।८० ॥  
परात्पराय विश्वाय नमस्ते विश्वमूर्त्तये  ।  
नमो विष्णुकलत्राय विष्णुक्षेत्राय भानवे  ॥ लिप्_१,९६।८१ ॥  
कैवर्ताय किराताय महाव्याधाय शाश्वते  ।  
भैरवाय शरण्याय महाभैरवरूपिणे  ॥ लिप्_१,९६।८२ ॥  
नमो नृसिंहसंहर्त्रे कामकालपुरारये  ।  
महापाशौघसंहर्त्रे विष्णुमायान्तकारिणे  ॥ लिप्_१,९६।८३ ॥  
त्र्यम्बकाय त्र्यक्षराय शिपिविष्टाय मीढुषे  ।  
मृत्युञ्जयाय शर्वाय सर्वज्ञाय मखारये  ॥ लिप्_१,९६।८४ ॥  
मखेशाय वरेण्याय नमस्ते वह्निरूपिणे  ।  
महाघ्राणाय जिह्वाय प्राणापानप्रवर्तिने  ॥ लिप्_१,९६।८५ ॥  
त्रिगुणाय त्रिशूलाय गुणातीताय योगिने  ।  
संसाराय प्रवाहाय महायन्त्रप्रवर्तिने  ॥ लिप्_१,९६।८६ ॥  
नमश्चन्द्राग्निसूर्याय मुक्तिवैचित्र्यहेतवे  ।  
वरदायावताराय सर्वकारणहेतवे  ॥ लिप्_१,९६।८७ ॥  
कपालिने करालाय पतये पुण्यकीर्त्तये  ।  
अमोघायाग्निनेत्राय लकुलीशाय शम्भवे  ॥ लिप्_१,९६।८८ ॥  
भिषक्तमाय मुण्डाय दण्डिने योगरूपिणे  ।  
मेघवाहाय देवाय पार्वतीपतये नमः  ॥ लिप्_१,९६।८९ ॥  
अव्यक्ताय विशोकाय स्थिराय स्थिरधन्विने  ।  
स्थाणवे कृत्तिवासाय नमः पञ्चार्थहेतवे  ॥ लिप्_१,९६।९० ॥  
वरदायैकपादाय नमश्चन्द्रार्धमौलिने  ।  
नमस्ते ऽध्वरराजाय वयसां पतये नमः  ॥ लिप्_१,९६।९१ ॥  
योगीश्वराय नित्याय सत्याय परमेष्ठिने  ।  
सर्वात्मने नमस्तुभ्यं नमः सर्वेश्वराय ते  ॥ लिप्_१,९६।९२ ॥  
एकद्वित्रिचतुःपञ्च- कृत्वस् ते ऽस्तु नमोनमः  ।  
दशकृत्वस्तु साहस्र- कृत्वस्ते च नमोनमः  ॥ लिप्_१,९६।९३ ॥  
नमो ऽपरिमितं कृत्वानन्तकृत्वो नमोनमः  ।  
नमोनमो नमो भूयः पुनर्भूयो नमोनमः  ॥ लिप्_१,९६।९४ ॥  
  
सूत उवाच  
नाम्नामष्टशतेनैवं स्तुत्वामृतमयेन तु  ।  
पुनस्तु प्रार्थयामास नृसिंहः शरभेश्वरम्  ॥ लिप्_१,९६।९५ ॥  
यदा यदा ममाज्ञानम् अत्यहङ्कारदूषितम्  ।  
तदा तदापनेतव्यं त्वयैव परमेश्वर  ॥ लिप्_१,९६।९६ ॥  
एवं विज्ञापयन्प्रीतः शङ्करं नरकेसरी  ।  
नन्वशक्तो भवान् विष्णो जीवितान्तं पराजितः  ॥ लिप्_१,९६।९७ ॥  
तद्वक्त्रशेषमात्रान्तं कृत्वा सर्वस्य विग्रहम्  ।  
शुक्तिशित्यं तदा मङ्गं वीरभद्रः क्षणात्ततः  ॥ लिप्_१,९६।९८ ॥  
  
देवा ऊचुः  
अथ ब्रह्मादयः सर्वे वीरभद्र त्वया दृशा  ।  
जीविताः स्मो वयं देवाः पर्जन्येनेव पादपाः  ॥ लिप्_१,९६।९९ ॥  
यस्य भीषा दहत्यग्निर् उदेति च रविः स्वयम्  ।  
वातो वाति च सो ऽसि त्वं मृत्युर्धावति पञ्चमः  ॥ लिप्_१,९६।१०० ॥  
यदव्यक्तं परं व्योम कलातीतं सदाशिवम्  ।  
भगवंस्त्वामेव भवं वदन्ति ब्रह्मवादिनः  ॥ लिप्_१,९६।१०१ ॥  
के वयमेव धातुक्ये वेदने परमेश्वरः  ।  
न विद्धि परमं धाम रूपलावण्यवर्णने  ॥ लिप्_१,९६।१०२ ॥  
उपसर्गेषु सर्वेषु त्रायस्वास्मान् गणाधिप  ।  
एकादशात्मन् भगवान् वर्तते रूपवान् हरः  ॥ लिप्_१,९६।१०३ ॥  
ईदृशान् ते ऽवताराणि दृष्ट्वा शिव बहूंस्तमः  ।  
कदाचित् सन्दिहेन् नास्मांस् त्वच्चिन्तास्तमया तथा  ॥ लिप्_१,९६।१०४ ॥  
गुञ्जागिरिवरतटामितरूपाणि सर्वशः  ।  
अभ्यसंहर गम्यं ते न नीतव्यं परापरा  ॥ लिप्_१,९६।१०५ ॥  
द्वे तनू तव रुद्रस्य वेदज्ञा ब्राह्मणा विदुः  ।  
घोराप्यन्या शिवाप्यन्या ते प्रत्येकमनेकधा  ॥ लिप्_१,९६।१०६ ॥  
इहास्मान्पाहि भगवन् नित्याहतमहाबलः  ।  
भवता हि जगत्सर्वं व्याप्तं स्वेनैव तेजसा  ॥ लिप्_१,९६।१०७ ॥  
ब्रह्मविष्ण्विन्द्रचन्द्रादि वयं च प्रमुखाः सुराः  ।  
सुरासुराः सम्प्रसूतास् त्वत्तः सर्वे महेश्वर  ॥ लिप्_१,९६।१०८ ॥  
ब्रह्मा च इन्द्रो विष्णुश् च यमाद्या न सुरासुरान्  ।  
ततो निगृह्य च हरिं सिंह इत्य् उपचेतसम्  ॥ लिप्_१,९६।१०९ ॥  
यतो बिभर्षि सकलं विभज्य तनुमष्टधा  ।  
अतो ऽस्मान् पाहि भगवन् सुरान् दानैर् अभीप्सितैः  ॥ लिप्_१,९६।११० ॥  
उवाच तान् सुरान्देवो महर्षींश् च पुरातनान्  ।  
यथा जले जलं क्षिप्तं क्षीरं क्षीरे घृतं घृते  ॥ लिप्_१,९६।१११ ॥  
एक एव तदा विष्णुः शिवलीनो न चान्यथा  ।  
एष एव नृसिंहात्मा सदर्पश् च महाबलः  ॥ लिप्_१,९६।११२ ॥  
जगत्संहारकारेण प्रवृत्तो नरकेसरी  ।  
याजनीयो नमस्तस्मै मद्भक्तिसिद्धिकाङ्क्षिभिः  ॥ लिप्_१,९६।११३ ॥  
एतावदुक्त्वा भगवान् वीरभद्रो महाबलः  ।  
अपश्यन् सर्वभूतानां तत्रैवान्तरधीयत  ॥ लिप्_१,९६।११४ ॥  
नृसिंहकृत्तिवसनस् तदाप्रभृति शङ्करः  ।  
वक्त्रं तन्मुण्डमालायां नायकत्वेन कल्पितम्  ॥ लिप्_१,९६।११५ ॥  
ततो देवा निरातङ्काः कीर्तयन्तः कथामिमाम्  ।  
विस्मयोत्फुल्लनयना जग्मुः सर्वे यथागतम्  ॥ लिप्_१,९६।११६ ॥  
य इदं परमाख्यानं पुण्यं वेदैः समन्वितम्  ।  
पठित्वा शृणुते चैव सर्वदुःखविनाशनम्  ॥ लिप्_१,९६।११७ ॥  
धन्यं यशस्यम् आयुष्यम् आरोग्यं पुष्टिवर्धनम्  ।  
सर्वविघ्नप्रशमनं सर्वव्याधिविनाशनम्  ॥ लिप्_१,९६।११८ ॥  
अपमृत्युप्रशमनं महाशान्तिकरं शुभम्  ।  
अरिचक्रप्रशमनं सर्वाधिप्रविनाशनम्  ॥ लिप्_१,९६।११९ ॥  
ततो दुःस्वप्नशमनं सर्वभूतनिवारणम्  ।  
विषग्रहक्षयकरं पुत्रपौत्रादिवर्धनम्  ॥ लिप्_१,९६।१२० ॥  
योगसिद्धिप्रदं सम्यक् शिवज्ञानप्रकाशकम्  ।  
शेषलोकस्य सोपानं वाञ्छितार्थैकसाधनम्  ॥ लिप्_१,९६।१२१ ॥  
विष्णुमायानिरसनं देवतापरमार्थदम्  ।  
वाञ्छासिद्धिप्रदं चैव ऋद्धिप्रज्ञादिसाधनम्  ॥ लिप्_१,९६।१२२ ॥  
इदं तु शरभाकारं परं रूपं पिनाकिनः  ।  
प्रकाशितव्यं भक्तेषु चिरेषूद्यमितेषु च  ॥ लिप्_१,९६।१२३ ॥  
तैरेव पठितव्यं च श्रोतव्यं च शिवात्मभिः  ।  
शिवोत्सवेषु सर्वेषु चतुर्दश्यष्टमीषु च  ॥ लिप्_१,९६।१२४ ॥  
पठेत्प्रतिष्ठाकालेषु शिवसन्निधिकारणम्  ।  
चोरव्याघ्राहिसिंहान्त- कृतो राजभयेषु च  ॥ लिप्_१,९६।१२५ ॥  
अत्रान्योत्पातभूकम्प- दवाग्निपांसुवृष्टिषु  ।  
उल्कापाते महावाते विना वृष्ट्यातिवृष्टिषु  ॥ लिप्_१,९६।१२६ ॥  
अतस्तत्र पठेद्विद्वाञ् छिवभक्तो दृढव्रतः  ।  
यः पठेच्छृणुयाद्वापि स्तवं सर्वमनुत्तमम्  ॥ लिप्_१,९६।१२७ ॥  
स रुद्रत्वं समासाद्य रुद्रस्यानुचरो भवेत्  ॥ लिप्_१,९६।१२८ ॥  
  
इति श्रीलिङ्गमहापुराणे पूर्वभागे शरभप्रादुर्भावो नाम षण्णवतितमो ऽध्यायः  
  
  
  
_______________________________________________________________  
  
  
लिप्, १, ९७  
  
ऋषय ऊचुः  
जलन्धरं जटामौलिः पुरा जम्भारिविक्रमम्  ।  
कथं जघान भगवान् भगनेत्रहरो हरः  ॥ लिप्_१,९७।१ ॥  
वक्तुमर्हसि चास्माकं रोमहर्षण सुव्रत  ।  
  
सूत उवाच  
जलन्धर इति ख्यातो जलमण्डलसम्भवः  ॥ लिप्_१,९७।२ ॥  
आसीदन्तकसङ्काशस् तपसा लब्धविक्रमः  ।  
तेन देवाः सगन्धर्वाः सयक्षोरगराक्षसाः  ॥ लिप्_१,९७।३ ॥  
निर्जिताः समरे सर्वे ब्रह्मा च भगवानजः  ।  
जित्वैव देवसङ्घातं ब्रह्माणं वै जलन्धरः  ॥ लिप्_१,९७।४ ॥  
जगाम देवदेवेशं विष्णुं विश्वहरं गुरुम्  ।  
तयोः समभवद्युद्धं दिवारात्रम् अविश्रमम्  ॥ लिप्_१,९७।५ ॥  
जलन्धरेशयोस्तेन निर्जितो मधुसूदनः  ।  
जलन्धरो ऽपि तं जित्वा देवदेवं जनार्दनम्  ॥ लिप्_१,९७।६ ॥  
प्रोवाचेदं दितेः पुत्रान् न्यायधीर्जेतुमीश्वरम्  ।  
सर्वे जिता मया युद्धे शङ्करो ह्यजितो रणे  ॥ लिप्_१,९७।७ ॥  
तं जित्वा सर्वमीशानं गणपैर् नन्दिना क्षणात्  ।  
अहमेव भवत्वं च ब्रह्मत्वं वैष्णवं तथा  ॥ लिप्_१,९७।८ ॥  
वासवत्वं च युष्माकं दास्ये दानवपुङ्गवाः  ।  
जलन्धरवचः श्रुत्वा सर्वे ते दानवाधमाः  ॥ लिप्_१,९७।९ ॥  
जगर्जुरुच्चैः पापिष्ठा मृत्युदर्शनतत्पराः  ।  
दैत्यैरेतैस्तथान्यैश् च रथनागतुरङ्गमैः  ॥ लिप्_१,९७।१० ॥  
सन्नद्धैः सह सन्नह्य शर्वं प्रति ययौ बली  ।  
भवो ऽपि दृष्ट्वा दैत्येन्द्रं मेरुकूटमिव स्थितम्  ॥ लिप्_१,९७।११ ॥  
अवध्यत्वम् अपि श्रुत्वा तथान्यैर् भगनेत्रहा  ।  
ब्रह्मणो वचनं रक्षन् रक्षको जगतां प्रभुः  ॥ लिप्_१,९७।१२ ॥  
साम्बः सनन्दी सगणः प्रोवाच प्रहसन्निव  ।  
किं कृत्यमसुरेशान युद्धेनानेन साम्प्रतम्  ॥ लिप्_१,९७।१३ ॥  
मद्बाणैर्भिन्नसर्वाङ्गो मर्तुमभ्युद्यते मुदा  ।  
जलन्धरो ऽपि तद्वाक्यं श्रुत्वा श्रोत्रविदारणम्  ॥ लिप्_१,९७।१४ ॥  
सुरेश्वरमुवाचेदं सुरेतरबलेश्वरः  ।  
वाक्येनालं महाबाहो देवदेव वृषध्वज  ॥ लिप्_१,९७।१५ ॥  
चन्द्रांशुसन्निभैः शस्त्रैर् हर योद्धुमिहागतः  ।  
निशम्यास्य वचः शूली पादाङ्गुष्ठेन लीलया  ।  
महाम्भसि चकाराशु रथाङ्गं रौद्रमायुधम्  ॥ लिप्_१,९७।१६ ॥  
कृत्वार्णवाम्भसि सितं भगवान् रथाङ्गं स्मृत्वा जगत्त्रयमनेन हताः सुराश् च  ।  
दक्षान्धकान्तकपुरत्रययज्ञहर्ता लोकत्रयान्तककरः प्रहसन्तदाह  ॥ लिप्_१,९७।१७ ॥  
पादेन निर्मितं दैत्य जलन्धर महार्णवे  ।  
बलवान् यदि चोद्धर्तुं तिष्ठ योद्धुं न चान्यथा  ॥ लिप्_१,९७।१८ ॥  
तस्य तद्वचनं श्रुत्वा क्रोधेनादीप्तलोचनः  ।  
प्रदहन्निव नेत्राभ्यां प्राहालोक्य जगत्त्रयम्  ॥ लिप्_१,९७।१९ ॥  
  
जलन्धर उवाच  
गदामुद्धृत्य हत्वा च नन्दिनं त्वां च शङ्कर  ।  
हत्वा लोकान्सुरैः सार्धं डुण्डुभान् गरुडो यथा  ॥ लिप्_१,९७।२० ॥  
हन्तुं चराचरं सर्वं समर्थो ऽहं सवासवम्  ।  
को महेश्वर मद्बाणैर् अच्छेद्यो भुवनत्रये  ॥ लिप्_१,९७।२१ ॥  
बालभावे च भगवान् तपसैव विनिर्जितः  ।  
ब्रह्मा बली यौवने वै मुनयः सुरपुङ्गवैः  ॥ लिप्_१,९७।२२ ॥  
दग्धं क्षणेन सकलं त्रैलोक्यं सचराचरम्  ।  
तपसा किं त्वया रुद्र निर्जितो भगवानपि  ॥ लिप्_१,९७।२३ ॥  
इन्द्राग्नियमवित्तेश- वायुवारीश्वरादयः  ।  
न सेहिरे यथा नागा गन्धं पक्षिपतेरिव  ॥ लिप्_१,९७।२४ ॥  
न लब्ध्वा दिवि भूमौ च बाहवो मम शङ्कर  ।  
समस्तान्पर्वतान्प्राप्य घर्षिताश् च गणेश्वर  ॥ लिप्_१,९७।२५ ॥  
गिरीन्द्रो मन्दरः श्रीमान् नीलो मेरुः सुशोभनः  ।  
घर्षितो बाहुदण्डेन कण्डूनोदार्थम् आपतत्  ॥ लिप्_१,९७।२६ ॥  
गङ्गा निरुद्धा बाहुभ्यां लीलार्थं हिमवद्गिरौ  ।  
नारीणां मम भृत्यैश् च वज्रो बद्धो दिवौकसाम्  ॥ लिप्_१,९७।२७ ॥  
वडवाया मुखं भग्नं गृहीत्वा वै करेण तु  ।  
तत्क्षणादेव सकलं चैकार्णवमभूदिदम्  ॥ लिप्_१,९७।२८ ॥  
ऐरावतादयो नागाः क्षिप्ताः सिन्धुजलोपरि  ।  
सरथो भगवानिन्द्रः क्षिप्तश् च शतयोजनम्  ॥ लिप्_१,९७।२९ ॥  
गरुडो ऽपि मया बद्धो नागपाशेन विष्णुना  ।  
उर्वश्याद्या मया नीता नार्यः कारागृहान्तरम्  ॥ लिप्_१,९७।३० ॥  
कथञ्चिल्लब्धवान् शक्रः शचीमेकां प्रणम्य माम्  ।  
मां न जानासि दैत्येन्द्रं जलन्धरमुमापते  ॥ लिप्_१,९७।३१ ॥  
सूत उवाच  
एवमुक्तो महादेवः प्रादहद्वै रथं तदा  ।  
तस्य नेत्राग्निभागैक- कलार्धार्धेन चाकुलम्  ॥ लिप्_१,९७।३२ ॥  
दैत्यानामतुलबलैर्हयैश् च नागैर् दैत्येन्द्रास् त्रिपुररिपोर् निरीक्षणेन  ।  
नागाद् वैशसम् अनुसंवृतश् च नागैर् देवेशं वचनमुवाच चाल्पबुद्धिः  ॥ लिप्_१,९७।३३ ॥  
किं कार्यं मम युधि देवदैत्यसङ्घैर् हन्तुं यत्सकलमिदं क्षणात्समर्थः  ।  
यत्तस्माद्भयमिहनास्ति योद्धुम् ईश वाञ्छैषा विपुलतरा न संशयो ऽत्र  ॥ लिप्_१,९७।३४ ॥  
तस्मात्त्वं मम मदनारिदक्षशत्रो यज्ञारे त्रिपुररिपो ममैव वीरैः  ।  
भूतेन्द्रैर्हरिवदनेन देवसङ्घैर् योद्धुं ते बलमिह चास्ति चेद्धि तिष्ठ  ॥ लिप्_१,९७।३५ ॥  
इत्युक्त्वाथ महादेवं महादेवारिनन्दनः  ।  
न चचाल न सस्मार निहतान्बान्धवान्युधि  ॥ लिप्_१,९७।३६ ॥  
दुर्मदेनाविनीतात्मा दोर्भ्यामास्फोट्य दोर्बलात्  ।  
सुदर्शनाख्यं यच्चक्रं तेन हन्तुं समुद्यतः  ॥ लिप्_१,९७।३७ ॥  
दुर्धरेण रथाङ्गेन कृच्छ्रेणापि द्विजोत्तमाः  ।  
स्थापयामास वै स्कन्धे द्विधाभूतश् च तेन वै  ॥ लिप्_१,९७।३८ ॥  
कुलिशेन यथा छिन्नो द्विधा गिरिवरो द्विजाः  ।  
पपात दैत्यो बलवान् अञ्जनाद्रिरिवापरः  ॥ लिप्_१,९७।३९ ॥  
तस्य रक्तेन रौद्रेण सम्पूर्णम् अभवत्क्षणात्  ।  
तद्रक्तमखिलं रुद्र- नियोगान्मांसमेव च  ॥ लिप्_१,९७।४० ॥  
महारौरवमासाद्य रक्तकुण्डमभूदहो  ।  
जलन्धरं हतं दृष्ट्वा देवगन्धर्वपार्षदाः  ॥ लिप्_१,९७।४१ ॥  
सिंहनादं महत्कृत्वा साधु देवेति चाब्रुवन्  ।  
यः पठेच्छृणुयाद्वापि जलन्धरविमर्दनम्  ॥ लिप्_१,९७।४२ ॥  
श्रावयेद्वा यथान्यायं गाणपत्यमवाप्नुयात्  ॥ लिप्_१,९७।४३ ॥  
  
इति श्रीलिङ्गमहापुराणे पूर्वभागे जलन्धरवधो नाम सप्तनवतितमो ऽध्यायः  
  
  
  
_______________________________________________________________  
  
  
लिप्, १, ९८  
  
ऋषय ऊचुः  
कथं देवेन वै सूत देवदेवान्महेश्वरात्  ।  
सुदर्शनाख्यं वै लब्धं वक्तुमर्हसि विष्णुना  ॥ लिप्_१,९८।१ ॥  
  
सूत उवाच  
देवानाम् असुरेन्द्राणाम् अभवच्च सुदारुणः  ।  
सर्वेषामेव भूतानां विनाशकरणो महान्  ॥ लिप्_१,९८।२ ॥  
ते देवाः शक्तिमुशलैः सायकैर्नतपर्वभिः  ।  
प्रभिद्यमानाः कुन्तैश् च दुद्रुवुर्भयविह्वलाः  ॥ लिप्_१,९८।३ ॥  
पराजितास्तदा देवा देवदेवेश्वरं हरिम्  ।  
प्रणेमुस्तं सुरेशानं शोकसंविग्नमानसाः  ॥ लिप्_१,९८।४ ॥  
तान् समीक्ष्याथ भगवान् देवदेवेश्वरो हरिः  ।  
प्रणिपत्य स्थितान्देवान् इदं वचनमब्रवीत्  ॥ लिप्_१,९८।५ ॥  
वत्साः किमिति वै देवाश् च्युतालङ्कारविक्रमाः  ।  
समागताः ससन्तापा वक्तुमर्हथ सुव्रताः  ॥ लिप्_१,९८।६ ॥  
तस्य तद्वचनं श्रुत्वा तथाभूताः सुरोत्तमाः  ।  
प्रणम्याहुर्यथावृत्तं देवदेवाय विष्णवे  ॥ लिप्_१,९८।७ ॥  
भगवन्देवदेवेश विष्णो जिष्णो जनार्दन  ।  
दानवैः पीडिताः सर्वे वयं शरणमागताः  ॥ लिप्_१,९८।८ ॥  
त्वमेव देवदेवेश गतिर्नः पुरुषोत्तम  ।  
त्वमेव परमात्मा हि त्वं पिता जगतामपि  ॥ लिप्_१,९८।९ ॥  
त्वमेव भर्ता हर्ता च भोक्ता दाता जनार्दन  ।  
हन्तुमर्हसि तस्मात्त्वं दानवान्दानवार्दन  ॥ लिप्_१,९८।१० ॥  
दैत्याश् च वैष्णवैर्ब्राह्मै रौद्रैर्याम्यैः सुदारुणैः  ।  
कौबेरैश्चैव सौम्यैश् च नैरृत्यैर्वारुणैर्दृढैः  ॥ लिप्_१,९८।११ ॥  
वायव्यैश् च तथाग्नेयैर् ऐशानैर् वार्षिकैः शुभैः  ।  
सौरै रौद्रैस् तथा भीमैः कम्पनैर् जृम्भणैर् दृढैः  ॥ लिप्_१,९८।१२ ॥  
अवध्या वरलाभात्ते सर्वे वारिजलोचन  ।  
सूर्यमण्डलसम्भूतं त्वदीयं चक्रम् उद्यतम्  ॥ लिप्_१,९८।१३ ॥  
कुण्ठितं हि दधीचेन च्यावनेन जगद्गुरो  ।  
दण्डं शार्ङ्गं तवास्त्रं च लब्धं दैत्यैः प्रसादतः  ॥ लिप्_१,९८।१४ ॥  
पुरा जलन्धरं हन्तुं निर्मितं त्रिपुरारिणा  ।  
रथाङ्गं सुशितं घोरं तेन तान् हन्तुम् अर्हसि  ॥ लिप्_१,९८।१५ ॥  
तस्मात्तेन निहन्तव्या नान्यैः शस्त्रशतैरपि  ।  
ततो निशम्य तेषां वै वचनं वारिजेक्षणः  ॥ लिप्_१,९८।१६ ॥  
वाचस्पतिमुखानाह स हरिश्चक्रभृत् स्वयम्  ।  
  
श्रीविष्णुर् उवाच  
भोभो देवा महादेवं सर्वैर् देवैः सनातनैः  ॥ लिप्_१,९८।१७ ॥  
सम्प्राप्य साम्प्रतं सर्वं करिष्यामि दिवौकसाम्  ।  
देवा जलन्धरं हन्तुं निर्मितं हि पुरारिणा  ॥ लिप्_१,९८।१८ ॥  
लब्ध्वा रथाङ्गं तेनैव निहत्य च महासुरान्  ।  
सर्वान्धुन्धुमुखान्दैत्यान् अष्टषष्टिशतान् सुरान्  ॥ लिप्_१,९८।१९ ॥  
सबान्धवान्क्षणादेव युष्मान् सन्तारयाम्यहम्  ।  
  
सूत उवाच  
एवम् उक्त्वा सुरश्रेष्ठान् सुरश्रेष्ठमनुस्मरन्  ॥ लिप्_१,९८।२० ॥  
सुरश्रेष्ठस्तदा श्रेष्ठं पूजयामास शङ्करम्  ।  
लिङ्गं स्थाप्य यथान्यायं हिमवच्छिखरे शुभे  ॥ लिप्_१,९८।२१ ॥  
मेरुपर्वतसङ्काशं निर्मितं विश्वकर्मणा  ।  
त्वरिताख्येन रुद्रेण रौद्रेण च जनार्दनः  ॥ लिप्_१,९८।२२ ॥  
स्नाप्य सम्पूज्य गन्धाद्यैर् ज्वालाकारं मनोरमम्  ।  
तुष्टाव च तदा रुद्रं सम्पूज्याग्नौ प्रणम्य च  ॥ लिप्_१,९८।२३ ॥  
देवं नाम्नां सहस्रेण भवाद्येन यथाक्रमम्  ।  
पूजयामास च शिवं प्रणवाद्यं नमो ऽन्तकम्  ॥ लिप्_१,९८।२४ ॥  
देवं नाम्नां सहस्रेण भवाद्येन महेश्वरम्  ।  
प्रतिनाम स पद्मेन पूजयामास शङ्करम्  ॥ लिप्_१,९८।२५ ॥  
अग्नौ च नामभिर् देवं भवाद्यैः समिदादिभिः  ।  
स्वाहान्तैर्विधिवद्धुत्वा प्रत्येकमयुतं प्रभुम्  ॥ लिप्_१,९८।२६ ॥  
तुष्टाव च पुनः शम्भुं भवाद्यैर्भवमीश्वरम्  ।  
  
श्रीविष्णुरुवाच  
भवः शिवो हरो रुद्रः पुरुषः पद्मलोचनः  ॥ लिप्_१,९८।२७ ॥  
अर्थितव्यः सदाचारः सर्वशम्भुर्महेश्वरः  ।  
ईश्वरः स्थाणुरीशानः सहस्राक्षः सहस्रपात्  ॥ लिप्_१,९८।२८ ॥  
वरीयान् वरदो वन्द्यः शङ्करः परमेश्वरः  ।  
गङ्गाधरः शूलधरः परार्थैकप्रयोजनः  ॥ लिप्_१,९८।२९ ॥  
सर्वज्ञः सर्वदेवादि- गिरिधन्वा जटाधरः  ।  
चन्द्रापीडश्चन्द्रमौलिर् विद्वान्विश्वामरेश्वरः  ॥ लिप्_१,९८।३० ॥  
वेदान्तसारसन्दोहः कपाली नीललोहितः  ।  
ध्यानाधारोपरिच्छेद्यो गौरीभर्ता गणेश्वरः  ॥ लिप्_१,९८।३१ ॥  
अष्टमूर्तिर्विश्वमूर्तिस् त्रिवर्गः स्वर्गसाधनः  ।  
ज्ञानगम्यो दृढप्रज्ञो देवदेवस्त्रिलोचनः  ॥ लिप्_१,९८।३२ ॥  
वामदेवो महादेवः पाण्डुः परिदृढो दृढः  ।  
विश्वरूपो विरूपाक्षो वागीशः शुचिरन्तरः  ॥ लिप्_१,९८।३३ ॥  
सर्वप्रणयसंवादी वृषाङ्को वृषवाहनः  ।  
ईशः पिनाकी खट्वाङ्गी चित्रवेषश्चिरन्तनः  ॥ लिप्_१,९८।३४ ॥  
तमोहरो महायोगी गोप्ता ब्रह्माङ्गहृज्जटी  ।  
कालकालः कृत्तिवासाः सुभगः प्रणवात्मकः  ॥ लिप्_१,९८।३५ ॥  
उन्मत्तवेषश् चक्षुष्यो दुर्वासाः स्मरशासनः  ।  
दृढायुधः स्कन्दगुरुः परमेष्ठी परायणः  ॥ लिप्_१,९८।३६ ॥  
अनादिमध्यनिधनो गिरिशो गिरिबान्धवः  ।  
कुबेरबन्धुः श्रीकण्ठो लोकवर्णोत्तमोत्तमः  ॥ लिप्_१,९८।३७ ॥  
सामान्यदेवः कोदण्डी नीलकण्ठः परश्वधी  ।  
विशालाक्षो मृगव्याधः सुरेशः सूर्यतापनः  ॥ लिप्_१,९८।३८ ॥  
धर्मकर्माक्षमः क्षेत्रं भगवान् भगनेत्रभित्  ।  
उग्रः पशुपतिस् तार्क्ष्यः प्रियभक्तः प्रियंवदः  ॥ लिप्_१,९८।३९ ॥  
दाता दयाकरो दक्षः कपर्दी कामशासनः  ।  
श्मशाननिलयः सूक्ष्मः श्मशानस्थो महेश्वरः  ॥ लिप्_१,९८।४० ॥  
लोककर्ता भूतपतिर् महाकर्ता महौषधी  ।  
उत्तरो गोपतिर्गोप्ता ज्ञानगम्यः पुरातनः  ॥ लिप्_१,९८।४१ ॥  
नीतिः सुनीतिः शुद्धात्मा सोमः सोमरतः सुखी  ।  
सोमपो ऽमृतपः सोमो महानीतिर्महामतिः  ॥ लिप्_१,९८।४२ ॥  
अजातशत्रुरालोकः सम्भाव्यो हव्यवाहनः  ।  
लोककारो वेदकारः सूत्रकारः सनातनः  ॥ लिप्_१,९८।४३ ॥  
महर्षिः कपिलाचार्यो विश्वदीप्तिस्त्रिलोचनः  ।  
पिनाकपाणिर् भूदेवः स्वस्तिदः स्वस्तिकृत्सदा  ॥ लिप्_१,९८।४४ ॥  
त्रिधामा सौभगः शर्वः सर्वज्ञः सर्वगोचरः  ।  
ब्रह्मधृग् विश्वसृक् स्वर्गः कर्णिकारः प्रियः कविः  ॥ लिप्_१,९८।४५ ॥  
शाखो विशाखो गोशाखः शिवो नैकः क्रतुः समः  ।  
गङ्गाप्लवोदको भावः सकलः स्थपतिः स्थिरः  ॥ लिप्_१,९८।४६ ॥  
विजितात्मा विधेयात्मा भूतवाहनसारथिः  ।  
सगणो गणकार्यश् च सुकीर्तिश् छिन्नसंशयः  ॥ लिप्_१,९८।४७ ॥  
कामदेवः कामपालो भस्मोद्धूलितविग्रहः  ।  
भस्मप्रियो भस्मशायी कामी कान्तः कृतागमः  ॥ लिप्_१,९८।४८ ॥  
समायुक्तो निवृत्तात्मा धर्मयुक्तः सदाशिवः  ।  
चतुर्मुखश्चतुर्बाहुर् दुरावासो दुरासदः  ॥ लिप्_१,९८।४९ ॥  
दुर्गमो दुर्लभो दुर्गः सर्वायुधविशारदः  ।  
अध्यात्मयोगनिलयः सुतन्तुस्तन्तुवर्धनः  ॥ लिप्_१,९८।५० ॥  
शुभाङ्गो लोकसारङ्गो जगदीशो ऽमृताशनः  ।  
भस्मशुद्धिकरो मेरुर् ओजस्वी शुद्धविग्रहः  ॥ लिप्_१,९८।५१ ॥  
हिरण्यरेतास् तरणिर् मरीचिर् महिमालयः  ।  
महाह्रदो महागर्भः सिद्धवृन्दारवन्दितः  ॥ लिप्_१,९८।५२ ॥  
व्याघ्रचर्मधरो व्याली महाभूतो महानिधिः  ।  
अमृताङ्गो ऽमृतवपुः पञ्चयज्ञः प्रभञ्जनः  ॥ लिप्_१,९८।५३ ॥  
पञ्चविंशतितत्त्वज्ञः पारिजातः परावरः  ।  
सुलभः सुव्रतः शूरो वाङ्मयैकनिधिर्निधिः  ॥ लिप्_१,९८।५४ ॥  
वर्णाश्रमगुरुर्वर्णी शत्रुजिच्छत्रुतापनः  ।  
आश्रमः क्षपणः क्षामो ज्ञानवानचलाचलः  ॥ लिप्_१,९८।५५ ॥  
प्रमाणभूतो दुर्ज्ञेयः सुपर्णो वायुवाहनः  ।  
धनुर्धरो धनुर्वेदो गुणराशिर्गुणाकरः  ॥ लिप्_१,९८।५६ ॥  
अनन्तदृष्टिरानन्दो दण्डो दमयिता दमः  ।  
अभिवाद्यो महाचार्यो विश्वकर्मा विशारदः  ॥ लिप्_१,९८।५७ ॥  
वीतरागो विनीतात्मा तपस्वी भूतभावनः  ।  
उन्मत्तवेषः प्रच्छन्नो जितकामो जितप्रियः  ॥ लिप्_१,९८।५८ ॥  
कल्याणप्रकृतिः कल्पः सर्वलोकप्रजापतिः  ।  
तपस्वी तारको धीमान् प्रधानप्रभुर् अव्ययः  ॥ लिप्_१,९८।५९ ॥  
लोकपालो ऽन्तर्हितात्मा कल्पादिः कमलेक्षणः  ।  
वेदशास्त्रार्थतत्त्वज्ञो नियमो नियमाश्रयः  ॥ लिप्_१,९८।६० ॥  
चन्द्रः सूर्यः शनिः केतुर् विरामो विद्रुमच्छविः  ।  
भक्तिगम्यः परं ब्रह्म मृगबाणार्पणो ऽनघः  ॥ लिप्_१,९८।६१ ॥  
अद्रिराजालयः कान्तः परमात्मा जगद्गुरुः  ।  
सर्वकर्माचलस्त्वष्टा मङ्गल्यो मङ्गलावृतः  ॥ लिप्_१,९८।६२ ॥  
महातपा दीर्घतपाः स्थविष्ठः स्थविरो ध्रुवः  ।  
अहः संवत्सरो व्याप्तिः प्रमाणं परमं तपः  ॥ लिप्_१,९८।६३ ॥  
संवत्सरकरो मन्त्रः प्रत्ययः सर्वदर्शनः  ।  
अजः सर्वेश्वरः स्निग्धो महारेता महाबलः  ॥ लिप्_१,९८।६४ ॥  
योगी योग्यो महारेताः सिद्धः सर्वादिर् अग्निदः  ।  
वसुर्वसुमनाः सत्यः सर्वपापहरो हरः  ॥ लिप्_१,९८।६५ ॥  
अमृतः शाश्वतः शान्तो बाणहस्तः प्रतापवान्  ।  
कमण्डलुधरो धन्वी वेदाङ्गो वेदविन्मुनिः  ॥ लिप्_१,९८।६६ ॥  
भ्राजिष्णुर् भोजनं भोक्ता लोकनेता दुराधरः  ।  
अतीन्द्रियो महामायः सर्वावासश्चतुष्पथः  ॥ लिप्_१,९८।६७ ॥  
कालयोगी महानादो महोत्साहो महाबलः  ।  
महाबुद्धिर् महावीर्यो भूतचारी पुरन्दरः  ॥ लिप्_१,९८।६८ ॥  
निशाचरः प्रेतचारी महाशक्तिर् महाद्युतिः  ।  
अनिर्देश्यवपुः श्रीमान् सर्वहार्यमितो गतिः  ॥ लिप्_१,९८।६९ ॥  
बहुश्रुतो बहुमयो नियतात्मा भवोद्भवः  ।  
ओजस्तेजो द्युतिकरो नर्तकः सर्वकामकः  ॥ लिप्_१,९८।७० ॥  
नृत्यप्रियो नृत्यनृत्यः प्रकाशात्मा प्रतापनः  ।  
बुद्धस्पष्टाक्षरो मन्त्रः सन्मानः सारसम्प्लवः  ॥ लिप्_१,९८।७१ ॥  
युगादिकृद् युगावर्तो गम्भीरो वृषवाहनः  ।  
इष्टो विशिष्टः शिष्टेष्टः शरभः शरभो धनुः  ॥ लिप्_१,९८।७२ ॥  
अपां निधिरधिष्ठानं विजयो जयकालवित्  ।  
प्रतिष्ठितः प्रमाणज्ञो हिरण्यकवचो हरिः  ॥ लिप्_१,९८।७३ ॥  
विरोचनः सुरगणो विद्येशो विबुधाश्रयः  ।  
बालरूपो बलोन्माथी विवर्तो गहनो गुरुः  ॥ लिप्_१,९८।७४ ॥  
करणं कारणं कर्ता सर्वबन्धविमोचनः  ।  
विद्वत्तमो वीतभयो विश्वभर्ता निशाकरः  ॥ लिप्_१,९८।७५ ॥  
व्यवसायो व्यवस्थानः स्थानदो जगदादिजः  ।  
दुन्दुभो ललितो विश्वो भवात्मात्मनि संस्थितः  ॥ लिप्_१,९८।७६ ॥  
वीरेश्वरो वीरभद्रो वीरहा वीरभृद् विराट्  ।  
वीरचूडामणिर्वेत्ता तीव्रनादो नदीधरः  ॥ लिप्_१,९८।७७ ॥  
आज्ञाधरस्त्रिशूली च शिपिविष्टः शिवालयः  ।  
वालखिल्यो महाचापस् तिग्मांशुर् निधिर् अव्ययः  ॥ लिप्_१,९८।७८ ॥  
अभिरामः सुशरणः सुब्रह्मण्यः सुधापतिः  ।  
मघवान्कौशिको गोमान् विश्रामः सर्वशासनः  ॥ लिप्_१,९८।७९ ॥  
ललाटाक्षो विश्वदेहः सारः संसारचक्रभृत्  ।  
अमोघदण्डी मध्यस्थो हिरण्यो ब्रह्मवर्चसी  ॥ लिप्_१,९८।८० ॥  
परमार्थः परमयः शम्बरो व्याघ्रको ऽनलः  ।  
रुचिर् वररुचिर् वन्द्यो वाचस्पतिरहर्पतिः  ॥ लिप्_१,९८।८१ ॥  
रविर्विरोचनः स्कन्धः शास्ता वैवस्वतो जनः  ।  
युक्तिरुन्नतकीर्तिश् च शान्तरागः पराजयः  ॥ लिप्_१,९८।८२ ॥  
कैलासपतिकामारिः सविता रविलोचनः  ।  
विद्वत्तमो वीतभयो विश्वहर्ता निवारितः  ॥ लिप्_१,९८।८३ ॥  
नित्यो नियतकल्याणः पुण्यश्रवणकीर्तनः  ।  
दूरश्रवा विश्वसहो ध्येयो दुःस्वप्ननाशनः  ॥ लिप्_१,९८।८४ ॥  
उत्तारको दुष्कृतिहा दुर्धर्षो दुःसहो ऽभयः  ।  
अनादिर्भूर्भुवोलक्ष्मीः किरीटी त्रिदशाधिपः  ॥ लिप्_१,९८।८५ ॥  
विश्वगोप्ता विश्वभर्ता सुधीरो रुचिराङ्गदः  ।  
जननो जनजन्मादिः प्रीतिमान्नीतिमान्नयः  ॥ लिप्_१,९८।८६ ॥  
विशिष्टः काश्यपो भानुर् भीमो भीमपराक्रमः  ।  
प्रणवः सप्तधाचारो महाकायो महाधनुः  ॥ लिप्_१,९८।८७ ॥  
जन्माधिपो महादेवः सकलागमपारगः  ।  
तत्त्वातत्त्वविवेकात्मा विभूष्णुर् भूतिभूषणः  ॥ लिप्_१,९८।८८ ॥  
ऋषिर्ब्राह्मणविज्जिष्णुर् जन्ममृत्युजरातिगः  ।  
यज्ञो यज्ञपतिर्यज्वा यज्ञान्तो ऽमोघविक्रमः  ॥ लिप्_१,९८।८९ ॥  
महेन्द्रो दुर्भरः सेनी यज्ञाङ्गो यज्ञवाहनः  ।  
पञ्चब्रह्मसमुत्पत्तिर् विश्वेशो विमलोदयः  ॥ लिप्_१,९८।९० ॥  
आत्मयोनिर् अनाद्यन्तः षड्विंशत्सप्तलोकधृक्  ।  
गायत्रीवल्लभः प्रांशुर् विश्वावासः प्रभाकरः  ॥ लिप्_१,९८।९१ ॥  
शिशुर्गिरिरतः सम्राट् सुषेणः सुरशत्रुहा  ।  
अमोघो ऽरिष्टमथनो मुकुन्दो विगतज्वरः  ॥ लिप्_१,९८।९२ ॥  
स्वयञ्ज्योतिर् अनुज्योतिर् आत्मज्योतिर् अचञ्चलः  ।  
पिङ्गलः कपिलश्मश्रुः शास्त्रनेत्रस् त्रयीतनुः  ॥ लिप्_१,९८।९३ ॥  
ज्ञानस्कन्धो महाज्ञानी निरुत्पत्तिर् उपप्लवः  ।  
भगो विवस्वानादित्यो योगाचार्यो बृहस्पतिः  ॥ लिप्_१,९८।९४ ॥  
उदारकीर्तिर् उद्योगी सद्योगी सदसन्मयः  ।  
नक्षत्रमाली राकेशः साधिष्ठानः षडाश्रयः  ॥ लिप्_१,९८।९५ ॥  
पवित्रपाणिः पापारिर् मणिपूरो मनोगतिः  ।  
हृत्पुण्डरीकमासीनः शुक्लः शान्तो वृषाकपिः  ॥ लिप्_१,९८।९६ ॥  
विष्णुर्ग्रहपतिः कृष्णः समर्थो ऽनर्थनाशनः  ।  
अधर्मशत्रुरक्षय्यः पुरुहूतः पुरुष्टुतः  ॥ लिप्_१,९८।९७ ॥  
ब्रह्मगर्भो बृहद्गर्भो धर्मधेनुर्धनागमः  ।  
जगद्धितैषी सुगतः कुमारः कुशलागमः  ॥ लिप्_१,९८।९८ ॥  
हिरण्यवर्णो ज्योतिष्मान् नानाभूतधरो ध्वनिः  ।  
अरोगो नियमाध्यक्षो विश्वामित्रो द्विजोत्तमः  ॥ लिप्_१,९८।९९ ॥  
बृहज्ज्योतिः सुधामा च महाज्योतिरनुत्तमः  ।  
मातामहो मातरिश्वा नभस्वान् नागहारधृक्  ॥ लिप्_१,९८।१०० ॥  
पुलस्त्यः पुलहो ऽगस्त्यो जातूकर्ण्यः पराशरः  ।  
निरावरणधर्मज्ञो विरिञ्चो विष्टरश्रवाः  ॥ लिप्_१,९८।१०१ ॥  
आत्मभूर् अनिरुद्धो ऽत्रि- ज्ञानमूर्तिर् महायशाः  ।  
लोकचूडामणिर्वीरः चण्डसत्यपराक्रमः  ॥ लिप्_१,९८।१०२ ॥  
व्यालकल्पो महाकल्पो महावृक्षः कलाधरः  ।  
अलङ्करिष्णुस् त्वचलो रोचिष्णुर्विक्रमोत्तमः  ॥ लिप्_१,९८।१०३ ॥  
आशुशब्दपतिर्वेगी प्लवनः शिखिसारथिः  ।  
असंसृष्टो ऽतिथिः शक्रः प्रमाथी पापनाशनः  ॥ लिप्_१,९८।१०४ ॥  
वसुश्रवाः कव्यवाहः प्रतप्तो विश्वभोजनः  ।  
जर्यो जराधिशमनो लोहितश् च तनूनपात्  ॥ लिप्_१,९८।१०५ ॥  
पृषदश्वो नभोयोनिः सुप्रतीकस् तमिस्रहा  ।  
निदाघस्तपनो मेघः पक्षः परपुरञ्जयः  ॥ लिप्_१,९८।१०६ ॥  
मुखानिलः सुनिष्पन्नः सुरभिः शिशिरात्मकः  ।  
वसन्तो माधवो ग्रीष्मो नभस्यो बीजवाहनः  ॥ लिप्_१,९८।१०७ ॥  
अङ्गिरा मुनिरात्रेयो विमलो विश्ववाहनः  ।  
पावनः पुरुजिच्छक्रस् त्रिविद्यो नरवाहनः  ॥ लिप्_१,९८।१०८ ॥  
मनो बुद्धिरहङ्कारः क्षेत्रज्ञः क्षेत्रपालकः  ।  
तेजोनिधिर् ज्ञाननिधिर् विपाको विघ्नकारकः  ॥ लिप्_१,९८।१०९ ॥  
अधरो ऽनुत्तरो ज्ञेयो ज्येष्ठो निःश्रेयसालयः  ।  
शैलो नगस्तनुर्देहो दानवारिररिन्दमः  ॥ लिप्_१,९८।११० ॥  
चारुधीर् जनकश्चारु- विशल्यो लोकशल्यकृत्  ।  
चतुर्वेदश्चतुर्भावश् चतुरश्चतुरप्रियः  ॥ लिप्_१,९८।१११ ॥  
आम्नायो ऽथ समाम्नायस् तीर्थदेवशिवालयः  ।  
बहुरूपो महारूपः सर्वरूपश् चराचरः  ॥ लिप्_१,९८।११२ ॥  
न्यायनिर्वाहको न्यायो न्यायगम्यो निरञ्जनः  ।  
सहस्रमूर्धा देवेन्द्रः सर्वशस्त्रप्रभञ्जनः  ॥ लिप्_१,९८।११३ ॥  
मुण्डो विरूपो विकृतो दण्डी दान्तो गुणोत्तमः  ।  
पिङ्गलाक्षो ऽथ हर्यक्षो नीलग्रीवो निरामयः  ॥ लिप्_१,९८।११४ ॥  
सहस्रबाहुः सर्वेशः शरण्यः सर्वलोकभृत्  ।  
पद्मासनः परं ज्योतिः परावरं परं फलम्  ॥ लिप्_१,९८।११५ ॥  
पद्मगर्भो महागर्भो विश्वगर्भो विचक्षणः  ।  
परावरज्ञो बीजेशः सुमुखः सुमहास्वनः  ॥ लिप्_१,९८।११६ ॥  
देवासुरगुरुर्देवो देवासुरनमस्कृतः  ।  
देवासुरमहामात्रो देवासुरमहाश्रयः  ॥ लिप्_१,९८।११७ ॥  
देवादिदेवो देवर्षि- देवासुरवरप्रदः  ।  
देवासुरेश्वरो दिव्यो देवासुरमहेश्वरः  ॥ लिप्_१,९८।११८ ॥  
सर्वदेवमयो ऽचिन्त्यो देवतात्मात्मसम्भवः  ।  
ईड्यो ऽनीशः सुरव्याघ्रो देवसिंहो दिवाकरः  ॥ लिप्_१,९८।११९ ॥  
विबुधाग्रवरश्रेष्ठः सर्वदेवोत्तमोत्तमः  ।  
शिवज्ञानरतः श्रीमान् शिखिश्रीपर्वतप्रियः  ॥ लिप्_१,९८।१२० ॥  
जयस्तम्भो विशिष्टम्भो नरसिंहनिपातनः  ।  
ब्रह्मचारी लोकचारी धर्मचारी धनाधिपः  ॥ लिप्_१,९८।१२१ ॥  
नन्दी नन्दीश्वरो नग्नो नग्नव्रतधरः शुचिः  ।  
लिङ्गाध्यक्षः सुराध्यक्षो युगाध्यक्षो युगावहः  ॥ लिप्_१,९८।१२२ ॥  
स्ववशः सवशः स्वर्गः स्वरः स्वरमयस्वनः  ।  
बीजाध्यक्षो बीजकर्ता धनकृद् धर्मवर्धनः  ॥ लिप्_१,९८।१२३ ॥  
दम्भो ऽदम्भो महादम्भः सर्वभूतमहेश्वरः  ।  
श्मशाननिलयस्तिष्यः सेतुरप्रतिमाकृतिः  ॥ लिप्_१,९८।१२४ ॥  
लोकोत्तरस्फुटालोकस् त्र्यम्बको नागभूषणः  ।  
अन्धकारिर्मखद्वेषी विष्णुकन्धरपातनः  ॥ लिप्_१,९८।१२५ ॥  
वीतदोषो ऽक्षयगुणो दक्षारिः पूषदन्तहृत्  ।  
धूर्जटिः खण्डपरशुः सकलो निष्कलो ऽनघः  ॥ लिप्_१,९८।१२६ ॥  
आधारः सकलाधारः पाण्डुराभो मृडो नटः  ।  
पूर्णः पूरयिता पुण्यः सुकुमारः सुलोचनः  ॥ लिप्_१,९८।१२७ ॥  
सामगेयः प्रियकरः पुण्यकीर्तिरनामयः  ।  
मनोजवस्तीर्थकरो जटिलो जीवितेश्वरः  ॥ लिप्_१,९८।१२८ ॥  
जीवितान्तकरो नित्यो वसुरेता वसुप्रियः  ।  
सद्गतिः सत्कृतिः सक्तः कालकण्ठः कलाधरः  ॥ लिप्_१,९८।१२९ ॥  
मानी मान्यो महाकालः सद्भूतिः सत्परायणः  ।  
चन्द्रसञ्जीवनः शास्ता लोकगूढो ऽमराधिपः  ॥ लिप्_१,९८।१३० ॥  
लोकबन्धुर्लोकनाथः कृतज्ञः कृतिभूषणः  ।  
अनपाय्यक्षरः कान्तः सर्वशास्त्रभृतां वरः  ॥ लिप्_१,९८।१३१ ॥  
तेजोमयो द्युतिधरो लोकमायो ऽग्रणीर् अणुः  ।  
शुचिस्मितः प्रसन्नात्मा दुर्जयो दुरतिक्रमः  ॥ लिप्_१,९८।१३२ ॥  
ज्योतिर्मयो निराकारो जगन्नाथो जलेश्वरः  ।  
तुम्बवीणी महाकायो विशोकः शोकनाशनः  ॥ लिप्_१,९८।१३३ ॥  
त्रिलोकात्मा त्रिलोकेशः शुद्धः शुद्धी रथाक्षजः  ।  
अव्यक्तलक्षणो व्यक्तो व्यक्ताव्यक्तो विशाम्पतिः  ॥ लिप्_१,९८।१३४ ॥  
वरशीलो वरतुलो मानो मानधनो मयः  ।  
ब्रह्मा विष्णुः प्रजापालो हंसो हंसगतिर्यमः  ॥ लिप्_१,९८।१३५ ॥  
वेधा धाता विधाता च अत्ता हर्ता चतुर्मुखः  ।  
कैलासशिखरावासी सर्वावासी सतां गतिः  ॥ लिप्_१,९८।१३६ ॥  
हिरण्यगर्भो हरिणः पुरुषः पूर्वजः पिता  ।  
भूतालयो भूतपतिर् भूतिदो भुवनेश्वरः  ॥ लिप्_१,९८।१३७ ॥  
संयोगी योगविद्ब्रह्म ब्रह्मण्यो ब्राह्मणप्रियः  ।  
देवप्रियो देवनाथो देवज्ञो देवचिन्तकः  ॥ लिप्_१,९८।१३८ ॥  
विषमाक्षः कलाध्यक्षो वृषाङ्को वृषवर्धनः  ।  
निर्मदो निरहङ्कारो निर्मोहो निरुपद्रवः  ॥ लिप्_१,९८।१३९ ॥  
दर्पहा दर्पितो दृप्तः सर्वर्तुपरिवर्तकः  ।  
सप्तजिह्वः सहस्रार्चिः स्निग्धः प्रकृतिदक्षिणः  ॥ लिप्_१,९८।१४० ॥  
भूतभव्यभवन्नाथः प्रभवो भ्रान्तिनाशनः  ।  
अर्थो ऽनर्थो महाकोशः परकार्यैकपण्डितः  ॥ लिप्_१,९८।१४१ ॥  
निष्कण्टकः कृतानन्दो निर्व्याजो व्याजमर्दनः  ।  
सत्त्ववान् सात्त्विकः सत्य- कीर्तिस्तम्भकृतागमः  ॥ लिप्_१,९८।१४२ ॥  
अकम्पितो गुणग्राही नैकात्मा नैककर्मकृत्  ।  
सुप्रीतः सुमुखः सूक्ष्मः सुकरो दक्षिणो ऽनलः  ॥ लिप्_१,९८।१४३ ॥  
स्कन्धः स्कन्धधरो धुर्यः प्रकटः प्रीतिवर्धनः  ।  
अपराजितः सर्वसहो विदग्धः सर्ववाहनः  ॥ लिप्_१,९८।१४४ ॥  
अधृतः स्वधृतः साध्यः पूर्वमूर्तिर्यशोधरः  ।  
वराहशृङ्गधृग् वायुर् बलवान् एकनायकः  ॥ लिप्_१,९८।१४५ ॥  
श्रुतिप्रकाशः श्रुतिमान् एकबन्धुर् अनेकधृक्  ।  
श्रीवल्लभशिवारम्भः शान्तभद्रः समञ्जसः  ॥ लिप्_१,९८।१४६ ॥  
भूशयो भूतिकृद्भूतिर् भूषणो भूतवाहनः  ।  
अकायो भक्तकायस्थः कालज्ञानी कलावपुः  ॥ लिप्_१,९८।१४७ ॥  
सत्यव्रतमहात्यागी निष्ठाशान्तिपरायणः  ।  
परार्थवृत्तिर् वरदो विविक्तः श्रुतिसागरः  ॥ लिप्_१,९८।१४८ ॥  
अनिर्विण्णो गुणग्राही कलङ्काङ्कः कलङ्कहा  ।  
स्वभावरुद्रो मध्यस्थः शत्रुघ्नो मध्यनाशकः  ॥ लिप्_१,९८।१४९ ॥  
शिखण्डी कवची शूली चण्डी मुण्डी च कुण्डली  ।  
मेखली कवची खड्गी मायी संसारसारथिः  ॥ लिप्_१,९८।१५० ॥  
अमृत्युः सर्वदृक् सिंहस् तेजोराशिर् महामणिः  ।  
असङ्ख्येयो ऽप्रमेयात्मा वीर्यवान् कार्यकोविदः  ॥ लिप्_१,९८।१५१ ॥  
वेद्यो वेदार्थविद्गोप्ता सर्वाचारो मुनीश्वरः  ।  
अनुत्तमो दुराधर्षो मधुरः प्रियदर्शनः  ॥ लिप्_१,९८।१५२ ॥  
सुरेशः शरणं सर्वः शब्दब्रह्म सतां गतिः  ।  
कालभक्षः कलङ्कारिः कङ्कणीकृतवासुकिः  ॥ लिप्_१,९८।१५३ ॥  
महेष्वासो महीभर्ता निष्कलङ्को विशृङ्खलः  ।  
द्युमणिस् तरणिर् धन्यः सिद्धिदः सिद्धिसाधनः  ॥ लिप्_१,९८।१५४ ॥  
निवृत्तः संवृतः शिल्पो व्यूढोरस्को महाभुजः  ।  
एकज्योतिर् निरातङ्को नरो नारायणप्रियः  ॥ लिप्_१,९८।१५५ ॥  
निर्लेपो निष्प्रपञ्चात्मा निर्व्यग्रो व्यग्रनाशनः  ।  
स्तव्यस्तवप्रियः स्तोता व्यासमूर्तिरनाकुलः  ॥ लिप्_१,९८।१५६ ॥  
निरवद्यपदोपायो विद्याराशिरविक्रमः  ।  
प्रशान्तबुद्धिरक्षुद्रः क्षुद्रहा नित्यसुन्दरः  ॥ लिप्_१,९८।१५७ ॥  
धैर्याग्र्यधुर्यो धात्रीशः शाकल्यः शर्वरीपतिः  ।  
परमार्थगुरुर् दृष्टिर् गुरुर् आश्रितवत्सलः  ॥ लिप्_१,९८।१५८ ॥  
रसो रसज्ञः सर्वज्ञः सर्वसत्त्वावलम्बनः  ।  
  
सूत उवाच  
एवं नाम्नां सहस्रेण तुष्टाव वृषभध्वजम्  ॥ लिप्_१,९८।१५९ ॥  
स्नापयामास च विभुः पूजयामास पङ्कजैः  ।  
परीक्षार्थं हरेः पूजा- कमलेषु महेश्वरः  ॥ लिप्_१,९८।१६० ॥  
गोपयामास कमलं तदैकं भुवनेश्वरः  ।  
हृतपुष्पो हरिस्तत्र किमिदं त्वभ्यचिन्तयत्  ॥ लिप्_१,९८।१६१ ॥  
ज्ञात्वा स्वनेत्रमुद्धृत्य सर्वसत्त्वावलम्बनम्  ।  
पूजयामास भावेन नाम्ना तेन जगद्गुरुम्  ॥ लिप्_१,९८।१६२ ॥  
ततस्तत्र विभुर्दृष्ट्वा तथाभूतं हरो हरिम्  ।  
तस्मादवतताराशु मण्डलात्पावकस्य च  ॥ लिप्_१,९८।१६३ ॥  
कोटिभास्करसङ्काशं जटामुकुटमण्डितम्  ।  
ज्वालामालावृतं दिव्यं तीक्ष्णदंष्ट्रं भयङ्करम्  ॥ लिप्_१,९८।१६४ ॥  
शूलटङ्कगदाचक्र- कुन्तपाशधरं हरम्  ।  
वरादभयहस्तं च द्वीपिचर्मोत्तरीयकम्  ॥ लिप्_१,९८।१६५ ॥  
इत्थम्भूतं तदा दृष्ट्वा भवं भस्मविभूषितम्  ।  
हृष्टो नमश्चकाराशु देवदेवं जनार्दनः  ॥ लिप्_१,९८।१६६ ॥  
दुद्रुवुस्तं परिक्रम्य सेन्द्रा देवास्त्रिलोचनम्  ।  
चचाल ब्रह्मभुवनं चकम्पे च वसुन्धरा  ॥ लिप्_१,९८।१६७ ॥  
ददाह तेजस्तच्छम्भोः प्रान्तं वै शतयोजनम्  ।  
अधस्ताच्चोर्ध्वतश्चैव हाहेत्यकृत भूतले  ॥ लिप्_१,९८।१६८ ॥  
तदा प्राह महादेवः प्रहसन्निव शङ्करः  ।  
सम्प्रेक्ष्य प्रणयाद्विष्णुं कृताञ्जलिपुटं स्थितम्  ॥ लिप्_१,९८।१६९ ॥  
ज्ञातं मयेदमधुना देवकार्यं जनार्दन  ।  
सुदर्शनाख्यं चक्रं च ददामि तव शोभनम्  ॥ लिप्_१,९८।१७० ॥  
यद्रूपं भवता दृष्टं सर्वलोकभयङ्करम्  ।  
हिताय तव यत्नेन तव भावाय सुव्रत  ॥ लिप्_१,९८।१७१ ॥  
शान्तं रणाजिरे विष्णो देवानां दुःखसाधनम्  ।  
शान्तस्य चास्त्रं शान्तः स्याच् छान्तेनास्त्रेण किं फलम्  ॥ लिप्_१,९८।१७२ ॥  
शान्तस्य समरे चास्त्रं शान्तिरेव तपस्विनाम्  ।  
योद्धुः शान्त्या बलच्छेदः परस्य बलवृद्धिदः  ॥ लिप्_१,९८।१७३ ॥  
देवैरशान्तैर्यद्रूपं मदीयं भावयाव्ययम्  ।  
किमायुधेन कार्यं वै योद्धुं देवारिसूदन  ॥ लिप्_१,९८।१७४ ॥  
क्षमा युधि न कार्यं वै योद्धुं देवारिसूदन  ।  
अनागते व्यतीते च दौर्बल्ये स्वजनोत्करे  ॥ लिप्_१,९८।१७५ ॥  
अकालिके त्वधर्मे च अनर्थे वारिसूदन  ।  
एवमुक्त्वा ददौ चक्रं सूर्यायुतसमप्रभम्  ॥ लिप्_१,९८।१७६ ॥  
नेत्रं च नेता जगतां प्रभुर्वै पद्मसन्निभम्  ।  
तदाप्रभृति तं प्राहुः पद्माक्षमिति सुव्रतम्  ॥ लिप्_१,९८।१७७ ॥  
दत्त्वैनं नयनं चक्रं विष्णवे नीललोहितः  ।  
पस्पर्श च कराभ्यां वै सुशुभाभ्यामुवाच ह  ॥ लिप्_१,९८।१७८ ॥  
वरदो ऽहं वरश्रेष्ठ वरान्वरय चेप्सितान्  ।  
भक्त्या वशीकृतो नूनं त्वयाहं पुरुषोत्तम  ॥ लिप्_१,९८।१७९ ॥  
इत्युक्तो देवदेवेन देवदेवं प्रणम्य तम्  ।  
त्वयि भक्तिर्महादेव प्रसीद वरमुत्तमम्  ॥ लिप्_१,९८।१८० ॥  
नान्यमिच्छामि भक्तानाम् आर्तयो नास्ति यत्प्रभो  ।  
तच्छ्रुत्वा वचनं तस्य दयावान् सुतरां भवः  ॥ लिप्_१,९८।१८१ ॥  
पस्पर्श च ददौ तस्मै श्रद्धां शीतांशुभूषणः  ।  
प्राह चैवं महादेवः परमात्मानमच्युतम्  ॥ लिप्_१,९८।१८२ ॥  
मयि भक्तश् च वन्द्यश् च पूज्यश्चैव सुरासुरैः  ।  
भविष्यसि न सन्देहो मत्प्रसादात्सुरोत्तम  ॥ लिप्_१,९८।१८३ ॥  
यदा सती दक्षपुत्री विनिन्द्यैव सुलोचना  ।  
मातरं पितरं दक्षं भविष्यति सुरेश्वरी  ॥ लिप्_१,९८।१८४ ॥  
दिव्या हैमवती विष्णो तदा त्वमपि सुव्रत  ।  
भगिनीं तव कल्याणीं देवीं हैमवतीमुमाम्  ॥ लिप्_१,९८।१८५ ॥  
नियोगाद् ब्रह्मणः साध्वीं प्रदास्यसि ममैव ताम्  ।  
मत्सम्बन्धी च लोकानां मध्ये पूज्यो भविष्यसि  ॥ लिप्_१,९८।१८६ ॥  
मां दिव्येन च भावेन तदाप्रभृति शङ्करम्  ।  
द्रक्ष्यसे च प्रसन्नेन मित्रभूतमिवात्मना  ॥ लिप्_१,९८।१८७ ॥  
इत्युक्त्वान्तर्दधे रुद्रो भगवान्नीललोहितः  ।  
जनार्दनो ऽपि भगवान् देवानामपि सन्निधौ  ॥ लिप्_१,९८।१८८ ॥  
अयाचत महादेवं ब्रह्माणं मुनिभिः समम्  ।  
मया प्रोक्तं स्तवं दिव्यं पद्मयोने सुशोभनम्  ॥ लिप्_१,९८।१८९ ॥  
यः पठेच्छृणुयाद्वापि श्रावयेद्वा द्विजोत्तमान्  ।  
प्रतिनाम्नि हिरण्यस्य तत् तस्य फलम् आप्नुयात्  ॥ लिप्_१,९८।१९० ॥  
अश्वमेधसहस्रेण फलं भवति तस्य वै  ।  
घृताद्यैः स्नापयेद्रुद्रं स्थाल्या वै कलशैः शुभैः  ॥ लिप्_१,९८।१९१ ॥  
नाम्नां सहस्रेणानेन श्रद्धया शिवमीश्वरम्  ।  
सो ऽपि यज्ञसहस्रस्य फलं लब्ध्वासुरेश्वरैः  ॥ लिप्_१,९८।१९२ ॥  
पूज्यो भवति रुद्रस्य प्रीतिर्भवति तस्य वै  ।  
तथास्त्विति तथा प्राह पद्मयोनेर्जनार्दनम्  ॥ लिप्_१,९८।१९३ ॥  
जग्मतुः प्रणिपत्यैनं देवदेवं जगद्गुरुम्  ।  
तस्मान्नाम्नां सहस्रेण पूजयेद् अनघो द्विजाः  ॥ लिप्_१,९८।१९४ ॥  
जपेन्नाम्नां सहस्रं च स याति परमां गतिम्  ॥ लिप्_१,९८।१९५ ॥  
  
इति श्रीलिङ्गमहापुराणे पूर्वभागे सहस्रनामभिः पूजनाद् विष्णुचक्रलाभो नामाष्टनवतितमो ऽध्यायः  
  
  
  
_______________________________________________________________  
  
लिप्, १, ९९  
  
ऋषय ऊचुः  
सम्भवः सूचितो देव्यास् त्वया सूत महामते  ।  
सविस्तरं वदस्वाद्य सतीत्वे च यथातथम्  ॥ लिप्_१,९९।१ ॥  
मेनाजत्वं महादेव्या दक्षयज्ञविमर्दनम्  ।  
विष्णुना च कथं दत्ता देवदेवाय शम्भवे  ॥ लिप्_१,९९।२ ॥  
कल्याणं वा कथं तस्य वक्तुमर्हसि साम्प्रतम्  ।  
तेषां तद्वचनं श्रुत्वा सूतः पौराणिकोत्तमः  ॥ लिप्_१,९९।३ ॥  
सम्भवं च महादेव्याः प्राह तेषां महात्मनाम्  ।  
  
सूत उवाच  
ब्रह्मणा कथितं पूर्वं दण्डिने तत् सुविस्तरम्  ॥ लिप्_१,९९।४ ॥  
युष्माभिर् वै कुमाराय तेन व्यासाय धीमते  ।  
तस्मादहमुपश्रुत्य प्रवदामि सुविस्तरम्  ॥ लिप्_१,९९।५ ॥  
वचनाद्वो महाभागाः प्रणम्योमां तथा भवम्  ।  
सा भगाख्या जगद्धात्री लिङ्गमूर्तेस्त्रिवेदिका  ॥ लिप्_१,९९।६ ॥  
लिङ्गस्तु भगवान्द्वाभ्यां जगत्सृष्टिर्द्विजोत्तमाः  ।  
लिङ्गमूर्तिः शिवो ज्योतिस् तमसश्चोपरि स्थितः  ॥ लिप्_१,९९।७ ॥  
लिङ्गवेदिसमायोगाद् अर्धनारीश्वरोभवत्  ।  
ब्रह्माणं विदधे देवम् अग्रे पुत्रं चतुर्मुखम्  ॥ लिप्_१,९९।८ ॥  
प्राहिणोति स्म तस्यैव ज्ञानं ज्ञानमयो हरः  ।  
विश्वाधिको ऽसौ भगवान् अर्धनारीश्वरो विभुः  ॥ लिप्_१,९९।९ ॥  
हिरण्यगर्भं तं देवो जायमानमपश्यत  ।  
सो ऽपि रुद्रं महादेवं ब्रह्मापश्यत शङ्करम्  ॥ लिप्_१,९९।१० ॥  
तं दृष्ट्वा संस्थितं देवम् अर्धनारीश्वरं प्रभुम्  ।  
तुष्टाव वाग्भिर् इष्टाभिर् वरदं वारिजोद्भवः  ॥ लिप्_१,९९।११ ॥  
विभजस्वेति विश्वेशं विश्वात्मानमजो विभुः  ।  
ससर्ज देवीं वामाङ्गात् पत्नीं चैवात्मनः समाम्  ॥ लिप्_१,९९।१२ ॥  
श्रद्धा ह्यस्य शुभा पत्नी ततः पुंसः पुरातनी  ।  
सैवाज्ञया विभोर्देवी दक्षपुत्री बभूव ह  ॥ लिप्_१,९९।१३ ॥  
सतीसञ्ज्ञा तदा सा वै रुद्रमेवाश्रिता पतिम्  ।  
दक्षं विनिन्द्य कालेन देवी मैना ह्यभूत्पुनः  ॥ लिप्_१,९९।१४ ॥  
नारदस्यैव दक्षो ऽपि शापादेवं विनिन्द्य च  ।  
अवज्ञादुर्मदो दक्षो देवदेवमुमापतिम्  ॥ लिप्_१,९९।१५ ॥  
अनादृत्य कृतिं ज्ञात्वा सती दक्षेण तत्क्षणात्  ।  
भस्मीकृत्वात्मनो देहं योगमार्गेण सा पुनः  ॥ लिप्_१,९९।१६ ॥  
बभूव पार्वती देवी तपसा च गिरेः प्रभोः  ।  
ज्ञात्वैतद्भगवान् भर्गो ददाह रुषितः प्रभुः  ॥ लिप्_१,९९।१७ ॥  
दक्षस्य विपुलं यज्ञं च्यावनेर् वचनादपि  ।  
च्यवनस्य सुतो धीमान् दधीच इति विश्रुतः  ॥ लिप्_१,९९।१८ ॥  
विजित्य विष्णुं समरे प्रसादात् त्र्यम्बकस्य च  ।  
विष्णुना लोकपालांश् च शशाप च मुनीश्वरः  ॥ लिप्_१,९९।१९ ॥  
रुद्रस्य क्रोधजेनैव वह्निना हविषा सुराः  ।  
विनाशो वै क्षणादेव मायया शङ्करस्य वै  ॥ लिप्_१,९९।२० ॥  
  
इति श्रीलिङ्गमहापुराणे पूर्वभागे देवीसम्भवो नाम नवनवतितमो ऽध्यायः  
  
  
  
_______________________________________________________________  
  
  
लिप्, १, १००  
ऋषय ऊचुः  
विजित्य विष्णुना सार्धं भगवान्परमेश्वरः  ।  
सर्वान्दधीचवचनात् कथं भेजे महेश्वरः  ॥ लिप्_१,१००।१ ॥  
  
सूत उवाच  
दक्षयज्ञे सुविपुले देवान् विष्णुपुरोगमान्  ।  
ददाह भगवान् रुद्रः सर्वान् मुनिगणान् अपि  ॥ लिप्_१,१००।२ ॥  
भद्रो नाम गणस्तेन प्रेषितः परमेष्ठिना  ।  
विप्रयोगेन देव्या वै दुःसहेनैव सुव्रताः  ॥ लिप्_१,१००।३ ॥  
सो ऽसृजद् वीरभद्रश् च गणेशान्रोमजाञ्छुभान्  ।  
गणेश्वरैः समारुह्य रथं भद्रः प्रतापवान्  ॥ लिप्_१,१००।४ ॥  
गन्तुं चक्रे मतिं यस्य सारथिर्भगवानजः  ।  
गणेश्वराश् च ते सर्वे विविधायुधपाणयः  ॥ लिप्_१,१००।५ ॥  
विमानैर्विश्वतो भद्रैस् तमन्वयुरथो सुराः  ।  
हिमवच्छिखरे रम्ये हेमशृङ्गे सुशोभने  ॥ लिप्_१,१००।६ ॥  
यज्ञवाटस् तथा तस्य गङ्गाद्वारसमीपतः  ।  
तद्देशे चैव विख्यातं शुभं कनखलं द्विजाः  ॥ लिप्_१,१००।७ ॥  
दग्धुं वै प्रेषितश्चासौ भगवान् परमेष्ठिना  ।  
तदोत्पातो बभूवाथ लोकानां भयशंसनः  ॥ लिप्_१,१००।८ ॥  
पर्वताश् च व्यशीर्यन्त प्रचकम्पे वसुन्धरा  ।  
मरुतश् चाप्य् अघूर्णन्त चुक्षुभे मकरालयः  ॥ लिप्_१,१००।९ ॥  
अग्नयो नैव दीप्यन्ति न च दीप्यति भास्करः  ।  
ग्रहाश् च न प्रकाश्यन्ते न देवा न च दानवाः  ॥ लिप्_१,१००।१० ॥  
ततः क्षणात् प्रविश्यैव यज्ञवाटं महात्मनः  ।  
रोमजैः सहितो भद्रः कालाग्निरिवचापरः  ॥ लिप्_१,१००।११ ॥  
उवाच भद्रो भगवान् दक्षं चामिततेजसम्  ।  
सम्पर्कादेव दक्षाद्य मुनीन्देवान् पिनाकिना  ॥ लिप्_१,१००।१२ ॥  
दग्धुं सम्प्रेषितश् चाहं भवन्तं समुनीश्वरैः  ।  
इत्युक्त्वा यज्ञशालां तां ददाह गणपुङ्गवः  ॥ लिप्_१,१००।१३ ॥  
गणेश्वराश् च सङ्क्रुद्धा यूपानुत्पाट्य चिक्षिपुः  ।  
प्रस्तोत्रा सह होत्रा च दग्धं चैव गणेश्वरैः  ॥ लिप्_१,१००।१४ ॥  
गृहीत्वा गणपाः सर्वान् गङ्गास्रोतसि चिक्षिपुः  ।  
वीरभद्रो महातेजाः शक्रस्योद्यच्छतः करम्  ॥ लिप्_१,१००।१५ ॥  
व्यष्टम्भयद् अदीनात्मा तथान्येषां दिवौकसाम्  ।  
भगस्य नेत्रे चोत्पाट्य करजाग्रेण लीलया  ॥ लिप्_१,१००।१६ ॥  
निहत्य मुष्टिना दन्तान् पूष्णश्चैवं न्यपातयत्  ।  
तथा चन्द्रमसं देवं पादाङ्गुष्ठेन लीलया  ॥ लिप्_१,१००।१७ ॥  
घर्षयामास भगवान् वीरभद्रः प्रतापवान्  ।  
चिछेद च शिरस्तस्य शक्रस्य भगवान्प्रभोः  ॥ लिप्_१,१००।१८ ॥  
वह्नेर्हस्तद्वयं छित्त्वा जिह्वामुत्पाट्य लीलया  ।  
जघान मूर्ध्नि पादेन वीरभद्रो महाबलः  ॥ लिप्_१,१००।१९ ॥  
यमस्य दण्डं भगवान् प्रचिछेद स्वयं प्रभुः  ।  
जघान देवमीशानं त्रिशूलेन महाबलम्  ॥ लिप्_१,१००।२० ॥  
त्रयस्त्रिंशत्सुरानेवं विनिहत्याप्रयत्नतः  ।  
त्रयश् च त्रिशतं तेषां त्रिसाहस्रं च लीलया  ॥ लिप्_१,१००।२१ ॥  
त्रयं चैव सुरेन्द्राणां जघान च मुनीश्वरान्  ।  
अन्यांश् च देवान् देवो ऽसौ सर्वान्युद्धाय संस्थितान्  ॥ लिप्_१,१००।२२ ॥  
जघान भगवान् रुद्रः खड्गमुष्ट्यादिसायकैः  ।  
अथ विष्णुर्महातेजाश् चक्रम् उद्यम्य मूर्छितः  ॥ लिप्_१,१००।२३ ॥  
युयोध भगवांस्तेन रुद्रेण सह माधवः  ।  
तयोः समभवद्युद्धं सुघोरं रोमहर्षणम्  ॥ लिप्_१,१००।२४ ॥  
विष्णोर्योगबलात्तस्य दिव्यदेहाः सुदारुणाः  ॥ लिप्_१,१००।२५ ॥  
शङ्खचक्रगदाहस्ता असङ्ख्याताश् च जज्ञिरे  ।  
तान्सर्वानपि देवो ऽसौ नारायणसमप्रभान्  ॥ लिप्_१,१००।२६ ॥  
निहत्य गदया विष्णुं ताडयामास मूर्धनि  ।  
ततश्चोरसि तं देवं लीलयैव रणाजिरे  ॥ लिप्_१,१००।२७ ॥  
पपात च तदा भूमौ विसञ्ज्ञः पुरुषोत्तमः  ।  
पुनरुत्थाय तं हन्तुं चक्रमुद्यम्य स प्रभुः  ॥ लिप्_१,१००।२८ ॥  
क्रोधरक्तेक्षणः श्रीमान् अतिष्ठत् पुरुषर्षभः  ।  
तस्य चक्रं च यद्रौद्रं कालादित्यसमप्रभम्  ॥ लिप्_१,१००।२९ ॥  
व्यष्टम्भयद् अदीनात्मा करस्थं न चचाल सः  ।  
अतिष्ठत् स्तम्भितस्तेन शृङ्गवानिव निश्चलः  ॥ लिप्_१,१००।३० ॥  
त्रिभिश् च धर्षितं शार्ङ्गं त्रिधाभूतं प्रभोस्तदा  ।  
शार्ङ्गकोटिप्रसङ्गाद् वै चिछेद च शिरः प्रभोः  ॥ लिप्_१,१००।३१ ॥  
छिन्नं च निपपातासु शिरस्तस्य रसातले  ।  
वायुना प्रेरितं चैव प्राणजेन पिनाकिना  ॥ लिप्_१,१००।३२ ॥  
प्रविवेश तदा चैव तदीयाहवनीयकम्  ।  
तत् प्रतिध्वस्तकलशं भग्नयूपं सतोरणम्  ॥ लिप्_१,१००।३३ ॥  
प्रदीपितमहाशालं दृष्ट्वा यज्ञो ऽपि दुद्रुवे  ।  
तं तदा मृगरूपेण धावन्तं गगनं प्रति  ॥ लिप्_१,१००।३४ ॥  
वीरभद्रः समाधाय विशिरस्कमथाकरोत्  ।  
ततः प्रजापतिं धर्मं कश्यपं च जगद्गुरुम्  ॥ लिप्_१,१००।३५ ॥  
अरिष्टनेमिनं वीरो बहुपुत्रं मुनीश्वरम्  ।  
मुनिम् अङ्गिरसं चैव कृष्णाश्वं च महाबलः  ॥ लिप्_१,१००।३६ ॥  
जघान मूर्ध्नि पादेन दक्षं चैव यशस्विनम्  ।  
चिछेद च शिरस्तस्य ददाहाग्नौ द्विजोत्तमाः  ॥ लिप्_१,१००।३७ ॥  
सरस्वत्याश् च नासाग्रं देवमातुस्तथैव च  ।  
निकृत्य करजाग्रेण वीरभद्रः प्रतापवान्  ॥ लिप्_१,१००।३८ ॥  
तस्थौ श्रिया वृतो मध्ये प्रेतस्थाने यथा भवः  ।  
एतस्मिन्नेव काले तु भगवान्पद्मसम्भवः  ॥ लिप्_१,१००।३९ ॥  
भद्रमाह महातेजाः प्रार्थयन्प्रणतः प्रभुः  ।  
अलं क्रोधेन वै भद्र नष्टाश्चैव दिवौकसः  ॥ लिप्_१,१००।४० ॥  
प्रसीद क्षम्यतां सर्वं रोमजैः सह सुव्रत  ।  
सो ऽपि भद्रः प्रभावेण ब्रह्मणः परमेष्ठिनः  ॥ लिप्_१,१००।४१ ॥  
शमं जगाम शनकैः शान्तस्तस्थौ तदाज्ञया  ।  
देवो ऽपि तत्र भगवान् अन्तरिक्षे वृषध्वजः  ॥ लिप्_१,१००।४२ ॥  
सगणः सर्वदः शर्वः सर्वलोकमहेश्वरः  ।  
प्रार्थितश्चैव देवेन ब्रह्मणा भगवान् भवः  ॥ लिप्_१,१००।४३ ॥  
हतानां च तदा तेषां प्रददौ पूर्ववत्तनुम्  ।  
इन्द्रस्य च शिरस्तस्य विष्णोश्चैव महात्मनः  ॥ लिप्_१,१००।४४ ॥  
दक्षस्य च मुनीन्द्रस्य तथान्येषां महेश्वरः  ।  
वागीश्याश्चैव नासाग्रं देवमातुस्तथैव च  ॥ लिप्_१,१००।४५ ॥  
नष्टानां जीवितं चैव वराणि विविधानि च  ।  
दक्षस्य ध्वस्तवक्त्रस्य शिरसा भगवान्प्रभुः  ॥ लिप्_१,१००।४६ ॥  
कल्पयामास वै वक्त्रं लीलया च महान् भवः  ।  
दक्षो ऽपि लब्धसञ्ज्ञश् च समुत्थाय कृताञ्जलिः  ॥ लिप्_१,१००।४७ ॥  
तुष्टाव देवदेवेशं शङ्करं वृषभध्वजम्  ।  
स्तुतस्तेन महातेजाः प्रदाय विविधान्वरान्  ॥ लिप्_१,१००।४८ ॥  
गाणपत्यं ददौ तस्मै दक्षायाक्लिष्टकर्मणे  ।  
देवाश् च सर्वे देवेशं तुष्टुवुः परमेश्वरम्  ॥ लिप्_१,१००।४९ ॥  
नारायणश् च भगवान् तुष्टाव च कृताञ्जलिः  ।  
ब्रह्मा च मुनयः सर्वे पृथक्पृथगजोद्भवम्  ॥ लिप्_१,१००।५० ॥  
तुष्टुवुर् देवदेवेशं नीलकण्ठं वृषध्वजम्  ।  
तान् देवान् अनुगृह्यैव भवो ऽप्यन्तरधीयत  ॥ लिप्_१,१००।५१ ॥  
  
इति श्रीलिङ्गमहापुराणे पूर्वभागे शिवकृद्दक्षयज्ञविध्वंसनो नाम शततमो ऽध्यायः  
  
  
  
_______________________________________________________________  
  
लिप्, १, १०१  
  
ऋषय ऊचुः  
कथं हिमवतः पुत्री बभूवाम्बा सती शुभा  ।  
कथं वा देवदेवेशम् अवाप पतिमीश्वरम्  ॥ लिप्_१,१०१।१ ॥  
  
सूत उवाच  
सा मेनातनुम् आश्रित्य स्वेच्छयैव वराङ्गना  ।  
तदा हैमवती जज्ञे तपसा च द्विजोत्तमाः  ॥ लिप्_१,१०१।२ ॥  
जातकर्मादिकाः सर्वाश् चकार च गिरीश्वरः  ।  
द्वादशे च तदा वर्षे पूर्णे हैमवती शुभा  ॥ लिप्_१,१०१।३ ॥  
तपस्तेपे तया सार्धम् अनुजा च शुभानना  ।  
अन्या च देवी ह्यनुजा सर्वलोके नमस्कृता  ॥ लिप्_१,१०१।४ ॥  
ऋषयश् च तदा सर्वे सर्वलोकमहेश्वरीम्  ।  
तुष्टुवुस् तपसा देवीं समावृत्य समन्ततः  ॥ लिप्_१,१०१।५ ॥  
ज्येष्ठा ह्यपर्णा ह्यनुजा चैकपर्णा शुभानना  ।  
तृतीया च वरारोहा तथा चैवैकपाटला  ॥ लिप्_१,१०१।६ ॥  
तपसा च महादेव्याः पार्वत्याः परमेश्वरः  ।  
वशीकृतो महादेवः सर्वभूतपतिर्भवः  ॥ लिप्_१,१०१।७ ॥  
एतस्मिन्नेव काले तु तारको नाम दानवः  ।  
तारात्मजो महातेजा बभूव दितिनन्दनः  ॥ लिप्_१,१०१।८ ॥  
तस्य पुत्रास्त्रयश्चापि तारकाक्षो महासुरः  ।  
विद्युन्माली च भगवान् कमलाक्षश् च वीर्यवान्  ॥ लिप्_१,१०१।९ ॥  
पितामहस् तथा चैषां तारो नाम महाबलः  ।  
तपसा लब्धवीर्यश् च प्रसादाद्ब्रह्मणः प्रभोः  ॥ लिप्_१,१०१।१० ॥  
सो ऽपि तारो महातेजास् त्रैलोक्यं सचराचरम्  ।  
विजित्य समरे पूर्वं विष्णुं च जितवान् असौ  ॥ लिप्_१,१०१।११ ॥  
तयोः समभवद्युद्धं सुघोरं रोमहर्षणम्  ।  
दिव्यं वर्षसहस्रं तु दिवारात्रम् अविश्रमम्  ॥ लिप्_१,१०१।१२ ॥  
सरथं विष्णुमादाय चिक्षेप शतयोजनम्  ।  
तारेण विजितः सङ्ख्ये दुद्राव गरुडध्वजः  ॥ लिप्_१,१०१।१३ ॥  
तारो वराञ्छतगुणं लब्ध्वा शतगुणं बलम्  ।  
पितामहाज्जगत्सर्वम् अवाप दितिनन्दनः  ॥ लिप्_१,१०१।१४ ॥  
देवेन्द्रप्रमुखाञ्जित्वा देवान्देवेश्वरेश्वरः  ।  
वारयामास तैर् देवान् सर्वलोकेषु मायया  ॥ लिप्_१,१०१।१५ ॥  
देवताश् च सहेन्द्रेण तारकाद्भयपीडिताः  ।  
न शान्तिं लेभिरे शूराः शरणं वा भयार्दिताः  ॥ लिप्_१,१०१।१६ ॥  
तदामरपतिः श्रीमान् सन्निपत्यामरप्रभुः  ।  
उवाचाङ्गिरसं देवो देवानामपि सन्निधौ  ॥ लिप्_१,१०१।१७ ॥  
भगवंस्तारको नाम तारजो दानवोत्तमः  ।  
तेन सन्निहता युद्धे वत्सा गोपतिना यथा  ॥ लिप्_१,१०१।१८ ॥  
भयात्तस्मान्महाभाग बृहद्युद्धे बृहस्पते  ।  
अनिकेता भ्रमन्त्येते शकुन्ता इव पञ्जरे  ॥ लिप्_१,१०१।१९ ॥  
अस्माकं यान्य् अमोघानि आयुधान्य् अङ्गिरो वर  ।  
तानि मोघानि जायन्ते प्रभावादमरद्विषः  ॥ लिप्_१,१०१।२० ॥  
दशवर्षसहस्राणि द्विगुणानि बृहस्पते  ।  
विष्णुना योधितो युद्धे तेनापि न च सूदितः  ॥ लिप्_१,१०१।२१ ॥  
यस्तेनानिर्जितो युद्धे विष्णुना प्रभविष्णुना  ।  
कथमस्मद्विधस्तस्य स्थास्यते समरे ऽग्रतः  ॥ लिप्_१,१०१।२२ ॥  
एवम् उक्तस् तु शक्रेण जीवः सार्धं सुराधिपैः  ।  
सहस्राक्षेण च विभुं सम्प्राप्याह कुशध्वजम्  ॥ लिप्_१,१०१।२३ ॥  
सो ऽपि तस्य मुखाच्छ्रुत्वा प्रणयात्प्रणतार्तिहा  ।  
देवैरशेषैः सेन्द्रैस्तु जीवमाह पितामहः  ॥ लिप्_१,१०१।२४ ॥  
जाने वो ऽर्तिं सुरेन्द्राणां तथापि शृणु साम्प्रतम्  ।  
विनिन्द्य दक्षं या देवी सती रुद्राङ्गसम्भवा  ॥ लिप्_१,१०१।२५ ॥  
उमा हैमवती जज्ञे सर्वलोकनमस्कृता  ।  
तस्याश्चैवेह रूपेण यूयं देवाः सुरोत्तमाः  ॥ लिप्_१,१०१।२६ ॥  
विभोर्यतध्वमाक्रष्टुं रुद्रस्यास्य मनो महत्  ।  
तयोर्योगेन सम्भूतः स्कन्दः शक्तिधरः प्रभुः  ॥ लिप्_१,१०१।२७ ॥  
षडास्यो द्वादशभुजः सेनानीः पावकिः प्रभुः  ।  
स्वाहेयः कार्तिकेयश् च गाङ्गेयः शरधामजः  ॥ लिप्_१,१०१।२८ ॥  
देवः शाखो विशाखश् च नैगमेशश् च वीर्यवान्  ।  
सेनापतिः कुमाराख्यः सर्वलोकनमस्कृतः  ॥ लिप्_१,१०१।२९ ॥  
लीलयैव महासेनः प्रबलं तारकासुरम्  ।  
बालो ऽपि विनिहत्यैको देवान् सन्तारयिष्यति  ॥ लिप्_१,१०१।३० ॥  
एवम् उक्तस् तदा तेन ब्रह्मणा परमेष्ठिना  ।  
बृहस्पतिस् तथा सेन्द्रैर् देवैर् देवं प्रणम्य तम्  ॥ लिप्_१,१०१।३१ ॥  
<Śiva burns Kāma>  
मेरोः शिखरमासाद्य स्मरं सस्मार सुव्रतः  ।  
स्मरणाद्देवदेवस्य स्मरो ऽपि सह भार्यया  ॥ लिप्_१,१०१।३२ ॥  
रत्या समं समागम्य नमस्कृत्य कृताञ्जलिः  ।  
सशक्रमाह तं जीवं जगज्जीवो द्विजोत्तमाः  ॥ लिप्_१,१०१।३३ ॥  
स्मृतो यद्भवता जीव सम्प्राप्तो ऽहं तवान्तिकम्  ।  
ब्रूहि यन्मे विधातव्यं तमाह सुरपूजितः  ॥ लिप्_१,१०१।३४ ॥  
तम् आह भगवाञ्छक्रः सम्भाव्य मकरध्वजम्  ।  
शङ्करेणाम्बिकामद्य संयोजय यथासुखम्  ॥ लिप्_१,१०१।३५ ॥  
तया स रमते येन भगवान् वृषभध्वजः  ।  
तेन मार्गेण मार्गस्व पत्न्या रत्यानया सह  ॥ लिप्_१,१०१।३६ ॥  
सो ऽपि तुष्टो महादेवः प्रदास्यति शुभां गतिम्  ।  
विप्रयुक्तस्तया पूर्वं लब्ध्वा तां गिरिजामुमाम्  ॥ लिप्_१,१०१।३७ ॥  
एवमुक्तो नमस्कृत्य देवदेवं शचीपतिम्  ।  
देवदेवाश्रमं गन्तुं मतिं चक्रे तया सह  ॥ लिप्_१,१०१।३८ ॥  
गत्वा तदाश्रये शम्भोः सह रत्या महाबलः  ।  
वसन्तेन सहायेन देवं योक्तुमना भवत्  ॥ लिप्_१,१०१।३९ ॥  
ततः सम्प्रेक्ष्य मदनं हसन् देवस् त्रियम्बकः  ।  
नयनेन तृतीयेन सावज्ञं तम् अवैक्षत  ॥ लिप्_१,१०१।४० ॥  
ततो ऽस्य नेत्रजो वह्निर् मदनं पार्श्वतः स्थितम्  ।  
अदहत्तत्क्षणादेव ललाप करुणं रतिः  ॥ लिप्_१,१०१।४१ ॥  
रत्याः प्रलापमाकर्ण्य देवदेवो वृषध्वजः  ।  
कृपया परया प्राह कामपत्नीं निरीक्ष्य च  ॥ लिप्_१,१०१।४२ ॥  
अमूर्तो ऽपि ध्रुवं भद्रे कार्यं सर्वं पतिस्तव  ।  
रतिकाले ध्रुवे भद्रे करिष्यति न संशयः  ॥ लिप्_१,१०१।४३ ॥  
यदा विष्णुश् च भविता वासुदेवो महायशाः  ।  
शापाद्भृगोर्महातेजाः सर्वलोकहिताय वै  ॥ लिप्_१,१०१।४४ ॥  
तदा तस्य सुतो यश् च स पतिस्ते भविष्यति  ।  
सा प्रणम्य तदा रुद्रं कामपत्नी शुचिस्मिता  ॥ लिप्_१,१०१।४५ ॥  
जगाम मदनं लब्ध्वा वसन्तेन समन्विता  ॥ लिप्_१,१०१।४६ ॥  
  
इति श्रीलिङ्गमहापुराणे पूर्वभागे मदनदाहो नामैकाधिकशततमो ऽध्यायः  
  
  
  
_______________________________________________________________  
  
  
लिप्, १, १०२  
  
सूत उवाच  
तपसा च महादेव्याः पार्वत्या वृषभध्वज  ।  
प्रीतिश् च भगवाञ्छर्वो वचनाद्ब्रह्मणस्तदा  ॥ लिप्_१,१०२।१ ॥  
हिताय चाश्रमाणां च क्रीडार्थं भगवान्भवः  ।  
तदा हैमवतीं देवीम् उपयेमे यथाविधि  ॥ लिप्_१,१०२।२ ॥  
जगाम स स्वयं ब्रह्मा मरीच्याद्यैर्महर्षिभिः  ।  
तपोवनं महादेव्याः पार्वत्याः पद्मसम्भवः  ॥ लिप्_१,१०२।३ ॥  
प्रदक्षिणीकृत्य च तां देवीं स जगतो ऽरणीम्  ।  
किम् अर्थं तपसा लोकान् सन्तापयसि शैलजे  ॥ लिप्_१,१०२।४ ॥  
त्वया सृष्टं जगत्सर्वं मातस्त्वं मा विनाशय  ।  
त्वं हि सन्धारयेल्लोकान् इमान् सर्वान् स्वतेजसा  ॥ लिप्_१,१०२।५ ॥  
सर्वदेवेश्वरः श्रीमान् सर्वलोकपतिर्भवः  ।  
यस्य वै देवदेवस्य वयं किङ्करवादिनः  ॥ लिप्_१,१०२।६ ॥  
स एवं परमेशानः स्वयं च वरयिष्यति  ।  
वरदे येन सृष्टासि न विना यस्त्वयाम्बिके  ॥ लिप्_१,१०२।७ ॥  
वर्तते नात्र सन्देहस् तव भर्त्ता भविष्यति  ।  
इत्युक्त्वा तां नमस्कृत्य मुहुः सम्प्रेक्ष्य पार्वतीम्  ॥ लिप्_१,१०२।८ ॥  
गते पितामहे देवो भगवान् परमेश्वरः  ।  
जगामानुग्रहं कर्तुं द्विजरूपेण चाश्रमम्  ॥ लिप्_१,१०२।९ ॥  
सा च दृष्ट्वा महादेवं द्विजरूपेण संस्थितम्  ।  
प्रतिभाद्यैः प्रभुं ज्ञात्वा ननाम वृषभध्वजम्  ॥ लिप्_१,१०२।१० ॥  
सम्पूज्य वरदं देवं ब्राह्मणच्छद्मनागतम्  ।  
तुष्टाव परमेशानं पार्वती परमेश्वरम्  ॥ लिप्_१,१०२।११ ॥  
अनुगृह्य तदा देवीम् उवाच प्रहसन्निव  ।  
कुलधर्माश्रयं रक्षन् भूधरस्य महात्मनः  ॥ लिप्_१,१०२।१२ ॥  
क्रीडार्थं च सतां मध्ये सर्वदेवपतिर्भवः  ।  
स्वयंवरे महादेवी तव दिव्यसुशोभने  ॥ लिप्_१,१०२।१३ ॥  
आस्थाय रूपं यत्सौम्यं समेष्ये ऽहं सह त्वया  ।  
इत्युक्त्वा तां समालोक्य देवो दिव्येन चक्षुषा  ॥ लिप्_१,१०२।१४ ॥  
जगामेष्टं तदा दिव्यं स्वपुरं प्रययौ च सा  ।  
दृष्ट्वा हृष्टस्तदा देवीं मेनया तुहिनाचलः  ॥ लिप्_१,१०२।१५ ॥  
आलिङ्ग्याघ्राय सम्पूज्य पुत्रीं साक्षात्तपस्विनीम्  ।  
दुहितुर्देवदेवेन न जानन्नभिमन्त्रितम्  ॥ लिप्_१,१०२।१६ ॥  
स्वयंवरं तदा देव्याः सर्वलोकेष्वघोषयत्  ।  
अथ ब्रह्मा च भगवान् विष्णुः साक्षाज्जनार्दनः  ॥ लिप्_१,१०२।१७ ॥  
शक्रश् च भगवान् वह्निर् भास्करो भग एव च  ।  
त्वष्टार्यमा विवस्वांश् च यमो वरुण एव च  ॥ लिप्_१,१०२।१८ ॥  
वायुः सोमस्तथेशानो रुद्राश् च मुनयस् तथा  ।  
अश्विनौ द्वादशादित्या गन्धर्वा गरुडस् तथा  ॥ लिप्_१,१०२।१९ ॥  
यक्षाः सिद्धास्तथा साध्या दैत्याः किम्पुरुषोरगाः  ।  
समुद्राश् च नदा वेदा मन्त्राः स्तोत्रादयः क्षणाः  ॥ लिप्_१,१०२।२० ॥  
नागाश् च पर्वताः सर्वे यज्ञाः सूर्यादयो ग्रहाः  ।  
त्रयस्त्रिंशच्च देवानां त्रयश् च त्रिशतं तथा  ॥ लिप्_१,१०२।२१ ॥  
त्रयश् च त्रिसहस्रं च तथान्ये बहवः सुरा  ।  
जग्मुर् गिरीन्द्रपुत्र्यास्तु स्वयंवरमनुत्तमम्  ॥ लिप्_१,१०२।२२ ॥  
अथ शैलसुता देवी हैममारुह्य शोभनम्  ।  
विमानं सर्वतोभद्रं सर्वरत्नैर् अलङ्कृतम्  ॥ लिप्_१,१०२।२३ ॥  
अप्सरोभिः प्रनृत्ताभिः सर्वाभरणभूषितैः  ।  
गन्धर्वसिद्धैर्विविधैः किन्नरैश् च सुशोभनैः  ॥ लिप्_१,१०२।२४ ॥  
बन्दिभिः स्तूयमाना च स्थिता शैलसुता तदा  ।  
सितातपत्रं रत्नांशु- मिश्रितं चावहत्तथा  ॥ लिप्_१,१०२।२५ ॥  
मालिनी गिरिपुत्र्यास्तु सन्ध्या पूर्णेन्दुमण्डलम्  ।  
चामरासक्तहस्ताभिर् दिव्यस्त्रीभिश् च संवृता  ॥ लिप्_१,१०२।२६ ॥  
मालां गृह्य जया तस्थौ सुरद्रुमसमुद्भवाम्  ।  
विजया व्यजनं गृह्य स्थिता देव्याः समीपगा  ॥ लिप्_१,१०२।२७ ॥  
मालां प्रगृह्य देव्यां तु स्थितायां देवसंसदि  ।  
शिशुर्भूत्वा महादेवः क्रीडार्थं वृषभध्वजः  ॥ लिप्_१,१०२।२८ ॥  
उत्सङ्गतलसंसुप्तो बभूव भगवान्भवः  ।  
अथ दृष्ट्वा शिशुं देवास् तस्या उत्सङ्गवर्त्तिनम्  ॥ लिप्_१,१०२।२९ ॥  
को ऽयम् अत्रेति सम्मन्त्र्य चुक्षुभुश् च समागताः  ।  
वज्रमाहारयत्तस्य बाहुम् उद्यम्य वृत्रहा  ॥ लिप्_१,१०२।३० ॥  
स बाहुरुद्यमस्तस्य तथैव समुपस्थितः  ।  
स्तम्भितः शिशुरूपेण देवदेवेन लीलया  ॥ लिप्_१,१०२।३१ ॥  
वज्रं क्षेप्तुं न शशाक बाहुं चालयितुं तथा  ।  
वह्निः शक्तिं तथा क्षेप्तुं न शशाक तथा स्थितः  ॥ लिप्_१,१०२।३२ ॥  
यमो ऽपि दण्डं खड्गं च निरृतिर्मुनिपुङ्गवाः  ।  
वरुणो नागपाशं च ध्वजयष्टिं समीरणः  ॥ लिप्_१,१०२।३३ ॥  
सोमो गदां धनेशश् च दण्डं दण्डभृतां वरः  ।  
ईशानश् च तथा शूलं तीव्रमुद्यम्य संस्थितः  ॥ लिप्_१,१०२।३४ ॥  
रुद्राश् च शूलमादित्या मुशलं वसवस् तथा  ।  
मुद्गरं स्तम्भिताः सर्वे देवेनाशु दिवौकसः  ॥ लिप्_१,१०२।३५ ॥  
स्तम्भिता देवदेवेन तथान्ये च दिवौकसः  ।  
शिरः प्रकम्पयन् विष्णुश् चक्रम् उद्यम्य संस्थितः  ॥ लिप्_१,१०२।३६ ॥  
तस्यापि शिरसो बालः स्थिरत्वं प्रचकार ह  ।  
चक्रं क्षेप्तुं न शशाक बाहूंश्चालयितुं न च  ॥ लिप्_१,१०२।३७ ॥  
पूषा दन्तान् दशन् दन्तैर् बालमैक्षत मोहितः  ।  
तस्यापि दशनाः पेतुर् दृष्टमात्रस्य शम्भुना  ॥ लिप्_१,१०२।३८ ॥  
बलं तेजश् च योगं च तथैवास्तम्भयद् विभुः  ।  
अथ तेषु स्थितेष्वेव मन्युमत्सु सुरेष्वपि  ॥ लिप्_१,१०२।३९ ॥  
ब्रह्मा परमसंविग्नो ध्यानमास्थाय शङ्करम्  ।  
बुबुधे देवमीशानम् उमोत्सङ्गे तमास्थितम्  ॥ लिप्_१,१०२।४० ॥  
स बुद्ध्वा देवमीशानं शीघ्रम् उत्थाय विस्मितः  ।  
ववन्दे चरणौ शम्भोर् अस्तुवच्च पितामहः  ॥ लिप्_१,१०२।४१ ॥  
बुद्धिस्त्वं सर्वलोकानाम् अहङ्कारस् त्वम् ईश्वरः  ।  
भूतानामिन्द्रियाणां च त्वमेवेश प्रवर्त्तकः  ॥ लिप्_१,१०२।४२ ॥  
तवाहं दक्षिणाद्धस्तात् सृष्टः पूर्वं पुरातनः  ।  
वामहस्तान् महाबाहो देवो नारायणः प्रभुः  ॥ लिप्_१,१०२।४३ ॥  
इयं च प्रकृतिर्देवी सदा ते सृष्टिकारण  ।  
पत्नीरूपं समास्थाय जगत्कारणमागता  ॥ लिप्_१,१०२।४४ ॥  
नमस्तुभ्यं महादेव महादेव्यै नमोनमः  ।  
प्रसादात्तव देवेश नियोगाच्च मया प्रजाः  ॥ लिप्_१,१०२।४५ ॥  
देवाद्यास्तु इमाः सृष्टा मूढास्त्वद्योगमोहिताः  ।  
कुरु प्रसादमेतेषां यथापूर्वं भवन्त्विमे  ॥ लिप्_१,१०२।४६ ॥  
  
सूत उवाच  
विज्ञाप्यैवं तदा ब्रह्मा देवदेवं महेश्वरम्  ।  
संस्तम्भितांस्तदा तेन भगवान् आह पद्मजः  ॥ लिप्_१,१०२।४७ ॥  
मूढास्थ देवताः सर्वा नैव बुध्यत शङ्करम्  ।  
देवदेवम् इहायान्तं सर्वदेवनमस्कृतम्  ॥ लिप्_१,१०२।४८ ॥  
गच्छध्वं शरणं शीघ्रं देवाः शक्रपुरोगमाः  ।  
सनारायणकाः सर्वे मुनिभिः शङ्करं प्रभुम्  ॥ लिप्_१,१०२।४९ ॥  
सार्धं मयैव देवेशं परमात्मानमीश्वरम्  ।  
अनया हैमवत्या च प्रकृत्या सह सत्तमम्  ॥ लिप्_१,१०२।५० ॥  
तत्र ते स्तम्भितास्तेन तथैव सुरसत्तमाः  ।  
प्रणेमुर् मनसा सर्वे सनारायणकाः प्रभुम्  ॥ लिप्_१,१०२।५१ ॥  
अथ तेषां प्रसन्नो भूद् देवदेवस्त्रियम्बकः  ।  
यथापूर्वं चकाराशु वचनाद्ब्रह्मणः प्रभुः  ॥ लिप्_१,१०२।५२ ॥  
तत एवं प्रसन्ने तु सर्वदेवनिवारणम्  ।  
वपुश्चकार देवेशो दिव्यं परममद्भुतम्  ॥ लिप्_१,१०२।५३ ॥  
तेजसा तस्य देवास्ते सेन्द्रचन्द्रदिवाकराः  ।  
सब्रह्मकाः ससाध्याश् च सनारायणकास् तथा  ॥ लिप्_१,१०२।५४ ॥  
सयमाश् च सरुद्राश् च चक्षुरप्रार्थयन् विभुम्  ।  
तेभ्यश् च परमं चक्षुः सर्वदृष्टौ च शक्तिमत्  ॥ लिप्_१,१०२।५५ ॥  
ददावम्बापतिः शर्वो भवान्याश् च चलस्य च  ।  
लब्ध्वा चक्षुस्तदा देवा इन्द्रविष्णुपुरोगमाः  ॥ लिप्_१,१०२।५६ ॥  
सब्रह्मकः सशक्राश् च तमपश्यन्महेश्वरम्  ।  
ब्रह्माद्या नेमिरे तूर्णं भवानी च गिरीश्वरः  ॥ लिप्_१,१०२।५७ ॥  
मुनयश् च महादेवं गणेशाः शिवसम्मताः  ।  
ससर्जुः पुष्पवृष्टिं च खेचराः सिद्धचारणाः  ॥ लिप्_१,१०२।५८ ॥  
देवदुन्दुभयो नेदुस् तुष्टुवुर्मुनयः प्रभुम्  ।  
जगुर्गन्धर्वमुख्याश् च ननृतुश्चाप्सरोगणाः  ॥ लिप्_१,१०२।५९ ॥  
मुमुहुर्गणपाः सर्वे मुमोदाम्बा च पार्वती  ।  
तस्य देवी तदा हृष्टा समक्षं त्रिदिवौकसाम्  ॥ लिप्_१,१०२।६० ॥  
पादयोः स्थापयामास मालां दिव्यां सुगन्धिनीम्  ।  
साधु साध्विति सम्प्रोच्य तया तत्रैव चार्चितम्  ॥ लिप्_१,१०२।६१ ॥  
सह देव्या नमश्चक्रुः शिरोभिर् भूतलाश्रितैः  ।  
सर्वे सब्रह्मका देवाः सयक्षोरगराक्षसाः  ॥ लिप्_१,१०२।६२ ॥  
  
इति श्रीलिङ्गमहापुराणे पूर्वभागे उमास्वयंवरो नाम द्व्यधिकशततमो ऽध्यायः  
  
  
  
_______________________________________________________________  
  
  
लिप्, १, १०३  
  
सूत उवाच  
अथ ब्रह्मा महादेवम् अभिवन्द्य कृताञ्जलिः  ।  
उद्वाहः क्रियतां देव इत्युवाच महेश्वरम्  ॥ लिप्_१,१०३।१ ॥  
तस्य तद्वचनं श्रुत्वा ब्रह्मणः परमेष्ठिनः  ।  
यथेष्टमिति लोकेशं प्राह भूतपतिः प्रभुः  ॥ लिप्_१,१०३।२ ॥  
उद्वाहार्थं महेशस्य तत्क्षणादेव सुव्रताः  ।  
ब्रह्मणा कल्पितं दिव्यं पुरं रत्नमयं शुभम्  ॥ लिप्_१,१०३।३ ॥  
अथादितिर्दितिः साक्षाद् दनुः कद्रुः सुकालिका  ।  
पुलोमा सुरसा चैव सिंहिका विनता तथा  ॥ लिप्_१,१०३।४ ॥  
सिद्धिर्माया क्रिया दुर्गा देवी साक्षात्सुधा स्वधा  ।  
सावित्री वेदमाता च रजनी दक्षिणा द्युतिः  ॥ लिप्_१,१०३।५ ॥  
स्वाहा स्वाहामतिर् बुद्धिर् ऋद्धिर् वृद्धिः सरस्वती  ।  
राका कुहूः सिनीवाली देवी अनुमती तथा  ॥ लिप्_१,१०३।६ ॥  
धरणी धारणी चेला शची नारायणी तथा  ।  
एताश्चान्याश् च देवानां मातरः पत्नयस् तथा  ॥ लिप्_१,१०३।७ ॥  
उद्वाहः शङ्करस्येति जग्मुः सर्वा मुदान्विताः  ।  
उरगा गरुडा यक्षा गन्धर्वाः किन्नरा गणाः  ॥ लिप्_१,१०३।८ ॥  
सागरा गिरयो मेघा मासाः संवत्सरास् तथा  ।  
वेदा मन्त्रास् तथा यज्ञाः स्तोमा धर्माश् च सर्वशः  ॥ लिप्_१,१०३।९ ॥  
हुङ्कारः प्रणवश्चैव प्रतिहाराः सहस्रशः  ।  
कोटिरप्सरसो दिव्यास् तासां च परिचारिकाः  ॥ लिप्_१,१०३।१० ॥  
याश् च सर्वेषु द्वीपेषु देवलोकेषु निम्नगाः  ।  
ताश् च स्त्रीविग्रहाः सर्वाः सञ्जग्मुर्हृष्टमानसाः  ॥ लिप्_१,१०३।११ ॥  
गणपाश् च महाभागाः सर्वलोकनमस्कृताः  ।  
उद्वाहः शङ्करस्येति तत्राजग्मुर्मुदान्विताः  ॥ लिप्_१,१०३।१२ ॥  
अभ्ययुः शङ्खवर्णाश् च गणकोट्यो गणेश्वराः  ।  
दशभिः केकराक्षश् च विद्युतो ऽष्टाभिर् एव च  ॥ लिप्_१,१०३।१३ ॥  
चतुःषष्ट्या विशाखाश् च नवभिः पारयात्रिकः  ।  
षड्भिः सर्वान्तकः श्रीमान् तथैव विकृताननः  ॥ लिप्_१,१०३।१४ ॥  
ज्वालाकेशो द्वादशभिः कोटिभिर् गणपुङ्गवः  ।  
सप्तभिः समदः श्रीमान् दुन्दुभो ऽष्टाभिर् एव च  ॥ लिप्_१,१०३।१५ ॥  
पञ्चभिश् च कपालीशः षड्भिः सन्दारकः शुभः  ।  
कोटिकोटिभिर् एवेह गण्डकः कुम्भकस् तथा  ॥ लिप्_१,१०३।१६ ॥  
विष्टम्भो ऽष्टाभिर् एवेह गणपः सर्वसत्तमः  ।  
पिप्पलश् च सहस्रेण सन्नादश् च तथा द्विजाः  ॥ लिप्_१,१०३।१७ ॥  
आवेष्टनस् तथाष्टाभिः सप्तभिश्चन्द्रतापनः  ।  
महाकेशः सहस्रेण कोटीनां गणपो वृतः  ॥ लिप्_१,१०३।१८ ॥  
कुण्डी द्वादशभिर् वीरस् तथा पर्वतकः शुभः  ।  
कालश् च कालकश्चैव महाकालः शतेन वै  ॥ लिप्_१,१०३।१९ ॥  
आग्निकः शतकोट्या वै कोट्याग्निमुख एव च  ।  
आदित्यमूर्धा कोट्या च तथा चैव धनावहः  ॥ लिप्_१,१०३।२० ॥  
सन्नामश् च शतेनैव कुमुदः कोटिभिस् तथा  ।  
अमोघः कोकिलश्चैव कोटिकोट्या सुमन्त्रकः  ॥ लिप्_१,१०३।२१ ॥  
काकपाटो ऽपरः षष्ट्या षष्ट्या सन्तानकः प्रभुः  ।  
महाबलश् च नवभिर् मधुपिङ्गश् च पिङ्गलः  ॥ लिप्_१,१०३।२२ ॥  
नीलो नवत्या देवेशः पूर्णभद्रस्तथैव च  ।  
कोटीनां चैव सप्तत्या चतुर्वक्त्रो महाबलः  ॥ लिप्_१,१०३।२३ ॥  
कोटिकोटिसहस्राणां शतैर् विंशतिभिर् वृताः  ।  
तत्राजग्मुस् तथा देवास् ते सर्वे शङ्करं भवम्  ॥ लिप्_१,१०३।२४ ॥  
भूतकोटिसहस्रेण प्रमथः कोटिभिस्त्रिभिः  ।  
वीरभद्रश्चतुःषष्ट्या रोमजाश्चैव कोटिभिः  ॥ लिप्_१,१०३।२५ ॥  
करणश्चैव विंशत्या नवत्या केवलः शुभः  ।  
पञ्चाक्षः शतमन्युश् च मेघमन्युस् तथैव च  ॥ लिप्_१,१०३।२६ ॥  
काष्ठकूटश् चतुःषष्ट्या सुकेशो वृषभस् तथा  ।  
विरूपाक्षश् च भगवान् चतुःषष्ट्या सनातनः  ॥ लिप्_१,१०३।२७ ॥  
तालुकेतुः षडास्यश् च पञ्चास्यश् च सनातनः  ।  
संवर्तकस् तथा चैत्रो लकुलीशः स्वयं प्रभुः  ॥ लिप्_१,१०३।२८ ॥  
लोकान्तकश् च दीप्तास्यस् तथा दैत्यान्तकः प्रभुः  ।  
मृत्युहृत् कालहा कालो मृत्युञ्जयकरस् तथा  ॥ लिप्_१,१०३।२९ ॥  
विषादो विषदश्चैव विद्युतः कान्तकः प्रभुः  ।  
देवो भृङ्गी रिटिः श्रीमान् देवदेवप्रियस् तथा  ॥ लिप्_१,१०३।३० ॥  
अशनिर् भासकश् चैव चतुःषष्ट्या सहस्रपात्  ।  
एते चान्ये च गणपा असङ्ख्याता महाबलाः  ॥ लिप्_१,१०३।३१ ॥  
सर्वे सहस्रहस्ताश् च जटामुकुटधारिणः  ।  
चन्द्ररेखावतंसाश् च नीलकण्ठास् त्रिलोचनाः  ॥ लिप्_१,१०३।३२ ॥  
हारकुण्डलकेयूर- मुकुटाद्यैर् अलङ्कृताः  ।  
ब्रह्मेन्द्रविष्णुसङ्काशा अणिमादिगुणैर्वृताः  ॥ लिप्_१,१०३।३३ ॥  
सूर्यकोटिप्रतीकाशास् तत्राजग्मुर्गणेश्वराः  ।  
पातालचारिणश्चैव सर्वलोकनिवासिनः  ॥ लिप्_१,१०३।३४ ॥  
तुम्बरुर्नारदो हाहा हूहूश्चैव तु सामगाः  ।  
रत्नान्यादाय वाद्यांश् च तत्राजग्मुस्तदा पुरम्  ॥ लिप्_१,१०३।३५ ॥  
ऋषयः कृत्स्नशस्तत्र देवगीतास्तपोधनाः  ।  
पुण्यान् वैवाहिकान् मन्त्रान् अजपुर् हृष्टमानसाः  ॥ लिप्_१,१०३।३६ ॥  
तत एवं प्रवृत्ते तु सर्वतश् च समागमे  ।  
गिरिजां ताम् अलङ्कृत्य स्वयमेव शुचिस्मिताम्  ॥ लिप्_१,१०३।३७ ॥  
पुरं प्रवेशयामास स्वयम् आदाय केशवः  ।  
सदस्याह च देवेशं नारायणमजो हरिम्  ॥ लिप्_१,१०३।३८ ॥  
भवानग्रे समुत्पन्नो भवान्या सह दैवतैः  ।  
वामाङ्गादस्य रुद्रस्य दक्षिणाङ्गादहं प्रभो  ॥ लिप्_१,१०३।३९ ॥  
मन्मूर्तिस्तुहिनाद्रीशो यज्ञार्थं सृष्ट एव हि  ।  
एषा हैमवती जज्ञे मायया परमेष्ठिनः  ॥ लिप्_१,१०३।४० ॥  
श्रौतस्मार्तप्रवृत्त्यर्थम् उद्वाहार्थम् इहागतः  ।  
अतो ऽसौ जगतां धात्री धाता तव ममापि च  ॥ लिप्_१,१०३।४१ ॥  
अस्य देवस्य रुद्रस्य मूर्तिभिर् विहितं जगत्  ।  
क्ष्माबग्निखेन्दुसूर्यात्म- पवनात्मा यतो भवः  ॥ लिप्_१,१०३।४२ ॥  
तथापि तस्मै दातव्या वचनाच्च गिरेर्मम  ।  
एषा ह्य् अजा शुक्लकृष्णा लोहिता प्रकृतिर्भवान्  ॥ लिप्_१,१०३।४३ ॥  
श्रेयो ऽपि शैलराजेन सम्बन्धो ऽयं तवापि च  ।  
तव पाद्मे समुद्भूतः कल्पे नाभ्यम्बुजादहम्  ॥ लिप्_१,१०३।४४ ॥  
मदंशस्यास्य शैलस्य ममापि च गुरुर्भवान्  ।  
  
सूत उवाच  
बाढम् इत्यजम् आहासौ देवदेवो जनार्दनः  ॥ लिप्_१,१०३।४५ ॥  
देवाश् च मुनयः सर्वे देवदेवश् च शङ्करः  ।  
ततश्चोत्थाय विद्वान्सः पद्मनाभः प्रणम्य ताम्  ॥ लिप्_१,१०३।४६ ॥  
पादौ प्रक्षाल्य देवस्य कराभ्यां कमलेक्षणः  ।  
अभ्युक्षद् आत्मनो मूर्ध्नि ब्रह्मणश् च गिरेस् तथा  ॥ लिप्_१,१०३।४७ ॥  
त्वदीयैषा विवाहार्थं मेनजा ह्यनुजा मम  ।  
इत्युक्त्वा सोदकं दत्त्वा देवीं देवेश्वराय ताम्  ॥ लिप्_१,१०३।४८ ॥  
स्वात्मानमपि देवाय सोदकं प्रददौ हरिः  ।  
अथ सर्वे मुनिश्रेष्ठाः सर्ववेदार्थपारगाः  ॥ लिप्_१,१०३।४९ ॥  
ऊचुर्दाता गृहीता च फलं द्रव्यं विचारतः  ।  
एष देवो हरो नूनं मायया हि ततो जगत्  ॥ लिप्_१,१०३।५० ॥  
इत्युक्त्वा तं प्रणेमुश् च प्रीतिकण्टकितत्वचः  ।  
ससृजुः पुष्पवर्षाणि खेचराः सिद्धचारणाः  ॥ लिप्_१,१०३।५१ ॥  
देवदुन्दुभयो नेदुर् ननृतुश्चाप्सरोगणाः  ।  
वेदाश् च मूर्तिमन्तस्ते प्रणेमुस्तं महेश्वरम्  ॥ लिप्_१,१०३।५२ ॥  
ब्रह्मणा मुनिभिः सार्धं देवदेवमुमापतिम्  ।  
देवो ऽपि देवीमालोक्य सलज्जां हिमशैलजाम्  ॥ लिप्_१,१०३।५३ ॥  
न तृप्यत्यनवद्याङ्गी सा च देवं वृषध्वजम्  ।  
वरदो ऽस्मीति तं प्राह हरिं सो ऽप्याह शङ्करम्  ॥ लिप्_१,१०३।५४ ॥  
त्वयि भक्तिः प्रसीदेति ब्रह्माख्यां च ददौ तु सः  ।  
ततस्तु पुनरेवाह ब्रह्मा विज्ञापयन्प्रभुम्  ॥ लिप्_१,१०३।५५ ॥  
हविर्जुहोमि वह्नौ तु उपाध्यायपदे स्थितः  ।  
ददासि मम यद्याज्ञां कर्तव्यो ह्यकृतो विधिः  ॥ लिप्_१,१०३।५६ ॥  
तमाह शङ्करो देवं देवदेवो जगत्पतिः  ।  
यद्यदिष्टं सुरश्रेष्ठ तत्कुरुष्व यथेप्सितम्  ॥ लिप्_१,१०३।५७ ॥  
कर्तास्मि वचनं सर्वं देवदेव पितामह  ।  
ततः प्रणम्य हृष्टात्मा ब्रह्मा लोकपितामहः  ॥ लिप्_१,१०३।५८ ॥  
हस्तं देवस्य देव्याश् च युयोज परमं प्रभुः  ।  
ज्वलनश् च स्वयं तत्र कृताञ्जलिरुपस्थितः  ॥ लिप्_१,१०३।५९ ॥  
श्रौतैरेतैर्महामन्त्रैर् मूर्तिमद्भिर् उपस्थितैः  ।  
यथोक्तविधिना हुत्वा लाजानपि यथाक्रमम्  ॥ लिप्_१,१०३।६० ॥  
आनीतान्विष्णुना विप्रान् सम्पूज्य विविधैर्वरैः  ।  
त्रिश् च तं ज्वलनं देवं कारयित्वा प्रदक्षिणम्  ॥ लिप्_१,१०३।६१ ॥  
मुक्त्वा हस्तसमायोगं सहितैः सर्वदैवतैः  ।  
सुरैश् च मानवैः सर्वैः प्रहृष्टेनान्तरात्मना  ॥ लिप्_१,१०३।६२ ॥  
ननाम भगवान्ब्रह्मा देवदेवमुमापतिम्  ।  
ततः पाद्यं तयोर् दत्त्वा शम्भोराचमनं तथा  ॥ लिप्_१,१०३।६३ ॥  
मधुपर्कं तथा गां च प्रणम्य च पुनः शिवम्  ।  
अतिष्ठद्भगवान्ब्रह्मा देवैरिन्द्रपुरोगमैः  ॥ लिप्_१,१०३।६४ ॥  
भृग्वाद्यमुनयः सर्वे चाक्षतैस्तिलतण्डुलैः  ।  
सूर्यादयः समभ्यर्च्य तुष्टुवुर्वृषभध्वजम्  ॥ लिप्_१,१०३।६५ ॥  
शिवः समाप्य देवोक्तं वह्निमारोप्य चात्मनि  ।  
तया समागतो रुद्रः सर्वलोकहिताय वै  ॥ लिप्_१,१०३।६६ ॥  
यः पठेच्छृणुयाद्वापि भवोद्वाहं शुचिस्मितः  ।  
श्रावयेद्वा द्विजाञ्छुद्धान् वेदवेदाङ्गपारगान्  ॥ लिप्_१,१०३।६७ ॥  
स लब्ध्वा गाणपत्यं च भवेन सह मोदते  ।  
यत्रायं कीर्त्यते विप्रैस् तावदास्ते तदा भवः  ॥ लिप्_१,१०३।६८ ॥  
तस्मात् सम्पूज्य विधिवत् कीर्तयेन्नान्यथा द्विजाः  ।  
उद्वाहे च द्विजेन्द्राणां क्षत्रियाणां द्विजोत्तमाः  ॥ लिप्_१,१०३।६९ ॥  
कीर्तनीयमिदं सर्वं भवोद्वाहमनुत्तमम्  ।  
कृतोद्वाहस्तदा देव्या हैमवत्या वृषध्वजः  ॥ लिप्_१,१०३।७० ॥  
सगणो नन्दिना सार्धं सर्वदेवगणैर्वृतः  ।  
पुरीं वाराणसीं दिव्याम् आजगाम महाद्युतिः  ॥ लिप्_१,१०३।७१ ॥  
अविमुक्ते सुखासीनं प्रणम्य वृषभध्वजम्  ।  
अपृच्छत्क्षेत्रमाहात्म्यं भवानी हर्षितानना  ॥ लिप्_१,१०३।७२ ॥  
अथाहार्धेन्दुतिलकः क्षेत्रमाहात्म्यमुत्तमम्  ।  
अविमुक्तस्य माहात्म्यं विस्तराच्छक्यते नहि  ॥ लिप्_१,१०३।७३ ॥  
वक्तुं मया सुरेशानि ऋषिसङ्घाभिपूजितम्  ।  
किं मया वर्ण्यते देवी ह्य् अविमुक्तफलोदयः  ॥ लिप्_१,१०३।७४ ॥  
पापिनां यत्र मुक्तिः स्यान् मृतानाम् एकजन्मना  ।  
अन्यत्र तु कृतं पापं वाराणस्यां व्यपोहति  ॥ लिप्_१,१०३।७५ ॥  
वाराणस्यां कृतं पापं पैशाच्यनरकावहम्  ।  
कृत्वा पापसहस्राणि पिशाचत्वं वरं नृणाम्  ॥ लिप्_१,१०३।७६ ॥  
न तु शक्रसहस्रत्वं स्वर्गे काशीपुरीं विना  ।  
यत्र त्रिविष्टपो देवो यत्र विश्वेश्वरो विभुः  ॥ लिप्_१,१०३।७७ ॥  
ॐकारेशः कृत्तिवासा मृतानां न पुनर्भवः  ।  
उक्त्वा क्षेत्रस्य माहात्म्यं सङ्क्षेपाच्छशिशेखरः  ॥ लिप्_१,१०३।७८ ॥  
दर्शयामास चोद्यानं परित्यज्य गणेश्वरान्  ।  
तत्रैव भगवान् जातो गजवक्त्रो विनायकः  ॥ लिप्_१,१०३।७९ ॥  
दैत्यानां विघ्नरूपार्थम् अविघ्नाय दिवौकसाम्  ।  
एतद्वः कथितं सर्वं कथासर्वस्वमुत्तमम्  ॥ लिप्_१,१०३।८० ॥  
यथाश्रुतं मया सर्वं प्रसादाद्वः सुशोभनम्  ॥ लिप्_१,१०३।८१ ॥  
  
इति श्रीलिङ्गमहापुराणे पूर्वभागे पार्वतीविवाहवर्णनं नाम त्र्यधिकशततमो ऽध्यायः  
  
  
  
_______________________________________________________________  
  
  
लिप्, १, १०४  
  
ऋषय ऊचुः  
कथं विनायको जातो गजवक्त्रो गणेश्वरः  ।  
कथं प्रभावस्तस्यैवं सूत वक्तुमिहार्हसि  ॥ लिप्_१,१०४।१ ॥  
  
सूत उवाच  
एतस्मिन्नन्तरे देवाः सेन्द्रोपेन्द्राः समेत्य ते  ।  
धर्मविघ्नं तदा कर्तुं दैत्यानामभवन्द्विजाः  ॥ लिप्_१,१०४।२ ॥  
असुरा यातुधानाश् च राक्षसाः क्रूरकर्मिणः  ।  
तामसाश् च तथा चान्ये राजसाश् च तथा भुवि  ॥ लिप्_१,१०४।३ ॥  
अविघ्नं यज्ञदानाद्यैः समभ्यर्च्य महेश्वरम्  ।  
ब्रह्माणं च हरिं विप्रा लब्धेप्सितवरा यतः  ॥ लिप्_१,१०४।४ ॥  
ततो ऽस्माकं सुरश्रेष्ठाः सदा विजयसम्भवः  ।  
तेषां ततस्तु विघ्नार्थम् अविघ्नाय दिवौकसाम्  ॥ लिप्_१,१०४।५ ॥  
पुत्रार्थं चैव नारीणां नराणां कर्मसिद्धये  ।  
विघ्नेशं शङ्करं स्रष्टुं गणपं स्तोतुमर्हथ  ॥ लिप्_१,१०४।६ ॥  
इत्युक्त्वान्योन्यमनघं तुष्टुवुः शिवमीश्वरम्  ।  
नमः सर्वात्मने तुभ्यं सर्वज्ञाय पिनाकिने  ॥ लिप्_१,१०४।७ ॥  
अनघाय विरिञ्चाय देव्याः कार्यार्थदायिने  ।  
अकायायार्थकायाय हरेः कायापहारिणे  ॥ लिप्_१,१०४।८ ॥  
कायान्तस्थामृताधार- मण्डलावस्थिताय ते  ।  
कृतादिभेदकालाय कालवेगाय ते नमः  ॥ लिप्_१,१०४।९ ॥  
कालाग्निरुद्ररूपाय धर्माद्यष्टपदाय च  ।  
कालीविशुद्धदेहाय कालिकाकारणाय ते  ॥ लिप्_१,१०४।१० ॥  
कालकण्ठाय मुख्याय वाहनाय वराय ते  ।  
अम्बिकापतये तुभ्यं हिरण्यपतये नमः  ॥ लिप्_१,१०४।११ ॥  
हिरण्यरेतसे चैव नमः शर्वाय शूलिने  ।  
कपालदण्डपाशासि- चर्माङ्कुशधराय च  ॥ लिप्_१,१०४।१२ ॥  
पतये हैमवत्याश् च हेमशुक्लाय ते नमः  ।  
पीतशुक्लाय रक्षार्थं सुराणां कृष्णवर्त्मने  ॥ लिप्_१,१०४।१३ ॥  
पञ्चमाय महापञ्च- यज्ञिनां फलदाय च  ।  
पञ्चास्यफणिहाराय पञ्चाक्षरमयाय ते  ॥ लिप्_१,१०४।१४ ॥  
पञ्चधा पञ्चकैवल्य- देवैरर्चितमूर्तये  ।  
पञ्चाक्षरदृशे तुभ्यं परात्परतराय ते  ॥ लिप्_१,१०४।१५ ॥  
षोडशस्वरवज्राङ्ग- वक्त्रायाक्षयरूपिणे  ।  
कादिपञ्चकहस्ताय चादिहस्ताय ते नमः  ॥ लिप्_१,१०४।१६ ॥  
टादिपादाय रुद्राय तादिपादाय ते नमः  ।  
पादिमेण्ढ्राय यद्यङ्ग- धातुसप्तकधारिणे  ॥ लिप्_१,१०४।१७ ॥  
शान्तात्मरूपिणे साक्षात् क्षदन्तक्रोधिने नमः  ।  
लवरेफहलाङ्गाय निरङ्गाय च ते नमः  ॥ लिप्_१,१०४।१८ ॥  
सर्वेषाम् एव भूतानां हृदि निःस्वनकारिणे  ।  
भ्रुवोर् अन्ते सदा सद्भिर् दृष्टायात्यन्तभानवे  ॥ लिप्_१,१०४।१९ ॥  
भानुसोमाग्निनेत्राय परमात्मस्वरूपिणे  ।  
गुणत्रयोपरिस्थाय तीर्थपादाय ते नमः  ॥ लिप्_१,१०४।२० ॥  
तीर्थतत्त्वाय साराय तस्मादपि पराय ते  ।  
ऋग्यजुःसामवेदाय ॐकाराय नमो नमः  ॥ लिप्_१,१०४।२१ ॥  
ओङ्कारे त्रिविधं रूपम् आस्थायोपरिवासिने  ।  
पीताय कृष्णवर्णाय रक्तायात्यन्ततेजसे  ॥ लिप्_१,१०४।२२ ॥  
स्थानपञ्चकसंस्थाय पञ्चधाण्डबहिः क्रमात्  ।  
ब्रह्मणे विष्णवे तुभ्यं कुमाराय नमोनमः  ॥ लिप्_१,१०४।२३ ॥  
अम्बायाः परमेशाय सर्वोपरिचराय ते  ।  
मूलसूक्ष्मस्वरूपाय स्थूलसूक्ष्माय ते नमः  ॥ लिप्_१,१०४।२४ ॥  
सर्वसङ्कल्पशून्याय सर्वस्माद्रक्षिताय ते  ।  
आदिमध्यान्तशून्याय चित्संस्थाय नमोनमः  ॥ लिप्_१,१०४।२५ ॥  
यमाग्निवायुरुद्राम्बु- सोमशक्रनिशाचरैः  ।  
दिङ्मुखे दिङ्मुखे नित्यं सगणैः पूजिताय ते  ॥ लिप्_१,१०४।२६ ॥  
सर्वेषु सर्वदा सर्व- मार्गे सम्पूजिताय ते  ।  
रुद्राय रुद्रनीलाय कद्रुद्राय प्रचेतसे  ।  
महेश्वराय धीराय नमः साक्षाच्छिवाय ते  ॥ लिप्_१,१०४।२७ ॥  
अथ शृणु भगवन् स्तवच्छलेन कथितमजेन्द्रमुखैः सुरासुरेशैः  ।*  
मखमदनयमाग्निदक्षयज्ञक्षपणविचित्रविचेष्टितं क्षमस्व  ॥ लिप्_१,१०४।२८ ॥*  
  
सूत उवाच  
यः पठेत्तु स्तवं भक्त्या शक्राग्निप्रमुखैः सुरैः  ।  
कीर्तितं श्रावयेद्विद्वान् स याति परमां गतिम्  ॥ लिप्_१,१०४।२९ ॥  
  
इति श्रीलिङ्गमहापुराणे पूर्वभागे देवस्तुतिर्नाम चतुरधिकशततमो ऽध्यायः  
  
  
  
_______________________________________________________________  
  
  
लिप्, १, १०५  
  
सूत उवाच  
यदा स्थिताः सुरेश्वराः प्रणम्य चैवमीश्वरम्  ।  
तदाम्बिकापतिर् भवः पिनाकधृङ् महेश्वरः  ॥ लिप्_१,१०५।१ ॥  
ददौ निरीक्षणं क्षणाद् भवः स तान्सुरोत्तमान्  ।  
प्रणेमुरादराद्धरं सुरा मुदार्द्रलोचनाः  ॥ लिप्_१,१०५।२ ॥  
भवः सुधामृतोपमैर् निरीक्षणैर्निरीक्षणात्  ।  
तदाह भद्रमस्तु वः सुरेश्वरान् महेश्वरः  ॥ लिप्_१,१०५।३ ॥  
वरार्थमीश वीक्ष्यते सुरा गृहं गतास्त्विमे  ।  
प्रणम्य चाह वाक्पतिः पतिं निरीक्ष्य निर्भयः  ॥ लिप्_१,१०५।४ ॥  
सुरेतरादिभिः सदा ह्य् अविघ्नमर्थितो भवान्  ।  
समस्तकर्मसिद्धये सुरापकारकारिभिः  ॥ लिप्_१,१०५।५ ॥  
ततः प्रसीदताद् भवान् सुविघ्नकर्मकारणम्  ।  
सुरापकारकारिणाम् इहैष एव नो वरः  ॥ लिप्_१,१०५।६ ॥  
ततस्तदा निशम्य वै पिनाकधृक् सुरेश्वरः  ।  
गणेश्वरं सुरेश्वरं वपुर्दधार सः शिवः  ॥ लिप्_१,१०५।७ ॥  
गणेश्वराश् च तुष्टुवुः सुरेश्वरा महेश्वरम्  ।  
समस्तलोकसम्भवं भवार्त्तिहारिणं शुभम्  ॥ लिप्_१,१०५।८ ॥  
इभाननाश्रितं वरं त्रिशूलपाशधारिणम्  ।  
समस्तलोकसम्भवं गजाननं तदाम्बिका  ॥ लिप्_१,१०५।९ ॥  
ददुः पुष्पवर्षं हि सिद्धा मुनीन्द्रास् तथा खेचरा देवसङ्घास्तदानीम्  ।  
तदा तुष्टुवुश्चैकदन्तं सुरेशाः प्रणेमुर्गणेशं महेशं वितन्द्राः  ॥ लिप्_१,१०५।१० ॥  
तदा तयोर्विनिर्गतः सुभैरवः स मूर्तिमान्  ।  
स्थितो ननर्त बालकः समस्तमङ्गलालयः  ॥ लिप्_१,१०५।११ ॥  
विचित्रवस्त्रभूषणैर् अलङ्कृतो गजाननः  ।  
महेश्वरस्य पुत्रको ऽभिवन्द्य तातम् अम्बिकाम्  ॥ लिप्_१,१०५।१२ ॥  
जातमात्रं सुतं दृष्ट्वा चकार भगवान्भवः  ।  
गजाननाय कृत्यांस्तु सर्वान्सर्वेश्वरः स्वयम्  ॥ लिप्_१,१०५।१३ ॥  
आदाय च कराभ्यां च सुसुखाभ्यां भवः स्वयम्  ।  
आलिङ्ग्याघ्राय मूर्धानं महादेवो जगद्गुरुः  ॥ लिप्_१,१०५।१४ ॥  
तवावतारो दैत्यानां विनाशाय ममात्मज  ।  
देवानामुपकारार्थं द्विजानां ब्रह्मवादिनाम्  ॥ लिप्_१,१०५।१५ ॥  
यज्ञश् च दक्षिणाहीनः कृतो येन महीतले  ।  
तस्य धर्मस्य विघ्नं च कुरु स्वर्गपथे स्थितः  ॥ लिप्_१,१०५।१६ ॥  
अध्यापनं चाध्ययनं व्याख्यानं कर्म एव च  ।  
यो ऽन्यायतः करोत्यस्मिन् तस्य प्राणान्सदा हर  ॥ लिप्_१,१०५।१७ ॥  
वर्णाच्च्युतानां नारीणां नराणां नरपुङ्गव  ।  
स्वधर्मरहितानां च प्राणानपहर प्रभो  ॥ लिप्_१,१०५।१८ ॥  
याः स्त्रियस्त्वां सदा कालं पुरुषाश् च विनायक  ।  
यजन्ति तासां तेषां च त्वत्साम्यं दातुमर्हसि  ॥ लिप्_१,१०५।१९ ॥  
त्वं भक्तान् सर्वयत्नेन रक्ष बालगणेश्वर  ।  
यौवनस्थांश् च वृद्धांश् च इहामुत्र च पूजितः  ॥ लिप्_१,१०५।२० ॥  
जगत्त्रये ऽत्र सर्वत्र त्वं हि विघ्नगणेश्वरः  ।  
सम्पूज्यो वन्दनीयश् च भविष्यसि न संशयः  ॥ लिप्_१,१०५।२१ ॥  
मां च नारायणं वापि ब्रह्माणम् अपि पुत्रक  ।  
यजन्ति यज्ञैर्वा विप्रैर् अग्रे पूज्यो भविष्यसि  ॥ लिप्_१,१०५।२२ ॥  
त्वाम् अनभ्यर्च्य कल्याणं श्रौतं स्मार्तं च लौकिकम्  ।  
कुरुते तस्य कल्याणम् अकल्याणं भविष्यति  ॥ लिप्_१,१०५।२३ ॥  
ब्राह्मणैः क्षत्रियैर्वैश्यैः शूद्रैश्चैव गजानन  ।  
सम्पूज्य सर्वसिद्ध्यर्थं भक्ष्यभोज्यादिभिः शुभैः  ॥ लिप्_१,१०५।२४ ॥  
त्वां गन्धपुष्पधूपाद्यैर् अनभ्यर्च्य जगत्त्रये  ।  
देवैरपि तथान्यैश् च लब्धव्यं नास्ति कुत्रचित्  ॥ लिप्_१,१०५।२५ ॥  
अभ्यर्चयन्ति ये लोका मानवास्तु विनायकम्  ।  
ते चार्चनीयाः शक्राद्यैर् भविष्यन्ति न संशयः  ॥ लिप्_१,१०५।२६ ॥  
अजं हरिं च मां वापि शक्रमन्यान्सुरानपि  ।  
विघ्नैर् बाधयसि त्वां चेन् नार्चयन्ति फलार्थिनः  ॥ लिप्_१,१०५।२७ ॥  
ससर्ज च तदा विघ्न- गणं गणपतिः प्रभुः  ।  
गणैः सार्धं नमस्कृत्वाप्य् अतिष्ठत्तस्य चाग्रतः  ॥ लिप्_१,१०५।२८ ॥  
तदा प्रभृति लोके ऽस्मिन् पूजयन्ति गणेश्वरम्  ।  
दैत्यानां धर्मविघ्नं च चकारासौ गणेश्वरः  ॥ लिप्_१,१०५।२९ ॥  
एतद्वः कथितं सर्वं स्कन्दाग्रजसमुद्भवम्  ।  
यः पठेच्छृणुयाद्वापि श्रावयेद्वा सुखीभवेत्  ॥ लिप्_१,१०५।३० ॥  
  
इति श्रीलिङ्गमहापुराणे पूर्वभागे विनायकोत्पत्तिर्नाम पञ्चाधिकशततमो ऽध्यायः  
  
  
  
_______________________________________________________________  
  
  
लिप्, १, १०६  
  
ऋषय ऊचुः  
नृत्यारम्भः कथं शम्भोः किमर्थं वा यथातथम्  ।  
वक्तुमर्हसि चास्माकं श्रुतः स्कन्दाग्रजोद्भवः  ॥ लिप्_१,१०६।१ ॥  
  
सूत उवाच  
दारुको ऽसुरसम्भूतस् तपसा लब्धविक्रमः  ।  
सूदयामास कालाग्निर् इव देवान्द्विजोत्तमान्  ॥ लिप्_१,१०६।२ ॥  
दारुकेण तदा देवास् ताडिताः पीडिता भृशम्  ।  
ब्रह्माणं च तथेशानं कुमारं विष्णुमेव च  ॥ लिप्_१,१०६।३ ॥  
यममिन्द्रमनुप्राप्य स्त्रीवध्य इति चासुरः  ।  
स्त्रीरूपधारिभिः स्तुत्यैर् ब्रह्माद्यैर्युधि संस्थितैः  ॥ लिप्_१,१०६।४ ॥  
बाधितास्तेन ते सर्वे ब्रह्माणं प्राप्य वै द्विजाः  ।  
विज्ञाप्य तस्मै तत्सर्वं तेन सार्धमुमापतिम्  ॥ लिप्_१,१०६।५ ॥  
सम्प्राप्य तुष्टुवुः सर्वे पितामहपुरोगमाः  ।  
ब्रह्मा प्राप्य च देवेशं प्रणम्य बहुधा नतः  ॥ लिप्_१,१०६।६ ॥  
दारुणो भगवान्दारुः पूर्वं तेन विनिर्जिताः  ।  
निहत्य दारुकं दैत्यं स्त्रीवध्यं त्रातुमर्हसि  ॥ लिप्_१,१०६।७ ॥  
विज्ञप्तिं ब्रह्मणः श्रुत्वा भगवान् भगनेत्रहा  ।  
देवीमुवाच देवेशो गिरिजां प्रहसन्निव  ॥ लिप्_१,१०६।८ ॥  
भवतीं प्रार्थयाम्यद्य हिताय जगतां शुभे  ।  
वधार्थं दारुकस्यास्य स्त्रीवध्यस्य वरानने  ॥ लिप्_१,१०६।९ ॥  
अथ सा तस्य वचनं निशम्य जगतो ऽरणिः  ।  
विवेश देहे देवस्य देवेशी जन्मतत्परा  ॥ लिप्_१,१०६।१० ॥  
एकेनांशेन देवेशं प्रविष्टा देवसत्तमम्  ।  
न विवेद तदा ब्रह्मा देवाश्चेन्द्रपुरोगमाः  ॥ लिप्_१,१०६।११ ॥  
गिरिजां पूर्ववच्छम्भोर् दृष्ट्वा पार्श्वस्थितां शुभाम्  ।  
मायया मोहितस्तस्याः सर्वज्ञो ऽपि चतुर्मुखः  ॥ लिप्_१,१०६।१२ ॥  
सा प्रविष्टा तनुं तस्य देवदेवस्य पार्वती  ।  
कण्ठस्थेन विषेणास्य तनुं चक्रे तदात्मनः  ॥ लिप्_१,१०६।१३ ॥  
तां च ज्ञात्वा तथाभूतां तृतीयेनेक्षणेन वै  ।  
ससर्ज कालीं कामारिः कालकण्ठीं कपर्दिनीम्  ॥ लिप्_१,१०६।१४ ॥  
जाता यदा कालिमकालकण्ठी जाता तदानीं विपुला जयश्रीः  ।  
देवेतराणामजयस्त्वसिद्ध्या तुष्टिर्भवान्याः परमेश्वरस्य  ॥ लिप्_१,१०६।१५ ॥  
जातां तदानीं सुरसिद्धसङ्घा दृष्ट्वा भयाद् दुद्रुवुर् अग्निकल्पाम्  ।  
कालीं गरालङ्कृतकालकण्ठीम् उपेन्द्रपद्मोद्भवशक्रमुख्याः  ॥ लिप्_१,१०६।१६ ॥  
तथैव जातं नयनं ललाटे सितांशुलेखा च शिरस्युदग्रा  ।  
कण्ठे करालं निशितं त्रिशूलं करे करालं च विभूषणानि  ॥ लिप्_१,१०६।१७ ॥  
सार्धं दिव्याम्बरा देव्याः सर्वाभरणभूषिताः  ।  
सिद्धेन्द्रसिद्धाश् च तथा पिशाचा जज्ञिरे पुनः  ॥ लिप्_१,१०६।१८ ॥  
आज्ञया दारुकं तस्याः पार्वत्याः परमेश्वरी  ।  
दानवं सूदयामास सूदयन्तं सुराधिपान्  ॥ लिप्_१,१०६।१९ ॥  
संरम्भातिप्रसङ्गाद् वै तस्याः सर्वमिदं जगत्  ।  
क्रोधाग्निना च विप्रेन्द्राः सम्बभूव तदातुरम्  ॥ लिप्_१,१०६।२० ॥  
भवो ऽपि बालरूपेण श्मशाने प्रेतसङ्कुले  ।  
रुरोद मायया तस्याः क्रोधाग्निं पातुम् ईश्वरः  ॥ लिप्_१,१०६।२१ ॥  
तं दृष्ट्वा बालमीशानं मायया तस्य मोहिता  ।  
उत्थाप्याघ्राय वक्षोजं स्तनं सा प्रददौ द्विजाः  ॥ लिप्_१,१०६।२२ ॥  
स्तनजेन तदा सार्धं कोपमस्याः पपौ पुनः  ।  
क्रोधेनानेन वै बालः क्षेत्राणां रक्षको ऽभवत्  ॥ लिप्_१,१०६।२३ ॥  
मूर्तयो ऽष्टौ च तस्यापि क्षेत्रपालस्य धीमतः  ।  
एवं वै तेन बालेन कृता सा क्रोधमूर्छिता  ॥ लिप्_१,१०६।२४ ॥  
कृतमस्याः प्रसादार्थं देवदेवेन ताण्डवम्  ।  
सन्ध्यायां सर्वभूतेन्द्रैः प्रेतैः प्रीतेन शूलिना  ॥ लिप्_१,१०६।२५ ॥  
पीत्वा नृत्यामृतं शम्भोर् आकण्ठं परमेश्वरी  ।  
ननर्त सा च योगिन्यः प्रेतस्थाने यथासुखम्  ॥ लिप्_१,१०६।२६ ॥  
तत्र सब्रह्मका देवाः सेन्द्रोपेन्द्राः समन्ततः  ।  
प्रणेमुस्तुष्टुवुः कालीं पुनर्देवीं च पार्वतीम्  ॥ लिप्_१,१०६।२७ ॥  
एवं सङ्क्षेपतः प्रोक्तं ताण्डवं शूलिनः प्रभोः  ।  
योगानन्देन च विभोस् ताण्डवं चेति चापरे  ॥ लिप्_१,१०६।२८ ॥  
  
इति श्रीलिङ्गमहापुराणे पूर्वभागे शिवताण्डवकथनं नाम षडधिकशततमो ऽध्यायः  
  
  
  
_______________________________________________________________  
  
  
लिप्, १, १०७  
  
ऋषय ऊचुः  
पुरोपमन्युना सूत गाणपत्यं महेश्वरात्  ।  
क्षीरार्णवः कथं लब्धो वक्तुमर्हसि साम्प्रतम्  ॥ लिप्_१,१०७।१ ॥  
  
सूत उवाच  
एवं कालीम् उपालभ्य गते देवे त्रियम्बके  ।  
उपमन्युः समभ्यर्च्य तपसा लब्धवान्फलम्  ॥ लिप्_१,१०७।२ ॥  
उपमन्युरिति ख्यातो मुनिश् च द्विजसत्तमाः  ।  
कुमार इव तेजस्वी क्रीडमानो यदृच्छया  ॥ लिप्_१,१०७।३ ॥  
कदाचित् क्षीरम् अल्पं च पीतवान् मातुलाश्रमे  ।  
ईर्ष्यया मातुलसुतो ह्य् अपिबत् क्षीरम् उत्तमम्  ॥ लिप्_१,१०७।४ ॥  
पीत्वा स्थितं यथाकामं दृष्ट्वा प्रोवाच मातरम्  ।  
मातर्मातर्महाभागे मम देहि तपस्विनि  ॥ लिप्_१,१०७।५ ॥  
गव्यं क्षीरम् अतिस्वादु नाल्पमुष्णं नमाम्यहम्  ।  
  
सूत उवाच  
उपलालितैवं पुत्रेण पुत्रम् आलिङ्ग्य सादरम्  ॥ लिप्_१,१०७।६ ॥  
दुःखिता विललापार्ता स्मृत्वा नैर्धन्यमात्मनः  ।  
स्मृत्वा स्मृत्वा पुनः क्षीरम् उपमन्युरपि द्विजाः  ।  
देहि देहीति तामाह रोदमानो महाद्युतिः  ॥ लिप्_१,१०७।७ ॥  
उञ्छवृत्त्यार्जितान् बीजान् स्वयं पिष्ट्वा च सा तदा  ।  
बीजपिष्टं तदालोड्य तोयेन कलभाषिणी  ॥ लिप्_१,१०७।८ ॥  
ऐह्येहि मम पुत्रेति सामपूर्वं ततः सुतम्  ।  
आलिङ्ग्यादाय दुःखार्ता प्रददौ कृत्रिमं पयः  ॥ लिप्_१,१०७।९ ॥  
पीत्वा च कृत्रिमं क्षीरं मात्रा दत्तं द्विजोत्तमाः  ।  
नैतत्क्षीरमिति प्राह मातरं चातिविह्वलः  ॥ लिप्_१,१०७।१० ॥  
दुःखिता सा तदा प्राह सम्प्रेक्ष्याघ्राय मूर्धनि  ।  
सम्मार्ज्य नेत्रे पुत्रस्य कराभ्यां कमलायते  ॥ लिप्_१,१०७।११ ॥  
तटिनी रत्नपूर्णास्ते स्वर्गपातालगोचराः  ।  
भाग्यहीना न पश्यन्ति भक्तिहीनाश् च ये शिवे  ॥ लिप्_१,१०७।१२ ॥  
राज्यं स्वर्गं च मोक्षं च भोजनं क्षीरसम्भवम्  ।  
न लभन्ते प्रियाण्येषां नो तुष्यति सदा भवः  ॥ लिप्_१,१०७।१३ ॥  
भवप्रसादजं सर्वं नान्यदेवप्रसादजम्  ।  
अन्यदेवेषु निरता दुःखार्ता विभ्रमन्ति च  ॥ लिप्_१,१०७।१४ ॥  
क्षीरं तत्र कुतो ऽस्माकं महादेवो न पूजितः  ।  
पूर्वजन्मनि यद्दत्तं शिवमुद्यम्य वै सुत  ॥ लिप्_१,१०७।१५ ॥  
तदेव लभ्यं नान्यत्तु विष्णुमुद्यम्य वा प्रभुम्  ।  
निशम्य वचनं मातुर् उपमन्युर्महाद्युतिः  ॥ लिप्_१,१०७।१६ ॥  
बालो ऽपि मातरं प्राह प्रणिपत्य तपस्विनीम्  ।  
त्यज शोकं महाभागे महादेवो ऽस्ति चेत्क्वचित्  ॥ लिप्_१,१०७।१७ ॥  
चिराद्वा ह्यचिराद्वापि क्षीरोदं साधयाम्यहम्  ।  
  
सूत उवाच  
तां प्रणम्यैवमुक्त्वा स तपः कर्तुं प्रचक्रमे  ॥ लिप्_१,१०७।१८ ॥  
तमाह माता सुशुभं कुर्विति सुतरां सुतम्  ।  
अनुज्ञातस्तया तत्र तपस्तेपे सुदुस्तरम्  ॥ लिप्_१,१०७।१९ ॥  
हिमवत्पर्वतं प्राप्य वायुभक्षः समाहितः  ।  
तपसा तस्य विप्रस्य विधूपितमभूज्जगत्  ॥ लिप्_१,१०७।२० ॥  
प्रणम्याहुस्तु तत्सर्वे हरये देवसत्तमाः  ।  
श्रुत्वा तेषां तदा वाक्यं भगवान्पुरुषोत्तमः  ॥ लिप्_१,१०७।२१ ॥  
किमिदं त्विति सञ्चिन्त्य ज्ञात्वा तत्कारणं च सः  ।  
जगाम मन्दरं तूर्णं महेश्वरदिदृक्षया  ॥ लिप्_१,१०७।२२ ॥  
दृष्ट्वा देवं प्रणम्यैवं प्रोवाचेदं कृताञ्जलिः  ।  
भगवन् ब्राह्मणः कश्चिद् उपमन्युरितिश्रुतः  ॥ लिप्_१,१०७।२३ ॥  
क्षीरार्थमदहत्सर्वं तपसा तं निवारय  ।  
एतस्मिन्नन्तरे देवः पिनाकी परमेश्वरः  ।  
शक्ररूपं समास्थाय गन्तुं चक्रे मतिं तदा  ॥ लिप्_१,१०७।२४ ॥  
अथ जगाम मुनेस्तु तपोवनं गजवरेण सितेन सदाशिवः  ।  
सह सुरासुरसिद्धमहोरगैर् अमरराजतनुं स्वयमास्थितः  ॥ लिप्_१,१०७।२५ ॥  
सहैव चारुह्य तदा द्विपं तं प्रगृह्य वालव्यजनं विवस्वान्  ।*  
वामेन शच्या सहितं सुरेन्द्रं करेण चान्येन सितातपत्रम्  ॥ लिप्_१,१०७।२६ ॥*  
रराज भगवान् सोमः शक्ररूपी सदाशिवः  ।  
सितातपत्रेण यथा चन्द्रबिम्बेन मन्दरः  ॥ लिप्_१,१०७।२७ ॥  
आस्थायैवं हि शक्रस्य स्वरूपं परमेश्वरः  ।  
जगामानुग्रहं कर्तुम् उपमन्योस् तदाश्रमम्  ॥ लिप्_१,१०७।२८ ॥  
तं दृष्ट्वा परमेशानं शक्ररूपधरं शिवम्  ।  
प्रणम्य शिरसा प्राह मुनिर्मुनिवराः स्वयम्  ॥ लिप्_१,१०७।२९ ॥  
पावितश्चाश्रमश्चायं मम देवेश्वरः स्वयम्  ।  
प्राप्तः शक्रो जगन्नाथो भगवान्भानुना प्रभुः  ॥ लिप्_१,१०७।३० ॥  
एवमुक्त्वा स्थितं वीक्ष्य कृताञ्जलिपुटं द्विजम्  ।  
प्राह गम्भीरया वाचा शक्ररूपधरो हरः  ॥ लिप्_१,१०७।३१ ॥  
तुष्टो ऽस्मि ते वरं ब्रूहि तपसानेन सुव्रत  ।  
ददामि चेप्सितान् सर्वान् धौम्याग्रज महामते  ॥ लिप्_१,१०७।३२ ॥  
एवमुक्तस्तदा तेन शक्रेण मुनिसत्तमः  ।  
वरयामि शिवे भक्तिम् इत्युवाच कृताञ्जलिः  ॥ लिप्_१,१०७।३३ ॥  
ततो निशम्य वचनं मुनेः कुपितवत्प्रभुः  ।  
प्राह सव्यग्रमीशानः शक्ररूपधरः स्वयम्  ॥ लिप्_१,१०७।३४ ॥  
मां न जानासि देवर्षे देवराजानमीश्वरम्  ।  
त्रैलोक्याधिपतिं शक्रं सर्वदेवनमस्कृतम्  ॥ लिप्_१,१०७।३५ ॥  
मद्भक्तो भव विप्रर्षे मामेवार्चय सर्वदा  ।  
ददामि सर्वं भद्रं ते त्यज रुद्रं च निर्गुणम्  ॥ लिप्_१,१०७।३६ ॥  
ततः शक्रस्य वचनं श्रुत्वा श्रोत्रविदारणम्  ।  
उपमन्युरिदं प्राह जपन् पञ्चाक्षरं शुभम्  ॥ लिप्_१,१०७।३७ ॥  
मन्ये शक्रस्य रूपेण नूनम् अत्रागतः स्वयम्  ।  
कर्तुं दैत्याधमः कश्चिद् धर्मविघ्नं च नान्यथा  ॥ लिप्_१,१०७।३८ ॥  
त्वयैव कथितं सर्वं भवनिन्दारतेन वै  ।  
प्रसङ्गाद्देवदेवस्य निर्गुणत्वं महात्मनः  ॥ लिप्_१,१०७।३९ ॥  
बहुनात्र किमुक्तेन मयाद्यानुमितं महत्  ।  
भवान्तरकृतं पापं श्रुता निन्दा भवस्य तु  ॥ लिप्_१,१०७।४० ॥  
श्रुत्वा निन्दां भवस्याथ तत्क्षणादेव सन्त्यजेत्  ।  
स्वदेहं तं निहत्याशु शिवलोकं स गच्छति  ॥ लिप्_१,१०७।४१ ॥  
यो वाचोत्पाटयेज्जिह्वां शिवनिन्दारतस्य तु  ।  
त्रिः सप्तकुलमुद्धृत्य शिवलोकं स गच्छति  ॥ लिप्_१,१०७।४२ ॥  
आस्तां तावन्ममेच्छायाः क्षीरं प्रति सुराधमम्  ।  
निहत्य त्वां शिवास्त्रेण त्यजाम्येतत्कलेवरम्  ॥ लिप्_१,१०७।४३ ॥  
पुरा मात्रा तु कथितं तथ्यमेव न संशयः  ।  
पूर्वजन्मनि चास्माभिर् अपूजित इति प्रभुः  ॥ लिप्_१,१०७।४४ ॥  
एवमुक्त्वा तु तं देवम् उपमन्युरभीतवत्  ।  
शक्रं चक्रे मतिं हन्तुम् अथर्वास्त्रेण मन्त्रवित्  ॥ लिप्_१,१०७।४५ ॥  
भस्माधारान्महातेजा भस्ममुष्टिं प्रगृह्य च  ।  
अथर्वास्त्रं ततस्तस्मै ससर्ज च ननाद च  ॥ लिप्_१,१०७।४६ ॥  
दग्धुं स्वदेहम् आग्नेयीं ध्यात्वा वै धारणां तदा  ।  
अतिष्ठच्च महातेजाः शुष्केन्धनमिवाव्ययः  ॥ लिप्_१,१०७।४७ ॥  
एवं व्यवसिते विप्रे भगवान्भगनेत्रहा  ।  
वारयामास सौम्येन धारणां तस्य योगिनः  ॥ लिप्_१,१०७।४८ ॥  
अथर्वास्त्रं तदा तस्य संहृतं चन्द्रकेण तु  ।  
कालाग्निसदृशं चेदं नियोगान्नन्दिनस् तथा  ॥ लिप्_१,१०७।४९ ॥  
स्वरूपमेव भगवान् आस्थाय परमेश्वरः  ।  
दर्शयामास विप्राय बालेन्दुकृतशेखरम्  ॥ लिप्_१,१०७।५० ॥  
<Schlaraffenland>  
क्षीरधारासहस्रं च क्षीरोदार्णवमेव च  ।  
दध्यादेरर्णवं चैव घृतोदार्णवमेव च  ॥ लिप्_१,१०७।५१ ॥  
फलार्णवं च बालस्य भक्ष्यभोज्यार्णवं तथा  ।  
अपूपगिरयश्चैव तथातिष्ठन् समन्ततः  ॥ लिप्_१,१०७।५२ ॥  
उपमन्युमुवाच सस्मितो भगवान्बन्धुजनैः समावृतम्  ।  
गिरिजाम् अवलोक्य सस्मितां सघृणं प्रेक्ष्यतु तं तदा घृणी  ॥ लिप्_१,१०७।५३ ॥  
भुङ्क्ष्व भोगान्यथाकामं बान्धवैः पश्य वत्स मे  ।*  
उपमन्यो महाभाग तवाम्बैषा हि पार्वती  ॥ लिप्_१,१०७।५४ ॥*  
मया पुत्रीकृतो ऽस्यद्य दत्तः क्षीरोदधिस् तथा  ।  
मधुनश्चार्णवश्चैव दध्नश्चार्णव एव च  ॥ लिप्_१,१०७।५५ ॥  
आज्योदनार्णवश्चैव फललेह्यार्णवस् तथा  ।  
अपूपगिरयश्चैव भक्ष्यभोज्यार्णवः पुनः  ॥ लिप्_१,१०७।५६ ॥  
पिता तव महादेवः पिता वै जगतां मुने  ।  
माता तव महाभागा जगन्माता न संशयः  ॥ लिप्_१,१०७।५७ ॥  
अमरत्वं मया दत्तं गाणपत्यं च शाश्वतम्  ।  
वरान्वरय दास्यामि नात्र कार्या विचारणा  ॥ लिप्_१,१०७।५८ ॥  
एवमुक्त्वा महादेवः कराभ्यामुपगृह्य तम्  ।  
आघ्राय मूर्धनि विभुर् ददौ देव्यास्तदा भवः  ॥ लिप्_१,१०७।५९ ॥  
देवी तनयमालोक्य ददौ तस्मै गिरीन्द्रजा  ।  
योगैश्वर्यं तदा तुष्टा ब्रह्मविद्यां द्विजोत्तमाः  ॥ लिप्_१,१०७।६० ॥  
सो ऽपि लब्ध्वा वरं तस्याः कुमारत्वं च सर्वदा  ।  
तुष्टाव च महादेवं हर्षगद्गदया गिरा  ॥ लिप्_१,१०७।६१ ॥  
वरयामास च तदा वरेण्यं विरजेक्षणम्  ।  
कृताञ्जलिपुटो भूत्वा प्रणिपत्य पुनः पुनः  ॥ लिप्_१,१०७।६२ ॥  
प्रसीद देवदेवेश त्वयि चाव्यभिचारिणी  ।  
श्रद्धा चैव महादेव सान्निध्यं चैव सर्वदा  ॥ लिप्_१,१०७।६३ ॥  
एवमुक्तस्तदा तेन प्रहसन्निव शङ्करः  ।  
दत्त्वेप्सितं हि विप्राय तत्रैवान्तरधीयत  ॥ लिप्_१,१०७।६४ ॥  
  
इति श्रीलिङ्गमहापुराणे पूर्वभागे उपमन्युचरितं नाम सप्ताधिकशततमो ऽध्यायः  
  
  
  
_______________________________________________________________  
  
  
लिप्, १, १०८  
  
ऋषय ऊचुः  
दृष्टो ऽसौ वासुदेवेन कृष्णेनाक्लिष्टकर्मणा  ।  
धौम्याग्रजस्ततो लब्धं दिव्यं पाशुपतं व्रतम्  ॥ लिप्_१,१०८।१ ॥  
कथं लब्धं तदा ज्ञानं तस्मात्कृष्णेन धीमता  ।  
वक्तुमर्हसि तां सूत कथां पातकनाशिनीम्  ॥ लिप्_१,१०८।२ ॥  
  
सूत उवाच  
स्वेच्छया ह्यवतीर्णो ऽपि वासुदेवः सनातनः  ।  
निन्दयन्नेव मानुष्यं देहशुद्धिं चकार सः  ॥ लिप्_१,१०८।३ ॥  
पुत्रार्थं भगवांस्तत्र तपस्तप्तुं जगाम च  ।  
आश्रमं चोपमन्योर्वै दृष्टवांस्तत्र तं मुनिम्  ॥ लिप्_१,१०८।४ ॥  
नमश्चकार तं दृष्ट्वा धौम्याग्रजमहो द्विजाः  ।  
बहुमानेन वै कृष्णस् त्रिः कृत्वा वै प्रदक्षिणम्  ॥ लिप्_१,१०८।५ ॥  
तस्यावलोकनादेव मुनेः कृष्णस्य धीमतः  ।  
नष्टमेव मलं सर्वं कायजं कर्म्मजं तथा  ॥ लिप्_१,१०८।६ ॥  
भस्मनोद्धूलनं कृत्वा उपमन्युर्महाद्युतिः  ।  
तमग्निरिति विप्रेन्द्रा वायुरित्यादिभिः क्रमात्  ॥ लिप्_१,१०८।७ ॥  
दिव्यं पाशुपतं ज्ञानं प्रददौ प्रीतमानसः  ।  
मुनेः प्रसादान्मान्यो ऽसौ कृष्णः पाशुपते द्विजाः  ॥ लिप्_१,१०८।८ ॥  
तपसा त्वेकवर्षान्ते दृष्ट्वा देवं महेश्वरम्  ।  
साम्बं सगणमव्यग्रं लब्धवान्पुत्रमात्मनः  ॥ लिप्_१,१०८।९ ॥  
तदाप्रभृति तं कृष्णं मुनयः संशितव्रताः  ।  
दिव्याः पाशुपताः सर्वे तस्थुः संवृत्य सर्वदा  ॥ लिप्_१,१०८।१० ॥  
अन्यं च कथयिष्यामि मुक्त्यर्थं प्राणिनां सदा  ।  
सौवर्णीं मेखलां कृत्वा आधारं दण्डधारणम्  ॥ लिप्_१,१०८।११ ॥  
सौवर्णं पिण्डिकं चापि व्यजनं दण्डमेव च  ।  
नरैः स्त्रियाथ वा कार्यं मषीभाजनलेखनीम्  ॥ लिप्_१,१०८।१२ ॥  
क्षुराः कर्तरिका चापि अथ पात्रमथापि वा  ।  
पाशुपताय दातव्यं भस्मोद्धूलितविग्रहैः  ॥ लिप्_१,१०८।१३ ॥  
सौवर्णं राजतं वापि ताम्रं वाथ निवेदयेत्  ।  
आत्मवित्तानुसारेण योगिनं पूजयेद्बुधः  ॥ लिप्_१,१०८।१४ ॥  
ते सर्वे पापनिर्मुक्ताः समस्तकुलसंयुताः  ।  
यान्ति रुद्रपदं दिव्यं नात्र कार्या विचारणा  ॥ लिप्_१,१०८।१५ ॥  
तस्मादनेन दानेन गृहस्थो मुच्यते भवात्  ।  
योगिनां सम्प्रदानेन शिवः क्षिप्रं प्रसीदति  ॥ लिप्_१,१०८।१६ ॥  
राज्यं पुत्रं धनं भव्यम् अश्वं यानमथापि वा  ।  
सर्वस्वं वापि दातव्यं यदीच्छेन्मोक्षमुत्तमम्  ॥ लिप्_१,१०८।१७ ॥  
अध्रुवेण शरीरेण ध्रुवं साध्यं प्रयत्नतः  ।  
भव्यं पाशुपतं नित्यं संसारार्णवतारकम्  ॥ लिप्_१,१०८।१८ ॥  
एतद्वः कथितं सर्वं सङ्क्षेपान्न च संशयः  ।  
यः पठेच्छृणुयाद्वापि विष्णुलोकं स गच्छति  ॥ लिप्_१,१०८।१९ ॥  
  
इति श्रीलिङ्गमहापुराणे पूर्वभागे ऽष्टोत्तरशततमो ऽध्यायः  
  
  
  
  
  
