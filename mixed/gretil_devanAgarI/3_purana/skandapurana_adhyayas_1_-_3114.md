---
title: Skandapurana (Adhyayas 1 - 31.14)

---
## Intro
  
  
  
  
Skandapurana (Adhyayas 1 - 31.14)  
  
  
  
  
  
Skandapurana (Adhyayas 1 - 31.14; to be continued)  
Based on the edition by Rob Adriaensen, Hans T. Bakker and Harunaga Isaacson,  
Groningen : Egbert Forsten 1998-  
(Groningen Oriental Studies)  
  
  
Input by R. Adriaensen, H.T. Bakker and H. Isaacson  
  
  
The transliteration emulates the conventions of Nagari script.  
Therefore, many word boundaries are not marked by blanks.  
  
  
  
PLAIN TEXT VERSION  
  
  
  
  
  


## पाठः
  
  
  
  
  
  
नमः परमदेवाय त्रैगुण्याविजितात्मने  ।  
सर्वतो योगरूपाय संसाराभावहेतवे  ॥ स्क्प्_१।१ ॥  
स्थितिसंरोधसर्गाणां हेतवे ऽन्तःप्रसारिणे  ।  
षड्विंशाय प्रधानाय महादेवाय धीमते  ॥ स्क्प्_१।२ ॥  
प्रजापतेर्महाक्षेत्रे गङ्गाकालिन्दिसङ्गमे  ।  
प्रयागे परमे पुण्ये ब्रह्मणो लोकवर्त्मनि  ॥ स्क्प्_१।३ ॥  
मुनयः संशितात्मानस् तपसा क्षीणकल्मषाः  ।  
तीर्थसम्प्लवनार्थाय पौर्णमास्यां कृताह्निकाः  ॥ स्क्प्_१।४ ॥  
पौराणिकमपश्यन्त सूतं सत्यपरायणम्  ।  
स्नात्वा तस्मिन्महातीर्थे प्रणामार्थमुपागतम्  ॥ स्क्प्_१।५ ॥  
दृष्ट्वा ते सूतमायान्तम् ऋषयो हृष्टमानसाः  ।  
आशास्यासनसंवेशं तद्योग्यं समकल्पयन्  ॥ स्क्प्_१।६ ॥  
स प्रणम्य च तान्सर्वान् सूतस्तान्मुनिपुङ्गवान्  ।  
प्रदत्तमासनं भेजे सर्वधर्मसमन्वितः  ॥ स्क्प्_१।७ ॥  
तमासीनमपृच्छन्त मुनयस्तपसैधिताः  ।  
ब्रह्मसत्त्रे पुरा साधो नैमिशारण्यवासिनाम्  ॥ स्क्प्_१।८ ॥  
कथितं भारताख्यानं पुराणं च परं त्वया  ।  
तेन नः प्रतिभासि त्वं साक्षात्सत्यवतीसुतः  ॥ स्क्प्_१।९ ॥  
सर्वागमपरार्थज्ञः सत्यधर्मपरायणः  ।  
द्विजपूजारतो नित्यं तेन पृच्छां त्वमर्हसि  ॥ स्क्प्_१।१० ॥  
भारताख्यानसदृशं पुराणाद्यद्विशिष्यते  ।  
तत्त्वा पृच्छाम वै जन्म कार्त्तिकेयस्य धीमतः  ॥ स्क्प्_१।११ ॥  
इमे हि मुनयः सर्वे त्वदुपास्तिपरायणाः  ।  
स्कन्दसम्भवशुश्रूषा- सञ्जातौत्सुक्यमानसाः  ॥ स्क्प्_१।१२ ॥  
एवमुक्तस्तदा सूतः संसिद्धैर्मुनिपुङ्गवैः  ।  
प्रोवाचेदं मुनीन्सर्वान् वचो भूतार्थवाचकम्  ॥ स्क्प्_१।१३ ॥  
शृणुध्वं मुनयः सर्वे कार्त्तिकेयस्य सम्भवम्  ।  
ब्रह्मण्यत्वं समाहात्म्यं वीर्यं च त्रिदशाधिकम्  ॥ स्क्प्_१।१४ ॥  
मुमुक्षया परं स्थानं याते शुकमहात्मनि  ।  
सुतशोकाभिसन्तप्तो व्यासस्त्र्यम्बकमैक्षत  ॥ स्क्प्_१।१५ ॥  
दृष्ट्वैव स महेशानं व्यासो ऽभूद्विगतव्यथः  ।  
विचरन्स तदा लोकान् मुनिः सत्यवतीसुतः  ॥ स्क्प्_१।१६ ॥  
मेरुशृङ्गे ऽथ ददृशे ब्रह्मणः सुतमग्रजम्  ।  
सनत्कुमारं वरदं योगैश्वर्यसमन्वितम्  ॥ स्क्प्_१।१७ ॥  
विमाने रविसङ्काशे तिष्ठन्तमनलप्रभम्  ।  
मुनिभिर्योगसंसिद्धैस् तपोयुक्तैर्महात्मभिः  ॥ स्क्प्_१।१८ ॥  
वेदवेदाङ्गतत्त्वज्ञैः सर्वधर्मागमान्वितैः  ।  
सकलावाप्तविद्यैस्तु चतुर्वक्त्रमिवावृतम्  ॥ स्क्प्_१।१९ ॥  
दृष्ट्वा तं सुमहात्मानं व्यासो मुनिमथास्थितम्  ।  
ववन्दे परया भक्त्या साक्षादिव पितामहम्  ॥ स्क्प्_१।२० ॥  
ब्रह्मसूनुरथ व्यासं समायातं महौजसम्  ।  
परिष्वज्य परं प्रेम्णा प्रोवाच वचनं शुभम्  ॥ स्क्प्_१।२१ ॥  
दिष्ट्या त्वमसि धर्मज्ञ प्रसादात्पारमेश्वरात्  ।  
अपेतशोकः सम्प्राप्तः पृच्छस्व प्रवदाम्यहम्  ॥ स्क्प्_१।२२ ॥  
श्रुत्वाथ वचनं सूनोर् ब्रह्मणो मुनिपुङ्गवः  ।  
इदमाह वचो विप्राश् चिरं यद्धृदये स्थितम्  ॥ स्क्प्_१।२३ ॥  
कुमारस्य कथं जन्म कार्त्तिकेयस्य धीमतः  ।  
किन्निमित्तं कुतो वास्य इच्छाम्येतद्धि वेदितुम्  ॥ स्क्प्_१।२४ ॥  
कथं रुद्रसुतश्चासौ वह्निगङ्गासुतः कथम्  ।  
उमायास्तनयश्चैव स्वाहायाश्च कथं पुनः  ।  
सुपर्ण्याश्चाथ मातॄणां कृत्तिकानां कथं च सः  ॥ स्क्प्_१।२५ ॥  
कश्चासौ पूर्वमुत्पन्नः किन्तपाः कश्च विक्रमः  ।  
भूतसम्मोहनं ह्येतत् कथयस्व यथातथम्  ॥ स्क्प्_१।२६ ॥  
  
सूत उवाच  
एवं स पृष्टस्तेजस्वी ब्रह्मणः पुत्रसत्तमः  ।  
उवाच सर्वं सर्वज्ञो व्यासायाक्लिष्टकारिणे  ।  
तच्छृणुध्वं यथातत्त्वं कीर्त्यमानं मयानघाः  ॥ स्क्प्_१।२७ ॥  
  
  
इति स्कन्दपुराणे प्रथमो ऽध्यायः  
  
____________________________________________________________________________  
  
  
स्कन्दपुरन २  
  
सनत्कुमार उवाच  
प्रपद्ये देवमीशानं सर्वज्ञमपराजितम्  ।  
महादेवं महात्मानं विश्वस्य जगतः पतिम्  ॥ स्क्प्_२।१ ॥  
शक्तिरप्रतिघा यस्य ऐश्वर्यं चैव सर्वशः  ।  
स्वामित्वं च विभुत्वं च स्वकृतानि प्रचक्षते  ॥ स्क्प्_२।२ ॥  
तस्मै देवाय सोमाय प्रणम्य प्रयतः शुचिः  ।  
पुराणाख्यानजिज्ञासोर् वक्ष्ये स्कन्दोद्भवं शुभम्  ॥ स्क्प्_२।३ ॥  
देहावतारो देवस्य रुद्रस्य परमात्मनः  ।  
प्राजापत्याभिषेकश्च हरणं शिरसस्तथा  ॥ स्क्प्_२।४ ॥  
दर्शनं षट्कुलीयानां चक्रस्य च विसर्जनम्  ।  
नैमिशस्योद्भवश्चैव सत्त्रस्य च समापनम्  ॥ स्क्प्_२।५ ॥  
ब्रह्मणश्चागमस्तत्र तपसश्चरणं तथा  ।  
शर्वस्य दर्शनं चैव देव्याश्चैव समुद्भवः  ॥ स्क्प्_२।६ ॥  
सत्या विवादश्च तथा दक्षशापस्तथैव च  ।  
मेनायां च यथोत्पत्तिर् यथा देव्याः स्वयंवरम्  ॥ स्क्प्_२।७ ॥  
देवानां वरदानं च वसिष्ठस्य च धीमतः  ।  
पराशरस्य चोत्पत्तिर् व्यासस्य च महात्मनः  ॥ स्क्प्_२।८ ॥  
वसिष्ठकौशिकाभ्यां च वैरोद्भवसमापनम्  ।  
वाराणस्याश्च शून्यत्वं क्षेत्रमाहात्म्यवर्णनम्  ॥ स्क्प्_२।९ ॥  
रुद्रस्य चात्र सान्निध्यं नन्दिनश्चाप्यनुग्रहः  ।  
गणानां दर्शनं चैव कथनं चाप्यशेषतः  ॥ स्क्प्_२।१० ॥  
कालीव्याहरणं चैव तपश्चरणमेव च  ।  
सोमनन्दिसमाख्यानं वरदानं तथैव च  ॥ स्क्प्_२।११ ॥  
गौरीत्वं पुत्रलम्भश्च देव्या उत्पत्तिरेव च  ।  
कौशिक्या भूतमातृत्वं सिंहाश्च रथिनस्तथा  ॥ स्क्प्_२।१२ ॥  
गौर्याश्च निलयो विन्ध्ये विन्ध्यसूर्यसमागमः  ।  
अगस्त्यस्य च माहात्म्यं वधः सुन्दनिसुन्दयोः  ॥ स्क्प्_२।१३ ॥  
निसुम्भसुम्भनिर्याणं महिषस्य वधस्तथा  ।  
अभिषेकश्च कौशिक्या वरदानमथापि च  ॥ स्क्प्_२।१४ ॥  
अन्धकस्य तथोत्पत्तिः पृथिव्याश्चैव बन्धनम्  ।  
हिरण्याक्षवधश्चैव हिरण्यकशिपोस्तथा  ॥ स्क्प्_२।१५ ॥  
बलिसंयमनं चैव देव्याः समय एव च  ।  
देवानां गमनं चैव अग्नेर्दूतत्वमेव च  ॥ स्क्प्_२।१६ ॥  
देवानां वरदानं च शुक्रस्य च विसर्जनम्  ।  
सुतस्य च तथोत्पत्तिर् देव्याश्चान्धकदर्शनम्  ॥ स्क्प्_२।१७ ॥  
शैलादिदैत्यसम्मर्दो देव्याश्च शतरूपता  ।  
आर्यावरप्रदानं च शैलादिस्तव एव च  ॥ स्क्प्_२।१८ ॥  
देवस्यागमनं चैव वृत्तस्य कथनं तथा  ।  
पतिव्रतायाश्चाख्यानं गुरुशुश्रूषणस्य च  ॥ स्क्प्_२।१९ ॥  
आख्यानं पञ्चचूडायास् तेजसश्चाप्यधृष्यता  ।  
दूतस्यागमनं चैव संवादो ऽथ विसर्जनम्  ॥ स्क्प्_२।२० ॥  
अन्धकासुरसंवादो मन्दरागमनं तथा  ।  
गणानामागमश्चैव सङ्ख्यानश्रवणं तथा  ॥ स्क्प्_२।२१ ॥  
निग्रहश्चान्धकस्याथ युद्धेन महता तथा  ।  
शरीरार्धप्रदानं च अशोकसुतसङ्ग्रहः  ॥ स्क्प्_२।२२ ॥  
भस्मसोमोद्भवश्चैव श्मशानवसतिस्तथा  ।  
रुद्रस्य नीलकण्ठत्वं तथायतनवर्णनम्  ॥ स्क्प्_२।२३ ॥  
उत्पत्तिर्यक्षराजस्य कुबेरस्य च धीमतः  ।  
निग्रहो भुजगेन्द्राणां शिखरस्य च पातनम्  ॥ स्क्प्_२।२४ ॥  
त्रैलोक्यस्य सशक्रस्य वशीकरणमेव च  ।  
देवसेनाप्रदानं च सेनापत्याभिषेचनम्  ॥ स्क्प्_२।२५ ॥  
नारदस्यागमश्चैव तारकप्रेषितस्य ह  ।  
वधश्च तारकस्योग्रो यात्रा भद्रवटस्य च  ॥ स्क्प्_२।२६ ॥  
महिषस्य वधश्चैव क्रौञ्चस्य च निबर्हणम्  ।  
शक्तेरुद्धरणं चैव तारकस्य वधः शुभः  ॥ स्क्प्_२।२७ ॥  
देवासुरभयोत्पत्तिस् त्रैपुरं युद्धमेव च  ।  
प्रह्लादविग्रहश्चैव कृतघ्नाख्यानमेव च  ।  
महाभाग्यं ब्राह्मणानां विस्तरेण प्रकीर्त्यते  ॥ स्क्प्_२।२८ ॥  
एतज्ज्ञात्वा यथावद्धि कुमारानुचरो भवेत्  ।  
बलवान्मतिसम्पन्नः पुत्रं चाप्नोति सम्मतम्  ॥ स्क्प्_२।२९ ॥  
  
  
इति स्कन्दपुराणे द्वितीयो ऽध्यायः  
  
____________________________________________________________________________  
  
  
स्कन्दपुरन ३  
  
सनत्कुमार उवाच  
शृणुष्वेमां कथां दिव्यां सर्वपापप्रणाशनीम्  ।  
कथ्यमानां मया चित्रां बह्वर्थां श्रुतिसम्मिताम्  ।  
यां श्रुत्वा पापकर्मापि गच्छेच्च परमां गतिम्  ॥ स्क्प्_३।१ ॥  
न नास्तिकाश्रद्दधाने शठे चापि कथञ्चन  ।  
इमां कथामनुब्रूयात् तथा चासूयके नरे  ॥ स्क्प्_३।२ ॥  
इदं पुत्राय शिष्याय धार्मिकायानसूयवे  ।  
कथनीयं महाब्रह्मन् देवभक्ताय वा भवेत्  ।  
कुमारभक्ताय तथा श्रद्दधानाय चैव हि  ॥ स्क्प्_३।३ ॥  
पुरा ब्रह्मा प्रजाध्यक्षः अण्डे ऽस्मिन्सम्प्रसूयते  ।  
सो ऽज्ञानात्पितरं ब्रह्मा न वेद तमसावृतः  ॥ स्क्प्_३।४ ॥  
अहमेक इति ज्ञात्वा सर्वांल् लोकानवैक्षत  ।  
न चापश्यत तत्रान्यं तपोयोगबलान्वितः  ॥ स्क्प्_३।५ ॥  
पुत्र पुत्रेति चाप्युक्तो ब्रह्मा शर्वेण धीमता  ।  
प्रणतः प्राञ्जलिर्भूत्वा तमेव शरणं गतः  ॥ स्क्प्_३।६ ॥  
स दत्त्वा ब्रह्मणे शम्भुः स्रष्टृत्वं ज्ञानसंहितम्  ।  
विभुत्वं चैव लोकानाम् अन्तर्धे परमेश्वरः  ॥ स्क्प्_३।७ ॥  
तदेषोपनिषत्प्रोक्ता मया व्यास सनातना  ।  
यां श्रुत्वा योगिनो ध्यानात् प्रपद्यन्ते महेश्वरम्  ॥ स्क्प्_३।८ ॥  
ब्रह्मं च यो विदधे पुत्रमग्रे ज्ञानं च यः प्रहिणोति स्म तस्मै  ।  
तमात्मस्थं ये ऽनुपश्यन्ति धीरास् तेषां शान्तिः शाश्वती नेतरेषाम्  ॥ स्क्प्_३।९ ॥  
स व्यास पितरं दृष्ट्वा स्वदीप्त्या परया युतम्  ।  
पुत्रकामः प्रजाहेतोस् तपस्तीव्रं चकार ह  ॥ स्क्प्_३।१० ॥  
महता योगतपसा युक्तस्य सुमहात्मनः  ।  
अचिरेणैव कालेन पिता सम्प्रतुतोष ह  ॥ स्क्प्_३।११ ॥  
दर्शनं चागमत्तस्य वरदो ऽस्मीत्युवाच ह  ।  
स तुष्टाव नतो भूत्वा कृत्वा शिरसि चाञ्जलिम्  ॥ स्क्प्_३।१२ ॥  
नमः परमदेवाय देवानामपि वेधसे  ।  
स्रष्ट्रे वै लोकतन्त्राय ब्रह्मणः पतये नमः  ॥ स्क्प्_३।१३ ॥  
एकस्मै शक्तियुक्ताय अशक्तिरहिताय च  ।  
अनन्तायाप्रमेयाय इन्द्रियाविषयाय च  ॥ स्क्प्_३।१४ ॥  
व्यापिने व्याप्तपूर्वाय अधिष्ठात्रे प्रचोदिने  ।  
कृतप्रचेतनायैव तत्त्वविन्यासकारिणे  ॥ स्क्प्_३।१५ ॥  
प्रधानचोदकायैव गुणिनां शान्तिदाय च  ।  
दृष्टिदाय च सर्वेषां स्वयं वै दर्शनाय च  ॥ स्क्प्_३।१६ ॥  
विषयग्राहिणे चैव नियमस्य च कारिणे  ।  
मनसः करणानां च तत्रैव नियमस्य च  ॥ स्क्प्_३।१७ ॥  
भूतानां गुणकर्त्रे च शक्तिदाय तथैव च  ।  
कर्त्रे ह्यण्डस्य मह्यं च अचिन्त्यायाग्रजाय च  ।  
अप्रमेय पितर्नित्यं प्रीतो नो दिश शक्वरीम्  ॥ स्क्प्_३।१८ ॥  
तस्यैवं स्तुवतो व्यास देवदेवो महेश्वरः  ।  
तुष्टो ऽब्रवीत्स्वयं पुत्रं ब्रह्माणं प्रणतं तथा  ॥ स्क्प्_३।१९ ॥  
यस्मात्ते विदितं वत्स सूक्ष्ममेतन्महाद्युते  ।  
तस्माद्ब्रह्मेति लोकेषु नाम्ना ख्यातिं गमिष्यसि  ॥ स्क्प्_३।२० ॥  
यस्माच्चाहं पितेत्युक्तस् त्वया बुद्धिमतां वर  ।  
तस्मात्पितामहत्वं ते लोके ख्यातिं गमिष्यति  ॥ स्क्प्_३।२१ ॥  
प्रजार्थं यच्च ते तप्तं तप उग्रं सुदुश्चरम्  ।  
तस्मात्प्रजापतित्वं ते ददानि प्रयतात्मने  ॥ स्क्प्_३।२२ ॥  
एवमुक्त्वा स देवेशो मूर्तिमत्यो ऽसृजत्स्त्रियः  ।  
यास्ताः प्रकृतयस्त्वष्टौ विशेषाश्चेन्द्रियैः सह  ।  
भावाश्च सर्वे ते देवम् उपतस्थुः स्वरूपिणः  ॥ स्क्प्_३।२३ ॥  
तानुवाच ततो देवः पतिर्युक्तः स्वतेजसा  ।  
एतमद्याभिषेकेण सम्पादयत मा चिरम्  ॥ स्क्प्_३।२४ ॥  
ताभिः स्वं स्वं समादाय भावं दिव्यमतर्कितम्  ।  
अभिषिक्तो बभूवेति प्रजापतिरतिद्युतिः  ॥ स्क्प्_३।२५ ॥  
तत्रैवं योगिनः सूक्ष्मं दृष्ट्वा दिव्येन चक्षुषा  ।  
पुराणं योगतत्त्वज्ञा गायन्ति त्रिगुणान्वितम्  ॥ स्क्प्_३।२६ ॥  
रुद्रः स्रष्टा हि सर्वेषां भूतानां तव च प्रभो  ।  
अस्माभिश्च भवान्सार्धं जगतः सम्प्रवर्तकः  ॥ स्क्प्_३।२७ ॥  
स देवस्तोषितः सम्यक् परमैश्वर्ययोगधृक्  ।  
ब्रह्माणमग्रजं पुत्रं प्राजापत्ये ऽभ्यषेचयत्  ॥ स्क्प्_३।२८ ॥  
यः कृत्वा बहुविधमार्गयोगयुक्तं तत्त्वाख्यं जगदिदमादराद्युयोज  ।  
देवानां परममनन्तयोगयुक्तं मायाभिस्त्रिभुवनमन्धमप्रसादम्  ॥ स्क्प्_३।२९ ॥  
सर्वेषां मनसि सदावतिष्ठमानो जानानः शुभमशुभं च भूतनाथः  ।  
तं देवं प्रमथपतिं प्रणम्य भक्त्या नित्यं वै शरणमुपैमि सूक्ष्मसूक्ष्मम्  ॥ स्क्प्_३।३० ॥  
  
  
इति स्कन्दपुराणे तृतीयो ऽध्यायः  
  
____________________________________________________________________________  
  
  
स्कन्दपुरन ४  
  
सनत्कुमार उवाच  
प्राजापत्यं ततो लब्ध्वा प्रजाः स्रष्टुं प्रचक्रमे  ।  
प्रजास्ताः सृज्यमानाश्च न विवर्धन्ति तस्य ह  ॥ स्क्प्_४।१ ॥  
स कुर्वाणस्तथा सृष्टिं शक्तिहीनः पितामहः  ।  
सृष्ट्यर्थं भूय एवाथ तपश्चर्तुं प्रचक्रमे  ॥ स्क्प्_४।२ ॥  
सृष्टिहेतोस्तपस्तस्य ज्ञात्वा त्रिभुवनेश्वरः  ।  
तेजसा जगदाविश्य आजगाम तदन्तिकम्  ।  
स्रष्टा तस्य जगन्नाथो ऽदर्शयत्स्वतनौ जगत्  ॥ स्क्प्_४।३ ॥  
स्वयमागत्य देवेशो महाभूतपतिर्हरः  ।  
व्याप्येव हि जगत्कृत्स्नं परमेण स्वतेजसा  ।  
शम्भुः प्राह वरं वत्स याचस्वेति पितामहम्  ॥ स्क्प्_४।४ ॥  
तं ब्रह्मा लोकसृष्ट्यर्थं पुत्रस्त्वं मनसाब्रवीत्  ।  
स ज्ञात्वा तस्य सङ्कल्पं ब्रह्मणः परमेश्वरः  ।  
मूढो ऽयमिति सञ्चिन्त्य प्रोवाच वरदः स्वयम्  ॥ स्क्प्_४।५ ॥  
आगतं पितरं मा त्वं यस्मात्पुत्रं समीहसे  ।  
मन्मूर्तिस्तनयस्तस्माद् भविष्यति ममाज्ञया  ॥ स्क्प्_४।६ ॥  
स च ते पुत्रतां यात्वा मदीयो गणनायकः  ।  
रुद्रो विग्रहवान्भूत्वा मूढ त्वां विनयिष्यति  ॥ स्क्प्_४।७ ॥  
सर्वविद्याधिपत्यं च योगानां चैव सर्वशः  ।  
बलस्याधिपतित्वं च अस्त्राणां च प्रयोक्तृता  ॥ स्क्प्_४।८ ॥  
मया दत्तानि तस्याशु उपस्थास्यन्ति सर्वशः  ।  
धनुः पिनाकं शूलं च खड्गं परशुरेव च  ॥ स्क्प्_४।९ ॥  
कमण्डलुस्तथा दण्डः अस्त्रं पाशुपतं तथा  ।  
संवर्तकाशनिश्चैव चक्रं च प्रतिसर्गिकम्  ।  
एवं सर्वर्द्धिसम्पन्नः सुतस्ते स भविष्यति  ॥ स्क्प्_४।१० ॥  
एवमुक्त्वा गते तस्मिन्न् अन्तर्धानं महात्मनि  ।  
ब्रह्मा चक्रे तदा चेष्टिं पुत्रकामः प्रजापतिः  ॥ स्क्प्_४।११ ॥  
स जुह्वञ्छ्रमसंयुक्तः प्रतिघातसमन्वितः  ।  
समिद्युक्तेन हस्तेन ललाटं प्रममार्ज ह  ॥ स्क्प्_४।१२ ॥  
समित्संयोगजस्तस्य स्वेदबिन्दुर्ललाटजः  ।  
पपात ज्वलने तस्मिन् द्विगुणं तस्य तेजसा  ॥ स्क्प्_४।१३ ॥  
तद्धि माहेश्वरं तेजः सन्धितं ब्रह्मणि स्रुतम्  ।  
प्रेरितं देवदेवेन निपपात हविर्भुजि  ॥ स्क्प्_४।१४ ॥  
क्षणे तस्मिन्महेशेन स्मृत्वा तं वरमुत्तमम्  ।  
प्रेषितो गणपो रुद्रः सद्य एवाभवत्तदा  ॥ स्क्प्_४।१५ ॥  
तच्च संस्वेदजं तेजः पूर्वं ज्वलनयोजितम्  ।  
भूत्वा लोहितमाश्वेव पुनर्नीलमभूत्तदा  ॥ स्क्प्_४।१६ ॥  
नीललोहित इत्येव तेनासावभवत्प्रभुः  ।  
त्र्यक्षो दशभुजः श्रीमान् ब्रह्माणं छादयन्निव  ॥ स्क्प्_४।१७ ॥  
शर्वाद्यैर्नामभिर्ब्रह्मा तनूभिश्च जलादिभिः  ।  
स्तुत्वा तं सर्वगं देवं नीललोहितमव्ययम्  ॥ स्क्प्_४।१८ ॥  
ज्ञात्वा सर्वसृजं पश्चान् महाभूतप्रतिष्ठितम्  ।  
असृजद्विविधास्त्वन्याः प्रजाः स जगति प्रभुः  ॥ स्क्प्_४।१९ ॥  
सो ऽपि योगं समास्थाय ऐश्वर्येण समन्वितः  ।  
लोकान्सर्वान्समाविश्य धारयामास सर्वदा  ॥ स्क्प्_४।२० ॥  
ब्रह्मणो ऽपि ततः पुत्रा दक्षधर्मादयः शुभाः  ।  
असृजन्त प्रजाः सर्वा देवमानुषसङ्कुलाः  ॥ स्क्प्_४।२१ ॥  
अथ कालेन महता कल्पे ऽतीते पुनः पुनः  ।  
प्रजा धारयतो योगाद् अस्मिन्कल्प उपस्थिते  ॥ स्क्प्_४।२२ ॥  
प्रतिष्ठितायां वार्त्तायां प्रवृत्ते वृष्टिसर्जने  ।  
प्रजासु च विवृद्धासु प्रयागे यजतश्च ह  ॥ स्क्प्_४।२३ ॥  
ब्रह्मणः षट्कुलीयास्ते ऋषयः संशितव्रताः  ।  
मरीचयो ऽत्रयश्चैव वसिष्ठाः क्रतवस्तथा  ॥ स्क्प्_४।२४ ॥  
भृगवो ऽङ्गिरसश्चैव तपसा दग्धकिल्बिषाः  ।  
ऊचुर्ब्रह्माणमभ्येत्य सहिताः कर्मणो ऽन्तरे  ॥ स्क्प्_४।२५ ॥  
भगवन्नन्धकारेण महता स्मः समावृताः  ।  
खिन्ना विवदमानाश्च न च पश्याम यत्परम्  ॥ स्क्प्_४।२६ ॥  
एतं नः संशयं देव चिरं हृदि समास्थितम्  ।  
त्वं हि वेत्थ यथातत्त्वं कारणं परमं हि नः  ॥ स्क्प्_४।२७ ॥  
किं परं सर्वभूतानां बलीयश्चापि सर्वतः  ।  
केन चाधिष्ठितं विश्वं को नित्यः कश्च शाश्वतः  ॥ स्क्प्_४।२८ ॥  
कः स्रष्टा सर्वभूतानां प्रकृतेश्च प्रवर्तकः  ।  
को ऽस्मान्सर्वेषु कार्येषु प्रयुनक्ति महामनाः  ॥ स्क्प्_४।२९ ॥  
कस्य भूतानि वश्यानि कः सर्वविनियोजकः  ।  
कथं पश्येम तं चैव एतन्नः शंस सर्वशः  ॥ स्क्प्_४।३० ॥  
एवमुक्तस्ततो ब्रह्मा सर्वेषामेव सन्निधौ  ।  
देवानां च ऋषीणां च गन्धर्वोरगरक्षसाम्  ॥ स्क्प्_४।३१ ॥  
यक्षाणामसुराणां च ये च कुत्र प्रवर्तकाः  ।  
पक्षिणां सपिशाचानां ये चान्ये तत्समीपगाः  ।  
उत्थाय प्राञ्जलिः प्राह रुद्रेति त्रिः प्लुतं वचः  ॥ स्क्प्_४।३२ ॥  
स चापि तपसा शक्यो द्रष्टुं नान्येन केनचित्  ।  
स स्रष्टा सर्वभूतानां बलवांस्तन्मयं जगत्  ।  
तस्य वश्यानि भूतानि तेनेदं धार्यते जगत्  ॥ स्क्प्_४।३३ ॥  
ततस्ते सर्वलोकेशा नमश्चक्रुर्महात्मने  ॥ स्क्प्_४।३४ ॥  
  
ऋषय ऊचुः  
किं तन्महत्तपो देव येन दृश्येत स प्रभुः  ।  
तन्नो वदस्व देवेश वरदं चाभिधत्स्व नः  ॥ स्क्प्_४।३५ ॥  
  
पितामह उवाच  
सत्त्रं महत्समासध्वं वाङ्मनोदोषवर्जिताः  ।  
देशं च वः प्रवक्ष्यामि यस्मिन्देशे चरिष्यथ  ॥ स्क्प्_४।३६ ॥  
ततो मनोमयं चक्रं स सृष्ट्वा तानुवाच ह  ।  
क्षिप्तमेतन्मया चक्रम् अनुव्रजत मा चिरम्  ॥ स्क्प्_४।३७ ॥  
यत्रास्य नेमिः शीर्येत स देशस्तपसः शुभः  ।  
ततो मुमोच तच्चक्रं ते च तत्समनुव्रजन्  ॥ स्क्प्_४।३८ ॥  
तस्य वै व्रजतः क्षिप्रं यत्र नेमिरशीर्यत  ।  
नैमिशं तत्स्मृतं नाम्ना पुण्यं सर्वत्र पूजितम्  ॥ स्क्प्_४।३९ ॥  
तत्पूजितं देवमनुष्यसिद्धै रक्षोभिरुग्रैरुरगैश्च दिव्यैः  ।  
यक्षैः सगन्धर्वपिशाचसङ्घैः सर्वाप्सरोभिश्च दितेः सुतैश्च  ॥ स्क्प्_४।४० ॥  
विप्रैश्च दान्तैः शमयोगयुक्तैस् तीर्थैश्च सर्वैरपि चावनीध्रैः  ।  
गन्धर्वविद्याधरचारणैश्च साध्यैश्च विश्वैः पितृभिः स्तुतं च  ॥ स्क्प्_४।४१ ॥  
  
  
इति स्कन्दपुराणे चतुर्थो ऽध्यायः  
  
____________________________________________________________________________  
  
  
स्कन्दपुरन ५  
  
सनत्कुमार उवाच  
तन्नैमिशं समासाद्य ऋषयो दीप्ततेजसः  ।  
दिव्यं सत्त्रं समासन्त महद्वर्षसहस्रिकम्  ॥ स्क्प्_५।१ ॥  
एकाग्रमनसः सर्वे निर्ममा ह्यनहङ्कृताः  ।  
ध्यायन्तो नित्यमीशेशं सदारतनयाग्नयः  ॥ स्क्प्_५।२ ॥  
तन्निष्ठास्तत्पराः सर्वे तद्युक्तास्तदपाश्रयाः  ।  
सर्वक्रियाः प्रकुर्वाणास् तमेव मनसा गताः  ॥ स्क्प्_५।३ ॥  
तेषां तं भावमालक्ष्य मातरिश्वा महातपाः  ।  
सर्वप्राणिचरः श्रीमान् सर्वभूतप्रवर्तकः  ।  
ददौ स रूपी भगवान् दर्शनं सत्त्रिणां शुभः  ॥ स्क्प्_५।४ ॥  
तं ते दृष्ट्वार्चयित्वा च मातरिश्वानमव्ययम्  ।  
आसीनमासने पुण्ये ऋषयः संशितव्रताः  ।  
पप्रच्छुरुद्भवं कृत्स्नं जगतः प्रलयं तथा  ॥ स्क्प्_५।५ ॥  
स्थितिं च कृत्स्नां वंशांश्च युगमन्वन्तराणि च  ।  
वंशानुचरितं कृत्स्नं दिव्यमानं तथैव च  ॥ स्क्प्_५।६ ॥  
अष्टानां देवयोनीनाम् उत्पत्तिं प्रलयं तथा  ।  
पितृसर्गं तथाशेषं ब्रह्मणो मानमेव च  ॥ स्क्प्_५।७ ॥  
चन्द्रादित्यगतिं सर्वां ताराग्रहगतिं तथा  ।  
स्थितिं सर्वेश्वराणां च द्वीपधर्ममशेषतः  ।  
वर्णाश्रमव्यवस्थानं यज्ञानां च प्रवर्तनम्  ॥ स्क्प्_५।८ ॥  
एतत्सर्वमशेषेण कथयामास स प्रभुः  ।  
दिव्यं वर्षसहस्रं च तेषां तदभियात्तथा  ॥ स्क्प्_५।९ ॥  
अथ दिव्येन रूपेण सामवाग्दिङ्निरीक्षणा  ।  
यजुर्घ्राणाथर्वशिराः शब्दजिह्वा शुभा सती  ॥ स्क्प्_५।१० ॥  
न्यायश्रोत्रा निरुक्तत्व- गृक्पादपदगामिनी  ।  
कालबाहूर्वर्षकरा दिवसाङ्गुलिधारिणी  ॥ स्क्प्_५।११ ॥  
कलादिभिः पर्वभिश्च मासैः कररुहैस्तथा  ।  
कल्पसाधारणा दिव्या शिक्षाविद्योन्नतस्तनी  ॥ स्क्प्_५।१२ ॥  
छन्दोविचितिमध्या च मीमांसानाभिरेव च  ।  
पुराणविस्तीर्णकटिर् धर्मशास्त्रमनोरथा  ॥ स्क्प्_५।१३ ॥  
आश्रमोरूर्वर्णजानुर् यज्ञगुल्फा फलाङ्गुलिः  ।  
लोकवेदशरीरा च रोमभिश्छान्दसैः शुभैः  ॥ स्क्प्_५।१४ ॥  
श्रद्धाशुभाचारवस्त्रा योगधर्माभिभाषिणी  ।  
वेदीमध्याद्विनिःसृत्य प्रवृत्ता परमाम्भसा  ॥ स्क्प्_५।१५ ॥  
तस्यान्ते ऽवभृथे प्लुत्य वायुना सह सङ्गताः  ।  
तामपृच्छन्त का न्वेषा वायुं देवं महाधियम्  ॥ स्क्प्_५।१६ ॥  
उवाच स महातेजा ऋषीन्धर्मानुभावितान्  ।  
शुद्धाः स्थ तपसा सर्वे महान्धर्मश्च वः कृतः  ॥ स्क्प्_५।१७ ॥  
यस्मादियं नदी पुण्या ब्रह्मलोकादिहागता  ।  
इयं सरस्वती नाम ब्रह्मलोकविभूषणा  ॥ स्क्प्_५।१८ ॥  
प्रथमं मर्त्यलोके ऽस्मिन् युष्मत्सिद्ध्यर्थमागता  ।  
नास्याः पुण्यतमा काचित् त्रिषु लोकेषु विद्यते  ॥ स्क्प्_५।१९ ॥  
  
ऋषय ऊचुः  
कथमेषा महापुण्या प्रवृत्ता ब्रह्मलोकगा  ।  
कारणं किं च तत्रासीद् एतदिच्छाम वेदितुम्  ॥ स्क्प्_५।२० ॥  
  
वायुरुवाच  
अत्र वो वर्तयिष्यामि इतिहासं पुरातनम्  ।  
ब्रह्मणश्चैव संवादं पुरा यज्ञस्य चैव ह  ॥ स्क्प्_५।२१ ॥  
यज्ञैरिष्ट्वा पुरा देवो ब्रह्मा दीप्तेन तेजसा  ।  
असृजत्सर्वभूतानि स्थावराणि चराणि च  ॥ स्क्प्_५।२२ ॥  
स दृष्ट्वा दीप्तिमान्देवो दीप्त्या परमया युतः  ।  
अवेक्षमाणः स्वांल् लोकांश् चतुर्भिर्मुखपङ्कजैः  ॥ स्क्प्_५।२३ ॥  
देवादीन्मनुष्यादींश्च दृष्ट्वा दृष्ट्वा महामनाः  ।  
अमन्यत न मे ऽन्यो ऽस्ति समो लोके न चाधिकः  ॥ स्क्प्_५।२४ ॥  
यो ऽहमेताः प्रजाः सर्वाः सप्तलोकप्रतिष्ठिताः  ।  
देवमानुषतिर्यक्षु ग्रसामि विसृजामि च  ॥ स्क्प्_५।२५ ॥  
अहं स्रष्टा हि भूतानां नान्यः कश्चन विद्यते  ।  
नियन्ता लोककर्ता च न मयास्ति समः क्वचित्  ॥ स्क्प्_५।२६ ॥  
तस्यैवं मन्यमानस्य यज्ञ आगान्महामनाः  ।  
उवाच चैनं दीप्तात्मा मैवं मंस्था महामते  ।  
अयं हि तव सम्मोहो विनाशाय भविष्यति  ॥ स्क्प्_५।२७ ॥  
न युक्तमीदृशं ते ऽद्य सत्त्वस्थस्यात्मयोनिनः  ।  
स्रष्टा त्वं चैव नान्यो ऽस्ति तथापि न यशस्करम्  ॥ स्क्प्_५।२८ ॥  
अहं कर्ता हि भूतानां भुवनस्य तथैव च  ।  
करोमि न च सम्मोहं यथा त्वं देव कत्थसे  ॥ स्क्प्_५।२९ ॥  
तमुवाच तदा ब्रह्मा न त्वं धारयिता विभो  ।  
अहमेव हि भूतानां धर्ता भर्ता तथैव च  ।  
मया सृष्टानि भूतानि त्वमेवात्र विमुह्यसे  ॥ स्क्प्_५।३० ॥  
अथागात्तत्र संविग्नो वेदः परमदीप्तिमान्  ।  
उवाच चैव तौ वेदो नैतदेवमिति प्रभुः  ॥ स्क्प्_५।३१ ॥  
अहं श्रेष्ठो महाभागौ न वदाम्यनृतं क्वचित्  ।  
शृणुध्वं मम यः कर्ता भूतानां युवयोश्च ह  ॥ स्क्प्_५।३२ ॥  
परमेशो महादेवो रुद्रः सर्वगतः प्रभुः  ।  
येनाहं तव दत्तश्च कृतस्त्वं च प्रजापतिः  ॥ स्क्प्_५।३३ ॥  
यज्ञो ऽयं यत्प्रसूतिश्च अण्डं यत्रास्ति संस्थितम्  ।  
सर्वं तस्मात्प्रसूतं वै नान्यः कर्तास्ति नः क्वचित्  ॥ स्क्प्_५।३४ ॥  
तमेवंवादिनं देवो ब्रह्मा वेदमभाषत  ।  
अहं श्रुतीनां सर्वासां नेता स्रष्टा तथैव च  ॥ स्क्प्_५।३५ ॥  
मत्प्रसादाद्धि वेदस्त्वं यज्ञश्चायं न संशयः  ।  
मूढौ युवामधर्मो वा भवद्भ्यामन्यथा कृतः  ।  
प्रायश्चित्तं चरध्वं वः किल्बिषान्मोक्ष्यथस्ततः  ॥ स्क्प्_५।३६ ॥  
एवमुक्ते तदा तेन महाञ्छब्दो बभूव ह  ।  
आदित्यमण्डलाकारम् अदृश्यत च मण्डलम्  ।  
महच्छब्देन महता उपरिष्टाद्वियत्स्थितम्  ॥ स्क्प्_५।३७ ॥  
स चापि तस्माद्विभ्रष्टो भूतलं समुपाश्रितः  ।  
हिमवत्कुञ्जमासाद्य नानाविहगनादितम्  ।  
व्योमगश्च चिरं भूत्वा भूमिगः सम्बभूव ह  ॥ स्क्प्_५।३८ ॥  
ततो ब्रह्मा दिशः सर्वा निरीक्ष्य मुखपङ्कजैः  ।  
चतुर्भिर्न वियत्स्थं तम् अपश्यत्स पितामहः  ॥ स्क्प्_५।३९ ॥  
स मुखं पञ्चमं दीप्तम् असृजन्मूर्ध्नि संस्थितम्  ।  
तेनापश्यद्वियत्स्थं तं सूर्यायुतसमप्रभम्  ।  
आदित्यमण्डलाकारं शब्दवद्घोरदर्शनम्  ॥ स्क्प्_५।४० ॥  
तं दृष्ट्वा पञ्चमं तस्य शिरो वै क्रोधजं महत्  ।  
संवर्तकाग्निसदृशं ग्रसिष्यत्तमवर्धत  ॥ स्क्प्_५।४१ ॥  
वर्धमानं तदा तत्तु वडवामुखसन्निभम्  ।  
दीप्तिमच्छब्दवच्चैव देवो ऽसौ दीप्तमण्डलः  ॥ स्क्प्_५।४२ ॥  
हस्ताङ्गुष्ठनखेनाशु वामेनावज्ञयैव हि  ।  
चकर्त तन्महद्घोरं ब्रह्मणः पञ्चमं शिरः  ॥ स्क्प्_५।४३ ॥  
दीप्तिकृत्तशिराः सो ऽथ दुःखेनोस्रेण चार्दितः  ।  
पपात मूढचेता वै योगधर्मविवर्जितः  ॥ स्क्प्_५।४४ ॥  
ततः सुप्तोत्थित इव सञ्ज्ञां लब्ध्वा महातपाः  ।  
मण्डलस्थं महादेवम् अस्तौषीद्दीनया गिरा  ॥ स्क्प्_५।४५ ॥  
  
ब्रह्मोवाच  
नमः सहस्रनेत्राय शतनेत्राय वै नमः  ।  
नमो विवृतवक्त्राय शतवक्त्राय वै नमः  ॥ स्क्प्_५।४६ ॥  
नमः सहस्रवक्त्राय सर्ववक्त्राय वै नमः  ।  
नमः सहस्रपादाय सर्वपादाय वै नमः  ॥ स्क्प्_५।४७ ॥  
सहस्रपाणये चैव सर्वतःपाणये नमः  ।  
नमः सर्वस्य स्रष्ट्रे च द्रष्ट्रे सर्वस्य ते नमः  ॥ स्क्प्_५।४८ ॥  
आदित्यवर्णाय नमः शिरसश्छेदनाय च  ।  
सृष्टिप्रलयकर्त्रे च स्थितिकर्त्रे तथा नमः  ॥ स्क्प्_५।४९ ॥  
नमः सहस्रलिङ्गाय सहस्रचरणाय च  ।  
संहारलिङ्गिने चैव जललिङ्गाय वै नमः  ॥ स्क्प्_५।५० ॥  
अन्तश्चराय सर्वाय प्रकृतेः प्रेरणाय च  ।  
व्यापिने सर्वसत्त्वानां पुरुषप्रेरकाय च  ॥ स्क्प्_५।५१ ॥  
इन्द्रियार्थविशेषाय तथा नियमकारिणे  ।  
भूतभव्याय शर्वाय नित्यं सत्त्ववदाय च  ॥ स्क्प्_५।५२ ॥  
त्वमेव स्रष्टा लोकानां मन्ता दाता तथा विभो  ।  
शरणागताय दान्ताय प्रसादं कर्तुमर्हसि  ॥ स्क्प्_५।५३ ॥  
तस्यैवं स्तुवतः सम्यग् भावेन परमेण ह  ।  
स तस्मै देवदेवेशो दिव्यं चक्षुरदात्तदा  ॥ स्क्प्_५।५४ ॥  
चक्षुषा तेन स तदा ब्रह्मा लोकपितामहः  ।  
विमाने सूर्यसङ्काशे तेजोराशिमपश्यत  ॥ स्क्प्_५।५५ ॥  
तस्य मध्यात्ततो वाचं महतीं समशृण्वत  ।  
गम्भीरां मधुरां युक्ताम् अथ सम्पन्नलक्षणाम्  ।  
विशदां पुत्र पुत्रेति पूर्वं देवेन चोदिताम्  ॥ स्क्प्_५।५६ ॥  
संस्वेदात्पुत्र उत्पन्नो यत्तुभ्यं नीललोहितः  ।  
यच्च पूर्वं मया प्रोक्तस् त्वं तदा सुतमार्गणे  ॥ स्क्प्_५।५७ ॥  
मदीयो गणपो यस्ते मन्मूर्तिश्च भविष्यति  ।  
स प्राप्य परमं ज्ञानं मूढ त्वा विनयिष्यति  ॥ स्क्प्_५।५८ ॥  
तस्येयं फलनिष्पत्तिः शिरसश्छेदनं तव  ।  
मयैव कारिता तेन निर्वृतश्चाधुना भव  ॥ स्क्प्_५।५९ ॥  
तस्य चैवोत्पथस्थस्य यज्ञस्य तु महामते  ।  
शिरश्छेत्स्यत्यसावेव कस्मिंश्चित्कारणान्तरे  ।  
स्तवेनानेन तुष्टो ऽस्मि किं ददानि च ते ऽनघ  ॥ स्क्प्_५।६० ॥  
  
वायुरुवाच  
ततः स भगवान्हृष्टः प्रणम्य शुभया गिरा  ।  
उवाच प्राञ्जलिर्भूत्वा लक्ष्यालक्ष्यं तमीश्वरम्  ॥ स्क्प्_५।६१ ॥  
भगवन्नैव मे दुःखं दर्शनात्ते प्रबाधते  ।  
इच्छामि शिरसो ह्यस्य धारणं सर्वदा त्वया  ।  
ननु स्मरेयमेतच्च शिरसश्छेदनं विभो  ॥ स्क्प्_५।६२ ॥  
भूयश्चाधर्मकार्येभ्यस् त्वयैवेच्छे निवारणम्  ।  
तथा च कृत्यमुद्दिश्य पश्येयं त्वा यथासुखम्  ॥ स्क्प्_५।६३ ॥  
विज्ञप्तिं ब्रह्मणः श्रुत्वा प्रोवाच भुवनेश्वरः  ।  
स एव सुतसञ्ज्ञस्ते मन्मूर्तिर्नीललोहितः  ।  
शिरश्छेत्स्यति यज्ञस्य बिभर्त्स्यति शिरश्च ते  ॥ स्क्प्_५।६४ ॥  
इत्युक्त्वा देवदेवेशस् तत्रैवान्तरधीयत  ।  
गते तस्मिन्महादेवे ब्रह्मा लोकपितामहः  ।  
सयज्ञः सहवेदश्च स्वं लोकं प्रत्यपद्यत  ॥ स्क्प्_५।६५ ॥  
  
वायुरुवाच  
य इमं शृणुयान्मर्त्यो गुह्यं वेदार्थसम्मितम्  ।  
स देहभेदमासाद्य सायुज्यं ब्रह्मणो व्रजेत्  ॥ स्क्प्_५।६६ ॥  
यश्चेमं पठते नित्यं ब्राह्मणानां समीपतः  ।  
स सर्वपापनिर्मुक्तो रुद्रलोके महीयते  ॥ स्क्प्_५।६७ ॥  
नापुत्रशिष्ययोगिभ्य इदमाख्यानमैश्वरम्  ।  
आख्येयं नापि चाज्ञाय न शठाय न मानिने  ॥ स्क्प्_५।६८ ॥  
इदं महद्दिव्यमधर्मशासनं पठेत्सदा ब्राह्मणवैद्यसंसदि  ।  
कृतावकाशो भवतीह मानवः शरीरभेदे प्रविशेत्पितामहम्  ॥ स्क्प्_५।६९ ॥  
  
  
इति स्कन्दपुराणे पञ्चमो ऽध्यायः  
  
____________________________________________________________________________  
  
  
स्कन्दपुरन ६  
  
सनत्कुमार उवाच  
ततः स भगवान्देवः कपर्दी नीललोहितः  ।  
आज्ञया परमेशस्य जग्राह ब्रह्मणः शिरः  ॥ स्क्प्_६।१ ॥  
तद्गृहीत्वा शिरो दीप्तं रूपं विकृतमास्थितः  ।  
योगक्रीडां समास्थाय भैक्षाय प्रचचार ह  ॥ स्क्प्_६।२ ॥  
स देववेश्मनि तदा भिक्षार्थमगमद्द्विजाः  ।  
न चास्य कश्चित्तां भिक्षाम् अनुरूपामदाद्विभोः  ॥ स्क्प्_६।३ ॥  
अभ्यगात्सङ्क्रमेणैव वेश्म विष्णोर्महात्मनः  ।  
तस्यातिष्ठत स द्वारि भिक्षामुच्चारयञ्छुभाम्  ॥ स्क्प्_६।४ ॥  
स दृष्ट्वा तदुपस्थं तु विष्णुर्वै योगचक्षुषा  ।  
शिरां ललाटात्सम्भिद्य रक्तधारामपातयत्  ।  
पपात सा च विस्तीर्णा योजनार्धशतं तदा  ॥ स्क्प्_६।५ ॥  
तया पतन्त्या विप्रेन्द्रा बहून्यब्दानि धारया  ।  
पितामहकपालस्य नार्धमप्यभिपूरितम्  ।  
तमुवाच ततो देवः प्रहस्य वचनं शुभम्  ॥ स्क्प्_६।६ ॥  
सकृत्कन्याः प्रदीयन्ते सकृदग्निश्च जायते  ।  
सकृद्राजानो ब्रुवते सकृद्भिक्षा प्रदीयते  ॥ स्क्प्_६।७ ॥  
तुष्टो ऽस्मि तव दानेन युक्तेनानेन मानद  ।  
वरं वरय भद्रं ते वरदो ऽस्मि तवाद्य वै  ॥ स्क्प्_६।८ ॥  
  
विष्णुरुवाच  
एष एव वरः श्लाघ्यो यदहं देवताधिपम्  ।  
पश्यामि शङ्करं देवम् उग्रं शर्वं कपर्दिनम्  ॥ स्क्प्_६।९ ॥  
देवश्छायां ततो वीक्ष्य कपालस्थे तदा रसे  ।  
ससर्ज पुरुषं दीप्तं विष्णोः सदृशमूर्जितम्  ॥ स्क्प्_६।१० ॥  
तमाहाथाक्षयश्चासि अजरामर एव च  ।  
युद्धेषु चाप्रतिद्वन्द्वी सखा विष्णोरनुत्तमः  ।  
देवकार्यकरः श्रीमान् सहानेन चरस्व च  ॥ स्क्प्_६।११ ॥  
नारासु जन्म यस्मात्ते विष्णुदेहोद्भवासु च  ।  
नरस्तस्माद्धि नाम्ना त्वं प्रियश्चास्य भविष्यसि  ॥ स्क्प्_६।१२ ॥  
वायुरुवाच  
तं तदाश्वास्य निक्षिप्य नरं विष्णोः स्वयं प्रभुः  ।  
अगमद्ब्रह्मसदनं तौ चाविविशतुर्गृहम्  ॥ स्क्प्_६।१३ ॥  
य इदं नरजन्मेह शृणुयाद्वा पठेत वा  ।  
स कीर्त्या परया युक्तो विष्णुलोके महीयते  ॥ स्क्प्_६।१४ ॥  
  
  
इति स्कन्दपुराणे षष्ठो ऽध्यायः  
  
____________________________________________________________________________  
  
  
स्कन्दपुरन ७  
  
वायुरुवाच  
ब्रह्मलोकं समासाद्य भगवान्सर्वलोकपः  ।  
भैक्ष्यं भैक्ष्यमिति प्रोच्य द्वारे समवतिष्ठत  ॥ स्क्प्_७।१ ॥  
तं दृष्ट्वा विकृतं ब्रह्मा कपालकरभूषणम्  ।  
ज्ञात्वा योगेन महता तुष्टाव भुवनेश्वरम्  ॥ स्क्प्_७।२ ॥  
तस्य तुष्टस्तदा देवो वरदो ऽस्मीत्यभाषत  ।  
वृणीष्व वरमव्यग्रो यस्ते मनसि वर्तते  ॥ स्क्प्_७।३ ॥  
  
ब्रह्मोवाच  
इच्छामि देवदेवेश त्वया चिह्नमिदं कृतम्  ।  
येन चिह्नेन लोको ऽयं चिह्नितः स्याज्जगत्पते  ॥ स्क्प्_७।४ ॥  
तस्य तद्वचनं श्रुत्वा भगवान्वदतां वरः  ।  
सर्वश्रुतिमयं ब्रह्म ओमिति व्याजहार ह  ॥ स्क्प्_७।५ ॥  
शम्भोर्व्याहारमात्रेण वागियं दिव्यरूपिणी  ।  
निःसृता वदनाद्देवी प्रह्वा समवतिष्ठत  ॥ स्क्प्_७।६ ॥  
तामुवाच तदा देवो वाचा सञ्जीवयन्निव  ।  
यस्मात्त्वमक्षरो भूत्वा मम वाचो विनिःसृता  ।  
सर्वविद्याधिदेवी त्वं तस्माद्देवि भविष्यसि  ॥ स्क्प्_७।७ ॥  
यस्माद्ब्रह्मसरश्चेदं मुखं मम समाश्रिता  ।  
तस्मात्सरस्वतीत्येव लोके ख्यातिं गमिष्यसि  ॥ स्क्प्_७।८ ॥  
इमं लोकं वराम्भोभिः पावयित्वा च सुप्रभे  ।  
सर्वांल् लोकांस्तारयित्री पुनस्त्वं नात्र संशयः  ॥ स्क्प्_७।९ ॥  
यज्ञभागं च देवास्ते दास्यन्ति सपितामहाः  ।  
पुण्या च सर्वसरितां भविष्यसि न संशयः  ॥ स्क्प्_७।१० ॥  
ततः सा समनुज्ञाता शङ्करेण विभाविनी  ।  
चक्रे ब्रह्मसरः पुण्यं ब्रह्मलोके ऽतिपावनम्  ॥ स्क्प्_७।११ ॥  
तोयामृतसुसम्पूर्णं स्वर्णपद्मोपशोभितम्  ।  
नानापक्षिगणाकीर्णं मीनसङ्क्षोभितोदकम्  ।  
ततो विनिःसृता भूयः सेमं लोकमपावयत्  ॥ स्क्प्_७।१२ ॥  
तं गृहीत्वा महादेवः कपालममितौजसम्  ।  
इमं लोकमनुप्राप्य देशे श्रेष्ठे ऽवतिष्ठत  ॥ स्क्प्_७।१३ ॥  
तत्र तच्च महद्दिव्यं कपालं देवताधिपः  ।  
स्थापयामास दीप्तार्चिर् गणानामग्रतः प्रभुः  ॥ स्क्प्_७।१४ ॥  
तत्स्थापितमथो दृष्ट्वा गणाः सर्वे महात्मनः  ।  
अनदन्सुमहानादं नादयन्तो दिशो दश  ।  
क्षुब्धार्णवाशनिप्रख्यं नभो येन व्यशीर्यत  ॥ स्क्प्_७।१५ ॥  
तेन शब्देन घोरेण असुरो देवकण्टकः  ।  
हालाहल इति ख्यातस् तं देशं सो ऽभ्यगच्छत  ॥ स्क्प्_७।१६ ॥  
अमृष्यमाणः क्रोधान्धो दुरात्मा यज्ञनाशकः  ।  
ब्रह्मदत्तवरश्चैव अवध्यः सर्वजन्तुभिः  ।  
महिषश्छन्नरूपाणाम् असुराणां शतैर्वृतः  ॥ स्क्प्_७।१७ ॥  
तमापतन्तं सक्रोधं महिषं देवकण्टकम्  ।  
सम्प्रेक्ष्याह गणाध्यक्षो गणान्सर्वान्पिनाकिनः  ॥ स्क्प्_७।१८ ॥  
दैत्यो ऽयं गणपा दुष्टस् त्रैलोक्यसुरकण्टकः  ।  
आयाति त्वरितो यूयं तस्मादेनं निहन्यथ  ॥ स्क्प्_७।१९ ॥  
ततस्ते गणपाः सर्वे समायान्तं सुरद्विषम्  ।  
भित्त्वा शूलेन सङ्क्रुद्धा विगतासुं च चक्रिरे  ॥ स्क्प्_७।२० ॥  
हते तस्मिंस्तदा देवो दिशः सर्वा अवैक्षत  ।  
ताभ्यः पिशाचा वृत्तास्याः पिशाच्यश्च महाबलाः  ।  
अभ्यगच्छन्त देवेशं ताभ्यस्तं विनिवेदयत्  ॥ स्क्प्_७।२१ ॥  
स ताभिरुपयुक्तश्च विनियुक्तश्च सर्वशः  ।  
तमेव चाप्यथावासं देवादिष्टं प्रपेदिरे  ॥ स्क्प्_७।२२ ॥  
भक्षयन्ति स्म महिषं मित्वा मित्वा यतस्तु ताः  ।  
कपालमातरः प्रोक्तास् तस्माद्देवेन धीमता  ॥ स्क्प्_७।२३ ॥  
कपालं स्थापितं यस्मात् तस्मिन्देशे पिनाकिना  ।  
महाकपालं तत्तस्मात् त्रिषु लोकेषु गद्यते  ॥ स्क्प्_७।२४ ॥  
स्थापितस्य कपालस्य यथोक्तमभवत्तदा  ।  
ख्यातं शिवतडागं तत् सर्वपापप्रमोचनम्  ॥ स्क्प्_७।२५ ॥  
आगत्याथ ततो ब्रह्मा देवतानां गणैर्वृतः  ।  
कपर्दिनमुपामन्त्र्य तं देशं सो ऽन्वगृह्णत  ॥ स्क्प्_७।२६ ॥  
अर्धयोजनविस्तीर्णं क्षेत्रमेतत्समन्ततः  ।  
भविष्यति न सन्देहः सिद्धक्षेत्रं महात्मनः  ॥ स्क्प्_७।२७ ॥  
श्मेति हि प्रोच्यते पापं क्षयं शानं विदुर्बुधाः  ।  
ध्यानेन नियमैश्चैव श्मशानं तेन सञ्ज्ञितम्  ।  
गुह्यं देवातिदेवस्य परं प्रियमनुत्तमम्  ॥ स्क्प्_७।२८ ॥  
एवं तत्र नरः पापं सर्वमेव प्रहास्यति  ।  
त्रिरात्रोपोषितश्चैव अर्चयित्वा वृषध्वजम्  ।  
राजसूयाश्वमेधाभ्यां फलं यत्तदवाप्स्यति  ॥ स्क्प्_७।२९ ॥  
यश्च प्राणान्प्रियांस्तत्र परित्यक्ष्यति मानवः  ।  
स गुह्यगणदेवानां समतां समवाप्स्यति  ॥ स्क्प्_७।३० ॥  
  
वायुरुवाच  
ततः स तत्र संस्थाप्य देवस्यार्चाद्वयं शुभम्  ।  
शूलेश्वरं महाकायं रुद्रस्यायतनं शुभम्  ॥ स्क्प्_७।३१ ॥  
तत्राभिगमनादेव कृत्वा पापस्य सङ्क्षयम्  ।  
रुद्रलोकमवाप्नोति स प्राहैवं पितामहः  ॥ स्क्प्_७।३२ ॥  
यत्र चापि शिरस्तस्य चिच्छेद भुवनेश्वरः  ।  
कश्मीरः सो ऽभवन्नाम्ना देशः पुण्यतमः सदा  ॥ स्क्प्_७।३३ ॥  
ततो देवः सह गणै रूपं विकृतमास्थितः  ।  
पश्यतां सर्वदेवानाम् अन्तर्धानमगात्प्रभुः  ॥ स्क्प्_७।३४ ॥  
गते च देवनाथे ऽथ कपालस्थानमव्ययम्  ।  
सर्वतीर्थाभिषेकस्य फलेन समयोजयत्  ॥ स्क्प्_७।३५ ॥  
तदद्यापि महद्दिव्यं सरस्तत्र प्रदृश्यते  ।  
महाकपालं विप्रेन्द्राः स्वर्गास्तत्राक्षयाः स्मृताः  ॥ स्क्प्_७।३६ ॥  
इदं शुभं दिव्यमधर्मनाशनं महाफलं सेन्द्रसुरासुरार्चितम्  ।  
महाकपालं प्रकृतोपदर्शनं सुरेशलोकादिविगाहने हितम्  ॥ स्क्प्_७।३७ ॥  
तपोधनैः सिद्धगणैश्च संस्तुतं दिविष्ठतुल्यद्विजराजमण्डले  ।  
पठेन्नरो यः शृणुयाच्च सर्वदा त्रिपिष्टपं गच्छति सो ऽभिनन्दितः  ॥ स्क्प्_७।३८ ॥  
  
  
इति स्कन्दपुराणे सप्तमो ऽध्यायः  
  
____________________________________________________________________________  
  
  
स्कन्दपुरन ८  
  
वायुरुवाच  
एवमेषा भगवती ब्रह्मलोकानुसारिणी  ।  
युष्माकं धर्मसिद्ध्यर्थं वेदीमध्याद्व्यवर्तत  ॥ स्क्प्_८।१ ॥  
  
सनत्कुमार उवाच  
एवं तेषां समाप्ते ऽथ सत्त्रे वर्षसहस्रिके  ।  
प्रवृत्तायां सरस्वत्याम् अगात्तत्र पितामहः  ॥ स्क्प्_८।२ ॥  
  
ब्रह्मोवाच  
भूयो ऽन्येन ह सत्त्रेण यजध्वं देवमीश्वरम्  ।  
यदा वो भविता विघ्नं तदा निष्कल्मषं तपः  ॥ स्क्प्_८।३ ॥  
विघ्नं तच्चैव सन्तीर्य तपस्तप्त्वा च भास्वरम्  ।  
योगं प्राप्य महद्युक्तास् ततो द्रक्ष्यथ शङ्करम्  ॥ स्क्प्_८।४ ॥  
तथेत्युक्त्वा गते तस्मिन् सत्त्राण्याजह्रिरे तदा  ।  
बहूनि विविधाकाराण्य् अभियुक्ता महाव्रताः  ॥ स्क्प्_८।५ ॥  
निःसोमां पृथिवीं कृत्वा कृत्स्नामेतां ततो द्विजाः  ।  
राजानं सोममानाय्य अभिषेक्तुमियेषिरे  ॥ स्क्प्_८।६ ॥  
अथ सो ऽपि कृतातिथ्यः अदृश्येन दुरात्मना  ।  
स्वर्भानुना हृतः सोमस् ततस्ते दुःखिताभवन्  ॥ स्क्प्_८।७ ॥  
ते गत्वा मुनयः सर्वे कलापग्रामवासिनः   ।  
पुरूरवसमानीय राजानं ते ऽभ्यषेचयन्  ॥ स्क्प्_८।८ ॥  
ऊचुश्चैनं महाभागा हृतः सोमो हि नः प्रभो  ।  
केनापि तद्भवान्क्षिप्रम् इहानयतु मा चिरम्  ॥ स्क्प्_८।९ ॥  
स एवमुक्तो मृगयन् नतमासादयत्प्रभुः  ।  
उवाच स तदा विप्रान् प्रणम्य भयपीडितः  ॥ स्क्प्_८।१० ॥  
परमं यत्नमास्थाय मया सोमो ऽभिमार्गितः  ।  
न च तं वेद्मि केनासौ क्व वा नीत इति प्रभुः  ॥ स्क्प्_८।११ ॥  
तमेवंवादिनं क्रुद्धा ऋषयः संशितव्रताः  ।  
ऊचुः सर्वे सुसंरब्धा इलापुत्रं महामतिम्  ॥ स्क्प्_८।१२ ॥  
भवान्राजा कुतस्त्राता कृतो ऽस्माभिर्भयार्दितैः  ।  
न च नस्तद्भयं शक्तो विनाशयितुमाश्वपि  ॥ स्क्प्_८।१३ ॥  
विषयेष्वतिसक्तात्मा योगात्तं नानुपश्यसि  ।  
तस्माद्विरोधमास्थाय द्विजेभ्यो वधमाप्स्यसि  ॥ स्क्प्_८।१४ ॥  
वयमेव हि राजानम् आनयिष्याम दुर्विदम्  ।  
तपसा स्वेन राजेन्द्र पश्य नो बलमुत्तमम्  ॥ स्क्प्_८।१५ ॥  
ततस्ते ऋषयः सर्वे तपसा दग्धकिल्बिषाः  ।  
अस्तुवन्वाग्भिरिष्टाभिर् गायत्रीं वेदभाविनीम्  ॥ स्क्प्_८।१६ ॥  
स्तुवतां तु ततस्तेषां गायत्री वेदभाविनी  ।  
रूपिणी दर्शनं प्रादाद् उवाचेदं च तान्द्विजान्  ॥ स्क्प्_८।१७ ॥  
तुष्टास्मि वत्साः किं वो ऽद्य करोमि वरदास्मि वः  ।  
ब्रूत तत्कृतमेवेह भविष्यति न संशयः  ॥ स्क्प्_८।१८ ॥  
  
ऋषय ऊचुः  
सोमो नो ऽपहृतो देवि केनापि सुदुरात्मना  ।  
तमानय नमस्ते ऽस्तु एष नो वर उत्तमः  ॥ स्क्प्_८।१९ ॥  
  
सनत्कुमार उवाच  
सा तथोक्ता विनिश्चित्य दृष्ट्वा दिव्येन चक्षुषा  ।  
श्येनीभूता जगामाशु स्वर्भानुमसुरं प्रति  ॥ स्क्प्_८।२० ॥  
व्यग्राणामसुराणां सा गृहीत्वा सोममागता  ।  
आगम्य तानृषीन्प्राह अयं सोमो ऽभिषूयताम्  ॥ स्क्प्_८।२१ ॥  
ते तमासाद्य ऋषयः प्राप्य यज्ञफलं महत्  ।  
अमन्यन्त तपो ऽस्माकं निष्कल्मषमिति द्विजाः  ॥ स्क्प्_८।२२ ॥  
ततस्तत्र स्वयं ब्रह्मा सह देवोरगादिभिः  ।  
आगत्य तानृषीन्प्राह तपः कुरुत मा चिरम्  ॥ स्क्प्_८।२३ ॥  
ते सह ब्रह्मणा गत्वा मैनाकं पर्वतोत्तमम्  ।  
सर्वैर्देवगणैः सार्धं तपश्चेरुः समाहिताः  ॥ स्क्प्_८।२४ ॥  
तेषां कालेन महता तपसा भावितात्मनाम्  ।  
योगप्रवृत्तिरभवत् सूक्ष्मयुक्तास्ततस्तु ते  ॥ स्क्प्_८।२५ ॥  
ते युक्ता ब्रह्मणा सार्धम् ऋषयः सह देवतैः  ।  
महेश्वरे मनः स्थाप्य निश्चलोपलवत्स्थिताः  ॥ स्क्प्_८।२६ ॥  
अथ तेषां महादेवः पिनाकी नीललोहितः  ।  
अभ्यगच्छत तं देशं विमानेनार्कतेजसा  ॥ स्क्प्_८।२७ ॥  
तद्भावभाविताञ्{}ज्ञात्वा सद्भावेन परेण ह  ।  
उवाच मेघनिर्ह्रादः शतदुन्दुभिनिस्वनः  ॥ स्क्प्_८।२८ ॥  
भो भो सब्रह्मका देवाः सविष्णुऋषिचारणाः  ।  
दिव्यं चक्षुः प्रयच्छामि पश्यध्वं मां यथेप्सितम्  ॥ स्क्प्_८।२९ ॥  
  
सनत्कुमार उवाच  
अपश्यन्त ततः सर्वे सूर्यायुतसमप्रभम्  ।  
विमानं मेरुसङ्काशं नानारत्नविभूषितं   ॥ स्क्प्_८।३० ॥  
तस्य मध्ये ऽग्निकूटं च सुमहद्दीप्तिमास्थितम्  ।  
ज्वालामालापरिक्षिप्तम् अर्चिभिरुपशोभितम्  ॥ स्क्प्_८।३१ ॥  
दंष्ट्राकरालवदनं प्रदीप्तानललोचनम्  ।  
त्रेताग्निपिङ्गलजटं भुजगाबद्धमेखलम्  ॥ स्क्प्_८।३२ ॥  
मृष्टकुण्डलिनं चैव शूलासक्तमहाकरम्  ।  
पिनाकिनं दण्डहस्तं मुद्गराशनिपाणिनम्  ॥ स्क्प्_८।३३ ॥  
असिपट्टिसहस्तं च चक्रिणं चोर्ध्वमेहनम्  ।  
अक्षसूत्रकरं चैव दुष्प्रेक्ष्यमकृतात्मभिः  ।  
चन्द्रादित्यग्रहैश्चैव कृतस्रगुपभूषणम्  ॥ स्क्प्_८।३४ ॥  
तमपश्यन्त ते सर्वे देवा दिव्येन चक्षुषा  ।  
यं दृष्ट्वा न भवेन्मृत्युर् मर्त्यस्यापि कदाचन  ॥ स्क्प्_८।३५ ॥  
तपसा विनियोगयोगिनः प्रणमन्तो भवमिन्दुनिर्मलम्  ।  
वियतीश्वरदत्तचक्षुषः सह देवैर्मुनयो मुदान्विताः  ॥ स्क्प्_८।३६ ॥  
प्रसमीक्ष्य महासुरेशकालं मनसा चापि विचार्य दुर्विसह्यम्  ।  
प्रणमन्ति गतात्मभावचिन्ताः सह देवैर्जगदुद्भवं स्तुवन्तः  ॥ स्क्प्_८।३७ ॥  
  
  
इति स्कन्दपुराणे अष्टमो ऽध्यायः  
  
____________________________________________________________________________  
  
  
स्कन्दपुरन ९  
  
सनत्कुमार उवाच  
ते दृष्ट्वा देवदेवेशं सर्वे सब्रह्मकाः सुराः  ।  
अस्तुवन्वाग्भिरिष्टाभिः प्रणम्य वृषवाहनम्  ॥ स्क्प्_९।१ ॥  
  
पितामह उवाच  
नमः शिवाय सोमाय भक्तानां भयहारिणे  ।  
नमः शूलाग्रहस्ताय कमण्डलुधराय च  ॥ स्क्प्_९।२ ॥  
दण्डिने नीलकण्ठाय करालदशनाय च  ।  
त्रेताग्निदीप्तनेत्राय त्रिनेत्राय हराय च  ॥ स्क्प्_९।३ ॥  
नमः पिनाकिने चैव नमो ऽस्त्वशनिधारिणे  ।  
व्यालयज्ञोपवीताय कुण्डलाभरणाय च  ॥ स्क्प्_९।४ ॥  
नमश्चक्रधरायैव व्याघ्रचर्मधराय च  ।  
कृष्णाजिनोत्तरीयाय सर्पमेखलिने तथा  ॥ स्क्प्_९।५ ॥  
वरदात्रे च रुद्राय सरस्वतीसृजे तथा  ।  
सोमसूर्यर्क्षमालाय अक्षसूत्रकराय च  ॥ स्क्प्_९।६ ॥  
ज्वालामालासहस्राय ऊर्ध्वलिङ्गाय वै नमः  ।  
नमः पर्वतवासाय शिरोहर्त्रे च मे पुरा  ॥ स्क्प्_९।७ ॥  
हालाहलविनाशाय कपालवरधारिणे  ।  
विमानवरवाहाय जनकाय ममैव च  ।  
वरदाय वरिष्ठाय श्मशानरतये नमः  ॥ स्क्प्_९।८ ॥  
नमो नरस्य कर्त्रे च स्थितिकर्त्रे नमः सदा  ।  
उत्पत्तिप्रलयानां च कर्त्रे सर्वसहाय च  ॥ स्क्प्_९।९ ॥  
ऋषिदैवतनाथाय सर्वभूताधिपाय च  ।  
शिवः सौम्यश्च देवेश भव नो भक्तवत्सल  ॥ स्क्प्_९।१० ॥  
  
सनत्कुमार उवाच  
ब्रह्मण्यथैवं स्तुवति देवदेवः स लोकपः  ।  
उवाच तुष्टस्तान्देवान् ऋषींश्च तपसैधितान्  ॥ स्क्प्_९।११ ॥  
तुष्टो ऽस्म्यनेन वः सम्यक् तपसा ऋषिदेवताः  ।  
वरं ब्रूत प्रदास्यामि सुनिश्चिन्त्य स उच्यताम्  ॥ स्क्प्_९।१२ ॥  
  
सनत्कुमार उवाच  
अथ सर्वानभिप्रेक्ष्य सन्तुष्टांस्तपसैधितान्  ।  
दर्शनेनैव विप्रेन्द्र ब्रह्मा वचनमब्रवीत्  ॥ स्क्प्_९।१३ ॥  
  
ब्रह्मोवाच  
यदि तुष्टो ऽसि देवेश यदि देयो वरश्च नः  ।  
तस्माच्छिवश्च सौम्यश्च दृश्यश्चैव भवस्व नः  ॥ स्क्प्_९।१४ ॥  
सुखसंव्यवहार्यश्च नित्यं तुष्टमनास्तथा  ।  
सर्वकार्येषु च सदा हितः पथ्यश्च शङ्करः  ॥ स्क्प्_९।१५ ॥  
सह देव्या ससूनुश्च सह देवगणैरपि  ।  
एष नो दीयतां देव वरो वरसहस्रद  ॥ स्क्प्_९।१६ ॥  
  
सनत्कुमार उवाच  
एवमुक्तः स भगवान् ब्रह्मणा देवसत्तमः  ।  
स्वकं तेजो महद्दिव्यं व्यसृजत्सर्वयोगवित्  ॥ स्क्प्_९।१७ ॥  
अर्धेन तेजसः स्वस्य मुखादुल्कां ससर्ज ह  ।  
तामाह भव नारीति भगवान्विश्वरूपधृक्  ॥ स्क्प्_९।१८ ॥  
साकाशं द्यां च भूमिं च महिम्ना व्याप्य विष्ठिता  ।  
उपतस्थे च देवेशं दीप्यमाना यथा तडित्  ॥ स्क्प्_९।१९ ॥  
तामाह प्रहसन्देवो देवीं कमललोचनाम्  ।  
ब्रह्माणं देवि वरदम् आराधय शुचिस्मिते  ॥ स्क्प्_९।२० ॥  
सा तथेति प्रतिज्ञाय तपस्तप्तुं प्रचक्रमे  ।  
रुद्रश्च तानृषीनाह शृणुध्वं मम तोषणे  ।  
फलं फलवतां श्रेष्ठा यद्ब्रवीमि तपोधनाः  ॥ स्क्प्_९।२१ ॥  
अमरा जरया त्यक्ता अरोगा जन्मवर्जिताः  ।  
मद्भक्तास्तपसा युक्ता इहैव च निवत्स्यथ  ॥ स्क्प्_९।२२ ॥  
अयं चैवाश्रमः श्रेष्ठः स्वर्णशृङ्गो ऽचलोत्तमः  ।  
पुण्यं पवित्रं स्थानं वै भविष्यति न संशयः  ॥ स्क्प्_९।२३ ॥  
मैनाके पर्वते श्रेष्ठे स्वर्णो ऽहमभवं यतः  ।  
स्वर्णाक्षीं चासृजं देवीं स्वर्णाक्षं तेन तत्स्मृतम्  ॥ स्क्प्_९।२४ ॥  
स्वर्णाक्षे ऋषयो यूयं षट्कुलीयास्तपोधनाः  ।  
निवत्स्यथ मयाज्ञप्ताः स्वर्णाक्षं वै ततश्च ह  ।  
समन्ताद्योजनं क्षेत्रं पवित्रं तन्न संशयः  ॥ स्क्प्_९।२५ ॥  
देवगन्धर्वचरितम् अप्सरोगणसेवितम्  ।  
सिंहेभशरभाकीर्णं शार्दूलर्क्षमृगाकुलम्  ।  
अनेकविहगाकीर्णं लतावृक्षक्षुपाकुलम्  ॥ स्क्प्_९।२६ ॥  
ब्रह्मचारी नियमवाञ् जितक्रोधो जितेन्द्रियः  ।  
उपोष्य त्रिगुणां रात्रिं चरुं कृत्वा निवेद्य च  ।  
यत्र तत्र मृतः सो ऽपि ब्रह्मलोके निवत्स्यति  ॥ स्क्प्_९।२७ ॥  
यो ऽप्येवमेव कामात्मा पश्येत्तत्र वृषध्वजम्  ।  
गोसहस्रफलं सो ऽपि मत्प्रसादादवाप्स्यति  ।  
नियमेन मृतश्चात्र मया सह चरिष्यति  ॥ स्क्प्_९।२८ ॥  
यावत्स्थास्यन्ति लोकाश्च मैनाकश्चाप्ययं गिरिः  ।  
तावत्सह मया देवा मत्प्रसादाच्चरिष्यथ  ॥ स्क्प्_९।२९ ॥  
एवं स तानृषीनुक्त्वा दृष्ट्वा सौम्येन चक्षुषा  ।  
पश्यतामेव सर्वेषां तत्रैवान्तरधीयत  ॥ स्क्प्_९।३० ॥  
  
सनत्कुमार उवाच  
य इमं शृणुयान्मर्त्यो द्विजातीञ्छ्रावयेत वा  ।  
सो ऽपि तत्फलमासाद्य चरेन्मृत्युविवर्जितः  ॥ स्क्प्_९।३१ ॥  
जयति जलदवाहः सर्वभूतान्तकालः शमदमनियतानां क्लेशहर्ता यतीनाम्  ।  
जननमरणहर्ता चेष्टतां धार्मिकाणां विविधकरणयुक्तः खेचरः पादचारी  ॥ स्क्प्_९।३२ ॥  
मदनपुरविदारी नेत्रदन्तावपाती विगतभयविषादः सर्वभूतप्रचेताः  ।  
सततमभिदधानश्चेकितानात्मचित्तः करचरणललामः सर्वदृग्देवदेवः  ॥ स्क्प्_९।३३ ॥  
  
  
इति स्कन्दपुराणे नवमो ऽध्यायः  
  
____________________________________________________________________________  
  
  
स्कन्दपुरन १०  
  
सनत्कुमार उवाच  
सा देवी त्र्यम्बकप्रोक्ता तताप सुचिरं तपः  ।  
निराहारा कदाचिच्च एकपर्णाशना पुनः  ।  
वाय्वाहारा पुनश्चापि अब्भक्षा भूय एव च  ॥ स्क्प्_१०।१ ॥  
तां तपश्चरणे युक्तां ब्रह्मा ज्ञात्वातिभास्वराम्  ।  
उवाच ब्रूहि तुष्टो ऽस्मि देवि किं करवाणि ते  ॥ स्क्प्_१०।२ ॥  
साब्रवीत् त्र्यम्बकं देवं पतिं प्राप्येन्दुवर्चसम्  ।  
विचरेयं सुखं देव सर्वांल् लोकान्नमस्तव  ॥ स्क्प्_१०।३ ॥  
  
ब्रह्मोवाच  
न हि येन शरीरेण क्रियते परमं तपः  ।  
तेनैव परमेशो ऽसौ पतिः शम्भुरवाप्यते  ॥ स्क्प्_१०।४ ॥  
तस्माद्धि योगाद्भवती दक्षस्येह प्रजापतेः  ।  
जायस्व दुहिता भूत्वा पतिं रुद्रमवाप्स्यसि  ॥ स्क्प्_१०।५ ॥  
ततः सा तद्वचः श्रुत्वा योगाद्देवी मनस्विनी  ।  
दक्षस्य दुहिता जज्ञे सती नामातियोगिनी  ॥ स्क्प्_१०।६ ॥  
तां दक्षस्त्र्यम्बकायैव ददौ भार्यामनिन्दिताम्  ।  
ब्रह्मणो वचनाद्यस्यां मानसानसृजत्सुतान्  ॥ स्क्प्_१०।७ ॥  
आत्मतुल्यबलान्दीप्ताञ् जरामरणवर्जितान्  ।  
अनेकानि सहस्राणि रुद्राणाममितौजसाम्  ॥ स्क्प्_१०।८ ॥  
तान्दृष्ट्वा सृज्यमानांश्च ब्रह्मा तं प्रत्यषेधयत्  ।  
मा स्राक्षीर्देवदेवेश प्रजा मृत्युविवर्जिताः  ॥ स्क्प्_१०।९ ॥  
अन्याः सृजस्व भद्रं ते प्रजा मृत्युसमन्विताः  ।  
तेन चोक्तं स्थितो ऽस्मीति स्थाणुस्तेन ततः स्मृतः  ॥ स्क्प्_१०।१० ॥  
  
देव उवाच  
न स्रक्ष्ये मृत्युसंयुक्ताः प्रजा ब्रह्मन्कथञ्चन  ।  
स्थितो ऽस्मि वचनात्ते ऽद्य वक्तव्यो नास्मि ते पुनः  ॥ स्क्प्_१०।११ ॥  
ये त्विमे मानसाः सृष्टा महात्मानो महाबलाः  ।  
चरिष्यन्ति मया सार्धं सर्व एते हि याज्ञिकाः  ॥ स्क्प्_१०।१२ ॥  
  
सनत्कुमार उवाच  
अथ काले गते व्यास स दक्षः शापकारणात्  ।  
अन्यानाहूय जामातॄन् सदारानर्चयद्गृहे  ॥ स्क्प्_१०।१३ ॥  
सतीं सह त्र्यम्बकेन नाजुहाव रुषान्वितः  ।  
सती ज्ञात्वा तु तत्सर्वं गत्वा पितरमब्रवीत्  ॥ स्क्प्_१०।१४ ॥  
अहं ज्येष्ठा वरिष्ठा च जामात्रा सह सुव्रत  ।  
मां हित्वा नार्हसे ह्येताः सह भर्तृभिरर्चितुम्  ॥ स्क्प्_१०।१५ ॥  
क्रोधेनाथ समाविष्टः स क्रोधोपहतेन्द्रियः  ।  
निरीक्ष्य प्राब्रवीद्दक्षश् चक्षुषा निर्दहन्निव  ॥ स्क्प्_१०।१६ ॥  
मामेताः सति सस्नेहाः पूजयन्ति सभर्तृकाः  ।  
न त्वं तथा पूजयसे सह भर्त्रा महाव्रते  ॥ स्क्प्_१०।१७ ॥  
गृहांश्च मे सपत्नीकाः प्रविशन्ति तपोधनाः  ।  
श्रेष्ठांस्तस्मात्सदा मन्ये ततस्तानर्चयाम्यहम्  ॥ स्क्प्_१०।१८ ॥  
तस्माद्यत्ते करोम्यद्य शुभं वा यदि वाशुभम्  ।  
पूजां गृहाण तां पुत्रि गच्छ वा यत्र रोचते  ॥ स्क्प्_१०।१९ ॥  
  
सनत्कुमार उवाच  
ततः सा क्रोधदीप्तास्या न जग्राहातिकोपिता  ।  
पूजामसम्मतां हीनाम् इदं चोवाच तं शुभा  ॥ स्क्प्_१०।२० ॥  
यस्मादसम्मतामेतां पूजां त्वं कुरुषे मयि  ।  
श्लाघ्यां चैवाप्यदुष्टां च श्रेष्ठां मां गर्हसे पितः  ॥ स्क्प्_१०।२१ ॥  
तस्मादिमं स्वकं देहं त्यजाम्येषा तवात्मजा  ।  
असत्कृतायाः किं मे ऽद्य जीवितेनाशुभेन ह  ॥ स्क्प्_१०।२२ ॥  
  
सनत्कुमार उवाच  
ततः कृत्वा नमस्कारं मनसा त्र्यम्बकाय ह  ।  
उवाचेदं सुसंरब्धा वचनं वचनारणिः  ॥ स्क्प्_१०।२३ ॥  
यत्राहमुपपद्येयं पुनर्देहे स्वयेच्छया  ।  
एवं तत्राप्यसम्मूढा सम्भूता धार्मिका सती  ।  
गच्छेयं धर्मपत्नीत्वं त्र्यम्बकस्यैव धीमतः  ॥ स्क्प्_१०।२४ ॥  
ततः सा धारणां कृत्वा आग्नेयीं सहसा सती  ।  
ददाह वै स्वकं देहं स्वसमुत्थेन वह्निना  ॥ स्क्प्_१०।२५ ॥  
तां ज्ञात्वा त्र्यम्बको देवीं तथाभूतां महायशाः  ।  
उवाच दक्षं सङ्गम्य इदं वचनकोविदः  ॥ स्क्प्_१०।२६ ॥  
यस्मात्ते निन्दितश्चाहं प्रशस्ताश्चेतरे पृथक्  ।  
जामातरः सपत्नीकास् तस्माद्वैवस्वते ऽन्तरे  ।  
उत्पत्स्यन्ते पुनर्यज्ञे तव जामातरस्त्विमे  ॥ स्क्प्_१०।२७ ॥  
त्वं चैव मम शापेन क्षत्रियो भविता नृपः  ।  
प्रचेतसां सुतश्चैव कन्यायां शाखिनां पुनः  ।  
धर्मविघ्नं च ते तत्र करिष्ये क्रूरकर्मणः  ॥ स्क्प्_१०।२८ ॥  
  
सनत्कुमार उवाच  
तमुवाच तदा दक्षो दूयता हृदयेन वै  ।  
मया यदि सुता स्वा वै प्रोक्ता त्यक्तापि वा पुनः  ।  
किं तवात्र कृतं देव अहं तस्याः प्रभुः सदा  ॥ स्क्प्_१०।२९ ॥  
यस्मात्त्वं मामभ्यशपस् तस्मात्त्वमपि शङ्कर  ।  
भूर्लोके वत्स्यसे नित्यं न स्वर्लोके कदाचन  ॥ स्क्प्_१०।३० ॥  
भागं च तव यज्ञेषु दत्त्वा सर्वे द्विजातयः  ।  
अपः स्प्रक्ष्यन्ति सर्वत्र महादेव महाद्युते  ॥ स्क्प्_१०।३१ ॥  
  
सनत्कुमार उवाच  
ततः स देवः प्रहसंस् तमुवाच त्रिलोचनः  ।  
सर्वेषामेव लोकानां मूलं भूर्लोक उच्यते  ॥ स्क्प्_१०।३२ ॥  
तमहं धारयाम्येको लोकानां हितकाम्यया  ।  
भूर्लोके हि धृते लोकाः सर्वे तिष्ठन्ति शाश्वताः  ।  
तस्मात्तिष्ठाम्यहं नित्यम् इहैव न तवाज्ञया  ॥ स्क्प्_१०।३३ ॥  
भागान्दत्त्वा तथान्येभ्यो दित्सवो मे द्विजातयः  ।  
अपः स्पृशन्ति शुद्ध्यर्थं भागं यच्छन्ति मे ततः  ।  
दत्त्वा स्पृशन्ति भूयश्च धर्मस्यैवाभिवृद्धये  ॥ स्क्प्_१०।३४ ॥  
यथा हि देवनिर्माल्यं शुचयो धारयन्त्युत  ।  
अशुचिं स्प्रष्टुकामाश्च त्यक्त्वापः संस्पृशन्ति च  ॥ स्क्प्_१०।३५ ॥  
देवानामेवमन्येषां दित्सवो ब्राह्मणर्षभाः  ।  
भागानपः स्पृशन्ति स्म तत्र का परिदेवना  ॥ स्क्प्_१०।३६ ॥  
त्वं तु मच्छापनिर्दग्धो विपरीतो नराधमः  ।  
स्वस्यां सुतायां मूढात्मा पुत्रमुत्पादयिष्यसि  ॥ स्क्प्_१०।३७ ॥  
सनत्कुमार उवाच  
एवं स भगवाञ्छप्त्वा दक्षं देवो जगत्पतिः  ।  
विरराम महातेजा जगाम च यथागतम्  ॥ स्क्प्_१०।३८ ॥  
चन्द्रदिवाकरवह्निसमाक्षं चन्द्रनिभाननपद्मदलाक्षम्  ।  
गोवृषवाहममेयगुणौघं सततमिहेन्दुवहं प्रणताः स्मः  ॥ स्क्प्_१०।३९ ॥  
य इमं दक्षशापाङ्कं देव्याश्चैवाशरीरताम्  ।  
शृणुयाद्वाथ विप्रान्वा श्रावयीत यतव्रतः  ।  
सर्वपापविनिर्मुक्तो रुद्रलोकमवाप्नुयात्  ॥ स्क्प्_१०।४० ॥  
  
  
इति स्कन्दपुराणे दशमो ऽध्यायः  
  
____________________________________________________________________________  
  
  
स्कन्दपुरन ११  
  
सनत्कुमार उवाच  
कदाचित्स्वगृहं प्राप्तं कश्यपं द्विपदां वरम्  ।  
अपृच्छद्धिमवान्प्रश्नं लोके ख्यातिकरं नु किम्  ॥ स्क्प्_११।१ ॥  
केनाक्षयाश्च लोकाः स्युः ख्यातिश्च परमा मुने  ।  
तथैव चार्चनीयत्वं सत्सु तं कथयस्व मे  ॥ स्क्प्_११।२ ॥  
  
कश्यप उवाच  
अपत्येन महाबाहो सर्वमेतदवाप्यते  ।  
मम ख्यातिरपत्येन ब्रह्मणो ऋषिभिश्च ह  ॥ स्क्प्_११।३ ॥  
किं न पश्यसि शैलेन्द्र यतो मां परिपृच्छसि  ।  
वर्तयिष्यामि तच्चापि यन्मे दृष्टं पुराचल  ॥ स्क्प्_११।४ ॥  
वाराणसीमहं गच्छन्न् अपश्यं संस्थितं दिवि  ।  
विमानं स्वनवद्दिव्यम् अनौपम्यमनिन्दितम्  ॥ स्क्प्_११।५ ॥  
तस्याधस्तादार्तनादं गर्तास्थाने शृणोम्यहम्  ।  
तानहं तपसा ज्ञात्वा तत्रैवान्तर्हितः स्थितः  ॥ स्क्प्_११।६ ॥  
अथागात्तत्र शैलेन्द्र विप्रो नियमवाञ्छुचिः  ।  
तीर्थाभिषेकपूतात्मा परे तपसि संस्थितः  ॥ स्क्प्_११।७ ॥  
अथ स व्रजमानस्तु व्याघ्रेणाभीषितो द्विजः  ।  
विवेश तं तदा देशं सा गर्ता यत्र भूधर  ॥ स्क्प्_११।८ ॥  
गर्तायां वीरणस्तम्बे लम्बमानांस्तदा मुनीन्  ।  
अपश्यदार्तो दुःखार्तान् अपृच्छत्तांश्च स द्विजः  ॥ स्क्प्_११।९ ॥  
के यूयं वीरणस्तम्बे लम्बमाना ह्यधोमुखाः  ।  
दुःखिताः केन मोक्षश्च युष्माकं भवितानघाः  ॥ स्क्प्_११।१० ॥  
  
पितर ऊचुः  
वयं ते ऽकृतपुण्यस्य पितरः सपितामहाः  ।  
प्रपितामहाश्च क्लिश्यामस् तव दुष्टेन कर्मणा  ॥ स्क्प्_११।११ ॥  
नरको ऽयं महाभाग गर्तारूपं समास्थितः  ।  
त्वं चापि वीरणस्तम्बस् त्वयि लम्बामहे वयम्  ॥ स्क्प्_११।१२ ॥  
यावत्त्वं जीवसे विप्र तावदेव वयं स्थिताः  ।  
मृते त्वयि गमिष्यामो नरकं पापचेतसः  ॥ स्क्प्_११।१३ ॥  
यदि त्वं दारसंयोगं कृत्वापत्यं गुणोत्तरम्  ।  
उत्पादयसि तेनास्मान् मुच्येम वयमेकशः  ॥ स्क्प्_११।१४ ॥  
नान्येन तपसा पुत्र न तीर्थानां फलेन च  ।  
तत्कुरुष्व महाबुद्धे तारयस्व पितॄन्भयात्  ॥ स्क्प्_११।१५ ॥  
स तथेति प्रतिज्ञाय आराध्य च वृषध्वजम्  ।  
पितॄन्गर्तात्समुद्धृत्य गणपान्प्रचकार ह  ॥ स्क्प्_११।१६ ॥  
स्वयं च रुद्रदयितः सुकेशो नाम नामतः  ।  
सम्मतो बलवांश्चैव रुद्रस्य गणपो ऽभवत्  ॥ स्क्प्_११।१७ ॥  
तस्मात्कृत्वा तपो घोरम् अपत्यं गुणवत्तरम्  ।  
उत्पादयस्व शैलेन्द्र ततः कीर्तिमवाप्स्यसि  ॥ स्क्प्_११।१८ ॥  
  
सनत्कुमार उवाच  
स एवमुक्तो ऋषिणा शैलेन्द्रो नियमे स्थितः  ।  
तपश्चकार विपुलं येन ब्रह्मा तुतोष ह  ॥ स्क्प्_११।१९ ॥  
तमागत्य तदा ब्रह्मा वरदो ऽस्मीत्यभाषत  ।  
ब्रूहि तुष्टो ऽस्मि ते शैल तपसानेन सुव्रत  ॥ स्क्प्_११।२० ॥  
  
हिमवानुवाच  
भगवन्पुत्रमिच्छामि गुणैः सर्वैरलङ्कृतम्  ।  
एतद्वरं प्रयच्छस्व यदि तुष्टो ऽसि नः प्रभो  ॥ स्क्प्_११।२१ ॥  
  
ब्रह्मोवाच  
कन्या भवित्री शैलेन्द्र सुता ते वरवर्णिनी  ।  
यस्याः प्रभावात्सर्वत्र कीर्तिमाप्स्यसि पुष्कलाम्  ॥ स्क्प्_११।२२ ॥  
अर्चितः सर्वदेवानां तीर्थकोटीसमावृतः  ।  
पावनश्चैव पुण्यश्च देवानामपि सर्वतः  ।  
ज्येष्ठा च सा भवित्री ते अन्ये चानु ततः शुभे  ॥ स्क्प्_११।२३ ॥  
  
सनत्कुमार उवाच  
एवमुक्त्वा ततो ब्रह्मा तत्रैवान्तरधीयत  ।  
सो ऽपि कालेन शैलेन्द्रो मेनायामुपपादयत्  ।  
अपर्णामेकपर्णां च तथा चाप्येकपाटलाम्  ॥ स्क्प्_११।२४ ॥  
न्यग्रोधमेकपर्णा तु पाटलं चैकपाटला  ।  
आश्रिते द्वे अपर्णा तु अनिकेता तपो ऽचरत्  ।  
शतं वर्षसहस्राणां दुश्चरं देवदानवैः  ॥ स्क्प्_११।२५ ॥  
आहारमेकपर्णेन सैकपर्णा समाचरत्  ।  
पाटलेन तथैकेन विदधात्येकपाटला  ॥ स्क्प्_११।२६ ॥  
पूर्णे पूर्णे सहस्रे तु आहारं तेन चक्रतुः  ।  
अपर्णा तु निराहारा तां माता प्रत्यभाषत  ।  
निषेधयन्ती ह्यु मेति मातृस्नेहेन दुःखिता  ॥ स्क्प्_११।२७ ॥  
सा तथोक्ता तदा मात्रा देवी दुश्चरचारिणी  ।  
तेनैव नाम्ना लोकेषु विख्याता सुरपूजिता  ॥ स्क्प्_११।२८ ॥  
एतत्तत्त्रिकुमारीणां जगत्स्थावरजङ्गमम्  ।  
एतासां तपसा लब्धं यावद्भूमिर्धरिष्यति  ॥ स्क्प्_११।२९ ॥  
तपःशरीरास्ताः सर्वास् तिस्रो योगबलान्विताः  ।  
सर्वाश्चैव महाभागाः सर्वाश्च स्थिरयौवनाः  ॥ स्क्प्_११।३० ॥  
ता लोकमातरश्चैव ब्रह्मचारिण्य एव च  ।  
अनुगृह्णन्ति लोकांश्च तपसा स्वेन सर्वदा  ॥ स्क्प्_११।३१ ॥  
उमा तासां वरिष्ठा च श्रेष्ठा च वरवर्णिनी  ।  
महायोगबलोपेता महादेवमुपस्थिता  ॥ स्क्प्_११।३२ ॥  
दत्तकश्चोशना तस्याः पुत्रः स भृगुनन्दनः  ।  
असितस्यैकपर्णा तु देवलं सुषुवे सुतम्  ॥ स्क्प्_११।३३ ॥  
या तु तासां कुमारीणां तृतीया ह्येकपाटला  ।  
पुत्रं शतशलाकस्य जैगीषव्यमुपस्थिता  ।  
तस्यापि शङ्खलिखितौ स्मृतौ पुत्रावयोनिजौ  ॥ स्क्प्_११।३४ ॥  
उमा तु या मया तुभ्यं कीर्तिता वरवर्णिनी  ।  
अथ तस्यास्तपोयोगात् त्रैलोक्यमखिलं तदा  ।  
प्रधूपितं समालक्ष्य ब्रह्मा वचनमब्रवीत्  ॥ स्क्प्_११।३५ ॥  
  
ब्रह्मोवाच  
देवि किं तपसा लोकांस् तापयस्यतिशोभने  ।  
त्वया सृष्टमिदं विश्वं मा कृत्वा तद्विनाशय  ॥ स्क्प्_११।३६ ॥  
त्वं हि धारयसे लोकान् इमान्सर्वान्स्वतेजसा  ।  
ब्रूहि किं ते जगन्मातः प्रार्थितं सम्प्रसीद नः  ॥ स्क्प्_११।३७ ॥  
  
देव्युवाच  
यदर्थं तपसो ह्यस्य चरणं मे पितामह  ।  
जानीषे तत्त्वमेतन्मे ततः पृच्छसि किं पुनः  ॥ स्क्प्_११।३८ ॥  
  
ब्रह्मोवाच  
यदर्थं देवि तपसा श्राम्यसे लोकभावनि  ।  
स त्वां स्वयं समागम्य इहैव वरयिष्यति  ॥ स्क्प्_११।३९ ॥  
सर्वदेवपतिः श्रेष्ठः सर्वलोकेश्वरेश्वरः  ।  
वयं सदेवा यस्येशे वश्याः किङ्करवादिनः  ॥ स्क्प्_११।४० ॥  
स देवदेवः परमेश्वरेश्वरः स्वयं तवायास्यति लोकपो ऽन्तिकम्  ।  
उदाररूपो विकृताभिरूपवान् समानरूपो न हि यस्य कस्यचित्  ॥ स्क्प्_११।४१ ॥  
महेश्वरः पर्वतलोकवासी चराचरेशः प्रथमो ऽप्रमेयः  ।  
विनेन्दुना इन्दुसमानवक्त्रो विभीषणं रूपमिहास्थितो ऽग्रम्  ॥ स्क्प्_११।४२ ॥  
  
  
इति स्कन्दपुराणे एकादशो ऽध्यायः  
  
____________________________________________________________________________  
  
  
स्कन्दपुरन १२  
  
सनत्कुमार उवाच  
ततः स भगवान्देवो ब्रह्मा तामाह सुस्वरम्  ।  
देवि येनैव सृष्टासि मनसा यस्त्वया वृतः  ।  
स भर्ता तव देवेशो भविता मा तपः कृथाः  ॥ स्क्प्_१२।१ ॥  
ततः प्रदक्षिणं कृत्वा ब्रह्मा व्यास गिरेः सुताम्  ।  
जगामादर्शनं तस्याः सा चापि विरराम ह  ॥ स्क्प्_१२।२ ॥  
सा देवी युक्तमित्येवम् उक्त्वा स्वस्याश्रमस्य ह  ।  
द्वारि जातमशोकं वै समुपाश्रित्य संस्थिता  ॥ स्क्प्_१२।३ ॥  
अथागाच्चन्द्रतिलकस् त्रिदशार्तिहरो हरः  ।  
विकृतं रूपमास्थाय ह्रस्वो बाहुक एव च  ॥ स्क्प्_१२।४ ॥  
विभुग्ननासिको भूत्वा कुब्जः केशान्तपिङ्गलः  ।  
उवाच विकृतास्यश्च देवि त्वां वरयाम्यहम्  ॥ स्क्प्_१२।५ ॥  
अथोमा योगसंसिद्धा ज्ञात्वा शङ्करमागतम्  ।  
अन्तर्भावविशुद्धा सा क्रियानुष्ठानलिप्सया  ॥ स्क्प्_१२।६ ॥  
तमुवाचार्घ्यमानाय्य मधुपर्केण चैव हि  ।  
सम्पूज्य ससुखासीनं ब्राह्मणं ब्राह्मणप्रिया  ॥ स्क्प्_१२।७ ॥  
  
देव्युवाच  
भगवन्नस्वतन्त्रास्मि पिता मे ऽस्त्यरणी तथा  ।  
तौ प्रभू मम दाने वै कन्याहं द्विजपुङ्गव  ॥ स्क्प्_१२।८ ॥  
गत्वा याचस्व पितरं मम शैलेन्द्रमव्ययम्  ।  
स चेद्ददाति मां विप्र तुभ्यं तद्रुचितं मम  ॥ स्क्प्_१२।९ ॥  
  
सनत्कुमार उवाच  
ततः स भगवान्देवस् तथैव विकृतः प्रभुः  ।  
उवाच शैलराजं तम् उमां मे यच्छ शैलराट्  ॥ स्क्प्_१२।१० ॥  
स तं विकृतरूपेण ज्ञात्वा रुद्रमथाव्ययम्  ।  
भीतः शापाच्च विमना इदं वचनमब्रवीत्  ॥ स्क्प्_१२।११ ॥  
भगवन्नावमन्यामि ब्राह्मणान्भूमिदैवतान्  ।  
मनीषितं तु यत्पूर्वं तच्छृणुष्व महातपः  ॥ स्क्प्_१२।१२ ॥  
स्वयंवरो मे दुहितुर् भविता विप्रपूजितः  ।  
वरयेद्यं स्वयं तत्र स भर्तास्या भवेदिति  ॥ स्क्प्_१२।१३ ॥  
  
सनत्कुमार उवाच  
तच्छ्रुत्वा शैलवचनं भगवान्गोवृषध्वजः  ।  
देव्याः समीपमागत्य इदमाह महामनाः  ॥ स्क्प्_१२।१४ ॥  
देवि पित्रा तवाज्ञप्तः स्वयंवर इति श्रुतम्  ।  
तत्र त्वं वरयित्री यं स ते भर्ता किलानघे  ॥ स्क्प्_१२।१५ ॥  
तदापृच्छे गमिष्यामि दुर्लभा त्वं वरानने  ।  
रूपवन्तं समुत्सृज्य वृणीथा मादृशं कथम्  ॥ स्क्प्_१२।१६ ॥  
  
सनत्कुमार उवाच  
तेनोक्ता सा तदा तत्र भावयन्ती तदीरितम्  ।  
भावं च रुद्रनिहितं प्रसादं मनसस्तथा  ॥ स्क्प्_१२।१७ ॥  
सम्प्राप्योवाच देवेशं मा ते भूद्बुद्धिरन्यथा  ।  
अहं त्वां वरयिष्यामि नान्यद्भूतं कथञ्चन  ॥ स्क्प्_१२।१८ ॥  
अथ वा ते ऽस्ति सन्देहो मयि विप्र कथञ्चन  ।  
इहैव त्वां महाभाग वरयामि मनोरथम्  ॥ स्क्प्_१२।१९ ॥  
  
सनत्कुमार उवाच  
गृहीत्वा स्तबकं सा तु हस्ताभ्यां तत्र संस्थितम्  ।  
स्कन्धे शम्भोः समादाय देवी प्राह वृतो ऽसि मे  ॥ स्क्प्_१२।२० ॥  
ततः स भगवान्देवस् तथा देव्या वृतस्तदा  ।  
उवाच तमशोकं वै वाचा सञ्जीवयन्निव  ॥ स्क्प्_१२।२१ ॥  
यस्मात्तव सुपुष्पेण स्तबकेन वृतो ह्यहम्  ।  
तस्मात्त्वं जरया त्यक्तः अमरः सम्भविष्यसि  ॥ स्क्प्_१२।२२ ॥  
कामरूपः कामपुष्पः कामगो दयितो मम  ।  
सर्वाभरणपुष्पाढ्यः सर्ववृक्षफलोपगः  ॥ स्क्प्_१२।२३ ॥  
सर्वान्नभक्षदश्चैव अमृतस्रव एव च  ।  
सर्वगन्धश्च देव्यास्त्वं भविष्यसि दृढं प्रियः  ।  
निर्भयः सर्वलोकेषु चरिष्यसि सुनिर्वृतः  ॥ स्क्प्_१२।२४ ॥  
आश्रमं चैवमत्यर्थं चित्रकूटेति विश्रुतम्  ।  
यो ऽभियास्यति पुण्यार्थी सो ऽश्वमेधमवाप्स्यति  ।  
यत्र तत्र मृतश्चापि ब्रह्मलोकं गमिष्यति  ॥ स्क्प्_१२।२५ ॥  
यश्चात्र नियमैर्युक्तः प्राणान्सम्यक्परित्यजेत्  ।  
स देव्यास्तपसा युक्तो महागणपतिर्भवेत्  ॥ स्क्प्_१२।२६ ॥  
  
सनत्कुमार उवाच  
एवमुक्त्वा तदा देव आपृच्छ्य हिमवत्सुताम्  ।  
अन्तर्दधे जगत्स्रष्टा सर्वभूतप ईश्वरः  ॥ स्क्प्_१२।२७ ॥  
सापि देवी गते तस्मिन् भगवत्यमितात्मनि  ।  
तत एवोन्मुखी स्थित्वा शिलायां संविवेश ह  ॥ स्क्प्_१२।२८ ॥  
उन्मुखी सा गते तस्मिन् महेष्वासे प्रजापतौ  ।  
निशेव चन्द्ररहिता सा बभौ विमनास्तदा  ॥ स्क्प्_१२।२९ ॥  
अथ शुश्राव सा शब्दं बालस्यार्तस्य शैलजा  ।  
सरस्युदकसम्पूर्णे समीपे चाश्रमस्य ह  ॥ स्क्प्_१२।३० ॥  
स कृत्वा बालरूपं तु देवदेवः स्वयं शिवः  ।  
क्रीडाहेतोः सरोमध्ये ग्राहग्रस्तो ऽभवत्तदा  ॥ स्क्प्_१२।३१ ॥  
योगमायामथास्थाय प्रपञ्चोद्भवकारणम्  ।  
तद्रूपं सरसो मध्ये कृत्वेदं समभाषत  ।  
त्रातु मां कश्चिदेत्येह ग्राहेण हृतचेतसम्  ॥ स्क्प्_१२।३२ ॥  
धिक्कष्टं बाल एवाहम् अप्राप्तार्थमनोरथः  ।  
यास्यामि निधनं वक्त्रे ग्राहस्यास्य दुरात्मनः  ॥ स्क्प्_१२।३३ ॥  
शोचामि न स्वकं देहं ग्राहग्रस्तो ऽपि दुःखितः  ।  
यथा शोचामि पितरं मातरं च तपस्विनीम्  ॥ स्क्प्_१२।३४ ॥  
मां श्रुत्वा ग्राहवदने प्राप्तं निधनमुत्सुकौ  ।  
प्रियपुत्रावेकपुत्रौ प्राणान्नूनं विहास्यतः  ॥ स्क्प्_१२।३५ ॥  
  
सनत्कुमार उवाच  
श्रुत्वा तु देवी तं नादं विप्रस्यार्तस्य शोभना  ।  
उत्थाय प्रद्रुता तत्र यत्र तिष्ठत्यसौ द्विजः  ॥ स्क्प्_१२।३६ ॥  
सापश्यदिन्दुवदना बालकं चारुरूपिणम्  ।  
ग्राहेण ग्रस्यमानं तं वेपमानमवस्थितम्  ॥ स्क्प्_१२।३७ ॥  
सो ऽपि ग्राहवरः श्रीमान् दृष्ट्वा देवीमुपागताम्  ।  
तं गृहीत्वा द्रुतं यातो मध्यं सरस एव ह  ॥ स्क्प्_१२।३८ ॥  
स कृष्यमाणस्तेजस्वी नादमार्तं तदाकरोत्  ।  
अथाह देवी दुःखार्ता बालं दृष्ट्वा महाव्रता  ॥ स्क्प्_१२।३९ ॥  
ग्राहराज महासत्त्व बालकं ह्येकपुत्रकम्  ।  
विसृजैनं महादंष्ट्र क्षिप्रं भीमपराक्रम  ॥ स्क्प्_१२।४० ॥  
  
ग्राह उवाच  
यो देवि दिवसे षष्ठे प्रथमं समुपैति माम्  ।  
स आहारो मम पुरा विहितो लोककर्तृभिः  ॥ स्क्प्_१२।४१ ॥  
सो ऽयं मम महाभागे षष्ठे ऽहनि गिरीन्द्रजे  ।  
ब्रह्मणा विहितो नूनं नैनं मोक्ष्ये कथञ्चन  ॥ स्क्प्_१२।४२ ॥  
  
देव्युवाच  
यन्मया हिमवच्छृङ्गे चरितं तप उत्तमम्  ।  
तेन बालमिमं मुञ्च ग्राहराज नमो ऽस्तु ते  ॥ स्क्प्_१२।४३ ॥  
  
ग्राह उवाच  
मा व्ययं तपसो देवि कार्षीः शैलेन्द्रनन्दने  ।  
नैनं मोचयितुं शक्तो देवराजो ऽपि स स्वयम्  ॥ स्क्प्_१२।४४ ॥  
मह्यमीशेन तुष्टेन शर्वेणोग्रेण शूलिना  ।  
अमरत्वमवध्यत्वम् अक्षयं बलमेव च  ॥ स्क्प्_१२।४५ ॥  
स्वयङ्ग्रहणमोक्षश्च ज्ञानं चैवाव्ययं पुनः  ।  
दत्तं ततो ब्रवीमि त्वां नायं मोक्षमवाप्स्यति  ॥ स्क्प्_१२।४६ ॥  
अथ वा ते कृपा देवि भृशं बाले शुभानने  ।  
ब्रवीमि यत्कुरु तथा ततो मोक्षमवाप्स्यति  ॥ स्क्प्_१२।४७ ॥  
  
देव्युवाच  
ग्राहाधिप वदस्वाशु यत्सतामविगर्हितम्  ।  
तत्कृतं नात्र सन्देहो मान्या मे ब्राह्मणा दृढम्  ॥ स्क्प्_१२।४८ ॥  
  
ग्राह उवाच  
यत्कृतं वै तपः किञ्चिद् भवत्या स्वल्पमन्तशः  ।  
तत्सर्वं मे प्रयच्छस्व ततो मोक्षमवाप्स्यति  ॥ स्क्प्_१२।४९ ॥  
  
देव्युवाच  
जन्मप्रभृति यत्पुण्यं महाग्राह कृतं मया  ।  
तत्ते सर्वं मया दत्तं बालं मुञ्च ममाग्रतः  ॥ स्क्प्_१२।५० ॥  
  
सनत्कुमार उवाच  
प्रजज्वाल ततो ग्राहस् तपसा तेन बृंहितः  ।  
आदित्य इव मध्याह्ने दुर्निरीक्ष्यस्तदाभवत्  ॥ स्क्प्_१२।५१ ॥  
उवाच चेदं तुष्टात्मा देवीं लोकस्य धारिणीम्  ।  
देवि किं कृतमेतत्ते अनिश्चित्य महाव्रते  ।  
तपसो ह्यर्जनं दुःखं तस्य त्यागो न शस्यते  ॥ स्क्प्_१२।५२ ॥  
गृहाण तप एतच्च बालं चेमं शुचिस्मिते  ।  
तुष्टो ऽस्मि ते विप्रभक्त्या वरं तस्माद्ददामि ते  ॥ स्क्प्_१२।५३ ॥  
सा त्वेवमुक्ता ग्राहेण उवाचेदं महाव्रता  ।  
सुनिश्चित्य महाग्राह कृतं बालस्य मोक्षणम्  ।  
न विप्रेभ्यस्तपः श्रेष्ठं श्रेष्ठा मे ब्राह्मणा मताः  ॥ स्क्प्_१२।५४ ॥  
दत्त्वा चाहं न गृह्णामि ग्राहेन्द्र विदितं हि ते  ।  
न हि कश्चिन्नरो ग्राह प्रदत्तं पुनराहरेत्  ॥ स्क्प्_१२।५५ ॥  
दत्तमेतन्मया तुभ्यं नाददानि हि तत्पुनः  ।  
त्वय्येव रमतामेतद् बालश्चायं विमुच्यताम्  ॥ स्क्प्_१२।५६ ॥  
तथोक्तस्तां प्रशस्याथ मुक्त्वा बालं नमस्य च  ।  
देवीमादित्यसद्भासं तत्रैवान्तरधीयत  ॥ स्क्प्_१२।५७ ॥  
बालो ऽपि सरसस्तीरे मुक्तो ग्राहेण वै तदा  ।  
स्वप्नलब्ध इवार्थौघस् तत्रैवान्तरधीयत  ॥ स्क्प्_१२।५८ ॥  
तपसो ऽथ व्ययं मत्वा देवी हिमगिरीन्द्रजा  ।  
भूय एव तपः कर्तुम् आरेभे यत्नमास्थिता  ॥ स्क्प्_१२।५९ ॥  
कर्तुकामां तपो भूयो ज्ञात्वा तां शङ्करः स्वयम्  ।  
प्रोवाच वचनं व्यास मा कृथास्तप इत्युत  ॥ स्क्प्_१२।६० ॥  
मह्यमेतत्तपो देवि त्वया दत्तं महाव्रते  ।  
तेनैवमक्षयं तुभ्यं भविष्यति सहस्रधा  ॥ स्क्प्_१२।६१ ॥  
इति लब्ध्वा वरं देवी तपसो ऽक्षय्यमुत्तमम्  ।  
स्वयंवरमुदीक्षन्ती तस्थौ प्रीतिमुदायुता  ॥ स्क्प्_१२।६२ ॥  
इदं पठेद्यो हि नरः सदैव बालानुभावाचरणं हि शम्भोः  ।  
स देहभेदं समवाप्य पूतो भवेद्गणस्तस्य कुमारतुल्यः  ॥ स्क्प्_१२।६३ ॥  
  
  
इति स्कन्दपुराणे द्वादशमो ऽध्यायः  
  
____________________________________________________________________________  
  
  
स्कन्दपुरन १३  
  
सनत्कुमार उवाच  
विस्तृते हिमवत्पृष्ठे विमानशतसङ्कुले  ।  
अभवत्स तु कालेन शैलपुत्र्याः स्वयंवरः  ॥ स्क्प्_१३।१ ॥  
अथ पर्वतराजो ऽसौ हिमवान्ध्यानकोविदः  ।  
दुहितुर्देवदेवेन ज्ञात्वा तदभिमन्त्रितम्  ॥ स्क्प्_१३।२ ॥  
जानन्नपि महाशैलः समाचारक्रियेप्सया  ।  
स्वयंवरं ततो देव्याः सर्वलोकेष्वघोषयत्  ॥ स्क्प्_१३।३ ॥  
देवदानवसिद्धानां सर्वलोकनिवासिनाम्  ।  
वृणुयात्परमेशानं समक्षं येन मे सुता  ॥ स्क्प्_१३।४ ॥  
तदेव सुकृतं श्लाघ्यं ममाभ्युदयसम्मतम्  ।  
इति सञ्चिन्त्य शैलेन्द्रः कृत्वा हृदि महेश्वरम्  ॥ स्क्प्_१३।५ ॥  
आब्रह्मकेषु लोकेषु देव्याः शैलेन्द्रसत्तमः  ।  
कृत्वा रत्नाकुलं देशं स्वयंवरमचीकरत्  ॥ स्क्प्_१३।६ ॥  
अथैवमाघोषितमात्र एव स्वयंवरे व्यास महीध्रपुत्र्याः  ।  
देवादयः सर्वजगन्निवासाः समाययुर्दिव्यगृहीतवेषाः  ॥ स्क्प्_१३।७ ॥  
प्रफुल्लपद्मासनसन्निविष्टः सिद्धैर्वृतो योगिभिरप्रमेयैः  ।  
विज्ञापितस्तेन महीध्रराज्ञा पितामहस्तत्र समाजगाम  ॥ स्क्प्_१३।८ ॥  
अक्ष्णां सहस्रं सुरराट् स बिभ्रद् दिव्याङ्गहारस्रगुदात्तरूपः  ।  
ऐरावतं सर्वगजेन्द्रमुख्यं स्रवन्मदासारकृतप्रवाहम्  ।  
आरुह्य सर्वामरराट् स वज्रं बिभ्रत्समागात्पुरतः सुराणाम्  ॥ स्क्प्_१३।९ ॥  
तेजःप्रतापाधिकदिव्यरूपः प्रोद्भासयन्सर्वदिशो विवस्वान्  ।  
हैमं विमानं सचलत्पताकम् आरुह्य आगात्त्वरितं जवेन  ॥ स्क्प्_१३।१० ॥  
मणिप्रदीप्तोज्ज्वलकुण्डलश्च वह्न्यर्कतेजःप्रतिमे विमाने  ।  
समभ्यगात्कश्यपविप्रसूनुर् आदित्य आगाद्भगनामधारी  ॥ स्क्प्_१३।११ ॥  
पीनाङ्गयष्टिः सुकृताङ्गहारस् तेजोबलाज्ञासदृशप्रभावः  ।  
दण्डं समादाय कृतान्त आगाद् आरुह्य भीमं महिषं जवेन  ॥ स्क्प्_१३।१२ ॥  
महामहीध्रोच्छ्रयपीनगात्रः स्वर्णादिरत्नाचितचारुवेषः  ।  
समीरणः सर्वजगद्विभर्ता विमानमारुह्य समभ्यगाद्धि  ॥ स्क्प्_१३।१३ ॥  
सन्तापयन्सर्वसुरासुरेशांस् तेजोधिकस्तेजसि सन्निविश्य  ।  
वह्निः समभ्येत्य सुरेन्द्रमध्ये ज्वलन्प्रतस्थौ वरवेषधारी  ॥ स्क्प्_१३।१४ ॥  
नानामणिप्रज्वलिताङ्गयष्टिर् जगच्चरन्दिव्यविमानमग्र्यम्  ।  
आरुह्य सर्वद्रविणाधिपेशः स राजराजस्त्वरितो ऽभ्यगाच्च  ॥ स्क्प्_१३।१५ ॥  
आप्याययन्सर्वसुरासुरेशान् कान्त्या च वेषेण च चारुरूपः  ।  
ज्वलन्महारत्नविचित्ररूपं विमानमारुह्य शशी समागात्  ॥ स्क्प्_१३।१६ ॥  
श्यामाङ्गयष्टिः सुविचित्रवेषः सर्वस्रगाबद्धसुगन्धमाली  ।  
तार्क्ष्यं समारुह्य महीध्रकल्पं गदाधरो ऽसौ त्वरितं समेतः  ॥ स्क्प्_१३।१७ ॥  
तथाश्विनौ देवभिषग्वरौ तु एकं विमानं त्वरयाभिरुह्य  ।  
मनोहरावुज्ज्वलचारुवेषाव् आजग्मतुर्देवसदः सुवीरौ  ॥ स्क्प्_१३।१८ ॥  
शेषः सहस्रं स्फुरदग्निवर्णं बिभ्रत्स्फटानां ज्वलनार्कतेजाः  ।  
सार्धं स नागैरपरैर्महात्मा विमानमारुह्य समभ्यगाच्च  ॥ स्क्प्_१३।१९ ॥  
दितेः सुतानां च महासुराणां वह्न्यर्कशक्रानिलतुल्यभासाम्  ।  
वरानुरूपं प्रविधाय वेषं वृन्दं समागात्पुरतः सुराणाम्  ॥ स्क्प्_१३।२० ॥  
गन्धर्वराजः स च चारुरूपी दिव्यङ्गमो दिव्यविमानचारी  ।  
गन्धर्वसङ्घैः सहितो ऽप्सरोभिः शक्राज्ञया तत्र समाजगाम  ॥ स्क्प्_१३।२१ ॥  
अन्ये च देवास्त्रिदिवौकसेशाः पृथक्पृथक्चारुगृहीतवेषाः  ।  
आजग्मुरारुह्य विमानपृष्ठं गन्धर्वयक्षोरगकिन्नराश्च  ॥ स्क्प्_१३।२२ ॥  
शचीपतिस्तत्र सुरेन्द्रमध्ये राजाधिकाराधिकलक्ष्यमूर्तिः  ।  
आज्ञाबलैश्वर्यकृतप्रमोहो वृथाधिकं यत्नमुपाचकार  ॥ स्क्प्_१३।२३ ॥  
हेतुस्त्रिलोकस्य जगत्प्रसूतेर् माता च तेषां ससुरासुराणाम्  ।  
पत्नी च शम्भोः पुरुषस्य धाम्नो गीता पुराणे प्रकृतिः परार्था  ।  
दक्षस्य कोपाद्धिमवद्गृहं सा कार्यार्थमागात्परमेशपत्नी  ॥ स्क्प्_१३।२४ ॥  
एवं यतस्तां न विदुः सुरेशा मोहस्ततस्तान्पर आविवेश  ।  
वरार्थमाजग्मुरतो विमूढा ईशेन यस्माद्वृडिताः कृतास्ते  ॥ स्क्प्_१३।२५ ॥  
ततः प्रनृत्ताभिरथाप्सरोभिर् गन्धर्वसङ्घैश्च सुगीतशब्दैः  ।  
स्थितैश्च नानाविधरूपवेषैर् देवासुरादित्रिदिवौकसङ्घैः  ॥ स्क्प्_१३।२६ ॥  
विमानपृष्ठे मणिहेमचित्रे स्थिता चलच्चामरवीजिताङ्गी  ।  
सर्वर्तुपुष्पां सुसुगन्धमालां प्रगृह्य देवी प्रसभं प्रतस्थे  ॥ स्क्प्_१३।२७ ॥  
  
सनत्कुमार उवाच  
मालां प्रगृह्य देव्यां तु स्थितायां देवसंसदि  ।  
शक्राद्यैरागतैर्देवैः स्वयंवरमुपागतैः  ॥ स्क्प्_१३।२८ ॥  
देव्या जिज्ञासया शम्भुर् भूत्वा पञ्चशिखः शिशुः  ।  
उत्सङ्गतलसंसुप्तो बभूव सहसा विभुः  ॥ स्क्प्_१३।२९ ॥  
अकस्मादथ तं देवी शिशुं पञ्चशिखं स्थितम्  ।  
ज्ञात्वा योगसमाधानाज् जहृषे प्रीतिसंयुता  ॥ स्क्प्_१३।३० ॥  
अथ सा शुद्धसङ्कल्पा काङ्क्षितप्राप्तसत्फला  ।  
निर्वृतेव तदा तस्थौ कृत्वा हृदि तमेव तु  ॥ स्क्प्_१३।३१ ॥  
ततो दृष्ट्वा शिशुं देवा देव्या उत्सङ्गवर्तिनम्  ।  
को ऽयमत्रेति सम्मन्त्र्य चुक्रुधुर्भृशमार्दिताः  ॥ स्क्प्_१३।३२ ॥  
वज्रमाकारयत्तस्य बाहुमुत्क्षिप्य वृत्रहा  ।  
स बाहुरुत्थितस्तस्य तथैव समतिष्ठत  ॥ स्क्प्_१३।३३ ॥  
स्तम्भितः शिशुरूपेण देवदेवेन शम्भुना  ।  
वज्रं क्षेप्तुं न शशाक बाहुं चालयितुं न च  ॥ स्क्प्_१३।३४ ॥  
भगो नाम ततो देव आदित्यः काश्यपो बली  ।  
उत्क्षिप्य मुशलं दीप्तं क्षेप्तुमैच्छद्विमोहितः  ।  
तस्यापि भगवान्बाहुं तथैवास्तम्भयत्तदा  ॥ स्क्प्_१३।३५ ॥  
शिरः प्रकम्पयन्विष्णुः सक्रोधस्तमवैक्षत  ।  
तस्यापि शिरसो देवः खालित्यं प्रचकार ह  ॥ स्क्प्_१३।३६ ॥  
पूषा दन्तान्दशन्दन्तैः शर्वमैक्षत मोहितः  ।  
तस्यापि दशनाः पेतुर् दृष्टमात्रस्य शम्भुना  ॥ स्क्प्_१३।३७ ॥  
यमस्य स्तम्भितो दण्डस् तेजो वह्नेः शशेः प्रभा  ।  
बलं वायोस्तथान्येषां तस्मिन्सर्वदिवौकसाम्  ।  
बलं तेजश्च योगं च तथैवास्तम्भयद्विभुः  ॥ स्क्प्_१३।३८ ॥  
अथ तेषु स्थितेष्वेवं मन्युमत्सु सुरेषु तु  ।  
ब्रह्मा परमसंविग्नो ध्यानमास्थाय सादरम्  ।  
बुबुधे देवदेवेशम् उमोत्सङ्गसमास्थितम्  ॥ स्क्प्_१३।३९ ॥  
स बुद्ध्वा परमेशानं शीघ्रमुत्थाय सादरम्  ।  
ववन्दे चरणौ शम्भोर् अस्तुवच्च पितामहः  ।  
पौराणैः सामसङ्गीतैः पुण्याख्यैर्गुह्यनामभिः  ॥ स्क्प्_१३।४० ॥  
अजस्त्वममरो देव स्रष्टा हर्ता विभुः परः  ।  
प्रधानपुरुषस्तत्त्वं ब्रह्म ध्येयं तदक्षयम्  ॥ स्क्प्_१३।४१ ॥  
अमृतं परमात्मा च ईश्वरः कारणं महत्  ।  
ब्रह्मकृत्प्रकृतेः स्रष्टा सर्वसृक्परमेश्वरः  ॥ स्क्प्_१३।४२ ॥  
इयं च प्रकृतिर्देवी सदा ते सृष्टिकारणम्  ।  
पत्नीरूपं समास्थाय जगत्कारणमागता  ॥ स्क्प्_१३।४३ ॥  
नमस्तुभ्यं सदेशान देव्याश्चैव सदा नमः  ।  
प्रसादात्तव देवेश नियोगाच्च मया प्रजाः  ॥ स्क्प्_१३।४४ ॥  
देवाद्यास्त इमे सृष्टा मूढास्त्वद्योगमोहिताः  ।  
कुरु प्रसादमेतेषां यथापूर्वं भवन्त्विमे  ॥ स्क्प्_१३।४५ ॥  
तत एवं तदा ब्रह्मा विज्ञाप्य परमेश्वरम्  ।  
स्तम्भितान्सर्वदेवांस्तान् इदमाह महाद्युतिः  ॥ स्क्प्_१३।४६ ॥  
मूढाः स्थ देवताः सर्वे नैनं बुध्यत शङ्करम्  ।  
देवदेवमिहायातं ममैवोत्पत्तिकारणम्  ॥ स्क्प्_१३।४७ ॥  
अयं रुद्रो महादेवः शर्वो भीमः कपर्दिमान्  ।  
उग्र ईशान आत्मा च अजः शङ्कर एव च  ॥ स्क्प्_१३।४८ ॥  
देवदेवः परं धाम ईशः पशुपतिः पतिः  ।  
जगत्स्रष्टा जगद्धर्ता जगत्संस्थितिकारणम्  ॥ स्क्प्_१३।४९ ॥  
गच्छध्वं शरणं शीघ्रम् एवमेवामरेश्वराः  ।  
सार्धं मयैव देवेशं परमात्मानमव्ययम्  ॥ स्क्प्_१३।५० ॥  
ततस्ते स्तम्भिताः सर्वे तथैव त्रिदिवौकसः  ।  
प्रणेमुर्मनसा शर्वं भावशुद्धेन चेतसा  ॥ स्क्प्_१३।५१ ॥  
अथ तेषां प्रसन्नो ऽभूद् देवदेवो महेश्वरः  ।  
यथापूर्वं चकाराशु देवतानां तनूस्तदा  ॥ स्क्प्_१३।५२ ॥  
तत एवं प्रवृत्ते तु सर्वदेवनिवारणे  ।  
वपुश्चकार देवेशस् त्र्यक्षं परममद्भुतम्  ।  
तेजसा यस्य देवास्ते चक्षुरप्रार्थयन्विभुम्  ॥ स्क्प्_१३।५३ ॥  
तेभ्यः परमकं चक्षुः स्ववपुर्दृष्टिशक्तिमत्  ।  
प्रादात्परमदेवेशः अपश्यंस्ते तदा प्रभुम्  ॥ स्क्प्_१३।५४ ॥  
ते दृष्ट्वा परमेशानं तृतीयेक्षणधारिणम्  ।  
ब्रह्माद्या नेमिरे तूर्णं सर्व एव सुरेश्वराः  ॥ स्क्प्_१३।५५ ॥  
तस्य देवी तदा हृष्टा समक्षं त्रिदिवौकसाम्  ।  
पादयोः स्थापयामास स्रग्मालाममितद्युतेः  ॥ स्क्प्_१३।५६ ॥  
साधु साध्विति सम्प्रोच्य देवतास्ते पुनर्विभुम्  ।  
सह देव्या नमश्चक्रुः शिरोभिर्भूतलाश्रितैः  ॥ स्क्प्_१३।५७ ॥  
अथास्मिन्नन्तरे व्यास ब्रह्मा लोकपितामहः  ।  
हिमवन्तं महाशैलम् इदमाह महाद्युतिः  ॥ स्क्प्_१३।५८ ॥  
श्लाघ्यः पूज्यश्च वन्द्यश्च सर्वेषां नस्त्वमद्य हि  ।  
शर्वेण सह सम्बन्धो यस्य ते ऽभूदयं महान्  ।  
क्रियतां चाशु उद्वाहः किमर्थं स्थीयते परम्  ॥ स्क्प्_१३।५९ ॥  
ततः प्रणम्य हिमवांस् तं देवं प्रत्यभाषत  ।  
त्वमेव कारणं देव येन शर्वादयं मम  ॥ स्क्प्_१३।६० ॥  
प्रसादः सहसोत्पन्नो हेतुश्चापि त्वमेव हि  ।  
उद्वाहं तु यथा यादृक् तद्विधत्स्व पितामह  ॥ स्क्प्_१३।६१ ॥  
तत एवं वचः श्रुत्वा गिरिराज्ञः पितामहः  ।  
उद्वाहः क्रियतां देव इति देवमुवाच ह  ।  
तमाह शङ्करो देवं यथेष्टमिति लोकपः  ॥ स्क्प्_१३।६२ ॥  
तत्क्षणाच्च ततो व्यास ब्रह्मणा कल्पितं पुरम्  ।  
उद्वाहार्थं महेशस्य नानारत्नोपशोभितम्  ॥ स्क्प्_१३।६३ ॥  
रत्नानि मणयश्चित्रा हेम मौक्तिकमेव च  ।  
मूर्तिमन्त उपागम्य अलञ्चक्रुः पुरोत्तमम्  ॥ स्क्प्_१३।६४ ॥  
चित्रा मारकती भूमिः सौवर्णस्तम्भशोभिता  ।  
भास्वत्स्फटिकभित्तीभिर् मुक्ताहारप्रलम्बिता  ॥ स्क्प्_१३।६५ ॥  
तस्मिञ्छिवपुरे रम्ये उद्वाहार्थं विनिर्मिते  ।  
शुशुभे देवदेवस्य महेशस्य महात्मनः  ॥ स्क्प्_१३।६६ ॥  
सोमादित्यौ समं तत्र भासयन्तौ महामणी  ।  
सौरभेयं मनोरम्यं गन्धमाघ्राय मारुतः  ।  
प्रववौ सुखसंस्पर्श ईशे भक्तिं प्रसादयन्  ॥ स्क्प्_१३।६७ ॥  
समुद्रास्तत्र चत्वारः शक्राद्याश्च सुरोत्तमाः  ।  
देवनद्यो महानद्यः सिद्धा मुनय एव च  ॥ स्क्प्_१३।६८ ॥  
गन्धर्वाप्सरसः सर्वे नागा यक्षाः सराक्षसाः  ।  
गुह्यकाः खेचराश्चान्ये किन्नरा देवचारणाः  ॥ स्क्प्_१३।६९ ॥  
तुम्बुरुर्नारदो हाहा हूहू चैव तु सामगाः  ।  
रत्नान्यादाय वाद्यांश्च तत्राजग्मुस्तदा पुरम्  ॥ स्क्प्_१३।७० ॥  
ऋषयः कृत्स्नशस्तत्र वेदगीतांस्तपोधनाः  ।  
पुण्यान्वैवाहिकान्मन्त्राञ् जेपुः संहृष्टमानसाः  ॥ स्क्प्_१३।७१ ॥  
जगतो मातरः सर्वा देवकन्याश्च कृत्स्नशः  ।  
गायन्ति हृषिताः सर्वा उद्वाहे परमेष्ठिनः  ॥ स्क्प्_१३।७२ ॥  
ऋतवः षट् समं तत्र नानागन्धसुखावहाः  ।  
उद्वाहः शङ्करस्येति मूर्तिमन्त उपस्थिताः  ॥ स्क्प्_१३।७३ ॥  
नीलजीमूतसङ्घातम् अन्द्रध्वानप्रहर्षितैः  ।  
केकायमानैः शिखिभिर् नृत्यमानैश्च सर्वशः  ॥ स्क्प्_१३।७४ ॥  
विलोलपिङ्गलस्पष्ट- विद्युल्लेखावभासिता  ।  
कुमुदापीतशुक्लाभिर् बलाकाभिश्च शोभिता  ॥ स्क्प्_१३।७५ ॥  
प्रत्यग्रसञ्जातशिलीन्ध्रकन्दला लताद्रुमाभ्युद्गतचारुपल्लवा  ।  
शुभाम्बुधाराप्रणयप्रबोधितैर् मदालसैर्भेकगणैश्च नादिता  ॥ स्क्प्_१३।७६ ॥  
प्रियेषु मानोन्नतमानसानां सुनिश्चितानामपि कामिनीनाम्  ।  
मयूरकेकाभिरुतैः क्षणेन मनोहरैर्मानविभङ्गकर्त्री  ॥ स्क्प्_१३।७७ ॥  
तथा त्रिवर्णोज्ज्वलचारुमूर्तिना शशाङ्कलेखाकुटिलेन सर्वतः  ।  
पयोदसङ्घातसमीपवर्तिना महेन्द्रचापेन भृशं विराजिता  ॥ स्क्प्_१३।७८ ॥  
विचित्रपुष्पस्पर्शात्सुगन्धिभिर् घनाम्बुसम्पर्कतया सुशीतलैः  ।  
विकम्पयन्ती पवनैर्मनोहरैः सुराङ्गनानामलकावलीः शुभाः  ॥ स्क्प्_१३।७९ ॥  
गर्जत्पयोदस्थगितेन्दुबिम्बा नवाम्बुसेकोद्गतचारुदूर्वा  ।  
निरीक्षिता सादरमुत्सुकाभिर् निश्वासधूम्रं पथिकाङ्गनाभिः  ॥ स्क्प्_१३।८० ॥  
हंसनूपुरशब्दाढ्या समुन्नतपयोधरा  ।  
चलद्विद्युल्लताकाञ्ची स्पष्टपद्मविलोचना  ॥ स्क्प्_१३।८१ ॥  
असितजलदवृन्दध् वानवित्रस्तहंसा विमलसलिलधारापातनम्रोत्पलाग्रा  ।  
सुरभिकुसुमरेणुकॢप्तसर्वाङ्गशोभा गिरिदुहितृविवाहे प्रावृडागाद्विभूत्यै  ॥ स्क्प्_१३।८२ ॥  
मेघकञ्चुकनिर्मुक्ता पद्मकोशोद्गतस्तनी  ।  
हंसनूपुरनिर्ह्रादा सर्वरम्यदिगन्तरा  ॥ स्क्प्_१३।८३ ॥  
विस्तीर्णपुलिनश्रोणी कूजत्सारसमेखला  ।  
प्रफुल्लेन्दीवराभोग- विलोचनमनोहरा  ॥ स्क्प्_१३।८४ ॥  
पक्वबिम्बाधरपुटा कुन्ददन्तप्रहासिनी  ।  
नवश्यामालताश्याम- रोमराजीपरिष्कृता  ॥ स्क्प्_१३।८५ ॥  
चन्द्रांशुहारवर्येण सौधोरःस्थलसर्पिणा  ।  
प्रह्लादयन्ती चेतांसि सर्वेषां त्रिदिवौकसाम्  ॥ स्क्प्_१३।८६ ॥  
समदालिकुलोद्गीत- मधुरस्वरभाषिणी  ।  
चलत्कुमुदसङ्घात- चारुकुण्डलशोभिनी  ॥ स्क्प्_१३।८७ ॥  
रक्ताशोकाग्रशाखोत्थ- पल्लवाङ्गुलिधारिणी  ।  
तत्पुष्पसञ्चयमयैर् वासोभिः समलङ्कृता  ॥ स्क्प्_१३।८८ ॥  
रक्तोत्पलाग्रचरणा जातीपुष्पनखावली  ।  
कदलीस्तम्भचारूरुः शशाङ्कवदना तथा  ॥ स्क्प्_१३।८९ ॥  
पद्मकिञ्जल्कसम्पृक्त- पवनाग्रकरैः सुरान्  ।  
प्रेम्णा स्पृशन्ती कान्तेव शरदागान्मनोरमा  ॥ स्क्प्_१३।९० ॥  
निर्मुक्तासितमेघकञ्चुकपुटा पूर्णेन्दुबिम्बानना नीलाम्भोजविलोचनारविन्दमुकुलप्रोद्भिन्नचारुस्तनी  ।  
नानापुष्परजःसुगन्धिपवनप्रह्लादनी चेतसां तत्रागात्कलहंसनूपुररवा देव्या विवाहे शरत्  ॥ स्क्प्_१३।९१ ॥  
अत्यर्थशीतलाम्भोभिः प्लावयन्तौ गिरेः शिलाः  ।  
ऋतू शिशिरहेमन्ताव् आजग्मतुरतिद्युती  ॥ स्क्प्_१३।९२ ॥  
ताभ्यामृतुभ्यां प्राप्ताभ्यां हिमवान्स नगोत्तमः  ।  
प्रालेयचूर्णवर्षिभ्यां क्षिप्रं रौप्य इवाबभौ  ॥ स्क्प्_१३।९३ ॥  
तेन प्रालेयवर्षेण घनेन स हिमाचलः  ।  
अगाधेन तदा रेजे क्षीरोद इव सागरः  ॥ स्क्प्_१३।९४ ॥  
हिमस्थानेषु हिमवान् नाशयामास पादपान्  ।  
साधूपचारान्सहसा कृतार्थ इव दुर्जनः  ॥ स्क्प्_१३।९५ ॥  
प्रालेयपटलच्छन्नैः शृङ्गैः स शुशुभे नगः  ।  
छत्रैरिव महाभोगैः पाण्डरैः पृथिवीपतिः  ॥ स्क्प्_१३।९६ ॥  
पाण्डराणि विशालानि श्रीमन्ति सुभगानि च  ।  
तुङ्गानि चाद्रिशृङ्गाणि सौधानीव चकाशिरे  ॥ स्क्प्_१३।९७ ॥  
तस्याचलेन्द्रस्य दरीष्वतीव विचित्रसारङ्गकुलाकुलासु  ।  
प्रालेयधाराः शशिपादगौरा गोक्षीरधारा इव सन्निपेतुः  ॥ स्क्प्_१३।९८ ॥  
बहुकुसुमरजोभिरुत्कराङ्गा हिमकणसङ्गसुशीतलाः समीराः  ।  
ववुरमरगणेश्वराम्बराणि प्रतनुतमानि शनैर्विकम्पयन्तः  ॥ स्क्प्_१३।९९ ॥  
निर्धूतरूक्षानिलशीतदोषः प्रोद्भिन्नचूताङ्कुरकर्णपूरः  ।  
वसन्तकालश्च तमद्रिपुत्री- सेवार्थमागाद्धिमवन्तमाशु  ॥ स्क्प्_१३।१०० ॥  
तस्मिन्नृतावद्रिसुताविवाह- सिषेवया तं गिरिमभ्युपेते  ।  
प्रादुर्बभूवुः कुसुमावतंसाः समन्ततः पादपगुल्मषण्डाः  ॥ स्क्प्_१३।१०१ ॥  
ववुः सुगन्धाः सुभगाः सुशीता विचित्रपुष्पाग्ररजोत्कराङ्गाः  ।  
मनोभवोद्रेककराः सुराणां सुराङ्गनानां च मुहुः समीराः  ॥ स्क्प्_१३।१०२ ॥  
स्वच्छाम्बुपूर्णाश्च तथा नलिन्यः पद्मोत्पलानां मुकुलैरुपेताः  ।  
ईषत्समुद्भिन्नपयोधराग्रा नार्यो यथा रम्यतमा बभूवुः  ॥ स्क्प्_१३।१०३ ॥  
ऋतोः स्वभावाच्च मदोद्भवाच्च फुल्लासु शाखासु निलीनपक्षाः  ।  
चेतोभिरामं त्रिदशाङ्गनानां पुंस्कोकिलाश्चातिकलं विनेदुः  ॥ स्क्प्_१३।१०४ ॥  
नात्युष्णशीतानि सरःपयांसि किञ्जल्कचूर्णैः कपिलीकृतानि  ।  
चक्राह्वयुग्मैरुपनादितानि पपुः प्रहृष्टाः सुरदन्तिमुख्याः  ॥ स्क्प्_१३।१०५ ॥  
प्रियङ्गूश्चूततरवश् चूतांश्चापि प्रियङ्गवः  ।  
तर्जयन्त इवान्योन्यं मञ्जरीभिश्चकाशिरे  ॥ स्क्प्_१३।१०६ ॥  
हिमशुक्लेषु शृङ्गेषु तिलकाः कुसुमोत्कराः  ।  
शुशुभुः कार्यमुद्दिश्य वृद्धा इव समागताः  ॥ स्क्प्_१३।१०७ ॥  
फुल्लाशोकलतास्तत्र रेजिरे शालसंश्रिताः  ।  
कामिन्य इव कान्तानां कण्ठालम्बितमूर्तयः  ॥ स्क्प्_१३।१०८ ॥  
समदालिकुलोद्गीत- लताकुसुमसञ्चयाः  ।  
परस्परं हि मालत्यो भाषन्त्य इव रेजिरे  ॥ स्क्प्_१३।१०९ ॥  
नीलानि नीलाम्बुरुहैः पयांसि गौराणि गौरैश्च सनालदण्डैः  ।  
रक्तैश्च रक्तानि भृशं कृतानि मत्तद्विरेफार्धविदष्टपत्रैः  ॥ स्क्प्_१३।११० ॥  
हैमानि विस्तीर्णजलेषु केषुचिन् निरन्तरं मारकतानि केषुचित्  ।  
वैदूर्यनालानि सरःसु केषुचित् प्रजज्ञिरे पद्मवनानि सर्वतः  ॥ स्क्प्_१३।१११ ॥  
वाप्यस्तत्राभवन्रम्याः कमलोत्पलभूषिताः  ।  
नानाविहगसङ्घुष्टा हेमसोपानपङ्क्तयः  ॥ स्क्प्_१३।११२ ॥  
शृङ्गाणि तस्य तु गिरेः कर्णिकारैः सुपुष्पितैः  ।  
समुच्छ्रितान्यविरलैर् हैमानीव बभुर्मुने  ॥ स्क्प्_१३।११३ ॥  
ईषदुद्भिन्नकुसुमैः पाटलैश्चापि पाटलाः  ।  
सम्बभूवुर्दिशः सर्वाः पवनाकम्पिमूर्तिभिः  ॥ स्क्प्_१३।११४ ॥  
कृष्णाञ्जनाद्रिशृङ्गाभा नीलाशोकमहीरुहाः  ।  
गिरौ ववृधिरे फुल्लाः स्पर्धयेव परस्परम्  ॥ स्क्प्_१३।११५ ॥  
चीरुवाकविघुष्टानि किंशुकानां वनानि च  ।  
पर्वतस्य नितम्बेषु सर्वेष्वेवाभिजज्ञिरे  ॥ स्क्प्_१३।११६ ॥  
तमालगुल्मैस्तस्यासीच् छोभा हिमवतस्तदा  ।  
नीलजीमूतसङ्घातैर् निलीनैरिव सन्धिषु  ॥ स्क्प्_१३।११७ ॥  
निकामपुष्पैः सुविशालशाखैः समुच्छ्रितैश्चम्पकपादपैश्च  ।  
प्रमत्तपुंस्कोकिलसम्प्रलापैर् हिमाचलो ऽतीव तदा रराज  ॥ स्क्प्_१३।११८ ॥  
श्रुत्वा शब्दं ऋतुमदकलं सर्वतः कोकिलानां चञ्चत्पक्षाः सुमधुररुतं नीलकण्ठा विनेदुः  ।  
तेषां शब्दैरुपचितबलः पुष्पचापेषुहस्तः सज्जीभूतस्त्रिदशवनिता वेद्धुमङ्गेष्वनङ्गः  ॥ स्क्प्_१३।११९ ॥  
पटुसूर्यातपश्चापि प्रायः सोष्णजलाशयः  ।  
देवीविवाहसेवार्थं ग्रीष्म आगाद्धिमाचलम्  ॥ स्क्प्_१३।१२० ॥  
स चापि तरुभिस्तत्र बहुभिः कुसुमोत्करैः  ।  
शोभयामास शृङ्गाणि प्रालेयाद्रेः समन्ततः  ॥ स्क्प्_१३।१२१ ॥  
तस्यापि च ऋतोस्तत्र वायवः सुमनोहराः  ।  
ववुः पाटलविस्तीर्ण- कदम्बार्जुनगन्धिनः  ॥ स्क्प्_१३।१२२ ॥  
वाप्यः प्रफुल्लपद्मौघाः केसरारुणमूर्तयः  ।  
अभवंस्तटसङ्घुष्ट- कलहंसकदम्बकाः  ॥ स्क्प्_१३।१२३ ॥  
तथा कुरवकाश्चापि कुसुमापाण्डुमूर्तयः  ।  
सर्वेषु जज्ञुः शृङ्गेषु भ्रमरावलिसेविताः  ॥ स्क्प्_१३।१२४ ॥  
बकुलाश्च नितम्बेषु विशालेषु महीभृतः  ।  
उत्ससर्जुर्मनोज्ञानि कुसुमानि समन्ततः  ॥ स्क्प्_१३।१२५ ॥  
इति कुसुमविचित्रसर्ववृक्षा विविधविहङ्गमनादरम्यदेशाः  ।  
हिमगिरितनयाविवाहभूत्यै षडुपययुरृतवो मुनिप्रवीर  ॥ स्क्प्_१३।१२६ ॥  
तत एवं प्रवृत्ते तु सर्वभूतसमागमे  ।  
नानावाद्यशताकीर्णे ब्रह्मा मम पिता स्वयम्  ॥ स्क्प्_१३।१२७ ॥  
शैलपुत्रीमलङ्कृत्य योग्याभरणसम्पदा  ।  
पुरं प्रवेशयामास स्वयमादाय लोकधृक्  ॥ स्क्प्_१३।१२८ ॥  
ततस्तु पुनरेवेशं ब्रह्मा व्यज्ञापयद्विभुम्  ।  
हविर्जुहोमि वह्नौ तु उपाध्यायपदे स्थितः  ।  
ददासि मह्यं यद्याज्ञां कर्तव्यो ऽयं क्रियाविधिः  ॥ स्क्प्_१३।१२९ ॥  
तमाह शङ्करो देवं देवदेवो जगत्पतिः  ।  
यद्यदिष्टं सुरेशान तत्कुरुष्व यथेप्सितम्  ।  
कर्तास्मि वचनं सर्वं ब्रह्मंस्तव जगद्विभो  ॥ स्क्प्_१३।१३० ॥  
ततः प्रणम्य हृष्टात्मा ब्रह्मा लोकपितामहः  ।  
हस्तं देवस्य देव्याश्च योगबन्धे युयोज ह  ॥ स्क्प्_१३।१३१ ॥  
ज्वलनं च स्वयं कृत्वा कृताञ्जलिमुपस्थितं   ।  
श्रुतिगीतैर्महामन्त्रैर् मूर्तिमद्भिरुपस्थितैः  ॥ स्क्प्_१३।१३२ ॥  
यथोक्तविधिना हुत्वा सर्पिस्तदमृतं च हि  ।  
त्रिश्च तं ज्वलनं देवं कारयित्वा प्रदक्षिणम्  ॥ स्क्प्_१३।१३३ ॥  
मुक्त्वा हस्तसमायोगं सहितः सर्वदेवतैः  ।  
सुतैश्च मानसैः सर्वैः प्रहृष्टेनान्तरात्मना  ।  
वृत्ते उद्वाहकाले तु प्रणनाम वृषध्वजम्  ॥ स्क्प्_१३।१३४ ॥  
योगेनैव तयोर्व्यास तदोमापरमेशयोः  ।  
उद्वाहः स परो वृत्तो यं देवा न विदुः क्वचित्  ॥ स्क्प्_१३।१३५ ॥  
इति ते सर्वमाख्यातं स्वयंवरमिदं शुभम्  ।  
उद्वाहश्चैव देवस्य शृण्वतः परमाद्भुतम्  ॥ स्क्प्_१३।१३६ ॥  
  
  
इति स्कन्दपुराणे नाम त्रयोदशो ऽध्यायः  
  
____________________________________________________________________________  
  
  
स्कन्दपुरन १४  
  
सनत्कुमार उवाच  
अथ वृत्ते विवाहे तु भवस्यामिततेजसः  ।  
प्रहर्षमतुलं गत्वा देवाः सहपितामहाः  ।  
तुष्टुवुर्वाग्भिरिष्टाभिः प्रणमन्तो महेश्वरम्  ॥ स्क्प्_१४।१ ॥  
नमः पर्वतलिङ्गाय पर्वतेशाय वै नमः  ।  
नमः पवनवेगाय विरूपायाजिताय च  ॥ स्क्प्_१४।२ ॥  
नमः क्लेशविनाशाय दात्रे च शुभसम्पदाम्  ।  
नमो नीलशिखण्डाय अम्बिकापतये नमः  ॥ स्क्प्_१४।३ ॥  
नमः पवनरूपाय शतरूपाय वै नमः  ।  
नमो भैरवरूपाय विरूपनयनाय च  ॥ स्क्प्_१४।४ ॥  
नमः सहस्रनेत्राय सहस्रचरणाय च  ।  
नमो वेदरहस्याय वेदाङ्गाय नमो नमः  ॥ स्क्प्_१४।५ ॥  
विष्टम्भनाय शक्रस्य बाहोर्वेदाङ्कुराय च  ।  
चराचराधिपतये शमनाय नमो नमः  ॥ स्क्प्_१४।६ ॥  
सलिलेशयलिङ्गाय युगान्तायतलिङ्गिने  ।  
नमः कपालमालाय कपालस्रग्मिणे नमः  ॥ स्क्प्_१४।७ ॥  
नमः कपालहस्ताय दंष्ट्रिणे गदिने नमः  ।  
नमस्त्रैलोक्यवाहाय सप्तलोकरथाय च  ॥ स्क्प्_१४।८ ॥  
नमः खट्वाङ्गहस्ताय प्रमथार्तिहराय च  ।  
नमो यज्ञशिरोहर्त्रे कृष्णकेशापहारिणे  ॥ स्क्प्_१४।९ ॥  
भगनेत्रनिपाताय पूष्णो दन्तहराय च  ।  
नमः पिनाकशूलासि- खड्गमुद्गरधारिणे  ॥ स्क्प्_१४।१० ॥  
नमो ऽस्तु कालकालाय तृतीयनयनाय च  ।  
अन्तकान्तकृते चैव नमः पर्वतवासिने  ॥ स्क्प्_१४।११ ॥  
सुवर्णरेतसे चैव सर्पकुण्डलधारिणे  ।  
वाड्वलेर्योगनाशाय योगिनां गुरवे नमः  ॥ स्क्प्_१४।१२ ॥  
शशाङ्कादित्यनेत्राय ललाटनयनाय च  ।  
नमः श्मशानरतये श्मशानवरदाय च  ॥ स्क्प्_१४।१३ ॥  
नमो दैवतनाथाय त्र्यम्बकाय नमो नमः  ।  
अशनीशतहासाय ब्रह्मण्यायाजिताय च  ॥ स्क्प्_१४।१४ ॥  
गृहस्थसाधवे नित्यं जटिने ब्रह्मचारिणे  ।  
नमो मुण्डार्धमुण्डाय पशूनां पतये नमः  ॥ स्क्प्_१४।१५ ॥  
सलिले तप्यमानाय योगैश्वर्यप्रदाय च  ।  
नमः शान्ताय दान्ताय प्रलयोत्पत्तिकारिणे  ॥ स्क्प्_१४।१६ ॥  
नमो ऽनुग्रहकर्त्रे च स्थितिकर्त्रे नमो नमः  ।  
नमो रुद्राय वसवे आदित्यायाश्विने नमः  ॥ स्क्प्_१४।१७ ॥  
नमः पित्रे ऽथ साध्याय विश्वेदेवाय वै नमः  ।  
नमः शर्वाय सर्वाय उग्राय वरदाय च  ॥ स्क्प्_१४।१८ ॥  
नमो भीमाय सेनान्ये पशूनां पतये नमः  ।  
शुचये रेरिहाणाय सद्योजाताय वै नमः  ॥ स्क्प्_१४।१९ ॥  
महादेवाय चित्राय नमश्चित्ररथाय च  ।  
प्रधानाय प्रमेयाय कार्याय करणाय च  ॥ स्क्प्_१४।२० ॥  
पुरुषाय नमस्ते ऽस्तु पुरुषेच्छाकराय च  ।  
नमः पुरुषसंयोग- प्रधानगुणकारिणे  ॥ स्क्प्_१४।२१ ॥  
प्रवर्तकाय प्रकृतेः पुरुषस्य च सर्वशः  ।  
कृताकृतस्य संवेत्त्रे फलसंयोगदाय च  ॥ स्क्प्_१४।२२ ॥  
कालज्ञाय च सर्वत्र नमो नियमकारिणे  ।  
नमो वैषम्यकर्त्रे च गुणानां वृत्तिदाय च  ॥ स्क्प्_१४।२३ ॥  
नमस्ते देवदेवेश नमस्ते भूतभावन  ।  
शिवः सौम्यः सुखो द्रष्टुं भव सोमो हि नः प्रभो  ॥ स्क्प्_१४।२४ ॥  
  
सनत्कुमार उवाच  
एवं स भगवान्देवो जगत्पतिरुमापतिः  ।  
स्तूयमानः सुरैः सर्वैर् अमरानिदमब्रवीत्  ॥ स्क्प्_१४।२५ ॥  
द्रष्टुं सुखश्च सौम्यश्च देवानामस्मि भो सुराः  ।  
वरं ब्रूत यथेष्टं च दातास्मि वदतानघाः  ॥ स्क्प्_१४।२६ ॥  
ततस्ते प्रणताः सर्वे ऊचुः सब्रह्मकाः सुराः  ।  
तवैव भगवन्हस्ते वर एषो ऽवतिष्ठताम्  ।  
यदा कार्यं तदा नस्त्वं दास्यसे वरमीप्सितम्  ॥ स्क्प्_१४।२७ ॥  
एवमस्त्विति तानुक्त्वा विसृज्य च सुरान्हरः  ।  
लोकांश्च प्रमथैः सार्धं विवेश भवनं ततः  ॥ स्क्प्_१४।२८ ॥  
यस्तु हरोत्सवमद्भुतमेतं गायति दैवतविप्रसमक्षम्  ।  
सो ऽप्रतिरूपगणेशसमानो देहविपर्ययमेत्य सुखी स्यात्  ॥ स्क्प्_१४।२९ ॥  
  
सनत्कुमार उवाच  
पाराशर्य स्तवं हीदं शृणुयाद्यः पठेत वा  ।  
स स्वर्गलोकगो देवैः पूज्यते ऽमरराडिव  ॥ स्क्प्_१४।३० ॥  
  
  
इति स्कन्दपुराणे चतुर्दशमो ऽध्यायः  
  
____________________________________________________________________________  
  
  
स्कन्दपुरन १५  
  
सनत्कुमार उवाच  
प्रविष्टे भवनं देवे सूपविष्टे वरासने  ।  
स बहिर्मन्मथः क्रूरो देवं वेद्धुमनाभवत्  ॥ स्क्प्_१५।१ ॥  
तमनाचारसंयुक्तं दुरात्मानं कुलाधमम्  ।  
लोकान्सर्वांस्तापयानं सर्वेष्वकरुणात्मकम्  ॥ स्क्प्_१५।२ ॥  
ऋषीणां विघ्नकर्तारं नियमानां व्रतैः सह  ।  
चक्राह्वयस्य रूपेण रत्या सह तमागतम्  ॥ स्क्प्_१५।३ ॥  
अथाततायिनं व्यास वेद्धुकामं सुरेश्वरम्  ।  
नयनेन तृतीयेन सावज्ञं तमवैक्षत  ॥ स्क्प्_१५।४ ॥  
ततो ऽस्य नेत्रजो वह्निर् ज्वालामालासहस्रवान्  ।  
संवृत्य रतिभर्तारम् अदहत्सपरिच्छदम्  ॥ स्क्प्_१५।५ ॥  
स दह्यमानः करुणम् आर्तो ऽक्रोशत विस्वरम्  ।  
प्रसादयंश्च तं देवं पपात स महीतले  ॥ स्क्प्_१५।६ ॥  
आशु सो ऽग्निपरीताङ्गो मन्मथो लोकतापनः  ।  
पपात भस्मसाच्चैव क्षणेन समपद्यत  ॥ स्क्प्_१५।७ ॥  
पत्नी तु करुणं तस्य विललाप सुदुःखिता  ।  
देवं देवीं च दुःखार्ता अयाचत्करुणायती  ॥ स्क्प्_१५।८ ॥  
तस्याश्च करुणां श्रुत्वा देवौ तौ करुणात्मकौ  ।  
ऊचतुस्तां समालोक्य समाश्वास्य च दुःखिताम्  ॥ स्क्प्_१५।९ ॥  
दग्ध एष ध्रुवं भद्रे नास्योत्पत्तिरिहेष्यते  ।  
अशरीरो ऽपि ते काले कार्यं सर्वं करिष्यति  ॥ स्क्प्_१५।१० ॥  
यदा तु विष्णुर्भविता वसुदेवसुतः शुभे  ।  
तदा तस्य सुतो ऽयं स्यात् पतिस्ते स भविष्यति  ॥ स्क्प्_१५।११ ॥  
  
सनत्कुमार उवाच  
ततः सा तं वरं लब्ध्वा कामपत्नी शुभानना  ।  
जगामेष्टं तदा देशं प्रीतियुक्ता गतक्लमा  ॥ स्क्प्_१५।१२ ॥  
  
सनत्कुमार उवाच  
एवं दग्ध्वा स कामं तु शङ्करो मूढचेतसम्  ।  
प्रोवाच हिमवत्पुत्रीं भक्त्या मुनिवरस्य ह  ॥ स्क्प्_१५।१३ ॥  
वसिष्ठो नाम विप्रेन्द्रो मां कृत्वा हृदि तप्यते  ।  
तस्याहं वरदानाय प्रयास्यामि महाव्रते  ॥ स्क्प्_१५।१४ ॥  
एवमुक्त्वा स देवीं तु भक्तिप्रीत्या तदा विभुः  ।  
जगाम तप्यतो ऽभ्याशं वसिष्ठस्य मुनेर्विभुः  ॥ स्क्प्_१५।१५ ॥  
ततो मुनिवरश्रेष्ठं वरिष्ठं तपतां वरम्  ।  
वसिष्ठमृषिशार्दूलं तप्यमानं परं तपः  ॥ स्क्प्_१५।१६ ॥  
पूर्णे वर्षसहस्रे तु ज्वलमानमिवानलम्  ।  
उवाच भगवान्गत्वा ब्रूहि किं ते ददानि ते  ।  
ददामि दिव्यं चक्षुस्ते पश्य मां सगणं द्विज  ॥ स्क्प्_१५।१७ ॥  
दृष्ट्वा स तु तमीशानं प्रणम्य शिरसा प्रभुम्  ।  
शिरस्यञ्जलिमाधाय तुष्टाव हृषिताननः  ॥ स्क्प्_१५।१८ ॥  
  
वसिष्ठ उवाच  
नमः कनकलिङ्गाय वेदलिङ्गाय वै नमः  ।  
नमः सहस्रलिङ्गाय वह्निलिङ्गाय वै नमः  ॥ स्क्प्_१५।१९ ॥  
नमः पुराणलिङ्गाय श्रुतिलिङ्गाय वै नमः  ।  
नमः पवनलिङ्गाय ब्रह्मलिङ्गाय वै नमः  ॥ स्क्प्_१५।२० ॥  
नमस्त्रैलोक्यलिङ्गाय दाहलिङ्गाय वै नमः  ।  
नमः पर्वतलिङ्गाय स्थितिलिङ्गाय वै नमः  ॥ स्क्प्_१५।२१ ॥  
नमो रहस्यलिङ्गाय सप्तद्वीपोर्ध्वलिङ्गिने  ।  
नमः सर्वार्थलिङ्गाय सर्वलोकाङ्गलिङ्गिने  ॥ स्क्प्_१५।२२ ॥  
नमो ऽस्त्वव्यक्तलिङ्गाय बुद्धिलिङ्गाय वै नमः  ।  
नमो ऽहङ्कारलिङ्गाय भूतलिङ्गाय वै नमः  ॥ स्क्प्_१५।२३ ॥  
नम इन्द्रियलिङ्गाय नमस्तन्मात्रलिङ्गिने  ।  
नमः पुरुषलिङ्गाय भावलिङ्गाय वै नमः  ॥ स्क्प्_१५।२४ ॥  
नमः सर्वार्थलिङ्गाय तमोलिङ्गाय वै नमः  ।  
नमो रजोर्ध्वलिङ्गाय सत्त्वलिङ्गाय वै नमः  ॥ स्क्प्_१५।२५ ॥  
नमो गगनलिङ्गाय तेजोलिङ्गाय वै नमः  ।  
नमो वायूर्ध्वलिङ्गाय शब्दलिङ्गाय वै नमः  ॥ स्क्प्_१५।२६ ॥  
नमो ऋक्स्तुतलिङ्गाय यजुर्लिङ्गाय वै नमः  ।  
नमस्ते ऽथर्वलिङ्गाय सामलिङ्गाय वै नमः  ॥ स्क्प्_१५।२७ ॥  
नमो यज्ञाङ्गलिङ्गाय यज्ञलिङ्गाय वै नमः  ।  
नमस्ते ऽनन्तलिङ्गाय देवानुगतलिङ्गिने  ॥ स्क्प्_१५।२८ ॥  
दिश नः परमं योगम् अपत्यं मत्समं तथा  ।  
ब्रह्म चैवाक्षयं देव शमं चैव परं विभो  ।  
अक्षयत्वं च वंशस्य धर्मे च मतिमक्षयाम्  ॥ स्क्प्_१५।२९ ॥  
  
सनत्कुमार उवाच  
एवं स भगवान्व्यास वसिष्ठेनामितात्मना  ।  
स्तूयमानस्तुतोषाथ तुष्टश्चेदं तमब्रवीत्  ॥ स्क्प्_१५।३० ॥  
  
भगवानुवाच  
तुष्टस्ते ऽहं ददान्येतत् तव सर्वं मनोगतम्  ।  
योगं च परमं सूक्ष्मम् अक्षयं सर्वकामिकम्  ॥ स्क्प्_१५।३१ ॥  
पौत्रं च त्वत्समं दिव्यं तपोयोगबलान्वितम्  ।  
ददानि ते ऋषिश्रेष्ठ प्रतिभास्यन्ति चैव ते  ॥ स्क्प्_१५।३२ ॥  
दमः शमस्तथा कीर्तिस् तुष्टिरक्रोध एव च  ।  
नित्यं तव भविष्यन्ति अमरत्वं च सर्वशः  ॥ स्क्प्_१५।३३ ॥  
अवध्यत्वमसह्यत्वम् अक्षयत्वं च सर्वदा  ।  
वंशस्य चाक्षतिर्विप्र धर्मे च रतिरव्यया  ।  
ब्रूहि चान्यानपि वरान् ददामि ऋषिसत्तम  ॥ स्क्प्_१५।३४ ॥  
  
वसिष्ठ उवाच  
भगवन्विदितं सर्वं भविष्यं देवसत्तम  ।  
न स्याद्धि तत्तथा देव यथा वा मन्यसे प्रभो  ॥ स्क्प्_१५।३५ ॥  
  
देव उवाच  
भविष्यं नान्यथा कुर्याद् इति मे निश्चिता मतिः  ।  
अहं कर्ता भविष्यस्य कथं कुर्यात्तदन्यथा  ॥ स्क्प्_१५।३६ ॥  
तथा तन्नात्र सन्देहो विहितं यद्यथा मया  ।  
तस्मात्ते ऽनुग्रहं कर्ता भूयः पुत्रस्तवाव्ययः  ॥ स्क्प्_१५।३७ ॥  
  
सनत्कुमार उवाच  
एवमुक्त्वा ततो देवः कपर्दी नीललोहितः  ।  
पश्यतस्तस्य विप्रर्षेः क्षणादन्तरधीयत  ॥ स्क्प्_१५।३८ ॥  
  
  
इति स्कन्दपुराणे पञ्चदशमो ऽध्यायः  
  
____________________________________________________________________________  
  
  
स्कन्दपुरन १६  
  
व्यास उवाच  
वरान्स लब्ध्वा भगवान् वसिष्ठो ऽस्मत्पितामहः  ।  
कं पुत्रं जनयामास आत्मनः सदृशद्युतिम्  ॥ स्क्प्_१६।१ ॥  
  
सनत्कुमार उवाच  
तेनासौ वरदानेन देवदेवस्य शूलिनः  ।  
अरुन्धत्यामजनयत् तपोयोगबलान्वितम्  ।  
ब्रह्मिष्ठं शक्तिनामानं पुत्रं पुत्रशताग्रजम्  ॥ स्क्प्_१६।२ ॥  
तस्य बाल्यात्प्रभृत्येव वासिष्ठस्य महात्मनः  ।  
परेण चेतसा भक्तिर् अभवद्गोवृषध्वजे  ॥ स्क्प्_१६।३ ॥  
स कदाचिदपत्यार्थम् आराधयदुमापतिम्  ।  
तस्य तुष्टो महादेवो वरदो ऽस्मीत्यभाषत  ॥ स्क्प्_१६।४ ॥  
अथ दृष्ट्वा तमीशानम् इदमाहानताननः  ।  
केन स्तोष्यामि ते देव यस्त्वं सर्वजगत्पतिः  ।  
सर्वान्धारयसे लोकान् आत्मना समयाद्विभो  ॥ स्क्प्_१६।५ ॥  
त्वमेव भोक्ता भोज्यं च कर्ता कार्यं तथा क्रिया  ।  
उत्पादकस्तथोत्पाद्य उत्पत्तिश्चैव सर्वशः  ॥ स्क्प्_१६।६ ॥  
आत्मानं पुत्रनामानं मम तुल्यं गुणैर्विभो  ।  
इच्छामि दत्तं देवेश एष मे दीयतां वरः  ॥ स्क्प्_१६।७ ॥  
  
सनत्कुमार उवाच  
तमेवंवादिनं देवः प्रहस्य वदतां वरः  ।  
उवाच वचसा व्यास दिशः सर्वा विनादयन्  ॥ स्क्प्_१६।८ ॥  
त्वयाहं याचितः शक्ते स च ते सम्भविष्यति  ।  
त्वत्समः सर्ववेदज्ञस् त्वदीयो मुनिपुङ्गव  ॥ स्क्प्_१६।९ ॥  
बीजात्मा च तथोद्भूतः स्वयमेवाङ्कुरात्मना  ।  
बीजात्मना न भवति परिणामान्तरं गतः  ॥ स्क्प्_१६।१० ॥  
एवं स आत्मनात्मा वः सम्भूतो ऽपत्यसञ्ज्ञितः  ।  
स्वेनात्मना न भविता परिणामान्तरं गतः  ॥ स्क्प्_१६।११ ॥  
  
सनत्कुमार उवाच  
एवमुक्त्वा तु तं देवः प्रहस्य च निरीक्ष्य च  ।  
जगाम सहसा योगी अदृश्यत्वमतिद्युतिः  ॥ स्क्प्_१६।१२ ॥  
तस्मिन्गते महादेवे शक्तिस्तव पितामहः  ।  
वचस्तत्परिनिश्चिन्त्य एवमेवेत्यमन्यत  ॥ स्क्प्_१६।१३ ॥  
अथ काले ऽतिमहति समतीते शुभव्रते  ।  
तपसा भावितश्चापि महताग्निसमप्रभः  ।  
अदृश्यन्त्यां महाप्रज्ञ आदधे गर्भमुत्तमम्  ॥ स्क्प्_१६।१४ ॥  
तस्यामापन्नसत्त्वायां राजा कल्माषपादृषिम्  ।  
भक्षयामास संरब्धो रक्षसा हृतचेतनः  ॥ स्क्प्_१६।१५ ॥  
  
  
इति स्कन्दपुराणे षोडशो ऽध्यायः  
  
____________________________________________________________________________  
  
  
स्कन्दपुरन १७  
  
व्यास उवाच  
कस्मात्स राजा तमृषिं चखाद तपसान्वितम्  ।  
रक्षसा स किमर्थं च हृतचेताभवन्नृपः  ॥ स्क्प्_१७।१ ॥  
  
सनत्कुमार उवाच  
वसिष्ठयाज्यो राजासीन् नाम्ना मित्रसहः प्रभुः  ।  
सुदासपुत्रो बलवान् इन्द्रचन्द्रसमद्युतिः  ॥ स्क्प्_१७।२ ॥  
तमागम्योचिवाञ्छक्तिश् चरिष्ये दीक्षितो व्रतम्  ।  
तत्र मे निशि राजेन्द्र सदैव पिशिताशनम्  ॥ स्क्प्_१७।३ ॥  
इहागतस्य यच्छस्व शुचि सर्वगुणान्वितम्  ।  
अप्रतीकारसंयुक्तम् एकदैकान्त एव च  ॥ स्क्प्_१७।४ ॥  
एवमस्त्विति तेनोक्तो जगाम स महामनाः  ।  
अथास्यान्तर्हितं रक्षो नृपतेरभवत्तदा  ।  
नाज्ञापयत्तदा सूदं तस्यार्थे मुनिसत्तम  ॥ स्क्प्_१७।५ ॥  
गते ऽथ दिवसे तात संस्मृत्य प्रयतात्मवान्  ।  
सूदमाहूय चोवाच आर्तवत्स नराधिपः  ॥ स्क्प्_१७।६ ॥  
  
सौदास उवाच  
मयामृतवसो प्रातर् गुरुपुत्रस्य धीमतः  ।  
पिशितं सम्प्रतिज्ञातं भोजनं निशि संस्कृतम्  ।  
तत्कुरुष्व तथा क्षिप्रं कालो नो नात्यगाद्यथा  ॥ स्क्प्_१७।७ ॥  
स एवमुक्तः प्रोवाच सूदो ऽमृतवसुस्तदा  ।  
राजंस्त्वया नो नाख्यातं प्रागेव नरपुङ्गव  ।  
साम्प्रतं नास्ति पिशितं स्तोकमप्यभिकाङ्क्षितम्  ॥ स्क्प्_१७।८ ॥  
पिशितस्यैव चाल्पत्वाद् बहूनां चैव तद्भुजाम्  ।  
अमितस्य प्रदानाच्च न किञ्चिदवशिष्यते  ॥ स्क्प्_१७।९ ॥  
  
राजोवाच  
जाने सर्वोपयोगं च जाने चादुष्टतां तव  ।  
जाने स्तोकं च पिशितं कार्यं चेदं तथाविधम्  ।  
मृग्यतां पिशितं क्षिप्रं लब्धव्यं यत्र मन्यसे  ॥ स्क्प्_१७।१० ॥  
  
सनत्कुमार उवाच  
एवमुक्तो ऽमृतवसुः प्रयत्नं महदास्थितः  ।  
पिशितं मृगयन्सम्यङ् नाप्यविन्दत कर्हिचित्  ॥ स्क्प्_१७।११ ॥  
यदा न लब्धवान्मांसं तदोवाच नराधिपम्  ।  
गत्वा निशि महाराजम् इदं वचनमर्थवत्  ॥ स्क्प्_१७।१२ ॥  
राजन्न पिशितं त्वस्ति पुरे ऽस्मिञ्छुचि कर्हिचित्  ।  
मृगयन्परिखिन्नो ऽस्मि शाधि किं करवाणि ते  ॥ स्क्प्_१७।१३ ॥  
  
सनत्कुमार उवाच  
स एवमुक्तः सूदेन तस्मिन्काले नराधिपः  ।  
नोवाच किञ्चित्तं सूदं तूष्णीमेव बभूव ह  ॥ स्क्प्_१७।१४ ॥  
तदन्तरमभिप्रेक्ष्य विश्वामित्रसमीरितः  ।  
राक्षसो रुधिरो नाम संविवेश नराधिपम्  ॥ स्क्प्_१७।१५ ॥  
रक्षसा स तदाविष्टो रुधिरेण दुरात्मना  ।  
उवाच सूदं शनकैः कर्णमूले महाद्युतिः  ॥ स्क्प्_१७।१६ ॥  
गच्छ यत्किञ्चिदानीय मांसं मानुषमन्ततः  ।  
गार्दभं वाप्यथौष्ट्रं वा सर्वं संस्कर्तुमर्हसि  ॥ स्क्प्_१७।१७ ॥  
किमसौ ज्ञास्यते रात्रौ त्वया भूयश्च संस्कृतम्  ।  
रसवद्गन्धवच्चैव क्षिप्रमेव समाचर  ॥ स्क्प्_१७।१८ ॥  
  
सनत्कुमार उवाच  
स एवमुक्तस्तेनाथ मानुषं मांसमाददे  ।  
राजापकारिणो व्यास मृतोत्सृष्टस्य कस्यचित्  ॥ स्क्प्_१७।१९ ॥  
अथार्धरात्रसमये भास्कराकारवर्चसम्  ।  
शतानलसमप्रख्यम् अपश्यन्मुनिसत्तमम्  ॥ स्क्प्_१७।२० ॥  
स तमर्घ्येण पाद्येन आसनाग्र्यवरेण च  ।  
समर्चयित्वा विधिवद् अन्नमस्योपपादयत्  ॥ स्क्प्_१७।२१ ॥  
स तदन्नं समानीतं समालभ्य महातपाः  ।  
चुकोप कुपितश्चाह पार्थिवं प्रदहन्निव  ॥ स्क्प्_१७।२२ ॥  
  
शक्तिरुवाच  
पार्थिवाधम विप्राणां भोजनं राक्षसोचितम्  ।  
न दीयते विधिज्ञेन त्वं तु मामवमन्यसे  ॥ स्क्प्_१७।२३ ॥  
यस्मात्त्वं राक्षसमिदं मह्यं दित्ससि भोजनम्  ।  
तस्मात्त्वं कर्मणा तेन पुरुषादो भविष्यसि  ॥ स्क्प्_१७।२४ ॥  
  
सनत्कुमार उवाच  
एवमुक्तस्तु तेजस्वी राजा सञ्चिन्त्य तत्तदा  ।  
उवाच क्रोधरक्ताक्षो राक्षसाविष्टचेतनः  ॥ स्क्प्_१७।२५ ॥  
पुरुषादो भवेत्येवं मामवोचद्भवान्यतः  ।  
ततस्त्वां भक्षयिष्यामि भ्रातृभिः सहितं द्विज  ॥ स्क्प्_१७।२६ ॥  
भक्षयित्वा विशुद्ध्यर्थं मुक्तशापस्ततः परम्  ।  
चरिष्यामि तपः शुद्धं संयम्येन्द्रियसंहतिम्  ।  
पित्रा तवाभ्यनुज्ञातः स्वर्गे वत्स्ये यथेप्सितम्  ॥ स्क्प्_१७।२७ ॥  
  
  
इति स्कन्दपुराणे सप्तदशमो ऽध्यायः  
  
____________________________________________________________________________  
  
  
स्कन्दपुरन १८  
  
सनत्कुमार उवाच  
ततः स राजा स्वं राज्यम् उत्सृज्य सह भार्यया  ।  
वनं विवेश तत्राभूत् पुरुषादो महाबलः  ॥ स्क्प्_१८।१ ॥  
सो ऽभक्षयत तत्राग्रे शक्तिमेव महामुनिम्  ।  
ततो भ्रातृशतं तस्य वसिष्ठस्यैव पश्यतः  ॥ स्क्प्_१८।२ ॥  
ततः पुत्रवधं घोरं दृष्ट्वा ब्रह्मसुतः प्रभुः  ।  
नोत्ससर्ज तदा क्रोधं वसिष्ठः कौशिकं प्रति  ।  
पुत्रशोकेन महता भृशमेवान्वकीर्यत  ॥ स्क्प्_१८।३ ॥  
स बद्ध्वा महतीं कण्ठे शिलां ब्रह्मसुतः प्रभुः  ।  
नद्यामात्मानमुत्सृज्य शतधा साद्रवद्भयात्  ।  
शतद्रूरिति तां प्राहुर् मुनयः संशितव्रताः  ॥ स्क्प्_१८।४ ॥  
पुनः पाशैर्दृढैर्बद्ध्वा अन्यस्यामसृजद्वशी  ।  
तस्यां विपाशः संवृत्तो विपाशा साभवत्ततः  ॥ स्क्प्_१८।५ ॥  
ततो ऽटवीं समासाद्य निराहारो जितेन्द्रियः  ।  
वायुभक्षस्तदा तस्थौ स्वं देहं परितापयन्  ॥ स्क्प्_१८।६ ॥  
अथ शुश्राव वेदानां ध्वनिमेकस्य सुस्वरम्  ।  
अधीयानस्य तत्राशु ध्यानमेवान्वपद्यत  ॥ स्क्प्_१८।७ ॥  
अथैनं चारुसर्वाङ्गी पीनोन्नतपयोधरा  ।  
उपतस्थे ऽग्रतः पत्नी शक्तेर्दीनाननेक्षणा  ॥ स्क्प्_१८।८ ॥  
तामुवाच कुतस्त्वं वै कस्यैष श्रूयते ध्वनिः  ।  
सोवाच दीनया वाचा रुदती श्वशुरं तदा  ॥ स्क्प्_१८।९ ॥  
  
अदृश्यन्त्युवाच  
यदैव सुतदुःखेन निर्गतो ऽस्याश्रमाद्गुरो  ।  
तदाप्रभृत्येवादृश्या भगवन्तमनुव्रता  ॥ स्क्प्_१८।१० ॥  
अधीयानस्य चैवायं ध्वनिः पुत्रस्य ते विभो  ।  
उदरस्थस्य ते सूनोर् मा दुःखे त्वं मनः कृथाः  ॥ स्क्प्_१८।११ ॥  
  
सनत्कुमार उवाच  
इदानीमस्ति मे वत्से जीविताशेति सो ऽब्रवीत्  ।  
क्षान्तिं धृतिं च संस्थित्य प्रययावाश्रमं मुनिः  ॥ स्क्प्_१८।१२ ॥  
तदाश्रमपदं गच्छन् पथि राजानमैक्षत  ।  
वसारुधिरदिग्धाङ्गं सौदासं रक्तलोचनम्  ॥ स्क्प्_१८।१३ ॥  
अभिद्रवन्तं वेगेन मन्त्रैरस्तम्भयन्मुनिः  ।  
ततो ऽस्य निर्गतः कायाद् रक्षः परमदारुणः  ॥ स्क्प्_१८।१४ ॥  
उवाच चैनं दुष्टात्मन् दहेयं त्वां सबान्धवम्  ।  
दग्धेन च त्वया किं मे गच्छ मुक्तो ऽसि दुर्मते  ॥ स्क्प्_१८।१५ ॥  
ततः स मुक्तो दीनात्मा राक्षसः क्रूरकर्मकृत्  ।  
प्रणम्य शिरसा भीतो जगाम कुशिकान्तिकम्  ॥ स्क्प्_१८।१६ ॥  
गते निशाचरे राजा प्रणम्य शिरसा मुनिम्  ।  
प्रसादयामास तदा स चोवाचेदमर्थवत्  ॥ स्क्प्_१८।१७ ॥  
न दोषस्तव राजेन्द्र रक्षसाधिष्ठितस्य वै  ।  
कृतान्तेन हताः पुत्रा निमित्तं तत्र राक्षसः  ॥ स्क्प्_१८।१८ ॥  
प्रशाधि राज्यं राजेन्द्र पितृपैतामहं विभो  ।  
ब्रूहि किं वा प्रियं ते ऽद्य करोमि नरपुङ्गव  ॥ स्क्प्_१८।१९ ॥  
  
राजोवाच  
इच्छामि भगवन्पुत्रं त्वयोत्पादितमच्युत  ।  
देव्यामस्यां महासत्त्वं तत्कुरुष्व मम प्रियम्  ॥ स्क्प्_१८।२० ॥  
  
सनत्कुमार उवाच  
एवमस्त्वित्यथोक्त्वासौ तस्यां पत्न्यां महाव्रतः  ।  
पुत्रं च शोणकं नाम जनयामास निर्वृतः  ॥ स्क्प्_१८।२१ ॥  
तं शोणकं ततो राज्ये स्वं पुत्रमभिषिच्य सः  ।  
जगाम वनमेवाशु सभार्यस्तपसि स्थितः  ॥ स्क्प्_१८।२२ ॥  
वसिष्ठस्यापि कालेन शक्तेः पुत्रः प्रतापवान्  ।  
अदृश्यन्त्यां समभवत् पुत्रो नाम्ना पराशरः  ॥ स्क्प्_१८।२३ ॥  
वसिष्ठं तु तदा धीमांस् तातमेवाभ्यमन्यत  ।  
तात तातेति च मुहुर् व्याजहार पितुर्गुरुम्  ॥ स्क्प्_१८।२४ ॥  
ततः कदाचिद्विज्ञाय भक्षितं रक्षसा शुचिम्  ।  
पितरं तपसा मन्त्रैर् ईजे रक्षःक्रतौ तदा  ॥ स्क्प्_१८।२५ ॥  
तत्र कोटीः स पञ्चाशद् रक्षसां क्रूरकर्मणाम्  ।  
जुहावाग्नौ महातेजास् ततो ब्रह्माभ्यगाद्द्रुतम्  ॥ स्क्प्_१८।२६ ॥  
सुतमभ्येत्य सम्पूज्य वसिष्ठसहितः प्रभुः  ।  
ऋषिभिर्दैवतैश्चैव इदमाह पराशरम्  ॥ स्क्प्_१८।२७ ॥  
  
ब्रह्मोवाच  
देवतास्ते पतन्ति स्म यज्ञैर्मन्त्रपुरस्कृतैः  ।  
अष्टमं स्थानमेतद्धि देवानामाद्यमीदृशम्  ॥ स्क्प्_१८।२८ ॥  
  
पराशर उवाच  
सह देवैरहं सर्वांल् लोकान्धक्ष्यामि पावकैः  ।  
दग्ध्वान्यान्प्रथयिष्यामि तत्र लोकान्न संशयः  ॥ स्क्प्_१८।२९ ॥  
  
सनत्कुमार उवाच  
तस्यैवं गर्वितं वाक्यं श्रुत्वा देवः पितामहः  ।  
उवाच श्लक्ष्णया वाचा सान्त्वयंस्तमिदं वचः  ॥ स्क्प्_१८।३० ॥  
  
पितामह उवाच  
कृतमेतन्न सन्देहो यथा ब्रूषे महामते  ।  
क्षन्तव्यं सर्वमेतत्तु अस्मत्प्रियचिकीर्षया  ॥ स्क्प्_१८।३१ ॥  
यैस्ते पिता महाभाग भक्षितः सह सोदरैः  ।  
त एवाग्नौ च होतव्या विश्वामित्रस्य पश्यतः  ।  
अन्येषां स्वस्ति सर्वत्र देवानां सह राक्षसैः  ॥ स्क्प्_१८।३२ ॥  
तस्य सङ्कल्पसन्तप्तो मन्युमूलमुदाहरत्  ।  
वसिष्ठस्य महाभाग त्वं निवारय पुत्रक  ॥ स्क्प्_१८।३३ ॥  
देवाः प्राञ्जलयः सर्वे प्रणेमुस्ते महामुनिम्  ।  
ऋषयश्चैव ते सर्वे वाग्भिस्तुष्टुविरे तदा  ॥ स्क्प्_१८।३४ ॥  
ततस्तेषां महातेजा वचांसि प्रत्यपूजयत्  ।  
विश्वामित्रस्य मिषत इदं प्रोवाच सुस्वरम्  ॥ स्क्प्_१८।३५ ॥  
य एषां ब्राह्मणो वापि क्षत्रियो वा दुरात्मवान्  ।  
रक्षसां पक्षमास्थाय प्रतीकारं करिष्यति  ॥ स्क्प्_१८।३६ ॥  
तमप्यत्रापि सङ्क्रुद्धस् तपोयोगबलान्वितः  ।  
विहत्य तपसो योगाद् धोष्ये दीप्ते विभावसौ  ॥ स्क्प्_१८।३७ ॥  
  
सनत्कुमार उवाच  
ततो देवाः सगन्धर्वाः पितामहपुरःसराः  ।  
प्रभावं तस्य तं ज्ञात्वा पराशरमपूजयन्  ॥ स्क्प्_१८।३८ ॥  
हुतेषु च ततस्तेषु राक्षसेषु दुरात्मसु  ।  
सञ्जहार ततः सत्त्रं ब्रह्मणो ऽनुमते तदा  ॥ स्क्प्_१८।३९ ॥  
  
सनत्कुमार उवाच  
य इमं श्राद्धकाले वा दैवे कर्मणि वा द्विजान्  ।  
श्रावयीत शुचिर्भूत्वा न तं हिंसन्ति राक्षसाः  ॥ स्क्प्_१८।४० ॥  
पराशरस्येदमदीनसम्भवं विशुद्धवाक्कर्मविधानसम्भवम्  ।  
निशाम्य विप्रः कुलसिद्धिसम्भवं न राक्षसं गच्छति योनिसम्भवम्  ॥ स्क्प्_१८।४१ ॥  
  
  
इति स्कन्दपुराणे ऽष्टादशमो ऽध्यायः  
  
____________________________________________________________________________  
  
  
स्कन्दपुरन १९  
  
सनत्कुमार उवाच  
एवं तव पिता व्यास रक्षःसत्त्रं समाहरत्  ।  
समापयित्वा च पुनस् तपस्तेपे च भास्वरम्  ॥ स्क्प्_१९।१ ॥  
तमागत्य वसिष्ठस्तु तपसा भास्करद्युतिम्  ।  
उवाच प्रीतिसम्पन्नम् इदमर्थवदव्ययः  ॥ स्क्प्_१९।२ ॥  
  
वसिष्ठ उवाच  
पितरः पुत्रकामा वै तपः कृत्वातिदुश्चरम्  ।  
पुत्रमुत्पादयन्ति स्म तपोज्ञानसमन्वितम्  ॥ स्क्प्_१९।३ ॥  
अयं नः सन्ततिं चैव ज्ञानवांस्तपसान्वितः  ।  
करिष्यति गतिं चैव इति वेदविदो विदुः  ॥ स्क्प्_१९।४ ॥  
स त्वं तपोन्वितश्चैव ज्ञानवान्यशसान्वितः  ।  
पुत्रः पुत्रवतां श्रेष्ठो विहीनः प्रजया विभो  ॥ स्क्प्_१९।५ ॥  
तस्मात्पितॄणामानृण्यं गच्छ व्रतवतां वर  ।  
सुतमुत्पादय क्षिप्रम् अधिकं सममेव वा  ॥ स्क्प्_१९।६ ॥  
  
सनत्कुमार उवाच  
स एवमुक्तस्तेजस्वी वसिष्ठेनामितात्मना  ।  
मैनाकं पर्वतं प्राप्य तपस्तेपे सुदुश्चरम्  ॥ स्क्प्_१९।७ ॥  
तस्य कालेन महता तपसा भावितस्य तु  ।  
उमापतिर्वरं प्रादात् स च वव्रे सुतं शुभम्  ॥ स्क्प्_१९।८ ॥  
स लब्धवर आगम्य ययाचे पुत्रकारणात्  ।  
क्षेत्रं सुपरिशुद्धं च स्वपुत्रो यत्र सम्भवेत्  ॥ स्क्प्_१९।९ ॥  
सम्भ्रमन्दाशराजस्य दुहितृत्वमुपागताम्  ।  
पितृकन्यां ततः कालीम् अपश्यद्दिव्यरूपिणीम्  ॥ स्क्प्_१९।१० ॥  
मत्सीगर्भसमुत्पन्नां वसोर्बीजाशनात्पुरा  ।  
अद्रिकामप्सरःश्रेष्ठां ब्रह्मतेजोमयीं शुभाम्  ॥ स्क्प्_१९।११ ॥  
तस्यां स जनयामास वरं दत्त्वा महातपाः  ।  
भवन्तं तपसां योनिं श्रौतस्मार्तप्रवर्तकम्  ॥ स्क्प्_१९।१२ ॥  
तव पुत्रो ऽभवच्चापि शुको योगविदां वरः  ।  
तस्य पुत्राश्च चत्वारः कन्या चैका सुमध्यमा  ॥ स्क्प्_१९।१३ ॥  
  
व्यास उवाच  
कथं वैरं समभवद् विश्वामित्रवसिष्ठयोः  ।  
कथं चापगतं भूय एतदिच्छामि वेदितुम्  ॥ स्क्प्_१९।१४ ॥  
  
सनत्कुमार उवाच  
पराशरे तु गर्भस्थे विप्रत्वं गाधिजे गते  ।  
सरस्वत्यां कुरुक्षेत्रे द्वयोरप्याश्रमौ तयोः  ॥ स्क्प्_१९।१५ ॥  
तत्र वैरमनुस्मृत्य विश्वामित्रेण धीमता  ।  
मिषतस्तु वसिष्ठस्य हतं पुत्रशतं रुषा  ॥ स्क्प्_१९।१६ ॥  
मुनिरप्याह तत्रासौ विश्वामित्रः प्रतापवान्  ।  
सरस्वतीमथैकान्ते वसिष्ठं मे महापगे  ।  
स्रोतसा महताक्षिप्य स्नायमानमिहानय  ॥ स्क्प्_१९।१७ ॥  
सैवमुक्ता तु तं गत्वा वसिष्ठं प्राह दुःखिता  ।  
यदुक्तवांस्तु गाधेयः स चोवाच महानदीम्  ॥ स्क्प्_१९।१८ ॥  
एवं कुरु महाभागे मां नयस्व यथेप्सितम्  ।  
मा ते क्रूरः स गाधेयः शापं दद्यात्सुदुस्तरम्  ॥ स्क्प्_१९।१९ ॥  
  
सनत्कुमार उवाच  
गाधेयस्य ततः सा तु जुह्वतो ऽग्निं दिवाकरे  ।  
मध्यं प्राप्ते ऽनयद्वेगाद् वसिष्ठं स्रोतसा शुभा  ॥ स्क्प्_१९।२० ॥  
तं दृष्ट्वापहृतं व्यास स्रोतसा मुनिसत्तमम्  ।  
उवाच च्छद्मना यस्माद् वेगेनापहृतस्त्वया  ।  
तस्मात्त्वं कर्मणानेन सासृक्तोया भविष्यसि  ॥ स्क्प्_१९।२१ ॥  
विश्वामित्रेण सा शप्ता नदी लोकसुखप्रदा  ।  
अवहद्रुधिरं चैव मांसमेदस्तथैव च  ॥ स्क्प्_१९।२२ ॥  
अथ तीर्थप्रसङ्गेन मुनिभिः समुपागतैः  ।  
अनुग्रहः कृतस्तस्या येन स्वच्छजलाभवत्  ॥ स्क्प्_१९।२३ ॥  
महतस्तपसः शक्त्या कालेन महता तदा  ।  
वसिष्ठस्य च तां क्षान्तिं ज्ञात्वा स ऋषिपुङ्गवः  ॥ स्क्प्_१९।२४ ॥  
विश्वामित्रो महातेजा वसिष्ठे वैरमत्यजत्  ।  
एवं तौ वैरमन्योन्यं जहतुर्मुनिसत्तमौ  ॥ स्क्प्_१९।२५ ॥  
  
सनत्कुमार उवाच  
य इमं शृणुयान्नित्यं ब्राह्मणाञ्छ्रावयीत वा  ।  
स दुस्तराणि दुर्गाणि तरत्यश्रान्तपौरुषः  ॥ स्क्प्_१९।२६ ॥  
ह्रीपौरुषौदार्यविहारसत्त्वैः समन्वितः सोज्ज्वलचारुवेषः  ।  
भवेच्च सर्वामरराजतुल्यस् त्रिपिष्टपे क्रीडति चेच्छया स्वयम्  ॥ स्क्प्_१९।२७ ॥  
एवं तदभवद्व्यास विश्वामित्रवसिष्ठयोः  ।  
वैरं समाप्तं लोकानां हितार्थं पुनरेव च  ॥ स्क्प्_१९।२८ ॥  
  
  
इति स्कन्दपुराणे ऊनविंशतितमो ऽध्यायः  
  
____________________________________________________________________________  
  
  
स्कन्दपुरन २०  
  
व्यास उवाच  
उमाहरौ तु देवेशौ चक्रतुर्यच्च सङ्गतौ  ।  
तन्मे सर्वमशेषेण कथयस्व महामुने  ॥ स्क्प्_२०।१ ॥  
  
सनत्कुमार उवाच  
उमाहरौ तु सङ्गम्य परस्परमनिन्दितौ  ।  
शालङ्कस्यान्वये विप्रं युयुजाते वरेण ह  ॥ स्क्प्_२०।२ ॥  
स चाप्ययोनिजः पुत्र आराध्य परमेश्वरम्  ।  
रुद्रेण समतां लब्ध्वा महागणपतिर्बभौ  ॥ स्क्प्_२०।३ ॥  
  
व्यास उवाच  
कथं नन्दी समुत्पन्नः कथं चाराध्य शङ्करम्  ।  
समानत्वमगाच्छम्भोः प्रतीहारत्वमेव च  ॥ स्क्प्_२०।४ ॥  
  
सनत्कुमार उवाच  
अभूदृषिः स धर्मात्मा शिलादो नाम वीर्यवान्  ।  
तस्याभूच्छिलकैर्वृत्तिः शिलादस्तेन सो ऽभवत्  ॥ स्क्प्_२०।५ ॥  
अपश्यल्लम्बमानांस्तु गर्तायां स पितॄन्द्विजः  ।  
विच्छिन्नसन्ततीन्घोरं निरयं वै प्रपेतुषः  ॥ स्क्प्_२०।६ ॥  
तैरुक्तो ऽपत्यकामैस्तु देवं लोकेशमव्ययम्  ।  
आराधय महादेवं सुतार्थं द्विजसत्तम  ॥ स्क्प्_२०।७ ॥  
तस्य वर्षसहस्रेण तप्यमानस्य शूलधृक्  ।  
शर्वः सोमो गणवृतो वरदो ऽस्मीत्यभाषत  ॥ स्क्प्_२०।८ ॥  
तं दृष्ट्वा सोममीशेशं प्रणतः पादयोर्विभोः  ।  
हर्षगद्गदया वाचा तुष्टाव विबुधेश्वरम्  ॥ स्क्प्_२०।९ ॥  
नमः परमदेवाय महेशाय महात्मने  ।  
स्रष्ट्रे सर्वसुरेशानां ब्रह्मणः पतये नमः  ॥ स्क्प्_२०।१० ॥  
नमः कामाङ्गनाशाय योगसम्भवहेतवे  ।  
नमः पर्वतवासाय ध्यानगम्याय वेधसे  ॥ स्क्प्_२०।११ ॥  
ऋषीणां पतये नित्यं देवानां पतये नमः  ।  
वेदानां पतये चैव योगिनां पतये नमः  ॥ स्क्प्_२०।१२ ॥  
प्रधानाय नमो नित्यं तत्त्वायामरसञ्ज्ञिणे  ।  
वरदाय च भक्तानां नमः सर्वगताय च  ॥ स्क्प्_२०।१३ ॥  
तन्मात्रेन्द्रियभूतानां विकाराणां गुणैः सह  ।  
स्रष्ट्रे च पतये चैव नमश्च प्रभविष्णवे  ॥ स्क्प्_२०।१४ ॥  
जगतः पतये चैव जगत्स्रष्ट्रे नमः सदा  ।  
प्रकृतेः पतये नित्यं पुरुषात्परगामिने  ॥ स्क्प्_२०।१५ ॥  
ईश्वराय नमो नित्यं योगगम्याय रंहसे  ।  
संसारोत्पत्तिनाशाय सर्वकामप्रदाय च  ॥ स्क्प्_२०।१६ ॥  
शरण्याय नमो नित्यं नमो भस्माङ्गरागिणे  ।  
नमस्ते ऽयोग्रहस्ताय तेजसां पतये नमः  ॥ स्क्प्_२०।१७ ॥  
सूर्यानिलहुताशाम्बु- चन्द्राकाशधराय च  ।  
स्थिताय सर्वदा नित्यं नमस्त्रैलोकवेधसे  ॥ स्क्प्_२०।१८ ॥  
स्तोतव्यस्य कुतो देव विश्रामस्तव विद्यते  ।  
यदा हेतुस्त्वमेवास्य जगतः स्थितिनाशयोः  ॥ स्क्प्_२०।१९ ॥  
अशरण्यस्य देवेश त्वत्तश्च शरणार्थिनः  ।  
प्रसादं परमालम्ब्य वरदो भव विश्वकृत्  ॥ स्क्प्_२०।२० ॥  
  
सनत्कुमार उवाच  
यः स्तोत्रमेतदखिलं पठते द्विजन्मा प्रातः शुचिर्नियमवान्पुरतो द्विजानाम्  ।  
तं ब्रह्मराक्षसनिशाचरभूतयक्षा हिंसन्ति नो द्विपदपन्नगपूतनाश्च  ॥ स्क्प्_२०।२१ ॥  
ततः स भगवान्देवः स्तूयमानः सहोमया  ।  
उवाच वरदो ऽस्मीति ब्रूहि यत्ते मनोगतम्  ॥ स्क्प्_२०।२२ ॥  
तमेवंवादिनं देवं शिलादो ऽभ्यर्चयत्तदा  ।  
उवाच चेदं देवेशं स वाचा सज्जमानया  ॥ स्क्प्_२०।२३ ॥  
भगवन्यदि तुष्टो ऽसि यदि देयो वरश्च मे  ।  
इच्छाम्यात्मसमं पुत्रं मृत्युहीनमयोनिजम्  ॥ स्क्प्_२०।२४ ॥  
एवमुक्तस्ततो देवः प्रीयमाणस्त्रिलोचनः  ।  
एवमस्त्विति तं प्रोच्य तत्रैवान्तरधीयत  ॥ स्क्प्_२०।२५ ॥  
गते तस्मिन्महेष्वासे ऋषिः परमपूजितः  ।  
स्वमाश्रममुपागम्य ऋषिभ्यो ऽकथयत्ततः  ॥ स्क्प्_२०।२६ ॥  
तैः प्रशस्तस्ततश्चैव कालेन मुनिसत्तम  ।  
यियक्षुर्यज्ञभूमिं स्वां लाङ्गलेन चकर्ष ताम्  ॥ स्क्प्_२०।२७ ॥  
तस्यां तु कृष्यमाणायां सीतायां तत्समुत्थितः  ।  
संवर्तकानलप्रख्यः कुमारः प्रत्यदृश्यत  ॥ स्क्प्_२०।२८ ॥  
स तं दृष्ट्वा तथोद्भूतं कुमारं दीप्ततेजसम्  ।  
राक्षसो ऽयमिति ज्ञात्वा भयान्नोपससार तम्  ॥ स्क्प्_२०।२९ ॥  
कुमारो ऽपि तथोद्भूतः पितरं दीप्ततेजसम्  ।  
उपासर्पत दीनात्मा तात तातेति चाब्रवीत्  ॥ स्क्प्_२०।३० ॥  
स तातेत्युच्यमानो ऽपि यदा तं नाभ्यनन्दत  ।  
ततो वायुस्तमाकाशे शिलादं प्राह सुस्वरम्  ॥ स्क्प्_२०।३१ ॥  
  
वायुरुवाच  
शालङ्कायन पुत्रस्ते यो ऽसौ देवेन शम्भुना  ।  
अयोनिजः पुरा दत्तः स एष प्रतिनन्दय  ॥ स्क्प्_२०।३२ ॥  
यस्मान्नन्दीकरस्ते ऽयं सदैव द्विजसत्तम  ।  
तस्मान्नन्दीति नाम्नायं भविष्यति सुतस्तव  ॥ स्क्प्_२०।३३ ॥  
  
सनत्कुमार उवाच  
ततः स वायुवचनान् नन्दिनं परिषस्वजे  ।  
गृहीत्वा चाश्रमं स्वेन सो ऽनयत्तुष्टिवर्धनम्  ।  
चूडोपनयनादीनि कर्माण्यस्य चकार सः  ॥ स्क्प्_२०।३४ ॥  
कृत्वा चाध्यापयामास वेदान्साङ्गानशेषतः  ।  
आयुर्वेदं धनुर्वेदं गान्धर्वं शब्दलक्षणम्  ॥ स्क्प्_२०।३५ ॥  
हस्तिनां चरितं यच्च नरनार्योश्च लक्षणम्  ।  
शिल्पानि चैव सर्वाणि निमित्तज्ञानमेव च  ॥ स्क्प्_२०।३६ ॥  
भूतग्रामचिकित्सां च मातॄणां चरितं च यत्  ।  
भुजङ्गानां च सर्वेषां यच्च किञ्चिद्विचेष्टितम्  ।  
अब्दैरधीतवान्सर्वं व्यास पञ्चभिरेव च  ॥ स्क्प्_२०।३७ ॥  
दक्षः शुचिरदीनात्मा प्रियवागनसूयकः  ।  
सर्वलोकप्रियो नित्यं मनोनयननन्दनः  ॥ स्क्प्_२०।३८ ॥  
तस्याथ सप्तमे वर्षे ऋषी दिव्यौ तपोधनौ  ।  
आश्रमं समनुप्राप्तौ शिलादस्य महौजसौ  ॥ स्क्प्_२०।३९ ॥  
तावभ्यर्च्य यथान्यायं शिलादः सुमहातपाः  ।  
सुखासीनौ समालक्ष्य आसने परमार्चितौ  ॥ स्क्प्_२०।४० ॥  
मित्रावरुणनामानौ तपोयोगबलान्वितौ  ।  
अभिज्ञौ सर्वभूतानां त्रैलोक्ये सचराचरे  ॥ स्क्प्_२०।४१ ॥  
ताभ्यामनुज्ञातश्चैव निषसाद वरासने  ।  
उपविष्टस्ततः प्रीत इष्टाभिर्वाग्भिरस्तुवत्  ॥ स्क्प्_२०।४२ ॥  
ताभ्यां पृष्टश्च कच्चित्ते पुत्रस्तुष्टिप्रदः शुभः  ।  
स्वाध्यायनियतः कच्चित् कच्चिद्धर्मस्य सन्ततिः  ॥ स्क्प्_२०।४३ ॥  
कच्चिन्न वृद्धान्बालो न गुरून्वाप्यवमन्यते  ।  
कच्चिन्नियमवांश्चैव कच्चित्तुष्टिप्रदः सताम्  ॥ स्क्प्_२०।४४ ॥  
स एवमुक्तस्तेजस्वी शिलादः पुत्रवत्सलः  ।  
उवाच गुणवान्सम्यक् कुलवंशविवर्धनः  ॥ स्क्प्_२०।४५ ॥  
तमाहूय स तुष्ट्या तु पुत्रं नन्दिनमच्युतम्  ।  
तयोः पादेषु शिरसा अपातयत नन्दिनम्  ॥ स्क्प्_२०।४६ ॥  
तौ तु तस्याशिषं देवौ प्रयुङ्क्तो धर्मनित्यताम्  ।  
गुरुशुश्रूषणे भावं लोकांश्चैव तथाक्षयान्  ॥ स्क्प्_२०।४७ ॥  
  
सनत्कुमार उवाच  
शिलादस्तामथालक्ष्य आशिषं देवयोस्तदा  ।  
विसृज्य नन्दिनं भीतः सो ऽपृच्छदृषिसत्तमौ  ॥ स्क्प्_२०।४८ ॥  
  
शिलाद उवाच  
भगवन्तावृषी सत्यौ गतिज्ञौ सर्वदेहिनाम्  ।  
किमर्थं मम पुत्रस्य दीर्घमायुरुभावपि  ।  
प्रयुक्तवन्तौ सम्यक्तु नाशिषं मुनिसत्तमौ  ॥ स्क्प्_२०।४९ ॥  
  
मित्रावरुणावूचतुः  
तवैष तनयस्तात अल्पायुः सर्वसम्मतः  ।  
अतो ऽन्यद्वर्षमेकं वै जीवितं धारयिष्यति  ॥ स्क्प्_२०।५० ॥  
  
सनत्कुमार उवाच  
ततः स शोकसन्तप्तो न्यपतद्भुवि दुःखितः  ।  
विसृज्य ऋषिशार्दूलाव् एकाकी विललाप च  ॥ स्क्प्_२०।५१ ॥  
तस्य शोकाद्विलपतः स्वरं श्रुत्वा सुतः शुभः  ।  
नन्द्यागात्तमथापश्यत् पितरं दुःखितं भृशम्  ॥ स्क्प्_२०।५२ ॥  
  
नन्द्युवाच  
केन त्वं तात दुःखेन दूयमानः प्ररोदिषि  ।  
दुःखं ते कुत उद्भूतं ज्ञातुमिच्छाम्यहं पितः  ॥ स्क्प्_२०।५३ ॥  
  
शिलाद उवाच  
पुत्र त्वं किल वर्षेण जीवितं सम्प्रहास्यसि  ।  
ऊचतुस्तावृषीत्येवं ततो मां कृच्छ्रमाविशत्  ॥ स्क्प्_२०।५४ ॥  
  
नन्द्युवाच  
सत्यं देवऋषी तात न तावनृतमूचतुः  ।  
तथापि तु न मृत्युर्मे प्रभविष्यति मा शुचः  ॥ स्क्प्_२०।५५ ॥  
  
शिलाद उवाच  
किं तपः किं परिज्ञानं को योगः कः श्रमश्च ते  ।  
येन त्वं मृत्युमुद्युक्तं वञ्चयिष्यसि कथ्यताम्  ॥ स्क्प्_२०।५६ ॥  
  
नन्द्युवाच  
न तात तपसा मृत्युं वञ्चयिष्ये न विद्यया  ।  
महादेवप्रसादेन मृत्युं जेष्यामि नान्यथा  ॥ स्क्प्_२०।५७ ॥  
द्रक्ष्यामि शङ्करं देवं ततो मृत्युर्न मे भवेत्  ।  
नष्टे मृत्यौ त्वया सार्धं चिरं वत्स्यामि निर्वृतः  ॥ स्क्प्_२०।५८ ॥  
  
शिलाद उवाच  
मया वर्षसहस्रेण तपस्तप्त्वा सुदुश्चरम्  ।  
महादेवः पुरा दृष्टो लब्धस्त्वं मे यतः सुतः  ॥ स्क्प्_२०।५९ ॥  
भवांस्तु वर्षेणैकेन तपसा नातिभावितः  ।  
कथं द्रष्टा महादेवम् एतदिच्छामि वेदितुम्  ॥ स्क्प्_२०।६० ॥  
  
नन्द्युवाच  
न तात तपसा देवो दृश्यते न च विद्यया  ।  
शुद्धेन मनसा भक्त्या दृश्यते परमेश्वरः  ॥ स्क्प्_२०।६१ ॥  
त्वया विसृष्टो गत्वाहम् अचिरेण त्रिलोचनम्  ।  
द्रष्टा तात न सन्देहो विसृजाशु ततस्तु माम्  ॥ स्क्प्_२०।६२ ॥  
तिष्ठन्तं मां यमो ऽभ्येत्य पश्यतस्ते ऽभिसम्मतम्  ।  
न हिंसति तथा तस्माद् इतस्तात व्रजाम्यहम्  ॥ स्क्प्_२०।६३ ॥  
तिष्ठन्तं वा शयानं वा धावन्तं पतितं तथा  ।  
न प्रतीक्षति वै मृत्युर् इति बुद्ध्वा शमं व्रज  ॥ स्क्प्_२०।६४ ॥  
अवतीर्य जलं दिव्यं भावं शुद्धं समास्थितः  ।  
अभ्यस्य रौद्रमध्यायं ततो द्रक्ष्यामि शङ्करम्  ॥ स्क्प्_२०।६५ ॥  
जपतश्चापि युक्तस्य रुद्रभावार्पितस्य च  ।  
न मृत्युकाला बहवः करिष्यन्ति मम व्यथाम्  ॥ स्क्प्_२०।६६ ॥  
  
सनत्कुमार उवाच  
तमेवंवादिनं मत्वा ब्रुवाणं शुद्धया गिरा  ।  
व्यसर्जयददीनात्मा कृच्छ्रात्पुत्रं महातपाः  ॥ स्क्प्_२०।६७ ॥  
अभिवन्द्य पितुः पादौ शिरसा स महायशाः  ।  
प्रदक्षिणं समावृत्य सम्प्रतस्थे ऽतिनिश्चितः  ॥ स्क्प्_२०।६८ ॥  
अभिवाद्य ऋषीन्सर्वान् स दिदृक्षुरुदारधीः  ।  
मुनिः स देवमगमत् प्रणतार्तिहरं हरम्  ॥ स्क्प्_२०।६९ ॥  
  
  
इति स्कन्दपुराणे विंशतितमो ऽध्यायः  
  
____________________________________________________________________________  
  
  
स्कन्दपुरन २१  
  
सनत्कुमार उवाच  
निर्गतो ऽथ ततो नन्दी जगाम सरितां वराम्  ।  
भुवनामिति विख्यातां सर्वलोकसुखावहाम्  ॥ स्क्प्_२१।१ ॥  
तां प्रविश्य ततो धीमान् एकाग्रो ह्रदमास्थितः  ।  
स जजाप तदा रुद्रान् मृत्योर्भीतः समाहितः  ॥ स्क्प्_२१।२ ॥  
जपता तेन तत्रैव तत्परेण तदाशिषा  ।  
कोटिरेका यदा जप्ता तदा देवस्तुतोष ह  ॥ स्क्प्_२१।३ ॥  
तमागत्याह भगवाञ् छर्व उग्रः कपर्दिमान्  ।  
नन्दिंस्तुष्टो ऽस्मि भद्रं ते वरं वृणु यथेप्सितम्  ॥ स्क्प्_२१।४ ॥  
उवाच प्रणतो भूत्वा प्रणतार्तिहरं हरम्  ।  
द्वितीयां जप्तुमिच्छामि कोटिं भगवतां विभो  ।  
एवमस्त्विति देवो ऽपि प्रोच्यागच्छद्यथागतम्  ॥ स्क्प्_२१।५ ॥  
  
सनत्कुमार उवाच  
सो ऽवतीर्य ततो भूयः प्रयतात्मा तथैव ह  ।  
जजाप कोटिमन्यां तु रुद्रमेवानुचिन्तयन्  ॥ स्क्प्_२१।६ ॥  
द्वितीयायां ततः कोट्यां सम्पूर्णायां वृषध्वजः  ।  
अभ्याजगाम तं चैव वरदो ऽस्मीत्यभाषत  ॥ स्क्प्_२१।७ ॥  
स प्राह भगवन्कोटिं तृतीयामपि कालहन्  ।  
जप्तुमिच्छामि देवेश त्वत्प्रसादादहं विभो  ॥ स्क्प्_२१।८ ॥  
एवमस्त्विति भूयो ऽपि भगवान्प्रत्युवाच ह  ।  
उक्त्वा जगाम स्वं वेश्म देव्या सह महाद्युतिः  ॥ स्क्प्_२१।९ ॥  
ततस्तृतीयां रुद्राणां कोटिमन्यां जजाप ह  ।  
युगान्तादित्यसङ्काशस् ततः समभवद्द्विजः  ॥ स्क्प्_२१।१० ॥  
तस्य कोटीत्रये व्यास समाप्ते ज्वलनत्विषः  ।  
सोमः सह गणैर्देवस् तं देशमुपचक्रमे  ॥ स्क्प्_२१।११ ॥  
स तं करेण सङ्गृह्य उद्धृत्य सलिलाच्च ह  ।  
सम्मृजानो ऽग्रहस्तेन नन्दिनं कालहाब्रवीत्  ॥ स्क्प्_२१।१२ ॥  
  
देव उवाच  
शैलादे वरदो ऽहं ते तपसानेन तोषितः  ।  
साधु जप्तं त्वया धीमन् ब्रूहि यत्ते मनोगतम्  ॥ स्क्प्_२१।१३ ॥  
  
शैलादिरुवाच  
जपेयं कोटिमन्यां तु भूयो ऽपि तव तेजसा  ।  
वरमेतं वृणे देव यदि तुष्टो ऽसि मे विभो  ॥ स्क्प्_२१।१४ ॥  
  
भगवानुवाच  
किं ते जप्तेन भूयो ऽपि तुष्टो ऽस्मि तव सर्वथा  ।  
यद्यत्त्वं वृणुषे कामं सर्वं तत्प्रददानि ते  ॥ स्क्प्_२१।१५ ॥  
ब्रह्मत्वमथ विष्णुत्वम् इन्द्रत्वमथ वायुताम्  ।  
आदित्यो भव रुद्रो वा ब्रूहि किं वा ददानि ते  ॥ स्क्प्_२१।१६ ॥  
  
सनत्कुमार उवाच  
स एवमुक्तो देवेन शिरसा पादयोर्नतः  ।  
तुष्टाव पुरकामाङ्ग- क्रतुपर्वतनाशनम्  ॥ स्क्प्_२१।१७ ॥  
  
नन्द्युवाच  
नमो देवातिदेवाय महादेवाय वै नमः  ।  
नमः कामाङ्गनाशाय नीलकण्ठाय वै नमः  ॥ स्क्प्_२१।१८ ॥  
नमस्तुषितनाशाय त्रैलोक्यदहनाय च  ।  
नमः कालोग्रदण्डाय उग्रदण्डाय वै नमः  ॥ स्क्प्_२१।१९ ॥  
नमो नीलशिखण्डाय सहस्रशिरसे नमः  ।  
सहस्रपाणये चैव सहस्रचरणाय च  ॥ स्क्प्_२१।२० ॥  
सर्वतःपाणिपादाय सर्वतोक्षिमुखाय च  ।  
सर्वतःश्रुतये चैव सर्वमावृत्य तिष्ठते  ॥ स्क्प्_२१।२१ ॥  
नमस्ते रुक्मवर्णाय तथैवातीन्द्रियाय च  ।  
नमः कनकलिङ्गाय सर्वलिङ्गाय वै नमः  ॥ स्क्प्_२१।२२ ॥  
नमश्चन्द्रार्कवर्णाय योगेशायाजिताय च  ।  
पिनाकपाणये चैव शूलमुद्गरपाणये  ॥ स्क्प्_२१।२३ ॥  
गदिने खड्गिने चैव परश्वधधराय च  ।  
रथिने वर्मिणे चैव महेष्वासाय वै नमः  ॥ स्क्प्_२१।२४ ॥  
नमस्त्रिशूलहस्ताय उग्रदण्डधराय च  ।  
नमो गणाधिपतये रुद्राणां पतये नमः  ॥ स्क्प्_२१।२५ ॥  
नमः सहस्रनेत्राय शतनेत्राय वै नमः  ।  
आदित्यानां च पतये वसूनां पतये नमः  ॥ स्क्प्_२१।२६ ॥  
नमः पृथिव्याः पतये आकाशपतये नमः  ।  
नमः स्वर्लोकपतये उमायाः पतये नमः  ॥ स्क्प्_२१।२७ ॥  
नमो योगाधिपतये सर्वयोगप्रदाय च  ।  
ध्यानिने ध्यायमानाय ध्यानिभिः संस्तुताय च  ॥ स्क्प्_२१।२८ ॥  
मृत्यवे कालदण्डाय यमाय च महात्मने  ।  
देवाधिपतये चैव दिव्यसंहननाय च  ॥ स्क्प्_२१।२९ ॥  
यज्ञाय वसुदानाय स्वर्गायाजन्मदाय च  ।  
सवित्रे सर्वदेवानां धर्मायानेकरूपिणे  ॥ स्क्प्_२१।३० ॥  
अमृताय वरेण्याय सर्वदेवस्तुताय च  ।  
ब्रह्मणश्च शिरोहर्त्रे यज्ञस्य च महात्मनः  ॥ स्क्प्_२१।३१ ॥  
त्रिपुरघ्नाय चोग्राय सर्वाशुभहराय च  ।  
उमादेहार्धरूपाय ललाटनयनाय च  ॥ स्क्प्_२१।३२ ॥  
महिषान्धकभेत्ताय स्रष्ट्रे वै परमेष्ठिने  ।  
ब्रह्मणो गुरवे चैव ब्रह्मणो जनकाय च  ॥ स्क्प्_२१।३३ ॥  
कुमारगुरवे चैव कुमारवरदाय च  ।  
हलिने मुषलघ्नाय महाहासाय वै नमः  ॥ स्क्प्_२१।३४ ॥  
मृत्युपाशोग्रहस्ताय तक्षकब्रह्मसूत्रिणे  ।  
सविद्युद्घनवाहाय तथैव वृषयायिने  ॥ स्क्प्_२१।३५ ॥  
हिमवद्विन्ध्यवासाय मेरुपर्वतवासिने  ।  
कैलासवासिने चैव धनेश्वरसखाय च  ॥ स्क्प्_२१।३६ ॥  
विष्णोर्देहार्धदत्ताय तस्यैव वरदाय च  ।  
सर्वभूतासमज्ञाय सर्वभूतानुकम्पिने  ॥ स्क्प्_२१।३७ ॥  
अन्तर्भूताधिभूताय प्राणिनां जीवदाय च  ।  
मनसे मन्यमानाय अतिमानाय चैव हि  ॥ स्क्प्_२१।३८ ॥  
बुध्यमानाय बुद्धाय द्रष्ट्रे वै चक्षुषे नमः  ।  
नमस्ते स्पर्शयित्रे च तथैव स्पर्शनाय च  ॥ स्क्प्_२१।३९ ॥  
नमस्ते रसयित्रे च तथैव रसनाय च  ।  
नमो घ्राणाय घ्रात्रे च श्रोत्रे श्रोत्राय चैव हि  ।  
हस्तिने चैव हस्ताय तथा पादाय पादिने  ॥ स्क्प्_२१।४० ॥  
नमो ऽस्त्वानन्दकर्त्रे च आनन्दाय च वै नमः  ।  
वाचे ऽथ वाग्मिने चैव तन्मात्राय महात्मने  ॥ स्क्प्_२१।४१ ॥  
सूक्ष्माय चैव स्थूलाय सत्त्वाय रजसे नमः  ।  
नमश्च तमसे नित्यं क्षेत्रज्ञायाजिताय च  ॥ स्क्प्_२१।४२ ॥  
विष्णवे लोकतन्त्राय प्रजानां पतये नमः  ।  
मनवे सप्तऋषये तप्यमानाय तापिने  ॥ स्क्प्_२१।४३ ॥  
ब्रह्मण्यायाथ शुद्धाय तथा दुर्वाससे नमः  ।  
शिल्पिने शिल्पनाथाय विदुषे विश्वकर्मणे  ॥ स्क्प्_२१।४४ ॥  
अत्रये भृगवे चैव तथैवाङ्गिरसे नमः  ।  
पुलहाय पुलस्त्याय क्रतुदक्षानलाय च  ॥ स्क्प्_२१।४५ ॥  
धर्माय रुचये चैव वसिष्ठाय नमो ऽस्तु ते  ।  
भूताय भूतनाथाय कुष्माण्डपतये नमः  ॥ स्क्प्_२१।४६ ॥  
तिष्ठते द्रवते चैव गायते नृत्यते ऽपि च  ।  
अवश्यायाप्यवध्याय अजरायामराय च  ॥ स्क्प्_२१।४७ ॥  
अक्षयायाव्ययायैव तथाप्रतिहताय च  ।  
अनावेश्याय सर्वेषां दृश्यायादृश्यरूपिणे  ॥ स्क्प्_२१।४८ ॥  
सूक्ष्मेभ्यश्चापि सूक्ष्माय सर्वगाय महात्मने  ।  
नमस्ते भगवंस्त्र्यक्ष नमस्ते भगवञ्छिव  ।  
नमस्ते सर्वलोकेश नमस्ते लोकभावन  ॥ स्क्प्_२१।४९ ॥  
न मे देवाधिपत्येन ब्रह्मत्वेनाथवा पुनः  ।  
न विष्णुत्वेन देवेश नापीन्द्रत्वेन भूतप  ।  
इच्छाम्यहं तवेशान गणत्वं नित्यमव्ययम्  ॥ स्क्प्_२१।५० ॥  
नित्यं त्वां सगणं साम्बं प्रसन्नं सपरिच्छदम्  ।  
द्रष्टुमिच्छामि देवेश एष मे दीयतां वरः  ॥ स्क्प्_२१।५१ ॥  
त्वं नो गतिः पुरा देव त्वं चैवार्तायनं प्रभुः  ।  
शरणं च त्वमेवाथ नान्यं पश्यामि कर्हिचित्  ॥ स्क्प्_२१।५२ ॥  
त्वया त्यक्तस्य चैवाशु विनाशो नात्र संशयः  ।  
अन्यां गतिं न पश्यामि यस्या आत्यन्तिकं शुभम्  ॥ स्क्प्_२१।५३ ॥  
अनुरक्तं च भक्तं च त्वत्परं त्वदपाश्रयम्  ।  
प्रतीच्छ मां सदा देव एष मे दीयतां वरः  ॥ स्क्प्_२१।५४ ॥  
  
सनत्कुमार उवाच  
य इमं प्रातरुत्थाय पठेदविमना नरः  ।  
स देहभेदमासाद्य नन्दीश्वरसमो भवेत्  ॥ स्क्प्_२१।५५ ॥  
यश्चेमं शृणुयान्नित्यं श्रावयेद्वा द्विजातिषु  ।  
सो ऽश्वमेधफलं प्राप्य रुद्रलोके महीयते  ॥ स्क्प्_२१।५६ ॥  
श्रुत्वा सकृदपि ह्येतं स्तवं पापप्रणाशनम्  ।  
यत्र तत्र मृतो व्यास न दुर्गतिमवाप्नुयात्  ॥ स्क्प्_२१।५७ ॥  
यो ऽधीत्य नित्यं स्तवमेतमग्र्यं देवं सदाभ्यर्चयते यतात्मा  ।  
किं तस्य यज्ञैर्विविधैश्च दानैस् तीर्थैः सुतप्तैश्च तथा तपोभिः  ॥ स्क्प्_२१।५८ ॥  
  
  
इति स्कन्दपुराण एकविंशतिमो ऽध्यायः  
  
____________________________________________________________________________  
  
  
स्कन्दपुरन २२  
  
सनत्कुमार उवाच  
ततस्तु देवदेवेशो भक्त्या परमया युतम्  ।  
अश्रुपूर्णेक्षणं दीनं पादयोः शिरसा नतम्  ॥ स्क्प्_२२।१ ॥  
कराभ्यां सुसुखाभ्यां तु सङ्गृह्य परमार्तिहा  ।  
उत्थाप्य नयने सोमः अश्रुपूर्णे ममार्ज ह  ॥ स्क्प्_२२।२ ॥  
उवाच चैनं तुष्टात्मा वचसाप्याययन्निव  ।  
निरीक्ष्य गणपान्सर्वान् देव्या सह तदा प्रभुः  ॥ स्क्प्_२२।३ ॥  
  
देव उवाच  
जाने भक्तिं तव मयि जाने चार्तिं तवानघ  ।  
तस्य सर्वस्य शैलादे उदर्कं सन्निशामय  ॥ स्क्प्_२२।४ ॥  
अमरो जरया त्यक्तो नित्यं दुःखविवर्जितः  ।  
अक्षयश्चाव्ययश्चैव सपिता ससुहृज्जनः  ॥ स्क्प्_२२।५ ॥  
ममेष्टो गणपश्चैव मद्वीर्यो मत्पराक्रमः  ।  
इष्टो मम सदा चैव मम पार्श्वगतः सदा  ।  
मद्रूपश्चैव भविता महायोगबलान्वितः  ॥ स्क्प्_२२।६ ॥  
ऋद्धिमच्चैव ते द्वीपं क्षीरोदममृताकरम्  ।  
संवासं सम्प्रयच्छामि तत्र रंस्यसि सर्वदा  ॥ स्क्प्_२२।७ ॥  
कुशेशयमयीं मालाम् अवमुच्यात्मनस्ततः  ।  
आबबन्ध महातेजा नन्दिने दिव्यरूपिणीम्  ॥ स्क्प्_२२।८ ॥  
स तया मालया नन्दी बभौ कण्ठावसक्तया  ।  
त्र्यक्षो दशभुजः श्रीमान् द्वितीय इव शङ्करः  ॥ स्क्प्_२२।९ ॥  
ततस्तं वै समादाय हस्तेन भगवान्हरः  ।  
उवाच ब्रूहि किं ते ऽद्य ददानि वरमुत्तमम्  ॥ स्क्प्_२२।१० ॥  
आश्रमश्चायमत्यर्थं तपसा तव भावितः  ।  
जप्येश्वर इति ख्यातो मम गुह्यो भविष्यति  ॥ स्क्प्_२२।११ ॥  
समन्ताद्योजनं क्षेत्रं दिव्यं देवगणैर्वृतम्  ।  
सिद्धचारणसङ्कीर्णम् अप्सरोगणसेवितम्  ।  
सिद्धिक्षेत्रं परं गुह्यं भविष्यति न संशयः  ॥ स्क्प्_२२।१२ ॥  
कर्मणा मनसा वाचा यत्किञ्चित्कुरुते नरः  ।  
शुभं वाप्यशुभं वात्र सर्वं भवितृ तच्छुभम्  ॥ स्क्प्_२२।१३ ॥  
जाप्यं मानसं तुल्यं वै रुद्राणां तद्भविष्यति  ।  
यत्र तत्र मृता मर्त्या यास्यन्ति तव लोकताम्  ॥ स्क्प्_२२।१४ ॥  
ततो जटास्रुतं वारि गृहीत्वा हारनिर्मलम्  ।  
उक्त्वा नदी भवस्वेति विससर्ज महातपाः  ॥ स्क्प्_२२।१५ ॥  
सा ततो दिव्यतोया च पुण्या मणिजला शुभा  ।  
हंसकारण्डवाकीर्णा चक्रवाकोपशोभिता  ।  
पद्मोत्पलवनोपेता प्रावर्तत महानदी  ॥ स्क्प्_२२।१६ ॥  
स्त्रीरूपधारिणी चैव प्राञ्जलिः शिरसा नता  ।  
पद्मोत्पलदलाभाक्षी महादेवमुपस्थिता  ॥ स्क्प्_२२।१७ ॥  
तामुवाच ततो देवो नदीं स्वयमुपस्थिताम्  ।  
यस्माज्जटोदकाद्देवि प्रवृत्ता त्वं शुभानने  ।  
तस्माज्जटोदा नाम्ना त्वं भविष्यसि सरिद्वरा  ॥ स्क्प्_२२।१८ ॥  
त्वयि स्नानं तु यः कुर्याच् छुचिः प्रयतमानसः  ।  
सो ऽश्वमेधफलं प्राप्य रुद्रलोके महीयते  ॥ स्क्प्_२२।१९ ॥  
  
सनत्कुमार उवाच  
ततो देव्या महादेवो नन्दीश्वरमतिप्रभम्  ।  
पुत्रस्ते ऽयमिति प्रोच्य पादयोस्तं व्यनामयत्  ॥ स्क्प्_२२।२० ॥  
सा तमाघ्राय शिरसि पाणिभ्यां परिमार्जती  ।  
पुत्रप्रेम्णाभ्यषिञ्चत्तं स्रोतोभिः स्तनजैस्त्रिभिः  ।  
पयसा शङ्खगौरेण देवी देवं निरीक्षती  ॥ स्क्प्_२२।२१ ॥  
तानि स्रोतांसि त्रीण्यस्याः स्रुतान्योघवती नदी  ।  
नदीं त्रिस्रोतसीं पुण्यां ततस्तामवदद्धरः  ॥ स्क्प्_२२।२२ ॥  
त्रिस्रोतसं नदीं दृष्ट्वा वृषः परमहर्षितः  ।  
ननर्द नादात्तस्माच्च सरिदन्या ततो ऽभवत्  ॥ स्क्प्_२२।२३ ॥  
यस्माद्वृषभनादेन प्रवृत्ता सा महानदी  ।  
तस्माड्ढित्किरिकां तां वै उवाच वृषभध्वजः  ॥ स्क्प्_२२।२४ ॥  
जाम्बूनदमयं चित्रं स्वं देवः परमाद्भुतम्  ।  
मुकुटं चाबबन्धास्मै कुण्डले चामृतोद्भवे  ॥ स्क्प्_२२।२५ ॥  
तं तथाभ्यर्चितं व्योम्नि दृष्ट्वा मेघः प्रभाकरः  ।  
देवोपवाह्यः सिषिचे सनादः सतडिद्गुणः  ॥ स्क्प्_२२।२६ ॥  
तस्याभिषिक्तस्य तदा प्रवृत्ते स्रोतसी भृशम्  ।  
यस्मात्सुवर्णान्निःसृत्य नद्येका सम्प्रवर्तत  ।  
स्वर्णोदकेति नाम्ना तां महादेवो ऽभ्यभाषत  ॥ स्क्प्_२२।२७ ॥  
जाम्बूनदमयाद्यस्माद् द्वितीया मुकुटाच्छुभात्  ।  
प्रावर्तत नदी पुण्या ऊचुर्जम्बूनदीति ताम्  ॥ स्क्प्_२२।२८ ॥  
एतत्पञ्चनदं नाम जप्येश्वरसमीपगम्  ।  
व्याख्यातं फलमेतासां जटोदायां महात्मना  ॥ स्क्प्_२२।२९ ॥  
तच्च पञ्चनदं दिव्यं देवं जप्येश्वरं च तम्  ।  
त्रिरात्रोपोषितो गत्वा स्नात्वाभ्यर्च्य च शूलिनम्  ॥ स्क्प्_२२।३० ॥  
नन्दीश्वरस्यानुचरः क्षीरोदनिलयो भवेत्  ॥ स्क्प्_२२।३१ ॥  
यस्तु जप्येश्वरे प्राणान् परित्यजति दुस्त्यजान्  ।  
नियमेनान्यथा वापि स मे गणपतिर्भवेत्  ॥ स्क्प्_२२।३२ ॥  
नन्दीश्वरसमो नित्यः शाश्वतः अक्षयो ऽव्ययः  ।  
मम पार्श्वादनपगः प्रियः सम्मत एव च  ॥ स्क्प्_२२।३३ ॥  
जप्येश्वरं पञ्चनदं च तद्वै यो मानवो ऽभ्येत्य जहाति देहम्  ।  
स मे सदा स्याद्गणपो वरिष्ठस् त्वया समः कान्तिवपुश्च नित्यम्  ॥ स्क्प्_२२।३४ ॥  
  
  
इति स्कन्दपुराणे द्वाविंशतिमो ऽध्यायः  
  
____________________________________________________________________________  
  
  
स्कन्दपुरन २३  
  
सनत्कुमार उवाच  
भगवान्देवदेवेशः सर्वभूतपतिर्हरः  ।  
देवीमुवाच वागीश उमां गिरिवरात्मजाम्  ॥ स्क्प्_२३।१ ॥  
देवि नन्दीश्वरं देवम् अभिषेक्ष्यामि भूतपम्  ।  
गणानावाहयिष्यामि किं वा त्वं मन्यसे ऽव्यये  ॥ स्क्प्_२३।२ ॥  
  
देव्युवाच  
सप्तलोकाधिपत्यं च गणेशानां तथैव च  ।  
सर्वमर्हति देवेश नन्दी पुत्रो ममाग्रजः  ॥ स्क्प्_२३।३ ॥  
  
सनत्कुमार उवाच  
ततः स भगवान्देवः सुरशत्रुनिषूदनः  ।  
प्राङ्मुखः स गणेशानाम् आह्वानमकरोत्तदा  ॥ स्क्प्_२३।४ ॥  
ततः सहस्रशस्तत्र गणाध्यक्षा मुदा युताः  ।  
सम्प्राप्ताः सर्वलोकेशास् तच्छृणुष्व महामुने  ॥ स्क्प्_२३।५ ॥  
ततः करालदशनो भृकुटीभूषिताननः  ।  
शङ्खहाराम्बुगौरश्च दंष्ट्री स्रग्मी त्रिलोचनः  ॥ स्क्प्_२३।६ ॥  
जटासहस्रोर्ध्वशिरा ज्वालाकेशो महाहनुः  ।  
अग्न्यङ्गारकनेत्रश्च भुजगाबद्धमेखलः  ॥ स्क्प्_२३।७ ॥  
विद्युज्जिह्वो महाकायस् तथा चैवोर्ध्वमेहनः  ।  
सर्पयज्ञोपवीती च परश्वधधरस्तथा  ॥ स्क्प्_२३।८ ॥  
भुजगाबद्धमौञ्जिश्च भुजगैरेव कङ्कणैः  ।  
अट्टहासान्सृजानश्च अशनीपातसन्निभान्  ।  
दिण्डिरित्येव विख्यातो गणपः समदृश्यत  ॥ स्क्प्_२३।९ ॥  
आत्मनः सदृशानां च कोटीभिर्दशभिर्वृतः  ।  
गणपानां सुरेशानां योगिनां दीप्ततेजसाम्  ॥ स्क्प्_२३।१० ॥  
ततो ऽपरो महाकेशो महाकायोर्ध्वमेहनः  ।  
त्र्यक्षो ऽनलशतप्रख्यः अशनीपातनर्दनः  ॥ स्क्प्_२३।११ ॥  
नृत्यन्गायंश्च चित्राणि कुर्वन्नाट्यान्यनेकशः  ।  
ज्वलदंष्ट्रो महाहासो बृहत्स्कन्धः पिनाकधृक्  ॥ स्क्प्_२३।१२ ॥  
कोटीभिर्दशभिः सार्धं द्विगुणाभिर्महात्मनाम्  ।  
गणानां चित्ररूपाणां युगपत्सम्प्रदृश्यत  ॥ स्क्प्_२३।१३ ॥  
सिंहास्यगजकोकास्यैर् द्वीपिशार्दूलकाननैः  ।  
सो ऽषाढिर्नाम गणपो व्यास तत्र समागतः  ॥ स्क्प्_२३।१४ ॥  
  
सनत्कुमार उवाच  
अथान्यो व्यास सम्प्राप्तो युगान्तादित्यसप्रभः  ।  
शतयोजनबाहुश्च दिग्वासाश्चोर्ध्वमेहनः  ॥ स्क्प्_२३।१५ ॥  
अतिदीर्घो ऽतिमेढ्रश्च लम्बभ्रूः स्थूलनासिकः  ।  
वृत्तास्यश्च महाक्षश्च भृकुटीसंहताननः  ॥ स्क्प्_२३।१६ ॥  
पञ्चयोजनविस्तीर्णो दीर्घो वै तावदेव च  ।  
दंष्ट्राश्चतस्रो वक्त्रेण बिभ्रच्छङ्खेन्दुपाण्डराः  ॥ स्क्प्_२३।१७ ॥  
पञ्चजिह्वोर्ध्वकर्णश्च पाशहस्तो मनोजवः  ।  
वृतः कोटीशतेनैव सदृशानामदृश्यत  ॥ स्क्प्_२३।१८ ॥  
भारभूतीति विख्यातो महायोगबलान्वितः  ।  
गणपो देवदेवस्य समीपं सो ऽभ्यगच्छत  ॥ स्क्प्_२३।१९ ॥  
ततः कुन्देन्दुशङ्खाभं हिमराश्यम्बुसन्निभम्  ।  
मृणालस्फटिकाभं च भस्मकक्षावलम्बनम्  ॥ स्क्प्_२३।२० ॥  
गृहीत्वा चाशनीहासं त्रिपादं चीरवाससम्  ।  
शतोदरं त्रिशिरसं त्रिनेत्रं चोर्ध्वमूर्धजम्  ॥ स्क्प्_२३।२१ ॥  
ज्वालामालाग्रकेशं च व्याघ्रचर्माजिनाम्बरम्  ।  
वायुवेगं महाहासं भुजगाबद्धमेखलम्  ॥ स्क्प्_२३।२२ ॥  
महोरगकृतापीडं शङ्कुकर्णोर्ध्वमेहनम्  ।  
भस्मप्रहरणं चैव महादंष्ट्रं महाहनुम्  ॥ स्क्प्_२३।२३ ॥  
महागणपतिं वीरं ज्वर इत्येव विश्रुतम्  ।  
कोटीशतवृतं तं च गणपं सो ऽन्वपश्यत  ॥ स्क्प्_२३।२४ ॥  
ततो ऽपरः सौम्यरूपो भस्मदिग्धाङ्ग एव च  ।  
त्रिशूलपाणिर्दिग्वासा महायोगबलान्वितः  ॥ स्क्प्_२३।२५ ॥  
बहुवेषधरश्चैव ध्यानयोगपरायणः  ।  
सोमवर्ण इति ख्यातः कोटीशतवृतः प्रभुः  ।  
तादृशानां गणाध्यक्षो देवेनाहूत आगतः  ॥ स्क्प्_२३।२६ ॥  
अथापरो महाकायः शूलपाणिर्महाबलः  ।  
युगान्तानलसङ्काशः स्थिरः स्थिरयशोबलः  ॥ स्क्प्_२३।२७ ॥  
चन्द्रमौलिर्महाकेशश् चतुर्बाहुर्विलोहितः  ।  
एकपादैर्महाकायैस् त्र्यक्षैस्तैः शूलपाणिभिः  ॥ स्क्प्_२३।२८ ॥  
वृतः कोटीशतेनैव स्थाणुस्तत्राभ्यवर्तत  ।  
समहापार्षदो रुद्रः सर्वासुरनिबर्हणः  ॥ स्क्प्_२३।२९ ॥  
ततो ऽपरः पट्टिसेन ह्रस्वपादोदरः शुचिः  ।  
सहस्रबाहुचरणः सहस्राक्षः प्रतापवान्  ॥ स्क्प्_२३।३० ॥  
करालदशनश्चैव कृष्णसर्पाम्बरच्छदः  ।  
त्र्यक्षश्चन्द्रकृतापीडः कण्ठमालाविभूषितः  ॥ स्क्प्_२३।३१ ॥  
उग्रसेन इति ख्यातः कोटीशतवृतः स च  ।  
आगात्समीपं देवस्य आहूतः स्वयमीश्वरः  ॥ स्क्प्_२३।३२ ॥  
ततो ऽपरः समापेदे देवं चन्द्रार्धधारिणम्  ।  
चतुर्वक्त्रो महातेजाश् चतुर्विंशेक्षणः प्रभुः  ॥ स्क्प्_२३।३३ ॥  
सहस्रबाहुर्ज्वालास्यो महानेत्रोर्ध्वमेहनः  ।  
करालदशनश्चैव शङ्कुकर्णो महानखः  ॥ स्क्प्_२३।३४ ॥  
असिपाणिर्महातेजाः शतपादः शतोदरः  ।  
विद्युत्केशो ऽतिहासश्च तथैवोभयतोगतिः  ॥ स्क्प्_२३।३५ ॥  
अजैकपादिति ख्यातो वृतः कोटीशतेन सः  ।  
काञ्चनोपलवृक्षाढ्यः समेघ इव पर्वतः  ॥ स्क्प्_२३।३६ ॥  
  
सनत्कुमार उवाच  
आगात्ततो ऽपरो व्यास गणपः सुमहाबलः  ।  
सर्वतोवदनः श्रीमान् सर्वतःपाणिपादधृक्  ॥ स्क्प्_२३।३७ ॥  
ह्रस्वबाहूरुपादश्च अशनिं धारयञ्छुभम्  ।  
शतैर्वृतश्च कोटीनाम् अष्टाभिस्त्वात्मनः समैः  ।  
निकुम्भ इति विख्यातः शतपादोदराननः  ॥ स्क्प्_२३।३८ ॥  
आगात्ततो ऽपरश्चापि विद्युत्केशो महाबलः  ।  
चन्द्रमालाधरो घोरः प्रहसन्प्रविचालयन्  ॥ स्क्प्_२३।३९ ॥  
दण्डधारी महावक्त्रः शङ्खकुन्देन्दुसप्रभः  ।  
गणकोटीशतवृतः परमं परतापनः  ॥ स्क्प्_२३।४० ॥  
ततो ऽपरः सहस्रेण कोटीनां गणपो वृतः  ।  
सूर्यमालास्रजं बिभ्रद् आजगाम महातपाः  ॥ स्क्प्_२३।४१ ॥  
स सूर्याप्यायनो नाम देवस्य परमप्रियः  ।  
धनुष्पाणिर्महातेजा विश्रुतः समहाद्युतिः  ॥ स्क्प्_२३।४२ ॥  
तथान्यः सर्पमालश्च चक्राभरण एव च  ।  
चक्रायुधो महातेजा ह्रस्वपादकटीकरः  ॥ स्क्प्_२३।४३ ॥  
स नाम्ना विश्रुतो लोके ग्रहाप्यायन इत्युत  ।  
गणकोटिशतैः षड्भिर् वृतः समनुधावत  ॥ स्क्प्_२३।४४ ॥  
शङ्कुकर्णो ऽभ्ययाच्चैव गणकोट्या महाबलः  ।  
नन्दिकश्चापि दशभिः पिङ्गाक्षो ऽष्टाभिरेव च  ।  
विनायकश्चतुःषष्ट्या कुष्माण्डो नाम विश्रुतः  ॥ स्क्प्_२३।४५ ॥  
हिरण्यवर्णः षड्भिश्च एकपादस्तथैव च  ।  
धूम्रकेशो द्वादशभिः पताकी दशभिस्तथा  ॥ स्क्प्_२३।४६ ॥  
सहस्रघण्टो ऽष्टादशभिस् तपः पञ्चभिरेव च  ।  
सहस्रशीर्षः षड्भिश्च भवः कोटिशतावृतः  ॥ स्क्प्_२३।४७ ॥  
वरो दशभिरभ्यागात् कुम्भकर्णस्तथाष्टभिः  ।  
विष्वक्सेनः सहस्रेण अन्नदस्तु शतेन वै  ॥ स्क्प्_२३।४८ ॥  
आवेशनी तथाष्टाभिः सप्तभिश्च प्रवर्तनः  ।  
महारवः सहस्रेण कोटीनां गणपो वृतः  ॥ स्क्प्_२३।४९ ॥  
चतुर्मुखो द्वादशभिस् तथा बाहूपहारकः  ।  
महाकालः शतेनैव तथाग्निशिखरो गणः  ॥ स्क्प्_२३।५० ॥  
आदित्यमूर्धा कोट्या च तथा चैव धनावहः  ।  
सन्नामश्च शतेनैव कुक्कुटो ऽष्टाभिरेव च  ॥ स्क्प्_२३।५१ ॥  
कुन्दश्च पञ्चदशभिस् तथा सङ्कोटको ऽपरः  ।  
अमोघभूतिः कोट्या च तथा द्वौ मेघभूतिकौ  ॥ स्क्प्_२३।५२ ॥  
एकपादो ऽपरः षष्ट्या तथा सप्तशिरा गणः  ।  
महाबलश्च नवभिर् अपस्मारश्च विश्रुतः  ॥ स्क्प्_२३।५३ ॥  
नीलो नवत्या देवेशः पूर्णभद्रस्तथैव च  ।  
निरृतिश्चैव सप्तत्या कोटीनामभ्यगात्सह  ॥ स्क्प्_२३।५४ ॥  
कोटीकोटीसहस्राणां शतैर्विंशतिभिर्वृताः  ।  
ईतयस्तत्र चाजग्मुर् महायोगबलान्विताः  ॥ स्क्प्_२३।५५ ॥  
भूताः कोटिसहस्रेण प्रमथाः कोटिभिस्त्रिभिः  ।  
वीरभद्रश्चतुःषष्ट्या वृषभश्च महाबलः  ॥ स्क्प्_२३।५६ ॥  
मेघः सौदामनीमालो नवत्या संवृतो ऽभ्यगात्  ।  
प्रभाकरश्च विंशत्या विट्पतिश्च महाबलः  ॥ स्क्प्_२३।५७ ॥  
गिरिको मेघनादश्च उदरो मणिरेव च  ।  
काष्ठकर्णश्च दिव्यात्मा बिल्वरूपश्च विश्रुतः  ॥ स्क्प्_२३।५८ ॥  
शतमन्युस्तथा चैव पञ्चाक्षश्चैव वीर्यवान्  ।  
तालकेतुश्च षण्डश्च कापाली गजनाशनः  ॥ स्क्प्_२३।५९ ॥  
संवर्तकस्तथा चैत्रस् त्रैलोक्यदहनस्तथा  ।  
लोकान्तकश्च दीप्तात्मा हेमकुण्डल एव च  ॥ स्क्प्_२३।६० ॥  
मृत्युश्चैव यमश्चैव कालो विषहरस्तथा  ।  
शतमायो महामायः सर्वत्राशरणस्तथा  ।  
एकशृङ्गी च विख्यातस् तथा भृङ्गिरिटिश्च यः  ॥ स्क्प्_२३।६१ ॥  
एते चान्ये च गणपा गुह्या ये च महाबलाः  ।  
तत्राजग्मुर्मुदा युक्ताः सर्वे चित्रास्त्रयोधिनः  ॥ स्क्प्_२३।६२ ॥  
गायन्तश्च द्रवन्तश्च नृत्यन्तश्च महाबलाः  ।  
मुखाडम्बरवाद्यानि नादयन्तस्तथैव च  ॥ स्क्प्_२३।६३ ॥  
रथैर्नागैर्हयैश्चैव वायुमर्कटवाहनाः  ।  
व्याघ्रसिंहबिडालैश्च सर्पैः पक्षिभिरेव च  ॥ स्क्प्_२३।६४ ॥  
श्वापदैश्च तथानेकैर् अन्यैश्च विविधैः शुभैः  ।  
विमानेषु तथारूढा मनुष्येषु तथापरे  ॥ स्क्प्_२३।६५ ॥  
भेरीशङ्खमृदङ्गैश्च पणवानकगोमुखैः  ।  
वादित्रैर्विविधैश्चैव पटहैरेकपुष्करैः  ॥ स्क्प्_२३।६६ ॥  
भेरीझर्झरसन्नादैर् आडम्बरकडिण्डिमैः  ।  
मड्डुकैर्वेणुवीणाभिर् विवृषैस्तुणवैरपि  ॥ स्क्प्_२३।६७ ॥  
दर्दुरैस्तालघातैश्च कच्छपैः पणवैरपि  ।  
वाद्यमानैर्महायोगा आजग्मुर्देवसंसदम्  ॥ स्क्प्_२३।६८ ॥  
ते विश्वकर्माणममित्रसाहा विश्वेशमेकाक्षरमव्ययं च  ।  
सहस्रनेत्रप्रतिमातिभास्वराः प्रणेमुरुच्चैरपि चाभिनेदुः  ॥ स्क्प्_२३।६९ ॥  
  
इति स्कन्दपुराणे त्रयोविंशतिमो ऽध्यायः  
  
  
____________________________________________________________________________  
  
  
स्कन्दपुरन २४  
  
सनत्कुमार उवाच  
ते गणेशा महासत्त्वाः सर्वे देवेश्वरेश्वराः  ।  
प्रणम्य देवं देवीं च इदं वचनमब्रुवन्  ॥ स्क्प्_२४।१ ॥  
भगवन्देवतारिघ्न देवदेवाम्बिकापते  ।  
किमर्थं वयमाहूता आज्ञापय कृतं हि तत्  ॥ स्क्प्_२४।२ ॥  
किं सागराञ्छोषयामो यमं वा सह किङ्करैः  ।  
हन्मो मृत्युमुतामृत्युर् न भवत्वद्य पद्मजः  ॥ स्क्प्_२४।३ ॥  
बद्ध्वेन्द्रं सह देवैश्च सविष्णुं सह वायुना  ।  
आनयामः सुसङ्क्रुद्धा दैत्यान्वा सह दानवैः  ॥ स्क्प्_२४।४ ॥  
कस्याद्य व्यसनं घोरं करिष्यामस्तवाज्ञया  ।  
कस्य वाद्योत्सवं देव सर्वकामसमृद्धिमत्  ॥ स्क्प्_२४।५ ॥  
तांस्तथावादिनः सर्वान् नमतो भक्तवत्सलः  ।  
उवाच देवः सम्पूज्य गणान्गणपतिर्भवः  ॥ स्क्प्_२४।६ ॥  
  
देव उवाच  
शृणुध्वं यत्कृते यूयम् इहाहूता जगद्धिताः  ।  
श्रुत्वा च प्रयतात्मानः कुरुध्वं तदशङ्किताः  ॥ स्क्प्_२४।७ ॥  
नन्दीश्वरो ऽयं पुत्रो नः सर्वेषामीश्वरेश्वरः  ।  
प्रियो ऽग्रनायकश्चैव सेनानीर्वः समाहितः  ॥ स्क्प्_२४।८ ॥  
तमिमं मम सन्देशाद् यूयं सर्वे ऽभिसम्मताः  ।  
सेनान्यमभिषिञ्चध्वं महायोगपतिं पतिम्  ॥ स्क्प्_२४।९ ॥  
अद्यप्रभृति युष्माकम् अयं नन्दीश्वरः शुभः  ।  
प्रियो गौरवयुक्तश्च सेनानीरमरः प्रभुः  ॥ स्क्प्_२४।१० ॥  
  
सनत्कुमार उवाच  
एवमुक्ते भगवता गणपाः सर्व एव ते  ।  
एवमस्त्विति सम्मन्त्र्य सम्भारानाहरंस्ततः  ॥ स्क्प्_२४।११ ॥  
तस्य रूपाश्रयं दिव्यं जाम्बूनदमयं शुभम्  ।  
आसनं मेरुसङ्काशं मनोरममथाहरन्  ॥ स्क्प्_२४।१२ ॥  
शातकुम्भमयं चापि चारुचामीकरप्रभम्  ।  
मुक्तादामावलम्बं च मणिरत्नावभासितम्  ॥ स्क्प्_२४।१३ ॥  
स्तम्भैश्च वैडूर्यमयैः किङ्किणीजालसंवृतम्  ।  
चारुरत्नकसंयुक्तं मण्डपं विश्वतोमुखम्  ।  
कृत्वा चक्रुश्च तन्मध्ये तदासनवरं शुभम्  ॥ स्क्प्_२४।१४ ॥  
तस्याग्रतः पादपीठं नीलं वज्रावभासितम्  ।  
चक्रुः पादप्रतिष्ठार्थं कलशौ चास्य पार्श्वगौ  ।  
सम्पूर्णौ परमाम्भोभिर् अरविन्दावृताननौ  ॥ स्क्प्_२४।१५ ॥  
अग्रतो ऽग्निं समाधाय वृषभं चापि पार्श्वतः  ।  
सवत्सां सुरभिं चापि तस्य पार्श्वे ऽथ दक्षिणे  ॥ स्क्प्_२४।१६ ॥  
छत्त्रं शतशलाकं च जाम्बूनदमयं शुभम्  ।  
शङ्खहाराम्बुगौरेण पृष्ठेनाभिविराजितम्  ॥ स्क्प्_२४।१७ ॥  
व्यजनं चन्द्रशुभ्रं च हेमदण्डं सुचारुमत्  ।  
मालां कुशेशयानां च भ्रमरावलिसेविताम्  ॥ स्क्प्_२४।१८ ॥  
आनिन्युस्तत्र गणपा नन्द्यावर्तांश्च काञ्चनान्  ।  
पुनर्वसुं च पुष्यं च द्वौ मत्स्यौ वरुणालयौ  ॥ स्क्प्_२४।१९ ॥  
स्वस्तिकं वर्धमानं च श्रीवत्सं चैव काञ्चनम्  ।  
कीचका वेणवश्चैव कन्या चैवाभिपूजिता  ॥ स्क्प्_२४।२० ॥  
ऐरावतं सुप्रतीकं गजावेतौ च पूजितौ  ।  
ध्वजं च पूजितं दिव्यं शङ्खं चैवेन्दुवर्चसम्  ॥ स्क्प्_२४।२१ ॥  
कलशानां सहस्रं च काञ्चनानां सुवर्चसाम्  ।  
राजतानां सहस्रं च पार्थिवानां तथैव च  ॥ स्क्प्_२४।२२ ॥  
ताम्राणामथ दिव्यानां सहस्रमनलत्विषाम्  ।  
वासोयुगं वृक्षजं च विरजः सूक्ष्ममेव च  ॥ स्क्प्_२४।२३ ॥  
मुकुटं काञ्चनं चैव सुकृतं विश्वकर्मणा  ।  
कुण्डले चामले दिव्ये वज्रं चैव वरायुधम्  ॥ स्क्प्_२४।२४ ॥  
पट्टिसं च महद्दिव्यं शूलं चाशनिमेव च  ।  
जाम्बूनदमयं सूत्रं केयूरद्वयमेव च  ॥ स्क्प्_२४।२५ ॥  
हारं च मणिचित्राङ्गं रोचनारुचकं तथा  ।  
{}नलभां पारियात्रं च वर्षं कङ्कणिमेव च{}  ॥ स्क्प्_२४।२६ ॥  
दर्भांश्च दिव्यां समिधम् आज्यं धूपमथापि च  ।  
समन्तान्निन्युरव्यग्रा गणपा देवसम्मताः  ॥ स्क्प्_२४।२७ ॥  
ततो दिशः समुद्राश्च वरुणः सधनेश्वरः  ।  
यमो ऽग्निर्वसवश्चैव चन्द्रादित्यौ ग्रहैः सह  ॥ स्क्प्_२४।२८ ॥  
तारारूपाणि सर्वाणि नक्षत्राणि ध्रुवस्तथा  ।  
रुद्रा रक्षांसि यक्षाश्च अश्विनौ दैत्यदानवाः  ॥ स्क्प्_२४।२९ ॥  
गन्धर्वाप्सरसश्चैव नारदः पर्वतस्तथा  ।  
पृथिवी च समुद्राश्च वर्षाणि गिरयस्तथा  ॥ स्क्प्_२४।३० ॥  
वृक्षाश्च वीरुधश्चैव ओषध्यश्च महाबलाः  ।  
नद्यः सर्वाः समाजग्मुः पशवश्चैव सर्वशः  ॥ स्क्प्_२४।३१ ॥  
लोकस्य मातरश्चैव पृथिवी स्वर्ग एव च  ।  
भूतानि प्रकृतिश्चैव इन्द्रियाणि च सर्वशः  ॥ स्क्प्_२४।३२ ॥  
तीर्थानि चैव सर्वाणि दानानि विविधानि च  ।  
ऋचो यजूंषि सामानि अथर्वाङ्गिरसावपि  ॥ स्क्प्_२४।३३ ॥  
यज्ञाश्च क्रतवश्चैव इष्टयो नियमास्तथा  ।  
छन्दांसि चैव सर्वाणि पिशाचा देवयोनयः  ।  
ब्रह्मा च ऋषयश्चैव विष्णुः सानुचरस्तथा  ॥ स्क्प्_२४।३४ ॥  
तेष्वागतेषु सर्वेषु भगवान्गोवृषध्वजः  ।  
सर्वकार्यविधिं कर्तुम् आदिदेश पितामहम्  ॥ स्क्प्_२४।३५ ॥  
एकैकं कलशं तत्र सर्वौषधिसमन्वितम्  ।  
कृत्वाद्भिः पूरयित्वा च कुशेशयमुखावृतम्  ॥ स्क्प्_२४।३६ ॥  
जयां च विजयां चैव सिंहीं व्याघ्रीं तथैव च  ।  
सुवर्चलां शङ्खपुष्पीं विष्णुक्रान्तां पुनर्नवाम्  ॥ स्क्प्_२४।३७ ॥  
कुमारीं चन्द्रकान्तां च मृतसञ्जीवनीमपि  ।  
आदित्यवर्चसं चैव अमृतां श्रीनिकेतनाम्  ॥ स्क्प्_२४।३८ ॥  
तथा कुमुद्वतीं चैव प्राक्षिपंस्तेष्वथौषधीः  ।  
पार्थिवेषु तदा व्यास सर्वेष्वेव गणेश्वराः  ॥ स्क्प्_२४।३९ ॥  
सौवर्णेषु तु सर्वेषु तीर्थानि विविधानि च  ।  
दानानि चैव सर्वाणि भगवान्सन्न्यवेशयत्  ॥ स्क्प्_२४।४० ॥  
राजतेषु च कुम्भेषु मन्त्रांश्छन्दांसि चैव ह  ।  
क्रतूनन्यांश्च विविधा इष्टीः काम्यांस्तथेतरान्  ॥ स्क्प्_२४।४१ ॥  
औदुम्बरेषु सर्वेषु सरितः सागरांस्तथा  ।  
तपांसि नियमांश्चैव भगवानभ्यविन्यसत्  ॥ स्क्प्_२४।४२ ॥  
एकैकं कलशं तत्र अभिपूर्याभिमन्त्र्य च  ।  
वेष्टयित्वा च सूत्रेण देवेभ्यः प्रददौ विभुः  ॥ स्क्प्_२४।४३ ॥  
स जग्राह तदा ब्रह्मा एकं कलशमात्मना  ।  
विष्णवे च ददावेकम् एकमिन्द्राय धीमते  ।  
गणपेभ्यस्तथा चान्यान् ऋषिभ्यश्च पितामहः  ॥ स्क्प्_२४।४४ ॥  
ततस्तमासने तस्मिन्न् उपवेश्य महामनाः  ।  
अर्चयित्वा ततो ब्रह्मा स्वयमेवाभ्यषिञ्चत  ॥ स्क्प्_२४।४५ ॥  
ततो विष्णुस्ततः शक्रो ऋषयश्च सहामरैः  ।  
गणाधिपाश्च सर्वे ते अभ्यषिञ्चन्त नन्दिनम्  ॥ स्क्प्_२४।४६ ॥  
वासोयुगं च तद्दिव्यं गन्धान्दिव्यांस्तथैव च  ।  
केयूरे कुण्डले चैव मुकुटं हारमेव च  ।  
पट्टिसं शूलवज्रे च अशनीं च ददौ स्वयम्  ॥ स्क्प्_२४।४७ ॥  
छत्त्रं जग्राह देवेन्द्रो वायुर्व्यजनमेव च  ।  
ऋषयस्तुष्टुवुश्चैव पितामहपुरोगमाः  ॥ स्क्प्_२४।४८ ॥  
  
विष्णुरुवाच  
नमः कुष्माण्डराजाय वज्रोद्यतकराय च  ।  
शालङ्कायनपौत्राय हलमार्गोत्थिताय च  ॥ स्क्प्_२४।४९ ॥  
शिलादस्य च पुत्राय रुद्रजप्यकराय च  ।  
रुद्रभक्ताय देवाय नमो ऽन्तर्जलशायिने  ॥ स्क्प्_२४।५० ॥  
गणानां पतये चैव भूतानां पतये नमः  ।  
उमापुत्राय देवाय पट्टिसायुधधारिणे  ॥ स्क्प्_२४।५१ ॥  
नमो दंष्ट्राकरालाय ललाटनयनाय च  ।  
प्रमथाय वरेण्याय ईशानायार्पिताय च  ॥ स्क्प्_२४।५२ ॥  
द्वाराध्यक्षाय शूराय सुयशापतये नमः  ।  
नमः प्रवरमालाय क्षीरोदनिलयाय च  ॥ स्क्प्_२४।५३ ॥  
महागणाधिपतये महायोगेश्वराय च  ।  
दिण्डिमुण्डाय चण्डाय एकाक्षररताय च  ॥ स्क्प्_२४।५४ ॥  
अक्षयायामृतायैव अजरायामराय च  ।  
पशूनां पतये चैव जेत्रे मृत्योस्तथैव च  ॥ स्क्प्_२४।५५ ॥  
नमः पवनवेगाय सर्वज्ञायाजिताय च  ।  
अनेकशिरसे चैव अनेकचरणाय च  ॥ स्क्प्_२४।५६ ॥  
किरीटिने कुण्डलिने महापरिघबाहवे  ।  
सर्वान्देवान्गणांश्चैव पाहि देव नमो ऽस्तु ते  ॥ स्क्प्_२४।५७ ॥  
  
सनत्कुमार उवाच  
एवं स्तुत्वा ततो देवस् तस्मै व्यास महात्मने  ।  
प्राञ्जलिः प्रयतो भूत्वा जयशब्दं चकार ह  ॥ स्क्प्_२४।५८ ॥  
ततो गणा जयेत्यूचुस् ततो देवास्ततो ऽसुराः  ।  
ततः सर्वाणि भूतानि ब्रह्मा शक्रस्तथैव च  ॥ स्क्प्_२४।५९ ॥  
ततः शङ्खांश्च भेरींश्च पटहाडम्बरांस्तथा  ।  
वंशांश्च पणवांश्चैव कृकवान्गोविषाणिकान्  ॥ स्क्प्_२४।६० ॥  
दिण्डिमान्वेणुकांश्चैव मर्दलांश्चैव सर्वशः  ।  
अवादयन्त गणपा हर्षयन्तो मुदा युताः  ॥ स्क्प्_२४।६१ ॥  
  
सनत्कुमार उवाच  
नन्दीश्वरस्य य इमं स्तवं देवाभिनिर्मितम्  ।  
पठेत सततं मर्त्यः स गच्छेन्मम लोकताम्  ॥ स्क्प्_२४।६२ ॥  
नमो नन्दीश्वरायेति कृत्वा यः स्वप्नमाचरेत्  ।  
तस्य कुष्माण्डराजेभ्यो न भयं विद्यते क्वचित्  ॥ स्क्प्_२४।६३ ॥  
यत्रायं स्थाप्यते नित्यं स्तवः परमपूजितः  ।  
न भयं तत्र भवति ग्रहेभ्यो व्यास सर्वदा  ॥ स्क्प्_२४।६४ ॥  
नन्दीश्वरं ये प्रणमन्ति मर्त्या नित्यं प्रसन्नेन्द्रियशुद्धसत्त्वाः  ।  
ते देवदेवस्य सहाद्रिपुत्र्या इष्टा वरिष्ठाश्च गणा भवन्ति  ॥ स्क्प्_२४।६५ ॥  
  
  
इति स्कन्दपुराणे चतुर्विंशतिमो ऽध्यायः  
  
____________________________________________________________________________  
  
  
स्कन्दपुरन २५  
  
सनत्कुमार उवाच  
ततस्तत्रागतान्देवान् देवताधिपतिर्भवः  ।  
मरुतः प्राह सम्पूज्य कन्यार्थं सदसत्पतिः  ॥ स्क्प्_२५।१ ॥  
मरुतो ये महावेगा महासत्त्वा महौजसः  ।  
आमन्त्र्य नाम्ना तानीशः सशक्रः सपितामहः  ॥ स्क्प्_२५।२ ॥  
युष्माकं सुयशा कन्या सुभगा दिव्यरूपिणी  ।  
दातुमर्हथ तां सुभ्रूं स्नुषां मह्यं महाबलाः  ॥ स्क्प्_२५।३ ॥  
  
मरुत ऊचुः  
त्वमस्माकं च तस्याश्च सर्वस्य जगतस्तथा  ।  
प्रभविष्णुस्त्रिलोकेश न तु याचितुमर्हसि  ॥ स्क्प्_२५।४ ॥  
त्वयैव देया ग्राह्या च त्वं नो गतिरनुत्तमा  ।  
मा नः परानिवेशान याचनेन विभावय  ॥ स्क्प्_२५।५ ॥  
पिता नः कश्यपः श्रीमान् मरीचिश्च पितामहः  ।  
पितामहपिता ब्रह्मा तस्यापि त्वं पितामहः  ।  
स त्वं पितामहो ऽस्माकं न परान्कर्तुमर्हसि  ॥ स्क्प्_२५।६ ॥  
स एवमुक्तो देवेशो मरुद्भिर्देवसत्तमैः  ।  
सुयशां मरुतां कन्याम् आनयामास तत्क्षणात्  ॥ स्क्प्_२५।७ ॥  
स्वयं होतास्य तत्रासीद् ब्रह्मा लोकपितामहः  ।  
कश्यपश्च तथोद्गाता अत्रिः साम स्वयं जगौ  ।  
अथर्वाङ्गिरसौ देवौ ब्रह्मत्वमपि चक्रतुः  ॥ स्क्प्_२५।८ ॥  
नारदः पर्वतश्चैव चित्रसेनश्च गायनः  ।  
विश्वावसू रुचिश्चैव हाहा हूहू तथैव च  ॥ स्क्प्_२५।९ ॥  
तथा शालिशिरा यश्च विश्रुतो गण्डमण्डकः  ।  
ईतिश्चैवेन्द्रवाहश्च यज्ञवाहो ऽथ दक्षिणः  ।  
एते चान्ये च गन्धर्वा जगुर्मधुरकण्ठिनः  ॥ स्क्प्_२५।१० ॥  
उर्वशी चैव रम्भा च घृताची पूर्वचित्त्यपि  ।  
तिलोत्तमा च विश्वाची अन्याश्चाप्सरसः शुभाः  ।  
अनृत्यन्त महाभागा नृत्तं सुरमनोहरम्  ॥ स्क्प्_२५।११ ॥  
  
सनत्कुमार उवाच  
स एवमभवद्व्यास विवाहस्तस्य धीमतः  ।  
नन्दिनो गणमुख्यस्य अनौपम्यो ह्यनिन्दितः  ॥ स्क्प्_२५।१२ ॥  
ततः स तु कृतोद्वाहो नन्दी गत्वा महामनाः  ।  
पादान्ववन्दे देवस्य देव्या ब्रह्मण एव च  ।  
शिलादस्य च लोकेशः श्रिया परमया युतः  ॥ स्क्प्_२५।१३ ॥  
  
देव उवाच  
वरं वृणीष्व पुत्र त्वं स्नुषा चेयं तव प्रिया  ।  
वरं ददामि ते वत्स अनया सहमीप्सितम्  ॥ स्क्प्_२५।१४ ॥  
  
नन्द्युवाच  
भगवन्यदि तुष्टो ऽसि त्वयि भक्तिर्दृढास्तु मे  ।  
सदा च तुष्टो भव मे साम्बः सह गणेश्वरैः  ॥ स्क्प्_२५।१५ ॥  
पितरं चैव मे देव उत्पादकमिमं प्रभो  ।  
अनुग्रहेण युक्तेन योक्तुमर्हसि कामद  ॥ स्क्प्_२५।१६ ॥  
  
देव उवाच  
सदाहं तव नन्दीश सुतुष्टः सगणेश्वरः  ।  
पार्वत्या सहितो धीमन्न् इदं च शृणु मे वचः  ॥ स्क्प्_२५।१७ ॥  
सदेष्टश्च वरिष्ठश्च परमैश्वर्यसंयुतः  ।  
महायोगी महेष्वासो महाबलपराक्रमः  ॥ स्क्प्_२५।१८ ॥  
अजय्यश्चैव जेता च पूज्येज्यश्च सदा भव  ।  
अहं यत्र भवांस्तत्र यत्र त्वं तत्र चाप्यहम्  ॥ स्क्प्_२५।१९ ॥  
अयं च ते पिता विप्रः परमैश्वर्यसंयुतः  ।  
भविष्यति गणाध्यक्षो महागणपतिर्मम  ॥ स्क्प्_२५।२० ॥  
पर्वतं चास्य वैभ्राजं कामगं सर्वकाञ्चनम्  ।  
उपेतं भवनैर्दिव्यैः प्रयच्छामि जनावृतम्  ।  
तेनायं सर्वलोकेषु चरिष्यति यथेप्सितम्  ॥ स्क्प्_२५।२१ ॥  
स्थानं श्रीपर्वते चास्य भविष्यति सुपूजितम्  ।  
भृगौ तस्मिंश्च यः प्राणांस् त्यक्ष्यते वै सुधार्मिकः  ।  
स कामचारी वैभ्राजे गणपो ऽस्य भविष्यति  ॥ स्क्प्_२५।२२ ॥  
  
सनत्कुमार उवाच  
ततो देवी महाभागा शैलादेरददद्वरम्  ।  
सो ऽब्रवीत्त्वयि भक्तिर्मे सदैवानपगा भवेत्  ॥ स्क्प्_२५।२३ ॥  
ततो मरुत्सुता चैव उभाभ्यामपि चोदिता  ।  
वरं वृणु यथेष्टं वै ताविदं प्रत्युवाच ह  ॥ स्क्प्_२५।२४ ॥  
युवयोरस्तु भक्तिर्मे तथा भर्तरि चैव हि  ।  
नित्यं चानपगा स्यान्मे धर्मे च मतिरुत्तमा  ।  
एतदिच्छामि देवेशौ वरं वरसहस्रदौ  ॥ स्क्प्_२५।२५ ॥  
  
सनत्कुमार उवाच  
ततस्तावेवमेतत्ते भवितेति शुचिस्मिते  ।  
ऊचतुर्मुदितौ देवौ स्नुषां तां वरवर्णिनीम्  ॥ स्क्प्_२५।२६ ॥  
गणाश्चास्य ततो ऽभ्येत्य सर्वे देवप्रियेप्सया  ।  
वरं ददुर्महासत्त्वाः स वव्रे काञ्चनप्रभः  ॥ स्क्प्_२५।२७ ॥  
युष्मासु मम भक्तिश्च ऐश्वर्यं चापि सम्मतम्  ।  
वश्याश्च यूयं सर्वे मे प्रियो युष्माकमेव च  ॥ स्क्प्_२५।२८ ॥  
  
गणा ऊचुः  
भवान्मन्तानुमन्ता च गतिरागतिरेव च  ।  
अस्माकमीशः सर्वेषां देवानामपि चेश्वरः  ॥ स्क्प्_२५।२९ ॥  
कुष्माण्डानां वरिष्ठश्च रुद्राणां त्वं महाबलः  ।  
ईतीनां द्वारपालश्च प्रमथानां तथैव च  ॥ स्क्प्_२५।३० ॥  
महाबलो महायोगी सेनानीस्त्वं हि नो मतः  ।  
त्वं भूतो भूतनेता च नायको ऽथ विनायकः  ॥ स्क्प्_२५।३१ ॥  
ग्रहाणामधिपश्चैव उग्रदण्डधरस्तथा  ।  
त्वमग्रयोधी शत्रुघ्नस् त्वं वीरस्त्वं दिवस्पतिः  ॥ स्क्प्_२५।३२ ॥  
महानुभावस्त्वं चैव क्षीरोदनिलयश्च ह  ।  
जप्येश्वरनिकेतश्च जप्येश्वरविभावितः  ॥ स्क्प्_२५।३३ ॥  
भावनः सर्वभूतानां वरदो वरदार्चितः  ।  
अस्माकं वरदश्चैव भव भूतेश्वर प्रभो  ॥ स्क्प्_२५।३४ ॥  
  
सनत्कुमार उवाच  
स एवं गणपैः सर्वैः स्तुतो नन्दीश्वरो विभुः  ।  
उवाच प्रणतः सर्वान् ब्रूत किं करवाणि वः  ॥ स्क्प्_२५।३५ ॥  
त एवमुक्ता गणपाः सर्व एव महाबलाः  ।  
ऊचुस्तं दिव्यभावज्ञा देवदेवस्य सन्निधौ  ॥ स्क्प्_२५।३६ ॥  
त्वमस्माकं गणाध्यक्षः कृतो देवेन शम्भुना  ।  
अस्माभिश्चाभिषिक्तस्त्वं नायको धर्मदायकः  ॥ स्क्प्_२५।३७ ॥  
स त्वं शिवश्च सौम्यश्च गुणवानगुणेष्वपि  ।  
क्षमाशौचदमोपेतो भव नः प्रियकृत्सदा  ॥ स्क्प्_२५।३८ ॥  
  
सनत्कुमार उवाच  
एवमुक्तस्तदा सर्वान् प्रणम्य बहुमानतः  ।  
शिरस्यञ्जलिमाधाय गणपानस्तुवत्तदा  ॥ स्क्प्_२५।३९ ॥  
  
नन्द्युवाच  
नमो वः सर्वभूतेभ्यो नमो योगिभ्य एव च  ।  
नमश्चाप्यनिकेतेभ्यो योगीशेभ्यो नमस्तथा  ॥ स्क्प्_२५।४० ॥  
नमः कामचरेभ्यश्च नम उग्रेभ्य एव च  ।  
मृत्युभ्यश्च यमेभ्यश्च कालेभ्यश्च नमो नमः  ॥ स्क्प्_२५।४१ ॥  
नमः काञ्चनमालेभ्यः सर्वधर्मिभ्य एव च  ।  
नमो वो वधकेभ्यश्च अवध्येभ्यस्तथैव च  ॥ स्क्प्_२५।४२ ॥  
नमः परमयोगिभ्यो जटिभ्यश्च नमो नमः  ।  
नमो वो ऽदृश्यरूपेभ्यो विकृतेभ्यस्तथैव च  ॥ स्क्प्_२५।४३ ॥  
नमो वल्कलवासेभ्यः कृत्तिवासेभ्य एव च  ।  
नमः श्वेताम्बरस्रग्भ्यश् चित्रस्रग्भ्यो नमो नमः  ॥ स्क्प्_२५।४४ ॥  
धावद्भ्यश्च द्रवद्भ्यश्च प्रस्थितेभ्यो नमो नमः  ।  
नमो मुनिभ्यो गायद्भ्यो जपद्भ्यश्च नमो नमः  ॥ स्क्प्_२५।४५ ॥  
नमः शरभरूपेभ्यः शतरूपेभ्य एव च  ।  
नमः पर्वतवासेभ्यो व्याघ्ररूपेभ्य एव च  ॥ स्क्प्_२५।४६ ॥  
नमो मार्जाररूपेभ्यः काककोकेभ्य एव च  ।  
नमो दैवतरूपेभ्यः पवनेभ्यस्तथैव च  ॥ स्क्प्_२५।४७ ॥  
नमो ऽग्निभ्यस्तथाद्भ्यश्च वरुणेभ्यस्तथैव च  ।  
नमो धनेशरूपेभ्यः सर्वरूपिभ्य एव च  ॥ स्क्प्_२५।४८ ॥  
नमश्चोदरवक्त्रेभ्यः सर्ववक्त्रेभ्य एव च  ।  
नमो वामनरूपेभ्यो वामरूपेभ्य एव च  ॥ स्क्प्_२५।४९ ॥  
देवासुरमनुष्याणाम् आप्यायिभ्यो नमो नमः  ।  
नमो वः सर्वभूतानां नमो वः सर्वतः शुभाः  ॥ स्क्प्_२५।५० ॥  
ग्रहेभ्यश्च नमो वो ऽस्तु मोक्षेभ्यश्च नमस्तथा  ।  
शुभेभ्यश्च नमो वो ऽस्तु अशुभेभ्यस्तथैव च  ।  
मम सौम्याः शिवाश्चैव भवन्तु गणनायकाः  ॥ स्क्प्_२५।५१ ॥  
इति स्तुता गणपतयो महाबलाः शुभैर्वचोभिः सुरशत्रुनाशनाः  ।  
दिशन्तु मे सुखमतुलं सुखप्रदा बलं च वीर्यं स्थिरतां च संयुगे  ॥ स्क्प्_२५।५२ ॥  
तपो ऽक्षयं स्थानमथातुलां गतिं यशस्तथाग्र्यं बहु धर्मनित्यताम्  ।  
दिशन्तु सर्वं मनसेप्सितं च मे सुरेश्वराः पुष्टिमनुत्तमां तथा  ॥ स्क्प्_२५।५३ ॥  
  
सनत्कुमार उवाच  
इमौ नन्दिगणेन्द्राणां स्तवौ यो ऽध्येति नित्यशः  ।  
सो ऽश्वमेधावभृथवत् सर्वपापैः प्रमुच्यते  ॥ स्क्प्_२५।५४ ॥  
सन्ध्यायामपरस्यां तु जपन्पापं दिवाकृतम्  ।  
पूर्वस्यां सन्त्यजेद्वापि सर्वरात्रिकृतं जपन्  ॥ स्क्प्_२५।५५ ॥  
  
सनत्कुमार उवाच  
ततस्ते गणपाः सर्वे संस्तुतास्तेन धीमता  ।  
निसृष्टाश्च तदा जग्मुः प्रणिपत्य वृषध्वजम्  ॥ स्क्प्_२५।५६ ॥  
देवाश्च सर्वलोकाश्च ततो देवः स्वयं प्रभुः  ।  
सृष्ट्वा नन्दीश्वरगृहं प्रदाय च महामनाः  ।  
ईप्सितं सह देव्या वै जगाम स्थानमव्ययम्  ॥ स्क्प्_२५।५७ ॥  
य इमं नन्दिनो जन्म वरदानं तथैव च  ।  
अभिषेकं विवाहं च पठेद्वा श्रावयीत वा  ।  
ब्राह्मणः स मृतो याति नन्दीश्वरसलोकताम्  ॥ स्क्प्_२५।५८ ॥  
यो नियतस्तु पठेत्प्रयतात्मा सर्वमिमं प्रणतो भवभक्त्या  ।  
सो ऽपि गतः परलोकविचारी नन्दिसमो ऽनुचरो हि मम स्यात्  ॥ स्क्प्_२५।५९ ॥  
  
  
इति स्कन्दपुराणे पञ्चविंशतिमो ऽध्यायः  
  
____________________________________________________________________________  
  
  
  
  
सनत्कुमार उवाच  
एवं नन्दीश्वरो व्यास उत्पन्नो ऽनुचरश्च ह  ।  
अभवद्देवदेवस्य सेनापत्ये ऽभिषेचितः  ॥ स्क्प्_२६।१ ॥  
  
व्यास उवाच  
देव्या सहाथ भगवान् आसीनस्तत्र कामदः  ।  
अकरोत्किं महादेव एतदिच्छामि वेदितुम्  ॥ स्क्प्_२६।२ ॥  
  
सनत्कुमार उवाच  
भगवान्हिमवच्छृङ्गे शर्वो देव्याः प्रियेप्सया  ।  
गणेशैर्विविधाकारैर् हासं सञ्जनयन्मुहुः  ॥ स्क्प्_२६।३ ॥  
देवीं बालेन्दुतिलको रामयच्च रराम च  ।  
महानुभावैः सर्वज्ञैः कामरूपधरैः शुभैः  ॥ स्क्प्_२६।४ ॥  
अथ देव्याससादैका मातरं परमेश्वरी  ।  
आसीनां काञ्चने शुभ्रे आसने परमार्चिते  ॥ स्क्प्_२६।५ ॥  
अथ दृष्ट्वा सतीं देवीम् आगतां तु सुरूपिणीम्  ।  
आसनेन महार्हेण सम्पादयदनिन्दिताम्  ॥ स्क्प्_२६।६ ॥  
आसीनां तां च सोवाच मेना हिमवतः प्रिया  ।  
चिरस्यागमनं ह्यद्य तव पुत्रि शुभेक्षणे  ।  
दरिद्रक्रीडनैस्त्वं हि भर्त्रा क्रीडसि सङ्गता  ॥ स्क्प्_२६।७ ॥  
ये दरिद्रा भवन्ति स्म तथैव च निराश्रयाः  ।  
उमे त एवं क्रीडन्ति यथा तव पतिः शुभे  ॥ स्क्प्_२६।८ ॥  
  
सनत्कुमार उवाच  
सैवमुक्ता तु मात्राथ नातिहृष्टमनाभवत्  ।  
महत्याक्षमया युक्ता न किञ्चित्तामुवाच ह  ॥ स्क्प्_२६।९ ॥  
विसृष्टा सा तदा मात्रा गत्वा देवमुवाच ह  ।  
भगवन्देवदेवेश नेह वत्स्यामि भूधरे  ।  
अन्यं वृणु ममावासं भुवनेश महाद्युते  ॥ स्क्प्_२६।१० ॥  
  
देव उवाच  
सदा त्वमुच्यमाना वै मया वासार्थमीश्वरि  ।  
अन्यत्र रोचितवती नावासं देवि कर्हिचित्  ॥ स्क्प्_२६।११ ॥  
इदानीं स्वयमेव त्वं वासमन्यत्र शोभने  ।  
कस्मान्मृगयसे देवि ब्रूहि तन्मे शुचिस्मिते  ॥ स्क्प्_२६।१२ ॥  
  
देव्युवाच  
गृहं गताहं देवेश पितुरद्य महात्मनः  ।  
दृष्ट्वा च मे तत्र माता विजने लोकभावनी  ॥ स्क्प्_२६।१३ ॥  
आसनादिभिरभ्यर्च्य सा मामेवमभाषत  ।  
उमे तव सदा भर्ता दरिद्रक्रीडनैः शुभे  ।  
क्रीडते न हि देवानां क्रीडा भवति तादृशी  ॥ स्क्प्_२६।१४ ॥  
यत्किल त्वं महादेव गणेशैर्विविधैः शुभैः  ।  
रमसे तदनिष्टं हि मम मातुर्वृषध्वज  ॥ स्क्प्_२६।१५ ॥  
  
सनत्कुमार उवाच  
ततो देवः प्रहस्याह देवीं हासयितुं प्रभुः  ।  
एवमेतन्न सन्देहः कस्मान्मन्युरभूत्तव  ॥ स्क्प्_२६।१६ ॥  
कृत्तिवासा ह्यवासा वा श्मशाननिलयश्च ह  ।  
अनिकेतो ह्यरण्येषु पर्वतानां गुहासु च  ।  
विचरामि गणैर्नग्नैर् वृतो ऽम्भोजविलोचने  ॥ स्क्प्_२६।१७ ॥  
मा क्रुधो देवि मातुस्त्वं तथ्यं मातावदत्तव  ।  
न हि मातृसमो बन्धुर् जन्तूनामस्ति शोभने  ॥ स्क्प्_२६।१८ ॥  
  
देव्युवाच  
न मे ऽस्ति बन्धुभिः किञ्चित् कृत्यं सुरवरेश्वर  ।  
तथा कुरु महादेव यथान्यत्र वसामहे  ॥ स्क्प्_२६।१९ ॥  
  
सनत्कुमार उवाच  
स एवमुक्तो देवेशो देव्या देवेश्वरः प्रभुः  ।  
पार्श्वस्थं गणपं प्राह निकुम्भं नाम विश्रुतम्  ॥ स्क्प्_२६।२० ॥  
गणेश्वर निकुम्भ त्वं गत्वा वाराणसीं शुभाम्  ।  
शून्यां कुरु महाबाहो उपायेनैव मा बलात्  ॥ स्क्प्_२६।२१ ॥  
तत्र राजा निवसति दिवोदासः प्रतापवान्  ।  
धार्मिको मम भक्तश्च महायोगी महाबलः  ॥ स्क्प्_२६।२२ ॥  
स त्वं तथा गतः कुर्या यथास्मै नापराध्यसे  ।  
तस्यैव चापराधेन शून्यां वाराणसीं कुरु  ॥ स्क्प्_२६।२३ ॥  
  
सनत्कुमार उवाच  
स एवमुक्तस्तेजस्वी निकुम्भो गणसत्तमः  ।  
उवाच देवं प्रणतः प्राञ्जलिर्हृषिताननः  ॥ स्क्प्_२६।२४ ॥  
तथा करिष्ये देवेश यथा स हि नराधिपः  ।  
भविष्यत्यपराधीश त्वं च तुष्टो भविष्यसि  ।  
शून्या वाराणसी चैव भविष्यति न संशयः  ॥ स्क्प्_२६।२५ ॥  
  
सनत्कुमार उवाच  
एवमुक्त्वा निकुम्भो ऽसौ प्रणम्य शिरसा हरम्  ।  
जगाम पुण्यां लोकेषु पुरीं वाराणसीं प्रभुः  ॥ स्क्प्_२६।२६ ॥  
तत्रासौ दर्शनं स्वप्ने नापिताय ददौ गणः  ।  
मण्डूकाक्षाय रूपं च स्वं तस्यादर्शयत्तदा  ॥ स्क्प्_२६।२७ ॥  
  
निकुम्भ उवाच  
मण्डूकाक्ष निकुम्भो ऽहं गणपः शोकनाशनः  ।  
तवानुग्रहकृत्प्राप्तो यद्ब्रवीमि कुरुष्व तत्  ॥ स्क्प्_२६।२८ ॥  
दिवोदासगृहद्वारि कुरुष्व त्वं ममालयम्  ।  
स्थापयस्व च तत्रार्चां मद्रूपसदृशीं शुभाम्  ॥ स्क्प्_२६।२९ ॥  
वित्तं च ते प्रदास्यामि पुत्रान्सौभाग्यमेव च  ।  
प्रियत्वं चैव सर्वत्र गतिं चानुत्तमां पुनः  ॥ स्क्प्_२६।३० ॥  
  
सनत्कुमार उवाच  
एवमुक्तो निकुम्भेन नापितो नृपतिं तदा  ।  
गत्वावदद्दिवोदासम् इन्द्रवैवस्वतोपमम्  ॥ स्क्प्_२६।३१ ॥  
  
नापित उवाच  
स्वामिंस्तव गृहद्वारि करिष्ये गणपालयम्  ।  
स्थापयिष्ये गणेशं च तन्मे ऽनुज्ञातुमर्हसि  ॥ स्क्प्_२६।३२ ॥  
तथेति सो ऽप्यनुज्ञातश् चक्रे तत्र तदालयम्  ।  
प्रत्यस्थापयदर्चां च यादृशीं दृष्टवानसौ  ॥ स्क्प्_२६।३३ ॥  
तस्य पूजां च महतीं प्रावर्तयत शोभनाम्  ।  
गणेशस्य महासत्त्वः स च तां प्रत्यगृह्णत  ॥ स्क्प्_२६।३४ ॥  
स तस्मै कर्मणा तेन वित्तं यद्यत्समीहितम्  ।  
पशूंश्चैव हि पुत्रांश्च सौभाग्यं चाददत्प्रभुः  ॥ स्क्प्_२६।३५ ॥  
तस्य तां वृद्धिमतुलां नापितस्याभिवीक्ष्य तु  ।  
आरिराधयिषुर्लोकस्त् अस्य पूजां चकार ह  ॥ स्क्प्_२६।३६ ॥  
चक्रुर्यात्रास्तथा केचिद् उपवासांस्तथापरे  ।  
होमं जप्यं तथैवान्ये पूजां चान्ये वरार्थिनः  ।  
उपहारांस्तथैवान्ये गीतनृत्तं तथापरे  ॥ स्क्प्_२६।३७ ॥  
तेभ्यस्तथाभ्युपेतेभ्यो निकुम्भः स महायशाः  ।  
ददौ सर्वानभिप्रायान् ये ये तेषामभीप्सिताः  ॥ स्क्प्_२६।३८ ॥  
एवं तं कामदं ज्ञात्वा दिवोदासो नृपस्तदा  ।  
उवाच महिषीं व्यास कदाचित्पुत्रलिप्सया  ॥ स्क्प्_२६।३९ ॥  
देवि सर्वानभिप्रायाञ् जनेभ्यो ऽयं प्रयच्छति  ।  
गणेश्वरं त्वमप्येनम् अपत्यार्थं प्रसादय  ॥ स्क्प्_२६।४० ॥  
सैवमुक्ता तदा गत्वा गणेशं प्राप्य शोभना  ।  
उवाच भगवन्देव अनपत्याहमीश्वर  ॥ स्क्प्_२६।४१ ॥  
उपवासं करिष्यामि तव देवाभिराधने  ।  
तावन्न भोक्ष्ये यावन्मे वरो ऽदत्तस्त्वया प्रभो  ॥ स्क्प्_२६।४२ ॥  
जाते च पुत्रे दास्यामि शतानां दशतीर्दश  ।  
त्वामुद्दिश्य द्विजातिभ्यो गोधेनूनां गणेश्वर  ॥ स्क्प्_२६।४३ ॥  
तथा घटसहस्रेण दध्नश्चैव घृतस्य च  ।  
क्षीरस्य पञ्चगव्यस्य करिष्ये स्नपनं च ते  ॥ स्क्प्_२६।४४ ॥  
ब्राह्मणानां सहस्राणां शतं चापि सुपूजितम्  ।  
पुरस्ताद्भोजयिष्ये ते पुत्रे जाते न संशयः  ॥ स्क्प्_२६।४५ ॥  
बहून्दास्यति राजा च ग्रामान्दास्यस्तथैव च  ।  
सदा सत्त्रं च पूजां च करिष्यति तव प्रभो  ॥ स्क्प्_२६।४६ ॥  
  
सनत्कुमार उवाच  
सा तमुक्त्वा तथा व्यास तस्थौ नियममास्थिता  ।  
सोपवासा तदा पूजां महतीं तस्य कुर्वती  ॥ स्क्प्_२६।४७ ॥  
तां तथा तिष्ठतीं देवः प्रोवाच स गणेश्वरः  ।  
उत्तिष्ठ नास्ति ते पुत्रो मा खेदं त्वं वृथा कृथाः  ॥ स्क्प्_२६।४८ ॥  
एवं तेन गणेशेन निकुम्भेन महात्मना  ।  
असकृत्प्रोच्यमाना सा नियमाद्विरराम ह  ॥ स्क्प्_२६।४९ ॥  
ततो नराधिपं देवी प्रोवाच विमना तदा  ।  
आर्यपुत्र न मे पुत्रं गणपो ऽसौ प्रयच्छति  ।  
ब्रवीति नास्ति ते पुत्रो मा वृथा नियमं कृथाः  ॥ स्क्प्_२६।५० ॥  
  
सनत्कुमार उवाच  
एवं महिष्या स प्रोक्तः स्वयमेव नराधिपः  ।  
सदा सनियमस्तस्थौ गणेशस्याग्रतो नृपः  ॥ स्क्प्_२६।५१ ॥  
तमप्युवाच नृपतिं निकुम्भो नियमस्थितम्  ।  
मा स्था वृथेह नृपते न ते पुत्रं ददाम्यहम्  ॥ स्क्प्_२६।५२ ॥  
एवमुक्तः स राजेन्द्रो निकुम्भेन महाबलः  ।  
क्रोधरक्तेक्षणः प्राह तमुत्थाय गणेश्वरम्  ॥ स्क्प्_२६।५३ ॥  
  
राजोवाच  
गणो वा त्वं पिशाचो वा भूतो वा राक्षसो ऽपि वा  ।  
कृतघ्नस्त्वं न सन्देहो न त्वं पूजामिहार्हसि  ॥ स्क्प्_२६।५४ ॥  
मम चैव गृहद्वारि पौरैश्चैव समर्चितः  ।  
विषये मम वासी च न च पुत्रं प्रयच्छसि  ॥ स्क्प्_२६।५५ ॥  
पूजार्हो न भवांस्तस्मान् मत्तो दण्डं त्वमर्हसि  ।  
नृशंसश्चावलिप्तश्च निष्ठुरो मत्सरान्वितः  ॥ स्क्प्_२६।५६ ॥  
ततो ऽस्य भेदयामास निलयं गजयूथपैः  ।  
स्थण्डिलं च बभञ्जाशु ददाहार्चां च सुप्रभाम्  ॥ स्क्प्_२६।५७ ॥  
निकुम्भो ऽपि कृतार्थः सन्न् आकाशे संस्थितः प्रभुः  ।  
उवाच तं दिवोदासं प्रदहन्निव तेजसा  ॥ स्क्प्_२६।५८ ॥  
यथेष्टं सम्प्रयच्छन्ति देवा वरमभीप्सितम्  ।  
न दत्तो यद्यसौ कोपः कस्तत्र भवतो ऽभवत्  ॥ स्क्प्_२६।५९ ॥  
यस्मान्ममालयो भग्नस् त्वया निरपकारिणः  ।  
तस्माद्वर्षसहस्रं ते पुरी शून्या भविष्यति  ॥ स्क्प्_२६।६० ॥  
  
सनत्कुमार उवाच  
स एवमुक्त्वा राजानं निकुम्भः परमात्मवान्  ।  
देवेशाय निवेद्यैवं तस्थौ पार्श्वगतः प्रभोः  ॥ स्क्प्_२६।६१ ॥  
राजापि तस्य वाक्येन तथ्येनार्थेन चैव हि  ।  
व्रीडां परां समासाद्य गृहानभ्यागमत्तदा  ॥ स्क्प्_२६।६२ ॥  
अथ सा तेन शापेन पुरी वाराणसी तदा  ।  
शून्या समभवत्क्षिप्रं विशुद्धा मृगसेविता  ॥ स्क्प्_२६।६३ ॥  
तां तु शून्यां स विज्ञाय देव्या सह पिनाकधृक्  ।  
सगणो नन्दिना सार्धम् आजगाम महाद्युतिः  ॥ स्क्प्_२६।६४ ॥  
स तत्र मानसं दिव्यं विमानं सूर्यवर्चसम्  ।  
अनौपम्यगुणं देवो मनसैवाभिनिर्मिमे  ॥ स्क्प्_२६।६५ ॥  
न मे प्रभवति प्रज्ञा कृत्स्नशस्तन्निरूपणे  ।  
एतावच्छक्यते वक्तुम् अनौपम्यगुणं हि तत्  ॥ स्क्प्_२६।६६ ॥  
देवोद्यानानि रम्याणि नन्दनाद्यानि यानि तु  ।  
तेभ्यः श्रेष्ठतमं श्रीमद् उद्यानमसृजत्प्रभुः  ॥ स्क्प्_२६।६७ ॥  
तस्मिन्विमाने गिरिराजपुत्री सर्वर्द्धियुक्ते वचसामगम्ये  ।  
रेमे नवेन्दीवरफुल्लनेत्रा देवी न सस्मार वचश्च मातुः  ॥ स्क्प्_२६।६८ ॥  
  
  
इति स्कन्दपुराणे षड्विंशो ऽध्यायः  
  
____________________________________________________________________________  
  
  
  
  
सनत्कुमार उवाच  
अथ तस्मिन्सुखासीनौ शैलजावृषभध्वजौ  ।  
आसने काञ्चने दिव्ये नानारत्नोपशोभिते  ॥ स्क्प्_२७।१ ॥  
अथाचलसुता देवी सुखासीना विभावरी  ।  
सर्वलोकपतिं प्राह गिरीन्द्रतनया पतिम्  ॥ स्क्प्_२७।२ ॥  
भगवन्देवतारिघ्न चन्द्रावयवभूषण  ।  
कथयैतन्मम विभो यत्त्वां पृच्छामि मानद  ॥ स्क्प्_२७।३ ॥  
किं फलं तव देवेश लभन्ते भक्तवत्सल  ।  
भक्ता ये फलमुद्दिश्य कुर्वते तव किञ्चन  ॥ स्क्प्_२७।४ ॥  
  
सनत्कुमार उवाच  
स एवमुमया प्रोक्तः शूलपाणिर्वृषध्वजः  ।  
अवोचत्सर्वमव्यग्रो देवदेवः शुभाशुभम्  ॥ स्क्प्_२७।५ ॥  
  
व्यास उवाच  
किं तत्स भगवान्देवः प्रीयमाणो महातपाः  ।  
प्रणयात्स तदा देव्या पृष्टो ऽकथयदव्ययः  ॥ स्क्प्_२७।६ ॥  
  
सनत्कुमार उवाच  
मयाप्येतत्पुरा व्यास पृष्टो नन्दीश्वरः प्रभुः  ।  
यथोक्तवान्मयि ब्रह्मंस् तथा तत्कथयामि ते  ॥ स्क्प्_२७।७ ॥  
गणेशानं महाभागं सूर्यायुतसमप्रभम्  ।  
अपृच्छमहमव्यग्रो नन्दीश्वरं महाद्युतिम्  ॥ स्क्प्_२७।८ ॥  
ईशेन यत्पुरा देव्याः कथितं गणसत्तम  ।  
तन्मे ब्रूहि यथातत्त्वं परं कौतूहलं हि मे  ॥ स्क्प्_२७।९ ॥  
  
नन्दीश्वर उवाच  
श्रूयतामभिधास्यामि पृच्छतस्ते महामुने  ।  
देवदेवेन पार्वत्या यत्पुरा कथितं हितम्  ॥ स्क्प्_२७।१० ॥  
  
देव उवाच  
श्रूयतामभिधास्यामि यन्मां पृच्छसि सुव्रते  ।  
हिताय देवि भक्तानां पृष्टस्ते कथयामि ते  ॥ स्क्प्_२७।११ ॥  
प्रासादं यस्तु मे देवि शुभ्रं कुर्यादनिन्दिते  ।  
विदधाम्यर्जुनं तस्य गृहं शिवपुरे ऽक्षयम्  ॥ स्क्प्_२७।१२ ॥  
विधानेन यथोक्तेन लिङ्गं मे स्थापयेच्च यः  ।  
चरते स मया सार्धं नित्यमष्टगुणान्वितः  ॥ स्क्प्_२७।१३ ॥  
काञ्चनं तुटिमात्रं वा यो दद्याद्बहु वा मम  ।  
तस्य हैमवते शृङ्गे ददानि गृहमुत्तमम्  ॥ स्क्प्_२७।१४ ॥  
यो मे गास्तु हिरण्यं वा दद्यादविमनाः प्रिये  ।  
लोकान्ददान्यहं तस्मै सर्वकामसमन्वितान्  ॥ स्क्प्_२७।१५ ॥  
वृषभं यः प्रयच्छेत श्वेतं नीलमथापि वा  ।  
स कुलानामुभयतस् तारयेदेकविंशतिम्  ॥ स्क्प्_२७।१६ ॥  
गोचर्मद्वयसां वापि यो मे दद्याद्वसुन्धराम्  ।  
स मे पुरं समासाद्य गणेशैः सह मोदते  ॥ स्क्प्_२७।१७ ॥  
यो मे पुण्यफलं दद्याद् आत्मना पूर्वमार्जितम्  ।  
सो ऽनन्तफलमाप्नोति मोदते च त्रिविष्टपे  ॥ स्क्प्_२७।१८ ॥  
यो ऽनुयानं चतुर्दश्यां कृष्णस्य कुरुते मम  ।  
रथेन वृषयुक्तेन मम लोके स मोदते  ॥ स्क्प्_२७।१९ ॥  
महिमानोपचारैश्च यो मां जप्यैश्च पूजयेत्  ।  
ददानि ब्रह्मणो लोके वासं तस्य सुपूजितम्  ॥ स्क्प्_२७।२० ॥  
मनसा चिन्तयेद्यश्च पूजयेयमहं हरम्  ।  
अशक्तो नास्ति च द्रव्यं यस्य नित्यं सुमध्यमे  ॥ स्क्प्_२७।२१ ॥  
स तया श्रद्धया पूतो विमुक्तः सर्वपातकैः  ।  
मम लोकमवाप्नोति भिन्ने देहे न संशयः  ॥ स्क्प्_२७।२२ ॥  
स्नात्वा यः पूर्वसन्ध्यायां सदा मामुपगच्छति  ।  
स मित्रं यक्षराजस्य यक्षो भवति वीर्यवान्  ॥ स्क्प्_२७।२३ ॥  
सम्मार्जनं पञ्चशतं सहस्रमुपलेपनम्  ।  
गन्धाश्च दशसाहस्रा आनन्त्यं चार्चनं स्मृतम्  ॥ स्क्प्_२७।२४ ॥  
अभ्यङ्गो ऽष्टशतं चैव स्नपनं त्रिशतं भवेत्  ।  
गन्धोदकं पञ्चशतं पञ्चगव्यं तथैव च  ॥ स्क्प्_२७।२५ ॥  
क्षीरं पञ्चगुणं देवि तस्माद्भूयश्च कापिलम्  ।  
तस्माच्च सर्पिषा स्नानं भूयः पञ्चगुणं तथा  ॥ स्क्प्_२७।२६ ॥  
क्षमामि देवि चास्येह अपराधान्बहूनपि  ।  
भस्माभिषेकमानन्त्यं गुह्यं चैतन्ममेप्सितम्  ॥ स्क्प्_२७।२७ ॥  
अगरुं दशसाहस्रं षट्सहस्रं तु चन्दनम्  ।  
चतुर्दशसहस्राणि धूपः कालागरुः स्मृतः  ॥ स्क्प्_२७।२८ ॥  
अक्षतास्तण्डुलयवाः शालयो द्विशताः स्मृताः  ।  
आनन्त्यो गुग्गुलुश्चैव सहाज्येन सुधूपितः  ॥ स्क्प्_२७।२९ ॥  
द्वे सहस्रे पलानां तु महिषाक्षस्य यो दहेत्  ।  
देवि संवत्सरं पूर्णं स मे नन्दिसमो भवेत्  ॥ स्क्प्_२७।३० ॥  
दक्षिणायां तु यो मूर्तौ पायसं सघृतं शुभे  ।  
निवेदयेद्वर्षमेकं स च नन्दिसमो भवेत्  ॥ स्क्प्_२७।३१ ॥  
चरवो दशसाहस्रा यावकश्च चतुर्गुणः  ।  
शेषाश्च चरवः सर्वे यावकार्धेन सम्मिताः  ॥ स्क्प्_२७।३२ ॥  
घृतपात्रमसङ्ख्येयम् इह प्रेत्य च शाश्वतम्  ।  
प्रीणाति च पितॄन्सर्वान् विमाने चैव मोदते  ।  
छत्त्रं दद्याच्च यः सो ऽपि दीप्यते तेजसा दिवि  ॥ स्क्प्_२७।३३ ॥  
उभे पक्षे त्रयोदश्याम् अष्टम्यां चोपवासिकः  ।  
उपतिष्ठेत मां भक्त्या सोपहारमनिन्दिते  ।  
ददान्यस्य स्वकं लोकं तुष्टो ऽहं देवि शाश्वतम्  ॥ स्क्प्_२७।३४ ॥  
रक्तपीतकवासोभिः पुष्पैश्च विविधैरपि  ।  
पूजितो ऽहं सदा भक्त्या पुत्रत्वे कल्पयामि तम्  ॥ स्क्प्_२७।३५ ॥  
एकरात्रं च यो मर्त्यो दीपं धारयति स्थितः  ।  
सर्वयज्ञफलं तस्य ददानि श्रियमेव च  ॥ स्क्प्_२७।३६ ॥  
मयैव मोहिताः सर्वे लोकाः सजडपण्डिताः  ।  
न मां पश्यन्ति रागान्धास् तमसा बहुलीकृताः  ॥ स्क्प्_२७।३७ ॥  
ध्यानिनो नित्ययुक्ता ये सत्यधर्मपरायणाः  ।  
एकाग्रमनसो दान्तास् ते मां पश्यन्ति नित्यदा  ॥ स्क्प्_२७।३८ ॥  
ये मे भक्ताः सदा चैव साङ्ख्ययोगविशारदाः  ।  
सर्वं पश्यन्ति च मयि मां च सर्वत्र योगतः  ॥ स्क्प्_२७।३९ ॥  
त्रींल्लोकान्समतिक्रम्य ब्रह्मलोकं तथैव च  ।  
गच्छन्ति मम ते लोकं तमो भित्त्वा सुदुर्भिदम्  ॥ स्क्प्_२७।४० ॥  
न शक्यो ऽस्मि तपोयुक्तैर् द्रष्टुं मुनिगणैरपि  ।  
ध्यानिनो नित्ययुक्ताश्च देवि पश्यन्ति मां बुधाः  ॥ स्क्प्_२७।४१ ॥  
यानि लोकेषु तीर्थानि देवतायतनानि च  ।  
पादयोस्तानि सुश्रोणि सदा सन्निहितानि मे  ॥ स्क्प्_२७।४२ ॥  
मय्यर्पितमना नित्यं तथा मद्भावभावितः  ।  
ममैव स प्रभावेन सर्वपापैः प्रमुच्यते  ॥ स्क्प्_२७।४३ ॥  
सर्वथा वर्तमानो ऽपि देवि यो मां सदा स्मरेत्  ।  
कल्मषेण न युज्येत नरः कर्ता कदाचन  ॥ स्क्प्_२७।४४ ॥  
सर्वावस्थो ऽपि पापात्मा ज्ञाननिष्ठेन चेतसा  ।  
यो ऽभ्यर्चयति मां नित्यं स ममात्मसमो भवेत्  ॥ स्क्प्_२७।४५ ॥  
षडङ्गेन च योगेन यो मामर्चयते सदा  ।  
प्रविशेत स मां क्षिप्रम् अत्र नास्ति विचारणा  ॥ स्क्प्_२७।४६ ॥  
यो ऽप्यसज्जनरतो वियोनिजः पातकैरपि समन्वितः सदा  ।  
सो ऽपि मद्गतमना मदर्पणो याति देवि गतिमप्रतर्किताम्  ॥ स्क्प्_२७।४७ ॥  
  
  
इति स्कन्दपुराणे सप्तविंशतितमो ऽध्यायः  
  
____________________________________________________________________________  
  
  
  
सनत्कुमार उवाच  
ततो व्यास पुनर्देवी पतिं व्रतपतिं शुभा  ।  
अपृच्छद्व्रतसम्बद्धं फलं फलशतार्चिता  ॥ स्क्प्_२८।१ ॥  
व्रतानां फलमल्पं वा महद्वा यत्त्रिलोकप  ।  
व्रतं भवति यादृग्वा तत्प्रब्रूहि महेश्वर  ॥ स्क्प्_२८।२ ॥  
  
देव उवाच  
महाफलं यद्भवति यच्चाप्यल्पफलं शुभे  ।  
व्रतं यादृक्च यत्प्रोक्तं तच्छृणुष्व-म्-अनिन्दिते  ॥ स्क्प्_२८।३ ॥  
चतुर्दश्यां तथाष्टम्याम् उभयोः पक्षयोः शुचिः  ।  
संवत्सरमभुञ्जानः शान्तो दान्तो जितेन्द्रियः  ॥ स्क्प्_२८।४ ॥  
सत्त्रयाजिफलं यच्च सत्यवागृतुगामिनाम्  ।  
तच्चैव फलमाप्नोति यमं चैव न पश्यति  ॥ स्क्प्_२८।५ ॥  
शय्यासनस्थः स्त्रीमध्ये रतिरक्तः सुखे रतः  ।  
स तप्यत्या नखाग्रेभ्यो नित्यं यो मां समाश्रितः  ॥ स्क्प्_२८।६ ॥  
मद्भक्तस्तपसा युक्तो मामेव प्रतिपद्यते  ।  
लोकास्तस्याक्षया देवि यद्यपि स्यात्सुपापकृत्  ॥ स्क्प्_२८।७ ॥  
पृथिवीभाजने भुङ्क्ते नित्यं पर्वसु यो नरः  ।  
स त्रिरात्रफलं देवि अहोरात्रेण विन्दति  ॥ स्क्प्_२८।८ ॥  
संवत्सरं तु यो भुङ्क्ते नित्यमेव ह्यतन्द्रितः  ।  
निवेद्य पितृदेवेभ्यः पृथिव्यामेकराड्भवेत्  ॥ स्क्प्_२८।९ ॥  
नवमी अष्टमी चैव पौर्णमासी त्रयोदशी  ।  
यो भुङ्क्ते देवि नैतेषु संयतस्तु नरः समाम्  ॥ स्क्प्_२८।१० ॥  
गाणपत्यं स लभते निःसपत्नमनिन्दिते  ।  
भूतानां दयितश्चैव दिव्यं रूपं बिभर्ति च  ॥ स्क्प्_२८।११ ॥  
श्रीवत्सं यश्च पिष्टेन दद्याद्धेमफलं शुभम्  ।  
किरेत्कृष्णतिलांश्चात्र तण्डुलाक्षतमेव च  ।  
फलैश्च विविधाकारैर् यथालब्धै रसान्वितैः  ॥ स्क्प्_२८।१२ ॥  
स वै वर्षसहस्राणि द्विषष्टिं दिवि मोदते  ।  
दिव्यरूपधरः श्रीमान् देवतैः सह नित्यशः  ॥ स्क्प्_२८।१३ ॥  
हरिबेरमयीं यो मे दद्यात्प्रतिकृतिं स्वकाम्  ।  
सर्वगन्धरसैर्युक्तां निर्यासैश्च सुसंस्कृताम्  ॥ स्क्प्_२८।१४ ॥  
भक्ष्यभोज्यैश्च विविधैः कृष्णपक्षे चतुर्दशीम्  ।  
पूर्वदक्षिणयोश्चात्र पश्चिमोत्तरयोस्तथा  ॥ स्क्प्_२८।१५ ॥  
पार्श्वेषु हरितालं च कृष्णागरुमनःशिलाम्  ।  
चन्दनं चैव दद्याद्वै यथासङ्ख्येन पूजितम्  ॥ स्क्प्_२८।१६ ॥  
तस्य पुण्यफलं देवि शृणु यन्मत्तकाशिनि  ।  
सर्वव्याधिविनिर्मुक्तस् तथा निष्कल्मषश्च ह  ॥ स्क्प्_२८।१७ ॥  
वर्षकोटिशतान्यष्टौ दिवि भुक्त्वा महत्सुखम्  ।  
इह लोके सुखी जातो मामेव प्रतिपद्यते  ॥ स्क्प्_२८।१८ ॥  
रत्नावलिं तु यो दद्याद् ब्राह्मणः क्षत्रियो ऽथ विट्  ।  
शूद्रः स्त्री वा स मे लोके मत्सौख्यं प्राप्नुते परम्  ॥ स्क्प्_२८।१९ ॥  
सिद्धार्थकैरथार्घार्थे दैवे पित्र्ये ऽथवा पुनः  ।  
त्रिंशद्वर्षसहस्राणि तर्पयेत्स पितॄनपि  ॥ स्क्प्_२८।२० ॥  
ऋषींश्च सर्वदेवांश्च रूपं चाप्नोति पुष्कलम्  ।  
मन्वन्तरं च गोलोके गोकन्याभिः स पूज्यते  ॥ स्क्प्_२८।२१ ॥  
सर्वे देवास्तथा विष्णुर् ब्रह्मा ऋषय एव च  ।  
कुर्वन्त्यर्घे हि सान्निध्यं तेभ्यस्तद्विद्धि निःसृतम्  ॥ स्क्प्_२८।२२ ॥  
गुह्यमेतत्परं देवि यो वेत्ति स महातपाः  ।  
तस्य प्रभावाज्जायेत धनवान्प्रियदर्शनः  ।  
प्रज्ञारूपगुणैर्युक्तः संवत्सरशतायुतम्  ॥ स्क्प्_२८।२३ ॥  
क्षीरेण यो मां सततं स्नापयेत त्रिरुद्यतः  ।  
अपराधसहस्रं तु क्षमे तस्याहमन्तशः  ॥ स्क्प्_२८।२४ ॥  
यश्च तत्स्नपनं पश्येत् सर्वपापैः प्रमुच्यते  ।  
मानसस्य च जाप्यस्य सहस्रस्य फलं लभेत्  ॥ स्क्प्_२८।२५ ॥  
संवत्सरं तु यः कुर्यात् क्षीरेण स्नपनं शुचिः  ।  
गाणपत्यं स लभते वल्लभत्वं च नित्यशः  ॥ स्क्प्_२८।२६ ॥  
सर्पिषा यो ममाभ्यङ्गं करोत्यविमना नरः  ।  
द्विसाहस्रस्य जाप्यस्य मानसस्य फलं लभेत्  ॥ स्क्प्_२८।२७ ॥  
अभिगम्यश्च देवानां स भवेत नरोत्तमः  ।  
निष्काणां च सुवर्णस्य सहस्रस्य फलं लभेत्  ॥ स्क्प्_२८।२८ ॥  
सम्मार्जनं च यः कुर्यात् संवत्सरमनुव्रतः  ।  
वितरामि शुभं लोकं नित्यं तस्य ध्रुवं शिवम्  ।  
सर्वलोकक्षये तस्य न क्षयो भवतीश्वरि  ॥ स्क्प्_२८।२९ ॥  
लिङ्गपूजां तु यः कुर्यान् मम देवि दृढव्रतः  ।  
शतं वर्षसहस्राणि दिव्यानि दिवि मोदते  ॥ स्क्प्_२८।३० ॥  
चतुर्णां पुष्पजातीनां गन्धमाघ्राति शङ्करः  ।  
अर्कस्य करवीरस्य बिल्वस्य च बुकस्य च  ।  
सुवर्णनिष्कं पुष्पे तु सर्वस्मिन्नेव कथ्यते  ॥ स्क्प्_२८।३१ ॥  
सहस्रे त्वर्कपुष्पाणां दत्ते यत्कथ्यते फलम्  ।  
एकस्मिन्करवीरस्य दत्ते पुष्पे हि तत्फलम्  ॥ स्क्प्_२८।३२ ॥  
करवीरसहस्रस्य भवेद्दत्तस्य यत्फलम्  ।  
तदेकस्य तु पद्मस्य दत्तस्य फलमुच्यते  ॥ स्क्प्_२८।३३ ॥  
पद्मानां तु सहस्रस्य मम दत्तस्य यत्फलम्  ।  
तत्फलं लभते पत्त्रे दत्ते बिल्वस्य शोभने  ॥ स्क्प्_२८।३४ ॥  
बिल्वपत्त्रसहस्रे तु दत्ते मे यत्फलं स्मृतम्  ।  
बुकपुष्पे तदेकस्मिन् मम दत्ते लभेत्फलम्  ॥ स्क्प्_२८।३५ ॥  
बुकपुष्पसहस्रस्य मम दत्तस्य यत्फलम्  ।  
पुष्पे दत्ते तदेकस्मिंल् लभेद्धुत्तूरकस्य तु  ॥ स्क्प्_२८।३६ ॥  
निर्माल्यं यो हि मे नित्यं शिरसा धारयिष्यति  ।  
अशुचिर्भिन्नमर्यादो नरः पापसमन्वितः  ॥ स्क्प्_२८।३७ ॥  
स्वैरी चैव तथायुक्तो नियमैश्च बहिष्कृतः  ।  
नरके स पतेद्घोरे तिर्यग्योनौ च सम्भवेत्  ॥ स्क्प्_२८।३८ ॥  
ब्रह्मचारी शुचिर्भूत्वा निर्माल्यं यस्तु धारयेत्  ।  
तस्य पापमहं शीघ्रं नाशयामि महाव्रते  ॥ स्क्प्_२८।३९ ॥  
दीपमालां तु यः कुर्यात् कार्त्तिके मासि वै मम  ।  
अवसाने च दीपानां ब्राह्मणांस्तर्पयेच्छुचिः  ।  
गाणपत्यं स लभते दीप्यते च रविर्यथा  ॥ स्क्प्_२८।४० ॥  
दद्यात्कृष्णतिलांश्चैव सह सिद्धार्थकांश्च ह  ।  
यो मे देवि सदा मूर्ध्नि स मे नन्दिसमो भवेत्  ॥ स्क्प्_२८।४१ ॥  
ये हि सिद्धार्थकाः प्रोक्तास् तथा कृष्णतिलाश्च ये  ।  
सर्वे ते त्वन्मया देवि गुह्यमेतन्मयेरितम्  ॥ स्क्प्_२८।४२ ॥  
चित्रो नाम गणो मह्यं तेन सार्धं स मोदते  ।  
सर्वसम्प्रलये चैव प्राप्ते त्रैलोक्यसङ्क्षये  ।  
त्यक्त्वा सर्वाणि दुःखानि मामेव प्रतिपद्यते  ॥ स्क्प्_२८।४३ ॥  
न तुष्याम्यर्चितो ऽर्चायां तथा देवि नगात्मजे  ।  
लिङ्गे ऽर्चिते यथात्यर्थं परितुष्यामि पार्वति  ॥ स्क्प्_२८।४४ ॥  
सर्वेन्द्रियप्रसक्तो वा युक्तो वा सर्वपातकैः  ।  
स प्रयाति दिवं देवि लिङ्गं यो ऽर्चयतीह मे  ॥ स्क्प्_२८।४५ ॥  
त्यक्त्वा सर्वाणि पापानि निर्द्वन्द्वो दग्धकिल्बिषः  ।  
मदाशीर्मन्नमस्कारो मामेव प्रतिपद्यते  ॥ स्क्प्_२८।४६ ॥  
  
सनत्कुमार उवाच  
ततो भगवती भूयः पतिं सर्वजगत्पतिम्  ।  
अपृच्छत्पुष्प्यमाणास्या केन त्वं देव तुष्यसि  ॥ स्क्प्_२८।४७ ॥  
ततः प्रहसमानास्यः सर्वलोकेश्वरेश्वरः  ।  
वचः प्रोवाच भगवांल् लोकानां हितकाम्यया  ॥ स्क्प्_२८।४८ ॥  
  
देव उवाच  
शृणु देवि यथातत्त्वं येन यान्ति शुभां गतिम्  ।  
त्रैलोक्ये जन्तवः सर्वे मद्भक्ता ये शुभानने  ॥ स्क्प्_२८।४९ ॥  
यत्तत्परतरं गुह्यं तत्सर्वं त्वयि तिष्ठति  ।  
यो हि तत्त्वेन तद्वेद संसाराद्विप्रमुच्यते  ॥ स्क्प्_२८।५० ॥  
न च प्रकाशयेद्गुह्यं नाम ते कीर्तयेन्नरः  ।  
सदा सर्वसहेत्येवं प्रातः प्राञ्जलिरुत्थितः  ॥ स्क्प्_२८।५१ ॥  
तस्माच्च कीर्तनात्पापं सर्वमेव विनिर्दहेत्  ।  
यशः कीर्तिं च सम्प्राप्य रुद्रलोके महीयते  ॥ स्क्प्_२८।५२ ॥  
सर्वमाल्यानि यो दद्यात् सर्वमूर्तिषु नित्यशः  ।  
मन्त्रेण विधिवच्चैव तस्य पुण्यफलं महत्  ॥ स्क्प्_२८।५३ ॥  
  
मन्त्रः  
सर्वगाय सुरेशाय सर्वदेवमयाय च  ।  
नमो भगवते चैव गुह्यागुह्याय वै सदा  ॥ स्क्प्_२८।५४ ॥  
सोमाय भूतनाथाय भावनाय भवाय च  ।  
सर्वगुह्याय वै स्वाहा देवगुह्यमयाय च  ॥ स्क्प्_२८।५५ ॥  
सर्वगुह्यमयो मन्त्रः स्वाहा सोमाय चैव ह  ।  
कटङ्कटाय वै स्वाहा स्वाहा देवाय शुष्मिणे  ॥ स्क्प्_२८।५६ ॥  
पुष्पाण्येतेन मन्त्रेण यो मे नित्यं निवेदयेत्  ।  
सहस्रं तेन जाप्यस्य मानसस्य कृतं भवेत्  ॥ स्क्प्_२८।५७ ॥  
अथाञ्जलिममावास्यां सुसम्पूर्णां समाहितः  ।  
तिलानां चैव कृष्णानां सर्षपाणां च पार्वति  ।  
अर्चयित्वा यथान्यायं यथालाभं प्रयच्छति  ॥ स्क्प्_२८।५८ ॥  
इदं च वचनं ब्रूयात् सूर्येति च ममेति च  ।  
सर्वपापविनिर्मुक्तः स्वर्गलोकं व्रजेन्नरः  ॥ स्क्प्_२८।५९ ॥  
अर्चयित्वा च मां देवि यो मे नामानि कीर्तयेत्  ।  
चतुर्दश्यामथाष्टम्यां पक्षयोरुभयोरपि  ।  
सो ऽपि देवि प्रपश्येन्मां वियोनिं न स गच्छति  ॥ स्क्प्_२८।६० ॥  
वामदेव सुदेवेति हर गुप्तेति वा पुनः  ।  
उमापते नीलकण्ठ शान्त श्रीकण्ठ गोपते  ॥ स्क्प्_२८।६१ ॥  
शर्व भीम पशुपते शङ्करोग्र भवेति च  ।  
महादेवेति चाप्यन्यन् नाम गुह्यं प्रकीर्तयेत्  ।  
सर्वपापैः प्रमुच्येत दिवि देवैश्च पूज्यते  ॥ स्क्प्_२८।६२ ॥  
एतेषामेकमपि यः कथयेद्वा पठेत वा  ।  
स देहपद्धतिं भित्त्वा मामेव प्रतिपद्यते  ।  
एवं सर्वप्रणामेन यन्मया परिकीर्तितम्  ॥ स्क्प्_२८।६३ ॥  
अमावास्यां तु यो नित्यं सघृतं गुग्गुलुं दहेत्  ।  
क्षीरेण चैव सम्मिश्रं गुह्यमेतन्मम प्रिये  ।  
सो ऽच्युतं स्थानमाप्नोति मत्प्रसादान्न संशयः  ॥ स्क्प्_२८।६४ ॥  
इदं च परमं गुह्यं यो मे देवि निवेदयेत्  ।  
अर्कपर्णपुटं पूर्णं घृतस्य मधुना सह  ।  
निवेद्य विधिवद्भक्त्या सर्वपापैः प्रमुच्यते  ॥ स्क्प्_२८।६५ ॥  
इमानि च महाभागे यो मे नामानि कीर्तयेत्  ।  
श्मशाननिलयो नग्नो भस्मशायी यतव्रतः  ॥ स्क्प्_२८।६६ ॥  
वामदेवः प्रशान्तश्च स्तब्धशेफस्त्रिलोचनः  ।  
अवसव्यप्रियः सव्यो बहुरूपो ऽन्तकान्तकृत्  ॥ स्क्प्_२८।६७ ॥  
पुराणः पुरुहूतश्च मृत्योर्मृत्युर्जितेन्द्रियः  ।  
अनिन्द्रियो ऽतीन्द्रियश्च सर्वभूतहृदि स्थितः  ॥ स्क्प्_२८।६८ ॥  
संसारचक्री योगात्मा कापाली दिण्डिरेव च  ।  
महादेवो महादेवो महादेवेति चैव हि  ॥ स्क्प्_२८।६९ ॥  
जपेदेतन्नियमवान् शृणुयाद्वापि नित्यशः  ।  
स देहभेदमासाद्य योगात्मा गणपो भवेत्  ॥ स्क्प्_२८।७० ॥  
  
सनत्कुमार उवाच  
नाशुभाय न पापाय नानृताय कदाचन  ।  
श्रावयेद्भक्तिमान्पुण्यं नाव्रताय कदाचन  ॥ स्क्प्_२८।७१ ॥  
धन्यं यशस्यमायुष्यं शान्तिवृद्धिकरं शुभम्  ।  
पूतं पवित्रं परमं मङ्गलानां च मङ्गलम्  ।  
श्रोतव्यं न च सर्वेण तथा देयं न कस्यचित्  ॥ स्क्प्_२८।७२ ॥  
  
  
इति स्कन्दपुराणे ऽष्टाविंशतितमो ऽध्यायः  
  
____________________________________________________________________________  
  
  
  
व्यास उवाच  
एवं कालेन सम्प्राप्य वाराणस्यां निकेतनम्  ।  
जगतः पितरौ देवौ चक्रतुः किमतः परम्  ॥ स्क्प्_२९।१ ॥  
  
सनत्कुमार उवाच  
ततः स भगवान्देवो देवीं हिमवतः सुताम्  ।  
उवाच देवि पश्याम उद्यानं यदि रोचते  ॥ स्क्प्_२९।२ ॥  
  
देव्युवाच  
एवं भवतु देवेश यथात्थ त्वं वृषध्वज  ।  
न हि मे ऽन्यत्र गन्तव्यम् उद्यानात्परतो हर  ॥ स्क्प्_२९।३ ॥  
  
सनत्कुमार उवाच  
सह देव्या ततो व्यास वाराणस्यां वृषध्वजः  ।  
देवोद्यानदिदृक्षार्थं विचचार समन्ततः  ॥ स्क्प्_२९।४ ॥  
पूर्वस्मिन्स दिशाभागे देव्या देवः पिनाकधृक्  ।  
उद्यानं दर्शयामास नानाकुसुमशोभितम्  ॥ स्क्प्_२९।५ ॥  
चम्पकाशोकपुन्नाग- प्रियङ्गूचूतसङ्कुलम्  ।  
बिल्वार्जुनकदम्बैश्च न्यग्रोधोदुम्बरैरपि  ॥ स्क्प्_२९।६ ॥  
गन्धवद्भिश्च कुसुमैर् जातीकेसरकेतकैः  ।  
रम्यैः सुरभिपुष्पैश्च षट्पदव्रातसेवितैः  ।  
संयुक्तं सर्वतः श्रीमद् वनं वैभ्राजसन्निभम्  ॥ स्क्प्_२९।७ ॥  
स तदुद्यानमासाद्य देवीमाह जगत्पतिः  ।  
अस्मिन्देशे पुरा देवि तिष्ठतो मम शोभने  ॥ स्क्प्_२९।८ ॥  
ऊर्ध्वं गोलोकसंस्थानां गवां वत्सैः स्वयम्भुवैः  ।  
पीयतीनां पयो वेगात् फेनं मूर्ध्नि समापतत्  ॥ स्क्प्_२९।९ ॥  
ततो मयोर्ध्वं दृष्टास्तु गावस्ताः सोमपार्श्वगाः  ।  
ततस्ताः प्रेक्षितास्तत्र मया गावस्तदाभवन्  ।  
तेजसा दह्यमानास्तु नैकवर्णा भृशार्दिताः  ॥ स्क्प्_२९।१० ॥  
गावः पूर्वमिमा देवि आसन्कपिलवर्णजाः  ।  
नैकवर्णास्तदाभूवन् यदा सम्प्रेक्षिता मया  ॥ स्क्प्_२९।११ ॥  
तासां शरण्यतां यात्वा ताभिर्मामेव शैलजे  ।  
आश्रितः सोम आगत्य सह गोभिर्न तास्त्यजत्  ॥ स्क्प्_२९।१२ ॥  
अर्दिताभिस्तदा गोभिर् ब्रह्मा मामब्रवीत्ततः  ।  
प्रसादं कुरु देवेश सुरभीस्तेजसा तव  ।  
न नश्यन्ति यथा सद्यस् तथा सर्वसुरार्चित  ॥ स्क्प्_२९।१३ ॥  
ततो ऽहमास्थितो देवि स्थाने ऽस्मिन्स्वयमेव तु  ।  
गोप्रेक्षक इति ख्यातः संस्तुतः सर्वदेवतैः  ॥ स्क्प्_२९।१४ ॥  
गोप्रेक्षेश्वरमागत्य दृष्ट्वा चार्च्य च मानवः  ।  
न दुर्गतिमवाप्नोति कल्मषैश्च विमुच्यते  ॥ स्क्प्_२९।१५ ॥  
ततस्ता दह्यमानास्तु प्रसन्ने सुरभीर्मयि  ।  
ह्रदे ऽस्मिन्पेतुरभ्येत्य शान्तास्ता विबभुस्तदा  ।  
कपिलाह्रद इत्येवं तदाप्रभृति कथ्यते  ॥ स्क्प्_२९।१६ ॥  
अत्रापि स्वयमेवाहं वृषध्वज इति श्रुतः  ।  
सान्निध्यं कृतवान्देवि स चायं दृश्यतां स्थितः  ॥ स्क्प्_२९।१७ ॥  
कपिलाह्रदतीर्थे ऽस्मिन् स्नात्वा नान्यमना नरः   ।  
वृषध्वजमिमं दृष्ट्वा सर्वयज्ञफलं लभेत्  ॥ स्क्प्_२९।१८ ॥  
सलोकतां मृतश्चापि अर्चयित्वा तु मामिह  ।  
लभते देहभेदे तु गणत्वं चातिदुर्लभम्  ॥ स्क्प्_२९।१९ ॥  
अस्मिन्नपि प्रदेशे तु ता गावो ब्रह्मणा स्वयम्  ।  
शान्त्यर्थं सर्वलोकानां सर्वा दुग्धाः पयोमृतम्  ॥ स्क्प्_२९।२० ॥  
तासां क्षीरेण सञ्जातं ह्रदमेतन्मनोहरम्  ।  
भद्रदोहमिति ख्यातं पुण्यं देववनं शुभम्  ॥ स्क्प्_२९।२१ ॥  
सर्वैर्देवैरहं देवि अस्मिन्देशे प्रसादितः  ।  
गच्छोपशममीशेति उपशान्तशिवस्ततः  ॥ स्क्प्_२९।२२ ॥  
स्थितो भूत्वाहमत्रस्थः पुण्यमस्यापि दर्शनम्  ।  
दृष्ट्वैनं प्रयतो मर्त्यः स्वर्गलोकमवाप्नुयात्  ॥ स्क्प्_२९।२३ ॥  
अत्राहं ब्रह्मणानीय स्थापितः परमेष्ठिना  ।  
ब्रह्मणश्चापि सङ्गृह्य विष्णुना स्थापितः पुनः  ॥ स्क्प्_२९।२४ ॥  
ब्रह्मणा स ततो विष्णुः प्रोक्तः संविग्नचेतसा  ।  
मयानीतमिदं लिङ्गं कस्मात्स्थापितवानसि  ॥ स्क्प्_२९।२५ ॥  
तमुवाच पुनर्विष्णुर् ब्रह्माणं कुपिताननम्  ।  
रुद्रदेवे ममात्यन्तं पुरा भक्तिर्महत्तरा  ॥ स्क्प्_२९।२६ ॥  
मयैष स्थापितस्तेन नाम्ना तव भविष्यति  ।  
हिरण्यगर्भ इत्येवं ततो ऽत्राहं समास्थितः  ।  
दृष्ट्वैनमपि देवेशं मम लोकं व्रजेन्नरः  ॥ स्क्प्_२९।२७ ॥  
पुनश्चापि ततो ब्रह्मा मम लिङ्गमिमं शुभे  ।  
स्थापयामास विधिवद् भक्त्या परमया युतः  ।  
स्वर्लीनेश्वर इत्येवम् अत्राहं स्वयमास्थितः  ॥ स्क्प्_२९।२८ ॥  
स्वस्मिन्परतरे लीनः प्रधाने मम कारणे  ।  
तस्मात्स्वर्लीन इत्येवं गुह्यं क्षेत्रं मम स्मृतम्  ॥ स्क्प्_२९।२९ ॥  
प्राणानिह नरस्त्यक्त्वा न पुनर्जायते क्वचित्  ।  
आनन्त्या सा गतिस्तस्य योगिनां चैव सा स्मृता  ॥ स्क्प्_२९।३० ॥  
अस्मिन्नपि मया देशे दैत्यो देवतकण्टकः  ।  
व्याघ्ररूपं समास्थाय निहतो दर्पितो बली  ॥ स्क्प्_२९।३१ ॥  
व्याघ्रेश्वरस्ततः ख्यातो नित्यमत्राहमास्थितः  ।  
न पुनर्दुर्गतिं याति दृष्ट्वैनममरेश्वरम्  ॥ स्क्प्_२९।३२ ॥  
उत्पलो विदलश्चैव यौ दैत्यौ ब्रह्मणा पुरा  ।  
स्त्रीवध्यौ दर्पितौ सृष्टौ त्वयैव निहतौ शुभे  ।  
सावज्ञं गेन्दुकेनात्र तस्येदं चिह्नमास्थितम्  ॥ स्क्प्_२९।३३ ॥  
आदावत्राहमागत्य आस्थितो गणपैः सह  ।  
ज्येष्ठं स्थानमिदं तस्माद् एतन्मे पुण्यदर्शनम्  ॥ स्क्प्_२९।३४ ॥  
दृष्ट्वेमं मम लिङ्गं तु ज्येष्ठस्थानसमाश्रितम्  ।  
न शोचति पुनर्मर्त्यः संसिद्धो मृत्युजन्मनी  ॥ स्क्प्_२९।३५ ॥  
समन्ताद्देवतैः सर्वैर् लिङ्गानि स्थापितानि ह  ।  
दृष्ट्वा तु नियतो मर्त्यो देहभेदे गणो भवेत्  ॥ स्क्प्_२९।३६ ॥  
इदानीमहमागत्य स्वयमस्मिन्व्यवस्थितः  ।  
न च मुक्तं मया यस्माद् अविमुक्तमिदं ततः  ।  
क्षेत्रं वाराणसी पुण्या मुक्तिदं सम्भविष्यति  ॥ स्क्प्_२९।३७ ॥  
अविमुक्तेश्वरं मां वै यो ऽत्र द्रक्ष्यति मानवः  ।  
गाणपत्या गतिस्तस्य यत्र तत्र मृतस्य ह  ।  
प्राणानिह तु सन्न्यस्य यास्यते मुक्तिमुत्तमाम्  ॥ स्क्प्_२९।३८ ॥  
पित्रा ते गिरिराजेन पुरा हिमवता स्वयम्  ।  
मम प्रियमिदं स्थानं ज्ञात्वा लिङ्गं प्रतिष्ठितम्  ॥ स्क्प्_२९।३९ ॥  
शैलेश्वरमिति ख्यातं दृश्यतामिदमास्थितम्  ।  
दृष्ट्वेदं मनुजो देवि न दुर्गतिमनुव्रजेत्  ॥ स्क्प्_२९।४० ॥  
नदी वाराणसी चेयं पुण्या पापप्रमोचनी  ।  
क्षेत्रमेतदलङ्कृत्य जाह्नव्या सह सङ्गता  ॥ स्क्प्_२९।४१ ॥  
स्थापितं सङ्गमे चास्मिन् ब्रह्मणा लिङ्गमुत्तमम्  ।  
सङ्गमेश्वरमित्येवं ख्यातं जगति दृश्यताम्  ॥ स्क्प्_२९।४२ ॥  
सङ्गमे देवनद्योस्तु यः स्नात्वा मनुजः शुचिः  ।  
अर्चयेत्सङ्गमेशानं तस्य जन्मभयं कुतः  ॥ स्क्प्_२९।४३ ॥  
इदमन्यन्महत्क्षेत्रं निवासं योगिनां परम्  ।  
क्षेत्रमध्ये च यत्राहं स्वयं भूत्वा समास्थितः  ।  
मध्यमेश्वर इत्येवं ख्यातः सर्वसुरासुरैः  ॥ स्क्प्_२९।४४ ॥  
सिद्धानां स्थानमेतद्धि मदीयव्रतचारिणाम्  ।  
योगिनां मोक्षलिप्सूनां जन्ममृत्युजितात्मनाम्  ।  
दृष्ट्वेदं मध्यमेशानं जन्म प्रति न शोचति  ॥ स्क्प्_२९।४५ ॥  
स्थापितं लिङ्गमेतच्च शुक्रेण तव सूनुना  ।  
नाम्ना शुक्रेश्वरं नाम सर्वसिद्धामरार्चितम्  ॥ स्क्प्_२९।४६ ॥  
दृष्ट्वेदं मानवः सद्यो मुक्तः स्यात्सर्वकिल्बिषैः  ।  
मृतश्च न पुनर्जन्म संसारे तु लभेन्नरः  ॥ स्क्प्_२९।४७ ॥  
पुरा जम्बुकरूपेण असुरा देवकण्टकाः  ।  
ब्रह्मणो ऽथ वरं लब्ध्वा गोमायुवधशङ्किताः  ॥ स्क्प्_२९।४८ ॥  
निहता हिमवत्पुत्रि जम्बुकेशस्ततो ह्यहम्  ।  
अभवं जगति ख्यातः सुरासुरनमस्कृतः  ।  
दृष्ट्वैनमपि देवेशं सर्वकामानवाप्नुयात्  ॥ स्क्प्_२९।४९ ॥  
ग्रहैः शुक्रपुरोगैश्च एतानि स्थापितानि हि  ।  
पश्य लिङ्गानि पुण्यानि सर्वकामप्रदानि तु  ॥ स्क्प्_२९।५० ॥  
एवमेतानि पुण्यानि मन्निवासानि पार्वति  ।  
कथितानि तव क्षेत्रे गुह्यं चान्यदिदं शृणु  ॥ स्क्प्_२९।५१ ॥  
क्रोशं क्रोशं चतुर्दिक्षु क्षेत्रमेतत्प्रकीर्तितम्  ।  
योजनं विद्धि चार्वङ्गि मृत्युकाले ऽमृतप्रदम्  ॥ स्क्प्_२९।५२ ॥  
महालयगिरिस्थाने केदारे च व्यवस्थितम्  ।  
गणत्वं लभते दृष्ट्वा क्षेत्रे ऽस्मिन्मोक्ष-म्-आप्यते  ॥ स्क्प्_२९।५३ ॥  
गाणपत्यपदात्तस्माद् यतः सा मुक्तिरुत्तमा  ।  
ततो महालयात्तस्मात् केदारान्मध्यमादपि  ।  
स्मृतं पुण्यतमं क्षेत्रम् अविमुक्तमिदं शुभे  ॥ स्क्प्_२९।५४ ॥  
केदारमध्यमे स्थाने स्थानं चैव महालयम्  ।  
मम पुण्यानि भूर्लोके तेभ्यः श्रेष्ठतमं त्विदम्  ॥ स्क्प्_२९।५५ ॥  
यतः सृष्टानि लोकानि ततः क्षेत्रमिदं शुभम्  ।  
कदाचिन्न मया मुक्तम् अविमुक्तं ततो ऽभवत्  ॥ स्क्प्_२९।५६ ॥  
अविमुक्तेश्वरं लिङ्गं मम दृष्ट्वेह मानवः  ।  
सद्यः पापविनिर्मुक्तः पशुपाशैर्विमुच्यते  ॥ स्क्प्_२९।५७ ॥  
शैलेशं सङ्गमेशं च स्वर्लीनं मध्यमेश्वरम्  ।  
हिरण्यगर्भमीशानं गोप्रेक्षं सवृषध्वजम्  ॥ स्क्प्_२९।५८ ॥  
उपशान्तशिवं चैव ज्येष्ठस्थाननिवासिनम्  ।  
शुक्रेश्वरं च विख्यातं व्याघ्रेशं जम्बुकेश्वरम्  ।  
दृष्ट्वा न जायते मर्त्यः संसारे दुःखसागरे  ॥ स्क्प्_२९।५९ ॥  
एवमुक्त्वा महादेवो दिशः सर्वा व्यलोकयत्  ।  
विलोक्य संस्थिते पश्चाद् देवदेवे महेश्वरे  ॥ स्क्प्_२९।६० ॥  
अकस्मादभवत्सर्वं तद्देशं ज्वलितं यथा  ।  
सविद्युत्स्तनिताघोषं सूर्यायुतशतोदितम्  ।  
तेजोभिरेकतः पूर्णं वह्निभास्करयोरिव  ॥ स्क्प्_२९।६१ ॥  
ततः पाशुपताः सिद्धा भस्माभ्यङ्गसितप्रभाः  ।  
योगीश्वरा महात्मानस् तथा वैतानिकव्रताः  ॥ स्क्प्_२९।६२ ॥  
अव्यक्तलिङ्गिनश्चैव शिवयोगोज्ज्वलप्रभाः  ।  
बहवः शतशो ऽभ्येत्य नमश्चक्रुर्महेश्वरम्  ॥ स्क्प्_२९।६३ ॥  
पुनर्निरीक्ष्य देवेशं ध्यानयोगं च कृत्स्नशः  ।  
तस्थुरात्मानमाधाय लीयमाना इवेश्वरे  ॥ स्क्प्_२९।६४ ॥  
स्थितानां स तथा तेषां देवदेव उमापतिः  ।  
सञ्चिन्त्य परमां मूर्तिं बभूव पुरुषः प्रभुः  ॥ स्क्प्_२९।६५ ॥  
षड्विंश ईश्वरो ऽव्यक्तः सूर्यायुतसमप्रभः  ।  
कृत्स्नं जगदिवैकस्थं कर्तुमन्त इवास्थितः  ॥ स्क्प्_२९।६६ ॥  
तस्य तां परमां मूर्तिम् आस्थितस्य जगत्प्रभोः  ।  
न शशाक वपुर्द्रष्टुं हृष्टरोमा गिरीन्द्रजा  ॥ स्क्प्_२९।६७ ॥  
ततस्तत्सृष्टमात्मानं बुद्ध्वा सा प्रकृतिस्थितम्  ।  
प्रकृतेर्मूर्तिमास्थाय योगेन परमात्मिका  ।  
तं शशाक वपुर्द्रष्टुं पुरुषस्य परात्मनः  ॥ स्क्प्_२९।६८ ॥  
ततस्ते लयमाधाय योगिनः पुरुषस्य तु  ।  
विविशुर्हृदयं सर्वे दग्धसंसारबीजिनः  ॥ स्क्प्_२९।६९ ॥  
अनुगृह्य ततः सर्वांस् तान्सिद्धान्यतिपुङ्गवान्  ।  
नीललोहितमूर्तिस्थं पुनश्चक्रे वपुः शुभम्  ॥ स्क्प्_२९।७० ॥  
तं दृष्ट्वा शैलजा प्राह हृष्टसर्वतनूरुहा  ।  
स्तुन्वन्ती चरणौ गत्वा क इमे भगवन्निति  ॥ स्क्प्_२९।७१ ॥  
तामुवाच सुरश्रेष्ठस् तदा देवीं गिरीन्द्रजाम्  ।  
मदीयं व्रतमाश्रित्य भक्तिमद्भिर्द्विजोत्तमैः  ।  
यैर्यैर्योग इहाभ्यस्तस् तेषामेकेन जन्मना  ॥ स्क्प्_२९।७२ ॥  
क्षेत्रस्यास्य प्रभावेन भक्त्या च मम भावतः  ।  
अनुग्रहो मया ह्येवं क्रियते मुक्तिदः सदा  ॥ स्क्प्_२९।७३ ॥  
तस्मादिदं महत्क्षेत्रं ब्रह्माद्यैः सेव्यते मम  ।  
श्रुतिमद्भिश्च विप्रेन्द्रैः संसिद्धैश्च तपस्विभिः  ॥ स्क्प्_२९।७४ ॥  
प्रतिमासमथाष्टम्यां प्रतिमासं चतुर्दशीम्  ।  
उभयोः पक्षयोर्देवि वाराणस्यां ममास्पदे  ॥ स्क्प्_२९।७५ ॥  
शशिभानूपरागे च कार्त्तिक्यां तु विशेषतः  ।  
सर्वपर्वसु पुण्येषु विषुवेष्वयनेषु च  ॥ स्क्प्_२९।७६ ॥  
पृथिव्यां सर्वतीर्थानि वाराणस्यां तु जाह्नवीम्  ।  
उत्तरप्रवहां पुण्यां मम मौलिविनिर्गताम्  ॥ स्क्प्_२९।७७ ॥  
पितुस्ते गिरिराजाच्च स्रुतां हिमवतः शुभाम्  ।  
भजन्ते सर्वतो ऽभ्येत्य ताञ्छृणुष्व वरानने  ॥ स्क्प्_२९।७८ ॥  
सन्निहित्या कुरुक्षेत्रं सार्धं तीर्थशतैस्तथा  ।  
पुष्करं नैमिशं चैव प्रयागं सपृथूदकम्  ॥ स्क्प्_२९।७९ ॥  
सन्ध्या सप्तऋचं चैव सर्वानद्यः सरांसि च  ।  
समुद्राः सप्त चैवात्र देवतीर्थानि कृत्स्नशः  ।  
भागीरथीं समेष्यन्ति सर्वपर्वसु काशिगाम्  ॥ स्क्प्_२९।८० ॥  
अविमुक्तेश्वरं मां च काशीस्थमचलात्मजे  ।  
पृथिव्यां यानि पुण्यानि मह्यमायतनानि च  ।  
प्रविशन्ति सदाभ्येत्य पुण्यं पर्वसु पर्वसु  ॥ स्क्प्_२९।८१ ॥  
केदारे चैव यल्लिङ्गं यच्च लिङ्गं महालये  ।  
मध्यमेश्वरसंस्थं च तथा पशुपतीश्वरम्  ॥ स्क्प्_२९।८२ ॥  
शङ्कुकर्णेश्वरं चैव गोकर्णे च तथा ह्युभौ  ।  
द्रिमिचण्डेश्वरं चैव भद्रेश्वर तथैव च  ॥ स्क्प्_२९।८३ ॥  
स्थानेश्वरमथैकाम्रं कालेश्वरमजेश्वरम्  ।  
भैरवेश्वरमीशानं तथा कारोहणास्थितम्  ॥ स्क्प्_२९।८४ ॥  
यानि चान्यानि पुण्यानि स्थानानि मम भूतले  ।  
तानि सर्वाण्यशेषेण काशिपुर्यां विशन्ति माम्  ॥ स्क्प्_२९।८५ ॥  
सर्वपर्वसु पुण्येषु गुह्यं चैतदुदाहृतम्  ।  
तेनेह लभ्यते जन्तोर् विपन्नस्यामृतं पदम्  ॥ स्क्प्_२९।८६ ॥  
स्नातस्य चैव गङ्गायां दृष्टेन च मया शुभे  ।  
सर्वयज्ञफलैस्तुल्यम् इष्टैः शतसहस्रशः  ।  
सद्य एव-म्-अवाप्नोति किं न्वतः परमस्ति वै  ॥ स्क्प्_२९।८७ ॥  
सर्वायतनमुख्यानां दिवि भूमौ गिरिष्वपि  ।  
नातः परतरं देवि बुध्यस्वास्तीति कृत्स्नशः  ॥ स्क्प्_२९।८८ ॥  
ब्रह्मार्कवैश्वानरशक्रचन्द्रैर् जलेशवित्ताधिपवायुभिश्च  ।  
गन्धर्वयक्षोरगसिद्धसङ्घैः सार्धं सदा सेवितमेतदग्र्यम्  ॥ स्क्प्_२९।८९ ॥  
स्थानं ममेदं हिमशैलपुत्रि गुह्यं सदा क्षेत्रमिदं सुपुण्यम्  ।  
विमोक्षसंसिद्धिफलप्रदं हि तत्त्वप्रबुद्धा यतयो वदन्ति  ॥ स्क्प्_२९।९० ॥  
क्षेत्रे ऽस्मिन्निवसन्ति ये सुकृतिनो भक्ताः सदा मां नराः पश्यन्तो ऽन्वहमादरेण शुचयः स्नाताः सदा मत्पराः  ।  
ते मर्त्या भयपापदुःखरहिताः संशुद्धकर्मक्रिया भित्त्वा सम्भवबन्धजालगहनं विन्दन्ति मोक्षं परम्  ॥ स्क्प्_२९।९१ ॥  
एवमेतत्सरःकीर्णं नानाद्रुमलताकुलम्  ।  
जाह्नव्यालङ्कृतं पुण्यं क्षेत्रं गुह्यतमं मम  ॥ स्क्प्_२९।९२ ॥  
भागीरथीमिहासाद्य वाराणस्यां ममास्पदे  ।  
अश्वमेधशतं प्राप्य ब्रह्मलोकं च गच्छति  ॥ स्क्प्_२९।९३ ॥  
नातः पुण्यतमं देवि नातो गुह्यतमं क्वचित्  ।  
नातः शुभतरं किञ्चिन् नातः प्रियतरं मम  ॥ स्क्प्_२९।९४ ॥  
क्षेत्रं ममेदं सुरसिद्धजुष्टं सम्प्राप्य मर्त्यः सुकृतप्रभावात्  ।  
ख्यातो भवेत्सर्वसुरासुराणां मृतश्च यायात्परमं पदं तम्  ॥ स्क्प्_२९।९५ ॥  
  
सनत्कुमार उवाच  
उद्यानानि ततो देवः स्थानानि च तथात्मनः  ।  
आख्याय हिमवत्पुत्र्या विचचार तदा पुनः  ॥ स्क्प्_२९।९६ ॥  
सो ऽपश्यत तदा विप्रं तप्यमानं परं तपः  ।  
पुत्रं शतशलाकस्य जैगीषव्यं तपोधनम्  ॥ स्क्प्_२९।९७ ॥  
स लिङ्गं देवदेवस्य प्रतिष्ठाप्यार्चयत्सदा  ।  
भस्मशायी भस्मदिग्धो नृत्तगीतैरतोषयत्  ।  
जप्येन वृषनादैश्च तपसा भावितः शुचिः  ॥ स्क्प्_२९।९८ ॥  
तमेवं वर्तमानं तु भक्त्या परमया युतम्  ।  
भगवान्सहसाभ्येत्य इदं वचनमब्रवीत्  ॥ स्क्प्_२९।९९ ॥  
जैगीषव्य महाबुद्धे पश्य मां दिव्यचक्षुषा  ।  
तुष्टो ऽस्मि वरदश्चैव ब्रूहि यत्ते मनोगतम्  ॥ स्क्प्_२९।१०० ॥  
स एवमुक्तो देवेन सोमं दृष्ट्वा त्रिलोचनम्  ।  
प्रणम्य शिरसा पादाव् अवन्दत्परया मुदा  ॥ स्क्प्_२९।१०१ ॥  
  
जैगीषव्य उवाच  
नमः सर्वार्थसिद्धाय योगसिद्धाय वै नमः  ।  
नमः पिनाकहस्ताय हिमवन्निलयाय च  ॥ स्क्प्_२९।१०२ ॥  
नमः पवनवेगाय ध्येयाय ध्यायिभिः सदा  ।  
नमः सोमाय हेम्ने च हेममालाधराय च  ॥ स्क्प्_२९।१०३ ॥  
नमो गणाधिपतये नमः शान्तेन्द्रियाय च  ।  
योगसाहाय्यकर्त्रे च साहसोपशमाय च  ॥ स्क्प्_२९।१०४ ॥  
नमो मृत्युहरायैव नमः शोकहराय च  ।  
नमः सिद्धिप्रदात्रे च सिद्धिसिद्धाय वै नमः  ॥ स्क्प्_२९।१०५ ॥  
धारिणे सर्वलोकानां सर्वलोकेश्वराय च  ।  
नमो दशार्धवर्णाय संसारापनुदाय च  ॥ स्क्प्_२९।१०६ ॥  
नमः संसारपाराय अपारपरमाय च  ।  
स्वयम्मन्त्रे च मनसे दुर्विज्ञेयाय वै नमः  ॥ स्क्प्_२९।१०७ ॥  
नमः कालकलाज्ञाय सकलायाकलाय च  ।  
नमस्तत्त्वाधिवासाय प्रेताधिपतये नमः  ॥ स्क्प्_२९।१०८ ॥  
नमः क्रोधविहीनाय क्रोधाधिपतये नमः  ।  
नमः श्रमायाश्रमिणे श्रमापनयनाय च  ॥ स्क्प्_२९।१०९ ॥  
नमो ज्ञानरसज्ञाय ज्ञानिने ऽज्ञानहारिणे  ।  
सक्ताय चैव तपसि ऐश्वर्यनिरताय च  ॥ स्क्प्_२९।११० ॥  
नमो ज्ञानाय बन्धाय अज्ञानविनिवर्तिने  ।  
नमः सर्वानुभावाय भावानुगतचेतसे  ॥ स्क्प्_२९।१११ ॥  
नमः शमदमाढ्याय मृत्युदूतापहारिणे  ।  
नमः शैलादिनाथाय शैलादिगणपाय च  ॥ स्क्प्_२९।११२ ॥  
नमो योगरहस्याय योगदाय नमो नमः  ।  
मह्यं सर्वात्मना कामान् प्रयच्छ भगवन्प्रभो  ॥ स्क्प्_२९।११३ ॥  
  
सनत्कुमार उवाच  
स एवं स्तूयमानश्च भक्त्या परमयापि च  ।  
तुष्टस्तुतोष भूयो ऽस्य इदं चैनमुवाच ह  ॥ स्क्प्_२९।११४ ॥  
  
देव उवाच  
अजरश्चामरश्चैव सर्वशोकविवर्जितः  ।  
महायोगी महावीर्यो योगैश्वर्यसमन्वितः  ॥ स्क्प्_२९।११५ ॥  
प्रभावाच्चास्य गुह्यस्य क्षेत्रस्य मम शाश्वतम्  ।  
योगे ऽष्टगुणमैश्वर्यं प्राप्स्यसे परमं महत्  ।  
भविष्यसि द्विजश्रेष्ठ योगाचार्यश्च विश्रुतः  ॥ स्क्प्_२९।११६ ॥  
यश्चेमं त्वत्कृतं लिङ्गं नियमेनार्चयिष्यति  ।  
योनयः सप्त गत्वा तु योगं स समवाप्स्यति  ॥ स्क्प्_२९।११७ ॥  
जैगीषव्यगुहां चेमां प्राप्य यो योक्ष्यते द्विजः  ।  
स सप्तरात्रं युक्तात्मा सर्वपापैः प्रमुच्यते  ॥ स्क्प्_२९।११८ ॥  
मासेन पूर्वां जातिं च पूर्वाधीतं च वेत्स्यति  ।  
एकरात्रं गतिं शुद्धां द्वाभ्यां तारयते पितॄन्  ॥ स्क्प्_२९।११९ ॥  
त्रिरात्रेण व्यतीतांश्च परान्सप्त च तारयेत्  ।  
अतो भूयश्च किं ते ऽद्य जैगीषव्य ददान्यहम्  ॥ स्क्प्_२९।१२० ॥  
  
जैगीषव्य उवाच  
भगवन्देवदेवेश यच्छ यन्मे मनोगतम्  ।  
अतो ऽहं नान्यदिच्छामि योगाक्षय्यात्परं हितम्  ॥ स्क्प्_२९।१२१ ॥  
त्वयि भक्तिश्च नित्यं स्यात् सोमे सगणपेश्वरे  ।  
अनुत्सेकं तथा क्षान्तिं शमं दममथापि च  ॥ स्क्प्_२९।१२२ ॥  
न चाप्यभिभवं कुर्यान् न च तेजोवमाननाम्  ।  
एतान्वरानहं देव सदेच्छामि महाद्युते  ॥ स्क्प्_२९।१२३ ॥  
  
देव उवाच  
एते तव भविष्यन्ति अजय्यत्वं च योगिभिः  ।  
इच्छतो दर्शनं चैव भविष्यति च ते मम  ॥ स्क्प्_२९।१२४ ॥  
  
सनत्कुमार उवाच  
ततः स भगवान्देवः पाराशर्योमया सह  ।  
सनन्दी सगणश्चैव भक्तानुग्रहलिप्सया  ॥ स्क्प्_२९।१२५ ॥  
तप्यतो यक्षराजस्य कृत्वा हृदि महेश्वरम्  ।  
वरदानाय देवेशो जगाम पुरतस्तदा  ॥ स्क्प्_२९।१२६ ॥  
अथ दृष्ट्वा त्रिपादं च ह्रस्वबाहूरुपादकम्  ।  
तप्यमानं तपो घोरं सुतं विश्रवसस्तदा  ॥ स्क्प्_२९।१२७ ॥  
दृष्ट्वोवाच ततो देवः कुबेरं दीप्ततेजसम्  ।  
तपसा भावितं व्यास त्वगस्थिपरिसंस्थितम्  ॥ स्क्प्_२९।१२८ ॥  
  
देव उवाच  
भो भो विश्रवसः पुत्र चक्षुर्दिव्यं ददानि ते  ।  
सोमं पश्य महासत्त्व मां त्वं दिव्येन चक्षुषा  ॥ स्क्प्_२९।१२९ ॥  
ततः स दृष्ट्वा देवेशं साम्बं नन्दिपुरःसरम्  ।  
प्रणम्य कर्षितः सम्यग् उत्थातुं न शशाक ह  ॥ स्क्प्_२९।१३० ॥  
अबलं तं समालक्ष्य उत्थाने ऽशक्तमीश्वरः  ।  
उवाचोत्तिष्ठ भद्रं ते बलं पौराणमस्तु ते  ॥ स्क्प्_२९।१३१ ॥  
तत उत्थाय जानुभ्यां कुबेरो ह्यवतिष्ठत  ।  
पार्श्वगां चैव नेत्रेण देवीमालोकयन्स्थितः  ॥ स्क्प्_२९।१३२ ॥  
इयं सा पर्वतसुता सर्वलोकनमस्कृता  ।  
माता लोकत्रयस्यास्य महायोगबलान्विता  ॥ स्क्प्_२९।१३३ ॥  
अहो ऽस्यास्तपसो वीर्यम् अहो दीप्तिरहो बलम्  ।  
या प्रभोः सर्वलोकस्य पत्नीत्वं प्रजगाम ह  ॥ स्क्प्_२९।१३४ ॥  
  
सनत्कुमार उवाच  
तमेवम्भूतमनसम् ईक्षमाणं च पार्वतीम्  ।  
बुबोध देवी बुद्ध्वा च चुकोप परमेश्वरी  ॥ स्क्प्_२९।१३५ ॥  
सा क्रुद्धा तु कुबेरस्य वाममक्षि सुदीप्तिमत्  ।  
विशुष्कं कक्षमादीप्ता ददाहाग्नेः शिखा यथा  ॥ स्क्प्_२९।१३६ ॥  
पुनश्चास्य विनाशाय कुबेरस्य शुभानना  ।  
मतिं दध्रे तपोयोनिर् अथैनामवदद्धरः  ॥ स्क्प्_२९।१३७ ॥  
मा क्रुधो देवि यक्षस्य भक्तस्यास्य तपस्विनः  ।  
यशस्वी धार्मिकश्चायं भक्तस्त्वां च विशेषतः  ॥ स्क्प्_२९।१३८ ॥  
कुतूहलतया ह्येष त्वां निरीक्षितवाञ्छुभे  ।  
प्रसादं कुरु बालस्य धनदस्य महेश्वरि  ॥ स्क्प्_२९।१३९ ॥  
  
देव्युवाच  
एषो ऽसकृन्मां देवेश वीक्षते ऽविनयात्प्रभो  ।  
मिनोति न गुणान्देव कस्मान्मम पुरः स्थितः  ॥ स्क्प्_२९।१४० ॥  
तेजसां यो ऽप्रमेयानां कुर्यान्मोहेन लङ्घनम्  ।  
सो ऽल्पवीर्यो विनश्येत पतङ्गो ऽग्निमिवागतः  ॥ स्क्प्_२९।१४१ ॥  
  
सनत्कुमार उवाच  
तामेवं क्रोधताम्राक्षीं क्रुद्धां सम्प्रेक्ष्य शङ्करः  ।  
उवाच मधुरं श्लक्ष्णं गिरीन्द्रतनयां वचः  ॥ स्क्प्_२९।१४२ ॥  
ब्रवीमि त्वां महाभागे मा क्रुधो जगतो ऽरणि  ।  
त्वया सृष्टं जगत्सर्वं प्रकृतिस्त्वं सुरेश्वरि  ।  
पुत्रस्ते ऽयं यतो देवि तस्मान्न क्रोद्धुमर्हसि  ॥ स्क्प्_२९।१४३ ॥  
मातरं चैव पुत्रस्य वीक्षमाणस्य शोभने  ।  
न दोषो ऽस्ति न चैवास्य त्वयि चेतो विमोहितम्  ॥ स्क्प्_२९।१४४ ॥  
तस्मात्त्वमेव देव्यस्य प्रसन्नस्य नतस्य च  ।  
प्रसादं कुरु देवेशे कुबेरस्य यथेप्सितम्  ॥ स्क्प्_२९।१४५ ॥  
  
सनत्कुमार उवाच  
सा तथा देवदेवेन प्रोक्ता गिरिवरात्मजा  ।  
प्रसादमकरोत्तस्य प्रसन्ना चेदमब्रवीत्  ॥ स्क्प्_२९।१४६ ॥  
  
देव्युवाच  
कुबेर यत्ते दुरितं क्षान्तं तत्ते मयानघ  ।  
तुष्टास्मि मा कृथाश्चैव पुनस्तेजस्विलङ्घनम्  ॥ स्क्प्_२९।१४७ ॥  
यत्त्विदं ते मया दग्धम् ईक्षमाणस्य लोचनम्  ।  
वामं तथैव भवतु पिङ्गलं दीप्तिमच्च ह  ॥ स्क्प्_२९।१४८ ॥  
अनेन चाङ्कितो लोके भविष्यसि न संशयः  ।  
एकाक्षिपिङ्गलो नाम्ना ख्यातः सर्वत्र पूजितः  ॥ स्क्प्_२९।१४९ ॥  
चरितं यत्तपश्चेदम् अक्षयं तच्च ते ऽव्ययम्  ।  
सौभाग्यमुत्तमं चैव मत्प्रसादाद्भविष्यति  ॥ स्क्प्_२९।१५० ॥  
  
सनत्कुमार उवाच  
एवमुक्त्वा ततो देवी विरराम शुभानना  ।  
भगवान्वरदो ऽस्मीति कुबेरमवदत्ततः  ॥ स्क्प्_२९।१५१ ॥  
अथैवमुक्तो देवेन कुबेरो हृष्टमानसः  ।  
तुष्टाव देवं देवीं च शिरसा प्राञ्जलिर्नतः  ॥ स्क्प्_२९।१५२ ॥  
  
कुबेर उवाच  
नमः पट्टिसहस्ताय किरीटवरधारिणे  ।  
नमो वलयधारिण्यै धारिण्यै दर्पणस्य च  ॥ स्क्प्_२९।१५३ ॥  
नमः सर्वाङ्गकेशाय दीर्घकेश्यै नमो नमः  ।  
नमो मेखलधारिण्यै नमो मौञ्जीधराय च  ॥ स्क्प्_२९।१५४ ॥  
नमो नीलशिखण्डिन्यै नमः पिङ्गजटाभृते  ।  
नमो ज्ञानाय तनवे भूताधिपतये नमः  ॥ स्क्प्_२९।१५५ ॥  
नमस्ताराभिधारिण्यै सिंहोरस्काय वै नमः  ।  
नमो रत्नाग्र्यधारिण्यै नमश्चन्द्रार्धमौलये  ॥ स्क्प्_२९।१५६ ॥  
नमः प्रकृतये चैव नमो ऽस्तु पुरुषाय च  ।  
नमो ऽस्तु बुद्धये चैव अहङ्काराय वै नमः  ॥ स्क्प्_२९।१५७ ॥  
नमो ऽस्तु रतये चैव सुखाय च नमो नमः  ।  
नमः कीर्त्यै कर्मणे च आरम्भाय समाप्तये  ॥ स्क्प्_२९।१५८ ॥  
नमो यज्ञाय मन्त्राय दक्षिणायै ऋचे नमः  ।  
नमः साम्ने ऽथ यजुषे छन्दसे चेष्टये नमः  ॥ स्क्प्_२९।१५९ ॥  
नमो ऽग्नये च वेद्यै च स्वाहायै हविषे नमः  ।  
नमो लक्ष्म्यै श्रियै चैव नमो धर्माय वेधसे  ॥ स्क्प्_२९।१६० ॥  
इच्छायै रतये चैव नमः सम्पद्विरागिणे  ।  
नमः सिद्ध्यै तथा पुष्ट्यै तुष्ट्यै क्षान्त्यै नमो नमः  ॥ स्क्प्_२९।१६१ ॥  
नमः स्वधायै कव्याय हव्याय च नमो नमः  ।  
नमो वेद्याय विद्यायै नमः शर्वाय भक्तये  ॥ स्क्प्_२९।१६२ ॥  
प्रलयोत्पत्तये चैव स्थित्यै संसारणाय च  ।  
मोक्षाय मुक्तये चैव नमः कालाय मृत्यवे  ॥ स्क्प्_२९।१६३ ॥  
नमस्ते भगवन्देव सह देव्या जगत्पते  ।  
दिश नो भूतभव्येश यन्मे मनसि संस्थितम्  ॥ स्क्प्_२९।१६४ ॥  
  
सनत्कुमार उवाच  
य इमं पठते नित्यं स्तवं प्रातः समुत्थितः  ।  
जपंश्च विप्रो वैश्यो वा शूद्रः क्षत्रिय एव वा  ॥ स्क्प्_२९।१६५ ॥  
तस्य तुष्टो धनेशस्तु प्रयच्छति महद्धनम्  ।  
सोमश्च भगवांस्तुष्टो गतिमिष्टां प्रयच्छति  ॥ स्क्प्_२९।१६६ ॥  
  
सनत्कुमार उवाच  
एवं स संस्तुतस्तेन कुबेरेण जगत्पतिः  ।  
उवाच वरदो ऽस्मीति ब्रूहि विश्रवसः सुत  ॥ स्क्प्_२९।१६७ ॥  
  
कुबेर उवाच  
त्वत्तः प्रसादः सततं भक्तिश्च त्वयि शाश्वती  ।  
भगवंस्त्वां च पश्येयं वर एषो ऽस्तु मे विभो  ॥ स्क्प्_२९।१६८ ॥  
एवमस्त्विति तत्सर्वं प्रदाय भगवाञ्छिवः  ।  
आत्मना सह सख्यं च ददावात्यन्तिकं तदा  ॥ स्क्प्_२९।१६९ ॥  
  
देव उवाच  
गृहाण चेमां शिबिकां नरयुक्तामसङ्गिनीम्  ।  
लोकान्यथेष्टं लोकेश यामारुह्य चरिष्यसि  ॥ स्क्प्_२९।१७० ॥  
इमां चैवाशनिं दिव्याम् अप्रतीघातलक्षणाम्  ।  
गृहाणायुधमेतत्ते भविष्यत्यरिदुःसहम्  ॥ स्क्प्_२९।१७१ ॥  
अस्त्रं च ते प्रयच्छामि तव नाम्ना भविष्यति  ।  
कौबेरमिति विख्यातं मोहनं सर्वदेहिनाम्  ॥ स्क्प्_२९।१७२ ॥  
  
सनत्कुमार उवाच  
ततः स देवस्तुष्टात्मा मालां स्वयमनिन्दिताम्  ।  
आबबद्धास्य शिरसि भास्कराकारवर्चसम्  ॥ स्क्प्_२९।१७३ ॥  
कुशेशयानां फुल्लानां स्रग्दामं च मनोरमम्  ।  
आबबद्धास्य कण्ठे वै प्रीयमाण उमापतिः  ॥ स्क्प्_२९।१७४ ॥  
प्रकामं दर्शनं चास्य दत्त्वा चैव धनेशताम्  ।  
जगाम भगवान्सोमस् ततो ऽन्यं देशमीप्सितम्  ॥ स्क्प्_२९।१७५ ॥  
  
सनत्कुमार उवाच  
य इमं तु कुबेरस्य वरदानमशेषतः  ।  
शृणुयाच्छ्रावयेद्वापि नित्यं विप्रान्समाहितः  ॥ स्क्प्_२९।१७६ ॥  
धनवान्रूपसम्पन्नः पुत्रपौत्रसमन्वितः  ।  
कुलज्ञानबलोपेतो जायते स मृतो नरः  ॥ स्क्प्_२९।१७७ ॥  
अथ देवी महाभागा सहिता शम्भुना तदा  ।  
सञ्चिन्त्य पञ्चचूडास्तु तपन्त्यो ऽप्सरसः शुभाः  ॥ स्क्प्_२९।१७८ ॥  
कृशाङ्ग्यो भक्तिमत्यश्च तपसा दग्धकिल्बिषाः  ।  
कारुण्याहृतचेतस्का देवं वचनमब्रवीत्  ॥ स्क्प्_२९।१७९ ॥  
एतासां तप्यमानानां योषितां वरमुत्तमम्  ।  
ददानीप्सितमीशान तन्मे ऽनुज्ञातुमर्हसि  ।  
तस्या विज्ञप्तिमाकर्ण्य भगवानिदमब्रवीत्  ॥ स्क्प्_२९।१८० ॥  
एवं कुरु महाभागे भक्तानुग्रहमीप्सितम्  ।  
वैदिक्यो ऽप्सरसो ह्येताः पञ्चचूडा इति स्मृताः  ।  
त्वां कृत्वा हृदि तप्यन्ते वर आभ्यः प्रदीयताम्  ॥ स्क्प्_२९।१८१ ॥  
ततः सा देवदेवेन तथा समनुचोदिता  ।  
पञ्चचूडाः समागम्य वच एतदुवाच ह  ॥ स्क्प्_२९।१८२ ॥  
तुष्टास्म्यप्सरसः साक्षात् पश्यध्वं मां शुचिस्मिताः  ।  
ददानि वो वरानिष्टान्य् एवो हृदयसंस्थिताः  ॥ स्क्प्_२९।१८३ ॥  
  
सनत्कुमार उवाच  
ता एवमुक्ताः पार्वत्या वैदिक्यो ऽप्सरसः शुभाः  ।  
देवीं दृष्ट्वा प्रणम्यैव शिरसा पादयोर्नताः  ॥ स्क्प्_२९।१८४ ॥  
अश्रुपूर्णेक्षणा दीनाः संस्तभ्यात्मानमात्मना  ।  
शिरस्यञ्जलिमाधाय तुष्टुवुः सहिताः समम्  ॥ स्क्प्_२९।१८५ ॥  
नमः सिद्ध्यै नमस्तुष्ट्यै क्रियायै बुद्धये नमः  ।  
नमः कीर्त्यै नमः सत्यै उल्कजायै तथेष्टये  ॥ स्क्प्_२९।१८६ ॥  
नमः पृथिव्यै कल्याण्यै श्रियै लक्ष्म्यै नमो नमः  ।  
नमः सुधायै स्वाहायै स्वधायै दितये नमः  ॥ स्क्प्_२९।१८७ ॥  
नमो ऽस्तु तडिते चैव सौदामन्यै नमो नमः  ।  
सावित्र्यै चाथ गायत्र्यै वेदमात्रे नमो नमः  ॥ स्क्प्_२९।१८८ ॥  
नमः पर्वतकन्यायै मतये स्मृतये नमः  ।  
नमः पर्वतवासिन्यै रुद्राण्यै च नमो नमः  ॥ स्क्प्_२९।१८९ ॥  
नमः प्रकृतये चैव ज्योत्स्नायै ऋद्धये नमः  ।  
शोभायै दीप्तये चैव भास्करग्रहरश्मये  ॥ स्क्प्_२९।१९० ॥  
गत्यायै गतये चैव इन्द्राण्यै मुक्तये नमः  ।  
नियत्यै सरिते चैव गङ्गायै सूतये नमः  ॥ स्क्प्_२९।१९१ ॥  
हेतये प्रीतये चैव नमः करणवृत्तये  ।  
नमः सन्नतये चैव इरायै वृत्तये नमः  ॥ स्क्प्_२९।१९२ ॥  
वारुण्यै च शरण्यायै गौर्यै काल्यै नमो नमः  ।  
कौशिक्यै च नमस्ते ऽस्तु कात्यायन्यै नमो नमः  ॥ स्क्प्_२९।१९३ ॥  
नमः सन्नतये चैव महिम्ने च नमो नमः  ।  
अणिमायै नमस्ते ऽस्तु लघिमायै नमो नमः  ॥ स्क्प्_२९।१९४ ॥  
पूजायै ते नमस्ते ऽस्तु शितिबाह्वे च सृप्तये  ।  
सञ्ज्ञायै च नमस्ते ऽस्तु गिरे ऽथ स्मृतये नमः  ॥ स्क्प्_२९।१९५ ॥  
नमस्ते ऽस्तु सरस्वत्यै जिह्वायै दृष्टये नमः  ।  
नमो महिषघातिन्यै तथा सुम्भनिसुम्भयोः  ॥ स्क्प्_२९।१९६ ॥  
नमः सिंहरथिन्यै च शूलिन्यै च नमो नमः  ।  
नमो मुद्गरधारिण्यै कवचिन्यै नमो नमः  ॥ स्क्प्_२९।१९७ ॥  
नमस्तूणीरधारिण्यै धारिण्यै जगतो नमः  ।  
नमो धनुर्धरायै च खड्गिन्यै च नमो नमः  ॥ स्क्प्_२९।१९८ ॥  
नमः पिञ्च्छध्वजिन्यै च धारिण्यै पट्टिसस्य च  ।  
नमो ऽस्तु भूतमात्रे च स्कन्दस्य च नमो नमः  ॥ स्क्प्_२९।१९९ ॥  
विशाखशाखयोश्चैव नैगमेषस्य चैव हि  ।  
जात्यै सर्वरसानां च देवतायै वनस्य च  ॥ स्क्प्_२९।२०० ॥  
आर्यायै च नमो नित्यं शिखण्डिन्यै नमो नमः  ।  
नमो नीलशिखण्डिन्यै दीर्घवेण्यै नमो नमः  ॥ स्क्प्_२९।२०१ ॥  
नमो ऽस्तु तनुमध्यायै देवतायै धनस्य च  ।  
नमो धृत्यै नमश्चित्यै कीर्तये च नमो नमः  ॥ स्क्प्_२९।२०२ ॥  
स्त्रीणां सौभाग्यदायिन्यै धारिण्यै च नमो नमः  ।  
राकानुमतये चैव सिनीवाल्यै नमो नमः  ॥ स्क्प्_२९।२०३ ॥  
नमः क्रियायै श्रद्धायै मेधायै च नमो नमः  ।  
नमो ऽस्तु धारणायै च ऊहायै च नमो नमः  ॥ स्क्प्_२९।२०४ ॥  
अपोहायै नमस्ते ऽस्तु वषट्प्रकृतये नमः  ।  
नमः समाधये चैव स्पृहायै वित्तये नमः  ॥ स्क्प्_२९।२०५ ॥  
वेदनायै नमस्ते ऽस्तु बृहदुक्ष्यै नमो नमः  ।  
नमः प्रभायै शुद्धायै शुद्धये शुचये नमः  ॥ स्क्प्_२९।२०६ ॥  
नमस्त्र्यम्बकभार्यायै विद्यायै च नमो नमः  ।  
दीक्षायै दक्षिणायै च ज्वालायै च नमो नमः  ॥ स्क्प्_२९।२०७ ॥  
इन्द्रियाणां प्रवृत्त्यै च निवृत्त्यै चैव कर्मणाम्  ।  
श्रुतये सर्ववेदानां भवान्यै च नमो नमः  ॥ स्क्प्_२९।२०८ ॥  
दुर्गायै दुर्गतारिण्यै धारिण्यै सर्वदेहिनाम्  ।  
नमस्ते सर्वदेवत्यै नमस्ते लोकभावनि  ॥ स्क्प्_२९।२०९ ॥  
नमः शान्त्यै नमः कान्त्यै नमः पत्न्यै हरस्य च  ।  
नमो ऽस्त्वदित्यै दानव्यै विनतायै नमो नमः  ॥ स्क्प्_२९।२१० ॥  
नमः शिवायै कर्त्र्यै च प्रभावायै नमो नमः  ।  
मृकण्ड्वै मार्दबाह्वै च तथा सुरतये नमः  ॥ स्क्प्_२९।२११ ॥  
विनतायै तथा लक्ष्म्यै सुरसायै नमो नमः  ।  
नमस्ते शितिकण्ठिन्यै नमस्ते सर्वतः सदा  ।  
दिश नः सुमनाः सर्वं यत्किञ्चिद्धृदये स्थितम्  ॥ स्क्प्_२९।२१२ ॥  
  
सनत्कुमार उवाच  
य इदं पठते नित्यं नरः स्त्री वा समाहितः  ।  
स रात्रिषु कृतं पापं त्यजेत्सर्वमशेषतः  ॥ स्क्प्_२९।२१३ ॥  
शयानो जपते यश्च प्रयतो व्यास नित्यशः  ।  
दिवाकृतं स जह्यात्तु मृतश्च सुगतिं व्रजेत्  ॥ स्क्प्_२९।२१४ ॥  
यश्चैतच्छृणुयान्नित्यं द्विजान्वा श्रावयेत्सदा  ।  
स देहभेदमासाद्य पञ्चचूडाप्रियो भवेत्  ॥ स्क्प्_२९।२१५ ॥  
यश्चैनं प्रजहन्प्राणाञ् जपेन्मर्त्यः सुदुस्त्यजान्  ।  
विमाने सूर्यसङ्काशे अप्सरोगणसेविते  ।  
सर्वपापविनिर्मुक्तो रमेद्वर्षायुतं समम्  ॥ स्क्प्_२९।२१६ ॥  
यश्च भक्त्या परमया तिथौ नियमवान्नरः  ।  
देवीमभ्यर्च्य जपते सर्वपापैः प्रमुच्यते  ॥ स्क्प्_२९।२१७ ॥  
जपनाद्देहतपनाद् देहे भिन्ने च भक्तिमान्  ।  
स भूत्वानुचरो देव्याः पुण्ये लोके महीयते  ॥ स्क्प्_२९।२१८ ॥  
  
सनत्कुमार उवाच  
ताभिरेवं स्तुता देवी स्थिता देवस्य सन्निधौ  ।  
उवाच हर्षमाणास्या पञ्चचूडास्तदा वचः  ॥ स्क्प्_२९।२१९ ॥  
शृणुताप्सरसः सर्वास् तपसो ऽस्य महत्फलम्  ।  
यच्चापि परया भक्त्या मां प्रपन्नाः स्थ शोभनाः  ॥ स्क्प्_२९।२२० ॥  
अजराश्च विशोकाश्च नित्यं मुदितमानसाः  ।  
प्रियाश्च सर्वलोकस्य भविष्यथ ममाज्ञया  ॥ स्क्प्_२९।२२१ ॥  
ब्रूत यच्चापि किञ्चिद्वो हृदि स्थितमशङ्किताः  ।  
सर्वं दास्यामि तद्वो ऽहं मा चिराय तदुच्यताम्  ॥ स्क्प्_२९।२२२ ॥  
  
पञ्चचूडा ऊचुः  
देवि पुंसां स्त्रियः सर्वाः कार्यार्थं विदितं च ते  ।  
अर्थिनस्ते च नस्तावद् यावत्कार्यं समाप्यते  ।  
समाप्ते चैव तत्कार्ये परा इव भवन्ति नः  ॥ स्क्प्_२९।२२३ ॥  
तद्देवि यदि तुष्टासि यदि देयो वरश्च नः  ।  
सर्वस्त्रीणां महादेवि भवन्तु पुरुषा वशाः  ॥ स्क्प्_२९।२२४ ॥  
  
देव्युवाच  
अद्यप्रभृति लोकेषु सर्वस्त्रीणां नराः सदा  ।  
सर्वे वश्या भविष्यन्ति सर्वकार्यकराश्च ह  ॥ स्क्प्_२९।२२५ ॥  
आदौ पश्चाच्च सर्वाभ्यो हिरण्यं पशवः स्त्रियः  ।  
सर्वभोगांश्च दास्यन्तु वशगाः सर्वथापि च  ॥ स्क्प्_२९।२२६ ॥  
व्यलीकान्यपि कुर्वन्त्यो बहूनि विविधानि च  ।  
प्रिया एव भविष्यन्ति पापं न च भवेत्सदा  ॥ स्क्प्_२९।२२७ ॥  
मातरं पितरं भ्रातॄन् सुहृदो ऽथ सुतानपि  ।  
अकार्याणि करिष्यन्तु स्त्रीणां वश्यत्वमागताः  ॥ स्क्प्_२९।२२८ ॥  
पश्यन्तो ऽपि व्यलीकानि दोषान्वैकृत्यमेव च  ।  
नैव द्रक्ष्यन्ति ते पुंसो मद्वरान्मोहितेन्द्रियाः  ॥ स्क्प्_२९।२२९ ॥  
  
सनत्कुमार उवाच  
ततः सा देवदेवस्य पत्नी हिमवतः सुता  ।  
माल्यदामं गृहीत्वा तु भ्रामयन्ती शुभानना  ।  
भव नार्य इति प्राह हसन्ती प्रियमव्यया  ॥ स्क्प्_२९।२३० ॥  
भ्राम्यतस्तस्य दाम्नस्तु यान्यशीर्यन्त भूतले  ।  
कुसुमान्यभवंस्तानि नार्यः कमललोचनाः  ॥ स्क्प्_२९।२३१ ॥  
ता उवाचामरा यूयं जराक्षयविवर्जिताः  ।  
जगन्मोहकरा यूयं पुंसां हृदयबन्धनाः  ॥ स्क्प्_२९।२३२ ॥  
दृष्टिस्पर्शविलासेषु आविश्य जगति स्त्रियः  ।  
सम्मोहयिष्यथ नरान् स्त्रीवशांश्च करिष्यथ  ।  
नराः सर्वे च युष्मासु भविष्यन्ति सदा रताः  ॥ स्क्प्_२९।२३३ ॥  
वृत्तिः शुभा भवित्री च सर्वासां मम तेजसा  ।  
पुंसां स्त्रीभोगसिद्ध्यर्थं स्त्रीणां रत्यर्थमेव च  ॥ स्क्प्_२९।२३४ ॥  
क्रियाः शुभाङ्गसंस्कारा दिव्या ये मानुषाश्च ह  ।  
बहुरूपाश्च ता भूत्वा विविशुः सर्वदाङ्गनाः  ॥ स्क्प्_२९।२३५ ॥  
  
सनत्कुमार उवाच  
एवं देवी तदा व्यास सृष्ट्वा ता वै विसृज्य च  ।  
उवाचाप्सरसो ब्रूत किं वो भूयः करोम्यहम्  ॥ स्क्प्_२९।२३६ ॥  
तास्तुष्टमनसश्चापि ऊचुर्व्यास भवेमहि  ।  
देवानां मानुषाणां च अवध्याश्चैव रक्षसाम्  ।  
ता उवाच ततो देवी एवं लोके भविष्यतु  ॥ स्क्प्_२९।२३७ ॥  
ततः स सहितो देव्या सनन्दी परमेश्वरः  ।  
गणैः सर्वैश्च सहितो गृहान्स्वानाविशत्प्रभुः  ॥ स्क्प्_२९।२३८ ॥  
भगनयननिपाती दैत्यदर्पापहारी पुरकमलहिमौघः कामयज्ञेन्धनाग्निः   ।  
जलदवृषभयायी सर्वदुःखान्तकारी समरवृषभकेतुश्चन्द्रमौलिर्जगाम  ॥ स्क्प्_२९।२३९ ॥  
इति स्कन्दपुराणे ऊनत्रिंशो ऽध्यायः  
  
____________________________________________________________________________  
  
  
  
व्यास उवाच  
भगवन्पिङ्गलः केन गणत्वं समुपागतः  ।  
अन्नदत्वं च सम्प्राप्तो वाराणस्यां महाद्युतिः  ॥ स्क्प्_३०।१ ॥  
क्षेत्रपालः कथं जातः प्रियत्वं च कथं गतः  ।  
एतदिच्छामि कथितं श्रोतुं ब्रह्मसुत त्वया  ॥ स्क्प्_३०।२ ॥  
  
सनत्कुमार उवाच  
शृणु व्यास यथा लेभे गणेशत्वं स पिङ्गलः  ।  
अन्नदत्वं च लोकानां स्थानं वाराणसीं च हि  ॥ स्क्प्_३०।३ ॥  
पूर्णभद्रसुतः श्रीमान् आसीद्यक्षः प्रतापवान्  ।  
हरिकेश इति ख्यातो ब्रह्मण्यो धार्मिकश्च ह  ॥ स्क्प्_३०।४ ॥  
तस्य जन्मप्रभृत्येव शर्वे भक्तिरनुत्तमा  ।  
तदाशीस्तन्नमस्कारस् तन्निष्ठस्तत्परायणः  ॥ स्क्प्_३०।५ ॥  
आसीनश्च शयानश्च गच्छंस्तिष्ठन्ननुव्रजन्  ।  
भुञ्जानो ऽथ पिबन्वापि रुद्रमेवानुचिन्तयत्  ॥ स्क्प्_३०।६ ॥  
तमेवं युक्तमनसं पूर्णभद्रः पिताब्रवीत्  ।  
न त्वा पुत्रमहं मन्ये दुर्जातो यस्त्वमन्यथा  ॥ स्क्प्_३०।७ ॥  
न हि यक्षकुलीनानाम् एतद्वृत्तं भवत्युत  ।  
गुह्यका वत यूयं वै स्वभावात्क्रूरचेतसः  ।  
क्रव्यादाश्चैव किम्भक्षा हिंसाशीलाश्च पुत्रक  ॥ स्क्प्_३०।८ ॥  
मैवं कार्षीर्न नो वृत्तिर् एवं दृष्टा महात्मनाम्  ।  
स्वयम्भुवा यथा सृष्टा सैव वृत्तिः प्रशस्यते  ॥ स्क्प्_३०।९ ॥  
  
हरिकेश उवाच  
दुष्टा चैवाप्रशस्ता च गर्हिता साधुभिः सदा  ।  
वृत्तिः स्वयम्भुवा सृष्टा त्यक्तव्या यदि नो भवेत्  ।  
आश्रमान्तरजं कर्म न कुर्युर्गृहिणस्ततः  ॥ स्क्प्_३०।१० ॥  
हित्वा मनुष्यभावं च कर्मभिर्विविधैश्च ह  ।  
देवत्वं नो विमार्गेयुर् मानुष्यां जातिमेव च  ॥ स्क्प्_३०।११ ॥  
अथ चेद्विहितं तेषां कर्म तत्प्राप्तिसंश्रितम्  ।  
ममापि विहितं पश्य कर्मैतन्नात्र संशयः  ॥ स्क्प्_३०।१२ ॥  
  
सनत्कुमार उवाच  
स एवमुक्तः पुत्रेण पूर्णभद्रः प्रतापवान्  ।  
उवाच निष्क्रम क्षिप्रं गच्छ त्वं यत्र रोचते  ॥ स्क्प्_३०।१३ ॥  
ततः स निर्गतस्त्यक्त्वा गृहसम्बन्धिबान्धवान्  ।  
वाराणसीं समासाद्य तपस्तेपे सुदुश्चरम्  ॥ स्क्प्_३०।१४ ॥  
स्थाणुभूतो ह्यनिमिषः शुष्ककाष्ठोपलोपमः  ।  
सन्नियम्येन्द्रियग्रामम् अवातिष्ठत निश्चलः  ॥ स्क्प्_३०।१५ ॥  
अथ तस्यैवमनिशं तत्परस्य तदाशिषः  ।  
सहस्रमेकं वर्षाणां दिव्यमभ्यतिवर्तत  ॥ स्क्प्_३०।१६ ॥  
वल्मीकेन समाक्रान्तो भक्ष्यमाणः पिपीलिकैः  ।  
वज्रसूचीमुखैर्व्यास विध्यमानस्तथैव च  ॥ स्क्प्_३०।१७ ॥  
निर्मांसरुधिरत्वक्च कुन्दशङ्खेन्दुसप्रभः  ।  
अस्थिशेषो ऽभवत्सर्वो देवश्चैनममन्यत  ॥ स्क्प्_३०।१८ ॥  
एतस्मिन्नन्तरे देवी व्यज्ञापयत शङ्करम्  ।  
उद्यानं पुनरेवेदं द्रष्टुमिच्छामि सर्वद  ॥ स्क्प्_३०।१९ ॥  
क्षेत्रस्य चैव माहात्म्यं श्रोतुं कौतूहलं हि मे  ।  
यतश्च प्रियमेतत्ते यच्चास्य फलमुत्तमम्  ॥ स्क्प्_३०।२० ॥  
इति विज्ञापितो देवः पार्वत्या भुवनेश्वरः  ।  
सर्वं पृष्टं यथान्यायम् आख्यातुमुपचक्रमे  ॥ स्क्प्_३०।२१ ॥  
निर्जगाम च देवेशः पार्वत्या सह शङ्करः  ।  
उद्यानं दर्शयामास देव्या देवः पिनाकधृक्  ॥ स्क्प्_३०।२२ ॥  
प्रफुल्लनानाविधगुल्मशोभितं लताप्रतानावनतं मनोहरम्  ।  
विरूढपुष्पैः परितः प्रियङ्गुभिः सुपुष्पितैः कण्टकितैश्च केतकैः  ॥ स्क्प्_३०।२३ ॥  
तमालगुल्मैर्निचितं सुगन्धिभिर् निकामपुष्पैर्बकुलैश्च सर्वशः  ।  
अशोकपुन्नागवनैः सुपुष्पितैर् द्विरेफमालाकुलपुष्पसञ्चयैः  ॥ स्क्प्_३०।२४ ॥  
क्वचित्प्रफुल्लाम्बुजरेणुरूषितैर् विहङ्गमैश्चारुकलप्रणादिभिः  ।  
विनादितं सारसहंसनादिभिः प्रमत्तदात्यूहरुतैश्च वल्गुभिः  ॥ स्क्प्_३०।२५ ॥  
क्वचिच्च चक्राह्वरुतोपनादितं क्वचिच्च कादम्बकदम्बकायुतम्  ।  
क्वचिच्च कारण्डवनादनादितं क्वचिच्च मत्तालिकुलाकुलीकृतम्  ॥ स्क्प्_३०।२६ ॥  
मदाकुलाभिर्भ्रमराङ्गनाभिर् निषेवितं चारुसुगन्धिपुष्पम्  ।  
क्वचित्सुपुष्पैः सहकारवृक्षैर् लतोपगूढैस्तिलकैश्च गूढम्  ॥ स्क्प्_३०।२७ ॥  
प्रगीतविद्याधरसिद्धचारणं प्रनृत्तनित्यानुगताप्सरोगणम्  ।  
प्रहृष्टनानाविधपक्षिसेवितं प्रमत्तहारीतकुलोपनादितम्  ॥ स्क्प्_३०।२८ ॥  
मृगेन्द्रनादाकुलसन्नमानसैः क्वचित्क्वचिद्बद्धकदम्बकं मृगैः  ।  
प्रफुल्लनानाविधचारुपङ्कजैः सरस्तडागैरुपशोभितं क्वचित्  ॥ स्क्प्_३०।२९ ॥  
निविडनिचुलनीलं नीलकण्ठाभिरामं मदमुदितविहङ्गव्रातनादाभिरामम्  ।  
कुसुमिततरुशाखालीनमत्तद्विरेफं नवकिसलयशोभाशोभितप्रान्तशाखम्  ॥ स्क्प्_३०।३० ॥  
क्वचिच्च दन्तिक्षतचारुवीरुत्- क्वचिल्लतालिङ्गितचारुवृक्षम्  ।  
क्वचिद्विलासालसगामिनीभिर् निषेवितं किम्पुरुषाङ्गनाभिः  ॥ स्क्प्_३०।३१ ॥  
पारावतध्वनिनिकूजितचारुशृङ्गैर् अभ्रङ्कषैः सितमनोहरचारुरूपैः  ।  
आकीर्णपुष्पनिकरप्रविविक्तहासैर् विभ्राजितं त्रिदशदेवकुलैरनेकैः  ॥ स्क्प्_३०।३२ ॥  
फुल्लोत्पलागरुसहस्रवितानयुक्तैस् तोयाशयैः समनुशोभितदेवमार्गम्  ।  
मार्गान्तरागलितपुष्पविचित्रभक्ति सम्बद्धगुल्मविटपैर्विहगैरुपेतम्  ॥ स्क्प्_३०।३३ ॥  
तुङ्गाग्रैर्नीलपुष्पस्तबकभरनतप्रान्तशाखैरशोकैर् मत्तालिव्रातगीतश्रुतिसुखजननैर्भासितान्तं मनोज्ञैः  ।  
रात्रौ चन्द्रस्य भासा कुसुमिततिलकैरेकतां सम्प्रयातं छायासुप्तप्रबुद्धस्थितहरिणकुलालुप्तदर्भाङ्कुराग्रम्  ॥ स्क्प्_३०।३४ ॥  
हंसानां पक्षवातप्रचलितकमलस्वच्छविस्तीर्णतोयं तोयानां तीरजातप्रविकचकदलीवाटनृत्यन्मयूरम्  ।  
मायूरैः पक्षचन्द्रैः क्वचिदपि पतितै रञ्जितक्ष्माप्रदेशं देशे देशे निलीनप्रमुदितविलसन्मत्तहारीतवृन्दम्  ॥ स्क्प्_३०।३५ ॥  
सारङ्गैः क्वचिदुपसेवितप्रदेशं सञ्छन्नं कुसुमचयैः क्वचिद्विचित्रैः  ।  
हृष्टाभिः क्वचिदपि किन्नराङ्गनाभिः क्षीवाभिः सुमधुरगीतवृक्षषण्डम्  ॥ स्क्प्_३०।३६ ॥  
संसृष्टैः क्वचिदुपलिप्तकीर्णपुष्पैर् आवासैः परिवृतपादपं मुनीनाम्  ।  
आ मूलात्फलनिचितैः क्वचिद्विशालैर् उत्तुङ्गैः पनसमहीरुहैरुपेतम्  ॥ स्क्प्_३०।३७ ॥  
फुल्लातिमुक्तकलतागृहलीनसिद्धं सिद्धाङ्गनाकनकनूपुररावरम्यम्  ।  
रम्यप्रियङ्गुतरुमञ्जरिसक्तभृङ्गं भृङ्गावलीशबलिताम्रकदम्बपुष्पम्  ॥ स्क्प्_३०।३८ ॥  
पुष्पोत्करानिलविघूर्णितपादपाग्रम् अग्रे सुरेभविनिपातितवंशगुल्मम्  ।  
गुल्मान्तरप्रसृतभीतमृगीसमूहम् ऊहावतां तनुभृतामपवर्गदातृ  ॥ स्क्प्_३०।३९ ॥  
चन्द्रांशुजालधवलैस्तिलकैर्मनोज्ञैः सिन्दूरकुङ्कुमकुसुम्भनिभैरशोकैः  ।  
चामीकरप्रतिसमैरथ कर्णिकारैः पुष्पोत्करैरुपचितं सुविशालशाखैः  ॥ स्क्प्_३०।४० ॥  
क्वचिदञ्जनचूर्णाभैः क्वचिद्विद्रुमसन्निभैः  ।  
क्वचित्काञ्चनसङ्काशैः पुष्पैराचितभूतलम्  ॥ स्क्प्_३०।४१ ॥  
पुन्नागेषु द्विजशतविरुतं रक्ताशोकस्तबकभरनतम्  ।  
रम्योपान्तं क्लमहरपवनं फुल्लाब्जेषु भ्रमरविलसितम्  ॥ स्क्प्_३०।४२ ॥  
सकलभुवनभर्ता लोकनाथस्तदानीं तुहिनशिखरिपुत्र्या सार्धमिष्टैर्गणेशैः  ।  
विविधतरुविशालं मत्तहृष्टान्यपुष्टम् उपवनमतिरम्यं दर्शयामास देव्याः  ॥ स्क्प्_३०।४३ ॥  
  
देव्युवाच  
उद्यानं दर्शितं देव शोभया परया युतम्  ।  
क्षेत्रस्य तु गुणान्सर्वान् पुनर्वक्तुमिहार्हसि  ॥ स्क्प्_३०।४४ ॥  
अस्य क्षेत्रस्य माहात्म्यम् अविमुक्तस्य तत्तदा  ।  
श्रुत्वापि न हि मे तृप्तिर् अतो भूयो वदस्व मे  ॥ स्क्प्_३०।४५ ॥  
  
देव उवाच  
इदं गुह्यतमं क्षेत्रं सदा वाराणसी मम  ।  
सर्वेषामेव जन्तूनां हेतुर्मोक्षस्य सर्वदा  ॥ स्क्प्_३०।४६ ॥  
अस्मिन्सिद्धाः सदा देवि मदीयं व्रतमाश्रिताः  ।  
नानालिङ्गधरा नित्यं मम लोकाभिकाङ्क्षिणः  ।  
अभ्यस्यन्ति परं योगं युक्तात्मानो जितेन्द्रियाः  ॥ स्क्प्_३०।४७ ॥  
नानावृक्षसमाकीर्णे नानाविहगसेविते  ।  
कमलोत्पलपुष्पाढ्यैः सरोभिः समलङ्कृते  ॥ स्क्प्_३०।४८ ॥  
अप्सरोगणगन्धर्वैः सदा संसेविते शुभे  ।  
रोचते मे सदावासो येन कार्येण तच्छृणु  ॥ स्क्प्_३०।४९ ॥  
मन्मना मम भक्तश्च मयि सर्वार्पितक्रियः  ।  
यथा मोक्षमिहाप्नोति अन्यत्र न तथा क्वचित्  ॥ स्क्प्_३०।५० ॥  
एतन्मम पुरं दिव्यं गुह्याद्गुह्यतरं महत्  ।  
ब्रह्मादयो विजानन्ति ये च सिद्धा मुमुक्षवः  ।  
अतः प्रियमिदं क्षेत्रम् अस्माच्चेह रतिर्मम  ॥ स्क्प्_३०।५१ ॥  
विमुक्तं न मया यस्मान् मोक्ष्यते वा कदाचन  ।  
मम क्षेत्रमिदं तस्माद् अविमुक्तमिति स्मृतम्  ॥ स्क्प्_३०।५२ ॥  
नैमिशे ऽथ कुरुक्षेत्रे गङ्गाद्वारे ऽथ पुष्करे  ।  
स्नानात्संसेवनाद्वापि न मोक्षः प्राप्यते यतः  ।  
इह सम्प्राप्यते येन तत एतद्विशिष्यते  ॥ स्क्प्_३०।५३ ॥  
प्रयागे वा भवेन्मोक्ष इह वा मत्परिग्रहात्  ।  
प्रयागादपि तीर्थाग्र्याद् इदमेव महत्स्मृतम्  ॥ स्क्प्_३०।५४ ॥  
जैगीषव्यः परां सिद्धिं यो गतः स महातपाः  ।  
अस्य क्षेत्रस्य माहात्म्याद् भक्त्या च मम भावतः  ॥ स्क्प्_३०।५५ ॥  
जैगीषव्यगुहा श्रेष्ठा योगिनां स्थानमिष्यते  ।  
ध्यायतस्तत्र मां नित्यं योगाग्निर्दीप्यते भृशम्  ।  
कैवल्यं परमं याति देवानामपि दुर्लभम्  ॥ स्क्प्_३०।५६ ॥  
अव्यक्तलिङ्गैर्मुनिभिः सर्वसिद्धान्तवेदिभिः  ।  
इह सम्प्राप्यते मोक्षो दुर्लभो ऽन्यत्र कर्हिचित्  ॥ स्क्प्_३०।५७ ॥  
तेभ्यश्चाहं प्रयच्छामि योगैश्वर्यमनुत्तमम्  ।  
आत्मनश्चैव सायुज्यम् ईप्सितं स्थानमेव च  ॥ स्क्प्_३०।५८ ॥  
कुबेरः स महायक्षस् तथा सर्वार्पितक्रियः  ।  
क्षेत्रसंसेवनाद्देवि गणेशत्वमवाप ह  ॥ स्क्प्_३०।५९ ॥  
संवर्तो भविता यश्च सो ऽपि भक्त्या ममैव तु  ।  
इहैवाराध्य मां देवि सिद्धिं यास्यत्यनुत्तमाम्  ॥ स्क्प्_३०।६० ॥  
पराशरसुतो योगी ऋषिर्व्यासो महातपाः  ।  
धर्मवक्ता भविष्यश्च वेदसंस्थाप्रवर्तकः  ।  
रंस्यते सो ऽपि पद्माक्षि क्षेत्रे ऽस्मिन्मुनिपुङ्गवः  ॥ स्क्प्_३०।६१ ॥  
ब्रह्मा देवर्षिभिः सार्धं विष्णुर्वायुर्दिवाकरः  ।  
देवराजस्तथा शक्रो ये ऽपि चान्ये दिवौकसः  ।  
उपासते महात्मानः सर्वे मामिह सुव्रते  ॥ स्क्प्_३०।६२ ॥  
अन्ये च योगिनः सिद्धाश् छन्नरूपा महाव्रते  ।  
अनन्यमनसो भूत्वा मामिहोपासते सदा  ॥ स्क्प्_३०।६३ ॥  
अलर्कश्च पुरीमेतां मत्प्रसादादवाप्स्यति  ।  
स चैनां पूर्ववत्कृत्वा चतुर्वर्णसमाकुलाम्  ॥ स्क्प्_३०।६४ ॥  
स्फीतां जनपदाकीर्णां भुक्त्वा च सुचिरं नृपः  ।  
मयि सर्वार्पितप्राणो मामेव प्रतिपत्स्यते  ॥ स्क्प्_३०।६५ ॥  
ततः प्रभृति चार्वङ्गि ये ऽपि क्षेत्रनिवासिनः  ।  
गृहिणो लिङ्गिनो वापि मद्भक्ता मत्परायणाः  ।  
मत्प्रसादाद्गमिष्यन्ति मोक्षं परमदुर्गमम्  ॥ स्क्प्_३०।६६ ॥  
विषयासक्तचित्तो ऽपि त्यक्तधर्मरतिर्नरः  ।  
इह क्षेत्रे मृतः सो ऽपि संसारं न पुनर्विशेत्  ॥ स्क्प्_३०।६७ ॥  
ये पुनर्निर्ममा धीराः सत्त्वस्था विजितेन्द्रियाः  ।  
व्रतिनश्च निरारम्भाः सर्वतो मयि भाविताः  ॥ स्क्प्_३०।६८ ॥  
देहभेदं समासाद्य धीमन्तः सङ्गवर्जिताः  ।  
गता एव परं मोक्षं प्रसादान्मम सुव्रते  ॥ स्क्प्_३०।६९ ॥  
जन्मान्तरसहस्रेषु युञ्जन्योगी यमाप्नुयात्  ।  
तमिहैव परं मोक्षं मरणादधिगच्छति  ॥ स्क्प्_३०।७० ॥  
एतत्सङ्क्षेपतो देवि क्षेत्रस्यास्य महत्फलम्  ।  
अविमुक्तस्य कथितं मया ते गुह्यमुत्तमम्  ॥ स्क्प्_३०।७१ ॥  
अतः परतरं नास्ति क्षेत्रं गुह्यमितीश्वरि  ।  
एतद्बुध्यन्ति योगज्ञा ये च योगीश्वरा भुवि  ॥ स्क्प्_३०।७२ ॥  
एतदेव परं ज्ञानम् एतदेव परं शिवम्  ।  
एतदेव परं ब्रह्म एतदेव परं पदम्  ॥ स्क्प्_३०।७३ ॥  
वाराणसीति भुवनत्रयसारभूता रम्या पुरी मम सदा गिरिराजपुत्रि  ।  
अत्रागता विविधदुष्कृतकारिणो ऽपि पापक्षयाद्विरजसः प्रतिभान्ति मर्त्याः  ॥ स्क्प्_३०।७४ ॥  
एतत्स्मृतं प्रियतमं मम देवि नित्यं क्षेत्रं विचित्रतरुगुल्मनिकामपुष्पम्  ।  
अस्मिन्मृतास्तनुभृतः पदमाप्नुवन्ति मोक्षाख्यमेनसि रतापि न संशयो ऽत्र  ॥ स्क्प्_३०।७५ ॥  
  
  
इति स्कन्दपुराणे त्रिंशत्तमो ऽध्यायः  
  
____________________________________________________________________________  
  
  
  
सनत्कुमार उवाच  
एतस्मिन्नन्तरे देवो देवीं प्राह गिरीन्द्रजाम्  ।  
प्रयाम दातुं यक्षाय वरं भक्ताय भाविनि  ॥ स्क्प्_३१।१ ॥  
भक्तो मम वरारोहे तपसा हतकिल्बिषः  ।  
अर्हो वरमसौ लब्धम् अस्मत्तो भुवनेश्वरि  ॥ स्क्प्_३१।२ ॥  
एवमुक्त्वा ततो देवः सह देव्या जगत्पतिः  ।  
जगाम यक्षो यत्रास्ते कृशो धमनिसन्ततः  ॥ स्क्प्_३१।३ ॥  
तं दृष्ट्वा प्रणतं भक्त्या हरिकेशं वृषध्वजः  ।  
दिव्यं चक्षुरदात्तस्मै येनापश्यत्स शङ्करम्  ॥ स्क्प्_३१।४ ॥  
  
सनत्कुमार उवाच  
अथ यक्षस्तदा व्यास शनैरुन्मील्य लोचने  ।  
अपश्यत्सगणं देवं वृषं चैव-म्-उपाश्रितम्  ॥ स्क्प्_३१।५ ॥  
  
देव उवाच  
बलं ददानि ते पूर्वं त्रैकाल्यं दर्शनं तथा  ।  
सावर्ण्यं च शरीरस्य पश्य मां विगतज्वरः  ॥ स्क्प्_३१।६ ॥  
  
सनत्कुमार उवाच  
ततः स लब्ध्वा तु वरं शरीरेणाक्षतेन च  ।  
पादयोः प्रणतस्तस्थौ कृत्वा शिरसि चाञ्जलिम्  ॥ स्क्प्_३१।७ ॥  
उवाच स तदा यक्षो वरदो ऽस्मीति चोदितः  ।  
भगवन्भक्तिमग्र्यां तु त्वय्यनन्यां विधत्स्व मे  ॥ स्क्प्_३१।८ ॥  
अन्नदत्वं च लोकानां गाणपत्यं तथाक्षयम्  ।  
अविमुक्ते च ते स्थाने पश्येयं सर्वदा यथा  ।  
एतदिच्छामि देवेश दत्तं वरमनुत्तमम्  ॥ स्क्प्_३१।९ ॥  
  
देव उवाच  
जरामरणसन्त्यक्तः सर्वशोकविवर्जितः  ।  
भविष्यसि गणाध्यक्षो वरदः सर्वपूजितः  ॥ स्क्प्_३१।१० ॥  
अजय्यश्चापि सर्वेषां योगैश्वर्यसमन्वितः  ।  
अन्नदश्चापि लोकेभ्यः क्षेत्रपालो भविष्यसि  ॥ स्क्प्_३१।११ ॥  
महाबलो महासत्त्वो ब्रह्मण्यो ऽथ मम प्रियः  ।  
त्र्यक्षश्च दण्डपाणिश्च महायोगी तथैव च  ॥ स्क्प्_३१।१२ ॥  
उद्भ्रमः सम्भ्रमश्चैव गणौ ते परिचारकौ  ।  
तवाज्ञया करिष्येते लोकस्योद्भ्रमसम्भ्रमौ  ॥ स्क्प्_३१।१३ ॥  
  
सनत्कुमार उवाच  
एवं स भगवान्व्यास यक्षं कृत्वा गणेश्वरम्  ।  
जगाम धाम देवेशः सह तेन सुरेश्वरः  ॥ स्क्प्_३१।१४ ॥  
  
  
  
  
