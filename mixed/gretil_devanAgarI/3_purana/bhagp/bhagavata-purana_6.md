---
title: Bhagavata-Purana 6

---
## Intro

Bhagavata-Purana 6  

Bhagavata-Purana 6  
Input by ...  

## पाठः

भ्प्_०६।०१।००१।० श्रीपरीक्षिदुवाच  
भ्प्_०६।०१।००१।१ निवृत्तिमार्गः कथित आदौ भगवता यथा  
भ्प्_०६।०१।००१।२ क्रमयोगोपलब्धेन ब्रह्मणा यदसंसृतिः  
भ्प्_०६।०१।००२।१ प्रवृत्तिलक्षणश्चैव त्रैगुण्यविषयो मुने  
भ्प्_०६।०१।००२।२ यो ऽसावलीनप्रकृतेर्गुणसर्गः पुनः पुनः  
भ्प्_०६।०१।००३।१ अधर्मलक्षणा नाना नरकाश्चानुवर्णिताः  
भ्प्_०६।०१।००३।२ मन्वन्तरश्च व्याख्यात आद्यः स्वायम्भुवो यतः  
भ्प्_०६।०१।००४।१ प्रियव्रतोत्तानपदोर्वंशस्तच्चरितानि च  
भ्प्_०६।०१।००४।२ द्वीपवर्षसमुद्राद्रि नद्युद्यानवनस्पतीन्  
भ्प्_०६।०१।००५।१ धरामण्डलसंस्थानं भागलक्षणमानतः  
भ्प्_०६।०१।००५।२ ज्योतिषां विवराणां च यथेदमसृजद्विभुः  
भ्प्_०६।०१।००६।१ अधुनेह महाभाग यथैव नरकान् नरः  
भ्प्_०६।०१।००६।२ नानोग्रयातनान् नेयात् तन् मे व्याख्यातुमर्हसि  
भ्प्_०६।०१।००७।० श्रीशुक उवाच  
भ्प्_०६।०१।००७।१ न चेदिहैवापचितिं यथांहसः कृतस्य कुर्यान् मनौक्तपाणिभिः  
भ्प्_०६।०१।००७।२ ध्रुवं स वै प्रेत्य नरकान् उपैति ये कीर्तिता मे भवतस्तिग्मयातनाः  
भ्प्_०६।०१।००८।१ तस्मात् पुरैवाश्विह पापनिष्कृतौ यतेत मृत्योरविपद्यतात्मना  
भ्प्_०६।०१।००८।२ दोषस्य दृष्ट्वा गुरुलाघवं यथा भिषक् चिकित्सेत रुजां निदानवित्  
भ्प्_०६।०१।००९।० श्रीराजोवाच  
भ्प्_०६।०१।००९।१ दृष्टश्रुताभ्यां यत् पापं जानन्नप्य् आत्मनो ऽहितम्  
भ्प्_०६।०१।००९।२ करोति भूयो विवशः प्रायश्चित्तमथो कथम्  
भ्प्_०६।०१।०१०।१ क्वचिन् निवर्तते ऽभद्रात् क्वचिच् चरति तत् पुनः  
भ्प्_०६।०१।०१०।२ प्रायश्चित्तमथो ऽपार्थं मन्ये कुञ्जरशौचवत्  
भ्प्_०६।०१।०११।० श्रीबादरायणिरुवाच  
भ्प्_०६।०१।०११।१ कर्मणा कर्मनिर्हारो न ह्य् आत्यन्तिक इष्यते  
भ्प्_०६।०१।०११।२ अविद्वदधिकारित्वात् प्रायश्चित्तं विमर्शनम्  
भ्प्_०६।०१।०१२।१ नाश्नतः पथ्यमेवान्नं व्याधयो ऽभिभवन्ति हि  
भ्प्_०६।०१।०१२।२ एवं नियमकृद्राजन् शनैः क्षेमाय कल्पते  
भ्प्_०६।०१।०१३।१ तपसा ब्रह्मचर्येण शमेन च दमेन च  
भ्प्_०६।०१।०१३।२ त्यागेन सत्यशौचाभ्यां यमेन नियमेन वा  
भ्प्_०६।०१।०१४।१ देहवाग्बुद्धिजं धीरा धर्मज्ञाः श्रद्धयान्विताः  
भ्प्_०६।०१।०१४।२ क्षिपन्त्य् अघं महदपि वेणुगुल्ममिवानलः  
भ्प्_०६।०१।०१५।१ केचित् केवलया भक्त्या वासुदेवपरायणाः  
भ्प्_०६।०१।०१५।२ अघं धुन्वन्ति कार्त्स्न्येन नीहारमिव भास्करः  
भ्प्_०६।०१।०१६।१ न तथा ह्य् अघवान् राजन् पूयेत तपाअदिभिः  
भ्प्_०६।०१।०१६।२ यथा कृष्णार्पितप्राणस्तत्पुरुषनिषेवया  
भ्प्_०६।०१।०१७।१ सध्रीचीनो ह्य् अयं लोके पन्थाः क्षेमो ऽकुतोभयः  
भ्प्_०६।०१।०१७।२ सुशीलाः साधवो यत्र नारायणपरायणाः  
भ्प्_०६।०१।०१८।१ प्रायश्चित्तानि चीर्णानि नारायणपराङ्मुखम्  
भ्प्_०६।०१।०१८।२ न निष्पुनन्ति राजेन्द्र सुराकुम्भमिवापगाः  
भ्प्_०६।०१।०१९।१ सकृन् मनः कृष्णपदारविन्दयोर् निवेशितं तद्गुणरागि यैरिह  
भ्प्_०६।०१।०१९।२ न ते यमं पाशभृतश्च तद्भटान् स्वप्ने ऽपि पश्यन्ति हि चीर्णनिष्कृताः  
भ्प्_०६।०१।०२०।१ अत्र चोदाहरन्तीममितिहासं पुरातनम्  
भ्प्_०६।०१।०२०।२ दूतानां विष्णुयमयोः संवादस्तं निबोध मे  
भ्प्_०६।०१।०२१।१ कान्यकुब्जे द्विजः कश्चिद्दासीपतिरजामिलः  
भ्प्_०६।०१।०२१।२ नाम्ना नष्टसदाचारो दास्याः संसर्गदूषितः  
भ्प्_०६।०१।०२२।१ बन्द्यक्षैः कैतवैश्चौर्यैर्गर्हितां वृत्तिमास्थितः  
भ्प्_०६।०१।०२२।२ बिभ्रत् कुटुम्बमशुचिर्यातयामास देहिनः  
भ्प्_०६।०१।०२३।१ एवं निवसतस्तस्य लालयानस्य तत्सुतान्  
भ्प्_०६।०१।०२३।२ कालो ऽत्यगान् महान् राजन्नष्टाशीत्यायुषः समाः  
भ्प्_०६।०१।०२४।१ तस्य प्रवयसः पुत्रा दश तेषां तु यो ऽवमः  
भ्प्_०६।०१।०२४।२ बालो नारायणो नाम्ना पित्रोश्च दयितो भृशम्  
भ्प्_०६।०१।०२५।१ स बद्धहृदयस्तस्मिन्नर्भके कलभाषिणि  
भ्प्_०६।०१।०२५।२ निरीक्षमाणस्तल्लीलां मुमुदे जरठो भृशम्  
भ्प्_०६।०१।०२६।१ भुञ्जानः प्रपिबन् खादन् बालकं स्नेहयन्त्रितः  
भ्प्_०६।०१।०२६।२ भोजयन् पाययन् मूढो न वेदागतमन्तकम्  
भ्प्_०६।०१।०२७।१ स एवं वर्तमानो ऽज्ञो मृत्युकाल उपस्थिते  
भ्प्_०६।०१।०२७।२ मतिं चकार तनये बाले नारायणाह्वये  
भ्प्_०६।०१।०२८।१ स पाशहस्तांस्त्रीन् दृष्ट्वा पुरुषान् अतिदारुणान्  
भ्प्_०६।०१।०२८।२ वक्रतुण्डान् ऊर्ध्वरोम्ण आत्मानं नेतुमागतान्  
भ्प्_०६।०१।०२९।१ दूरे क्रीडनकासक्तं पुत्रं नारायणाह्वयम्  
भ्प्_०६।०१।०२९।२ प्लावितेन स्वरेणोच्चैराजुहावाकुलेन्द्रियः  
भ्प्_०६।०१।०३०।१ निशम्य म्रियमाणस्य मुखतो हरिकीर्तनम्  
भ्प्_०६।०१।०३०।२ भर्तुर्नाम महाराज पार्षदाः सहसापतन्  
भ्प्_०६।०१।०३१।१ विकर्षतो ऽन्तर्हृदयाद्दासीपतिमजामिलम्  
भ्प्_०६।०१।०३१।२ यमप्रेष्यान् विष्णुदूता वारयामासुरोजसा  
भ्प्_०६।०१।०३२।१ ऊचुर्निषेधितास्तांस्ते वैवस्वतपुरःसराः  
भ्प्_०६।०१।०३२।२ के यूयं प्रतिषेद्धारो धर्मराजस्य शासनम्  
भ्प्_०६।०१।०३३।१ कस्य वा कुत आयाताः कस्मादस्य निषेधथ  
भ्प्_०६।०१।०३३।२ किं देवा उपदेवा या यूयं किं सिद्धसत्तमाः  
भ्प्_०६।०१।०३४।१ सर्वे पद्मपलाशाक्षाः पीतकौशेयवाससः  
भ्प्_०६।०१।०३४।२ किरीटिनः कुण्डलिनो लसत्पुष्करमालिनः  
भ्प्_०६।०१।०३५।१ सर्वे च नूत्नवयसः सर्वे चारुचतुर्भुजाः  
भ्प्_०६।०१।०३५।२ धनुर्निषङ्गासिगदा शङ्खचक्राम्बुजश्रियः  
भ्प्_०६।०१।०३६।१ दिशो वितिमिरालोकाः कुर्वन्तः स्वेन तेजसा  
भ्प्_०६।०१।०३६।२ किमर्थं धर्मपालस्य किङ्करान् नो निषेधथ  
भ्प्_०६।०१।०३७।० श्रीशुक उवाच  
भ्प्_०६।०१।०३७।१ इत्य् उक्ते यमदूतैस्ते वासुदेवोक्तकारिणः  
भ्प्_०६।०१।०३७।२ तान् प्रत्यूचुः प्रहस्येदं मेघनिर्ह्रादया गिरा  
भ्प्_०६।०१।०३८।० श्रीविष्णुदूता ऊचुः  
भ्प्_०६।०१।०३८।१ यूयं वै धर्मराजस्य यदि निर्देशकारिणः  
भ्प्_०६।०१।०३८।२ ब्रूत धर्मस्य नस्तत्त्वं यच् चाधर्मस्य लक्षणम्  
भ्प्_०६।०१।०३९।१ कथं स्विद्ध्रियते दण्डः किं वास्य स्थानमीप्सितम्  
भ्प्_०६।०१।०३९।२ दण्ड्याः किं कारिणः सर्वे आहो स्वित् कतिचिन् नृणाम्  
भ्प्_०६।०१।०४०।० यमदूता ऊचुः  
भ्प्_०६।०१।०४०।१ वेदप्रणिहितो धर्मो ह्य् अधर्मस्तद्विपर्ययः  
भ्प्_०६।०१।०४०।२ वेदो नारायणः साक्षात् स्वयम्भूरिति शुश्रुम  
भ्प्_०६।०१।०४१।१ येन स्वधाम्न्य् अमी भावा रजःसत्त्वतमोमयाः  
भ्प्_०६।०१।०४१।२ गुणनामक्रियारूपैर्विभाव्यन्ते यथातथम्  
भ्प्_०६।०१।०४२।१ सूर्यो ऽग्निः खं मरुद्देवः सोमः सन्ध्याहनी दिशः  
भ्प्_०६।०१।०४२।२ कं कुः स्वयं धर्म इति ह्य् एते दैह्यस्य साक्षिणः  
भ्प्_०६।०१।०४३।१ एतैरधर्मो विज्ञातः स्थानं दण्डस्य युज्यते  
भ्प्_०६।०१।०४३।२ सर्वे कर्मानुरोधेन दण्डमर्हन्ति कारिणः  
भ्प्_०६।०१।०४४।१ सम्भवन्ति हि भद्राणि विपरीतानि चानघाः  
भ्प्_०६।०१।०४४।२ कारिणां गुणसङ्गो ऽस्ति देहवान् न ह्य् अकर्मकृत्  
भ्प्_०६।०१।०४५।१ येन यावान् यथाधर्मो धर्मो वेह समीहितः  
भ्प्_०६।०१।०४५।२ स एव तत्फलं भुङ्क्ते तथा तावदमुत्र वै  
भ्प्_०६।०१।०४६।१ यथेह देवप्रवरास्त्रैविध्यमुपलभ्यते  
भ्प्_०६।०१।०४६।२ भूतेषु गुणवैचित्र्यात् तथान्यत्रानुमीयते  
भ्प्_०६।०१।०४७।१ वर्तमानो ऽन्ययोः कालो गुणाभिज्ञापको यथा  
भ्प्_०६।०१।०४७।२ एवं जन्मान्ययोरेतद्धर्माधर्मनिदर्शनम्  
भ्प्_०६।०१।०४८।१ मनसैव पुरे देवः पूर्वरूपं विपश्यति  
भ्प्_०६।०१।०४८।२ अनुमीमांसते ऽपूर्वं मनसा भगवान् अजः  
भ्प्_०६।०१।०४९।१ यथाज्ञस्तमसा युक्त उपास्ते व्यक्तमेव हि  
भ्प्_०६।०१।०४९।२ न वेद पूर्वमपरं नष्टजन्मस्मृतिस्तथा  
भ्प्_०६।०१।०५०।१ पञ्चभिः कुरुते स्वार्थान् पञ्च वेदाथ पञ्चभिः  
भ्प्_०६।०१।०५०।२ एकस्तु षोडशेन त्रीन् स्वयं सप्तदशो ऽश्नुते  
भ्प्_०६।०१।०५१।१ तदेतत् षोडशकलं लिङ्गं शक्तित्रयं महत्  
भ्प्_०६।०१।०५१।२ धत्ते ऽनुसंसृतिं पुंसि हर्षशोकभयार्तिदाम्  
भ्प्_०६।०१।०५२।१ देह्य् अज्ञो ऽजितषड्वर्गो नेच्छन् कर्माणि कार्यते  
भ्प्_०६।०१।०५२।२ कोशकार इवात्मानं कर्मणाच्छाद्य मुह्यति  
भ्प्_०६।०१।०५३।१ न हि कश्चित् क्षणमपि जातु तिष्ठत्य् अकर्मकृत्  
भ्प्_०६।०१।०५३।२ कार्यते ह्य् अवशः कर्म गुणैः स्वाभाविकैर्बलात्  
भ्प्_०६।०१।०५४।१ लब्ध्वा निमित्तमव्यक्तं व्यक्ताव्यक्तं भवत्य् उत  
भ्प्_०६।०१।०५४।२ यथायोनि यथाबीजं स्वभावेन बलीयसा  
भ्प्_०६।०१।०५५।१ एष प्रकृतिसङ्गेन पुरुषस्य विपर्ययः  
भ्प्_०६।०१।०५५।२ आसीत् स एव न चिरादीशसङ्गाद्विलीयते  
भ्प्_०६।०१।०५६।१ अयं हि श्रुतसम्पन्नः शीलवृत्तगुणालयः  
भ्प्_०६।०१।०५६।२ धृतव्रतो मृदुर्दान्तः सत्यवाङ् मन्त्रविच् छुचिः  
भ्प्_०६।०१।०५७।१ गुर्वग्न्यतिथिवृद्धानां शुश्रूषुरनहङ्कृतः  
भ्प्_०६।०१।०५७।२ सर्वभूतसुहृत् साधुर्मितवाग् अनसूयकः  
भ्प्_०६।०१।०५८।१ एकदासौ वनं यातः पितृसन्देशकृद्द्विजः  
भ्प्_०६।०१।०५८।२ आदाय तत आवृत्तः फलपुष्पसमित्कुशान्  
भ्प्_०६।०१।०५९।१ ददर्श कामिनं कञ्चिच् छूद्रं सह भुजिष्यया  
भ्प्_०६।०१।०५९।२ पीत्वा च मधु मैरेयं मदाघूर्णितनेत्रया  
भ्प्_०६।०१।०६०।१ मत्तया विश्लथन्नीव्या व्यपेतं निरपत्रपम्  
भ्प्_०६।०१।०६०।२ क्रीडन्तमनुगायन्तं हसन्तमनयान्तिके  
भ्प्_०६।०१।०६१।१ दृष्ट्वा तां कामलिप्तेन बाहुना परिरम्भिताम्  
भ्प्_०६।०१।०६१।२ जगाम हृच्छयवशं सहसैव विमोहितः  
भ्प्_०६।०१।०६२।१ स्तम्भयन्नात्मनात्मानं यावत् सत्त्वं यथाश्रुतम्  
भ्प्_०६।०१।०६२।२ न शशाक समाधातुं मनो मदनवेपितम्  
भ्प्_०६।०१।०६३।१ तन्निमित्तस्मरव्याज ग्रहग्रस्तो विचेतनः  
भ्प्_०६।०१।०६३।२ तामेव मनसा ध्यायन् स्वधर्माद्विरराम ह  
भ्प्_०६।०१।०६४।१ तामेव तोषयामास पित्र्येणार्थेन यावता  
भ्प्_०६।०१।०६४।२ ग्राम्यैर्मनोरमैः कामैः प्रसीदेत यथा तथा  
भ्प्_०६।०१।०६५।१ विप्रां स्वभार्यामप्रौढां कुले महति लम्भिताम्  
भ्प्_०६।०१।०६५।२ विससर्जाचिरात् पापः स्वैरिण्यापाङ्गविद्धधीः  
भ्प्_०६।०१।०६६।१ यतस्ततश्चोपनिन्ये न्यायतो ऽन्यायतो धनम्  
भ्प्_०६।०१।०६६।२ बभारास्याः कुटुम्बिन्याः कुटुम्बं मन्दधीरयम्  
भ्प्_०६।०१।०६७।१ यदसौ शास्त्रमुल्लङ्घ्य स्वैरचार्य् अतिगर्हितः  
भ्प्_०६।०१।०६७।२ अवर्तत चिरं कालमघायुरशुचिर्मलात्  
भ्प्_०६।०१।०६८।१ तत एनं दण्डपाणेः सकाशं कृतकिल्बिषम्  
भ्प्_०६।०१।०६८।२ नेष्यामो ऽकृतनिर्वेशं यत्र दण्डेन शुद्ध्यति  
भ्प्_०६।०२।००१।० श्रीबादरायणिरुवाच  
भ्प्_०६।०२।००१।१ एवं ते भगवद्दूता यमदूताभिभाषितम्  
भ्प्_०६।०२।००१।२ उपधार्याथ तान् राजन् प्रत्याहुर्नयकोविदाः  
भ्प्_०६।०२।००२।० श्रीविष्णुदूता ऊचुः  
भ्प्_०६।०२।००२।१ अहो कष्टं धर्मदृशामधर्मः स्पृशते सभाम्  
भ्प्_०६।०२।००२।२ यत्रादण्ड्येष्वपापेषु दण्डो यैर्ध्रियते वृथा  
भ्प्_०६।०२।००३।१ प्रजानां पितरो ये च शास्तारः साधवः समाः  
भ्प्_०६।०२।००३।२ यदि स्यात् तेषु वैषम्यं कं यान्ति शरणं प्रजाः  
भ्प्_०६।०२।००४।१ यद्यदाचरति श्रेयान् इतरस्तत् तदीहते  
भ्प्_०६।०२।००४।२ स यत् प्रमाणं कुरुते लोकस्तदनुवर्तते  
भ्प्_०६।०२।००५।१ यस्याङ्के शिर आधाय लोकः स्वपिति निर्वृतः  
भ्प्_०६।०२।००५।२ स्वयं धर्ममधर्मं वा न हि वेद यथा पशुः  
भ्प्_०६।०२।००६।१ स कथं न्यर्पितात्मानं कृतमैत्रमचेतनम्  
भ्प्_०६।०२।००६।२ विस्रम्भणीयो भूतानां सघृणो दोग्धुमर्हति  
भ्प्_०६।०२।००७।१ अयं हि कृतनिर्वेशो जन्मकोट्यंहसामपि  
भ्प्_०६।०२।००७।२ यद्व्याजहार विवशो नाम स्वस्त्ययनं हरेः  
भ्प्_०६।०२।००८।१ एतेनैव ह्य् अघोनो ऽस्य कृतं स्यादघनिष्कृतम्  
भ्प्_०६।०२।००८।२ यदा नारायणायेति जगाद चतुरक्षरम्  
भ्प्_०६।०२।००९।१ स्तेनः सुरापो मित्रध्रुग् ब्रह्महा गुरुतल्पगः  
भ्प्_०६।०२।००९।२ स्त्रीराजपितृगोहन्ता ये च पातकिनो ऽपरे  
भ्प्_०६।०२।०१०।१ सर्वेषामप्य् अघवतामिदमेव सुनिष्कृतम्  
भ्प्_०६।०२।०१०।२ नामव्याहरणं विष्णोर्यतस्तद्विषया मतिः  
भ्प्_०६।०२।०११।१ न निष्कृतैरुदितैर्ब्रह्मवादिभिस् तथा विशुद्ध्यत्य् अघवान् व्रतादिभिः  
भ्प्_०६।०२।०११।२ यथा हरेर्नामपदैरुदाहृतैस् तदुत्तमश्लोकगुणोपलम्भकम्  
भ्प्_०६।०२।०१२।१ नैकान्तिकं तद्धि कृते ऽपि निष्कृते मनः पुनर्धावति चेदसत्पथे  
भ्प्_०६।०२।०१२।२ तत् कर्मनिर्हारमभीप्सतां हरेर् गुणानुवादः खलु सत्त्वभावनः  
भ्प्_०६।०२।०१३।१ अथैनं मापनयत कृताशेषाघनिष्कृतम्  
भ्प्_०६।०२।०१३।२ यदसौ भगवन्नाम म्रियमाणः समग्रहीत्  
भ्प्_०६।०२।०१४।१ साङ्केत्यं पारिहास्यं वा स्तोभं हेलनमेव वा  
भ्प्_०६।०२।०१४।२ वैकुण्ठनामग्रहणमशेषाघहरं विदुः  
भ्प्_०६।०२।०१५।१ पतितः स्खलितो भग्नः सन्दष्टस्तप्त आहतः  
भ्प्_०६।०२।०१५।२ हरिरित्य् अवशेनाह पुमान् नार्हति यातनाः  
भ्प्_०६।०२।०१६।१ गुरूणां च लघूनां च गुरूणि च लघूनि च  
भ्प्_०६।०२।०१६।२ प्रायश्चित्तानि पापानां ज्ञात्वोक्तानि महर्षिभिः  
भ्प्_०६।०२।०१७।१ तैस्तान्य् अघानि पूयन्ते तपोदानव्रतादिभिः  
भ्प्_०६।०२।०१७।२ नाधर्मजं तद्धृदयं तदपीशाङ्घ्रिसेवया  
भ्प्_०६।०२।०१८।१ अज्ञानादथवा ज्ञानादुत्तमश्लोकनाम यत्  
भ्प्_०६।०२।०१८।२ सङ्कीर्तितमघं पुंसो दहेदेधो यथानलः  
भ्प्_०६।०२।०१९।१ यथागदं वीर्यतममुपयुक्तं यदृच्छया  
भ्प्_०६।०२।०१९।२ अजानतो ऽप्य् आत्मगुणं कुर्यान् मन्त्रो ऽप्य् उदाहृतः  
भ्प्_०६।०२।०२०।० श्रीशुक उवाच  
भ्प्_०६।०२।०२०।१ त एवं सुविनिर्णीय धर्मं भागवतं नृप  
भ्प्_०६।०२।०२०।२ तं याम्यपाशान् निर्मुच्य विप्रं मृत्योरमूमुचन्  
भ्प्_०६।०२।०२१।१ इति प्रत्युदिता याम्या दूता यात्वा यमान्तिकम्  
भ्प्_०६।०२।०२१।२ यमराज्ञे यथा सर्वमाचचक्षुररिन्दम  
भ्प्_०६।०२।०२२।१ द्विजः पाशाद्विनिर्मुक्तो गतभीः प्रकृतिं गतः  
भ्प्_०६।०२।०२२।२ ववन्दे शिरसा विष्णोः किङ्करान् दर्शनोत्सवः  
भ्प्_०६।०२।०२३।१ तं विवक्षुमभिप्रेत्य महापुरुषकिङ्कराः  
भ्प्_०६।०२।०२३।२ सहसा पश्यतस्तस्य तत्रान्तर्दधिरे ऽनघ  
भ्प्_०६।०२।०२४।१ अजामिलो ऽप्य् अथाकर्ण्य दूतानां यमकृष्णयोः  
भ्प्_०६।०२।०२४।२ धर्मं भागवतं शुद्धं त्रैवेद्यं च गुणाश्रयम्  
भ्प्_०६।०२।०२५।१ भक्तिमान् भगवत्य् आशु माहात्म्यश्रवणाद्धरेः  
भ्प्_०६।०२।०२५।२ अनुतापो महान् आसीत् स्मरतो ऽशुभमात्मनः  
भ्प्_०६।०२।०२६।१ अहो मे परमं कष्टमभूदविजितात्मनः  
भ्प्_०६।०२।०२६।२ येन विप्लावितं ब्रह्म वृषल्यां जायतात्मना  
भ्प्_०६।०२।०२७।१ धिङ् मां विगर्हितं सद्भिर्दुष्कृतं कुलकज्जलम्  
भ्प्_०६।०२।०२७।२ हित्वा बालां सतीं यो ऽहं सुरापीमसतीमगाम्  
भ्प्_०६।०२।०२८।१ वृद्धावनाथौ पितरौ नान्यबन्धू तपस्विनौ  
भ्प्_०६।०२।०२८।२ अहो मयाधुना त्यक्तावकृतज्ञेन नीचवत्  
भ्प्_०६।०२।०२९।१ सो ऽहं व्यक्तं पतिष्यामि नरके भृशदारुणे  
भ्प्_०६।०२।०२९।२ धर्मघ्नाः कामिनो यत्र विन्दन्ति यमयातनाः  
भ्प्_०६।०२।०३०।१ किमिदं स्वप्न आहो स्वित् साक्षाद्दृष्टमिहाद्भुतम्  
भ्प्_०६।०२।०३०।२ क्व याता अद्य ते ये मां व्यकर्षन् पाशपाणयः  
भ्प्_०६।०२।०३१।१ अथ ते क्व गताः सिद्धाश्चत्वारश्चारुदर्शनाः  
भ्प्_०६।०२।०३१।२ व्यामोचयन् नीयमानं बद्ध्वा पाशैरधो भुवः  
भ्प्_०६।०२।०३२।१ अथापि मे दुर्भगस्य विबुधोत्तमदर्शने  
भ्प्_०६।०२।०३२।२ भवितव्यं मङ्गलेन येनात्मा मे प्रसीदति  
भ्प्_०६।०२।०३३।१ अन्यथा म्रियमाणस्य नाशुचेर्वृषलीपतेः  
भ्प्_०६।०२।०३३।२ वैकुण्ठनामग्रहणं जिह्वा वक्तुमिहार्हति  
भ्प्_०६।०२।०३४।१ क्व चाहं कितवः पापो ब्रह्मघ्नो निरपत्रपः  
भ्प्_०६।०२।०३४।२ क्व च नारायणेत्य् एतद्भगवन्नाम मङ्गलम्  
भ्प्_०६।०२।०३५।१ सो ऽहं तथा यतिष्यामि यतचित्तेन्द्रियानिलः  
भ्प्_०६।०२।०३५।२ यथा न भूय आत्मानमन्धे तमसि मज्जये  
भ्प्_०६।०२।०३६।१ विमुच्य तमिमं बन्धमविद्याकामकर्मजम्  
भ्प्_०६।०२।०३६।२ सर्वभूतसुहृच् छान्तो मैत्रः करुण आत्मवान्  
भ्प्_०६।०२।०३७।१ मोचये ग्रस्तमात्मानं योषिन्मय्यात्ममायया  
भ्प्_०६।०२।०३७।२ विक्रीडितो ययैवाहं क्रीडामृग इवाधमः  
भ्प्_०६।०२।०३८।१ ममाहमिति देहादौ हित्वामिथ्यार्थधीर्मतिम्  
भ्प्_०६।०२।०३८।२ धास्ये मनो भगवति शुद्धं तत्कीर्तनादिभिः  
भ्प्_०६।०२।०३९।० श्रीशुक उवाच  
भ्प्_०६।०२।०३९।१ इति जातसुनिर्वेदः क्षणसङ्गेन साधुषु  
भ्प्_०६।०२।०३९।२ गङ्गाद्वारमुपेयाय मुक्तसर्वानुबन्धनः  
भ्प्_०६।०२।०४०।१ स तस्मिन् देवसदन आसीनो योगमास्थितः  
भ्प्_०६।०२।०४०।२ प्रत्याहृतेन्द्रियग्रामो युयोज मन आत्मनि  
भ्प्_०६।०२।०४१।१ ततो गुणेभ्य आत्मानं वियुज्यात्मसमाधिना  
भ्प्_०६।०२।०४१।२ युयुजे भगवद्धाम्नि ब्रह्मण्य् अनुभवात्मनि  
भ्प्_०६।०२।०४२।१ यर्ह्य् उपारतधीस्तस्मिन्नद्राक्षीत् पुरुषान् पुरः  
भ्प्_०६।०२।०४२।२ उपलभ्योपलब्धान् प्राग् ववन्दे शिरसा द्विजः  
भ्प्_०६।०२।०४३।१ हित्वा कलेवरं तीर्थे गङ्गायां दर्शनादनु  
भ्प्_०६।०२।०४३।२ सद्यः स्वरूपं जगृहे भगवत्पार्श्ववर्तिनाम्  
भ्प्_०६।०२।०४४।१ साकं विहायसा विप्रो महापुरुषकिङ्करैः  
भ्प्_०६।०२।०४४।२ हैमं विमानमारुह्य ययौ यत्र श्रियः पतिः  
भ्प्_०६।०२।०४५।१ एवं स विप्लावितसर्वधर्मा दास्याः पतिः पतितो गर्ह्यकर्मणा  
भ्प्_०६।०२।०४५।२ निपात्यमानो निरये हतव्रतः सद्यो विमुक्तो भगवन्नाम गृह्णन्  
भ्प्_०६।०२।०४६।१ नातः परं कर्मनिबन्धकृन्तनं मुमुक्षतां तीर्थपदानुकीर्तनात्  
भ्प्_०६।०२।०४६।२ न यत् पुनः कर्मसु सज्जते मनो रजस्तमोभ्यां कलिलं ततो ऽन्यथा  
भ्प्_०६।०२।०४७।१ य एतं परमं गुह्यमितिहासमघापहम्  
भ्प्_०६।०२।०४७।२ शृणुयाच् छ्रद्धया युक्तो यश्च भक्त्यानुकीर्तयेत्  
भ्प्_०६।०२।०४८।१ न वै स नरकं याति नेक्षितो यमकिङ्करैः  
भ्प्_०६।०२।०४८।२ यद्य् अप्य् अमङ्गलो मर्त्यो विष्णुलोके महीयते  
भ्प्_०६।०२।०४९।१ म्रियमाणो हरेर्नाम गृणन् पुत्रोपचारितम्  
भ्प्_०६।०२।०४९।२ अजामिलो ऽप्य् अगाद्धाम किमुत श्रद्धया गृणन्  
भ्प्_०६।०३।००१।० श्रीराजोवाच  
भ्प्_०६।०३।००१।१ निशम्य देवः स्वभटोपवर्णितं प्रत्याह किं तान् अपि धर्मराजः  
भ्प्_०६।०३।००१।२ एवं हताज्ञो विहतान् मुरारेर् नैदेशिकैर्यस्य वशे जनो ऽयम्  
भ्प्_०६।०३।००२।१ यमस्य देवस्य न दण्डभङ्गः कुतश्चनर्षे श्रुतपूर्व आसीत्  
भ्प्_०६।०३।००२।२ एतन् मुने वृश्चति लोकसंशयं न हि त्वदन्य इति मे विनिश्चितम्  
भ्प्_०६।०३।००३।० श्रीशुक उवाच  
भ्प्_०६।०३।००३।१ भगवत्पुरुषै राजन् याम्याः प्रतिहतोद्यमाः  
भ्प्_०६।०३।००३।२ पतिं विज्ञापयामासुर्यमं संयमनीपतिम्  
भ्प्_०६।०३।००४।० यमदूता ऊचुः  
भ्प्_०६।०३।००४।१ कति सन्तीह शास्तारो जीवलोकस्य वै प्रभो  
भ्प्_०६।०३।००४।२ त्रैविध्यं कुर्वतः कर्म फलाभिव्यक्तिहेतवः  
भ्प्_०६।०३।००५।१ यदि स्युर्बहवो लोके शास्तारो दण्डधारिणः  
भ्प्_०६।०३।००५।२ कस्य स्यातां न वा कस्य मृत्युश्चामृतमेव वा  
भ्प्_०६।०३।००६।१ किन्तु शास्तृबहुत्वे स्याद्बहूनामिह कर्मिणाम्  
भ्प्_०६।०३।००६।२ शास्तृत्वमुपचारो हि यथा मण्डलवर्तिनाम्  
भ्प्_०६।०३।००७।१ अतस्त्वमेको भूतानां सेश्वराणामधीश्वरः  
भ्प्_०६।०३।००७।२ शास्ता दण्डधरो नॄणां शुभाशुभविवेचनः  
भ्प्_०६।०३।००८।१ तस्य ते विहितो दण्डो न लोके वर्तते ऽधुना  
भ्प्_०६।०३।००८।२ चतुर्भिरद्भुतैः सिद्धैराज्ञा ते विप्रलम्भिता  
भ्प्_०६।०३।००९।१ नीयमानं तवादेशादस्माभिर्यातनागृहान्  
भ्प्_०६।०३।००९।२ व्यामोचयन् पातकिनं छित्त्वा पाशान् प्रसह्य ते  
भ्प्_०६।०३।०१०।१ तांस्ते वेदितुमिच्छामो यदि नो मन्यसे क्षमम्  
भ्प्_०६।०३।०१०।२ नारायणेत्य् अभिहिते मा भैरित्य् आययुर्द्रुतम्  
भ्प्_०६।०३।०११।० श्रीबादरायणिरुवाच  
भ्प्_०६।०३।०११।१ इति देवः स आपृष्टः प्रजासंयमनो यमः  
भ्प्_०६।०३।०११।२ प्रीतः स्वदूतान् प्रत्याह स्मरन् पादाम्बुजं हरेः  
भ्प्_०६।०३।०१२।० यम उवाच  
भ्प्_०६।०३।०१२।१ परो मदन्यो जगतस्तस्थुषश्च ओतं प्रोतं पटवद्यत्र विश्वम्  
भ्प्_०६।०३।०१२।२ यदंशतो ऽस्य स्थितिजन्मनाशा नस्य् ओतवद्यस्य वशे च लोकः  
भ्प्_०६।०३।०१३।१ यो नामभिर्वाचि जनं निजायां बध्नाति तन्त्र्यामिव दामभिर्गाः  
भ्प्_०६।०३।०१३।२ यस्मै बलिं त इमे नामकर्म निबन्धबद्धाश्चकिता वहन्ति  
भ्प्_०६।०३।०१४।१ अहं महेन्द्रो निरृतिः प्रचेताः सोमो ऽग्निरीशः पवनो विरिञ्चिः  
भ्प्_०६।०३।०१४।२ आदित्यविश्वे वसवो ऽथ साध्या मरुद्गणा रुद्रगणाः ससिद्धाः  
भ्प्_०६।०३।०१५।१ अन्ये च ये विश्वसृजो ऽमरेशा भृग्वादयो ऽस्पृष्टरजस्तमस्काः  
भ्प्_०६।०३।०१५।२ यस्येहितं न विदुः स्पृष्टमायाः सत्त्वप्रधाना अपि किं ततो ऽन्ये  
भ्प्_०६।०३।०१६।१ यं वै न गोभिर्मनसासुभिर्वा हृदा गिरा वासुभृतो विचक्षते  
भ्प्_०६।०३।०१६।२ आत्मानमन्तर्हृदि सन्तमात्मनां चक्षुर्यथैवाकृतयस्ततः परम्  
भ्प्_०६।०३।०१७।१ तस्यात्मतन्त्रस्य हरेरधीशितुः परस्य मायाधिपतेर्महात्मनः  
भ्प्_०६।०३।०१७।२ प्रायेण दूता इह वै मनोहराश् चरन्ति तद्रूपगुणस्वभावाः  
भ्प्_०६।०३।०१८।१ भूतानि विष्णोः सुरपूजितानि दुर्दर्शलिङ्गानि महाद्भुतानि  
भ्प्_०६।०३।०१८।२ रक्षन्ति तद्भक्तिमतः परेभ्यो मत्तश्च मर्त्यान् अथ सर्वतश्च  
भ्प्_०६।०३।०१९।१ धर्मं तु साक्षाद्भगवत्प्रणीतं न वै विदुरृषयो नापि देवाः  
भ्प्_०६।०३।०१९।२ न सिद्धमुख्या असुरा मनुष्याः कुतो नु विद्याधरचारणादयः  
भ्प्_०६।०३।०२०।१ स्वयम्भूर्नारदः शम्भुः कुमारः कपिलो मनुः  
भ्प्_०६।०३।०२०।२ प्रह्लादो जनको भीष्मो बलिर्वैयासकिर्वयम्  
भ्प्_०६।०३।०२१।१ द्वादशैते विजानीमो धर्मं भागवतं भटाः  
भ्प्_०६।०३।०२१।२ गुह्यं विशुद्धं दुर्बोधं यं ज्ञात्वामृतमश्नुते  
भ्प्_०६।०३।०२२।१ एतावान् एव लोके ऽस्मिन् पुंसां धर्मः परः स्मृतः  
भ्प्_०६।०३।०२२।२ भक्तियोगो भगवति तन्नामग्रहणादिभिः  
भ्प्_०६।०३।०२३।१ नामोच्चारणमाहात्म्यं हरेः पश्यत पुत्रकाः  
भ्प्_०६।०३।०२३।२ अजामिलो ऽपि येनैव मृत्युपाशादमुच्यत  
भ्प्_०६।०३।०२४।१ एतावतालमघनिर्हरणाय पुंसां  
भ्प्_०६।०३।०२४।२ सङ्कीर्तनं भगवतो गुणकर्मनाम्नाम्  
भ्प्_०६।०३।०२४।३ विक्रुश्य पुत्रमघवान् यदजामिलो ऽपि  
भ्प्_०६।०३।०२४।४ नारायणेति म्रियमाण इयाय मुक्तिम्  
भ्प्_०६।०३।०२५।१ प्रायेण वेद तदिदं न महाजनो ऽयं  
भ्प्_०६।०३।०२५।२ देव्या विमोहितमतिर्बत माययालम्  
भ्प्_०६।०३।०२५।३ त्रय्यां जडीकृतमतिर्मधुपुष्पितायां  
भ्प्_०६।०३।०२५।४ वैतानिके महति कर्मणि युज्यमानः  
भ्प्_०६।०३।०२६।१ एवं विमृश्य सुधियो भगवत्य् अनन्ते  
भ्प्_०६।०३।०२६।२ सर्वात्मना विदधते खलु भावयोगम्  
भ्प्_०६।०३।०२६।३ ते मे न दण्डमर्हन्त्य् अथ यद्य् अमीषां  
भ्प्_०६।०३।०२६।४ स्यात् पातकं तदपि हन्त्य् उरुगायवादः  
भ्प्_०६।०३।०२७।१ ते देवसिद्धपरिगीतपवित्रगाथा  
भ्प्_०६।०३।०२७।२ ये साधवः समदृशो भगवत्प्रपन्नाः  
भ्प्_०६।०३।०२७।३ तान् नोपसीदत हरेर्गदयाभिगुप्तान्  
भ्प्_०६।०३।०२७।४ नैषां वयं न च वयः प्रभवाम दण्डे  
भ्प्_०६।०३।०२८।१ तान् आनयध्वमसतो विमुखान् मुकुन्द  
भ्प्_०६।०३।०२८।२ पादारविन्दमकरन्दरसादजस्रम्  
भ्प्_०६।०३।०२८।३ निष्किञ्चनैः परमहंसकुलैरसङ्गैर्  
भ्प्_०६।०३।०२८।४ जुष्टाद्गृहे निरयवर्त्मनि बद्धतृष्णान्  
भ्प्_०६।०३।०२९।१ जिह्वा न वक्ति भगवद्गुणनामधेयं  
भ्प्_०६।०३।०२९।२ चेतश्च न स्मरति तच्चरणारविन्दम्  
भ्प्_०६।०३।०२९।३ कृष्णाय नो नमति यच्छिर एकदापि  
भ्प्_०६।०३।०२९।४ तान् आनयध्वमसतो ऽकृतविष्णुकृत्यान्  
भ्प्_०६।०३।०३०।१ तत् क्षम्यतां स भगवान् पुरुषः पुराणो  
भ्प्_०६।०३।०३०।२ नारायणः स्वपुरुषैर्यदसत् कृतं नः  
भ्प्_०६।०३।०३०।३ स्वानामहो न विदुषां रचिताञ्जलीनां  
भ्प्_०६।०३।०३०।४ क्षान्तिर्गरीयसि नमः पुरुषाय भूम्ने  
भ्प्_०६।०३।०३१।१ तस्मात् सङ्कीर्तनं विष्णोर्जगन्मङ्गलमंहसाम्  
भ्प्_०६।०३।०३१।२ महतामपि कौरव्य विद्ध्य् ऐकान्तिकनिष्कृतम्  
भ्प्_०६।०३।०३२।१ शृण्वतां गृणतां वीर्याण्य् उद्दामानि हरेर्मुहुः  
भ्प्_०६।०३।०३२।२ यथा सुजातया भक्त्या शुद्ध्येन् नात्मा व्रतादिभिः  
भ्प्_०६।०३।०३३।१ कृष्णाङ्घ्रिपद्ममधुलिण् न पुनर्विसृष्ट  
भ्प्_०६।०३।०३३।२ मायागुणेषु रमते वृजिनावहेषु  
भ्प्_०६।०३।०३३।३ अन्यस्तु कामहत आत्मरजः प्रमार्ष्टुम्  
भ्प्_०६।०३।०३३।४ ईहेत कर्म यत एव रजः पुनः स्यात्  
भ्प्_०६।०३।०३४।१ इत्थं स्वभर्तृगदितं भगवन्महित्वं  
भ्प्_०६।०३।०३४।२ संस्मृत्य विस्मितधियो यमकिङ्करास्ते  
भ्प्_०६।०३।०३४।३ नैवाच्युताश्रयजनं प्रतिशङ्कमाना  
भ्प्_०६।०३।०३४।४ द्रष्टुं च बिभ्यति ततः प्रभृति स्म राजन्  
भ्प्_०६।०३।०३५।१ इतिहासमिमं गुह्यं भगवान् कुम्भसम्भवः  
भ्प्_०६।०३।०३५।२ कथयामास मलय आसीनो हरिमर्चयन्  
भ्प्_०६।०४।००१।० श्रीराजोवाच  
भ्प्_०६।०४।००१।१ देवासुरनृणां सर्गो नागानां मृगपक्षिणाम्  
भ्प्_०६।०४।००१।२ सामासिकस्त्वया प्रोक्तो यस्तु स्वायम्भुवे ऽन्तरे  
भ्प्_०६।०४।००२।१ तस्यैव व्यासमिच्छामि ज्ञातुं ते भगवन् यथा  
भ्प्_०६।०४।००२।२ अनुसर्गं यया शक्त्या ससर्ज भगवान् परः  
भ्प्_०६।०४।००३।० श्रीसूत उवाच  
भ्प्_०६।०४।००३।१ इति सम्प्रश्नमाकर्ण्य राजर्षेर्बादरायणिः  
भ्प्_०६।०४।००३।२ प्रतिनन्द्य महायोगी जगाद मुनिसत्तमाः  
भ्प्_०६।०४।००४।० श्रीशुक उवाच  
भ्प्_०६।०४।००४।१ यदा प्रचेतसः पुत्रा दश प्राचीनबर्हिषः  
भ्प्_०६।०४।००४।२ अन्तःसमुद्रादुन्मग्ना ददृशुर्गां द्रुमैर्वृताम्  
भ्प्_०६।०४।००५।१ द्रुमेभ्यः क्रुध्यमानास्ते तपोदीपितमन्यवः  
भ्प्_०६।०४।००५।२ मुखतो वायुमग्निं च ससृजुस्तद्दिधक्षया  
भ्प्_०६।०४।००६।१ ताभ्यां निर्दह्यमानांस्तान् उपलभ्य कुरूद्वह  
भ्प्_०६।०४।००६।२ राजोवाच महान् सोमो मन्युं प्रशमयन्निव  
भ्प्_०६।०४।००७।१ न द्रुमेभ्यो महाभागा दीनेभ्यो द्रोग्धुमर्हथ  
भ्प्_०६।०४।००७।२ विवर्धयिषवो यूयं प्रजानां पतयः स्मृताः  
भ्प्_०६।०४।००८।१ अहो प्रजापतिपतिर्भगवान् हरिरव्ययः  
भ्प्_०६।०४।००८।२ वनस्पतीन् ओषधीश्च ससर्जोर्जमिषं विभुः  
भ्प्_०६।०४।००९।१ अन्नं चराणामचरा ह्य् अपदः पादचारिणाम्  
भ्प्_०६।०४।००९।२ अहस्ता हस्तयुक्तानां द्विपदां च चतुष्पदः  
भ्प्_०६।०४।०१०।१ यूयं च पित्रान्वादिष्टा देवदेवेन चानघाः  
भ्प्_०६।०४।०१०।२ प्रजासर्गाय हि कथं वृक्षान् निर्दग्धुमर्हथ  
भ्प्_०६।०४।०११।१ आतिष्ठत सतां मार्गं कोपं यच्छत दीपितम्  
भ्प्_०६।०४।०११।२ पित्रा पितामहेनापि जुष्टं वः प्रपितामहैः  
भ्प्_०६।०४।०१२।१ तोकानां पितरौ बन्धू दृशः पक्ष्म स्त्रियाः पतिः  
भ्प्_०६।०४।०१२।२ पतिः प्रजानां भिक्षूणां गृह्य् अज्ञानां बुधः सुहृत्  
भ्प्_०६।०४।०१३।१ अन्तर्देहेषु भूतानामात्मास्ते हरिरीश्वरः  
भ्प्_०६।०४।०१३।२ सर्वं तद्धिष्ण्यमीक्षध्वमेवं वस्तोषितो ह्य् असौ  
भ्प्_०६।०४।०१४।१ यः समुत्पतितं देह आकाशान् मन्युमुल्बणम्  
भ्प्_०६।०४।०१४।२ आत्मजिज्ञासया यच्छेत् स गुणान् अतिवर्तते  
भ्प्_०६।०४।०१५।१ अलं दग्धैर्द्रुमैर्दीनैः खिलानां शिवमस्तु वः  
भ्प्_०६।०४।०१५।२ वार्क्षी ह्य् एषा वरा कन्या पत्नीत्वे प्रतिगृह्यताम्  
भ्प्_०६।०४।०१६।१ इत्य् आमन्त्र्य वरारोहां कन्यामाप्सरसीं नृप  
भ्प्_०६।०४।०१६।२ सोमो राजा ययौ दत्त्वा ते धर्मेणोपयेमिरे  
भ्प्_०६।०४।०१७।१ तेभ्यस्तस्यां समभवद्दक्षः प्राचेतसः किल  
भ्प्_०६।०४।०१७।२ यस्य प्रजाविसर्गेण लोका आपूरितास्त्रयः  
भ्प्_०६।०४।०१८।१ यथा ससर्ज भूतानि दक्षो दुहितृवत्सलः  
भ्प्_०६।०४।०१८।२ रेतसा मनसा चैव तन् ममावहितः शृणु  
भ्प्_०६।०४।०१९।१ मनसैवासृजत् पूर्वं प्रजापतिरिमाः प्रजाः  
भ्प्_०६।०४।०१९।२ देवासुरमनुष्यादीन् नभःस्थलजलौकसः  
भ्प्_०६।०४।०२०।१ तमबृंहितमालोक्य प्रजासर्गं प्रजापतिः  
भ्प्_०६।०४।०२०।२ विन्ध्यपादान् उपव्रज्य सो ऽचरद्दुष्करं तपः  
भ्प्_०६।०४।०२१।१ तत्राघमर्षणं नाम तीर्थं पापहरं परम्  
भ्प्_०६।०४।०२१।२ उपस्पृश्यानुसवनं तपसातोषयद्धरिम्  
भ्प्_०६।०४।०२२।१ अस्तौषीद्धंसगुह्येन भगवन्तमधोक्षजम्  
भ्प्_०६।०४।०२२।२ तुभ्यं तदभिधास्यामि कस्यातुष्यद्यथा हरिः  
भ्प्_०६।०४।०२३।० श्रीप्रजापतिरुवाच  
भ्प्_०६।०४।०२३।१ नमः परायावितथानुभूतये गुणत्रयाभासनिमित्तबन्धवे  
भ्प्_०६।०४।०२३।२ अदृष्टधाम्ने गुणतत्त्वबुद्धिभिर् निवृत्तमानाय दधे स्वयम्भुवे  
भ्प्_०६।०४।०२४।१ न यस्य सख्यं पुरुषो ऽवैति सख्युः सखा वसन् संवसतः पुरे ऽस्मिन्  
भ्प्_०६।०४।०२४।२ गुणो यथा गुणिनो व्यक्तदृष्टेस् तस्मै महेशाय नमस्करोमि  
भ्प्_०६।०४।०२५।१ देहो ऽसवो ऽक्षा मनवो भूतमात्राम् आत्मानमन्यं च विदुः परं यत्  
भ्प्_०६।०४।०२५।२ सर्वं पुमान् वेद गुणांश्च तज्ज्ञो न वेद सर्वज्ञमनन्तमीडे  
भ्प्_०६।०४।०२६।१ यदोपरामो मनसो नामरूप रूपस्य दृष्टस्मृतिसम्प्रमोषात्  
भ्प्_०६।०४।०२६।२ य ईयते केवलया स्वसंस्थया हंसाय तस्मै शुचिसद्मने नमः  
भ्प्_०६।०४।०२७।१ मनीषिणो ऽन्तर्हृदि सन्निवेशितं स्वशक्तिभिर्नवभिश्च त्रिवृद्भिः  
भ्प्_०६।०४।०२७।२ वह्निं यथा दारुणि पाञ्चदश्यं मनीषया निष्कर्षन्ति गूढम्  
भ्प्_०६।०४।०२८।१ स वै ममाशेषविशेषमाया निषेधनिर्वाणसुखानुभूतिः  
भ्प्_०६।०४।०२८।२ स सर्वनामा स च विश्वरूपः प्रसीदतामनिरुक्तात्मशक्तिः  
भ्प्_०६।०४।०२९।१ यद्यन् निरुक्तं वचसा निरूपितं धियाक्षभिर्वा मनसोत यस्य  
भ्प्_०६।०४।०२९।२ मा भूत् स्वरूपं गुणरूपं हि तत् तत् स वै गुणापायविसर्गलक्षणः  
भ्प्_०६।०४।०३०।१ यस्मिन् यतो येन च यस्य यस्मै यद्यो यथा कुरुते कार्यते च  
भ्प्_०६।०४।०३०।२ परावरेषां परमं प्राक् प्रसिद्धं तद्ब्रह्म तद्धेतुरनन्यदेकम्  
भ्प्_०६।०४।०३१।१ यच्छक्तयो वदतां वादिनां वै विवादसंवादभुवो भवन्ति  
भ्प्_०६।०४।०३१।२ कुर्वन्ति चैषां मुहुरात्ममोहं तस्मै नमो ऽनन्तगुणाय भूम्ने  
भ्प्_०६।०४।०३२।१ अस्तीति नास्तीति च वस्तुनिष्ठयोर् एकस्थयोर्भिन्नविरुद्धधर्मणोः  
भ्प्_०६।०४।०३२।२ अवेक्षितं किञ्चन योगसाङ्ख्ययोः समं परं ह्य् अनुकूलं बृहत् तत्  
भ्प्_०६।०४।०३३।१ यो ऽनुग्रहार्थं भजतां पादमूलम् अनामरूपो भगवान् अनन्तः  
भ्प्_०६।०४।०३३।२ नामानि रूपाणि च जन्मकर्मभिर् भेजे स मह्यं परमः प्रसीदतु  
भ्प्_०६।०४।०३४।१ यः प्राकृतैर्ज्ञानपथैर्जनानां यथाशयं देहगतो विभाति  
भ्प्_०६।०४।०३४।२ यथानिलः पार्थिवमाश्रितो गुणं स ईश्वरो मे कुरुतां मनोरथम्  
भ्प्_०६।०४।०३५।० श्रीशुक उवाच  
भ्प्_०६।०४।०३५।१ इति स्तुतः संस्तुवतः स तस्मिन्नघमर्षणे  
भ्प्_०६।०४।०३५।२ प्रादुरासीत् कुरुश्रेष्ठ भगवान् भक्तवत्सलः  
भ्प्_०६।०४।०३६।१ कृतपादः सुपर्णांसे प्रलम्बाष्टमहाभुजः  
भ्प्_०६।०४।०३६।२ चक्रशङ्खासिचर्मेषु धनुःपाशगदाधरः  
भ्प्_०६।०४।०३७।१ पीतवासा घनश्यामः प्रसन्नवदनेक्षणः  
भ्प्_०६।०४।०३७।२ वनमालानिवीताङ्गो लसच्छ्रीवत्सकौस्तुभः  
भ्प्_०६।०४।०३८।१ महाकिरीटकटकः स्फुरन्मकरकुण्डलः  
भ्प्_०६।०४।०३८।२ काञ्च्यङ्गुलीयवलय नूपुराङ्गदभूषितः  
भ्प्_०६।०४।०३९।१ त्रैलोक्यमोहनं रूपं बिभ्रत् त्रिभुवनेश्वरः  
भ्प्_०६।०४।०३९।२ वृतो नारदनन्दाद्यैः पार्षदैः सुरयूथपैः  
भ्प्_०६।०४।०४०।१ स्तूयमानो ऽनुगायद्भिः सिद्धगन्धर्वचारणैः  
भ्प्_०६।०४।०४०।२ रूपं तन् महदाश्चर्यं विचक्ष्यागतसाध्वसः  
भ्प्_०६।०४।०४१।१ ननाम दण्डवद्भूमौ प्रहृष्टात्मा प्रजापतिः  
भ्प्_०६।०४।०४१।२ न किञ्चनोदीरयितुमशकत् तीव्रया मुदा  
भ्प्_०६।०४।०४१।३ आपूरितमनोद्वारैर्ह्रदिन्य इव निर्झरैः  
भ्प्_०६।०४।०४२।१ तं तथावनतं भक्तं प्रजाकामं प्रजापतिम्  
भ्प्_०६।०४।०४२।२ चित्तज्ञः सर्वभूतानामिदमाह जनार्दनः  
भ्प्_०६।०४।०४३।० श्रीभगवान् उवाच  
भ्प्_०६।०४।०४३।१ प्राचेतस महाभाग संसिद्धस्तपसा भवान्  
भ्प्_०६।०४।०४३।२ यच् छ्रद्धया मत्परया मयि भावं परं गतः  
भ्प्_०६।०४।०४४।१ प्रीतो ऽहं ते प्रजानाथ यत् ते ऽस्योद्बृंहणं तपः  
भ्प्_०६।०४।०४४।२ ममैष कामो भूतानां यद्भूयासुर्विभूतयः  
भ्प्_०६।०४।०४५।१ ब्रह्मा भवो भवन्तश्च मनवो विबुधेश्वराः  
भ्प्_०६।०४।०४५।२ विभूतयो मम ह्य् एता भूतानां भूतिहेतवः  
भ्प्_०६।०४।०४६।१ तपो मे हृदयं ब्रह्मंस्तनुर्विद्या क्रियाकृतिः  
भ्प्_०६।०४।०४६।२ अङ्गानि क्रतवो जाता धर्म आत्मासवः सुराः  
भ्प्_०६।०४।०४७।१ अहमेवासमेवाग्रे नान्यत् किञ्चान्तरं बहिः  
भ्प्_०६।०४।०४७।२ सञ्ज्ञानमात्रमव्यक्तं प्रसुप्तमिव विश्वतः  
भ्प्_०६।०४।०४८।१ मय्य् अनन्तगुणे ऽनन्ते गुणतो गुणविग्रहः  
भ्प्_०६।०४।०४८।२ यदासीत् तत एवाद्यः स्वयम्भूः समभूदजः  
भ्प्_०६।०४।०४९।१ स वै यदा महादेवो मम वीर्योपबृंहितः  
भ्प्_०६।०४।०४९।२ मेने खिलमिवात्मानमुद्यतः स्वर्गकर्मणि  
भ्प्_०६।०४।०५०।१ अथ मे ऽभिहितो देवस्तपो ऽतप्यत दारुणम्  
भ्प्_०६।०४।०५०।२ नव विश्वसृजो युष्मान् येनादावसृजद्विभुः  
भ्प्_०६।०४।०५१।१ एषा पञ्चजनस्याङ्ग दुहिता वै प्रजापतेः  
भ्प्_०६।०४।०५१।२ असिक्नी नाम पत्नीत्वे प्रजेश प्रतिगृह्यताम्  
भ्प्_०६।०४।०५२।१ मिथुनव्यवायधर्मस्त्वं प्रजासर्गमिमं पुनः  
भ्प्_०६।०४।०५२।२ मिथुनव्यवायधर्मिण्यां भूरिशो भावयिष्यसि  
भ्प्_०६।०४।०५३।१ त्वत्तो ऽधस्तात् प्रजाः सर्वा मिथुनीभूय मायया  
भ्प्_०६।०४।०५३।२ मदीयया भविष्यन्ति हरिष्यन्ति च मे बलिम्  
भ्प्_०६।०४।०५४।० श्रीशुक उवाच  
भ्प्_०६।०४।०५४।१ इत्य् उक्त्वा मिषतस्तस्य भगवान् विश्वभावनः  
भ्प्_०६।०४।०५४।२ स्वप्नोपलब्धार्थ इव तत्रैवान्तर्दधे हरिः  
भ्प्_०६।०५।००१।० श्रीशुक उवाच  
भ्प्_०६।०५।००१।१ तस्यां स पाञ्चजन्यां वै विष्णुमायोपबृंहितः  
भ्प्_०६।०५।००१।२ हर्यश्वसञ्ज्ञान् अयुतं पुत्रान् अजनयद्विभुः  
भ्प्_०६।०५।००२।१ अपृथग्धर्मशीलास्ते सर्वे दाक्षायणा नृप  
भ्प्_०६।०५।००२।२ पित्रा प्रोक्ताः प्रजासर्गे प्रतीचीं प्रययुर्दिशम्  
भ्प्_०६।०५।००३।१ तत्र नारायणसरस्तीर्थं सिन्धुसमुद्रयोः  
भ्प्_०६।०५।००३।२ सङ्गमो यत्र सुमहन् मुनिसिद्धनिषेवितम्  
भ्प्_०६।०५।००४।१ तदुपस्पर्शनादेव विनिर्धूतमलाशयाः  
भ्प्_०६।०५।००४।२ धर्मे पारमहंस्ये च प्रोत्पन्नमतयो ऽप्य् उत  
भ्प्_०६।०५।००५।१ तेपिरे तप एवोग्रं पित्रादेशेन यन्त्रिताः  
भ्प्_०६।०५।००५।२ प्रजाविवृद्धये यत्तान् देवर्षिस्तान् ददर्श ह  
भ्प्_०६।०५।००६।१ उवाच चाथ हर्यश्वाः कथं स्रक्ष्यथ वै प्रजाः  
भ्प्_०६।०५।००६।२ अदृष्ट्वान्तं भुवो यूयं बालिशा बत पालकाः  
भ्प्_०६।०५।००७।१ तथैकपुरुषं राष्ट्रं बिलं चादृष्टनिर्गमम्  
भ्प्_०६।०५।००७।२ बहुरूपां स्त्रियं चापि पुमांसं पुंश्चलीपतिम्  
भ्प्_०६।०५।००८।१ नदीमुभयतो वाहां पञ्चपञ्चाद्भुतं गृहम्  
भ्प्_०६।०५।००८।२ क्वचिद्धंसं चित्रकथं क्षौरपव्यं स्वयं भ्रमि  
भ्प्_०६।०५।००९।१ कथं स्वपितुरादेशमविद्वांसो विपश्चितः  
भ्प्_०६।०५।००९।२ अनुरूपमविज्ञाय अहो सर्गं करिष्यथ  
भ्प्_०६।०५।०१०।० श्रीशुक उवाच  
भ्प्_०६।०५।०१०।१ तन् निशम्याथ हर्यश्वा औत्पत्तिकमनीषया  
भ्प्_०६।०५।०१०।२ वाचः कूटं तु देवर्षेः स्वयं विममृशुर्धिया  
भ्प्_०६।०५।०११।१ भूः क्षेत्रं जीवसञ्ज्ञं यदनादि निजबन्धनम्  
भ्प्_०६।०५।०११।२ अदृष्ट्वा तस्य निर्वाणं किमसत्कर्मभिर्भवेत्  
भ्प्_०६।०५।०१२।१ एक एवेश्वरस्तुर्यो भगवान् स्वाश्रयः परः  
भ्प्_०६।०५।०१२।२ तमदृष्ट्वाभवं पुंसः किमसत्कर्मभिर्भवेत्  
भ्प्_०६।०५।०१३।१ पुमान् नैवैति यद्गत्वा बिलस्वर्गं गतो यथा  
भ्प्_०६।०५।०१३।२ प्रत्यग्धामाविद इह किमसत्कर्मभिर्भवेत्  
भ्प्_०६।०५।०१४।१ नानारूपात्मनो बुद्धिः स्वैरिणीव गुणान्विता  
भ्प्_०६।०५।०१४।२ तन्निष्ठामगतस्येह किमसत्कर्मभिर्भवेत्  
भ्प्_०६।०५।०१५।१ तत्सङ्गभ्रंशितैश्वर्यं संसरन्तं कुभार्यवत्  
भ्प्_०६।०५।०१५।२ तद्गतीरबुधस्येह किमसत्कर्मभिर्भवेत्  
भ्प्_०६।०५।०१६।१ सृष्ट्यप्ययकरीं मायां वेलाकूलान्तवेगिताम्  
भ्प्_०६।०५।०१६।२ मत्तस्य तामविज्ञस्य किमसत्कर्मभिर्भवेत्  
भ्प्_०६।०५।०१७।१ पञ्चविंशतितत्त्वानां पुरुषो ऽद्भुतदर्पणः  
भ्प्_०६।०५।०१७।२ अध्यात्ममबुधस्येह किमसत्कर्मभिर्भवेत्  
भ्प्_०६।०५।०१८।१ ऐश्वरं शास्त्रमुत्सृज्य बन्धमोक्षानुदर्शनम्  
भ्प्_०६।०५।०१८।२ विविक्तपदमज्ञाय किमसत्कर्मभिर्भवेत्  
भ्प्_०६।०५।०१९।१ कालचक्रं भ्रमि तीक्ष्णं सर्वं निष्कर्षयज् जगत्  
भ्प्_०६।०५।०१९।२ स्वतन्त्रमबुधस्येह किमसत्कर्मभिर्भवेत्  
भ्प्_०६।०५।०२०।१ शास्त्रस्य पितुरादेशं यो न वेद निवर्तकम्  
भ्प्_०६।०५।०२०।२ कथं तदनुरूपाय गुणविस्रम्भ्य् उपक्रमेत्  
भ्प्_०६।०५।०२१।१ इति व्यवसिता राजन् हर्यश्वा एकचेतसः  
भ्प्_०६।०५।०२१।२ प्रययुस्तं परिक्रम्य पन्थानमनिवर्तनम्  
भ्प्_०६।०५।०२२।१ स्वरब्रह्मणि निर्भात हृषीकेशपदाम्बुजे  
भ्प्_०६।०५।०२२।२ अखण्डं चित्तमावेश्य लोकान् अनुचरन् मुनिः  
भ्प्_०६।०५।०२३।१ नाशं निशम्य पुत्राणां नारदाच् छीलशालिनाम्  
भ्प्_०६।०५।०२३।२ अन्वतप्यत कः शोचन् सुप्रजस्त्वं शुचां पदम्  
भ्प्_०६।०५।०२४।१ स भूयः पाञ्चजन्यायामजेन परिसान्त्वितः  
भ्प्_०६।०५।०२४।२ पुत्रान् अजनयद्दक्षः सवलाश्वान् सहस्रिणः  
भ्प्_०६।०५।०२५।१ ते च पित्रा समादिष्टाः प्रजासर्गे धृतव्रताः  
भ्प्_०६।०५।०२५।२ नारायणसरो जग्मुर्यत्र सिद्धाः स्वपूर्वजाः  
भ्प्_०६।०५।०२६।१ तदुपस्पर्शनादेव विनिर्धूतमलाशयाः  
भ्प्_०६।०५।०२६।२ जपन्तो ब्रह्म परमं तेपुस्तत्र महत् तपः  
भ्प्_०६।०५।०२७।१ अब्भक्षाः कतिचिन् मासान् कतिचिद्वायुभोजनाः  
भ्प्_०६।०५।०२७।२ आराधयन् मन्त्रमिममभ्यस्यन्त इडस्पतिम्  
भ्प्_०६।०५।०२८।१ ॐ नमो नारायणाय पुरुषाय महात्मने  
भ्प्_०६।०५।०२८।२ विशुद्धसत्त्वधिष्ण्याय महाहंसाय धीमहि  
भ्प्_०६।०५।०२९।१ इति तान् अपि राजेन्द्र प्रजासर्गधियो मुनिः  
भ्प्_०६।०५।०२९।२ उपेत्य नारदः प्राह वाचः कूटानि पूर्ववत्  
भ्प्_०६।०५।०३०।१ दाक्षायणाः संशृणुत गदतो निगमं मम  
भ्प्_०६।०५।०३०।२ अन्विच्छतानुपदवीं भ्रातॄणां भ्रातृवत्सलाः  
भ्प्_०६।०५।०३१।१ भ्रातॄणां प्रायणं भ्राता यो ऽनुतिष्ठति धर्मवित्  
भ्प्_०६।०५।०३१।२ स पुण्यबन्धुः पुरुषो मरुद्भिः सह मोदते  
भ्प्_०६।०५।०३२।१ एतावदुक्त्वा प्रययौ नारदो ऽमोघदर्शनः  
भ्प्_०६।०५।०३२।२ ते ऽपि चान्वगमन् मार्गं भ्रातॄणामेव मारिष  
भ्प्_०६।०५।०३३।१ सध्रीचीनं प्रतीचीनं परस्यानुपथं गताः  
भ्प्_०६।०५।०३३।२ नाद्यापि ते निवर्तन्ते पश्चिमा यामिनीरिव  
भ्प्_०६।०५।०३४।१ एतस्मिन् काल उत्पातान् बहून् पश्यन् प्रजापतिः  
भ्प्_०६।०५।०३४।२ पूर्ववन् नारदकृतं पुत्रनाशमुपाशृणोत्  
भ्प्_०६।०५।०३५।१ चुक्रोध नारदायासौ पुत्रशोकविमूर्च्छितः  
भ्प्_०६।०५।०३५।२ देवर्षिमुपलभ्याह रोषाद्विस्फुरिताधरः  
भ्प्_०६।०५।०३६।० श्रीदक्ष उवाच  
भ्प्_०६।०५।०३६।१ अहो असाधो साधूनां साधुलिङ्गेन नस्त्वया  
भ्प्_०६।०५।०३६।२ असाध्वकार्य् अर्भकाणां भिक्षोर्मार्गः प्रदर्शितः  
भ्प्_०६।०५।०३७।१ ऋणैस्त्रिभिरमुक्तानाममीमांसितकर्मणाम्  
भ्प्_०६।०५।०३७।२ विघातः श्रेयसः पाप लोकयोरुभयोः कृतः  
भ्प्_०६।०५।०३८।१ एवं त्वं निरनुक्रोशो बालानां मतिभिद्धरेः  
भ्प्_०६।०५।०३८।२ पार्षदमध्ये चरसि यशोहा निरपत्रपः  
भ्प्_०६।०५।०३९।१ ननु भागवता नित्यं भूतानुग्रहकातराः  
भ्प्_०६।०५।०३९।२ ऋते त्वां सौहृदघ्नं वै वैरङ्करमवैरिणाम्  
भ्प्_०६।०५।०४०।१ नेत्थं पुंसां विरागः स्यात् त्वया केवलिना मृषा  
भ्प्_०६।०५।०४०।२ मन्यसे यद्य् उपशमं स्नेहपाशनिकृन्तनम्  
भ्प्_०६।०५।०४१।१ नानुभूय न जानाति पुमान् विषयतीक्ष्णताम्  
भ्प्_०६।०५।०४१।२ निर्विद्यते स्वयं तस्मान् न तथा भिन्नधीः परैः  
भ्प्_०६।०५।०४२।१ यन् नस्त्वं कर्मसन्धानां साधूनां गृहमेधिनाम्  
भ्प्_०६।०५।०४२।२ कृतवान् असि दुर्मर्षं विप्रियं तव मर्षितम्  
भ्प्_०६।०५।०४३।१ तन्तुकृन्तन यन् नस्त्वमभद्रमचरः पुनः  
भ्प्_०६।०५।०४३।२ तस्माल् लोकेषु ते मूढ न भवेद्भ्रमतः पदम्  
भ्प्_०६।०५।०४४।० श्रीशुक उवाच  
भ्प्_०६।०५।०४४।१ प्रतिजग्राह तद्बाढं नारदः साधुसम्मतः  
भ्प्_०६।०५।०४४।२ एतावान् साधुवादो हि तितिक्षेतेश्वरः स्वयम्  
भ्प्_०६।०६।००१।० श्रीशुक उवाच  
भ्प्_०६।०६।००१।२ ततः प्राचेतसो ऽसिक्न्यामनुनीतः स्वयम्भुवा  
भ्प्_०६।०६।००२।१ षष्टिं सञ्जनयामास दुहितॄः पितृवत्सलाः  
भ्प्_०६।०६।००२।२ दश धर्माय कायादाद्द्विषट् त्रिणव चेन्दवे  
भ्प्_०६।०६।००३।१ भूताङ्गिरःकृशाश्वेभ्यो द्वे द्वे तार्क्ष्याय चापराः  
भ्प्_०६।०६।००३।२ नामधेयान्य् अमूषां त्वं सापत्यानां च मे शृणु  
भ्प्_०६।०६।००४।१ यासां प्रसूतिप्रसवैर्लोका आपूरितास्त्रयः  
भ्प्_०६।०६।००४।२ भानुर्लम्बा ककुद्यामिर्विश्वा साध्या मरुत्वती  
भ्प्_०६।०६।००५।१ वसुर्मुहूर्ता सङ्कल्पा धर्मपत्न्यः सुताञ् शृणु  
भ्प्_०६।०६।००५।२ भानोस्तु देवऋषभ इन्द्रसेनस्ततो नृप  
भ्प्_०६।०६।००६।१ विद्योत आसील् लम्बायास्ततश्च स्तनयित्नवः  
भ्प्_०६।०६।००६।२ ककुदः सङ्कटस्तस्य कीकटस्तनयो यतः  
भ्प्_०६।०६।००७।१ भुवो दुर्गाणि यामेयः स्वर्गो नन्दिस्ततो ऽभवत्  
भ्प्_०६।०६।००७।२ विश्वेदेवास्तु विश्वाया अप्रजांस्तान् प्रचक्षते  
भ्प्_०६।०६।००८।१ साध्योगणश्च साध्याया अर्थसिद्धिस्तु तत्सुतः  
भ्प्_०६।०६।००८।२ मरुत्वांश्च जयन्तश्च मरुत्वत्या बभूवतुः  
भ्प्_०६।०६।००९।१ जयन्तो वासुदेवांश उपेन्द्र इति यं विदुः  
भ्प्_०६।०६।००९।२ मौहूर्तिका देवगणा मुहूर्तायाश्च जज्ञिरे  
भ्प्_०६।०६।०१०।१ ये वै फलं प्रयच्छन्ति भूतानां स्वस्वकालजम्  
भ्प्_०६।०६।०१०।२ सङ्कल्पायास्तु सङ्कल्पः कामः सङ्कल्पजः स्मृतः  
भ्प्_०६।०६।०११।१ वसवो ऽष्टौ वसोः पुत्रास्तेषां नामानि मे शृणु  
भ्प्_०६।०६।०११।२ द्रोणः प्राणो ध्रुवो ऽर्को ऽग्निर्दोषो वास्तुर्विभावसुः  
भ्प्_०६।०६।०१२।१ द्रोणस्याभिमतेः पत्न्या हर्षशोकभयादयः  
भ्प्_०६।०६।०१२।२ प्राणस्योर्जस्वती भार्या सह आयुः पुरोजवः  
भ्प्_०६।०६।०१३।१ ध्रुवस्य भार्या धरणिरसूत विविधाः पुरः  
भ्प्_०६।०६।०१३।२ अर्कस्य वासना भार्या पुत्रास्तर्षादयः स्मृताः  
भ्प्_०६।०६।०१४।१ अग्नेर्भार्या वसोर्धारा पुत्रा द्रविणकादयः  
भ्प्_०६।०६।०१४।२ स्कन्दश्च कृत्तिकापुत्रो ये विशाखादयस्ततः  
भ्प्_०६।०६।०१५।१ दोषस्य शर्वरीपुत्रः शिशुमारो हरेः कला  
भ्प्_०६।०६।०१५।२ वास्तोराङ्गिरसीपुत्रो विश्वकर्माकृतीपतिः  
भ्प्_०६।०६।०१६।१ ततो मनुश्चाक्षुषो ऽभूद्विश्वे साध्या मनोः सुताः  
भ्प्_०६।०६।०१६।२ विभावसोरसूतोषा व्युष्टं रोचिषमातपम्  
भ्प्_०६।०६।०१७।१ पञ्चयामो ऽथ भूतानि येन जाग्रति कर्मसु  
भ्प्_०६।०६।०१७।२ सरूपासूत भूतस्य भार्या रुद्रांश्च कोटिशः  
भ्प्_०६।०६।०१८।१ रैवतो ऽजो भवो भीमो वाम उग्रो वृषाकपिः  
भ्प्_०६।०६।०१८।२ अजैकपादहिर्ब्रध्नो बहुरूपो महान् इति  
भ्प्_०६।०६।०१९।१ रुद्रस्य पार्षदाश्चान्ये घोराः प्रेतविनायकाः  
भ्प्_०६।०६।०१९।२ प्रजापतेरङ्गिरसः स्वधा पत्नी पितॄन् अथ  
भ्प्_०६।०६।०२०।१ अथर्वाङ्गिरसं वेदं पुत्रत्वे चाकरोत् सती  
भ्प्_०६।०६।०२०।२ कृशाश्वो ऽर्चिषि भार्यायां धूमकेतुमजीजनत्  
भ्प्_०६।०६।०२१।१ धिषणायां वेदशिरो देवलं वयुनं मनुम्  
भ्प्_०६।०६।०२१।२ तार्क्ष्यस्य विनता कद्रूः पतङ्गी यामिनीति च  
भ्प्_०६।०६।०२२।१ पतङ्ग्य् असूत पतगान् यामिनी शलभान् अथ  
भ्प्_०६।०६।०२२।२ सुपर्णासूत गरुडं साक्षाद्यज्ञेशवाहनम्  
भ्प्_०६।०६।०२२।२ सूर्यसूतमनूरुं च कद्रूर्नागान् अनेकशः  
भ्प्_०६।०६।०२३।१ कृत्तिकादीनि नक्षत्राण् ईन्दोः पत्न्यस्तु भारत  
भ्प्_०६।०६।०२३।२ दक्षशापात् सो ऽनपत्यस्तासु यक्ष्मग्रहार्दितः  
भ्प्_०६।०६।०२४।१ पुनः प्रसाद्य तं सोमः कला लेभे क्षये दिताः  
भ्प्_०६।०६।०२४।२ शृणु नामानि लोकानां मातॄणां शङ्कराणि च  
भ्प्_०६।०६।०२५।१ अथ कश्यपपत्नीनां यत्प्रसूतमिदं जगत्  
भ्प्_०६।०६।०२५।२ अदितिर्दितिर्दनुः काष्ठा अरिष्टा सुरसा इला  
भ्प्_०६।०६।०२६।१ मुनिः क्रोधवशा ताम्रा सुरभिः सरमा तिमिः  
भ्प्_०६।०६।०२६।२ तिमेर्यादोगणा आसन् श्वापदाः सरमासुताः  
भ्प्_०६।०६।०२७।१ सुरभेर्महिषा गावो ये चान्ये द्विशफा नृप  
भ्प्_०६।०६।०२७।२ ताम्रायाः श्येनगृध्राद्या मुनेरप्सरसां गणाः  
भ्प्_०६।०६।०२८।१ दन्दशूकादयः सर्पा राजन् क्रोधवशात्मजाः  
भ्प्_०६।०६।०२८।२ इलाया भूरुहाः सर्वे यातुधानाश्च सौरसाः  
भ्प्_०६।०६।०२९।१ अरिष्टायास्तु गन्धर्वाः काष्ठाया द्विशफेतराः  
भ्प्_०६।०६।०२९।२ सुता दनोरेकषष्टिस्तेषां प्राधानिकाञ् शृणु  
भ्प्_०६।०६।०३०।१ द्विमूर्धा शम्बरो ऽरिष्टो हयग्रीवो विभावसुः  
भ्प्_०६।०६।०३०।२ अयोमुखः शङ्कुशिराः स्वर्भानुः कपिलो ऽरुणः  
भ्प्_०६।०६।०३१।१ पुलोमा वृषपर्वा च एकचक्रो ऽनुतापनः  
भ्प्_०६।०६।०३१।२ धूम्रकेशो विरूपाक्षो विप्रचित्तिश्च दुर्जयः  
भ्प्_०६।०६।०३२।१ स्वर्भानोः सुप्रभां कन्यामुवाह नमुचिः किल  
भ्प्_०६।०६।०३२।२ वृषपर्वणस्तु शर्मिष्ठां ययातिर्नाहुषो बली  
भ्प्_०६।०६।०३३।१ वैश्वानरसुता याश्च चतस्रश्चारुदर्शनाः  
भ्प्_०६।०६।०३३।२ उपदानवी हयशिरा पुलोमा कालका तथा  
भ्प्_०६।०६।०३४।१ उपदानवीं हिरण्याक्षः क्रतुर्हयशिरां नृप  
भ्प्_०६।०६।०३४।२ पुलोमां कालकां च द्वे वैश्वानरसुते तु कः  
भ्प्_०६।०६।०३५।१ उपयेमे ऽथ भगवान् कश्यपो ब्रह्मचोदितः  
भ्प्_०६।०६।०३५।२ पौलोमाः कालकेयाश्च दानवा युद्धशालिनः  
भ्प्_०६।०६।०३६।१ तयोः षष्टिसहस्राणि यज्ञघ्नांस्ते पितुः पिता  
भ्प्_०६।०६।०३६।२ जघान स्वर्गतो राजन्नेक इन्द्रप्रियङ्करः  
भ्प्_०६।०६।०३७।१ विप्रचित्तिः सिंहिकायां शतं चैकमजीजनत्  
भ्प्_०६।०६।०३७।२ राहुज्येष्ठं केतुशतं ग्रहत्वं य उपागताः  
भ्प्_०६।०६।०३८।१ अथातः श्रूयतां वंशो यो ऽदितेरनुपूर्वशः  
भ्प्_०६।०६।०३८।२ यत्र नारायणो देवः स्वांशेनावातरद्विभुः  
भ्प्_०६।०६।०३९।१ विवस्वान् अर्यमा पूषा त्वष्टाथ सविता भगः  
भ्प्_०६।०६।०३९।२ धाता विधाता वरुणो मित्रः शत्रु उरुक्रमः  
भ्प्_०६।०६।०४०।१ विवस्वतः श्राद्धदेवं सञ्ज्ञासूयत वै मनुम्  
भ्प्_०६।०६।०४०।२ मिथुनं च महाभागा यमं देवं यमीं तथा  
भ्प्_०६।०६।०४०।३ सैव भूत्वाथ वडवा नासत्यौ सुषुवे भुवि  
भ्प्_०६।०६।०४१।१ छाया शनैश्चरं लेभे सावर्णिं च मनुं ततः  
भ्प्_०६।०६।०४१।२ कन्यां च तपतीं या वै वव्रे संवरणं पतिम्  
भ्प्_०६।०६।०४२।१ अर्यम्णो मातृका पत्नी तयोश्चर्षणयः सुताः  
भ्प्_०६।०६।०४२।२ यत्र वै मानुषी जातिर्ब्रह्मणा चोपकल्पिता  
भ्प्_०६।०६।०४३।१ पूषानपत्यः पिष्टादो भग्नदन्तो ऽभवत् पुरा  
भ्प्_०६।०६।०४३।२ यो ऽसौ दक्षाय कुपितं जहास विवृतद्विजः  
भ्प्_०६।०६।०४४।१ त्वष्टुर्दैत्यात्मजा भार्या रचना नाम कन्यका  
भ्प्_०६।०६।०४४।२ सन्निवेशस्तयोर्जज्ञे विश्वरूपश्च वीर्यवान्  
भ्प्_०६।०६।०४५।१ तं वव्रिरे सुरगणा स्वस्रीयं द्विषतामपि  
भ्प्_०६।०६।०४५।२ विमतेन परित्यक्ता गुरुणाङ्गिरसेन यत्  
भ्प्_०६।०७।००१।० श्रीराजोवाच  
भ्प्_०६।०७।००१।१ कस्य हेतोः परित्यक्ता आचार्येणात्मनः सुराः  
भ्प्_०६।०७।००१।२ एतदाचक्ष्व भगवञ् छिष्याणामक्रमं गुरौ  
भ्प्_०६।०७।००२।० श्रीबादरायणिरुवाच  
भ्प्_०६।०७।००२।१ इन्द्रस्त्रिभुवनैश्वर्य मदोल्लङ्घितसत्पथः  
भ्प्_०६।०७।००२।२ मरुद्भिर्वसुभी रुद्रैरादित्यैरृभुभिर्नृप  
भ्प्_०६।०७।००३।१ विश्वेदेवैश्च साध्यैश्च नासत्याभ्यां परिश्रितः  
भ्प्_०६।०७।००३।२ सिद्धचारणगन्धर्वैर्मुनिभिर्ब्रह्मवादिभिः  
भ्प्_०६।०७।००४।१ विद्याधराप्सरोभिश्च किन्नरैः पतगोरगैः  
भ्प्_०६।०७।००४।२ निषेव्यमाणो मघवान् स्तूयमानश्च भारत  
भ्प्_०६।०७।००५।१ उपगीयमानो ललितमास्थानाध्यासनाश्रितः  
भ्प्_०६।०७।००५।२ पाण्डुरेणातपत्रेण चन्द्रमण्डलचारुणा  
भ्प्_०६।०७।००६।१ युक्तश्चान्यैः पारमेष्ठ्यैश्चामरव्यजनादिभिः  
भ्प्_०६।०७।००६।२ विराजमानः पौलम्या सहार्धासनया भृशम्  
भ्प्_०६।०७।००७।१ स यदा परमाचार्यं देवानामात्मनश्च ह  
भ्प्_०६।०७।००७।२ नाभ्यनन्दत सम्प्राप्तं प्रत्युत्थानासनादिभिः  
भ्प्_०६।०७।००८।१ वाचस्पतिं मुनिवरं सुरासुरनमस्कृतम्  
भ्प्_०६।०७।००८।२ नोच्चचालासनादिन्द्रः पश्यन्नपि सभागतम्  
भ्प्_०६।०७।००९।१ ततो निर्गत्य सहसा कविराङ्गिरसः प्रभुः  
भ्प्_०६।०७।००९।२ आययौ स्वगृहं तूष्णीं विद्वान् श्रीमदविक्रियाम्  
भ्प्_०६।०७।०१०।१ तर्ह्य् एव प्रतिबुध्येन्द्रो गुरुहेलनमात्मनः  
भ्प्_०६।०७।०१०।२ गर्हयामास सदसि स्वयमात्मानमात्मना  
भ्प्_०६।०७।०११।१ अहो बत मयासाधु कृतं वै दभ्रबुद्धिना  
भ्प्_०६।०७।०११।२ यन् मयैश्वर्यमत्तेन गुरुः सदसि कात्कृतः  
भ्प्_०६।०७।०१२।१ को गृध्येत् पण्डितो लक्ष्मीं त्रिपिष्टपपतेरपि  
भ्प्_०६।०७।०१२।२ ययाहमासुरं भावं नीतो ऽद्य विबुधेश्वरः  
भ्प्_०६।०७।०१३।१ यः पारमेष्ठ्यं धिषणमधितिष्ठन् न कञ्चन  
भ्प्_०६।०७।०१३।२ प्रत्युत्तिष्ठेदिति ब्रूयुर्धर्मं ते न परं विदुः  
भ्प्_०६।०७।०१४।१ तेषां कुपथदेष्टॄणां पततां तमसि ह्य् अधः  
भ्प्_०६।०७।०१४।२ ये श्रद्दध्युर्वचस्ते वै मज्जन्त्य् अश्मप्लवा इव  
भ्प्_०६।०७।०१५।१ अथाहममराचार्यमगाधधिषणं द्विजम्  
भ्प्_०६।०७।०१५।२ प्रसादयिष्ये निशठः शीर्ष्णा तच्चरणं स्पृशन्  
भ्प्_०६।०७।०१६।१ एवं चिन्तयतस्तस्य मघोनो भगवान् गृहात्  
भ्प्_०६।०७।०१६।२ बृहस्पतिर्गतो ऽदृष्टां गतिमध्यात्ममायया  
भ्प्_०६।०७।०१७।१ गुरोर्नाधिगतः सञ्ज्ञां परीक्षन् भगवान् स्वराट्  
भ्प्_०६।०७।०१७।२ ध्यायन् धिया सुरैर्युक्तः शर्म नालभतात्मनः  
भ्प्_०६।०७।०१८।१ तच् छ्रुत्वैवासुराः सर्व आश्रित्यौशनसं मतम्  
भ्प्_०६।०७।०१८।२ देवान् प्रत्युद्यमं चक्रुर्दुर्मदा आततायिनः  
भ्प्_०६।०७।०१९।१ तैर्विसृष्टेषुभिस्तीक्ष्णैर्निर्भिन्नाङ्गोरुबाहवः  
भ्प्_०६।०७।०१९।२ ब्रह्माणं शरणं जग्मुः सहेन्द्रा नतकन्धराः  
भ्प्_०६।०७।०२०।१ तांस्तथाभ्यर्दितान् वीक्ष्य भगवान् आत्मभूरजः  
भ्प्_०६।०७।०२०।२ कृपया परया देव उवाच परिसान्त्वयन्  
भ्प्_०६।०७।०२१।० श्रीब्रह्मोवाच  
भ्प्_०६।०७।०२१।१ अहो बत सुरश्रेष्ठा ह्य् अभद्रं वः कृतं महत्  
भ्प्_०६।०७।०२१।२ ब्रह्मिष्ठं ब्राह्मणं दान्तमैश्वर्यान् नाभ्यनन्दत  
भ्प्_०६।०७।०२२।१ तस्यायमनयस्यासीत् परेभ्यो वः पराभवः  
भ्प्_०६।०७।०२२।२ प्रक्षीणेभ्यः स्ववैरिभ्यः समृद्धानां च यत् सुराः  
भ्प्_०६।०७।०२३।१ मघवन् द्विषतः पश्य प्रक्षीणान् गुर्वतिक्रमात्  
भ्प्_०६।०७।०२३।२ सम्प्रत्य् उपचितान् भूयः काव्यमाराध्य भक्तितः  
भ्प्_०६।०७।०२३।३ आददीरन् निलयनं ममापि भृगुदेवताः  
भ्प्_०६।०७।०२४।१ त्रिपिष्टपं किं गणयन्त्य् अभेद्य मन्त्रा भृगूणामनुशिक्षितार्थाः  
भ्प्_०६।०७।०२४।२ न विप्रगोविन्दगवीश्वराणां भवन्त्य् अभद्राणि नरेश्वराणाम्  
भ्प्_०६।०७।०२५।१ तद्विश्वरूपं भजताशु विप्रं तपस्विनं त्वाष्ट्रमथात्मवन्तम्  
भ्प्_०६।०७।०२५।२ सभाजितो ऽर्थान् स विधास्यते वो यदि क्षमिष्यध्वमुतास्य कर्म  
भ्प्_०६।०७।०२६।० श्रीशुक उवाच  
भ्प्_०६।०७।०२६।१ त एवमुदिता राजन् ब्रह्मणा विगतज्वराः  
भ्प्_०६।०७।०२६।२ ऋषिं त्वाष्ट्रमुपव्रज्य परिष्वज्येदमब्रुवन्  
भ्प्_०६।०७।०२७।० श्रीदेवा ऊचुः  
भ्प्_०६।०७।०२७।१ वयं ते ऽतिथयः प्राप्ता आश्रमं भद्रमस्तु ते  
भ्प्_०६।०७।०२७।२ कामः सम्पाद्यतां तात पितॄणां समयोचितः  
भ्प्_०६।०७।०२८।१ पुत्राणां हि परो धर्मः पितृशुश्रूषणं सताम्  
भ्प्_०६।०७।०२८।२ अपि पुत्रवतां ब्रह्मन् किमुत ब्रह्मचारिणाम्  
भ्प्_०६।०७।०२९।१ आचार्यो ब्रह्मणो मूर्तिः पिता मूर्तिः प्रजापतेः  
भ्प्_०६।०७।०२९।२ भ्राता मरुत्पतेर्मूर्तिर्माता साक्षात् क्षितेस्तनुः  
भ्प्_०६।०७।०३०।१ दयाया भगिनी मूर्तिर्धर्मस्यात्मातिथिः स्वयम्  
भ्प्_०६।०७।०३०।२ अग्नेरभ्यागतो मूर्तिः सर्वभूतानि चात्मनः  
भ्प्_०६।०७।०३१।१ तस्मात् पितॄणामार्तानामार्तिं परपराभवम्  
भ्प्_०६।०७।०३१।२ तपसापनयंस्तात सन्देशं कर्तुमर्हसि  
भ्प्_०६।०७।०३२।१ वृणीमहे त्वोपाध्यायं ब्रह्मिष्ठं ब्राह्मणं गुरुम्  
भ्प्_०६।०७।०३२।२ यथाञ्जसा विजेष्यामः सपत्नांस्तव तेजसा  
भ्प्_०६।०७।०३३।१ न गर्हयन्ति ह्य् अर्थेषु यविष्ठाङ्घ्र्यभिवादनम्  
भ्प्_०६।०७।०३३।२ छन्दोभ्यो ऽन्यत्र न ब्रह्मन् वयो ज्यैष्ठ्यस्य कारणम्  
भ्प्_०६।०७।०३४।० श्रीऋषिरुवाच  
भ्प्_०६।०७।०३४।१ अभ्यर्थितः सुरगणैः पौरहित्ये महातपाः  
भ्प्_०६।०७।०३४।२ स विश्वरूपस्तान् आह प्रसन्नः श्लक्ष्णया गिरा  
भ्प्_०६।०७।०३५।० श्रीविश्वरूप उवाच  
भ्प्_०६।०७।०३५।१ विगर्हितं धर्मशीलैर्ब्रह्मवर्चौपव्ययम्  
भ्प्_०६।०७।०३५।२ कथं नु मद्विधो नाथा लोकेशैरभियाचितम्  
भ्प्_०६।०७।०३५।३ प्रत्याख्यास्यति तच्छिष्यः स एव स्वार्थ उच्यते  
भ्प्_०६।०७।०३६।१ अकिञ्चनानां हि धनं शिलोञ्छनं तेनेह निर्वर्तितसाधुसत्क्रियः  
भ्प्_०६।०७।०३६।२ कथं विगर्ह्यं नु करोम्य् अधीश्वराः पौरोधसं हृष्यति येन दुर्मतिः  
भ्प्_०६।०७।०३७।१ तथापि न प्रतिब्रूयां गुरुभिः प्रार्थितं कियत्  
भ्प्_०६।०७।०३७।२ भवतां प्रार्थितं सर्वं प्राणैरर्थैश्च साधये  
भ्प्_०६।०७।०३८।० श्रीबादरायणिरुवाच  
भ्प्_०६।०७।०३८।१ तेभ्य एवं प्रतिश्रुत्य विश्वरूपो महातपाः  
भ्प्_०६।०७।०३८।२ पौरहित्यं वृतश्चक्रे परमेण समाधिना  
भ्प्_०६।०७।०३९।१ सुरद्विषां श्रियं गुप्तामौशनस्यापि विद्यया  
भ्प्_०६।०७।०३९।२ आच्छिद्यादान् महेन्द्राय वैष्णव्या विद्यया विभुः  
भ्प्_०६।०७।०४०।१ यया गुप्तः सहस्राक्षो जिग्ये ऽसुरचमूर्विभुः  
भ्प्_०६।०७।०४०।२ तां प्राह स महेन्द्राय विश्वरूप उदारधीः  
भ्प्_०६।०८।००१।० श्रीराजोवाच  
भ्प्_०६।०८।००१।१ यया गुप्तः सहस्राक्षः सवाहान् रिपुसैनिकान्  
भ्प्_०६।०८।००१।२ क्रीडन्निव विनिर्जित्य त्रिलोक्या बुभुजे श्रियम्  
भ्प्_०६।०८।००२।१ भगवंस्तन् ममाख्याहि वर्म नारायणात्मकम्  
भ्प्_०६।०८।००२।२ यथाततायिनः शत्रून् येन गुप्तो ऽजयन् मृधे  
भ्प्_०६।०८।००३।० श्रीबादरायणिरुवाच  
भ्प्_०६।०८।००३।१ वृतः पुरोहितस्त्वाष्ट्रो महेन्द्रायानुपृच्छते  
भ्प्_०६।०८।००३।२ नारायणाख्यं वर्माह तदिहैकमनाः शृणु  
भ्प्_०६।०८।००४।० श्रीविश्वरूप उवाच  
भ्प्_०६।०८।००४।१ धौताङ्घ्रिपाणिराचम्य सपवित्र उदङ्मुखः  
भ्प्_०६।०८।००४।२ कृतस्वाङ्गकरन्यासो मन्त्राभ्यां वाग्यतः शुचिः  
भ्प्_०६।०८।००५।१ नारायणपरं वर्म सन्नह्येद्भय आगते  
भ्प्_०६।०८।००५।२ पादयोर्जानुनोरूर्वोरुदरे हृद्य् अथोरसि  
भ्प्_०६।०८।००६।१ मुखे शिरस्य् आनुपूर्व्याद्ॐकारादीनि विन्यसेत्  
भ्प्_०६।०८।००६।२ ॐ नमो नारायणायेति विपर्ययमथापि वा  
भ्प्_०६।०८।००७।१ करन्यासं ततः कुर्याद्द्वादशाक्षरविद्यया  
भ्प्_०६।०८।००७।२ प्रणवादियकारान्तमङ्गुल्यङ्गुष्ठपर्वसु  
भ्प्_०६।०८।००८।१ न्यसेद्धृदय ॐकारं विकारमनु मूर्धनि  
भ्प्_०६।०८।००८।२ षकारं तु भ्रुवोर्मध्ये णकारं शिखया न्यसेत्  
भ्प्_०६।०८।००९।१ वेकारं नेत्रयोर्युञ्ज्यान् नकारं सर्वसन्धिषु  
भ्प्_०६।०८।००९।२ मकारमस्त्रमुद्दिश्य मन्त्रमूर्तिर्भवेद्बुधः  
भ्प्_०६।०८।०१०।१ सविसर्गं फडन्तं तत् सर्वदिक्षु विनिर्दिशेत्  
भ्प्_०६।०८।०१०।२ ॐ विष्णवे नम इति  
भ्प्_०६।०८।०११।१ आत्मानं परमं ध्यायेद्ध्येयं षट्शक्तिभिर्युतम्  
भ्प्_०६।०८।०११।२ विद्यातेजस्तपोमूर्तिमिमं मन्त्रमुदाहरेत्  
भ्प्_०६।०८।०१२।१ ॐ हरिर्विदध्यान् मम सर्वरक्षां न्यस्ताङ्घ्रिपद्मः पतगेन्द्रपृष्ठे  
भ्प्_०६।०८।०१२।२ दरारिचर्मासिगदेषुचाप पाशान् दधानो ऽष्टगुणो ऽष्टबाहुः  
भ्प्_०६।०८।०१३।१ जलेषु मां रक्षतु मत्स्यमूर्तिर् यादोगणेभ्यो वरुणस्य पाशात्  
भ्प्_०६।०८।०१३।२ स्थलेषु मायावटुवामनो ऽव्यात् त्रिविक्रमः खे ऽवतु विश्वरूपः  
भ्प्_०६।०८।०१४।१ दुर्गेष्वटव्याजिमुखादिषु प्रभुः पायान् नृसिंहो ऽसुरयूथपारिः  
भ्प्_०६।०८।०१४।२ विमुञ्चतो यस्य महाट्टहासं दिशो विनेदुर्न्यपतंश्च गर्भाः  
भ्प्_०६।०८।०१५।१ रक्षत्वसौ माध्वनि यज्ञकल्पः स्वदंष्ट्रयोन्नीतधरो वराहः  
भ्प्_०६।०८।०१५।२ रामो ऽद्रिकूटेष्वथ विप्रवासे सलक्ष्मणो ऽव्याद्भरताग्रजो ऽस्मान्  
भ्प्_०६।०८।०१६।१ मामुग्रधर्मादखिलात् प्रमादान् नारायणः पातु नरश्च हासात्  
भ्प्_०६।०८।०१६।२ दत्तस्त्वयोगादथ योगनाथः पायाद्गुणेशः कपिलः कर्मबन्धात्  
भ्प्_०६।०८।०१७।१ सनत्कुमारो ऽवतु कामदेवाद् धयशीर्षा मां पथि देवहेलनात्  
भ्प्_०६।०८।०१७।२ देवर्षिवर्यः पुरुषार्चनान्तरात् कूर्मो हरिर्मां निरयादशेषात्  
भ्प्_०६।०८।०१८।१ धन्वन्तरिर्भगवान् पात्वपथ्याद् द्वन्द्वाद्भयादृषभो निर्जितात्मा  
भ्प्_०६।०८।०१८।२ यज्ञश्च लोकादवताज् जनान्ताद् बलो गणात् क्रोधवशादहीन्द्रः  
भ्प्_०६।०८।०१९।१ द्वैपायनो भगवान् अप्रबोधाद् बुद्धस्तु पाषण्डगणप्रमादात्  
भ्प्_०६।०८।०१९।२ कल्किः कलेः कालमलात् प्रपातु धर्मावनायोरुकृतावतारः  
भ्प्_०६।०८।०२०।१ मां केशवो गदया प्रातरव्याद् गोविन्द आसङ्गवमात्तवेणुः  
भ्प्_०६।०८।०२०।२ नारायणः प्राह्ण उदात्तशक्तिर् मध्यन्दिने विष्णुररीन्द्रपाणिः  
भ्प्_०६।०८।०२१।१ देवो ऽपराह्णे मधुहोग्रधन्वा सायं त्रिधामावतु माधवो माम्  
भ्प्_०६।०८।०२१।२ दोषे हृषीकेश उतार्धरात्रे निशीथ एको ऽवतु पद्मनाभः  
भ्प्_०६।०८।०२२।१ श्रीवत्सधामापररात्र ईशः प्रत्यूष ईशो ऽसिधरो जनार्दनः  
भ्प्_०६।०८।०२२।२ दामोदरो ऽव्यादनुसन्ध्यं प्रभाते विश्वेश्वरो भगवान् कालमूर्तिः  
भ्प्_०६।०८।०२३।१ चक्रं युगान्तानलतिग्मनेमि भ्रमत् समन्ताद्भगवत्प्रयुक्तम्  
भ्प्_०६।०८।०२३।२ दन्दग्धि दन्दग्ध्य् अरिसैन्यमाशु कक्षं यथा वातसखो हुताशः  
भ्प्_०६।०८।०२४।१ गदे ऽशनिस्पर्शनविस्फुलिङ्गे निष्पिण्ढि निष्पिण्ढ्य् अजितप्रियासि  
भ्प्_०६।०८।०२४।२ कुष्माण्डवैनायकयक्षरक्षो भूतग्रहांश्चूर्णय चूर्णयारीन्  
भ्प्_०६।०८।०२५।१ त्वं यातुधानप्रमथप्रेतमातृ पिशाचविप्रग्रहघोरदृष्टीन्  
भ्प्_०६।०८।०२५।२ दरेन्द्र विद्रावय कृष्णपूरितो भीमस्वनो ऽरेर्हृदयानि कम्पयन्  
भ्प्_०६।०८।०२६।१ त्वं तिग्मधारासिवरारिसैन्यम् ईशप्रयुक्तो मम छिन्धि छिन्धि  
भ्प्_०६।०८।०२६।२ चक्षूंषि चर्मन् छतचन्द्र छादय द्विषामघोनां हर पापचक्षुषाम्  
भ्प्_०६।०८।०२७।१ यन् नो भयं ग्रहेभ्यो ऽभूत् केतुभ्यो नृभ्य एव च  
भ्प्_०६।०८।०२७।२ सरीसृपेभ्यो दंष्ट्रिभ्यो भूतेभ्यो ऽंहोभ्य एव च  
भ्प्_०६।०८।०२८।१ सर्वाण्य् एतानि भगवन् नामरूपानुकीर्तनात्  
भ्प्_०६।०८।०२८।२ प्रयान्तु सङ्क्षयं सद्यो ये नः श्रेयःप्रतीपकाः  
भ्प्_०६।०८।०२९।१ गरुडो भगवान् स्तोत्र स्तोभश्छन्दोमयः प्रभुः  
भ्प्_०६।०८।०२९।२ रक्षत्वशेषकृच्छ्रेभ्यो विष्वक्सेनः स्वनामभिः  
भ्प्_०६।०८।०३०।१ सर्वापद्भ्यो हरेर्नाम रूपयानायुधानि नः  
भ्प्_०६।०८।०३०।२ बुद्धीन्द्रियमनःप्राणान् पान्तु पार्षदभूषणाः  
भ्प्_०६।०८।०३१।१ यथा हि भगवान् एव वस्तुतः सदसच् च यत्  
भ्प्_०६।०८।०३१।२ सत्येनानेन नः सर्वे यान्तु नाशमुपद्रवाः  
भ्प्_०६।०८।०३२।१ यथैकात्म्यानुभावानां विकल्परहितः स्वयम्  
भ्प्_०६।०८।०३२।२ भूषणायुधलिङ्गाख्या धत्ते शक्तीः स्वमायया  
भ्प्_०६।०८।०३३।१ तेनैव सत्यमानेन सर्वज्ञो भगवान् हरिः  
भ्प्_०६।०८।०३३।२ पातु सर्वैः स्वरूपैर्नः सदा सर्वत्र सर्वगः  
भ्प्_०६।०८।०३४।१ विदिक्षु दिक्षूर्ध्वमधः समन्ताद् अन्तर्बहिर्भगवान् नारसिंहः  
भ्प्_०६।०८।०३४।२ प्रहापय लोकभयं स्वनेन स्वतेजसा ग्रस्तसमस्ततेजाः  
भ्प्_०६।०८।०३५।१ मघवन्निदमाख्यातं वर्म नारायणात्मकम्  
भ्प्_०६।०८।०३५।२ विजेष्यसे ऽञ्जसा येन दंशितो ऽसुरयूथपान्  
भ्प्_०६।०८।०३६।१ एतद्धारयमाणस्तु यं यं पश्यति चक्षुषा  
भ्प्_०६।०८।०३६।२ पदा वा संस्पृशेत् सद्यः साध्वसात् स विमुच्यते  
भ्प्_०६।०८।०३७।१ न कुतश्चिद्भयं तस्य विद्यां धारयतो भवेत्  
भ्प्_०६।०८।०३७।२ राजदस्युग्रहादिभ्यो व्याध्यादिभ्यश्च कर्हिचित्  
भ्प्_०६।०८।०३८।१ इमां विद्यां पुरा कश्चित् कौशिको धारयन् द्विजः  
भ्प्_०६।०८।०३८।२ योगधारणया स्वाङ्गं जहौ स मरुधन्वनि  
भ्प्_०६।०८।०३९।१ तस्योपरि विमानेन गन्धर्वपतिरेकदा  
भ्प्_०६।०८।०३९।२ ययौ चित्ररथः स्त्रीभिर्वृतो यत्र द्विजक्षयः  
भ्प्_०६।०८।०४०।१ गगनान् न्यपतत् सद्यः सविमानो ह्य् अवाक्शिराः  
भ्प्_०६।०८।०४०।२ स वालिखिल्यवचनादस्थीन्य् आदाय विस्मितः  
भ्प्_०६।०८।०४०।३ प्रास्य प्राचीसरस्वत्यां स्नात्वा धाम स्वमन्वगात्  
भ्प्_०६।०८।०४१।० श्रीशुक उवाच  
भ्प्_०६।०८।०४१।१ य इदं शृणुयात् काले यो धारयति चादृतः  
भ्प्_०६।०८।०४१।२ तं नमस्यन्ति भूतानि मुच्यते सर्वतो भयात्  
भ्प्_०६।०८।०४२।१ एतां विद्यामधिगतो विश्वरूपाच् छतक्रतुः  
भ्प्_०६।०८।०४२।२ त्रैलोक्यलक्ष्मीं बुभुजे विनिर्जित्य मृधे ऽसुरान्  
भ्प्_०६।०९।००१।० श्रीशुक उवाच  
भ्प्_०६।०९।००१।१ तस्यासन् विश्वरूपस्य शिरांसि त्रीणि भारत  
भ्प्_०६।०९।००१।२ सोमपीथं सुरापीथमन्नादमिति शुश्रुम  
भ्प्_०६।०९।००२।१ स वै बर्हिषि देवेभ्यो भागं प्रत्यक्षमुच्चकैः  
भ्प्_०६।०९।००२।२ अददद्यस्य पितरो देवाः सप्रश्रयं नृप  
भ्प्_०६।०९।००३।१ स एव हि ददौ भागं परोक्षमसुरान् प्रति  
भ्प्_०६।०९।००३।२ यजमानो ऽवहद्भागं मातृस्नेहवशानुगः  
भ्प्_०६।०९।००४।१ तद्देवहेलनं तस्य धर्मालीकं सुरेश्वरः  
भ्प्_०६।०९।००४।२ आलक्ष्य तरसा भीतस्तच्छीर्षाण्य् अच्छिनद्रुषा  
भ्प्_०६।०९।००५।१ सोमपीथं तु यत् तस्य शिर आसीत् कपिञ्जलः  
भ्प्_०६।०९।००५।२ कलविङ्कः सुरापीथमन्नादं यत् स तित्तिरिः  
भ्प्_०६।०९।००६।१ ब्रह्महत्यामञ्जलिना जग्राह यदपीश्वरः  
भ्प्_०६।०९।००६।२ संवत्सरान्ते तदघं भूतानां स विशुद्धये  
भ्प्_०६।०९।००६।३ भूम्यम्बुद्रुमयोषिद्भ्यश्चतुर्धा व्यभजद्धरिः  
भ्प्_०६।०९।००७।१ भूमिस्तुरीयं जग्राह खातपूरवरेण वै  
भ्प्_०६।०९।००७।२ ईरिणं ब्रह्महत्याया रूपं भूमौ प्रदृश्यते  
भ्प्_०६।०९।००८।१ तुर्यं छेदविरोहेण वरेण जगृहुर्द्रुमाः  
भ्प्_०६।०९।००८।२ तेषां निर्यासरूपेण ब्रह्महत्या प्रदृश्यते  
भ्प्_०६।०९।००९।१ शश्वत्कामवरेणांहस्तुरीयं जगृहुः स्त्रियः  
भ्प्_०६।०९।००९।२ रजोरूपेण तास्वंहो मासि मासि प्रदृश्यते  
भ्प्_०६।०९।०१०।१ द्रव्यभूयोवरेणापस्तुरीयं जगृहुर्मलम्  
भ्प्_०६।०९।०१०।२ तासु बुद्बुदफेनाभ्यां दृष्टं तद्धरति क्षिपन्  
भ्प्_०६।०९।०११।१ हतपुत्रस्ततस्त्वष्टा जुहावेन्द्राय शत्रवे  
भ्प्_०६।०९।०११।२ इन्द्रशत्रो विवर्धस्व मा चिरं जहि विद्विषम्  
भ्प्_०६।०९।०१२।१ अथान्वाहार्यपचनादुत्थितो घोरदर्शनः  
भ्प्_०६।०९।०१२।२ कृतान्त इव लोकानां युगान्तसमये यथा  
भ्प्_०६।०९।०१३।१ विष्वग् विवर्धमानं तमिषुमात्रं दिने दिने  
भ्प्_०६।०९।०१३।२ दग्धशैलप्रतीकाशं सन्ध्याभ्रानीकवर्चसम्  
भ्प्_०६।०९।०१४।१ तप्तताम्रशिखाश्मश्रुं मध्याह्नार्कोग्रलोचनम्  
भ्प्_०६।०९।०१५।१ देदीप्यमाने त्रिशिखे शूल आरोप्य रोदसी  
भ्प्_०६।०९।०१५।२ नृत्यन्तमुन्नदन्तं च चालयन्तं पदा महीम्  
भ्प्_०६।०९।०१६।१ दरीगम्भीरवक्त्रेण पिबता च नभस्तलम्  
भ्प्_०६।०९।०१६।२ लिहता जिह्वयर्क्षाणि ग्रसता भुवनत्रयम्  
भ्प्_०६।०९।०१७।१ महता रौद्रदंष्ट्रेण जृम्भमाणं मुहुर्मुहुः  
भ्प्_०६।०९।०१७।२ वित्रस्ता दुद्रुवुर्लोका वीक्ष्य सर्वे दिशो दश  
भ्प्_०६।०९।०१८।१ येनावृता इमे लोकास्तपसा त्वाष्ट्रमूर्तिना  
भ्प्_०६।०९।०१८।२ स वै वृत्र इति प्रोक्तः पापः परमदारुणः  
भ्प्_०६।०९।०१९।१ तं निजघ्नुरभिद्रुत्य सगणा विबुधर्षभाः  
भ्प्_०६।०९।०१९।२ स्वैः स्वैर्दिव्यास्त्रशस्त्रौघैः सो ऽग्रसत् तानि कृत्स्नशः  
भ्प्_०६।०९।०२०।१ ततस्ते विस्मिताः सर्वे विषण्णा ग्रस्ततेजसः  
भ्प्_०६।०९।०२०।२ प्रत्यञ्चमादिपुरुषमुपतस्थुः समाहिताः  
भ्प्_०६।०९।०२१।० श्रीदेवा ऊचुः  
भ्प्_०६।०९।०२१।१ वाय्वम्बराग्न्यप्क्षितयस्त्रिलोका ब्रह्मादयो ये वयमुद्विजन्तः  
भ्प्_०६।०९।०२१।२ हराम यस्मै बलिमन्तको ऽसौ बिभेति यस्मादरणं ततो नः  
भ्प्_०६।०९।०२२।१ अविस्मितं तं परिपूर्णकामं स्वेनैव लाभेन समं प्रशान्तम्  
भ्प्_०६।०९।०२२।२ विनोपसर्पत्य् अपरं हि बालिशः श्वलाङ्गुलेनातितितर्ति सिन्धुम्  
भ्प्_०६।०९।०२३।१ यस्योरुशृङ्गे जगतीं स्वनावं मनुर्यथाबध्य ततार दुर्गम्  
भ्प्_०६।०९।०२३।२ स एव नस्त्वाष्ट्रभयाद्दुरन्तात् त्राताश्रितान् वारिचरो ऽपि नूनम्  
भ्प्_०६।०९।०२४।१ पुरा स्वयम्भूरपि संयमाम्भस्य् उदीर्णवातोर्मिरवैः कराले  
भ्प्_०६।०९।०२४।२ एको ऽरविन्दात् पतितस्ततार तस्माद्भयाद्येन स नो ऽस्तु पारः  
भ्प्_०६।०९।०२५।१ य एक ईशो निजमायया नः ससर्ज येनानुसृजाम विश्वम्  
भ्प्_०६।०९।०२५।२ वयं न यस्यापि पुरः समीहतः पश्याम लिङ्गं पृथग् ईशमानिनः  
भ्प्_०६।०९।०२६।१ यो नः सपत्नैर्भृशमर्द्यमानान् देवर्षितिर्यङ्नृषु नित्य एव  
भ्प्_०६।०९।०२६।२ कृतावतारस्तनुभिः स्वमायया कृत्वात्मसात् पाति युगे युगे च  
भ्प्_०६।०९।०२७।१ तमेव देवं वयमात्मदैवतं परं प्रधानं पुरुषं विश्वमन्यम्  
भ्प्_०६।०९।०२७।२ व्रजाम सर्वे शरणं शरण्यं स्वानां स नो धास्यति शं महात्मा  
भ्प्_०६।०९।०२८।० श्रीशुक उवाच  
भ्प्_०६।०९।०२८।१ इति तेषां महाराज सुराणामुपतिष्ठताम्  
भ्प्_०६।०९।०२८।२ प्रतीच्यां दिश्य् अभूदाविः शङ्खचक्रगदाधरः  
भ्प्_०६।०९।०२९।१ आत्मतुल्यैः षोडशभिर्विना श्रीवत्सकौस्तुभौ  
भ्प्_०६।०९।०२९।२ पर्युपासितमुन्निद्र शरदम्बुरुहेक्षणम्  
भ्प्_०६।०९।०३०।१ दृष्ट्वा तमवनौ सर्व ईक्षणाह्लादविक्लवाः  
भ्प्_०६।०९।०३०।२ दण्डवत् पतिता राजञ् छनैरुत्थाय तुष्टुवुः  
भ्प्_०६।०९।०३१।० श्रीदेवा ऊचुः  
भ्प्_०६।०९।०३१।१ नमस्ते यज्ञवीर्याय वयसे उत ते नमः  
भ्प्_०६।०९।०३१।२ नमस्ते ह्य् अस्तचक्राय नमः सुपुरुहूतये  
भ्प्_०६।०९।०३२।१ यत् ते गतीनां तिसृणामीशितुः परमं पदम्  
भ्प्_०६।०९।०३२।२ नार्वाचीनो विसर्गस्य धातर्वेदितुमर्हति  
भ्प्_०६।०९।०३३।१ ॐ नमस्ते ऽस्तु भगवन् नारायण वासुदेवादिपुरुष महापुरुष महानुभाव परममङ्गल परमकल्याण परमकारुणिक केवल जगदाधार लोकैकनाथ सर्वेश्वर लक्ष्मीनाथ परमहंसपरिव्राजकैः परमेणात्मयोगसमाधिना परिभावितपरिस्फुटपारमहंस्यधर्मेणोद्घाटिततमःकपाटद्वारे चित्ते ऽपावृत आत्मलोके स्वयमुपलब्धनिजसुखानुभवो भवान्  
भ्प्_०६।०९।०३४।१ दुरवबोध इव तवायं विहारयोगो यदशरणो ऽशरीर इदमनवेक्षितास्मत्समवाय आत्मनैवाविक्रियमाणेन सगुणमगुणः सृजसि पासि हरसि  
भ्प्_०६।०९।०३५।१ अथ तत्र भवान् किं देवदत्तवदिह गुणविसर्गपतितः पारतन्त्र्येण स्वकृतकुशलाकुशलं फलमुपाददात्य् आहोस्विदात्माराम उपशमशीलः समञ्जसदर्शन उदास्त इति ह वाव न विदामः  
भ्प्_०६।०९।०३६।१ न हि विरोध उभयं भगवत्य् अपरिमितगुणगण ईश्वरे ऽनवगाह्यमाहात्म्ये ऽर्वाचीनविकल्पवितर्कविचारप्रमाणाभासकुतर्कशास्त्रकलिलान्तःकरणाश्रयदुरवग्रहवादिनां विवादानवसर उपरतसमस्तमायामये केवल एवात्ममायामन्तर्धाय को न्वर्थो दुर्घट इव भवति स्वरूपद्वयाभावात्  
भ्प्_०६।०९।०३७।१ समविषममतीनां मतमनुसरसि यथा रज्जुखण्डः सर्पादिधियाम्  
भ्प्_०६।०९।०३८।१ स एव हि पुनः सर्ववस्तुनि वस्तुस्वरूपः सर्वेश्वरः सकलजगत्कारणकारणभूतः सर्वप्रत्यगात्मत्वात् सर्वगुणाभासोपलक्षित एक एव पर्यवशेषितः  
भ्प्_०६।०९।०३९।१ अथ ह वाव तव महिमामृतरससमुद्रविप्रुषा सकृदवलीढया स्वमनसि निष्यन्दमानानवरतसुखेन विस्मारितदृष्टश्रुतविषयसुखलेशाभासाः परमभागवता एकान्तिनो भगवति सर्वभूतप्रियसुहृदि सर्वात्मनि नितरां निरन्तरं निर्वृतमनसः कथमु ह वा एते मधुमथन पुनः स्वार्थकुशला ह्य् आत्मप्रियसुहृदः साधवस्त्वच्चरणाम्बुजानुसेवां विसृजन्ति न यत्र पुनरयं संसारपर्यावर्तः  
भ्प्_०६।०९।०४०।१ त्रिभुवनात्मभवन त्रिविक्रम त्रिनयन त्रिलोकमनोहरानुभाव तवैव विभूतयो दितिजदनुजादयश्चापि तेषामुपक्रमसमयो ऽयमिति स्वात्ममायया सुरनरमृगमिश्रितजलचराकृतिभिर्यथापराधं दण्डं दण्डधर दधर्थ एवमेनमपि भगवन् जहि त्वाष्ट्रमुत यदि मन्यसे  
भ्प्_०६।०९।०४१।१ अस्माकं तावकानां तततत नतानां हरे तव चरणनलिनयुगलध्यानानुबद्धहृदयनिगडानां स्वलिङ्गविवरणेनात्मसात्कृतानामनुकम्पानुरञ्जितविशदरुचिरशिशिरस्मितावलोकेन विगलितमधुरमुखरसामृतकलया चान्तस्तापमनघार्हसि शमयितुम्  
भ्प्_०६।०९।०४२।१ अथ भगवंस्तवास्माभिरखिलजगदुत्पत्तिस्थितिलयनिमित्तायमानदिव्यमायाविनोदस्य सकलजीवनिकायानामन्तर्हृदयेषु बहिरपि च ब्रह्मप्रत्यगात्मस्वरूपेण प्रधानरूपेण च यथादेशकालदेहावस्थानविशेषं तदुपादानोपलम्भकतयानुभवतः सर्वप्रत्ययसाक्षिण आकाशशरीरस्य साक्षात् परब्रह्मणः परमात्मनः कियान् इह वार्थविशेषो विज्ञापनीयः स्याद्विस्फुलिङ्गादिभिरिव हिरण्यरेतसः  
भ्प्_०६।०९।०४३।१ अत एव स्वयं तदुपकल्पयास्माकं भगवतः परमगुरोस्तव चरणशतपलाशच्छायां विविधवृजिनसंसारपरिश्रमोपशमनीमुपसृतानां वयं यत्कामेनोपसादिताः  
भ्प्_०६।०९।०४४।१ अथो ईश जहि त्वाष्ट्रं ग्रसन्तं भुवनत्रयम्  
भ्प्_०६।०९।०४४।२ ग्रस्तानि येन नः कृष्ण तेजांस्य् अस्त्रायुधानि च  
भ्प्_०६।०९।०४५।१ हंसाय दह्रनिलयाय निरीक्षकाय कृष्णाय मृष्टयशसे निरुपक्रमाय  
भ्प्_०६।०९।०४५।२ सत्सङ्ग्रहाय भवपान्थनिजाश्रमाप्ताव् अन्ते परीष्टगतये हरये नमस्ते  
भ्प्_०६।०९।०४६।० श्रीशुक उवाच  
भ्प्_०६।०९।०४६।१ अथैवमीडितो राजन् सादरं त्रिदशैर्हरिः  
भ्प्_०६।०९।०४६।२ स्वमुपस्थानमाकर्ण्य प्राह तान् अभिनन्दितः  
भ्प्_०६।०९।०४७।० श्रीभगवान् उवाच  
भ्प्_०६।०९।०४७।१ प्रीतो ऽहं वः सुरश्रेष्ठा मदुपस्थानविद्यया  
भ्प्_०६।०९।०४७।२ आत्मैश्वर्यस्मृतिः पुंसां भक्तिश्चैव यया मयि  
भ्प्_०६।०९।०४८।१ किं दुरापं मयि प्रीते तथापि विबुधर्षभाः  
भ्प्_०६।०९।०४८।२ मय्य् एकान्तमतिर्नान्यन् मत्तो वाञ्छति तत्त्ववित्  
भ्प्_०६।०९।०४९।१ न वेद कृपणः श्रेय आत्मनो गुणवस्तुदृक्  
भ्प्_०६।०९।०४९।२ तस्य तान् इच्छतो यच्छेद्यदि सो ऽपि तथाविधः  
भ्प्_०६।०९।०५०।१ स्वयं निःश्रेयसं विद्वान् न वक्त्य् अज्ञाय कर्म हि  
भ्प्_०६।०९।०५०।२ न राति रोगिणो ऽपथ्यं वाञ्छतो ऽपि भिषक्तमः  
भ्प्_०६।०९।०५१।१ मघवन् यात भद्रं वो दध्यञ्चमृषिसत्तमम्  
भ्प्_०६।०९।०५१।२ विद्याव्रततपःसारं गात्रं याचत मा चिरम्  
भ्प्_०६।०९।०५२।१ स वा अधिगतो दध्यङ्ङ् अश्विभ्यां ब्रह्म निष्कलम्  
भ्प्_०६।०९।०५२।२ यद्वा अश्वशिरो नाम तयोरमरतां व्यधात्  
भ्प्_०६।०९।०५३।१ दध्यङ्ङ् आथर्वणस्त्वष्ट्रे वर्माभेद्यं मदात्मकम्  
भ्प्_०६।०९।०५३।२ विश्वरूपाय यत् प्रादात् त्वष्टा यत् त्वमधास्ततः  
भ्प्_०६।०९।०५४।१ युष्मभ्यं याचितो ऽश्विभ्यां धर्मज्ञो ऽङ्गानि दास्यति  
भ्प्_०६।०९।०५४।२ ततस्तैरायुधश्रेष्ठो विश्वकर्मविनिर्मितः  
भ्प्_०६।०९।०५४।३ येन वृत्रशिरो हर्ता मत्तेजौपबृंहितः  
भ्प्_०६।०९।०५५।१ तस्मिन् विनिहते यूयं तेजो ऽस्त्रायुधसम्पदः  
भ्प्_०६।०९।०५५।२ भूयः प्राप्स्यथ भद्रं वो न हिंसन्ति च मत्परान्  
भ्प्_०६।१०।००१।० श्रीबादरायणिरुवाच  
भ्प्_०६।१०।००१।१ इन्द्रमेवं समादिश्य भगवान् विश्वभावनः  
भ्प्_०६।१०।००१।२ पश्यतामनिमेषाणां अत्रैवान्तर्दधे हरिः  
भ्प्_०६।१०।००२।१ तथाभियाचितो देवैरृषिराथर्वणो महान्  
भ्प्_०६।१०।००२।२ मोदमान उवाचेदं प्रहसन्निव भारत  
भ्प्_०६।१०।००३।१ अपि वृन्दारका यूयं न जानीथ शरीरिणाम्  
भ्प्_०६।१०।००३।२ संस्थायां यस्त्वभिद्रोहो दुःसहश्चेतनापहः  
भ्प्_०६।१०।००४।१ जिजीविषूणां जीवानामात्मा प्रेष्ठ इहेप्सितः  
भ्प्_०६।१०।००४।२ क उत्सहेत तं दातुं भिक्षमाणाय विष्णवे  
भ्प्_०६।१०।००५।० श्रीदेवा ऊचुः  
भ्प्_०६।१०।००५।१ किं नु तद्दुस्त्यजं ब्रह्मन् पुंसां भूतानुकम्पिनाम्  
भ्प्_०६।१०।००५।२ भवद्विधानां महतां पुण्यश्लोकेड्यकर्मणाम्  
भ्प्_०६।१०।००६।१ नूनं स्वार्थपरो लोको न वेद परसङ्कटम्  
भ्प्_०६।१०।००६।२ यदि वेद न याचेत नेति नाह यदीश्वरः  
भ्प्_०६।१०।००७।० श्रीऋषिरुवाच  
भ्प्_०६।१०।००७।१ धर्मं वः श्रोतुकामेन यूयं मे प्रत्युदाहृताः  
भ्प्_०६।१०।००७।२ एष वः प्रियमात्मानं त्यजन्तं सन्त्यजाम्य् अहम्  
भ्प्_०६।१०।००८।१ यो ऽध्रुवेणात्मना नाथा न धर्मं न यशः पुमान्  
भ्प्_०६।१०।००८।२ ईहेत भूतदयया स शोच्यः स्थावरैरपि  
भ्प्_०६।१०।००९।१ एतावान् अव्ययो धर्मः पुण्यश्लोकैरुपासितः  
भ्प्_०६।१०।००९।२ यो भूतशोकहर्षाभ्यामात्मा शोचति हृष्यति  
भ्प्_०६।१०।०१०।१ अहो दैन्यमहो कष्टं पारक्यैः क्षणभङ्गुरैः  
भ्प्_०६।१०।०१०।२ यन् नोपकुर्यादस्वार्थैर्मर्त्यः स्वज्ञातिविग्रहैः  
भ्प्_०६।१०।०११।० श्रीबादरायणिरुवाच  
भ्प्_०६।१०।०११।१ एवं कृतव्यवसितो दध्यङ्ङ् आथर्वणस्तनुम्  
भ्प्_०६।१०।०११।२ परे भगवति ब्रह्मण्य् आत्मानं सन्नयन् जहौ  
भ्प्_०६।१०।०१२।१ यताक्षासुमनोबुद्धिस्तत्त्वदृग् ध्वस्तबन्धनः  
भ्प्_०६।१०।०१२।२ आस्थितः परमं योगं न देहं बुबुधे गतम्  
भ्प्_०६।१०।०१३।१ अथेन्द्रो वज्रमुद्यम्य निर्मितं विश्वकर्मणा  
भ्प्_०६।१०।०१३।२ मुनेः शक्तिभिरुत्सिक्तो भगवत्तेजसान्वितः  
भ्प्_०६।१०।०१४।१ वृतो देवगणैः सर्वैर्गजेन्द्रोपर्य् अशोभत  
भ्प्_०६।१०।०१४।२ स्तूयमानो मुनिगणैस्त्रैलोक्यं हर्षयन्निव  
भ्प्_०६।१०।०१५।१ वृत्रमभ्यद्रवच् छत्रुमसुरानीकयूथपैः  
भ्प्_०६।१०।०१५।२ पर्यस्तमोजसा राजन् क्रुद्धो रुद्र इवान्तकम्  
भ्प्_०६।१०।०१६।१ ततः सुराणामसुरै रणः परमदारुणः  
भ्प्_०६।१०।०१६।२ त्रेतामुखे नर्मदायामभवत् प्रथमे युगे  
भ्प्_०६।१०।०१७।१ रुद्रैर्वसुभिरादित्यैरश्विभ्यां पितृवह्निभिः  
भ्प्_०६।१०।०१७।२ मरुद्भिरृभुभिः साध्यैर्विश्वेदेवैर्मरुत्पतिम्  
भ्प्_०६।१०।०१८।१ दृष्ट्वा वज्रधरं शक्रं रोचमानं स्वया श्रिया  
भ्प्_०६।१०।०१८।२ नामृष्यन्नसुरा राजन् मृधे वृत्रपुरःसराः  
भ्प्_०६।१०।०१९।१ नमुचिः शम्बरो ऽनर्वा द्विमूर्धा ऋषभो ऽसुरः  
भ्प्_०६।१०।०१९।२ हयग्रीवः शङ्कुशिरा विप्रचित्तिरयोमुखः  
भ्प्_०६।१०।०२०।१ पुलोमा वृषपर्वा च प्रहेतिर्हेतिरुत्कलः  
भ्प्_०६।१०।०२०।२ दैतेया दानवा यक्षा रक्षांसि च सहस्रशः  
भ्प्_०६।१०।०२१।१ सुमालिमालिप्रमुखाः कार्तस्वरपरिच्छदाः  
भ्प्_०६।१०।०२१।२ प्रतिषिध्येन्द्रसेनाग्रं मृत्योरपि दुरासदम्  
भ्प्_०६।१०।०२२।१ अभ्यर्दयन्नसम्भ्रान्ताः सिंहनादेन दुर्मदाः  
भ्प्_०६।१०।०२२।२ गदाभिः परिघैर्बाणैः प्रासमुद्गरतोमरैः  
भ्प्_०६।१०।०२३।१ शूलैः परश्वधैः खड्गैः शतघ्नीभिर्भुशुण्डिभिः  
भ्प्_०६।१०।०२३।२ सर्वतो ऽवाकिरन् शस्त्रैरस्त्रैश्च विबुधर्षभान्  
भ्प्_०६।१०।०२४।१ न ते ऽदृश्यन्त सञ्छन्नाः शरजालैः समन्ततः  
भ्प्_०६।१०।०२४।२ पुङ्खानुपुङ्खपतितैर्ज्योतींषीव नभोघनैः  
भ्प्_०६।१०।०२५।१ न ते शस्त्रास्त्रवर्षौघा ह्य् आसेदुः सुरसैनिकान्  
भ्प्_०६।१०।०२५।२ छिन्नाः सिद्धपथे देवैर्लघुहस्तैः सहस्रधा  
भ्प्_०६।१०।०२६।१ अथ क्षीणास्त्रशस्त्रौघा गिरिशृङ्गद्रुमोपलैः  
भ्प्_०६।१०।०२६।२ अभ्यवर्षन् सुरबलं चिच्छिदुस्तांश्च पूर्ववत्  
भ्प्_०६।१०।०२७।१ तान् अक्षतान् स्वस्तिमतो निशाम्य शस्त्रास्त्रपूगैरथ वृत्रनाथाः  
भ्प्_०६।१०।०२७।२ द्रुमैर्दृषद्भिर्विविधाद्रिशृङ्गैर् अविक्षतांस्तत्रसुरिन्द्रसैनिकान्  
भ्प्_०६।१०।०२८।१ सर्वे प्रयासा अभवन् विमोघाः कृताः कृता देवगणेषु दैत्यैः  
भ्प्_०६।१०।०२८।२ कृष्णानुकूलेषु यथा महत्सु क्षुद्रैः प्रयुक्ता ऊषती रूक्षवाचः  
भ्प्_०६।१०।०२९।१ ते स्वप्रयासं वितथं निरीक्ष्य हरावभक्ता हतयुद्धदर्पाः  
भ्प्_०६।१०।०२९।२ पलायनायाजिमुखे विसृज्य पतिं मनस्ते दधुरात्तसाराः  
भ्प्_०६।१०।०३०।१ वृत्रो ऽसुरांस्तान् अनुगान् मनस्वी प्रधावतः प्रेक्ष्य बभाष एतत्  
भ्प्_०६।१०।०३०।२ पलायितं प्रेक्ष्य बलं च भग्नं भयेन तीव्रेण विहस्य वीरः  
भ्प्_०६।१०।०३१।१ कालोपपन्नां रुचिरां मनस्विनां जगाद वाचं पुरुषप्रवीरः  
भ्प्_०६।१०।०३१।२ हे विप्रचित्ते नमुचे पुलोमन् मयानर्वन् छम्बर मे शृणुध्वम्  
भ्प्_०६।१०।०३२।१ जातस्य मृत्युर्ध्रुव एव सर्वतः प्रतिक्रिया यस्य न चेह कॢप्ता  
भ्प्_०६।१०।०३२।२ लोको यशश्चाथ ततो यदि ह्य् अमुं को नाम मृत्युं न वृणीत युक्तम्  
भ्प्_०६।१०।०३३।१ द्वौ सम्मताविह मृत्यू दुरापौ यद्ब्रह्मसन्धारणया जितासुः  
भ्प्_०६।१०।०३३।२ कलेवरं योगरतो विजह्याद् यदग्रणीर्वीरशये ऽनिवृत्तः  
भ्प्_०६।११।००१।० श्रीशुक उवाच  
भ्प्_०६।११।००१।१ त एवं शंसतो धर्मं वचः पत्युरचेतसः  
भ्प्_०६।११।००१।२ नैवागृह्णन्त सम्भ्रान्ताः पलायनपरा नृप  
भ्प्_०६।११।००२।१ विशीर्यमाणां पृतनामासुरीमसुरर्षभः  
भ्प्_०६।११।००२।२ कालानुकूलैस्त्रिदशैः काल्यमानामनाथवत्  
भ्प्_०६।११।००३।१ दृष्ट्वातप्यत सङ्क्रुद्ध इन्द्रशत्रुरमर्षितः  
भ्प्_०६।११।००३।२ तान् निवार्यौजसा राजन् निर्भर्त्स्येदमुवाच ह  
भ्प्_०६।११।००४।१ किं व उच्चरितैर्मातुर्धावद्भिः पृष्ठतो हतैः  
भ्प्_०६।११।००४।२ न हि भीतवधः श्लाघ्यो न स्वर्ग्यः शूरमानिनाम्  
भ्प्_०६।११।००५।१ यदि वः प्रधने श्रद्धा सारं वा क्षुल्लका हृदि  
भ्प्_०६।११।००५।२ अग्रे तिष्ठत मात्रं मे न चेद्ग्राम्यसुखे स्पृहा  
भ्प्_०६।११।००६।१ एवं सुरगणान् क्रुद्धो भीषयन् वपुषा रिपून्  
भ्प्_०६।११।००६।२ व्यनदत् सुमहाप्राणो येन लोका विचेतसः  
भ्प्_०६।११।००७।१ तेन देवगणाः सर्वे वृत्रविस्फोटनेन वै  
भ्प्_०६।११।००७।२ निपेतुर्मूर्च्छिता भूमौ यथैवाशनिना हताः  
भ्प्_०६।११।००८।१ ममर्द पद्भ्यां सुरसैन्यमातुरं निमीलिताक्षं रणरङ्गदुर्मदः  
भ्प्_०६।११।००८।२ गां कम्पयन्नुद्यतशूल ओजसा नालं वनं यूथपतिर्यथोन्मदः  
भ्प्_०६।११।००९।१ विलोक्य तं वज्रधरो ऽत्यमर्षितः स्वशत्रवे ऽभिद्रवते महागदाम्  
भ्प्_०६।११।००९।२ चिक्षेप तामापततीं सुदुःसहां जग्राह वामेन करेण लीलया  
भ्प्_०६।११।०१०।१ स इन्द्रशत्रुः कुपितो भृशं तया महेन्द्रवाहं गदयोरुविक्रमः  
भ्प्_०६।११।०१०।२ जघान कुम्भस्थल उन्नदन् मृधे तत् कर्म सर्वे समपूजयन् नृप  
भ्प्_०६।११।०११।१ ऐरावतो वृत्रगदाभिमृष्टो विघूर्णितो ऽद्रिः कुलिशाहतो यथा  
भ्प्_०६।११।०११।२ अपासरद्भिन्नमुखः सहेन्द्रो मुञ्चन्नसृक् सप्तधनुर्भृशार्तः  
भ्प्_०६।११।०१२।१ न सन्नवाहाय विषण्णचेतसे प्रायुङ्क्त भूयः स गदां महात्मा  
भ्प्_०६।११।०१२।२ इन्द्रो ऽमृतस्यन्दिकराभिमर्श वीतव्यथक्षतवाहो ऽवतस्थे  
भ्प्_०६।११।०१३।१ स तं नृपेन्द्राहवकाम्यया रिपुं वज्रायुधं भ्रातृहणं विलोक्य  
भ्प्_०६।११।०१३।२ स्मरंश्च तत्कर्म नृशंसमंहः शोकेन मोहेन हसन् जगाद  
भ्प्_०६।११।०१४।० श्रीवृत्र उवाच  
भ्प्_०६।११।०१४।१ दिष्ट्या भवान् मे समवस्थितो रिपुर् यो ब्रह्महा गुरुहा भ्रातृहा च  
भ्प्_०६।११।०१४।२ दिष्ट्यानृणो ऽद्याहमसत्तम त्वया मच्छूलनिर्भिन्नदृषद्धृदाचिरात्  
भ्प्_०६।११।०१५।१ यो नो ऽग्रजस्यात्मविदो द्विजातेर् गुरोरपापस्य च दीक्षितस्य  
भ्प्_०६।११।०१५।२ विश्रभ्य खड्गेन शिरांस्य् अवृश्चत् पशोरिवाकरुणः स्वर्गकामः  
भ्प्_०६।११।०१६।१ श्रीह्रीदयाकीर्तिभिरुज्झितं त्वां स्वकर्मणा पुरुषादैश्च गर्ह्यम्  
भ्प्_०६।११।०१६।२ कृच्छ्रेण मच्छूलविभिन्नदेहम् अस्पृष्टवह्निं समदन्ति गृध्राः  
भ्प्_०६।११।०१७।१ अन्ये ऽनु ये त्वेह नृशंसमज्ञा यदुद्यतास्त्राः प्रहरन्ति मह्यम्  
भ्प्_०६।११।०१७।२ तैर्भूतनाथान् सगणान् निशात त्रिशूलनिर्भिन्नगलैर्यजामि  
भ्प्_०६।११।०१८।१ अथो हरे मे कुलिशेन वीर हर्ता प्रमथ्यैव शिरो यदीह  
भ्प्_०६।११।०१८।२ तत्रानृणो भूतबलिं विधाय मनस्विनां पादरजः प्रपत्स्ये  
भ्प्_०६।११।०१९।१ सुरेश कस्मान् न हिनोषि वज्रं पुरः स्थिते वैरिणि मय्य् अमोघम्  
भ्प्_०६।११।०१९।२ मा संशयिष्ठा न गदेव वज्रः स्यान् निष्फलः कृपणार्थेव याच्ञा  
भ्प्_०६।११।०२०।१ नन्वेष वज्रस्तव शक्र तेजसा हरेर्दधीचेस्तपसा च तेजितः  
भ्प्_०६।११।०२०।२ तेनैव शत्रुं जहि विष्णुयन्त्रितो यतो हरिर्विजयः श्रीर्गुणास्ततः  
भ्प्_०६।११।०२१।१ अहं समाधाय मनो यथाह नः सङ्कर्षणस्तच्चरणारविन्दे  
भ्प्_०६।११।०२१।२ त्वद्वज्ररंहोलुलितग्राम्यपाशो गतिं मुनेर्याम्य् अपविद्धलोकः  
भ्प्_०६।११।०२२।१ पुंसां किलैकान्तधियां स्वकानां याः सम्पदो दिवि भूमौ रसायाम्  
भ्प्_०६।११।०२२।२ न राति यद्द्वेष उद्वेग आधिर् मदः कलिर्व्यसनं सम्प्रयासः  
भ्प्_०६।११।०२३।१ त्रैवर्गिकायासविघातमस्मत् पतिर्विधत्ते पुरुषस्य शक्र  
भ्प्_०६।११।०२३।२ ततो ऽनुमेयो भगवत्प्रसादो यो दुर्लभो ऽकिञ्चनगोचरो ऽन्यैः  
भ्प्_०६।११।०२४।१ अहं हरे तव पादैकमूल दासानुदासो भवितास्मि भूयः  
भ्प्_०६।११।०२४।२ मनः स्मरेतासुपतेर्गुणांस्ते गृणीत वाक् कर्म करोतु कायः  
भ्प्_०६।११।०२५।१ न नाकपृष्ठं न च पारमेष्ठ्यं न सार्वभौमं न रसाधिपत्यम्  
भ्प्_०६।११।०२५।२ न योगसिद्धीरपुनर्भवं वा समञ्जस त्वा विरहय्य काङ्क्षे  
भ्प्_०६।११।०२६।१ अजातपक्षा इव मातरं खगाः स्तन्यं यथा वत्सतराः क्षुधार्ताः  
भ्प्_०६।११।०२६।२ प्रियं प्रियेव व्युषितं विषण्णा मनो ऽरविन्दाक्ष दिदृक्षते त्वाम्  
भ्प्_०६।११।०२७।१ ममोत्तमश्लोकजनेषु सख्यं संसारचक्रे भ्रमतः स्वकर्मभिः  
भ्प्_०६।११।०२७।२ त्वन्माययात्मात्मजदारगेहेष्व् आसक्तचित्तस्य न नाथ भूयात्  
भ्प्_०६।१२।००१।० श्रीऋषिरुवाच  
भ्प्_०६।१२।००१।१ एवं जिहासुर्नृप देहमाजौ मृत्युं वरं विजयान् मन्यमानः  
भ्प्_०६।१२।००१।२ शूलं प्रगृह्याभ्यपतत् सुरेन्द्रं यथा महापुरुषं कैटभो ऽप्सु  
भ्प्_०६।१२।००२।१ ततो युगान्ताग्निकठोरजिह्वम् आविध्य शूलं तरसासुरेन्द्रः  
भ्प्_०६।१२।००२।२ क्षिप्त्वा महेन्द्राय विनद्य वीरो हतो ऽसि पापेति रुषा जगाद  
भ्प्_०६।१२।००३।१ ख आपतत् तद्विचलद्ग्रहोल्कवन् निरीक्ष्य दुष्प्रेक्ष्यमजातविक्लवः  
भ्प्_०६।१२।००३।२ वज्रेण वज्री शतपर्वणाच्छिनद् भुजं च तस्योरगराजभोगम्  
भ्प्_०६।१२।००४।१ छिन्नैकबाहुः परिघेण वृत्रः संरब्ध आसाद्य गृहीतवज्रम्  
भ्प्_०६।१२।००४।२ हनौ तताडेन्द्रमथामरेभं वज्रं च हस्तान् न्यपतन् मघोनः  
भ्प्_०६।१२।००५।१ वृत्रस्य कर्मातिमहाद्भुतं तत् सुरासुराश्चारणसिद्धसङ्घाः  
भ्प्_०६।१२।००५।२ अपूजयंस्तत् पुरुहूतसङ्कटं निरीक्ष्य हा हेति विचुक्रुशुर्भृशम्  
भ्प्_०६।१२।००६।१ इन्द्रो न वज्रं जगृहे विलज्जितश् च्युतं स्वहस्तादरिसन्निधौ पुनः  
भ्प्_०६।१२।००६।२ तमाह वृत्रो हर आत्तवज्रो जहि स्वशत्रुं न विषादकालः  
भ्प्_०६।१२।००७।१ युयुत्सतां कुत्रचिदाततायिनां जयः सदैकत्र न वै परात्मनाम्  
भ्प्_०६।१२।००७।२ विनैकमुत्पत्तिलयस्थितीश्वरं सर्वज्ञमाद्यं पुरुषं सनातनम्  
भ्प्_०६।१२।००८।१ लोकाः सपाला यस्येमे श्वसन्ति विवशा वशे  
भ्प्_०६।१२।००८।२ द्विजा इव शिचा बद्धाः स काल इह कारणम्  
भ्प्_०६।१२।००९।१ ओजः सहो बलं प्राणममृतं मृत्युमेव च  
भ्प्_०६।१२।००९।२ तमज्ञाय जनो हेतुमात्मानं मन्यते जडम्  
भ्प्_०६।१२।०१०।१ यथा दारुमयी नारी यथा पत्रमयो मृगः  
भ्प्_०६।१२।०१०।२ एवं भूतानि मघवन्नीशतन्त्राणि विद्धि भोः  
भ्प्_०६।१२।०११।१ पुरुषः प्रकृतिर्व्यक्तमात्मा भूतेन्द्रियाशयाः  
भ्प्_०६।१२।०११।२ शक्नुवन्त्य् अस्य सर्गादौ न विना यदनुग्रहात्  
भ्प्_०६।१२।०१२।१ अविद्वान् एवमात्मानं मन्यते ऽनीशमीश्वरम्  
भ्प्_०६।१२।०१२।२ भूतैः सृजति भूतानि ग्रसते तानि तैः स्वयम्  
भ्प्_०६।१२।०१३।१ आयुः श्रीः कीर्तिरैश्वर्यमाशिषः पुरुषस्य याः  
भ्प्_०६।१२।०१३।२ भवन्त्य् एव हि तत्काले यथानिच्छोर्विपर्ययाः  
भ्प्_०६।१२।०१४।१ तस्मादकीर्तियशसोर्जयापजययोरपि  
भ्प्_०६।१२।०१४।२ समः स्यात् सुखदुःखाभ्यां मृत्युजीवितयोस्तथा  
भ्प्_०६।१२।०१५।१ सत्त्वं रजस्तम इति प्रकृतेर्नात्मनो गुणाः  
भ्प्_०६।१२।०१५।२ तत्र साक्षिणमात्मानं यो वेद स न बध्यते  
भ्प्_०६।१२।०१६।१ पश्य मां निर्जितं शत्रु वृक्णायुधभुजं मृधे  
भ्प्_०६।१२।०१६।२ घटमानं यथाशक्ति तव प्राणजिहीर्षया  
भ्प्_०६।१२।०१७।१ प्राणग्लहो ऽयं समर इष्वक्षो वाहनासनः  
भ्प्_०६।१२।०१७।२ अत्र न ज्ञायते ऽमुष्य जयो ऽमुष्य पराजयः  
भ्प्_०६।१२।०१८।० श्रीशुक उवाच  
भ्प्_०६।१२।०१८।१ इन्द्रो वृत्रवचः श्रुत्वा गतालीकमपूजयत्  
भ्प्_०६।१२।०१८।२ गृहीतवज्रः प्रहसंस्तमाह गतविस्मयः  
भ्प्_०६।१२।०१९।० इन्द्र उवाच  
भ्प्_०६।१२।०१९।१ अहो दानव सिद्धो ऽसि यस्य ते मतिरीदृशी  
भ्प्_०६।१२।०१९।२ भक्तः सर्वात्मनात्मानं सुहृदं जगदीश्वरम्  
भ्प्_०६।१२।०२०।१ भवान् अतार्षीन् मायां वै वैष्णवीं जनमोहिनीम्  
भ्प्_०६।१२।०२०।२ यद्विहायासुरं भावं महापुरुषतां गतः  
भ्प्_०६।१२।०२१।१ खल्विदं महदाश्चर्यं यद्रजःप्रकृतेस्तव  
भ्प्_०६।१२।०२१।२ वासुदेवे भगवति सत्त्वात्मनि दृढा मतिः  
भ्प्_०६।१२।०२२।१ यस्य भक्तिर्भगवति हरौ निःश्रेयसेश्वरे  
भ्प्_०६।१२।०२२।२ विक्रीडतो ऽमृताम्भोधौ किं क्षुद्रैः खातकोदकैः  
भ्प्_०६।१२।०२३।० श्रीशुक उवाच  
भ्प्_०६।१२।०२३।१ इति ब्रुवाणावन्योन्यं धर्मजिज्ञासया नृप  
भ्प्_०६।१२।०२३।२ युयुधाते महावीर्याविन्द्रवृत्रौ युधाम्पती  
भ्प्_०६।१२।०२४।१ आविध्य परिघं वृत्रः कार्ष्णायसमरिन्दमः  
भ्प्_०६।१२।०२४।२ इन्द्राय प्राहिणोद्घोरं वामहस्तेन मारिष  
भ्प्_०६।१२।०२५।१ स तु वृत्रस्य परिघं करं च करभोपमम्  
भ्प्_०६।१२।०२५।२ चिच्छेद युगपद्देवो वज्रेण शतपर्वणा  
भ्प्_०६।१२।०२६।१ दोर्भ्यामुत्कृत्तमूलाभ्यां बभौ रक्तस्रवो ऽसुरः  
भ्प्_०६।१२।०२६।२ छिन्नपक्षो यथा गोत्रः खाद्भ्रष्टो वज्रिणा हतः  
भ्प्_०६।१२।०२७।१ महाप्राणो महावीर्यो महासर्प इव द्विपम्  
भ्प्_०६।१२।०२७।२ कृत्वाधरां हनुं भूमौ दैत्यो दिव्य् उत्तरां हनुम्  
भ्प्_०६।१२।०२८।१ नभोगम्भीरवक्त्रेण लेलिहोल्बणजिह्वया  
भ्प्_०६।१२।०२८।२ दंष्ट्राभिः कालकल्पाभिर्ग्रसन्निव जगत्त्रयम्  
भ्प्_०६।१२।०२९।१ अतिमात्रमहाकाय आक्षिपंस्तरसा गिरीन्  
भ्प्_०६।१२।०२९।२ गिरिराट् पादचारीव पद्भ्यां निर्जरयन् महीम्  
भ्प्_०६।१२।०३०।१ जग्रास स समासाद्य वज्रिणं सहवाहनम्  
भ्प्_०६।१२।०३०।२ वृत्रग्रस्तं तमालोक्य सप्रजापतयः सुराः  
भ्प्_०६।१२।०३०।३ हा कष्टमिति निर्विण्णाश्चुक्रुशुः समहर्षयः  
भ्प्_०६।१२।०३१।१ निगीर्णो ऽप्य् असुरेन्द्रेण न ममारोदरं गतः  
भ्प्_०६।१२।०३१।२ महापुरुषसन्नद्धो योगमायाबलेन च  
भ्प्_०६।१२।०३२।१ भित्त्वा वज्रेण तत्कुक्षिं निष्क्रम्य बलभिद्विभुः  
भ्प्_०६।१२।०३२।२ उच्चकर्त शिरः शत्रोर्गिरिशृङ्गमिवौजसा  
भ्प्_०६।१२।०३३।१ वज्रस्तु तत्कन्धरमाशुवेगः कृन्तन् समन्तात् परिवर्तमानः  
भ्प्_०६।१२।०३३।२ न्यपातयत् तावदहर्गणेन यो ज्योतिषामयने वार्त्रहत्ये  
भ्प्_०६।१२।०३४।१ तदा च खे दुन्दुभयो विनेदुर् गन्धर्वसिद्धाः समहर्षिसङ्घाः  
भ्प्_०६।१२।०३४।२ वार्त्रघ्नलिङ्गैस्तमभिष्टुवाना मन्त्रैर्मुदा कुसुमैरभ्यवर्षन्  
भ्प्_०६।१२।०३५।१ वृत्रस्य देहान् निष्क्रान्तमात्मज्योतिररिन्दम  
भ्प्_०६।१२।०३५।२ पश्यतां सर्वदेवानामलोकं समपद्यत  
भ्प्_०६।१३।००१।० श्रीशुक उवाच  
भ्प्_०६।१३।००१।१ वृत्रे हते त्रयो लोका विना शक्रेण भूरिद  
भ्प्_०६।१३।००१।२ सपाला ह्य् अभवन् सद्यो विज्वरा निर्वृतेन्द्रियाः  
भ्प्_०६।१३।००२।१ देवर्षिपितृभूतानि दैत्या देवानुगाः स्वयम्  
भ्प्_०६।१३।००२।२ प्रतिजग्मुः स्वधिष्ण्यानि ब्रह्मेशेन्द्रादयस्ततः  
भ्प्_०६।१३।००३।० श्रीराजोवाच  
भ्प्_०६।१३।००३।१ इन्द्रस्यानिर्वृतेर्हेतुं श्रोतुमिच्छामि भो मुने  
भ्प्_०६।१३।००३।२ येनासन् सुखिनो देवा हरेर्दुःखं कुतो ऽभवत्  
भ्प्_०६।१३।००४।० श्रीशुक उवाच  
भ्प्_०६।१३।००४।१ वृत्रविक्रमसंविग्नाः सर्वे देवाः सहर्षिभिः  
भ्प्_०६।१३।००४।२ तद्वधायार्थयन्निन्द्रं नैच्छद्भीतो बृहद्वधात्  
भ्प्_०६।१३।००५।० इन्द्र उवाच  
भ्प्_०६।१३।००५।१ स्त्रीभूद्रुमजलैरेनो विश्वरूपवधोद्भवम्  
भ्प्_०६।१३।००५।२ विभक्तमनुगृह्णद्भिर्वृत्रहत्यां क्व मार्ज्म्य् अहम्  
भ्प्_०६।१३।००६।० श्रीशुक उवाच  
भ्प्_०६।१३।००६।१ ऋषयस्तदुपाकर्ण्य महेन्द्रमिदमब्रुवन्  
भ्प्_०६।१३।००६।२ याजयिष्याम भद्रं ते हयमेधेन मा स्म भैः  
भ्प्_०६।१३।००७।१ हयमेधेन पुरुषं परमात्मानमीश्वरम्  
भ्प्_०६।१३।००७।२ इष्ट्वा नारायणं देवं मोक्ष्यसे ऽपि जगद्वधात्  
भ्प्_०६।१३।००८।१ ब्रह्महा पितृहा गोघ्नो मातृहाचार्यहाघवान्  
भ्प्_०६।१३।००८।२ श्वादः पुल्कसको वापि शुद्ध्येरन् यस्य कीर्तनात्  
भ्प्_०६।१३।००९।१ तमश्वमेधेन महामखेन श्रद्धान्वितो ऽस्माभिरनुष्ठितेन  
भ्प्_०६।१३।००९।२ हत्वापि सब्रह्मचराचरं त्वं न लिप्यसे किं खलनिग्रहेण  
भ्प्_०६।१३।०१०।० श्रीशुक उवाच  
भ्प्_०६।१३।०१०।१ एवं सञ्चोदितो विप्रैर्मरुत्वान् अहनद्रिपुम्  
भ्प्_०६।१३।०१०।२ ब्रह्महत्या हते तस्मिन्नाससाद वृषाकपिम्  
भ्प्_०६।१३।०११।१ तयेन्द्रः स्मासहत् तापं निर्वृतिर्नामुमाविशत्  
भ्प्_०६।१३।०११।२ ह्रीमन्तं वाच्यतां प्राप्तं सुखयन्त्य् अपि नो गुणाः  
भ्प्_०६।१३।०१२।१ तां ददर्शानुधावन्तीं चाण्डालीमिव रूपिणीम्  
भ्प्_०६।१३।०१२।२ जरया वेपमानाङ्गीं यक्ष्मग्रस्तामसृक्पटाम्  
भ्प्_०६।१३।०१३।१ विकीर्य पलितान् केशांस्तिष्ठ तिष्ठेति भाषिणीम्  
भ्प्_०६।१३।०१३।२ मीनगन्ध्यसुगन्धेन कुर्वतीं मार्गदूषणम्  
भ्प्_०६।१३।०१४।१ नभो गतो दिशः सर्वाः सहस्राक्षो विशाम्पते  
भ्प्_०६।१३।०१४।२ प्रागुदीचीं दिशं तूर्णं प्रविष्टो नृप मानसम्  
भ्प्_०६।१३।०१५।१ स आवसत् पुष्करनालतन्तून् अलब्धभोगो यदिहाग्निदूतः  
भ्प्_०६।१३।०१५।२ वर्षाणि साहस्रमलक्षितो ऽन्तः सञ्चिन्तयन् ब्रह्मवधाद्विमोक्षम्  
भ्प्_०६।१३।०१६।१ तावत् त्रिणाकं नहुषः शशास विद्यातपोयोगबलानुभावः  
भ्प्_०६।१३।०१६।२ स सम्पदैश्वर्यमदान्धबुद्धिर् नीतस्तिरश्चां गतिमिन्द्रपत्न्या  
भ्प्_०६।१३।०१७।१ ततो गतो ब्रह्मगिरोपहूत ऋतम्भरध्याननिवारिताघः  
भ्प्_०६।१३।०१७।२ पापस्तु दिग्देवतया हतौजास् तं नाभ्यभूदवितं विष्णुपत्न्या  
भ्प्_०६।१३।०१८।१ तं च ब्रह्मर्षयो ऽभ्येत्य हयमेधेन भारत  
भ्प्_०६।१३।०१८।२ यथावद्दीक्षयां चक्रुः पुरुषाराधनेन ह  
भ्प्_०६।१३।०१९।१ अथेज्यमाने पुरुषे सर्वदेवमयात्मनि  
भ्प्_०६।१३।०१९।२ अश्वमेधे महेन्द्रेण वितते ब्रह्मवादिभिः  
भ्प्_०६।१३।०२०।१ स वै त्वाष्ट्रवधो भूयान् अपि पापचयो नृप  
भ्प्_०६।१३।०२०।२ नीतस्तेनैव शून्याय नीहार इव भानुना  
भ्प्_०६।१३।०२१।१ स वाजिमेधेन यथोदितेन वितायमानेन मरीचिमिश्रैः  
भ्प्_०६।१३।०२१।२ इष्ट्वाधियज्ञं पुरुषं पुराणम् इन्द्रो महान् आस विधूतपापः  
भ्प्_०६।१३।०२२।१ इदं महाख्यानमशेषपाप्मनां प्रक्षालनं तीर्थपदानुकीर्तनम्  
भ्प्_०६।१३।०२२।२ भक्त्युच्छ्रयं भक्तजनानुवर्णनं महेन्द्रमोक्षं विजयं मरुत्वतः  
भ्प्_०६।१३।०२३।१ पठेयुराख्यानमिदं सदा बुधाः शृण्वन्त्य् अथो पर्वणि पर्वणीन्द्रियम्  
भ्प्_०६।१३।०२३।२ धन्यं यशस्यं निखिलाघमोचनं रिपुञ्जयं स्वस्त्ययनं तथायुषम्  
भ्प्_०६।१४।००१।० श्रीपरीक्षिदुवाच  
भ्प्_०६।१४।००१।१ रजस्तमःस्वभावस्य ब्रह्मन् वृत्रस्य पाप्मनः  
भ्प्_०६।१४।००१।२ नारायणे भगवति कथमासीद्दृढा मतिः  
भ्प्_०६।१४।००२।१ देवानां शुद्धसत्त्वानामृषीणां चामलात्मनाम्  
भ्प्_०६।१४।००२।२ भक्तिर्मुकुन्दचरणे न प्रायेणोपजायते  
भ्प्_०६।१४।००३।१ रजोभिः समसङ्ख्याताः पार्थिवैरिह जन्तवः  
भ्प्_०६।१४।००३।२ तेषां ये केचनेहन्ते श्रेयो वै मनुजादयः  
भ्प्_०६।१४।००४।१ प्रायो मुमुक्षवस्तेषां केचनैव द्विजोत्तम  
भ्प्_०६।१४।००४।२ मुमुक्षूणां सहस्रेषु कश्चिन् मुच्येत सिध्यति  
भ्प्_०६।१४।००५।१ मुक्तानामपि सिद्धानां नारायणपरायणः  
भ्प्_०६।१४।००५।२ सुदुर्लभः प्रशान्तात्मा कोटिष्वपि महामुने  
भ्प्_०६।१४।००६।१ वृत्रस्तु स कथं पापः सर्वलोकोपतापनः  
भ्प्_०६।१४।००६।२ इत्थं दृढमतिः कृष्ण आसीत् सङ्ग्राम उल्बणे  
भ्प्_०६।१४।००७।१ अत्र नः संशयो भूयाञ् छ्रोतुं कौतूहलं प्रभो  
भ्प्_०६।१४।००७।२ यः पौरुषेण समरे सहस्राक्षमतोषयत्  
भ्प्_०६।१४।००८।० श्रीसूत उवाच  
भ्प्_०६।१४।००८।१ परीक्षितो ऽथ सम्प्रश्नं भगवान् बादरायणिः  
भ्प्_०६।१४।००८।२ निशम्य श्रद्दधानस्य प्रतिनन्द्य वचो ऽब्रवीत्  
भ्प्_०६।१४।००९।० श्रीशुक उवाच  
भ्प्_०६।१४।००९।१ शृणुष्वावहितो राजन्नितिहासमिमं यथा  
भ्प्_०६।१४।००९।२ श्रुतं द्वैपायनमुखान् नारदाद्देवलादपि  
भ्प्_०६।१४।०१०।१ आसीद्राजा सार्वभौमः शूरसेनेषु वै नृप  
भ्प्_०६।१४।०१०।२ चित्रकेतुरिति ख्यातो यस्यासीत् कामधुङ् मही  
भ्प्_०६।१४।०११।१ तस्य भार्यासहस्राणां सहस्राणि दशाभवन्  
भ्प्_०६।१४।०११।२ सान्तानिकश्चापि नृपो न लेभे तासु सन्ततिम्  
भ्प्_०६।१४।०१२।१ रूपौदार्यवयोजन्म विद्यैश्वर्यश्रियादिभिः  
भ्प्_०६।१४।०१२।२ सम्पन्नस्य गुणैः सर्वैश्चिन्ता बन्ध्यापतेरभूत्  
भ्प्_०६।१४।०१३।१ न तस्य सम्पदः सर्वा महिष्यो वामलोचनाः  
भ्प्_०६।१४।०१३।२ सार्वभौमस्य भूश्चेयमभवन् प्रीतिहेतवः  
भ्प्_०६।१४।०१४।१ तस्यैकदा तु भवनमङ्गिरा भगवान् ऋषिः  
भ्प्_०६।१४।०१४।२ लोकान् अनुचरन्नेतान् उपागच्छद्यदृच्छया  
भ्प्_०६।१४।०१५।१ तं पूजयित्वा विधिवत् प्रत्युत्थानार्हणादिभिः  
भ्प्_०६।१४।०१५।२ कृतातिथ्यमुपासीदत् सुखासीनं समाहितः  
भ्प्_०६।१४।०१६।१ महर्षिस्तमुपासीनं प्रश्रयावनतं क्षितौ  
भ्प्_०६।१४।०१६।२ प्रतिपूज्य महाराज समाभाष्येदमब्रवीत्  
भ्प्_०६।१४।०१७।० अङ्गिरा उवाच  
भ्प्_०६।१४।०१७।१ अपि ते ऽनामयं स्वस्ति प्रकृतीनां तथात्मनः  
भ्प्_०६।१४।०१७।२ यथा प्रकृतिभिर्गुप्तः पुमान् राजा च सप्तभिः  
भ्प्_०६।१४।०१८।१ आत्मानं प्रकृतिष्वद्धा निधाय श्रेय आप्नुयात्  
भ्प्_०६।१४।०१८।२ राज्ञा तथा प्रकृतयो नरदेवाहिताधयः  
भ्प्_०६।१४।०१९।१ अपि दाराः प्रजामात्या भृत्याः श्रेण्यो ऽथ मन्त्रिणः  
भ्प्_०६।१४।०१९।२ पौरा जानपदा भूपा आत्मजा वशवर्तिनः  
भ्प्_०६।१४।०२०।१ यस्यात्मानुवशश्चेत् स्यात् सर्वे तद्वशगा इमे  
भ्प्_०६।१४।०२०।२ लोकाः सपाला यच्छन्ति सर्वे बलिमतन्द्रिताः  
भ्प्_०६।१४।०२१।१ आत्मनः प्रीयते नात्मा परतः स्वत एव वा  
भ्प्_०६।१४।०२१।२ लक्षये ऽलब्धकामं त्वां चिन्तया शबलं मुखम्  
भ्प्_०६।१४।०२२।१ एवं विकल्पितो राजन् विदुषा मुनिनापि सः  
भ्प्_०६।१४।०२२।२ प्रश्रयावनतो ऽभ्याह प्रजाकामस्ततो मुनिम्  
भ्प्_०६।१४।०२३।० चित्रकेतुरुवाच  
भ्प्_०६।१४।०२३।१ भगवन् किं न विदितं तपोज्ञानसमाधिभिः  
भ्प्_०६।१४।०२३।२ योगिनां ध्वस्तपापानां बहिरन्तः शरीरिषु  
भ्प्_०६।१४।०२४।१ तथापि पृच्छतो ब्रूयां ब्रह्मन्नात्मनि चिन्तितम्  
भ्प्_०६।१४।०२४।२ भवतो विदुषश्चापि चोदितस्त्वदनुज्ञया  
भ्प्_०६।१४।०२५।१ लोकपालैरपि प्रार्थ्याः साम्राज्यैश्वर्यसम्पदः  
भ्प्_०६।१४।०२५।२ न नन्दयन्त्य् अप्रजं मां क्षुत्तृट्काममिवापरे  
भ्प्_०६।१४।०२६।१ ततः पाहि महाभाग पूर्वैः सह गतं तमः  
भ्प्_०६।१४।०२६।२ यथा तरेम दुष्पारं प्रजया तद्विधेहि नः  
भ्प्_०६।१४।०२७।० श्रीशुक उवाच  
भ्प्_०६।१४।०२७।१ इत्य् अर्थितः स भगवान् कृपालुर्ब्रह्मणः सुतः  
भ्प्_०६।१४।०२७।२ श्रपयित्वा चरुं त्वाष्ट्रं त्वष्टारमयजद्विभुः  
भ्प्_०६।१४।०२८।१ ज्येष्ठा श्रेष्ठा च या राज्ञो महिषीणां च भारत  
भ्प्_०६।१४।०२८।२ नाम्ना कृतद्युतिस्तस्यै यज्ञोच्छिष्टमदाद्द्विजः  
भ्प्_०६।१४।०२९।१ अथाह नृपतिं राजन् भवितैकस्तवात्मजः  
भ्प्_०६।१४।०२९।२ हर्षशोकप्रदस्तुभ्यमिति ब्रह्मसुतो ययौ  
भ्प्_०६।१४।०३०।१ सापि तत्प्राशनादेव चित्रकेतोरधारयत्  
भ्प्_०६।१४।०३०।२ गर्भं कृतद्युतिर्देवी कृत्तिकाग्नेरिवात्मजम्  
भ्प्_०६।१४।०३१।१ तस्या अनुदिनं गर्भः शुक्लपक्ष इवोडुपः  
भ्प्_०६।१४।०३१।२ ववृधे शूरसेनेश तेजसा शनकैर्नृप  
भ्प्_०६।१४।०३२।१ अथ काल उपावृत्ते कुमारः समजायत  
भ्प्_०६।१४।०३२।२ जनयन् शूरसेनानां शृण्वतां परमां मुदम्  
भ्प्_०६।१४।०३३।१ हृष्टो राजा कुमारस्य स्नातः शुचिरलङ्कृतः  
भ्प्_०६।१४।०३३।२ वाचयित्वाशिषो विप्रैः कारयामास जातकम्  
भ्प्_०६।१४।०३४।१ तेभ्यो हिरण्यं रजतं वासांस्य् आभरणानि च  
भ्प्_०६।१४।०३४।२ ग्रामान् हयान् गजान् प्रादाद्धेनूनामर्बुदानि षट्  
भ्प्_०६।१४।०३५।१ ववर्ष कामान् अन्येषां पर्जन्य इव देहिनाम्  
भ्प्_०६।१४।०३५।२ धन्यं यशस्यमायुष्यं कुमारस्य महामनाः  
भ्प्_०६।१४।०३६।१ कृच्छ्रलब्धे ऽथ राजर्षेस्तनये ऽनुदिनं पितुः  
भ्प्_०६।१४।०३६।२ यथा निःस्वस्य कृच्छ्राप्ते धने स्नेहो ऽन्ववर्धत  
भ्प्_०६।१४।०३७।१ मातुस्त्वतितरां पुत्रे स्नेहो मोहसमुद्भवः  
भ्प्_०६।१४।०३७।२ कृतद्युतेः सपत्नीनां प्रजाकामज्वरो ऽभवत्  
भ्प्_०६।१४।०३८।१ चित्रकेतोरतिप्रीतिर्यथा दारे प्रजावति  
भ्प्_०६।१४।०३८।२ न तथान्येषु सञ्जज्ञे बालं लालयतो ऽन्वहम्  
भ्प्_०६।१४।०३९।१ ताः पर्यतप्यन्नात्मानं गर्हयन्त्यो ऽभ्यसूयया  
भ्प्_०६।१४।०३९।२ आनपत्येन दुःखेन राज्ञश्चानादरेण च  
भ्प्_०६।१४।०४०।१ धिग् अप्रजां स्त्रियं पापां पत्युश्चागृहसम्मताम्  
भ्प्_०६।१४।०४०।२ सुप्रजाभिः सपत्नीभिर्दासीमिव तिरस्कृताम्  
भ्प्_०६।१४।०४१।१ दासीनां को नु सन्तापः स्वामिनः परिचर्यया  
भ्प्_०६।१४।०४१।२ अभीक्ष्णं लब्धमानानां दास्या दासीव दुर्भगाः  
भ्प्_०६।१४।०४२।१ एवं सन्दह्यमानानां सपत्न्याः पुत्रसम्पदा  
भ्प्_०६।१४।०४२।२ राज्ञो ऽसम्मतवृत्तीनां विद्वेषो बलवान् अभूत्  
भ्प्_०६।१४।०४३।१ विद्वेषनष्टमतयः स्त्रियो दारुणचेतसः  
भ्प्_०६।१४।०४३।२ गरं ददुः कुमाराय दुर्मर्षा नृपतिं प्रति  
भ्प्_०६।१४।०४४।१ कृतद्युतिरजानन्ती सपत्नीनामघं महत्  
भ्प्_०६।१४।०४४।२ सुप्त एवेति सञ्चिन्त्य निरीक्ष्य व्यचरद्गृहे  
भ्प्_०६।१४।०४५।१ शयानं सुचिरं बालमुपधार्य मनीषिणी  
भ्प्_०६।१४।०४५।२ पुत्रमानय मे भद्रे इति धात्रीमचोदयत्  
भ्प्_०६।१४।०४६।१ सा शयानमुपव्रज्य दृष्ट्वा चोत्तारलोचनम्  
भ्प्_०६।१४।०४६।२ प्राणेन्द्रियात्मभिस्त्यक्तं हतास्मीत्य् अपतद्भुवि  
भ्प्_०६।१४।०४७।१ तस्यास्तदाकर्ण्य भृशातुरं स्वरं घ्नन्त्याः कराभ्यामुर उच्चकैरपि  
भ्प्_०६।१४।०४७।२ प्रविश्य राज्ञी त्वरयात्मजान्तिकं ददर्श बालं सहसा मृतं सुतम्  
भ्प्_०६।१४।०४८।१ पपात भूमौ परिवृद्धया शुचा मुमोह विभ्रष्टशिरोरुहाम्बरा  
भ्प्_०६।१४।०४९।१ ततो नृपान्तःपुरवर्तिनो जना नराश्च नार्यश्च निशम्य रोदनम्  
भ्प्_०६।१४।०४९।२ आगत्य तुल्यव्यसनाः सुदुःखितास् ताश्च व्यलीकं रुरुदुः कृतागसः  
भ्प्_०६।१४।०५०।१ श्रुत्वा मृतं पुत्रमलक्षितान्तकं विनष्टदृष्टिः प्रपतन् स्खलन् पथि  
भ्प्_०६।१४।०५०।२ स्नेहानुबन्धैधितया शुचा भृशं विमूर्च्छितो ऽनुप्रकृतिर्द्विजैर्वृतः  
भ्प्_०६।१४।०५१।१ पपात बालस्य स पादमूले मृतस्य विस्रस्तशिरोरुहाम्बरः  
भ्प्_०६।१४।०५१।२ दीर्घं श्वसन् बाष्पकलोपरोधतो निरुद्धकण्ठो न शशाक भाषितुम्  
भ्प्_०६।१४।०५२।१ पतिं निरीक्ष्योरुशुचार्पितं तदा मृतं च बालं सुतमेकसन्ततिम्  
भ्प्_०६।१४।०५२।२ जनस्य राज्ञी प्रकृतेश्च हृद्रुजं सती दधाना विललाप चित्रधा  
भ्प्_०६।१४।०५३।१ स्तनद्वयं कुङ्कुमपङ्कमण्डितं निषिञ्चती साञ्जनबाष्पबिन्दुभिः  
भ्प्_०६।१४।०५३।२ विकीर्य केशान् विगलत्स्रजः सुतं शुशोच चित्रं कुररीव सुस्वरम्  
भ्प्_०६।१४।०५४।१ अहो विधातस्त्वमतीव बालिशो यस्त्वात्मसृष्ट्यप्रतिरूपमीहसे  
भ्प्_०६।१४।०५४।२ परे नु जीवत्य् अपरस्य या मृतिर् विपर्ययश्चेत् त्वमसि ध्रुवः परः  
भ्प्_०६।१४।०५५।१ न हि क्रमश्चेदिह मृत्युजन्मनोः शरीरिणामस्तु तदात्मकर्मभिः  
भ्प्_०६।१४।०५५।२ यः स्नेहपाशो निजसर्गवृद्धये स्वयं कृतस्ते तमिमं विवृश्चसि  
भ्प्_०६।१४।०५६।१ त्वं तात नार्हसि च मां कृपणामनाथां  
भ्प्_०६।१४।०५६।२ त्यक्तुं विचक्ष्व पितरं तव शोकतप्तम्  
भ्प्_०६।१४।०५६।३ अञ्जस्तरेम भवताप्रजदुस्तरं यद्  
भ्प्_०६।१४।०५६।४ ध्वान्तं न याह्य् अकरुणेन यमेन दूरम्  
भ्प्_०६।१४।०५७।१ उत्तिष्ठ तात त इमे शिशवो वयस्यास्  
भ्प्_०६।१४।०५७।२ त्वामाह्वयन्ति नृपनन्दन संविहर्तुम्  
भ्प्_०६।१४।०५७।३ सुप्तश्चिरं ह्य् अशनया च भवान् परीतो  
भ्प्_०६।१४।०५७।४ भुङ्क्ष्व स्तनं पिब शुचो हर नः स्वकानाम्  
भ्प्_०६।१४।०५८।१ नाहं तनूज ददृशे हतमङ्गला ते  
भ्प्_०६।१४।०५८।२ मुग्धस्मितं मुदितवीक्षणमाननाब्जम्  
भ्प्_०६।१४।०५८।३ किं वा गतो ऽस्य् अपुनरन्वयमन्यलोकं  
भ्प्_०६।१४।०५८।४ नीतो ऽघृणेन न शृणोमि कला गिरस्ते  
भ्प्_०६।१४।०५९।० श्रीशुक उवाच  
भ्प्_०६।१४।०५९।१ विलपन्त्या मृतं पुत्रमिति चित्रविलापनैः  
भ्प्_०६।१४।०५९।२ चित्रकेतुर्भृशं तप्तो मुक्तकण्ठो रुरोद ह  
भ्प्_०६।१४।०६०।१ तयोर्विलपतोः सर्वे दम्पत्योस्तदनुव्रताः  
भ्प्_०६।१४।०६०।२ रुरुदुः स्म नरा नार्यः सर्वमासीदचेतनम्  
भ्प्_०६।१४।०६१।१ एवं कश्मलमापन्नं नष्टसञ्ज्ञमनायकम्  
भ्प्_०६।१४।०६१।२ ज्ञात्वाङ्गिरा नाम ऋषिराजगाम सनारदः  
भ्प्_०६।१५।००१।० श्रीशुक उवाच  
भ्प्_०६।१५।००१।१ ऊचतुर्मृतकोपान्ते पतितं मृतकोपमम्  
भ्प्_०६।१५।००१।२ शोकाभिभूतं राजानं बोधयन्तौ सदुक्तिभिः  
भ्प्_०६।१५।००२।१ को ऽयं स्यात् तव राजेन्द्र भवान् यमनुशोचति  
भ्प्_०६।१५।००२।२ त्वं चास्य कतमः सृष्टौ पुरेदानीमतः परम्  
भ्प्_०६।१५।००३।१ यथा प्रयान्ति संयान्ति स्रोतोवेगेन बालुकाः  
भ्प्_०६।१५।००३।२ संयुज्यन्ते वियुज्यन्ते तथा कालेन देहिनः  
भ्प्_०६।१५।००४।१ यथा धानासु वै धाना भवन्ति न भवन्ति च  
भ्प्_०६।१५।००४।२ एवं भूतानि भूतेषु चोदितानीशमायया  
भ्प्_०६।१५।००५।१ वयं च त्वं च ये चेमे तुल्यकालाश्चराचराः  
भ्प्_०६।१५।००५।२ जन्ममृत्योर्यथा पश्चात् प्राङ् नैवमधुनापि भोः  
भ्प्_०६।१५।००६।१ भूतैर्भूतानि भूतेशः सृजत्य् अवति हन्ति च  
भ्प्_०६।१५।००६।२ आत्मसृष्टैरस्वतन्त्रैरनपेक्षो ऽपि बालवत्  
भ्प्_०६।१५।००७।१ देहेन देहिनो राजन् देहाद्देहो ऽभिजायते  
भ्प्_०६।१५।००७।२ बीजादेव यथा बीजं देह्य् अर्थ इव शाश्वतः  
भ्प्_०६।१५।००८।१ देहदेहिविभागो ऽयमविवेककृतः पुरा  
भ्प्_०६।१५।००८।२ जातिव्यक्तिविभागो ऽयं यथा वस्तुनि कल्पितः  
भ्प्_०६।१५।००९।० श्रीशुक उवाच  
भ्प्_०६।१५।००९।१ एवमाश्वासितो राजा चित्रकेतुर्द्विजोक्तिभिः  
भ्प्_०६।१५।००९।२ विमृज्य पाणिना वक्त्रमाधिम्लानमभाषत  
भ्प्_०६।१५।०१०।० श्रीराजोवाच  
भ्प्_०६।१५।०१०।१ कौ युवां ज्ञानसम्पन्नौ महिष्ठौ च महीयसाम्  
भ्प्_०६।१५।०१०।२ अवधूतेन वेषेण गूढाविह समागतौ  
भ्प्_०६।१५।०११।१ चरन्ति ह्य् अवनौ कामं ब्राह्मणा भगवत्प्रियाः  
भ्प्_०६।१५।०११।२ मादृशां ग्राम्यबुद्धीनां बोधायोन्मत्तलिङ्गिनः  
भ्प्_०६।१५।०१२।१ कुमारो नारद ऋभुरङ्गिरा देवलो ऽसितः  
भ्प्_०६।१५।०१२।२ अपान्तरतमा व्यासो मार्कण्डेयो ऽथ गौतमः  
भ्प्_०६।१५।०१३।१ वसिष्ठो भगवान् रामः कपिलो बादरायणिः  
भ्प्_०६।१५।०१३।२ दुर्वासा याज्ञवल्क्यश्च जातुकर्णस्तथारुणिः  
भ्प्_०६।१५।०१४।१ रोमशश्च्यवनो दत्त आसुरिः सपतञ्जलिः  
भ्प्_०६।१५।०१४।२ ऋषिर्वेदशिरा धौम्यो मुनिः पञ्चशिखस्तथा  
भ्प्_०६।१५।०१५।१ हिरण्यनाभः कौशल्यः श्रुतदेव ऋतध्वजः  
भ्प्_०६।१५।०१५।२ एते परे च सिद्धेशाश्चरन्ति ज्ञानहेतवः  
भ्प्_०६।१५।०१६।१ तस्माद्युवां ग्राम्यपशोर्मम मूढधियः प्रभू  
भ्प्_०६।१५।०१६।२ अन्धे तमसि मग्नस्य ज्ञानदीप उदीर्यताम्  
भ्प्_०६।१५।०१७।० श्रीअङ्गिरा उवाच  
भ्प्_०६।१५।०१७।१ अहं ते पुत्रकामस्य पुत्रदो ऽस्म्य् अङ्गिरा नृप  
भ्प्_०६।१५।०१७।२ एष ब्रह्मसुतः साक्षान् नारदो भगवान् ऋषिः  
भ्प्_०६।१५।०१८।१ इत्थं त्वां पुत्रशोकेन मग्नं तमसि दुस्तरे  
भ्प्_०६।१५।०१८।२ अतदर्हमनुस्मृत्य महापुरुषगोचरम्  
भ्प्_०६।१५।०१९।१ अनुग्रहाय भवतः प्राप्तावावामिह प्रभो  
भ्प्_०६।१५।०१९।२ ब्रह्मण्यो भगवद्भक्तो नावासादितुमर्हसि  
भ्प्_०६।१५।०२०।१ तदैव ते परं ज्ञानं ददामि गृहमागतः  
भ्प्_०६।१५।०२०।२ ज्ञात्वान्याभिनिवेशं ते पुत्रमेव ददाम्य् अहम्  
भ्प्_०६।१५।०२१।१ अधुना पुत्रिणां तापो भवतैवानुभूयते  
भ्प्_०६।१५।०२१।२ एवं दारा गृहा रायो विविधैश्वर्यसम्पदः  
भ्प्_०६।१५।०२२।१ शब्दादयश्च विषयाश्चला राज्यविभूतयः  
भ्प्_०६।१५।०२२।२ मही राज्यं बलं कोषो भृत्यामात्यसुहृज्जनाः  
भ्प्_०६।१५।०२३।१ सर्वे ऽपि शूरसेनेमे शोकमोहभयार्तिदाः  
भ्प्_०६।१५।०२३।२ गन्धर्वनगरप्रख्याः स्वप्नमायामनोरथाः  
भ्प्_०६।१५।०२४।१ दृश्यमाना विनार्थेन न दृश्यन्ते मनोभवाः  
भ्प्_०६।१५।०२४।२ कर्मभिर्ध्यायतो नाना कर्माणि मनसो ऽभवन्  
भ्प्_०६।१५।०२५।१ अयं हि देहिनो देहो द्रव्यज्ञानक्रियात्मकः  
भ्प्_०६।१५।०२५।२ देहिनो विविधक्लेश सन्तापकृदुदाहृतः  
भ्प्_०६।१५।०२६।१ तस्मात् स्वस्थेन मनसा विमृश्य गतिमात्मनः  
भ्प्_०६।१५।०२६।२ द्वैते ध्रुवार्थविश्रम्भं त्यजोपशममाविश  
भ्प्_०६।१५।०२७।० श्रीनारद उवाच  
भ्प्_०६।१५।०२७।१ एतां मन्त्रोपनिषदं प्रतीच्छ प्रयतो मम  
भ्प्_०६।१५।०२७।२ यां धारयन् सप्तरात्राद्द्रष्टा सङ्कर्षणं विभुम्  
भ्प्_०६।१५।०२८।१ यत्पादमूलमुपसृत्य नरेन्द्र पूर्वे  
भ्प्_०६।१५।०२८।२ शर्वादयो भ्रममिमं द्वितयं विसृज्य  
भ्प्_०६।१५।०२८।३ सद्यस्तदीयमतुलानधिकं महित्वं  
भ्प्_०६।१५।०२८।४ प्रापुर्भवान् अपि परं न चिरादुपैति  
भ्प्_०६।१६।००१।० श्रीबादरायणिरुवाच  
भ्प्_०६।१६।००१।१ अथ देवऋषी राजन् सम्परेतं नृपात्मजम्  
भ्प्_०६।१६।००१।२ दर्शयित्वेति होवाच ज्ञातीनामनुशोचताम्  
भ्प्_०६।१६।००२।० श्रीनारद उवाच  
भ्प्_०६।१६।००२।१ जीवात्मन् पश्य भद्रं ते मातरं पितरं च ते  
भ्प्_०६।१६।००२।२ सुहृदो बान्धवास्तप्ताः शुचा त्वत्कृतया भृशम्  
भ्प्_०६।१६।००३।१ कलेवरं स्वमाविश्य शेषमायुः सुहृद्वृतः  
भ्प्_०६।१६।००३।२ भुङ्क्ष्व भोगान् पितृप्रत्तान् अधितिष्ठ नृपासनम्  
भ्प्_०६।१६।००४।० जीव उवाच  
भ्प्_०६।१६।००४।१ कस्मिन् जन्मन्य् अमी मह्यं पितरो मातरो ऽभवन्  
भ्प्_०६।१६।००४।२ कर्मभिर्भ्राम्यमाणस्य देवतिर्यङ्नृयोनिषु  
भ्प्_०६।१६।००५।१ बन्धुज्ञात्यरिमध्यस्थ मित्रोदासीनविद्विषः  
भ्प्_०६।१६।००५।२ सर्व एव हि सर्वेषां भवन्ति क्रमशो मिथः  
भ्प्_०६।१६।००६।१ यथा वस्तूनि पण्यानि हेमादीनि ततस्ततः  
भ्प्_०६।१६।००६।२ पर्यटन्ति नरेष्वेवं जीवो योनिषु कर्तृषु  
भ्प्_०६।१६।००७।१ नित्यस्यार्थस्य सम्बन्धो ह्य् अनित्यो दृश्यते नृषु  
भ्प्_०६।१६।००७।२ यावद्यस्य हि सम्बन्धो ममत्वं तावदेव हि  
भ्प्_०६।१६।००८।१ एवं योनिगतो जीवः स नित्यो निरहङ्कृतः  
भ्प्_०६।१६।००८।२ यावद्यत्रोपलभ्येत तावत् स्वत्वं हि तस्य तत्  
भ्प्_०६।१६।००९।१ एष नित्यो ऽव्ययः सूक्ष्म एष सर्वाश्रयः स्वदृक्  
भ्प्_०६।१६।००९।२ आत्ममायागुणैर्विश्वमात्मानं सृजते प्रभुः  
भ्प्_०६।१६।०१०।१ न ह्य् अस्यास्ति प्रियः कश्चिन् नाप्रियः स्वः परो ऽपि वा  
भ्प्_०६।१६।०१०।२ एकः सर्वधियां द्रष्टा कर्तॄणां गुणदोषयोः  
भ्प्_०६।१६।०११।१ नादत्त आत्मा हि गुणं न दोषं न क्रियाफलम्  
भ्प्_०६।१६।०११।२ उदासीनवदासीनः परावरदृग् ईश्वरः  
भ्प्_०६।१६।०१२।० श्रीबादरायणिरुवाच  
भ्प्_०६।१६।०१२।१ इत्य् उदीर्य गतो जीवो ज्ञातयस्तस्य ते तदा  
भ्प्_०६।१६।०१२।२ विस्मिता मुमुचुः शोकं छित्त्वात्मस्नेहशृङ्खलाम्  
भ्प्_०६।१६।०१३।१ निर्हृत्य ज्ञातयो ज्ञातेर्देहं कृत्वोचिताः क्रियाः  
भ्प्_०६।१६।०१३।२ तत्यजुर्दुस्त्यजं स्नेहं शोकमोहभयार्तिदम्  
भ्प्_०६।१६।०१४।१ बालघ्न्यो व्रीडितास्तत्र बालहत्याहतप्रभाः  
भ्प्_०६।१६।०१४।२ बालहत्याव्रतं चेरुर्ब्राह्मणैर्यन् निरूपितम्  
भ्प्_०६।१६।०१४।३ यमुनायां महाराज स्मरन्त्यो द्विजभाषितम्  
भ्प्_०६।१६।०१५।१ स इत्थं प्रतिबुद्धात्मा चित्रकेतुर्द्विजोक्तिभिः  
भ्प्_०६।१६।०१५।२ गृहान्धकूपान् निष्क्रान्तः सरःपङ्कादिव द्विपः  
भ्प्_०६।१६।०१६।१ कालिन्द्यां विधिवत् स्नात्वा कृतपुण्यजलक्रियः  
भ्प्_०६।१६।०१६।२ मौनेन संयतप्राणो ब्रह्मपुत्राववन्दत  
भ्प्_०६।१६।०१७।१ अथ तस्मै प्रपन्नाय भक्ताय प्रयतात्मने  
भ्प्_०६।१६।०१७।२ भगवान् नारदः प्रीतो विद्यामेतामुवाच ह  
भ्प्_०६।१६।०१८।१ ॐ नमस्तुभ्यं भगवते वासुदेवाय धीमहि  
भ्प्_०६।१६।०१८।२ प्रद्युम्नायानिरुद्धाय नमः सङ्कर्षणाय च  
भ्प्_०६।१६।०१९।१ नमो विज्ञानमात्राय परमानन्दमूर्तये  
भ्प्_०६।१६।०१९।२ आत्मारामाय शान्ताय निवृत्तद्वैतदृष्टये  
भ्प्_०६।१६।०२०।१ आत्मानन्दानुभूत्यैव न्यस्तशक्त्यूर्मये नमः  
भ्प्_०६।१६।०२०।२ हृषीकेशाय महते नमस्ते ऽनन्तमूर्तये  
भ्प्_०६।१६।०२१।१ वचस्य् उपरते ऽप्राप्य य एको मनसा सह  
भ्प्_०६।१६।०२१।२ अनामरूपश्चिन्मात्रः सो ऽव्यान् नः सदसत्परः  
भ्प्_०६।१६।०२२।१ यस्मिन्निदं यतश्चेदं तिष्ठत्य् अप्येति जायते  
भ्प्_०६।१६।०२२।२ मृण्मयेष्विव मृज्जातिस्तस्मै ते ब्रह्मणे नमः  
भ्प्_०६।१६।०२३।१ यन् न स्पृशन्ति न विदुर्मनोबुद्धीन्द्रियासवः  
भ्प्_०६।१६।०२३।२ अन्तर्बहिश्च विततं व्योमवत् तन् नतो ऽस्म्य् अहम्  
भ्प्_०६।१६।०२४।१ देहेन्द्रियप्राणमनोधियो ऽमी यदंशविद्धाः प्रचरन्ति कर्मसु  
भ्प्_०६।१६।०२४।२ नैवान्यदा लौहमिवाप्रतप्तं स्थानेषु तद्द्रष्ट्रपदेशमेति  
भ्प्_०६।१६।०२५।१ ॐ नमो भगवते महापुरुषाय महानुभावाय महाविभूतिपतये सकलसात्वतपरिवृढनिकरकरकमलकुड्मलोपलालितचरणारविन्दयुगल परमपरमेष्ठिन् नमस्ते  
भ्प्_०६।१६।०२६।० श्रीशुक उवाच  
भ्प्_०६।१६।०२६।१ भक्तायैतां प्रपन्नाय विद्यामादिश्य नारदः  
भ्प्_०६।१६।०२६।२ ययावङ्गिरसा साकं धाम स्वायम्भुवं प्रभो  
भ्प्_०६।१६।०२७।१ चित्रकेतुस्तु तां विद्यां यथा नारदभाषिताम्  
भ्प्_०६।१६।०२७।२ धारयामास सप्ताहमब्भक्षः सुसमाहितः  
भ्प्_०६।१६।०२८।१ ततः स सप्तरात्रान्ते विद्यया धार्यमाणया  
भ्प्_०६।१६।०२८।२ विद्याधराधिपत्यं च लेभे ऽप्रतिहतं नृप  
भ्प्_०६।१६।०२९।१ ततः कतिपयाहोभिर्विद्ययेद्धमनोगतिः  
भ्प्_०६।१६।०२९।२ जगाम देवदेवस्य शेषस्य चरणान्तिकम्  
भ्प्_०६।१६।०३०।१ मृणालगौरं शितिवाससं स्फुरत् किरीटकेयूरकटित्रकङ्कणम्  
भ्प्_०६।१६।०३०।२ प्रसन्नवक्त्रारुणलोचनं वृतं ददर्श सिद्धेश्वरमण्डलैः प्रभुम्  
भ्प्_०६।१६।०३१।१ तद्दर्शनध्वस्तसमस्तकिल्बिषः स्वस्थामलान्तःकरणो ऽभ्ययान् मुनिः  
भ्प्_०६।१६।०३१।२ प्रवृद्धभक्त्या प्रणयाश्रुलोचनः प्रहृष्टरोमानमदादिपुरुषम्  
भ्प्_०६।१६।०३२।१ स उत्तमश्लोकपदाब्जविष्टरं प्रेमाश्रुलेशैरुपमेहयन् मुहुः  
भ्प्_०६।१६।०३२।२ प्रेमोपरुद्धाखिलवर्णनिर्गमो नैवाशकत् तं प्रसमीडितुं चिरम्  
भ्प्_०६।१६।०३३।१ ततः समाधाय मनो मनीषया बभाष एतत् प्रतिलब्धवाग् असौ  
भ्प्_०६।१६।०३३।२ नियम्य सर्वेन्द्रियबाह्यवर्तनं जगद्गुरुं सात्वतशास्त्रविग्रहम्  
भ्प्_०६।१६।०३४।० चित्रकेतुरुवाच  
भ्प्_०६।१६।०३४।१ अजित जितः सममतिभिः साधुभिर्भवान् जितात्मभिर्भवता  
भ्प्_०६।१६।०३४।२ विजितास्ते ऽपि च भजताम् अकामात्मनां य आत्मदो ऽतिकरुणः  
भ्प्_०६।१६।०३५।१ तव विभवः खलु भगवन् जगदुदयस्थितिलयादीनि  
भ्प्_०६।१६।०३५।२ विश्वसृजस्ते ऽंशांशास् तत्र मृषा स्पर्धन्ति पृथग् अभिमत्या  
भ्प्_०६।१६।०३६।१ परमाणुपरममहतोस् त्वमाद्यन्तान्तरवर्ती त्रयविधुरः  
भ्प्_०६।१६।०३६।२ आदावन्ते ऽपि च सत्त्वानां यद्ध्रुवं तदेवान्तराले ऽपि  
भ्प्_०६।१६।०३७।१ क्षित्यादिभिरेष किलावृतः सप्तभिर्दशगुणोत्तरैरण्डकोशः  
भ्प्_०६।१६।०३७।२ यत्र पतत्य् अणुकल्पः सहाण्डकोटिकोटिभिस्तदनन्तः  
भ्प्_०६।१६।०३८।१ विषयतृषो नरपशवो य उपासते विभूतीर्न परं त्वाम्  
भ्प्_०६।१६।०३८।२ तेषामाशिष ईश तदनु विनश्यन्ति यथा राजकुलम्  
भ्प्_०६।१६।०३९।१ कामधियस्त्वयि रचिता न परम रोहन्ति यथा करम्भबीजानि  
भ्प्_०६।१६।०३९।२ ज्ञानात्मन्य् अगुणमये गुणगणतो ऽस्य द्वन्द्वजालानि  
भ्प्_०६।१६।०४०।१ जितमजित तदा भवता यदाह भागवतं धर्ममनवद्यम्  
भ्प्_०६।१६।०४०।२ निष्किञ्चना ये मुनय आत्मारामा यमुपासते ऽपवर्गाय  
भ्प्_०६।१६।०४१।१ विषममतिर्न यत्र नृणां त्वमहमिति मम तवेति च यदन्यत्र  
भ्प्_०६।१६।०४१।२ विषमधिया रचितो यः स ह्य् अविशुद्धः क्षयिष्णुरधर्मबहुलः  
भ्प्_०६।१६।०४२।१ कः क्षेमो निजपरयोः कियान् वार्थः स्वपरद्रुहा धर्मेण  
भ्प्_०६।१६।०४२।२ स्वद्रोहात् तव कोपः परसम्पीडया च तथाधर्मः  
भ्प्_०६।१६।०४३।१ न व्यभिचरति तवेक्षा यया ह्य् अभिहितो भागवतो धर्मः  
भ्प्_०६।१६।०४३।२ स्थिरचरसत्त्वकदम्बेष्व् अपृथग्धियो यमुपासते त्वार्याः  
भ्प्_०६।१६।०४४।१ न हि भगवन्नघटितमिदं त्वद्दर्शनान् नृणामखिलपापक्षयः  
भ्प्_०६।१६।०४४।२ यन्नाम सकृच् छ्रवणात् पुक्कशो ऽपि विमुच्यते संसारात्  
भ्प्_०६।१६।०४५।१ अथ भगवन् वयमधुना त्वदवलोकपरिमृष्टाशयमलाः  
भ्प्_०६।१६।०४५।२ सुरऋषिणा यत् कथितं तावकेन कथमन्यथा भवति  
भ्प्_०६।१६।०४६।१ विदितमनन्त समस्तं तव जगदात्मनो जनैरिहाचरितम्  
भ्प्_०६।१६।०४६।२ विज्ञाप्यं परमगुरोः कियदिव सवितुरिव खद्योतैः  
भ्प्_०६।१६।०४७।१ नमस्तुभ्यं भगवते सकलजगत्स्थितिलयोदयेशाय  
भ्प्_०६।१६।०४७।२ दुरवसितात्मगतये कुयोगिनां भिदा परमहंसाय  
भ्प्_०६।१६।०४८।१ यं वै श्वसन्तमनु विश्वसृजः श्वसन्ति  
भ्प्_०६।१६।०४८।२ यं चेकितानमनु चित्तय उच्चकन्ति  
भ्प्_०६।१६।०४८।३ भूमण्डलं सर्षपायति यस्य मूर्ध्नि  
भ्प्_०६।१६।०४८।४ तस्मै नमो भगवते ऽस्तु सहस्रमूर्ध्ने  
भ्प्_०६।१६।०४९।० श्रीशुक उवाच  
भ्प्_०६।१६।०४९।१ संस्तुतो भगवान् एवमनन्तस्तमभाषत  
भ्प्_०६।१६।०४९।२ विद्याधरपतिं प्रीतश्चित्रकेतुं कुरूद्वह  
भ्प्_०६।१६।०५०।० श्रीभगवान् उवाच  
भ्प्_०६।१६।०५०।१ यन् नारदाङ्गिरोभ्यां ते व्याहृतं मे ऽनुशासनम्  
भ्प्_०६।१६।०५०।२ संसिद्धो ऽसि तया राजन् विद्यया दर्शनाच् च मे  
भ्प्_०६।१६।०५१।१ अहं वै सर्वभूतानि भूतात्मा भूतभावनः  
भ्प्_०६।१६।०५१।२ शब्दब्रह्म परं ब्रह्म ममोभे शाश्वती तनू  
भ्प्_०६।१६।०५२।१ लोके विततमात्मानं लोकं चात्मनि सन्ततम्  
भ्प्_०६।१६।०५२।२ उभयं च मया व्याप्तं मयि चैवोभयं कृतम्  
भ्प्_०६।१६।०५३।१ यथा सुषुप्तः पुरुषो विश्वं पश्यति चात्मनि  
भ्प्_०६।१६।०५३।२ आत्मानमेकदेशस्थं मन्यते स्वप्न उत्थितः  
भ्प्_०६।१६।०५४।१ एवं जागरणादीनि जीवस्थानानि चात्मनः  
भ्प्_०६।१६।०५४।२ मायामात्राणि विज्ञाय तद्द्रष्टारं परं स्मरेत्  
भ्प्_०६।१६।०५५।१ येन प्रसुप्तः पुरुषः स्वापं वेदात्मनस्तदा  
भ्प्_०६।१६।०५५।२ सुखं च निर्गुणं ब्रह्म तमात्मानमवेहि माम्  
भ्प्_०६।१६।०५६।१ उभयं स्मरतः पुंसः प्रस्वापप्रतिबोधयोः  
भ्प्_०६।१६।०५६।२ अन्वेति व्यतिरिच्येत तज् ज्ञानं ब्रह्म तत् परम्  
भ्प्_०६।१६।०५७।१ यदेतद्विस्मृतं पुंसो मद्भावं भिन्नमात्मनः  
भ्प्_०६।१६।०५७।२ ततः संसार एतस्य देहाद्देहो मृतेर्मृतिः  
भ्प्_०६।१६।०५८।१ लब्ध्वेह मानुषीं योनिं ज्ञानविज्ञानसम्भवाम्  
भ्प्_०६।१६।०५८।२ आत्मानं यो न बुद्ध्येत न क्वचित् क्षेममाप्नुयात्  
भ्प्_०६।१६।०५९।१ स्मृत्वेहायां परिक्लेशं ततः फलविपर्ययम्  
भ्प्_०६।१६।०५९।२ अभयं चाप्य् अनीहायां सङ्कल्पाद्विरमेत् कविः  
भ्प्_०६।१६।०६०।१ सुखाय दुःखमोक्षाय कुर्वाते दम्पती क्रियाः  
भ्प्_०६।१६।०६०।२ ततो ऽनिवृत्तिरप्राप्तिर्दुःखस्य च सुखस्य च  
भ्प्_०६।१६।०६१।१ एवं विपर्ययं बुद्ध्वा नृणां विज्ञाभिमानिनाम्  
भ्प्_०६।१६।०६१।२ आत्मनश्च गतिं सूक्ष्मां स्थानत्रयविलक्षणाम्  
भ्प्_०६।१६।०६२।१ दृष्टश्रुताभिर्मात्राभिर्निर्मुक्तः स्वेन तेजसा  
भ्प्_०६।१६।०६२।२ ज्ञानविज्ञानसन्तृप्तो मद्भक्तः पुरुषो भवेत्  
भ्प्_०६।१६।०६३।१ एतावान् एव मनुजैर्योगनैपुण्यबुद्धिभिः  
भ्प्_०६।१६।०६३।२ स्वार्थः सर्वात्मना ज्ञेयो यत् परात्मैकदर्शनम्  
भ्प्_०६।१६।०६४।१ त्वमेतच् छ्रद्धया राजन्नप्रमत्तो वचो मम  
भ्प्_०६।१६।०६४।२ ज्ञानविज्ञानसम्पन्नो धारयन्नाशु सिध्यसि  
भ्प्_०६।१६।०६५।० श्रीशुक उवाच  
भ्प्_०६।१६।०६५।१ आश्वास्य भगवान् इत्थं चित्रकेतुं जगद्गुरुः  
भ्प्_०६।१६।०६५।२ पश्यतस्तस्य विश्वात्मा ततश्चान्तर्दधे हरिः  
भ्प्_०६।१७।००१।० श्रीशुक उवाच  
भ्प्_०६।१७।००१।१ यतश्चान्तर्हितो ऽनन्तस्तस्यै कृत्वा दिशे नमः  
भ्प्_०६।१६।००१।२ विद्याधरश्चित्रकेतुश्चचार गगने चरः  
भ्प्_०६।१७।००२।१ स लक्षं वर्षलक्षाणामव्याहतबलेन्द्रियः  
भ्प्_०६।१७।००२।२ स्तूयमानो महायोगी मुनिभिः सिद्धचारणैः  
भ्प्_०६।१७।००३।१ कुलाचलेन्द्रद्रोणीषु नानासङ्कल्पसिद्धिषु  
भ्प्_०६।१७।००३।२ रेमे विद्याधरस्त्रीभिर्गापयन् हरिमीश्वरम्  
भ्प्_०६।१७।००४।१ एकदा स विमानेन विष्णुदत्तेन भास्वता  
भ्प्_०६।१७।००४।२ गिरिशं ददृशे गच्छन् परीतं सिद्धचारणैः  
भ्प्_०६।१७।००५।१ आलिङ्ग्याङ्कीकृतां देवीं बाहुना मुनिसंसदि  
भ्प्_०६।१७।००५।२ उवाच देव्याः शृण्वन्त्या जहासोच्चैस्तदन्तिके  
भ्प्_०६।१७।००६।० चित्रकेतुरुवाच  
भ्प्_०६।१७।००६।१ एष लोकगुरुः साक्षाद्धर्मं वक्ता शरीरिणाम्  
भ्प्_०६।१७।००६।२ आस्ते मुख्यः सभायां वै मिथुनीभूय भार्यया  
भ्प्_०६।१७।००७।१ जटाधरस्तीव्रतपा ब्रह्मवादिसभापतिः  
भ्प्_०६।१७।००७।२ अङ्कीकृत्य स्त्रियं चास्ते गतह्रीः प्राकृतो यथा  
भ्प्_०६।१७।००८।१ प्रायशः प्राकृताश्चापि स्त्रियं रहसि बिभ्रति  
भ्प्_०६।१७।००८।२ अयं महाव्रतधरो बिभर्ति सदसि स्त्रियम्  
भ्प्_०६।१७।००९।० श्रीशुक उवाच  
भ्प्_०६।१७।००९।१ भगवान् अपि तच् छ्रुत्वा प्रहस्यागाधधीर्नृप  
भ्प्_०६।१७।००९।२ तूष्णीं बभूव सदसि सभ्याश्च तदनुव्रताः  
भ्प्_०६।१७।०१०।१ इत्य् अतद्वीर्यविदुषि ब्रुवाणे बह्वशोभनम्  
भ्प्_०६।१७।०१०।२ रुषाह देवी धृष्टाय निर्जितात्माभिमानिने  
भ्प्_०६।१७।०११।० श्रीपार्वत्य् उवाच  
भ्प्_०६।१७।०११।१ अयं किमधुना लोके शास्ता दण्डधरः प्रभुः  
भ्प्_०६।१७।०११।२ अस्मद्विधानां दुष्टानां निर्लज्जानां च विप्रकृत्  
भ्प्_०६।१७।०१२।१ न वेद धर्मं किल पद्मयोनिर् न ब्रह्मपुत्रा भृगुनारदाद्याः  
भ्प्_०६।१७।०१२।२ न वै कुमारः कपिलो मनुश्च ये नो निषेधन्त्य् अतिवर्तिनं हरम्  
भ्प्_०६।१७।०१३।१ एषामनुध्येयपदाब्जयुग्मं जगद्गुरुं मङ्गलमङ्गलं स्वयम्  
भ्प्_०६।१७।०१३।२ यः क्षत्रबन्धुः परिभूय सूरीन् प्रशास्ति धृष्टस्तदयं हि दण्ड्यः  
भ्प्_०६।१७।०१४।१ नायमर्हति वैकुण्ठ पादमूलोपसर्पणम्  
भ्प्_०६।१७।०१४।२ सम्भावितमतिः स्तब्धः साधुभिः पर्युपासितम्  
भ्प्_०६।१७।०१५।१ अतः पापीयसीं योनिमासुरीं याहि दुर्मते  
भ्प्_०६।१७।०१५।२ यथेह भूयो महतां न कर्ता पुत्र किल्बिषम्  
भ्प्_०६।१७।०१६।० श्रीशुक उवाच  
भ्प्_०६।१७।०१६।१ एवं शप्तश्चित्रकेतुर्विमानादवरुह्य सः  
भ्प्_०६।१७।०१६।२ प्रसादयामास सतीं मूर्ध्ना नम्रेण भारत  
भ्प्_०६।१७।०१७।० चित्रकेतुरुवाच  
भ्प्_०६।१७।०१७।१ प्रतिगृह्णामि ते शापमात्मनो ऽञ्जलिनाम्बिके  
भ्प्_०६।१७।०१७।२ देवैर्मर्त्याय यत् प्रोक्तं पूर्वदिष्टं हि तस्य तत्  
भ्प्_०६।१७।०१८।१ संसारचक्र एतस्मिञ् जन्तुरज्ञानमोहितः  
भ्प्_०६।१७।०१८।२ भ्राम्यन् सुखं च दुःखं च भुङ्क्ते सर्वत्र सर्वदा  
भ्प्_०६।१७।०१९।१ नैवात्मा न परश्चापि कर्ता स्यात् सुखदुःखयोः  
भ्प्_०६।१७।०१९।२ कर्तारं मन्यते ऽत्राज्ञ आत्मानं परमेव च  
भ्प्_०६।१७।०२०।१ गुणप्रवाह एतस्मिन् कः शापः को न्वनुग्रहः  
भ्प्_०६।१७।०२०।२ कः स्वर्गो नरकः को वा किं सुखं दुःखमेव वा  
भ्प्_०६।१७।०२१।१ एकः सृजति भूतानि भगवान् आत्ममायया  
भ्प्_०६।१७।०२१।२ एषां बन्धं च मोक्षं च सुखं दुःखं च निष्कलः  
भ्प्_०६।१७।०२२।१ न तस्य कश्चिद्दयितः प्रतीपो न ज्ञातिबन्धुर्न परो न च स्वः  
भ्प्_०६।१७।०२२।२ समस्य सर्वत्र निरञ्जनस्य सुखे न रागः कुत एव रोषः  
भ्प्_०६।१७।०२३।१ तथापि तच्छक्तिविसर्ग एषां सुखाय दुःखाय हिताहिताय  
भ्प्_०६।१७।०२३।२ बन्धाय मोक्षाय च मृत्युजन्मनोः शरीरिणां संसृतये ऽवकल्पते  
भ्प्_०६।१७।०२४।१ अथ प्रसादये न त्वां शापमोक्षाय भामिनि  
भ्प्_०६।१७।०२४।२ यन् मन्यसे ह्य् असाधूक्तं मम तत् क्षम्यतां सति  
भ्प्_०६।१७।०२५।० श्रीशुक उवाच  
भ्प्_०६।१७।०२५।१ इति प्रसाद्य गिरिशौ चित्रकेतुररिन्दम  
भ्प्_०६।१७।०२५।२ जगाम स्वविमानेन पश्यतोः स्मयतोस्तयोः  
भ्प्_०६।१७।०२६।१ ततस्तु भगवान् रुद्रो रुद्राणीमिदमब्रवीत्  
भ्प्_०६।१७।०२६।२ देवर्षिदैत्यसिद्धानां पार्षदानां च शृण्वताम्  
भ्प्_०६।१७।०२७।० श्रीरुद्र उवाच  
भ्प्_०६।१७।०२७।१ दृष्टवत्य् असि सुश्रोणि हरेरद्भुतकर्मणः  
भ्प्_०६।१७।०२७।२ माहात्म्यं भृत्यभृत्यानां निःस्पृहाणां महात्मनाम्  
भ्प्_०६।१७।०२८।१ नारायणपराः सर्वे न कुतश्चन बिभ्यति  
भ्प्_०६।१७।०२८।२ स्वर्गापवर्गनरकेष्वपि तुल्यार्थदर्शिनः  
भ्प्_०६।१७।०२९।१ देहिनां देहसंयोगाद्द्वन्द्वानीश्वरलीलया  
भ्प्_०६।१७।०२९।२ सुखं दुःखं मृतिर्जन्म शापो ऽनुग्रह एव च  
भ्प्_०६।१७।०३०।१ अविवेककृतः पुंसो ह्य् अर्थभेद इवात्मनि  
भ्प्_०६।१७।०३०।२ गुणदोषविकल्पश्च भिदेव स्रजिवत् कृतः  
भ्प्_०६।१७।०३१।१ वासुदेवे भगवति भक्तिमुद्वहतां नृणाम्  
भ्प्_०६।१७।०३१।२ ज्ञानवैराग्यवीर्याणां न हि कश्चिद्व्यपाश्रयः  
भ्प्_०६।१७।०३२।१ नाहं विरिञ्चो न कुमारनारदौ न ब्रह्मपुत्रा मुनयः सुरेशाः  
भ्प्_०६।१७।०३२।२ विदाम यस्येहितमंशकांशका न तत्स्वरूपं पृथगीशमानिनः  
भ्प्_०६।१७।०३३।१ न ह्य् अस्यास्ति प्रियः कश्चिन् नाप्रियः स्वः परो ऽपि वा  
भ्प्_०६।१७।०३३।२ आत्मत्वात् सर्वभूतानां सर्वभूतप्रियो हरिः  
भ्प्_०६।१७।०३४।१ तस्य चायं महाभागश्चित्रकेतुः प्रियो ऽनुगः  
भ्प्_०६।१७।०३४।२ सर्वत्र समदृक् शान्तो ह्य् अहं चैवाच्युतप्रियः  
भ्प्_०६।१७।०३५।१ तस्मान् न विस्मयः कार्यः पुरुषेषु महात्मसु  
भ्प्_०६।१७।०३५।२ महापुरुषभक्तेषु शान्तेषु समदर्शिषु  
भ्प्_०६।१७।०३६।० श्रीशुक उवाच  
भ्प्_०६।१७।०३६।१ इति श्रुत्वा भगवतः शिवस्योमाभिभाषितम्  
भ्प्_०६।१७।०३६।२ बभूव शान्तधी राजन् देवी विगतविस्मया  
भ्प्_०६।१७।०३७।१ इति भागवतो देव्याः प्रतिशप्तुमलन्तमः  
भ्प्_०६।१७।०३७।२ मूर्ध्ना स जगृहे शापमेतावत् साधुलक्षणम्  
भ्प्_०६।१७।०३८।१ जज्ञे त्वष्टुर्दक्षिणाग्नौ दानवीं योनिमाश्रितः  
भ्प्_०६।१७।०३८।२ वृत्र इत्य् अभिविख्यातो ज्ञानविज्ञानसंयुतः  
भ्प्_०६।१७।०३९।१ एतत् ते सर्वमाख्यातं यन् मां त्वं परिपृच्छसि  
भ्प्_०६।१७।०३९।२ वृत्रस्यासुरजातेश्च कारणं भगवन्मतेः  
भ्प्_०६।१७।०४०।१ इतिहासमिमं पुण्यं चित्रकेतोर्महात्मनः  
भ्प्_०६।१७।०४०।२ माहात्म्यं विष्णुभक्तानां श्रुत्वा बन्धाद्विमुच्यते  
भ्प्_०६।१७।०४१।१ य एतत् प्रातरुत्थाय श्रद्धया वाग्यतः पठेत्  
भ्प्_०६।१७।०४१।२ इतिहासं हरिं स्मृत्वा स याति परमां गतिम्  
भ्प्_०६।१८।००१।० श्रीशुक उवाच  
भ्प्_०६।१८।००१।१ पृश्निस्तु पत्नी सवितुः सावित्रीं व्याहृतिं त्रयीम्  
भ्प्_०६।१८।००१।२ अग्निहोत्रं पशुं सोमं चातुर्मास्यं महामखान्  
भ्प्_०६।१८।००२।१ सिद्धिर्भगस्य भार्याङ्ग महिमानं विभुं प्रभुम्  
भ्प्_०६।१८।००२।२ आशिषं च वरारोहां कन्यां प्रासूत सुव्रताम्  
भ्प्_०६।१८।००३।१ धातुः कुहूः सिनीवाली राका चानुमतिस्तथा  
भ्प्_०६।१८।००३।२ सायं दर्शमथ प्रातः पूर्णमासमनुक्रमात्  
भ्प्_०६।१८।००४।१ अग्नीन् पुरीष्यान् आधत्त क्रियायां समनन्तरः  
भ्प्_०६।१८।००४।२ चर्षणी वरुणस्यासीद्यस्यां जातो भृगुः पुनः  
भ्प्_०६।१८।००५।१ वाल्मीकिश्च महायोगी वल्मीकादभवत् किल  
भ्प्_०६।१८।००५।२ अगस्त्यश्च वसिष्ठश्च मित्रावरुणयोरृषी  
भ्प्_०६।१८।००६।१ रेतः सिषिचतुः कुम्भे उर्वश्याः सन्निधौ द्रुतम्  
भ्प्_०६।१८।००६।२ रेवत्यां मित्र उत्सर्गमरिष्टं पिप्पलं व्यधात्  
भ्प्_०६।१८।००७।१ पौलोम्यामिन्द्र आधत्त त्रीन् पुत्रान् इति नः श्रुतम्  
भ्प्_०६।१८।००७।२ जयन्तमृषभं तात तृतीयं मीढुषं प्रभुः  
भ्प्_०६।१८।००८।१ उरुक्रमस्य देवस्य मायावामनरूपिणः  
भ्प्_०६।१८।००८।२ कीर्तौ पत्न्यां बृहच्छ्लोकस्तस्यासन् सौभगादयः  
भ्प्_०६।१८।००९।१ तत्कर्मगुणवीर्याणि काश्यपस्य महात्मनः  
भ्प्_०६।१८।००९।२ पश्चाद्वक्ष्यामहे ऽदित्यां यथैवावततार ह  
भ्प्_०६।१८।०१०।१ अथ कश्यपदायादान् दैतेयान् कीर्तयामि ते  
भ्प्_०६।१८।०१०।२ यत्र भागवतः श्रीमान् प्रह्रादो बलिरेव च  
भ्प्_०६।१८।०११।१ दितेर्द्वावेव दायादौ दैत्यदानववन्दितौ  
भ्प्_०६।१८।०११।२ हिरण्यकशिपुर्नाम हिरण्याक्षश्च कीर्तितौ  
भ्प्_०६।१८।०१२।१ हिरण्यकशिपोर्भार्या कयाधुर्नाम दानवी  
भ्प्_०६।१८।०१२।२ जम्भस्य तनया सा तु सुषुवे चतुरः सुतान्  
भ्प्_०६।१८।०१३।१ संह्रादं प्राग् अनुह्रादं ह्रादं प्रह्रादमेव च  
भ्प्_०६।१८।०१३।२ तत्स्वसा सिंहिका नाम राहुं विप्रचितो ऽग्रहीत्  
भ्प्_०६।१८।०१४।१ शिरो ऽहरद्यस्य हरिश्चक्रेण पिबतो ऽमृतम्  
भ्प्_०६।१८।०१४।२ संह्रादस्य कृतिर्भार्या सूत पञ्चजनं ततः  
भ्प्_०६।१८।०१५।१ ह्रादस्य धमनिर्भार्या सूत वातापिमिल्वलम्  
भ्प्_०६।१८।०१५।२ यो ऽगस्त्याय त्वतिथये पेचे वातापिमिल्वलः  
भ्प्_०६।१८।०१६।१ अनुह्रादस्य सूर्यायां बाष्कलो महिषस्तथा  
भ्प्_०६।१८।०१६।२ विरोचनस्तु प्राह्रादिर्देव्यां तस्याभवद्बलिः  
भ्प्_०६।१८।०१७।१ बाणज्येष्ठं पुत्रशतमशनायां ततो ऽभवत्  
भ्प्_०६।१८।०१७।२ तस्यानुभावं सुश्लोक्यं पश्चादेवाभिधास्यते  
भ्प्_०६।१८।०१८।१ बाण आराध्य गिरिशं लेभे तद्गणमुख्यताम्  
भ्प्_०६।१८।०१८।२ यत्पार्श्वे भगवान् आस्ते ह्य् अद्यापि पुरपालकः  
भ्प्_०६।१८।०१९।१ मरुतश्च दितेः पुत्राश्चत्वारिंशन् नवाधिकाः  
भ्प्_०६।१८।०१९।२ त आसन्नप्रजाः सर्वे नीता इन्द्रेण सात्मताम्  
भ्प्_०६।१८।०२०।० श्रीराजोवाच  
भ्प्_०६।१८।०२०।१ कथं त आसुरं भावमपोह्यौत्पत्तिकं गुरो  
भ्प्_०६।१८।०२०।२ इन्द्रेण प्रापिताः सात्म्यं किं तत् साधु कृतं हि तैः  
भ्प्_०६।१८।०२१।१ इमे श्रद्दधते ब्रह्मन्नृषयो हि मया सह  
भ्प्_०६।१८।०२१।२ परिज्ञानाय भगवंस्तन् नो व्याख्यातुमर्हसि  
भ्प्_०६।१८।०२२।० श्रीसूत उवाच  
भ्प्_०६।१८।०२२।१ तद्विष्णुरातस्य स बादरायणिर् वचो निशम्यादृतमल्पमर्थवत्  
भ्प्_०६।१८।०२२।२ सभाजयन् सन् निभृतेन चेतसा जगाद सत्रायण सर्वदर्शनः  
भ्प्_०६।१८।०२३।० श्रीशुक उवाच  
भ्प्_०६।१८।०२३।१ हतपुत्रा दितिः शक्र पार्ष्णिग्राहेण विष्णुना  
भ्प्_०६।१८।०२३।२ मन्युना शोकदीप्तेन ज्वलन्ती पर्यचिन्तयत्  
भ्प्_०६।१८।०२४।१ कदा नु भ्रातृहन्तारमिन्द्रियाराममुल्बणम्  
भ्प्_०६।१८।०२४।२ अक्लिन्नहृदयं पापं घातयित्वा शये सुखम्  
भ्प्_०६।१८।०२५।१ कृमिविड्भस्मसञ्ज्ञासीद्यस्येशाभिहितस्य च  
भ्प्_०६।१८।०२५।२ भूतध्रुक् तत्कृते स्वार्थं किं वेद निरयो यतः  
भ्प्_०६।१८।०२६।१ आशासानस्य तस्येदं ध्रुवमुन्नद्धचेतसः  
भ्प्_०६।१८।०२६।२ मदशोषक इन्द्रस्य भूयाद्येन सुतो हि मे  
भ्प्_०६।१८।०२७।१ इति भावेन सा भर्तुराचचारासकृत् प्रियम्  
भ्प्_०६।१८।०२७।२ शुश्रूषयानुरागेण प्रश्रयेण दमेन च  
भ्प्_०६।१८।०२८।१ भक्त्या परमया राजन् मनोज्ञैर्वल्गुभाषितैः  
भ्प्_०६।१८।०२८।२ मनो जग्राह भावज्ञा सस्मितापाङ्गवीक्षणैः  
भ्प्_०६।१८।०२९।१ एवं स्त्रिया जडीभूतो विद्वान् अपि मनोज्ञया  
भ्प्_०६।१८।०२९।२ बाढमित्य् आह विवशो न तच् चित्रं हि योषिति  
भ्प्_०६।१८।०३०।१ विलोक्यैकान्तभूतानि भूतान्य् आदौ प्रजापतिः  
भ्प्_०६।१८।०३०।२ स्त्रियं चक्रे स्वदेहार्धं यया पुंसां मतिर्हृता  
भ्प्_०६।१८।०३१।१ एवं शुश्रूषितस्तात भगवान् कश्यपः स्त्रिया  
भ्प्_०६।१८।०३१।२ प्रहस्य परमप्रीतो दितिमाहाभिनन्द्य च  
भ्प्_०६।१८।०३२।० श्रीकश्यप उवाच  
भ्प्_०६।१८।०३२।१ वरं वरय वामोरु प्रीतस्ते ऽहमनिन्दिते  
भ्प्_०६।१८।०३२।२ स्त्रिया भर्तरि सुप्रीते कः काम इह चागमः  
भ्प्_०६।१८।०३३।१ पतिरेव हि नारीणां दैवतं परमं स्मृतम्  
भ्प्_०६।१८।०३३।२ मानसः सर्वभूतानां वासुदेवः श्रियः पतिः  
भ्प्_०६।१८।०३४।१ स एव देवतालिङ्गैर्नामरूपविकल्पितैः  
भ्प्_०६।१८।०३४।२ इज्यते भगवान् पुम्भिः स्त्रीभिश्च पतिरूपधृक्  
भ्प्_०६।१८।०३५।१ तस्मात् पतिव्रता नार्यः श्रेयस्कामाः सुमध्यमे  
भ्प्_०६।१८।०३५।२ यजन्ते ऽनन्यभावेन पतिमात्मानमीश्वरम्  
भ्प्_०६।१८।०३६।१ सो ऽहं त्वयार्चितो भद्रे ईदृग्भावेन भक्तितः  
भ्प्_०६।१८।०३६।२ तं ते सम्पादये काममसतीनां सुदुर्लभम्  
भ्प्_०६।१८।०३७।० दितिरुवाच  
भ्प्_०६।१८।०३७।१ वरदो यदि मे ब्रह्मन् पुत्रमिन्द्रहणं वृणे  
भ्प्_०६।१८।०३७।२ अमृत्युं मृतपुत्राहं येन मे घातितौ सुतौ  
भ्प्_०६।१८।०३८।१ निशम्य तद्वचो विप्रो विमनाः पर्यतप्यत  
भ्प्_०६।१८।०३८।२ अहो अधर्मः सुमहान् अद्य मे समुपस्थितः  
भ्प्_०६।१८।०३९।१ अहो अर्थेन्द्रियारामो योषिन्मय्येह मायया  
भ्प्_०६।१८।०३९।२ गृहीतचेताः कृपणः पतिष्ये नरके ध्रुवम्  
भ्प्_०६।१८।०४०।१ को ऽतिक्रमो ऽनुवर्तन्त्याः स्वभावमिह योषितः  
भ्प्_०६।१८।०४०।२ धिङ् मां बताबुधं स्वार्थे यदहं त्वजितेन्द्रियः  
भ्प्_०६।१८।०४१।१ शरत्पद्मोत्सवं वक्त्रं वचश्च श्रवणामृतम्  
भ्प्_०६।१८।०४१।२ हृदयं क्षुरधाराभं स्त्रीणां को वेद चेष्टितम्  
भ्प्_०६।१८।०४२।१ न हि कश्चित् प्रियः स्त्रीणामञ्जसा स्वाशिषात्मनाम्  
भ्प्_०६।१८।०४२।२ पतिं पुत्रं भ्रातरं वा घ्नन्त्य् अर्थे घातयन्ति च  
भ्प्_०६।१८।०४३।१ प्रतिश्रुतं ददामीति वचस्तन् न मृषा भवेत्  
भ्प्_०६।१८।०४३।२ वधं नार्हति चेन्द्रो ऽपि तत्रेदमुपकल्पते  
भ्प्_०६।१८।०४४।१ इति सञ्चिन्त्य भगवान् मारीचः कुरुनन्दन  
भ्प्_०६।१८।०४४।२ उवाच किञ्चित् कुपित आत्मानं च विगर्हयन्  
भ्प्_०६।१८।०४५।० श्रीकश्यप उवाच  
भ्प्_०६।१८।०४५।१ पुत्रस्ते भविता भद्रे इन्द्रहादेवबान्धवः  
भ्प्_०६।१८।०४५।२ संवत्सरं व्रतमिदं यद्य् अञ्जो धारयिष्यसि  
भ्प्_०६।१८।०४६।० दितिरुवाच  
भ्प्_०६।१८।०४६।१ धारयिष्ये व्रतं ब्रह्मन् ब्रूहि कार्याणि यानि मे  
भ्प्_०६।१८।०४६।२ यानि चेह निषिद्धानि न व्रतं घ्नन्ति यान्य् उत  
भ्प्_०६।१८।०४७।० श्रीकश्यप उवाच  
भ्प्_०६।१८।०४७।१ न हिंस्याद्भूतजातानि न शपेन् नानृतं वदेत्  
भ्प्_०६।१८।०४७।२ न छिन्द्यान् नखरोमाणि न स्पृशेद्यदमङ्गलम्  
भ्प्_०६।१८।०४८।१ नाप्सु स्नायान् न कुप्येत न सम्भाषेत दुर्जनैः  
भ्प्_०६।१८।०४८।२ न वसीताधौतवासः स्रजं च विधृतां क्वचित्  
भ्प्_०६।१८।०४९।१ नोच्छिष्टं चण्डिकान्नं च सामिषं वृषलाहृतम्  
भ्प्_०६।१८।०४९।२ भुञ्जीतोदक्यया दृष्टं पिबेन् नाञ्जलिना त्वपः  
भ्प्_०६।१८।०५०।१ नोच्छिष्टास्पृष्टसलिला सन्ध्यायां मुक्तमूर्धजा  
भ्प्_०६।१८।०५०।२ अनर्चितासंयतवाक् नासंवीता बहिश्चरेत्  
भ्प्_०६।१८।०५१।१ नाधौतपादाप्रयता नार्द्रपादा उदक्शिराः  
भ्प्_०६।१८।०५१।२ शयीत नापराङ् नान्यैर्न नग्ना न च सन्ध्ययोः  
भ्प्_०६।१८।०५२।१ धौतवासा शुचिर्नित्यं सर्वमङ्गलसंयुता  
भ्प्_०६।१८।०५२।२ पूजयेत् प्रातराशात् प्राग् गोविप्राञ् श्रियमच्युतम्  
भ्प्_०६।१८।०५३।१ स्त्रियो वीरवतीश्चार्चेत् स्रग्गन्धबलिमण्डनैः  
भ्प्_०६।१८।०५३।२ पतिं चार्च्योपतिष्ठेत ध्यायेत् कोष्ठगतं च तम्  
भ्प्_०६।१८।०५४।१ सांवत्सरं पुंसवनं व्रतमेतदविप्लुतम्  
भ्प्_०६।१८।०५४।२ धारयिष्यसि चेत् तुभ्यं शक्रहा भविता सुतः  
भ्प्_०६।१८।०५५।१ बाढमित्य् अभ्युपेत्याथ दिती राजन् महामनाः  
भ्प्_०६।१८।०५५।२ कश्यपाद्गर्भमाधत्त व्रतं चाञ्जो दधार सा  
भ्प्_०६।१८।०५६।१ मातृष्वसुरभिप्रायमिन्द्र आज्ञाय मानद  
भ्प्_०६।१८।०५६।२ शुश्रूषणेनाश्रमस्थां दितिं पर्यचरत् कविः  
भ्प्_०६।१८।०५७।१ नित्यं वनात् सुमनसः फलमूलसमित्कुशान्  
भ्प्_०६।१८।०५७।२ पत्राङ्कुरमृदो ऽपश्च काले काल उपाहरत्  
भ्प्_०६।१८।०५८।१ एवं तस्या व्रतस्थाया व्रतच्छिद्रं हरिर्नृप  
भ्प्_०६।१८।०५८।२ प्रेप्सुः पर्यचरज् जिह्मो मृगहेव मृगाकृतिः  
भ्प्_०६।१८।०५९।१ नाध्यगच्छद्व्रतच्छिद्रं तत्परो ऽथ महीपते  
भ्प्_०६।१८।०५९।२ चिन्तां तीव्रां गतः शक्रः केन मे स्याच् छिवं त्विह  
भ्प्_०६।१८।०६०।१ एकदा सा तु सन्ध्यायामुच्छिष्टा व्रतकर्शिता  
भ्प्_०६।१८।०६०।२ अस्पृष्टवार्यधौताङ्घ्रिः सुष्वाप विधिमोहिता  
भ्प्_०६।१८।०६१।१ लब्ध्वा तदन्तरं शक्रो निद्रापहृतचेतसः  
भ्प्_०६।१८।०६१।२ दितेः प्रविष्ट उदरं योगेशो योगमायया  
भ्प्_०६।१८।०६२।१ चकर्त सप्तधा गर्भं वज्रेण कनकप्रभम्  
भ्प्_०६।१८।०६२।२ रुदन्तं सप्तधैकैकं मा रोदीरिति तान् पुनः  
भ्प्_०६।१८।०६३।१ तमूचुः पाट्यमानास्ते सर्वे प्राञ्जलयो नृप  
भ्प्_०६।१८।०६३।२ किं न इन्द्र जिघांससि भ्रातरो मरुतस्तव  
भ्प्_०६।१८।०६४।१ मा भैष्ट भ्रातरो मह्यं यूयमित्य् आह कौशिकः  
भ्प्_०६।१८।०६४।२ अनन्यभावान् पार्षदान् आत्मनो मरुतां गणान्  
भ्प्_०६।१८।०६५।१ न ममार दितेर्गर्भः श्रीनिवासानुकम्पया  
भ्प्_०६।१८।०६५।२ बहुधा कुलिशक्षुण्णो द्रौण्यस्त्रेण यथा भवान्  
भ्प्_०६।१८।०६६।१ सकृदिष्ट्वादिपुरुषं पुरुषो याति साम्यताम्  
भ्प्_०६।१८।०६६।२ संवत्सरं किञ्चिदूनं दित्या यद्धरिरर्चितः  
भ्प्_०६।१८।०६७।१ सजूरिन्द्रेण पञ्चाशद्देवास्ते मरुतो ऽभवन्  
भ्प्_०६।१८।०६७।२ व्यपोह्य मातृदोषं ते हरिणा सोमपाः कृताः  
भ्प्_०६।१८।०६८।१ दितिरुत्थाय ददृशे कुमारान् अनलप्रभान्  
भ्प्_०६।१८।०६८।२ इन्द्रेण सहितान् देवी पर्यतुष्यदनिन्दिता  
भ्प्_०६।१८।०६९।१ अथेन्द्रमाह ताताहमादित्यानां भयावहम्  
भ्प्_०६।१८।०६९।२ अपत्यमिच्छन्त्य् अचरं व्रतमेतत् सुदुष्करम्  
भ्प्_०६।१८।०७०।१ एकः सङ्कल्पितः पुत्रः सप्त सप्ताभवन् कथम्  
भ्प्_०६।१८।०७०।२ यदि ते विदितं पुत्र सत्यं कथय मा मृषा  
भ्प्_०६।१८।०७१।० इन्द्र उवाच  
भ्प्_०६।१८।०७१।१ अम्ब ते ऽहं व्यवसितमुपधार्यागतो ऽन्तिकम्  
भ्प्_०६।१८।०७१।२ लब्धान्तरो ऽच्छिदं गर्भमर्थबुद्धिर्न धर्मदृक्  
भ्प्_०६।१८।०७२।१ कृत्तो मे सप्तधा गर्भ आसन् सप्त कुमारकाः  
भ्प्_०६।१८।०७२।२ ते ऽपि चैकैकशो वृक्णाः सप्तधा नापि मम्रिरे  
भ्प्_०६।१८।०७३।१ ततस्तत् परमाश्चर्यं वीक्ष्य व्यवसितं मया  
भ्प्_०६।१८।०७३।२ महापुरुषपूजायाः सिद्धिः काप्य् आनुषङ्गिणी  
भ्प्_०६।१८।०७४।१ आराधनं भगवत ईहमाना निराशिषः  
भ्प्_०६।१८।०७४।२ ये तु नेच्छन्त्य् अपि परं ते स्वार्थकुशलाः स्मृताः  
भ्प्_०६।१८।०७५।१ आराध्यात्मप्रदं देवं स्वात्मानं जगदीश्वरम्  
भ्प्_०६।१८।०७५।२ को वृणीत गुणस्पर्शं बुधः स्यान् नरके ऽपि यत्  
भ्प्_०६।१८।०७६।१ तदिदं मम दौर्जन्यं बालिशस्य महीयसि  
भ्प्_०६।१८।०७६।२ क्षन्तुमर्हसि मातस्त्वं दिष्ट्या गर्भो मृतोत्थितः  
भ्प्_०६।१८।०७७।० श्रीशुक उवाच  
भ्प्_०६।१८।०७७।१ इन्द्रस्तयाभ्यनुज्ञातः शुद्धभावेन तुष्टया  
भ्प्_०६।१८।०७७।२ मरुद्भिः सह तां नत्वा जगाम त्रिदिवं प्रभुः  
भ्प्_०६।१८।०७८।१ एवं ते सर्वमाख्यातं यन् मां त्वं परिपृच्छसि  
भ्प्_०६।१८।०७८।२ मङ्गलं मरुतां जन्म किं भूयः कथयामि ते  
भ्प्_०६।१९।००१।० श्रीराजोवाच  
भ्प्_०६।१९।००१।१ व्रतं पुंसवनं ब्रह्मन् भवता यदुदीरितम्  
भ्प्_०६।१९।००१।२ तस्य वेदितुमिच्छामि येन विष्णुः प्रसीदति  
भ्प्_०६।१९।००२।० श्रीशुक उवाच  
भ्प्_०६।१९।००२।१ शुक्ले मार्गशिरे पक्षे योषिद्भर्तुरनुज्ञया  
भ्प्_०६।१९।००२।२ आरभेत व्रतमिदं सार्वकामिकमादितः  
भ्प्_०६।१९।००३।१ निशम्य मरुतां जन्म ब्राह्मणान् अनुमन्त्र्य च  
भ्प्_०६।१९।००३।२ स्नात्वा शुक्लदती शुक्ले वसीतालङ्कृताम्बरे  
भ्प्_०६।१९।००३।३ पूजयेत् प्रातराशात् प्राग् भगवन्तं श्रिया सह  
भ्प्_०६।१९।००४।१ अलं ते निरपेक्षाय पूर्णकाम नमो ऽस्तु ते  
भ्प्_०६।१९।००४।२ महाविभूतिपतये नमः सकलसिद्धये  
भ्प्_०६।१९।००५।१ यथा त्वं कृपया भूत्या तेजसा महिमौजसा  
भ्प्_०६।१९।००५।२ जुष्ट ईश गुणैः सर्वैस्ततो ऽसि भगवान् प्रभुः  
भ्प्_०६।१९।००६।१ विष्णुपत्नि महामाये महापुरुषलक्षणे  
भ्प्_०६।१९।००६।२ प्रीयेथा मे महाभागे लोकमातर्नमो ऽस्तु ते  
भ्प्_०६।१९।००७।१ ॐ नमो भगवते महापुरुषाय महानुभावाय महाविभूतिपतये सह महाविभूतिभिर्बलिमुपहरामीति अनेनाहरहर्मन्त्रेण विष्णोरावाहनार्घ्यपाद्योपस्पर्शनस्नानवासौपवीतविभूषणगन्धपुष्पधूपदीपोपहाराद्युपचारान् सुसमाहितोपाहरेत्  
भ्प्_०६।१९।००८।१ हविःशेषं च जुहुयादनले द्वादशाहुतीः  
भ्प्_०६।१९।००८।२ ॐ नमो भगवते महापुरुषाय महाविभूतिपतये स्वाहेति  
भ्प्_०६।१९।००९।१ श्रियं विष्णुं च वरदावाशिषां प्रभवावुभौ  
भ्प्_०६।१९।००९।२ भक्त्या सम्पूजयेन् नित्यं यदीच्छेत् सर्वसम्पदः  
भ्प्_०६।१९।०१०।१ प्रणमेद्दण्डवद्भूमौ भक्तिप्रह्वेण चेतसा  
भ्प्_०६।१९।०१०।२ दशवारं जपेन् मन्त्रं ततः स्तोत्रमुदीरयेत्  
भ्प्_०६।१९।०११।१ युवां तु विश्वस्य विभू जगतः कारणं परम्  
भ्प्_०६।१९।०११।२ इयं हि प्रकृतिः सूक्ष्मा मायाशक्तिर्दुरत्यया  
भ्प्_०६।१९।०१२।१ तस्या अधीश्वरः साक्षात् त्वमेव पुरुषः परः  
भ्प्_०६।१९।०१२।२ त्वं सर्वयज्ञ इज्येयं क्रियेयं फलभुग् भवान्  
भ्प्_०६।१९।०१३।१ गुणव्यक्तिरियं देवी व्यञ्जको गुणभुग् भवान्  
भ्प्_०६।१९।०१३।२ त्वं हि सर्वशरीर्य् आत्मा श्रीः शरीरेन्द्रियाशयाः  
भ्प्_०६।१९।०१३।३ नामरूपे भगवती प्रत्ययस्त्वमपाश्रयः  
भ्प्_०६।१९।०१४।१ यथा युवां त्रिलोकस्य वरदौ परमेष्ठिनौ  
भ्प्_०६।१९।०१४।२ तथा म उत्तमश्लोक सन्तु सत्या महाशिषः  
भ्प्_०६।१९।०१५।१ इत्य् अभिष्टूय वरदं श्रीनिवासं श्रिया सह  
भ्प्_०६।१९।०१५।२ तन् निःसार्योपहरणं दत्त्वाचमनमर्चयेत्  
भ्प्_०६।१९।०१६।१ ततः स्तुवीत स्तोत्रेण भक्तिप्रह्वेण चेतसा  
भ्प्_०६।१९।०१६।२ यज्ञोच्छिष्टमवघ्राय पुनरभ्यर्चयेद्धरिम्  
भ्प्_०६।१९।०१७।१ पतिं च परया भक्त्या महापुरुषचेतसा  
भ्प्_०६।१९।०१७।२ प्रियैस्तैस्तैरुपनमेत् प्रेमशीलः स्वयं पतिः  
भ्प्_०६।१९।०१७।३ बिभृयात् सर्वकर्माणि पत्न्या उच्चावचानि च  
भ्प्_०६।१९।०१८।१ कृतमेकतरेणापि दम्पत्योरुभयोरपि  
भ्प्_०६।१९।०१८।२ पत्न्यां कुर्यादनर्हायां पतिरेतत् समाहितः  
भ्प्_०६।१९।०१९।१ विष्णोर्व्रतमिदं बिभ्रन् न विहन्यात् कथञ्चन  
भ्प्_०६।१९।०१९।२ विप्रान् स्त्रियो वीरवतीः स्रग्गन्धबलिमण्डनैः  
भ्प्_०६।१९।०१९।३ अर्चेदहरहर्भक्त्या देवं नियममास्थिता  
भ्प्_०६।१९।०२०।१ उद्वास्य देवं स्वे धाम्नि तन्निवेदितमग्रतः  
भ्प्_०६।१९।०२०।२ अद्यादात्मविशुद्ध्यर्थं सर्वकामसमृद्धये  
भ्प्_०६।१९।०२१।१ एतेन पूजाविधिना मासान् द्वादश हायनम्  
भ्प्_०६।१९।०२१।२ नीत्वाथोपरमेत् साध्वी कार्तिके चरमे ऽहनि  
भ्प्_०६।१९।०२२।१ श्वोभूते ऽप उपस्पृश्य कृष्णमभ्यर्च्य पूर्ववत्  
भ्प्_०६।१९।०२२।२ पयःशृतेन जुहुयाच् चरुणा सह सर्पिषा  
भ्प्_०६।१९।०२२।३ पाकयज्ञविधानेन द्वादशैवाहुतीः पतिः  
भ्प्_०६।१९।०२३।१ आशिषः शिरसादाय द्विजैः प्रीतैः समीरिताः  
भ्प्_०६।१९।०२३।२ प्रणम्य शिरसा भक्त्या भुञ्जीत तदनुज्ञया  
भ्प्_०६।१९।०२४।१ आचार्यमग्रतः कृत्वा वाग्यतः सह बन्धुभिः  
भ्प्_०६।१९।०२४।२ दद्यात् पत्न्यै चरोः शेषं सुप्रजास्त्वं सुसौभगम्  
भ्प्_०६।१९।०२५।१ एतच् चरित्वा विधिवद्व्रतं विभोर् अभीप्सितार्थं लभते पुमान् इह  
भ्प्_०६।१९।०२५।२ स्त्री चैतदास्थाय लभेत सौभगं श्रियं प्रजां जीवपतिं यशो गृहम्  
भ्प्_०६।१९।०२६।१ कन्या च विन्देत समग्रलक्षणं पतिं त्ववीरा हतकिल्बिषां गतिम्  
भ्प्_०६।१९।०२६।२ मृतप्रजा जीवसुता धनेश्वरी सुदुर्भगा सुभगा रूपमग्र्यम्  
भ्प्_०६।१९।०२७।१ विन्देद्विरूपा विरुजा विमुच्यते य आमयावीन्द्रियकल्यदेहम्  
भ्प्_०६।१९।०२७।२ एतत् पठन्नभ्युदये च कर्मण्य् अनन्ततृप्तिः पितृदेवतानाम्  
भ्प्_०६।१९।०२८।१ तुष्टाः प्रयच्छन्ति समस्तकामान् होमावसाने हुतभुक् श्रीहरिश्च  
भ्प्_०६।१९।०२८।२ राजन् महन् मरुतां जन्म पुण्यं दितेर्व्रतं चाभिहितं महत् ते  

