---
title: Bhagavata-Purana 9

---
## Intro

Bhagavata-Purana 9  

Bhagavata-Purana 9  
Input by ...  

## पाठः

भ्प्_०९।०१।००१।० श्रीराजोवाच  
भ्प्_०९।०१।००१।१ मन्वन्तराणि सर्वाणि त्वयोक्तानि श्रुतानि मे  
भ्प्_०९।०१।००१।२ वीर्याण्यनन्तवीर्यस्य हरेस्तत्र कृतानि च  
भ्प्_०९।०१।००२।१ यो ऽसौ सत्यव्रतो नाम राजर्षिर्द्रविडेश्वरः  
भ्प्_०९।०१।००२।२ ज्ञानं यो ऽतीतकल्पान्ते लेभे पुरुषसेवया  
भ्प्_०९।०१।००३।१ स वै विवस्वतः पुत्रो मनुरासीदिति श्रुतम्  
भ्प्_०९।०१।००३।२ त्वत्तस्तस्य सुताः प्रोक्ता इक्ष्वाकुप्रमुखा नृपाः  
भ्प्_०९।०१।००४।१ तेषां वंशं पृथग् ब्रह्मन् वंशानुचरितानि च  
भ्प्_०९।०१।००४।२ कीर्तयस्व महाभाग नित्यं शुश्रूषतां हि नः  
भ्प्_०९।०१।००५।१ ये भूता ये भविष्याश्च भवन्त्यद्यतनाश्च ये  
भ्प्_०९।०१।००५।२ तेषां नः पुण्यकीर्तीनां सर्वेषां वद विक्रमान्  
भ्प्_०९।०१।००६।० श्रीसूत उवाच  
भ्प्_०९।०१।००६।१ एवं परीक्षिता राज्ञा सदसि ब्रह्मवादिनाम्  
भ्प्_०९।०१।००६।२ पृष्टः प्रोवाच भगवाञ् छुकः परमधर्मवित्  
भ्प्_०९।०१।००७।० श्रीशुक उवाच  
भ्प्_०९।०१।००७।१ श्रूयतां मानवो वंशः प्राचुर्येण परन्तप  
भ्प्_०९।०१।००७।२ न शक्यते विस्तरतो वक्तुं वर्षशतैरपि  
भ्प्_०९।०१।००८।१ परावरेषां भूतानामात्मा यः पुरुषः परः  
भ्प्_०९।०१।००८।२ स एवासीदिदं विश्वं कल्पान्ते ऽन्यन् न किञ्चन  
भ्प्_०९।०१।००९।१ तस्य नाभेः समभवत् पद्मकोषो हिरण्मयः  
भ्प्_०९।०१।००९।२ तस्मिन् जज्ञे महाराज स्वयम्भूश्चतुराननः  
भ्प्_०९।०१।०१०।१ मरीचिर्मनसस्तस्य जज्ञे तस्यापि कश्यपः  
भ्प्_०९।०१।०१०।२ दाक्षायण्यां ततो ऽदित्यां विवस्वान् अभवत् सुतः  
भ्प्_०९।०१।०११।१ ततो मनुः श्राद्धदेवः सञ्ज्ञायामास भारत  
भ्प्_०९।०१।०११।२ श्रद्धायां जनयामास दश पुत्रान् स आत्मवान्  
भ्प्_०९।०१।०१२।१ इक्ष्वाकुनृगशर्याति दिष्टधृष्टकरूषकान्  
भ्प्_०९।०१।०१२।२ नरिष्यन्तं पृषध्रं च नभगं च कविं विभुः  
भ्प्_०९।०१।०१३।१ अप्रजस्य मनोः पूर्वं वसिष्ठो भगवान् किल  
भ्प्_०९।०१।०१३।२ मित्रावरुणयोरिष्टिं प्रजार्थमकरोद्विभुः  
भ्प्_०९।०१।०१४।१ तत्र श्रद्धा मनोः पत्नी होतारं समयाचत  
भ्प्_०९।०१।०१४।२ दुहित्रर्थमुपागम्य प्रणिपत्य पयोव्रता  
भ्प्_०९।०१।०१५।१ प्रेषितो ऽध्वर्युणा होता व्यचरत् तत् समाहितः  
भ्प्_०९।०१।०१५।२ गृहीते हविषि वाचा वषट्कारं गृणन् द्विजः  
भ्प्_०९।०१।०१६।१ होतुस्तद्व्यभिचारेण कन्येला नाम साभवत्  
भ्प्_०९।०१।०१६।२ तां विलोक्य मनुः प्राह नातितुष्टमना गुरुम्  
भ्प्_०९।०१।०१७।१ भगवन् किमिदं जातं कर्म वो ब्रह्मवादिनाम्  
भ्प्_०९।०१।०१७।२ विपर्ययमहो कष्टं मैवं स्याद्ब्रह्मविक्रिया  
भ्प्_०९।०१।०१८।१ यूयं ब्रह्मविदो युक्तास्तपसा दग्धकिल्बिषाः  
भ्प्_०९।०१।०१८।२ कुतः सङ्कल्पवैषम्यमनृतं विबुधेष्व् इव  
भ्प्_०९।०१।०१९।१ निशम्य तद्वचस्तस्य भगवान् प्रपितामहः  
भ्प्_०९।०१।०१९।२ होतुर्व्यतिक्रमं ज्ञात्वा बभाषे रविनन्दनम्  
भ्प्_०९।०१।०२०।१ एतत् सङ्कल्पवैषम्यं होतुस्ते व्यभिचारतः  
भ्प्_०९।०१।०२०।२ तथापि साधयिष्ये ते सुप्रजास्त्वं स्वतेजसा  
भ्प्_०९।०१।०२१।१ एवं व्यवसितो राजन् भगवान् स महायशाः  
भ्प्_०९।०१।०२१।२ अस्तौषीदादिपुरुषमिलायाः पुंस्त्वकाम्यया  
भ्प्_०९।०१।०२२।१ तस्मै कामवरं तुष्टो भगवान् हरिरीश्वरः  
भ्प्_०९।०१।०२२।२ ददाव् इलाभवत् तेन सुद्युम्नः पुरुषर्षभः  
भ्प्_०९।०१।०२३।१ स एकदा महाराज विचरन् मृगयां वने  
भ्प्_०९।०१।०२३।२ वृतः कतिपयामात्यैरश्वमारुह्य सैन्धवम्  
भ्प्_०९।०१।०२४।१ प्रगृह्य रुचिरं चापं शरांश्च परमाद्भुतान्  
भ्प्_०९।०१।०२४।२ दंशितो ऽनुमृगं वीरो जगाम दिशमुत्तराम्  
भ्प्_०९।०१।०२५।१ सुकुमारवनं मेरोरधस्तात् प्रविवेश ह  
भ्प्_०९।०१।०२५।२ यत्रास्ते भगवान् छर्वो रममाणः सहोमया  
भ्प्_०९।०१।०२६।१ तस्मिन् प्रविष्ट एवासौ सुद्युम्नः परवीरहा  
भ्प्_०९।०१।०२६।२ अपश्यत् स्त्रियमात्मानमश्वं च वडवां नृप  
भ्प्_०९।०१।०२७।१ तथा तदनुगाः सर्वे आत्मलिङ्गविपर्ययम्  
भ्प्_०९।०१।०२७।२ दृष्ट्वा विमनसो ऽभूवन् वीक्षमाणाः परस्परम्  
भ्प्_०९।०१।०२८।० श्रीराजोवाच  
भ्प्_०९।०१।०२८।१ कथमेवं गुणो देशः केन वा भगवन् कृतः  
भ्प्_०९।०१।०२८।२ प्रश्नमेनं समाचक्ष्व परं कौतूहलं हि नः  
भ्प्_०९।०१।०२९।० श्रीशुक उवाच  
भ्प्_०९।०१।०२९।१ एकदा गिरिशं द्रष्टुमृषयस्तत्र सुव्रताः  
भ्प्_०९।०१।०२९।२ दिशो वितिमिराभासाः कुर्वन्तः समुपागमन्  
भ्प्_०९।०१।०३०।१ तान् विलोक्याम्बिका देवी विवासा व्रीडिता भृशम्  
भ्प्_०९।०१।०३०।२ भर्तुरङ्कात् समुत्थाय नीवीमाश्व् अथ पर्यधात्  
भ्प्_०९।०१।०३१।१ ऋषयो ऽपि तयोर्वीक्ष्य प्रसङ्गं रममाणयोः  
भ्प्_०९।०१।०३१।२ निवृत्ताः प्रययुस्तस्मान् नरनारायणाश्रमम्  
भ्प्_०९।०१।०३२।१ तदिदं भगवान् आह प्रियायाः प्रियकाम्यया  
भ्प्_०९।०१।०३२।२ स्थानं यः प्रविशेदेतत् स वै योषिद्भवेदिति  
भ्प्_०९।०१।०३३।१ तत ऊर्ध्वं वनं तद्वै पुरुषा वर्जयन्ति हि  
भ्प्_०९।०१।०३३।२ सा चानुचरसंयुक्ता विचचार वनाद्वनम्  
भ्प्_०९।०१।०३४।१ अथ तामाश्रमाभ्याशे चरन्तीं प्रमदोत्तमाम्  
भ्प्_०९।०१।०३४।२ स्त्रीभिः परिवृतां वीक्ष्य चकमे भगवान् बुधः  
भ्प्_०९।०१।०३५।१ सापि तं चकमे सुभ्रूः सोमराजसुतं पतिम्  
भ्प्_०९।०१।०३५।२ स तस्यां जनयामास पुरूरवसमात्मजम्  
भ्प्_०९।०१।०३६।१ एवं स्त्रीत्वमनुप्राप्तः सुद्युम्नो मानवो नृपः  
भ्प्_०९।०१।०३६।२ सस्मार स कुलाचार्यं वसिष्ठमिति शुश्रुम  
भ्प्_०९।०१।०३७।१ स तस्य तां दशां दृष्ट्वा कृपया भृशपीडितः  
भ्प्_०९।०१।०३७।२ सुद्युम्नस्याशयन् पुंस्त्वमुपाधावत शङ्करम्  
भ्प्_०९।०१।०३८।१ तुष्टस्तस्मै स भगवान् ऋषये प्रियमावहन्  
भ्प्_०९।०१।०३८।२ स्वां च वाचमृतां कुर्वन्निदमाह विशाम्पते  
भ्प्_०९।०१।०३९।१ मासं पुमान् स भविता मासं स्त्री तव गोत्रजः  
भ्प्_०९।०१।०३९।२ इत्थं व्यवस्थया कामं सुद्युम्नो ऽवतु मेदिनीम्  
भ्प्_०९।०१।०४०।१ आचार्यानुग्रहात् कामं लब्ध्वा पुंस्त्वं व्यवस्थया  
भ्प्_०९।०१।०४०।२ पालयामास जगतीं नाभ्यनन्दन् स्म तं प्रजाः  
भ्प्_०९।०१।०४१।१ तस्योत्कलो गयो राजन् विमलश्च त्रयः सुताः  
भ्प्_०९।०१।०४१।२ दक्षिणापथराजानो बभूवुर्धर्मवत्सलाः  
भ्प्_०९।०१।०४२।१ ततः परिणते काले प्रतिष्ठानपतिः प्रभुः  
भ्प्_०९।०१।०४२।२ पुरूरवस उत्सृज्य गां पुत्राय गतो वनम्  
भ्प्_०९।०२।००१।० श्रीशुक उवाच  
भ्प्_०९।०२।००१।१ एवं गते ऽथ सुद्युम्ने मनुर्वैवस्वतः सुते  
भ्प्_०९।०२।००१।२ पुत्रकामस्तपस्तेपे यमुनायां शतं समाः  
भ्प्_०९।०२।००२।१ ततो ऽयजन् मनुर्देवमपत्यार्थं हरिं प्रभुम्  
भ्प्_०९।०२।००२।२ इक्ष्वाकुपूर्वजान् पुत्रान् लेभे स्वसदृशान् दश  
भ्प्_०९।०२।००३।१ पृषध्रस्तु मनोः पुत्रो गोपालो गुरुणा कृतः  
भ्प्_०९।०२।००३।२ पालयामास गा यत्तो रात्र्यां वीरासनव्रतः  
भ्प्_०९।०२।००४।१ एकदा प्राविशद्गोष्ठं शार्दूलो निशि वर्षति  
भ्प्_०९।०२।००४।२ शयाना गाव उत्थाय भीतास्ता बभ्रमुर्व्रजे  
भ्प्_०९।०२।००५।१ एकां जग्राह बलवान् सा चुक्रोश भयातुरा  
भ्प्_०९।०२।००५।२ तस्यास्तु क्रन्दितं श्रुत्वा पृषध्रो ऽनुससार ह  
भ्प्_०९।०२।००६।१ खड्गमादाय तरसा प्रलीनोडुगणे निशि  
भ्प्_०९।०२।००६।२ अजानन्नच्छिनोद्बभ्रोः शिरः शार्दूलशङ्कया  
भ्प्_०९।०२।००७।१ व्याघ्रो ऽपि वृक्णश्रवणो निस्त्रिंशाग्राहतस्ततः  
भ्प्_०९।०२।००७।२ निश्चक्राम भृशं भीतो रक्तं पथि समुत्सृजन्  
भ्प्_०९।०२।००८।१ मन्यमानो हतं व्याघ्रं पृषध्रः परवीरहा  
भ्प्_०९।०२।००८।२ अद्राक्षीत् स्वहतां बभ्रुं व्युष्टायां निशि दुःखितः  
भ्प्_०९।०२।००९।१ तं शशाप कुलाचार्यः कृतागसमकामतः  
भ्प्_०९।०२।००९।२ न क्षत्रबन्धुः शूद्रस्त्वं कर्मणा भवितामुना  
भ्प्_०९।०२।०१०।१ एवं शप्तस्तु गुरुणा प्रत्यगृह्णात् कृताञ्जलिः  
भ्प्_०९।०२।०१०।२ अधारयद्व्रतं वीर ऊर्ध्वरेता मुनिप्रियम्  
भ्प्_०९।०२।०११।१ वासुदेवे भगवति सर्वात्मनि परे ऽमले  
भ्प्_०९।०२।०११।२ एकान्तित्वं गतो भक्त्या सर्वभूतसुहृत् समः  
भ्प्_०९।०२।०१२।१ विमुक्तसङ्गः शान्तात्मा संयताक्षो ऽपरिग्रहः  
भ्प्_०९।०२।०१२।२ यदृच्छयोपपन्नेन कल्पयन् वृत्तिमात्मनः  
भ्प्_०९।०२।०१३।१ आत्मन्यात्मानमाधाय ज्ञानतृप्तः समाहितः  
भ्प्_०९।०२।०१३।२ विचचार महीमेतां जडान्धबधिराकृतिः  
भ्प्_०९।०२।०१४।१ एवं वृत्तो वनं गत्वा दृष्ट्वा दावाग्निमुत्थितम्  
भ्प्_०९।०२।०१४।२ तेनोपयुक्तकरणो ब्रह्म प्राप परं मुनिः  
भ्प्_०९।०२।०१५।१ कविः कनीयान् विषयेषु निःस्पृहो विसृज्य राज्यं सह बन्धुभिर्वनम्  
भ्प्_०९।०२।०१५।२ निवेश्य चित्ते पुरुषं स्वरोचिषं विवेश कैशोरवयाः परं गतः  
भ्प्_०९।०२।०१६।१ करूषान् मानवादासन् कारूषाः क्षत्रजातयः  
भ्प्_०९।०२।०१६।२ उत्तरापथगोप्तारो ब्रह्मण्या धर्मवत्सलाः  
भ्प्_०९।०२।०१७।१ धृष्टाद्धार्ष्टमभूत् क्षत्रं ब्रह्मभूयं गतं क्षितौ  
भ्प्_०९।०२।०१७।२ नृगस्य वंशः सुमतिर्भूतज्योतिस्ततो वसुः  
भ्प्_०९।०२।०१८।१ वसोः प्रतीकस्तत्पुत्र ओघवान् ओघवत्पिता  
भ्प्_०९।०२।०१८।२ कन्या चौघवती नाम सुदर्शन उवाह ताम्  
भ्प्_०९।०२।०१९।१ चित्रसेनो नरिष्यन्तादृक्षस्तस्य सुतो ऽभवत्  
भ्प्_०९।०२।०१९।२ तस्य मीढ्वांस्ततः पूर्ण इन्द्रसेनस्तु तत्सुतः  
भ्प्_०९।०२।०२०।१ वीतिहोत्रस्त्व् इन्द्रसेनात् तस्य सत्यश्रवा अभूत्  
भ्प्_०९।०२।०२०।२ उरुश्रवाः सुतस्तस्य देवदत्तस्ततो ऽभवत्  
भ्प्_०९।०२।०२१।१ ततो ऽग्निवेश्यो भगवान् अग्निः स्वयमभूत् सुतः  
भ्प्_०९।०२।०२१।२ कानीन इति विख्यातो जातूकर्ण्यो महान् ऋषिः  
भ्प्_०९।०२।०२२।१ ततो ब्रह्मकुलं जातमाग्निवेश्यायनं नृप  
भ्प्_०९।०२।०२२।२ नरिष्यन्तान्वयः प्रोक्तो दिष्टवंशमतः शृणु  
भ्प्_०९।०२।०२३।१ नाभागो दिष्टपुत्रो ऽन्यः कर्मणा वैश्यतां गतः  
भ्प्_०९।०२।०२३।२ भलन्दनः सुतस्तस्य वत्सप्रीतिर्भलन्दनात्  
भ्प्_०९।०२।०२४।१ वत्सप्रीतेः सुतः प्रांशुस्तत्सुतं प्रमतिं विदुः  
भ्प्_०९।०२।०२४।२ खनित्रः प्रमतेस्तस्माच् चाक्षुषो ऽथ विविंशतिः  
भ्प्_०९।०२।०२५।१ विविंशतेः सुतो रम्भः खनीनेत्रो ऽस्य धार्मिकः  
भ्प्_०९।०२।०२५।२ करन्धमो महाराज तस्यासीदात्मजो नृप  
भ्प्_०९।०२।०२६।१ तस्यावीक्षित् सुतो यस्य मरुत्तश्चक्रवर्त्यभूत्  
भ्प्_०९।०२।०२६।२ संवर्तो ऽयाजयद्यं वै महायोग्यङ्गिरःसुतः  
भ्प्_०९।०२।०२७।१ मरुत्तस्य यथा यज्ञो न तथान्यो ऽस्ति कश्चन  
भ्प्_०९।०२।०२७।२ सर्वं हिरण्मयं त्व् आसीद्यत् किञ्चिच् चास्य शोभनम्  
भ्प्_०९।०२।०२८।१ अमाद्यदिन्द्रः सोमेन दक्षिणाभिर्द्विजातयः  
भ्प्_०९।०२।०२८।२ मरुतः परिवेष्टारो विश्वेदेवाः सभासदः  
भ्प्_०९।०२।०२९।१ मरुत्तस्य दमः पुत्रस्तस्यासीद्राज्यवर्धनः  
भ्प्_०९।०२।०२९।२ सुधृतिस्तत्सुतो जज्ञे सौधृतेयो नरः सुतः  
भ्प्_०९।०२।०३०।१ तत्सुतः केवलस्तस्माद्धुन्धुमान् वेगवांस्ततः  
भ्प्_०९।०२।०३०।२ बुधस्तस्याभवद्यस्य तृणबिन्दुर्महीपतिः  
भ्प्_०९।०२।०३१।१ तं भेजे ऽलम्बुषा देवी भजनीयगुणालयम्  
भ्प्_०९।०२।०३१।२ वराप्सरा यतः पुत्राः कन्या चेलविलाभवत्  
भ्प्_०९।०२।०३२।१ यस्यामुत्पादयामास विश्रवा धनदं सुतम्  
भ्प्_०९।०२।०३२।२ प्रादाय विद्यां परमामृषिर्योगेश्वरः पितुः  
भ्प्_०९।०२।०३३।१ विशालः शून्यबन्धुश्च धूम्रकेतुश्च तत्सुताः  
भ्प्_०९।०२।०३३।२ विशालो वंशकृद्राजा वैशालीं निर्ममे पुरीम्  
भ्प्_०९।०२।०३४।१ हेमचन्द्रः सुतस्तस्य धूम्राक्षस्तस्य चात्मजः  
भ्प्_०९।०२।०३४।२ तत्पुत्रात् संयमादासीत् कृशाश्वः सहदेवजः  
भ्प्_०९।०२।०३५।१ कृशाश्वात् सोमदत्तो ऽभूद्यो ऽश्वमेधैरिडस्पतिम्  
भ्प्_०९।०२।०३५।२ इष्ट्वा पुरुषमापाग्र्यां गतिं योगेश्वराश्रिताम्  
भ्प्_०९।०२।०३६।१ सौमदत्तिस्तु सुमतिस्तत्पुत्रो जनमेजयः  
भ्प्_०९।०२।०३६।२ एते वैशालभूपालास्तृणबिन्दोर्यशोधराः  
भ्प्_०९।०३।००१।० श्रीशुक उवाच  
भ्प्_०९।०३।००१।१ शर्यातिर्मानवो राजा ब्रह्मिष्ठः सम्बभूव ह  
भ्प्_०९।०३।००१।२ यो वा अङ्गिरसां सत्रे द्वितीयमहरूचिवान्  
भ्प्_०९।०३।००२।१ सुकन्या नाम तस्यासीत् कन्या कमललोचना  
भ्प्_०९।०३।००२।२ तया सार्धं वनगतो ह्यगमच् च्यवनाश्रमम्  
भ्प्_०९।०३।००३।१ सा सखीभिः परिवृता विचिन्वन्त्यङ्घ्रिपान् वने  
भ्प्_०९।०३।००३।२ वल्मीकरन्ध्रे ददृशे खद्योते इव ज्योतिषी  
भ्प्_०९।०३।००४।१ ते दैवचोदिता बाला ज्योतिषी कण्टकेन वै  
भ्प्_०९।०३।००४।२ अविध्यन् मुग्धभावेन सुस्रावासृक् ततो बहिः  
भ्प्_०९।०३।००५।१ शकृन्मूत्रनिरोधो ऽभूत् सैनिकानां च तत्क्षणात्  
भ्प्_०९।०३।००५।२ राजर्षिस्तमुपालक्ष्य पुरुषान् विस्मितो ऽब्रवीत्  
भ्प्_०९।०३।००६।१ अप्यभद्रं न युष्माभिर्भार्गवस्य विचेष्टितम्  
भ्प्_०९।०३।००६।२ व्यक्तं केनापि नस्तस्य कृतमाश्रमदूषणम्  
भ्प्_०९।०३।००७।१ सुकन्या प्राह पितरं भीता किञ्चित् कृतं मया  
भ्प्_०९।०३।००७।२ द्वे ज्योतिषी अजानन्त्या निर्भिन्ने कण्टकेन वै  
भ्प्_०९।०३।००८।१ दुहितुस्तद्वचः श्रुत्वा शर्यातिर्जातसाध्वसः  
भ्प्_०९।०३।००८।२ मुनिं प्रसादयामास वल्मीकान्तर्हितं शनैः  
भ्प्_०९।०३।००९।१ तदभिप्रायमाज्ञाय प्रादाद्दुहितरं मुनेः  
भ्प्_०९।०३।००९।२ कृच्छ्रान् मुक्तस्तमामन्त्र्य पुरं प्रायात् समाहितः  
भ्प्_०९।०३।०१०।१ सुकन्या च्यवनं प्राप्य पतिं परमकोपनम्  
भ्प्_०९।०३।०१०।२ प्रीणयामास चित्तज्ञा अप्रमत्तानुवृत्तिभिः  
भ्प्_०९।०३।०११।१ कस्यचित् त्व् अथ कालस्य नासत्याव् आश्रमागतौ  
भ्प्_०९।०३।०११।२ तौ पूजयित्वा प्रोवाच वयो मे दत्तमीश्वरौ  
भ्प्_०९।०३।०१२।१ ग्रहं ग्रहीष्ये सोमस्य यज्ञे वामप्यसोमपोः  
भ्प्_०९।०३।०१२।२ क्रियतां मे वयोरूपं प्रमदानां यदीप्सितम्  
भ्प्_०९।०३।०१३।१ बाढमित्यूचतुर्विप्रमभिनन्द्य भिषक्तमौ  
भ्प्_०९।०३।०१३।२ निमज्जतां भवान् अस्मिन् ह्रदे सिद्धविनिर्मिते  
भ्प्_०९।०३।०१४।१ इत्युक्तो जरया ग्रस्त देहो धमनिसन्ततः  
भ्प्_०९।०३।०१४।२ ह्रदं प्रवेशितो ऽश्विभ्यां वलीपलितविग्रहः  
भ्प्_०९।०३।०१५।१ पुरुषास्त्रय उत्तस्थुरपीव्या वनिताप्रियाः  
भ्प्_०९।०३।०१५।२ पद्मस्रजः कुण्डलिनस्तुल्यरूपाः सुवाससः  
भ्प्_०९।०३।०१६।१ तान् निरीक्ष्य वरारोहा सरूपान् सूर्यवर्चसः  
भ्प्_०९।०३।०१६।२ अजानती पतिं साध्वी अश्विनौ शरणं ययौ  
भ्प्_०९।०३।०१७।१ दर्शयित्वा पतिं तस्यै पातिव्रत्येन तोषितौ  
भ्प्_०९।०३।०१७।२ ऋषिमामन्त्र्य ययतुर्विमानेन त्रिविष्टपम्  
भ्प्_०९।०३।०१८।१ यक्ष्यमाणो ऽथ शर्यातिश्च्यवनस्याश्रमं गतः  
भ्प्_०९।०३।०१८।२ ददर्श दुहितुः पार्श्वे पुरुषं सूर्यवर्चसम्  
भ्प्_०९।०३।०१९।१ राजा दुहितरं प्राह कृतपादाभिवन्दनाम्  
भ्प्_०९।०३।०१९।२ आशिषश्चाप्रयुञ्जानो नातिप्रीतिमना इव  
भ्प्_०९।०३।०२०।१ चिकीर्षितं ते किमिदं पतिस्त्वया प्रलम्भितो लोकनमस्कृतो मुनिः  
भ्प्_०९।०३।०२०।२ यत् त्वं जराग्रस्तमसत्यसम्मतं विहाय जारं भजसे ऽमुमध्वगम्  
भ्प्_०९।०३।०२१।१ कथं मतिस्ते ऽवगतान्यथा सतां कुलप्रसूते कुलदूषणं त्व् इदम्  
भ्प्_०९।०३।०२१।२ बिभर्षि जारं यदपत्रपा कुलं पितुश्च भर्तुश्च नयस्यधस्तमः  
भ्प्_०९।०३।०२२।१ एवं ब्रुवाणं पितरं स्मयमाना शुचिस्मिता  
भ्प्_०९।०३।०२२।२ उवाच तात जामाता तवैष भृगुनन्दनः  
भ्प्_०९।०३।०२३।१ शशंस पित्रे तत् सर्वं वयोरूपाभिलम्भनम्  
भ्प्_०९।०३।०२३।२ विस्मितः परमप्रीतस्तनयां परिषस्वजे  
भ्प्_०९।०३।०२४।१ सोमेन याजयन् वीरं ग्रहं सोमस्य चाग्रहीत्  
भ्प्_०९।०३।०२४।२ असोमपोरप्यश्विनोश्च्यवनः स्वेन तेजसा  
भ्प्_०९।०३।०२५।१ हन्तुं तमाददे वज्रं सद्यो मन्युरमर्षितः  
भ्प्_०९।०३।०२५।२ सवज्रं स्तम्भयामास भुजमिन्द्रस्य भार्गवः  
भ्प्_०९।०३।०२६।१ अन्वजानंस्ततः सर्वे ग्रहं सोमस्य चाश्विनोः  
भ्प्_०९।०३।०२६।२ भिषजाव् इति यत् पूर्वं सोमाहुत्या बहिष्कृतौ  
भ्प्_०९।०३।०२७।१ उत्तानबर्हिरानर्तो भूरिषेण इति त्रयः  
भ्प्_०९।०३।०२७।२ शर्यातेरभवन् पुत्रा आनर्ताद्रेवतो ऽभवत्  
भ्प्_०९।०३।०२८।१ सो ऽन्तःसमुद्रे नगरीं विनिर्माय कुशस्थलीम्  
भ्प्_०९।०३।०२८।२ आस्थितो ऽभुङ्क्त विषयान् आनर्तादीन् अरिन्दम  
भ्प्_०९।०३।०२९।१ तस्य पुत्रशतं जज्ञे ककुद्मिज्येष्ठमुत्तमम्  
भ्प्_०९।०३।०२९।२ ककुद्मी रेवतीं कन्यां स्वामादाय विभुं गतः  
भ्प्_०९।०३।०३०।१ पुत्र्या वरं परिप्रष्टुं ब्रह्मलोकमपावृतम्  
भ्प्_०९।०३।०३०।२ आवर्तमाने गान्धर्वे स्थितो ऽलब्धक्षणः क्षणम्  
भ्प्_०९।०३।०३१।१ तदन्त आद्यमानम्य स्वाभिप्रायं न्यवेदयत्  
भ्प्_०९।०३।०३१।२ तच् छ्रुत्वा भगवान् ब्रह्मा प्रहस्य तमुवाच ह  
भ्प्_०९।०३।०३२।१ अहो राजन् निरुद्धास्ते कालेन हृदि ये कृताः  
भ्प्_०९।०३।०३२।२ तत् पुत्रपौत्रनप्त्-णां गोत्राणि च न शृण्महे  
भ्प्_०९।०३।०३३।१ कालो ऽभियातस्त्रिणव चतुर्युगविकल्पितः  
भ्प्_०९।०३।०३३।२ तद्गच्छ देवदेवांशो बलदेवो महाबलः  
भ्प्_०९।०३।०३४।१ कन्यारत्नमिदं राजन् नररत्नाय देहि भोः  
भ्प्_०९।०३।०३४।२ भुवो भारावताराय भगवान् भूतभावनः  
भ्प्_०९।०३।०३५।१ अवतीर्णो निजांशेन पुण्यश्रवणकीर्तनः  
भ्प्_०९।०३।०३५।२ इत्यादिष्टो ऽभिवन्द्याजं नृपः स्वपुरमागतः  
भ्प्_०९।०३।०३५।३ त्यक्तं पुण्यजनत्रासाद्भ्रातृभिर्दिक्ष्व् अवस्थितैः  
भ्प्_०९।०३।०३६।१ सुतां दत्त्वानवद्याङ्गीं बलाय बलशालिने  
भ्प्_०९।०३।०३६।२ बदर्याख्यं गतो राजा तप्तुं नारायणाश्रमम्  
भ्प्_०९।०४।००१।० श्रीशुक उवाच  
भ्प्_०९।०४।००१।१ नाभागो नभगापत्यं यं ततं भ्रातरः कविम्  
भ्प्_०९।०४।००१।२ यविष्ठं व्यभजन् दायं ब्रह्मचारिणमागतम्  
भ्प्_०९।०४।००२।१ भ्रातरो ऽभाङ्क्त किं मह्यं भजाम पितरं तव  
भ्प्_०९।०४।००२।२ त्वां ममार्यास्तताभाङ्क्षुर्मा पुत्रक तदादृथाः  
भ्प्_०९।०४।००३।१ इमे अङ्गिरसः सत्रमासते ऽद्य सुमेधसः  
भ्प्_०९।०४।००३।२ षष्ठं षष्ठमुपेत्याहः कवे मुह्यन्ति कर्मणि  
भ्प्_०९।०४।००४।१ तांस्त्वं शंसय सूक्ते द्वे वैश्वदेवे महात्मनः  
भ्प्_०९।०४।००४।२ ते स्वर्यन्तो धनं सत्र परिशेषितमात्मनः  
भ्प्_०९।०४।००५।१ दास्यन्ति ते ऽथ तान् अर्च्छ तथा स कृतवान् यथा  
भ्प्_०९।०४।००५।२ तस्मै दत्त्वा ययुः स्वर्गं ते सत्रपरिशेषणम्  
भ्प्_०९।०४।००६।१ तं कश्चित् स्वीकरिष्यन्तं पुरुषः कृष्णदर्शनः  
भ्प्_०९।०४।००६।२ उवाचोत्तरतो ऽभ्येत्य ममेदं वास्तुकं वसु  
भ्प्_०९।०४।००७।१ ममेदमृषिभिर्दत्तमिति तर्हि स्म मानवः  
भ्प्_०९।०४।००७।२ स्यान् नौ ते पितरि प्रश्नः पृष्टवान् पितरं यथा  
भ्प्_०९।०४।००८।१ यज्ञवास्तुगतं सर्वमुच्छिष्टमृषयः क्वचित्  
भ्प्_०९।०४।००८।२ चक्रुर्हि भागं रुद्राय स देवः सर्वमर्हति  
भ्प्_०९।०४।००९।१ नाभागस्तं प्रणम्याह तवेश किल वास्तुकम्  
भ्प्_०९।०४।००९।२ इत्याह मे पिता ब्रह्मञ् छिरसा त्वां प्रसादये  
भ्प्_०९।०४।०१०।१ यत् ते पितावदद्धर्मं त्वं च सत्यं प्रभाषसे  
भ्प्_०९।०४।०१०।२ ददामि ते मन्त्रदृशो ज्ञानं ब्रह्म सनातनम्  
भ्प्_०९।०४।०११।१ गृहाण द्रविणं दत्तं मत्सत्रपरिशेषितम्  
भ्प्_०९।०४।०११।२ इत्युक्त्वान्तर्हितो रुद्रो भगवान् धर्मवत्सलः  
भ्प्_०९।०४।०१२।१ य एतत् संस्मरेत् प्रातः सायं च सुसमाहितः  
भ्प्_०९।०४।०१२।२ कविर्भवति मन्त्रज्ञो गतिं चैव तथात्मनः  
भ्प्_०९।०४।०१३।१ नाभागादम्बरीषो ऽभून् महाभागवतः कृती  
भ्प्_०९।०४।०१३।२ नास्पृशद्ब्रह्मशापो ऽपि यं न प्रतिहतः क्वचित्  
भ्प्_०९।०४।०१४।० श्रीराजोवाच  
भ्प्_०९।०४।०१४।१ भगवन् छ्रोतुमिच्छामि राजर्षेस्तस्य धीमतः  
भ्प्_०९।०४।०१४।२ न प्राभूद्यत्र निर्मुक्तो ब्रह्मदण्डो दुरत्ययः  
भ्प्_०९।०४।०१५।० श्रीशुक उवाच  
भ्प्_०९।०४।०१५।१ अम्बरीषो महाभागः सप्तद्वीपवतीं महीम्  
भ्प्_०९।०४।०१५।२ अव्ययां च श्रियं लब्ध्वा विभवं चातुलं भुवि  
भ्प्_०९।०४।०१६।१ मेने ऽतिदुर्लभं पुंसां सर्वं तत् स्वप्नसंस्तुतम्  
भ्प्_०९।०४।०१६।२ विद्वान् विभवनिर्वाणं तमो विशति यत् पुमान्  
भ्प्_०९।०४।०१७।१ वासुदेवे भगवति तद्भक्तेषु च साधुषु  
भ्प्_०९।०४।०१७।२ प्राप्तो भावं परं विश्वं येनेदं लोष्ट्रवत् स्मृतम्  
भ्प्_०९।०४।०१८।१ स वै मनः कृष्णपदारविन्दयोर् वचांसि वैकुण्ठगुणानुवर्णने  
भ्प्_०९।०४।०१८।२ करौ हरेर्मन्दिरमार्जनादिषु श्रुतिं चकाराच्युतसत्कथोदये  
भ्प्_०९।०४।०१९।१ मुकुन्दलिङ्गालयदर्शने दृशौ तद्भृत्यगात्रस्पर्शे ऽङ्गसङ्गमम्  
भ्प्_०९।०४।०१९।२ घ्राणं च तत्पादसरोजसौरभे श्रीमत्तुलस्या रसनां तदर्पिते  
भ्प्_०९।०४।०२०।१ पादौ हरेः क्षेत्रपदानुसर्पणे शिरो हृषीकेशपदाभिवन्दने  
भ्प्_०९।०४।०२०।२ कामं च दास्ये न तु कामकाम्यया यथोत्तमश्लोकजनाश्रया रतिः  
भ्प्_०९।०४।०२१।१ एवं सदा कर्मकलापमात्मनः परे ऽधियज्ञे भगवत्यधोक्षजे  
भ्प्_०९।०४।०२१।२ सर्वात्मभावं विदधन् महीमिमां तन्निष्ठविप्राभिहितः शशास ह  
भ्प्_०९।०४।०२२।१ ईजे ऽश्वमेधैरधियज्ञमीश्वरं महाविभूत्योपचिताङ्गदक्षिणैः  
भ्प्_०९।०४।०२२।२ ततैर्वसिष्ठासितगौतमादिभिर् धन्वन्यभिस्रोतमसौ सरस्वतीम्  
भ्प्_०९।०४।०२३।१ यस्य क्रतुषु गीर्वाणैः सदस्या ऋत्विजो जनाः  
भ्प्_०९।०४।०२३।२ तुल्यरूपाश्चानिमिषा व्यदृश्यन्त सुवाससः  
भ्प्_०९।०४।०२४।१ स्वर्गो न प्रार्थितो यस्य मनुजैरमरप्रियः  
भ्प्_०९।०४।०२४।२ शृण्वद्भिरुपगायद्भिरुत्तमश्लोकचेष्टितम्  
भ्प्_०९।०४।०२५।१ संवर्धयन्ति यत् कामाः स्वाराज्यपरिभाविताः  
भ्प्_०९।०४।०२५।२ दुर्लभा नापि सिद्धानां मुकुन्दं हृदि पश्यतः  
भ्प्_०९।०४।०२६।१ स इत्थं भक्तियोगेन तपोयुक्तेन पार्थिवः  
भ्प्_०९।०४।०२६।२ स्वधर्मेण हरिं प्रीणन् सर्वान् कामान् शनैर्जहौ  
भ्प्_०९।०४।०२७।१ गृहेषु दारेषु सुतेषु बन्धुषु द्विपोत्तमस्यन्दनवाजिवस्तुषु  
भ्प्_०९।०४।०२७।२ अक्षय्यरत्नाभरणाम्बरादिष्व् अनन्तकोशेष्व् अकरोदसन्मतिम्  
भ्प्_०९।०४।०२८।१ तस्मा अदाद्धरिश्चक्रं प्रत्यनीकभयावहम्  
भ्प्_०९।०४।०२८।२ एकान्तभक्तिभावेन प्रीतो भक्ताभिरक्षणम्  
भ्प्_०९।०४।०२९।१ आरिराधयिषुः कृष्णं महिष्या तुल्यशीलया  
भ्प्_०९।०४।०२९।२ युक्तः सांवत्सरं वीरो दधार द्वादशीव्रतम्  
भ्प्_०९।०४।०३०।१ व्रतान्ते कार्तिके मासि त्रिरात्रं समुपोषितः  
भ्प्_०९।०४।०३०।२ स्नातः कदाचित् कालिन्द्यां हरिं मधुवने ऽर्चयत्  
भ्प्_०९।०४।०३१।१ महाभिषेकविधिना सर्वोपस्करसम्पदा  
भ्प्_०९।०४।०३१।२ अभिषिच्याम्बराकल्पैर्गन्धमाल्यार्हणादिभिः  
भ्प्_०९।०४।०३२।१ तद्गतान्तरभावेन पूजयामास केशवम्  
भ्प्_०९।०४।०३२।२ ब्राह्मणांश्च महाभागान् सिद्धार्थान् अपि भक्तितः  
भ्प्_०९।०४।०३३।१ गवां रुक्मविषाणीनां रूप्याङ्घ्रीणां सुवाससाम्  
भ्प्_०९।०४।०३३।२ पयःशीलवयोरूप वत्सोपस्करसम्पदाम्  
भ्प्_०९।०४।०३४।१ प्राहिणोत् साधुविप्रेभ्यो गृहेषु न्यर्बुदानि षट्  
भ्प्_०९।०४।०३४।२ भोजयित्वा द्विजान् अग्रे स्वाद्व् अन्नं गुणवत्तमम्  
भ्प्_०९।०४।०३५।१ लब्धकामैरनुज्ञातः पारणायोपचक्रमे  
भ्प्_०९।०४।०३५।२ तस्य तर्ह्यतिथिः साक्षाद्दुर्वासा भगवान् अभूत्  
भ्प्_०९।०४।०३६।१ तमानर्चातिथिं भूपः प्रत्युत्थानासनार्हणैः  
भ्प्_०९।०४।०३६।२ ययाचे ऽभ्यवहाराय पादमूलमुपागतः  
भ्प्_०९।०४।०३७।१ प्रतिनन्द्य स तां याच्ञां कर्तुमावश्यकं गतः  
भ्प्_०९।०४।०३७।२ निममज्ज बृहद्ध्यायन् कालिन्दीसलिले शुभे  
भ्प्_०९।०४।०३८।१ मुहूर्तार्धावशिष्टायां द्वादश्यां पारणं प्रति  
भ्प्_०९।०४।०३८।२ चिन्तयामास धर्मज्ञो द्विजैस्तद्धर्मसङ्कटे  
भ्प्_०९।०४।०३९।१ ब्राह्मणातिक्रमे दोषो द्वादश्यां यदपारणे  
भ्प्_०९।०४।०३९।२ यत् कृत्वा साधु मे भूयादधर्मो वा न मां स्पृशेत्  
भ्प्_०९।०४।०४०।१ अम्भसा केवलेनाथ करिष्ये व्रतपारणम्  
भ्प्_०९।०४।०४०।२ आहुरब्भक्षणं विप्रा ह्यशितं नाशितं च तत्  
भ्प्_०९।०४।०४१।१ इत्यपः प्राश्य राजर्षिश्चिन्तयन् मनसाच्युतम्  
भ्प्_०९।०४।०४१।२ प्रत्यचष्ट कुरुश्रेष्ठ द्विजागमनमेव सः  
भ्प्_०९।०४।०४२।१ दुर्वासा यमुनाकूलात् कृतावश्यक आगतः  
भ्प्_०९।०४।०४२।२ राज्ञाभिनन्दितस्तस्य बुबुधे चेष्टितं धिया  
भ्प्_०९।०४।०४३।१ मन्युना प्रचलद्गात्रो भ्रुकुटीकुटिलाननः  
भ्प्_०९।०४।०४३।२ बुभुक्षितश्च सुतरां कृताञ्जलिमभाषत  
भ्प्_०९।०४।०४४।१ अहो अस्य नृशंसस्य श्रियोन्मत्तस्य पश्यत  
भ्प्_०९।०४।०४४।२ धर्मव्यतिक्रमं विष्णोरभक्तस्येशमानिनः  
भ्प्_०९।०४।०४५।१ यो मामतिथिमायातमातिथ्येन निमन्त्र्य च  
भ्प्_०९।०४।०४५।२ अदत्त्वा भुक्तवांस्तस्य सद्यस्ते दर्शये फलम्  
भ्प्_०९।०४।०४६।१ एवं ब्रुवाण उत्कृत्य जटां रोषप्रदीपितः  
भ्प्_०९।०४।०४६।२ तया स निर्ममे तस्मै कृत्यां कालानलोपमाम्  
भ्प्_०९।०४।०४७।१ तामापतन्तीं ज्वलतीमसिहस्तां पदा भुवम्  
भ्प्_०९।०४।०४७।२ वेपयन्तीं समुद्वीक्ष्य न चचाल पदान् नृपः  
भ्प्_०९।०४।०४८।१ प्राग् दिष्टं भृत्यरक्षायां पुरुषेण महात्मना  
भ्प्_०९।०४।०४८।२ ददाह कृत्यां तां चक्रं क्रुद्धाहिमिव पावकः  
भ्प्_०९।०४।०४९।१ तदभिद्रवदुद्वीक्ष्य स्वप्रयासं च निष्फलम्  
भ्प्_०९।०४।०४९।२ दुर्वासा दुद्रुवे भीतो दिक्षु प्राणपरीप्सया  
भ्प्_०९।०४।०५०।१ तमन्वधावद्भगवद्रथाङ्गं दावाग्निरुद्धूतशिखो यथाहिम्  
भ्प्_०९।०४।०५०।२ तथानुषक्तं मुनिरीक्षमाणो गुहां विविक्षुः प्रससार मेरोः  
भ्प्_०९।०४।०५१।१ दिशो नभः क्ष्मां विवरान् समुद्रान् लोकान् सपालांस्त्रिदिवं गतः सः  
भ्प्_०९।०४।०५१।२ यतो यतो धावति तत्र तत्र सुदर्शनं दुष्प्रसहं ददर्श  
भ्प्_०९।०४।०५२।१ अलब्धनाथः स सदा कुतश्चित् सन्त्रस्तचित्तो ऽरणमेषमाणः  
भ्प्_०९।०४।०५२।२ देवं विरिञ्चं समगाद्विधातस् त्राह्यात्मयोने ऽजिततेजसो माम्  
भ्प्_०९।०४।०५३।० श्रीब्रह्मोवाच  
भ्प्_०९।०४।०५३।१ स्थानं मदीयं सहविश्वमेतत् क्रीडावसाने द्विपरार्धसञ्ज्ञे  
भ्प्_०९।०४।०५३।२ भ्रूभङ्गमात्रेण हि सन्दिधक्षोः कालात्मनो यस्य तिरोभविष्यति  
भ्प्_०९।०४।०५४।१ अहं भवो दक्षभृगुप्रधानाः प्रजेशभूतेशसुरेशमुख्याः  
भ्प्_०९।०४।०५४।२ सर्वे वयं यन्नियमं प्रपन्ना मूर्ध्न्यार्पितं लोकहितं वहामः  
भ्प्_०९।०४।०५५।१ प्रत्याख्यातो विरिञ्चेन विष्णुचक्रोपतापितः  
भ्प्_०९।०४।०५५।२ दुर्वासाः शरणं यातः शर्वं कैलासवासिनम्  
भ्प्_०९।०४।०५६।० श्रीशङ्कर उवाच  
भ्प्_०९।०४।०५६।१ वयं न तात प्रभवाम भूम्नि यस्मिन् परे ऽन्ये ऽप्यजजीवकोशाः  
भ्प्_०९।०४।०५६।२ भवन्ति काले न भवन्ति हीदृशाः सहस्रशो यत्र वयं भ्रमामः  
भ्प्_०९।०४।०५७।१ अहं सनत्कुमारश्च नारदो भगवान् अजः  
भ्प्_०९।०४।०५७।२ कपिलो ऽपान्तरतमो देवलो धर्म आसुरिः  
भ्प्_०९।०४।०५८।१ मरीचिप्रमुखाश्चान्ये सिद्धेशाः पारदर्शनाः  
भ्प्_०९।०४।०५८।२ विदाम न वयं सर्वे यन्मायां माययावृताः  
भ्प्_०९।०४।०५९।१ तस्य विश्वेश्वरस्येदं शस्त्रं दुर्विषहं हि नः  
भ्प्_०९।०४।०५९।२ तमेवं शरणं याहि हरिस्ते शं विधास्यति  
भ्प्_०९।०४।०६०।१ ततो निराशो दुर्वासाः पदं भगवतो ययौ  
भ्प्_०९।०४।०६०।२ वैकुण्ठाख्यं यदध्यास्ते श्रीनिवासः श्रिया सह  
भ्प्_०९।०४।०६१।१ सन्दह्यमानो ऽजितशस्त्रवह्निना तत्पादमूले पतितः सवेपथुः  
भ्प्_०९।०४।०६१।२ आहाच्युतानन्त सदीप्सित प्रभो कृतागसं मावहि विश्वभावन  
भ्प्_०९।०४।०६२।१ अजानता ते परमानुभावं कृतं मयाघं भवतः प्रियाणाम्  
भ्प्_०९।०४।०६२।२ विधेहि तस्यापचितिं विधातर् मुच्येत यन्नाम्न्युदिते नारको ऽपि  
भ्प्_०९।०४।०६३।० श्रीभगवान् उवाच  
भ्प्_०९।०४।०६३।१ अहं भक्तपराधीनो ह्यस्वतन्त्र इव द्विज  
भ्प्_०९।०४।०६३।२ साधुभिर्ग्रस्तहृदयो भक्तैर्भक्तजनप्रियः  
भ्प्_०९।०४।०६४।१ नाहमात्मानमाशासे मद्भक्तैः साधुभिर्विना  
भ्प्_०९।०४।०६४।२ श्रियं चात्यन्तिकीं ब्रह्मन् येषां गतिरहं परा  
भ्प्_०९।०४।०६५।१ ये दारागारपुत्राप्त प्राणान् वित्तमिमं परम्  
भ्प्_०९।०४।०६५।२ हित्वा मां शरणं याताः कथं तांस्त्यक्तुमुत्सहे  
भ्प्_०९।०४।०६६।१ मयि निर्बद्धहृदयाः साधवः समदर्शनाः  
भ्प्_०९।०४।०६६।२ वशे कुर्वन्ति मां भक्त्या सत्स्त्रियः सत्पतिं यथा  
भ्प्_०९।०४।०६७।१ मत्सेवया प्रतीतं ते सालोक्यादिचतुष्टयम्  
भ्प्_०९।०४।०६७।२ नेच्छन्ति सेवया पूर्णाः कुतो ऽन्यत् कालविप्लुतम्  
भ्प्_०९।०४।०६८।१ साधवो हृदयं मह्यं साधूनां हृदयं त्व् अहम्  
भ्प्_०९।०४।०६८।२ मदन्यत् ते न जानन्ति नाहं तेभ्यो मनाग् अपि  
भ्प्_०९।०४।०६९।१ उपायं कथयिष्यामि तव विप्र शृणुष्व तत्  
भ्प्_०९।०४।०६९।२ अयं ह्यात्माभिचारस्ते यतस्तं याहि मा चिरम्  
भ्प्_०९।०४।०६९।३ साधुषु प्रहितं तेजः प्रहर्तुः कुरुते ऽशिवम्  
भ्प्_०९।०४।०७०।१ तपो विद्या च विप्राणां निःश्रेयसकरे उभे  
भ्प्_०९।०४।०७०।२ ते एव दुर्विनीतस्य कल्पेते कर्तुरन्यथा  
भ्प्_०९।०४।०७१।१ ब्रह्मंस्तद्गच्छ भद्रं ते नाभागतनयं नृपम्  
भ्प्_०९।०४।०७१।२ क्षमापय महाभागं ततः शान्तिर्भविष्यति  
भ्प्_०९।०५।००१।० श्रीशुक उवाच  
भ्प्_०९।०५।००१।१ एवं भगवतादिष्टो दुर्वासाश्चक्रतापितः  
भ्प्_०९।०५।००१।२ अम्बरीषमुपावृत्य तत्पादौ दुःखितो ऽग्रहीत्  
भ्प्_०९।०५।००२।१ तस्य सोद्यममावीक्ष्य पादस्पर्शविलज्जितः  
भ्प्_०९।०५।००२।२ अस्तावीत् तद्धरेरस्त्रं कृपया पीडितो भृशम्  
भ्प्_०९।०५।००३।० अम्बरीष उवाच  
भ्प्_०९।०५।००३।१ त्वमग्निर्भगवान् सूर्यस्त्वं सोमो ज्योतिषां पतिः  
भ्प्_०९।०५।००३।२ त्वमापस्त्वं क्षितिर्व्योम वायुर्मात्रेन्द्रियाणि च  
भ्प्_०९।०५।००४।१ सुदर्शन नमस्तुभ्यं सहस्राराच्युतप्रिय  
भ्प्_०९।०५।००४।२ सर्वास्त्रघातिन् विप्राय स्वस्ति भूया इडस्पते  
भ्प्_०९।०५।००५।१ त्वं धर्मस्त्वमृतं सत्यं त्वं यज्ञो ऽखिलयज्ञभुक्  
भ्प्_०९।०५।००५।२ त्वं लोकपालः सर्वात्मा त्वं तेजः पौरुषं परम्  
भ्प्_०९।०५।००६।१ नमः सुनाभाखिलधर्मसेतवे ह्यधर्मशीलासुरधूमकेतवे  
भ्प्_०९।०५।००६।२ त्रैलोक्यगोपाय विशुद्धवर्चसे मनोजवायाद्भुतकर्मणे गृणे  
भ्प्_०९।०५।००७।१ त्वत्तेजसा धर्ममयेन संहृतं तमः प्रकाशश्च दृशो महात्मनाम्  
भ्प्_०९।०५।००७।२ दुरत्ययस्ते महिमा गिरां पते त्वद्रूपमेतत् सदसत् परावरम्  
भ्प्_०९।०५।००८।१ यदा विसृष्टस्त्वमनञ्जनेन वै बलं प्रविष्टो ऽजित दैत्यदानवम्  
भ्प्_०९।०५।००८।२ बाहूदरोर्वङ्घ्रिशिरोधराणि वृश्चन्नजस्रं प्रधने विराजसे  
भ्प्_०९।०५।००९।१ स त्वं जगत्त्राण खलप्रहाणये निरूपितः सर्वसहो गदाभृता  
भ्प्_०९।०५।००९।२ विप्रस्य चास्मत्कुलदैवहेतवे विधेहि भद्रं तदनुग्रहो हि नः  
भ्प्_०९।०५।०१०।१ यद्यस्ति दत्तमिष्टं वा स्वधर्मो वा स्वनुष्ठितः  
भ्प्_०९।०५।०१०।२ कुलं नो विप्रदैवं चेद्द्विजो भवतु विज्वरः  
भ्प्_०९।०५।०११।१ यदि नो भगवान् प्रीत एकः सर्वगुणाश्रयः  
भ्प्_०९।०५।०११।२ सर्वभूतात्मभावेन द्विजो भवतु विज्वरः  
भ्प्_०९।०५।०१२।० श्रीशुक उवाच  
भ्प्_०९।०५।०१२।१ इति संस्तुवतो राज्ञो विष्णुचक्रं सुदर्शनम्  
भ्प्_०९।०५।०१२।२ अशाम्यत् सर्वतो विप्रं प्रदहद्राजयाच्ञया  
भ्प्_०९।०५।०१३।१ स मुक्तो ऽस्त्राग्नितापेन दुर्वासाः स्वस्तिमांस्ततः  
भ्प्_०९।०५।०१३।२ प्रशशंस तमुर्वीशं युञ्जानः परमाशिषः  
भ्प्_०९।०५।०१४।० दुर्वासा उवाच  
भ्प्_०९।०५।०१४।१ अहो अनन्तदासानां महत्त्वं दृष्टमद्य मे  
भ्प्_०९।०५।०१४।२ कृतागसो ऽपि यद्राजन् मङ्गलानि समीहसे  
भ्प्_०९।०५।०१५।१ दुष्करः को नु साधूनां दुस्त्यजो वा महात्मनाम्  
भ्प्_०९।०५।०१५।२ यैः सङ्गृहीतो भगवान् सात्वतामृषभो हरिः  
भ्प्_०९।०५।०१६।१ यन्नामश्रुतिमात्रेण पुमान् भवति निर्मलः  
भ्प्_०९।०५।०१६।२ तस्य तीर्थपदः किं वा दासानामवशिष्यते  
भ्प्_०९।०५।०१७।१ राजन्ननुगृहीतो ऽहं त्वयातिकरुणात्मना  
भ्प्_०९।०५।०१७।२ मदघं पृष्ठतः कृत्वा प्राणा यन् मे ऽभिरक्षिताः  
भ्प्_०९।०५।०१८।१ राजा तमकृताहारः प्रत्यागमनकाङ्क्षया  
भ्प्_०९।०५।०१८।२ चरणाव् उपसङ्गृह्य प्रसाद्य समभोजयत्  
भ्प्_०९।०५।०१९।१ सो ऽशित्वादृतमानीतमातिथ्यं सार्वकामिकम्  
भ्प्_०९।०५।०१९।२ तृप्तात्मा नृपतिं प्राह भुज्यतामिति सादरम्  
भ्प्_०९।०५।०२०।१ प्रीतो ऽस्म्यनुगृहीतो ऽस्मि तव भागवतस्य वै  
भ्प्_०९।०५।०२०।२ दर्शनस्पर्शनालापैरातिथ्येनात्ममेधसा  
भ्प्_०९।०५।०२१।१ कर्मावदातमेतत् ते गायन्ति स्वःस्त्रियो मुहुः  
भ्प्_०९।०५।०२१।२ कीर्तिं परमपुण्यां च कीर्तयिष्यति भूरियम्  
भ्प्_०९।०५।०२२।० श्रीशुक उवाच  
भ्प्_०९।०५।०२२।१ एवं सङ्कीर्त्य राजानं दुर्वासाः परितोषितः  
भ्प्_०९।०५।०२२।२ ययौ विहायसामन्त्र्य ब्रह्मलोकमहैतुकम्  
भ्प्_०९।०५।०२३।१ संवत्सरो ऽत्यगात् तावद्यावता नागतो गतः  
भ्प्_०९।०५।०२३।२ मुनिस्तद्दर्शनाकाङ्क्षो राजाब्भक्षो बभूव ह  
भ्प्_०९।०५।०२४।१ गते ऽथ दुर्वाससि सो ऽम्बरीषो द्विजोपयोगातिपवित्रमाहरत्  
भ्प्_०९।०५।०२४।२ ऋषेर्विमोक्षं व्यसनं च वीक्ष्य मेने स्ववीर्यं च परानुभावम्  
भ्प्_०९।०५।०२५।१ एवं विधानेकगुणः स राजा परात्मनि ब्रह्मणि वासुदेवे  
भ्प्_०९।०५।०२५।२ क्रियाकलापैः समुवाह भक्तिं ययाविरिञ्च्यान् निरयांश्चकार  
भ्प्_०९।०५।०२६।० श्रीशुक उवाच  
भ्प्_०९।०५।०२६।१ अथाम्बरीषस्तनयेषु राज्यं समानशीलेषु विसृज्य धीरः  
भ्प्_०९।०५।०२६।२ वनं विवेशात्मनि वासुदेवे मनो दधद्ध्वस्तगुणप्रवाहः  
भ्प्_०९।०५।०२७।१ इत्येतत् पुण्यमाख्यानमम्बरीषस्य भूपते  
भ्प्_०९।०५।०२७।२ सङ्कीर्तयन्ननुध्यायन् भक्तो भगवतो भवेत्  
भ्प्_०९।०५।०२८।१ अम्बरीषस्य चरितं ये शृण्वन्ति महात्मनः  
भ्प्_०९।०५।०२८।२ मुक्तिं प्रयान्ति ते सर्वे भक्त्या विष्णोः प्रसादतः  
भ्प्_०९।०६।००१।० श्रीशुक उवाच  
भ्प्_०९।०६।००१।१ विरूपः केतुमान् छम्भुरम्बरीषसुतास्त्रयः  
भ्प्_०९।०६।००१।२ विरूपात् पृषदश्वो ऽभूत् तत्पुत्रस्तु रथीतरः  
भ्प्_०९।०६।००२।१ रथीतरस्याप्रजस्य भार्यायां तन्तवे ऽर्थितः  
भ्प्_०९।०६।००२।२ अङ्गिरा जनयामास ब्रह्मवर्चस्विनः सुतान्  
भ्प्_०९।०६।००३।१ एते क्षेत्रप्रसूता वै पुनस्त्व् आङ्गिरसाः स्मृताः  
भ्प्_०९।०६।००३।२ रथीतराणां प्रवराः क्षेत्रोपेता द्विजातयः  
भ्प्_०९।०६।००४।१ क्षुवतस्तु मनोर्जज्ञे इक्ष्वाकुर्घ्राणतः सुतः  
भ्प्_०९।०६।००४।२ तस्य पुत्रशतज्येष्ठा विकुक्षिनिमिदण्डकाः  
भ्प्_०९।०६।००५।१ तेषां पुरस्तादभवन्नार्यावर्ते नृपा नृप  
भ्प्_०९।०६।००५।२ पञ्चविंशतिः पश्चाच् च त्रयो मध्ये ऽपरे ऽन्यतः  
भ्प्_०९।०६।००६।१ स एकदाष्टकाश्राद्धे इक्ष्वाकुः सुतमादिशत्  
भ्प्_०९।०६।००६।२ मांसमानीयतां मेध्यं विकुक्षे गच्छ मा चिरम्  
भ्प्_०९।०६।००७।१ तथेति स वनं गत्वा मृगान् हत्वा क्रियार्हणान्  
भ्प्_०९।०६।००७।२ श्रान्तो बुभुक्षितो वीरः शशं चाददपस्मृतिः  
भ्प्_०९।०६।००८।१ शेषं निवेदयामास पित्रे तेन च तद्गुरुः  
भ्प्_०९।०६।००८।२ चोदितः प्रोक्षणायाह दुष्टमेतदकर्मकम्  
भ्प्_०९।०६।००९।१ ज्ञात्वा पुत्रस्य तत् कर्म गुरुणाभिहितं नृपः  
भ्प्_०९।०६।००९।२ देशान् निःसारयामास सुतं त्यक्तविधिं रुषा  
भ्प्_०९।०६।०१०।१ स तु विप्रेण संवादं ज्ञापकेन समाचरन्  
भ्प्_०९।०६।०१०।२ त्यक्त्वा कलेवरं योगी स तेनावाप यत् परम्  
भ्प्_०९।०६।०११।१ पितर्युपरते ऽभ्येत्य विकुक्षिः पृथिवीमिमाम्  
भ्प्_०९।०६।०११।२ शासदीजे हरिं यज्ञैः शशाद इति विश्रुतः  
भ्प्_०९।०६।०१२।१ पुरञ्जयस्तस्य सुत इन्द्रवाह इतीरितः  
भ्प्_०९।०६।०१२।२ ककुत्स्थ इति चाप्युक्तः शृणु नामानि कर्मभिः  
भ्प्_०९।०६।०१३।१ कृतान्त आसीत् समरो देवानां सह दानवैः  
भ्प्_०९।०६।०१३।२ पार्ष्णिग्राहो वृतो वीरो देवैर्दैत्यपराजितैः  
भ्प्_०९।०६।०१४।१ वचनाद्देवदेवस्य विष्णोर्विश्वात्मनः प्रभोः  
भ्प्_०९।०६।०१४।२ वाहनत्वे वृतस्तस्य बभूवेन्द्रो महावृषः  
भ्प्_०९।०६।०१५।१ स सन्नद्धो धनुर्दिव्यमादाय विशिखान् छितान्  
भ्प्_०९।०६।०१५।२ स्तूयमानस्तमारुह्य युयुत्सुः ककुदि स्थितः  
भ्प्_०९।०६।०१६।१ तेजसाप्यायितो विष्णोः पुरुषस्य महात्मनः  
भ्प्_०९।०६।०१६।२ प्रतीच्यां दिशि दैत्यानां न्यरुणत् त्रिदशैः पुरम्  
भ्प्_०९।०६।०१७।१ तैस्तस्य चाभूत् प्रधनं तुमुलं लोमहर्षणम्  
भ्प्_०९।०६।०१७।२ यमाय भल्लैरनयद्दैत्यान् अभिययुर्मृधे  
भ्प्_०९।०६।०१८।१ तस्येषुपाताभिमुखं युगान्ताग्निमिवोल्बणम्  
भ्प्_०९।०६।०१८।२ विसृज्य दुद्रुवुर्दैत्या हन्यमानाः स्वमालयम्  
भ्प्_०९।०६।०१९।१ जित्वा परं धनं सर्वं सस्त्रीकं वज्रपाणये  
भ्प्_०९।०६।०१९।२ प्रत्ययच्छत् स राजर्षिरिति नामभिराहृतः  
भ्प्_०९।०६।०२०।१ पुरञ्जयस्य पुत्रो ऽभूदनेनास्तत्सुतः पृथुः  
भ्प्_०९।०६।०२०।२ विश्वगन्धिस्ततश्चन्द्रो युवनाश्वस्तु तत्सुतः  
भ्प्_०९।०६।०२१।१ श्रावस्तस्तत्सुतो येन श्रावस्ती निर्ममे पुरी  
भ्प्_०९।०६।०२१।२ बृहदश्वस्तु श्रावस्तिस्ततः कुवलयाश्वकः  
भ्प्_०९।०६।०२२।१ यः प्रियार्थमुतङ्कस्य धुन्धुनामासुरं बली  
भ्प्_०९।०६।०२२।२ सुतानामेकविंशत्या सहस्रैरहनद्वृतः  
भ्प्_०९।०६।०२३।१ धुन्धुमार इति ख्यातस्तत्सुतास्ते च जज्वलुः  
भ्प्_०९।०६।०२३।२ धुन्धोर्मुखाग्निना सर्वे त्रय एवावशेषिताः  
भ्प्_०९।०६।०२४।१ दृढाश्वः कपिलाश्वश्च भद्राश्व इति भारत  
भ्प्_०९।०६।०२४।२ दृढाश्वपुत्रो हर्यश्वो निकुम्भस्तत्सुतः स्मृतः  
भ्प्_०९।०६।०२५।१ बहुलाश्वो निकुम्भस्य कृशाश्वो ऽथास्य सेनजित्  
भ्प्_०९।०६।०२५।२ युवनाश्वो ऽभवत् तस्य सो ऽनपत्यो वनं गतः  
भ्प्_०९।०६।०२६।१ भार्याशतेन निर्विण्ण ऋषयो ऽस्य कृपालवः  
भ्प्_०९।०६।०२६।२ इष्टिं स्म वर्तयां चक्रुरैन्द्रीं ते सुसमाहिताः  
भ्प्_०९।०६।०२७।१ राजा तद्यज्ञसदनं प्रविष्टो निशि तर्षितः  
भ्प्_०९।०६।०२७।२ दृष्ट्वा शयानान् विप्रांस्तान् पपौ मन्त्रजलं स्वयम्  
भ्प्_०९।०६।०२८।१ उत्थितास्ते निशम्याथ व्युदकं कलशं प्रभो  
भ्प्_०९।०६।०२८।२ पप्रच्छुः कस्य कर्मेदं पीतं पुंसवनं जलम्  
भ्प्_०९।०६।०२९।१ राज्ञा पीतं विदित्वा वै ईश्वरप्रहितेन ते  
भ्प्_०९।०६।०२९।२ ईश्वराय नमश्चक्रुरहो दैवबलं बलम्  
भ्प्_०९।०६।०३०।१ ततः काल उपावृत्ते कुक्षिं निर्भिद्य दक्षिणम्  
भ्प्_०९।०६।०३०।२ युवनाश्वस्य तनयश्चक्रवर्ती जजान ह  
भ्प्_०९।०६।०३१।१ कं धास्यति कुमारो ऽयं स्तन्ये रोरूयते भृशम्  
भ्प्_०९।०६।०३१।२ मां धाता वत्स मा रोदीरितीन्द्रो देशिनीमदात्  
भ्प्_०९।०६।०३२।१ न ममार पिता तस्य विप्रदेवप्रसादतः  
भ्प्_०९।०६।०३२।२ युवनाश्वो ऽथ तत्रैव तपसा सिद्धिमन्वगात्  
भ्प्_०९।०६।०३३।१ त्रसद्दस्युरितीन्द्रो ऽङ्ग विदधे नाम यस्य वै  
भ्प्_०९।०६।०३३।२ यस्मात् त्रसन्ति ह्युद्विग्ना दस्यवो रावणादयः  
भ्प्_०९।०६।०३४।१ यौवनाश्वो ऽथ मान्धाता चक्रवर्त्यवनीं प्रभुः  
भ्प्_०९।०६।०३४।२ सप्तद्वीपवतीमेकः शशासाच्युततेजसा  
भ्प्_०९।०६।०३५।१ ईजे च यज्ञं क्रतुभिरात्मविद्भूरिदक्षिणैः  
भ्प्_०९।०६।०३५।२ सर्वदेवमयं देवं सर्वात्मकमतीन्द्रियम्  
भ्प्_०९।०६।०३६।१ द्रव्यं मन्त्रो विधिर्यज्ञो यजमानस्तथर्त्विजः  
भ्प्_०९।०६।०३६।२ धर्मो देशश्च कालश्च सर्वमेतद्यदात्मकम्  
भ्प्_०९।०६।०३७।१ यावत् सूर्य उदेति स्म यावच् च प्रतितिष्ठति  
भ्प्_०९।०६।०३७।२ तत् सर्वं यौवनाश्वस्य मान्धातुः क्षेत्रमुच्यते  
भ्प्_०९।०६।०३८।१ शशबिन्दोर्दुहितरि बिन्दुमत्यामधान् नृपः  
भ्प्_०९।०६।०३८।२ पुरुकुत्समम्बरीषं मुचुकुन्दं च योगिनम्  
भ्प्_०९।०६।०३८।३ तेषां स्वसारः पञ्चाशत् सौभरिं वव्रिरे पतिम्  
भ्प्_०९।०६।०३९।१ यमुनान्तर्जले मग्नस्तप्यमानः परं तपः  
भ्प्_०९।०६।०३९।२ निर्वृतिं मीनराजस्य दृष्ट्वा मैथुनधर्मिणः  
भ्प्_०९।०६।०४०।१ जातस्पृहो नृपं विप्रः कन्यामेकामयाचत  
भ्प्_०९।०६।०४०।२ सो ऽप्याह गृह्यतां ब्रह्मन् कामं कन्या स्वयंवरे  
भ्प्_०९।०६।०४१।१ स विचिन्त्याप्रियं स्त्रीणां जरठो ऽहमसन्मतः  
भ्प्_०९।०६।०४१।२ वलीपलित एजत्क इत्यहं प्रत्युदाहृतः  
भ्प्_०९।०६।०४२।१ साधयिष्ये तथात्मानं सुरस्त्रीणामभीप्सितम्  
भ्प्_०९।०६।०४२।२ किं पुनर्मनुजेन्द्राणामिति व्यवसितः प्रभुः  
भ्प्_०९।०६।०४३।१ मुनिः प्रवेशितः क्षत्रा कन्यान्तःपुरमृद्धिमत्  
भ्प्_०९।०६।०४३।२ वृतः स राजकन्याभिरेकं पञ्चाशता वरः  
भ्प्_०९।०६।०४४।१ तासां कलिरभूद्भूयांस्तदर्थे ऽपोह्य सौहृदम्  
भ्प्_०९।०६।०४४।२ ममानुरूपो नायं व इति तद्गतचेतसाम्  
भ्प्_०९।०६।०४५।१ स बह्वृचस्ताभिरपारणीय तपःश्रियानर्घ्यपरिच्छदेषु  
भ्प्_०९।०६।०४५।२ गृहेषु नानोपवनामलाम्भः सरःसु सौगन्धिककाननेषु  
भ्प्_०९।०६।०४६।१ महार्हशय्यासनवस्त्रभूषण स्नानानुलेपाभ्यवहारमाल्यकैः  
भ्प्_०९।०६।०४६।२ स्वलङ्कृतस्त्रीपुरुषेषु नित्यदा रेमे ऽनुगायद्द्विजभृङ्गवन्दिषु  
भ्प्_०९।०६।०४७।१ यद्गार्हस्थ्यं तु संवीक्ष्य सप्तद्वीपवतीपतिः  
भ्प्_०९।०६।०४७।२ विस्मितः स्तम्भमजहात् सार्वभौमश्रियान्वितम्  
भ्प्_०९।०६।०४८।१ एवं गृहेष्व् अभिरतो विषयान् विविधैः सुखैः  
भ्प्_०९।०६।०४८।२ सेवमानो न चातुष्यदाज्यस्तोकैरिवानलः  
भ्प्_०९।०६।०४९।१ स कदाचिदुपासीन आत्मापह्नवमात्मनः  
भ्प्_०९।०६।०४९।२ ददर्श बह्वृचाचार्यो मीनसङ्गसमुत्थितम्  
भ्प्_०९।०६।०५०।१ अहो इमं पश्यत मे विनाशं तपस्विनः सच्चरितव्रतस्य  
भ्प्_०९।०६।०५०।२ अन्तर्जले वारिचरप्रसङ्गात् प्रच्यावितं ब्रह्म चिरं धृतं यत्  
भ्प्_०९।०६।०५१।१ सङ्गं त्यजेत मिथुनव्रतीनां मुमुक्षुः  
भ्प्_०९।०६।०५१।२ सर्वात्मना न विसृजेद्बहिरिन्द्रियाणि  
भ्प्_०९।०६।०५१।३ एकश्चरन् रहसि चित्तमनन्त ईशे  
भ्प्_०९।०६।०५१।४ युञ्जीत तद्व्रतिषु साधुषु चेत् प्रसङ्गः  
भ्प्_०९।०६।०५२।१ एकस्तपस्व्यहमथाम्भसि मत्स्यसङ्गात्  
भ्प्_०९।०६।०५२।२ पञ्चाशदासमुत पञ्चसहस्रसर्गः  
भ्प्_०९।०६।०५२।३ नान्तं व्रजाम्युभयकृत्यमनोरथानां  
भ्प्_०९।०६।०५२।४ मायागुणैर्हृतमतिर्विषये ऽर्थभावः  
भ्प्_०९।०६।०५३।१ एवं वसन् गृहे कालं विरक्तो न्यासमास्थितः  
भ्प्_०९।०६।०५३।२ वनं जगामानुययुस्तत्पत्न्यः पतिदेवताः  
भ्प्_०९।०६।०५४।१ तत्र तप्त्वा तपस्तीक्ष्णमात्मदर्शनमात्मवान्  
भ्प्_०९।०६।०५४।२ सहैवाग्निभिरात्मानं युयोज परमात्मनि  
भ्प्_०९।०६।०५५।१ ताः स्वपत्युर्महाराज निरीक्ष्याध्यात्मिकीं गतिम्  
भ्प्_०९।०६।०५५।२ अन्वीयुस्तत्प्रभावेण अग्निं शान्तमिवार्चिषः  
भ्प्_०९।०७।००१।० श्रीशुक उवाच  
भ्प्_०९।०७।००१।१ मान्धातुः पुत्रप्रवरो यो ऽम्बरीषः प्रकीर्तितः  
भ्प्_०९।०७।००१।२ पितामहेन प्रवृतो यौवनाश्वस्तु तत्सुतः  
भ्प्_०९।०७।००१।३ हारीतस्तस्य पुत्रो ऽभून् मान्धातृप्रवरा इमे  
भ्प्_०९।०७।००२।१ नर्मदा भ्रातृभिर्दत्ता पुरुकुत्साय योरगैः  
भ्प्_०९।०७।००२।२ तया रसातलं नीतो भुजगेन्द्रप्रयुक्तया  
भ्प्_०९।०७।००३।१ गन्धर्वान् अवधीत् तत्र वध्यान् वै विष्णुशक्तिधृक्  
भ्प्_०९।०७।००३।२ नागाल् लब्धवरः सर्पादभयं स्मरतामिदम्  
भ्प्_०९।०७।००४।१ त्रसद्दस्युः पौरुकुत्सो यो ऽनरण्यस्य देहकृत्  
भ्प्_०९।०७।००४।२ हर्यश्वस्तत्सुतस्तस्मात् प्रारुणो ऽथ त्रिबन्धनः  
भ्प्_०९।०७।००५।१ तस्य सत्यव्रतः पुत्रस्त्रिशङ्कुरिति विश्रुतः  
भ्प्_०९।०७।००५।२ प्राप्तश्चाण्डालतां शापाद्गुरोः कौशिकतेजसा  
भ्प्_०९।०७।००६।१ सशरीरो गतः स्वर्गमद्यापि दिवि दृश्यते  
भ्प्_०९।०७।००६।२ पातितो ऽवाक्शिरा देवैस्तेनैव स्तम्भितो बलात्  
भ्प्_०९।०७।००७।१ त्रैशङ्कवो हरिश्चन्द्रो विश्वामित्रवसिष्ठयोः  
भ्प्_०९।०७।००७।२ यन्निमित्तमभूद्युद्धं पक्षिणोर्बहुवार्षिकम्  
भ्प्_०९।०७।००८।१ सो ऽनपत्यो विषण्णात्मा नारदस्योपदेशतः  
भ्प्_०९।०७।००८।२ वरुणं शरणं यातः पुत्रो मे जायतां प्रभो  
भ्प्_०९।०७।००९।१ यदि वीरो महाराज तेनैव त्वां यजे इति  
भ्प्_०९।०७।००९।२ तथेति वरुणेनास्य पुत्रो जातस्तु रोहितः  
भ्प्_०९।०७।०१०।१ जातः सुतो ह्यनेनाङ्ग मां यजस्वेति सो ऽब्रवीत्  
भ्प्_०९।०७।०१०।२ यदा पशुर्निर्दशः स्यादथ मेध्यो भवेदिति  
भ्प्_०९।०७।०११।१ निर्दशे च स आगत्य यजस्वेत्याह सो ऽब्रवीत्  
भ्प्_०९।०७।०११।२ दन्ताः पशोर्यज् जायेरन्नथ मेध्यो भवेदिति  
भ्प्_०९।०७।०१२।१ दन्ता जाता यजस्वेति स प्रत्याहाथ सो ऽब्रवीत्  
भ्प्_०९।०७।०१२।२ यदा पतन्त्यस्य दन्ता अथ मेध्यो भवेदिति  
भ्प्_०९।०७।०१३।१ पशोर्निपतिता दन्ता यजस्वेत्याह सो ऽब्रवीत्  
भ्प्_०९।०७।०१३।२ यदा पशोः पुनर्दन्ता जायन्ते ऽथ पशुः शुचिः  
भ्प्_०९।०७।०१४।१ पुनर्जाता यजस्वेति स प्रत्याहाथ सो ऽब्रवीत्  
भ्प्_०९।०७।०१४।२ सान्नाहिको यदा राजन् राजन्यो ऽथ पशुः शुचिः  
भ्प्_०९।०७।०१५।१ इति पुत्रानुरागेण स्नेहयन्त्रितचेतसा  
भ्प्_०९।०७।०१५।२ कालं वञ्चयता तं तमुक्तो देवस्तमैक्षत  
भ्प्_०९।०७।०१६।१ रोहितस्तदभिज्ञाय पितुः कर्म चिकीर्षितम्  
भ्प्_०९।०७।०१६।२ प्राणप्रेप्सुर्धनुष्पाणिररण्यं प्रत्यपद्यत  
भ्प्_०९।०७।०१७।१ पितरं वरुणग्रस्तं श्रुत्वा जातमहोदरम्  
भ्प्_०९।०७।०१७।२ रोहितो ग्राममेयाय तमिन्द्रः प्रत्यषेधत  
भ्प्_०९।०७।०१८।१ भूमेः पर्यटनं पुण्यं तीर्थक्षेत्रनिषेवणैः  
भ्प्_०९।०७।०१८।२ रोहितायादिशच् छक्रः सो ऽप्यरण्ये ऽवसत् समाम्  
भ्प्_०९।०७।०१९।१ एवं द्वितीये तृतीये चतुर्थे पञ्चमे तथा  
भ्प्_०९।०७।०१९।२ अभ्येत्याभ्येत्य स्थविरो विप्रो भूत्वाह वृत्रहा  
भ्प्_०९।०७।०२०।१ षष्ठं संवत्सरं तत्र चरित्वा रोहितः पुरीम्  
भ्प्_०९।०७।०२०।२ उपव्रजन्नजीगर्तादक्रीणान् मध्यमं सुतम्  
भ्प्_०९।०७।०२१।१ शुनःशेफं पशुं पित्रे प्रदाय समवन्दत  
भ्प्_०९।०७।०२१।२ ततः पुरुषमेधेन हरिश्चन्द्रो महायशाः  
भ्प्_०९।०७।०२२।१ मुक्तोदरो ऽयजद्देवान् वरुणादीन् महत्कथः  
भ्प्_०९।०७।०२२।२ विश्वामित्रो ऽभवत् तस्मिन् होता चाध्वर्युरात्मवान्  
भ्प्_०९।०७।०२३।१ जमदग्निरभूद्ब्रह्मा वसिष्ठो ऽयास्यः सामगः  
भ्प्_०९।०७।०२३।२ तस्मै तुष्टो ददाव् इन्द्रः शातकौम्भमयं रथम्  
भ्प्_०९।०७।०२४।१ शुनःशेफस्य माहात्म्यमुपरिष्टात् प्रचक्ष्यते  
भ्प्_०९।०७।०२४।२ सत्यं सारं धृतिं दृष्ट्वा सभार्यस्य च भूपतेः  
भ्प्_०९।०७।०२५।१ विश्वामित्रो भृशं प्रीतो ददाव् अविहतां गतिम्  
भ्प्_०९।०७।०२५।२ मनः पृथिव्यां तामद्भिस्तेजसापो ऽनिलेन तत्  
भ्प्_०९।०७।०२६।१ खे वायुं धारयंस्तच् च भूतादौ तं महात्मनि  
भ्प्_०९।०७।०२६।२ तस्मिन् ज्ञानकलां ध्यात्वा तयाज्ञानं विनिर्दहन्  
भ्प्_०९।०७।०२७।१ हित्वा तां स्वेन भावेन निर्वाणसुखसंविदा  
भ्प्_०९।०७।०२७।२ अनिर्देश्याप्रतर्क्येण तस्थौ विध्वस्तबन्धनः  
भ्प्_०९।०८।००१।० श्रीशुक उवाच  
भ्प्_०९।०८।००१।१ हरितो रोहितसुतश्चम्पस्तस्माद्विनिर्मिता  
भ्प्_०९।०८।००१।२ चम्पापुरी सुदेवो ऽतो विजयो यस्य चात्मजः  
भ्प्_०९।०८।००२।१ भरुकस्तत्सुतस्तस्माद्वृकस्तस्यापि बाहुकः  
भ्प्_०९।०८।००२।२ सो ऽरिभिर्हृतभू राजा सभार्यो वनमाविशत्  
भ्प्_०९।०८।००३।१ वृद्धं तं पञ्चतां प्राप्तं महिष्यनुमरिष्यती  
भ्प्_०९।०८।००३।२ और्वेण जानतात्मानं प्रजावन्तं निवारिता  
भ्प्_०९।०८।००४।१ आज्ञायास्यै सपत्नीभिर्गरो दत्तो ऽन्धसा सह  
भ्प्_०९।०८।००४।२ सह तेनैव सञ्जातः सगराख्यो महायशाः  
भ्प्_०९।०८।००५।१ सगरश्चक्रवर्त्यासीत् सागरो यत्सुतैः कृतः  
भ्प्_०९।०८।००५।२ यस्तालजङ्घान् यवनाञ् छकान् हैहयबर्बरान्  
भ्प्_०९।०८।००६।१ नावधीद्गुरुवाक्येन चक्रे विकृतवेषिणः  
भ्प्_०९।०८।००६।२ मुण्डान् छ्मश्रुधरान् कांश्चिन् मुक्तकेशार्धमुण्डितान्  
भ्प्_०९।०८।००७।१ अनन्तर्वाससः कांश्चिदबहिर्वाससो ऽपरान्  
भ्प्_०९।०८।००७।२ सो ऽश्वमेधैरयजत सर्ववेदसुरात्मकम्  
भ्प्_०९।०८।००८।१ और्वोपदिष्टयोगेन हरिमात्मानमीश्वरम्  
भ्प्_०९।०८।००८।२ तस्योत्सृष्टं पशुं यज्ञे जहाराश्वं पुरन्दरः  
भ्प्_०९।०८।००९।१ सुमत्यास्तनया दृप्ताः पितुरादेशकारिणः  
भ्प्_०९।०८।००९।२ हयमन्वेषमाणास्ते समन्तान् न्यखनन् महीम्  
भ्प्_०९।०८।०१०।१ प्रागुदीच्यां दिशि हयं ददृशुः कपिलान्तिके  
भ्प्_०९।०८।०१०।२ एष वाजिहरश्चौर आस्ते मीलितलोचनः  
भ्प्_०९।०८।०११।१ हन्यतां हन्यतां पाप इति षष्टिसहस्रिणः  
भ्प्_०९।०८।०११।२ उदायुधा अभिययुरुन्मिमेष तदा मुनिः  
भ्प्_०९।०८।०१२।१ स्वशरीराग्निना तावन् महेन्द्रहृतचेतसः  
भ्प्_०९।०८।०१२।२ महद्व्यतिक्रमहता भस्मसादभवन् क्षणात्  
भ्प्_०९।०८।०१३।१ न साधुवादो मुनिकोपभर्जिता नृपेन्द्रपुत्रा इति सत्त्वधामनि  
भ्प्_०९।०८।०१३।२ कथं तमो रोषमयं विभाव्यते जगत्पवित्रात्मनि खे रजो भुवः  
भ्प्_०९।०८।०१४।१ यस्येरिता साङ्ख्यमयी दृढेह नौर् यया मुमुक्षुस्तरते दुरत्ययम्  
भ्प्_०९।०८।०१४।२ भवार्णवं मृत्युपथं विपश्चितः परात्मभूतस्य कथं पृथङ्मतिः  
भ्प्_०९।०८।०१५।१ यो ऽसमञ्जस इत्युक्तः स केशिन्या नृपात्मजः  
भ्प्_०९।०८।०१५।२ तस्य पुत्रो ऽंशुमान् नाम पितामहहिते रतः  
भ्प्_०९।०८।०१६।१ असमञ्जस आत्मानं दर्शयन्नसमञ्जसम्  
भ्प्_०९।०८।०१६।२ जातिस्मरः पुरा सङ्गाद्योगी योगाद्विचालितः  
भ्प्_०९।०८।०१७।१ आचरन् गर्हितं लोके ज्ञातीनां कर्म विप्रियम्  
भ्प्_०९।०८।०१७।२ सरय्वां क्रीडतो बालान् प्रास्यदुद्वेजयन् जनम्  
भ्प्_०९।०८।०१८।१ एवं वृत्तः परित्यक्तः पित्रा स्नेहमपोह्य वै  
भ्प्_०९।०८।०१८।२ योगैश्वर्येण बालांस्तान् दर्शयित्वा ततो ययौ  
भ्प्_०९।०८।०१९।१ अयोध्यावासिनः सर्वे बालकान् पुनरागतान्  
भ्प्_०९।०८।०१९।२ दृष्ट्वा विसिस्मिरे राजन् राजा चाप्यन्वतप्यत  
भ्प्_०९।०८।०२०।१ अंशुमांश्चोदितो राज्ञा तुरगान्वेषणे ययौ  
भ्प्_०९।०८।०२०।२ पितृव्यखातानुपथं भस्मान्ति ददृशे हयम्  
भ्प्_०९।०८।०२१।१ तत्रासीनं मुनिं वीक्ष्य कपिलाख्यमधोक्षजम्  
भ्प्_०९।०८।०२१।२ अस्तौत् समाहितमनाः प्राञ्जलिः प्रणतो महान्  
भ्प्_०९।०८।०२२।० अंशुमान् उवाच  
भ्प्_०९।०८।०२२।१ न पश्यति त्वां परमात्मनो ऽजनो न बुध्यते ऽद्यापि समाधियुक्तिभिः  
भ्प्_०९।०८।०२२।२ कुतो ऽपरे तस्य मनःशरीरधी विसर्गसृष्टा वयमप्रकाशाः  
भ्प्_०९।०८।०२३।१ ये देहभाजस्त्रिगुणप्रधाना गुणान् विपश्यन्त्युत वा तमश्च  
भ्प्_०९।०८।०२३।२ यन्मायया मोहितचेतसस्त्वां विदुः स्वसंस्थं न बहिःप्रकाशाः  
भ्प्_०९।०८।०२४।१ तं त्वां अहं ज्ञानघनं स्वभाव प्रध्वस्तमायागुणभेदमोहैः  
भ्प्_०९।०८।०२४।२ सनन्दनाद्यैर्मुनिभिर्विभाव्यं कथं विमूढः परिभावयामि  
भ्प्_०९।०८।०२५।१ प्रशान्त मायागुणकर्मलिङ्गम् अनामरूपं सदसद्विमुक्तम्  
भ्प्_०९।०८।०२५।२ ज्ञानोपदेशाय गृहीतदेहं नमामहे त्वां पुरुषं पुराणम्  
भ्प्_०९।०८।०२६।१ त्वन्मायारचिते लोके वस्तुबुद्ध्या गृहादिषु  
भ्प्_०९।०८।०२६।२ भ्रमन्ति कामलोभेर्ष्या मोहविभ्रान्तचेतसः  
भ्प्_०९।०८।०२७।१ अद्य नः सर्वभूतात्मन् कामकर्मेन्द्रियाशयः  
भ्प्_०९।०८।०२७।२ मोहपाशो दृढश्छिन्नो भगवंस्तव दर्शनात्  
भ्प्_०९।०८।०२८।० श्रीशुक उवाच  
भ्प्_०९।०८।०२८।१ इत्थं गीतानुभावस्तं भगवान् कपिलो मुनिः  
भ्प्_०९।०८।०२८।२ अंशुमन्तमुवाचेदमनुग्राह्य धिया नृप  
भ्प्_०९।०८।०२९।० श्रीभगवान् उवाच  
भ्प्_०९।०८।०२९।१ अश्वो ऽयं नीयतां वत्स पितामहपशुस्तव  
भ्प्_०९।०८।०२९।२ इमे च पितरो दग्धा गङ्गाम्भो ऽर्हन्ति नेतरत्  
भ्प्_०९।०८।०३०।१ तं परिक्रम्य शिरसा प्रसाद्य हयमानयत्  
भ्प्_०९।०८।०३०।२ सगरस्तेन पशुना यज्ञशेषं समापयत्  
भ्प्_०९।०८।०३१।१ राज्यमंशुमते न्यस्य निःस्पृहो मुक्तबन्धनः  
भ्प्_०९।०८।०३१।२ और्वोपदिष्टमार्गेण लेभे गतिमनुत्तमाम्  
भ्प्_०९।०९।००१।० श्रीशुक उवाच  
भ्प्_०९।०९।००१।१ अंशुमांश्च तपस्तेपे गङ्गानयनकाम्यया  
भ्प्_०९।०९।००१।२ कालं महान्तं नाशक्नोत् ततः कालेन संस्थितः  
भ्प्_०९।०९।००२।१ दिलीपस्तत्सुतस्तद्वदशक्तः कालमेयिवान्  
भ्प्_०९।०९।००२।२ भगीरथस्तस्य सुतस्तेपे स सुमहत् तपः  
भ्प्_०९।०९।००३।१ दर्शयामास तं देवी प्रसन्ना वरदास्मि ते  
भ्प्_०९।०९।००३।२ इत्युक्तः स्वमभिप्रायं शशंसावनतो नृपः  
भ्प्_०९।०९।००४।१ को ऽपि धारयिता वेगं पतन्त्या मे महीतले  
भ्प्_०९।०९।००४।२ अन्यथा भूतलं भित्त्वा नृप यास्ये रसातलम्  
भ्प्_०९।०९।००५।१ किं चाहं न भुवं यास्ये नरा मय्यामृजन्त्यघम्  
भ्प्_०९।०९।००५।२ मृजामि तदघं क्वाहं राजंस्तत्र विचिन्त्यताम्  
भ्प्_०९।०९।००६।० श्रीभगीरथ उवाच  
भ्प्_०९।०९।००६।१ साधवो न्यासिनः शान्ता ब्रह्मिष्ठा लोकपावनाः  
भ्प्_०९।०९।००६।२ हरन्त्यघं ते ऽङ्गसङ्गात् तेष्व् आस्ते ह्यघभिद्धरिः  
भ्प्_०९।०९।००७।१ धारयिष्यति ते वेगं रुद्रस्त्व् आत्मा शरीरिणाम्  
भ्प्_०९।०९।००७।२ यस्मिन्नोतमिदं प्रोतं विश्वं शाटीव तन्तुषु  
भ्प्_०९।०९।००८।१ इत्युक्त्वा स नृपो देवं तपसातोषयच् छिवम्  
भ्प्_०९।०९।००८।२ कालेनाल्पीयसा राजंस्तस्येशश्चाश्व् अतुष्यत  
भ्प्_०९।०९।००९।१ तथेति राज्ञाभिहितं सर्वलोकहितः शिवः  
भ्प्_०९।०९।००९।२ दधारावहितो गङ्गां पादपूतजलां हरेः  
भ्प्_०९।०९।०१०।१ भगीरथः स राजर्षिर्निन्ये भुवनपावनीम्  
भ्प्_०९।०९।०१०।२ यत्र स्वपित्-णां देहा भस्मीभूताः स्म शेरते  
भ्प्_०९।०९।०११।१ रथेन वायुवेगेन प्रयान्तमनुधावती  
भ्प्_०९।०९।०११।२ देशान् पुनन्ती निर्दग्धान् आसिञ्चत् सगरात्मजान्  
भ्प्_०९।०९।०१२।१ यज्जलस्पर्शमात्रेण ब्रह्मदण्डहता अपि  
भ्प्_०९।०९।०१२।२ सगरात्मजा दिवं जग्मुः केवलं देहभस्मभिः  
भ्प्_०९।०९।०१३।१ भस्मीभूताङ्गसङ्गेन स्वर्याताः सगरात्मजाः  
भ्प्_०९।०९।०१३।२ किं पुनः श्रद्धया देवीं सेवन्ते ये धृतव्रताः  
भ्प्_०९।०९।०१४।१ न ह्येतत् परमाश्चर्यं स्वर्धुन्या यदिहोदितम्  
भ्प्_०९।०९।०१४।२ अनन्तचरणाम्भोज प्रसूताया भवच्छिदः  
भ्प्_०९।०९।०१५।१ सन्निवेश्य मनो यस्मिञ् छ्रद्धया मुनयो ऽमलाः  
भ्प्_०९।०९।०१५।२ त्रैगुण्यं दुस्त्यजं हित्वा सद्यो यातास्तदात्मताम्  
भ्प्_०९।०९।०१६।१ श्रुतो भगीरथाज् जज्ञे तस्य नाभो ऽपरो ऽभवत्  
भ्प्_०९।०९।०१६।२ सिन्धुद्वीपस्ततस्तस्मादयुतायुस्ततो ऽभवत्  
भ्प्_०९।०९।०१७।१ ऋतूपर्णो नलसखो यो ऽश्वविद्यामयान् नलात्  
भ्प्_०९।०९।०१७।२ दत्त्वाक्षहृदयं चास्मै सर्वकामस्तु तत्सुतम्  
भ्प्_०९।०९।०१८।१ ततः सुदासस्तत्पुत्रो दमयन्तीपतिर्नृपः  
भ्प्_०९।०९।०१८।२ आहुर्मित्रसहं यं वै कल्माषाङ्घ्रिमुत क्वचित्  
भ्प्_०९।०९।०१८।३ वसिष्ठशापाद्रक्षो ऽभूदनपत्यः स्वकर्मणा  
भ्प्_०९।०९।०१९।० श्रीराजोवाच  
भ्प्_०९।०९।०१९।१ किं निमित्तो गुरोः शापः सौदासस्य महात्मनः  
भ्प्_०९।०९।०१९।२ एतद्वेदितुमिच्छामः कथ्यतां न रहो यदि  
भ्प्_०९।०९।०२०।० श्रीशुक उवाच  
भ्प्_०९।०९।०२०।१ सौदासो मृगयां किञ्चिच् चरन् रक्षो जघान ह  
भ्प्_०९।०९।०२०।२ मुमोच भ्रातरं सो ऽथ गतः प्रतिचिकीर्षया  
भ्प्_०९।०९।०२१।१ सञ्चिन्तयन्नघं राज्ञः सूदरूपधरो गृहे  
भ्प्_०९।०९।०२१।२ गुरवे भोक्तुकामाय पक्त्वा निन्ये नरामिषम्  
भ्प्_०९।०९।०२२।१ परिवेक्ष्यमाणं भगवान् विलोक्याभक्ष्यमञ्जसा  
भ्प्_०९।०९।०२२।२ राजानमशपत् क्रुद्धो रक्षो ह्येवं भविष्यसि  
भ्प्_०९।०९।०२३।१ रक्षःकृतं तद्विदित्वा चक्रे द्वादशवार्षिकम्  
भ्प्_०९।०९।०२३।२ सो ऽप्यपो ऽञ्जलिमादाय गुरुं शप्तुं समुद्यतः  
भ्प्_०९।०९।०२४।१ वारितो मदयन्त्यापो रुशतीः पादयोर्जहौ  
भ्प्_०९।०९।०२४।२ दिशः खमवनीं सर्वं पश्यन् जीवमयं नृपः  
भ्प्_०९।०९।०२५।१ राक्षसं भावमापन्नः पादे कल्माषतां गतः  
भ्प्_०९।०९।०२५।२ व्यवायकाले ददृशे वनौकोदम्पती द्विजौ  
भ्प्_०९।०९।०२६।१ क्षुधार्तो जगृहे विप्रं तत्पत्न्याहाकृतार्थवत्  
भ्प्_०९।०९।०२६।२ न भवान् राक्षसः साक्षादिक्ष्वाकूणां महारथः  
भ्प्_०९।०९।०२७।१ मदयन्त्याः पतिर्वीर नाधर्मं कर्तुमर्हसि  
भ्प्_०९।०९।०२७।२ देहि मे ऽपत्यकामाया अकृतार्थं पतिं द्विजम्  
भ्प्_०९।०९।०२८।१ देहो ऽयं मानुषो राजन् पुरुषस्याखिलार्थदः  
भ्प्_०९।०९।०२८।२ तस्मादस्य वधो वीर सर्वार्थवध उच्यते  
भ्प्_०९।०९।०२९।१ एष हि ब्राह्मणो विद्वांस्तपःशीलगुणान्वितः  
भ्प्_०९।०९।०२९।२ आरिराधयिषुर्ब्रह्म महापुरुषसञ्ज्ञितम्  
भ्प्_०९।०९।०२९।३ सर्वभूतात्मभावेन भूतेष्व् अन्तर्हितं गुणैः  
भ्प्_०९।०९।०३०।१ सो ऽयं ब्रह्मर्षिवर्यस्ते राजर्षिप्रवराद्विभो  
भ्प्_०९।०९।०३०।२ कथमर्हति धर्मज्ञ वधं पितुरिवात्मजः  
भ्प्_०९।०९।०३१।१ तस्य साधोरपापस्य भ्रूणस्य ब्रह्मवादिनः  
भ्प्_०९।०९।०३१।२ कथं वधं यथा बभ्रोर्मन्यते सन्मतो भवान्  
भ्प्_०९।०९।०३२।१ यद्ययं क्रियते भक्ष्यस्तर्हि मां खाद पूर्वतः  
भ्प्_०९।०९।०३२।२ न जीविष्ये विना येन क्षणं च मृतकं यथा  
भ्प्_०९।०९।०३३।१ एवं करुणभाषिण्या विलपन्त्या अनाथवत्  
भ्प्_०९।०९।०३३।२ व्याघ्रः पशुमिवाखादत् सौदासः शापमोहितः  
भ्प्_०९।०९।०३४।१ ब्राह्मणी वीक्ष्य दिधिषुं पुरुषादेन भक्षितम्  
भ्प्_०९।०९।०३४।२ शोचन्त्यात्मानमुर्वीशमशपत् कुपिता सती  
भ्प्_०९।०९।०३५।१ यस्मान् मे भक्षितः पाप कामार्तायाः पतिस्त्वया  
भ्प्_०९।०९।०३५।२ तवापि मृत्युराधानादकृतप्रज्ञ दर्शितः  
भ्प्_०९।०९।०३६।१ एवं मित्रसहं शप्त्वा पतिलोकपरायणा  
भ्प्_०९।०९।०३६।२ तदस्थीनि समिद्धे ऽग्नौ प्रास्य भर्तुर्गतिं गता  
भ्प्_०९।०९।०३७।१ विशापो द्वादशाब्दान्ते मैथुनाय समुद्यतः  
भ्प्_०९।०९।०३७।२ विज्ञाप्य ब्राह्मणीशापं महिष्या स निवारितः  
भ्प्_०९।०९।०३८।१ अत ऊर्ध्वं स तत्याज स्त्रीसुखं कर्मणाप्रजाः  
भ्प्_०९।०९।०३८।२ वसिष्ठस्तदनुज्ञातो मदयन्त्यां प्रजामधात्  
भ्प्_०९।०९।०३९।१ सा वै सप्त समा गर्भमबिभ्रन् न व्यजायत  
भ्प्_०९।०९।०३९।२ जघ्ने ऽश्मनोदरं तस्याः सो ऽश्मकस्तेन कथ्यते  
भ्प्_०९।०९।०४०।१ अश्मकाद्बालिको जज्ञे यः स्त्रीभिः परिरक्षितः  
भ्प्_०९।०९।०४०।२ नारीकवच इत्युक्तो निःक्षत्रे मूलको ऽभवत्  
भ्प्_०९।०९।०४१।१ ततो दशरथस्तस्मात् पुत्र ऐडविडिस्ततः  
भ्प्_०९।०९।०४१।२ राजा विश्वसहो यस्य खट्वाङ्गश्चक्रवर्त्यभूत्  
भ्प्_०९।०९।०४२।१ यो देवैरर्थितो दैत्यान् अवधीद्युधि दुर्जयः  
भ्प्_०९।०९।०४२।२ मुहूर्तमायुर्ज्ञात्वैत्य स्वपुरं सन्दधे मनः  
भ्प्_०९।०९।०४३।१ न मे ब्रह्मकुलात् प्राणाः कुलदैवान् न चात्मजाः  
भ्प्_०९।०९।०४३।२ न श्रियो न मही राज्यं न दाराश्चातिवल्लभाः  
भ्प्_०९।०९।०४४।१ न बाल्ये ऽपि मतिर्मह्यमधर्मे रमते क्वचित्  
भ्प्_०९।०९।०४४।२ नापश्यमुत्तमश्लोकादन्यत् किञ्चन वस्त्व् अहम्  
भ्प्_०९।०९।०४५।१ देवैः कामवरो दत्तो मह्यं त्रिभुवनेश्वरैः  
भ्प्_०९।०९।०४५।२ न वृणे तमहं कामं भूतभावनभावनः  
भ्प्_०९।०९।०४६।१ ये विक्षिप्तेन्द्रियधियो देवास्ते स्वहृदि स्थितम्  
भ्प्_०९।०९।०४६।२ न विन्दन्ति प्रियं शश्वदात्मानं किमुतापरे  
भ्प्_०९।०९।०४७।१ अथेशमायारचितेषु सङ्गं गुणेषु गन्धर्वपुरोपमेषु  
भ्प्_०९।०९।०४७।२ रूढं प्रकृत्यात्मनि विश्वकर्तुर् भावेन हित्वा तमहं प्रपद्ये  
भ्प्_०९।०९।०४८।१ इति व्यवसितो बुद्ध्या नारायणगृहीतया  
भ्प्_०९।०९।०४८।२ हित्वान्यभावमज्ञानं ततः स्वं भावमास्थितः  
भ्प्_०९।०९।०४९।१ यत् तद्ब्रह्म परं सूक्ष्ममशून्यं शून्यकल्पितम्  
भ्प्_०९।०९।०४९।२ भगवान् वासुदेवेति यं गृणन्ति हि सात्वताः  
भ्प्_०९।१०।००१।० श्रीशुक उवाच  
भ्प्_०९।१०।००१।१ खट्वाङ्गाद्दीर्घबाहुश्च रघुस्तस्मात् पृथुश्रवाः  
भ्प्_०९।१०।००१।२ अजस्ततो महाराजस्तस्माद्दशरथो ऽभवत्  
भ्प्_०९।१०।००२।१ तस्यापि भगवान् एष साक्षाद्ब्रह्ममयो हरिः  
भ्प्_०९।१०।००२।२ अंशांशेन चतुर्धागात् पुत्रत्वं प्रार्थितः सुरैः  
भ्प्_०९।१०।००२।३ रामलक्ष्मणभरत शत्रुघ्ना इति सञ्ज्ञया  
भ्प्_०९।१०।००३।१ तस्यानुचरितं राजन्नृषिभिस्तत्त्वदर्शिभिः  
भ्प्_०९।१०।००३।२ श्रुतं हि वर्णितं भूरि त्वया सीतापतेर्मुहुः  
भ्प्_०९।१०।००४।१ गुर्वर्थे त्यक्तराज्यो व्यचरदनुवनं पद्मपद्भ्यां प्रियायाः  
भ्प्_०९।१०।००४।२ पाणिस्पर्शाक्षमाभ्यां मृजितपथरुजो यो हरीन्द्रानुजाभ्याम्  
भ्प्_०९।१०।००४।३ वैरूप्याच् छूर्पणख्याः प्रियविरहरुषारोपितभ्रूविजृम्भ  
भ्प्_०९।१०।००४।४ त्रस्ताब्धिर्बद्धसेतुः खलदवदहनः कोसलेन्द्रो ऽवतान् नः  
भ्प्_०९।१०।००५।१ विश्वामित्राध्वरे येन मारीचाद्या निशाचराः  
भ्प्_०९।१०।००५।२ पश्यतो लक्ष्मणस्यैव हता नैरृतपुङ्गवाः  
भ्प्_०९।१०।००६।१ यो लोकवीरसमितौ धनुरैशमुग्रं  
भ्प्_०९।१०।००६।२ सीतास्वयंवरगृहे त्रिशतोपनीतम्  
भ्प्_०९।१०।००६।३ आदाय बालगजलील इवेक्षुयष्टिं  
भ्प्_०९।१०।००६।४ सज्ज्यीकृतं नृप विकृष्य बभञ्ज मध्ये  
भ्प्_०९।१०।००७।१ जित्वानुरूपगुणशीलवयो ऽङ्गरूपां  
भ्प्_०९।१०।००७।२ सीताभिधां श्रियमुरस्यभिलब्धमानाम्  
भ्प्_०९।१०।००७।३ मार्गे व्रजन् भृगुपतेर्व्यनयत् प्ररूढं  
भ्प्_०९।१०।००७।४ दर्पं महीमकृत यस्त्रिरराजबीजाम्  
भ्प्_०९।१०।००८।१ यः सत्यपाशपरिवीतपितुर्निदेशं  
भ्प्_०९।१०।००८।२ स्त्रैणस्य चापि शिरसा जगृहे सभार्यः  
भ्प्_०९।१०।००८।३ राज्यं श्रियं प्रणयिनः सुहृदो निवासं  
भ्प्_०९।१०।००८।४ त्यक्त्वा ययौ वनमसून् इव मुक्तसङ्गः  
भ्प्_०९।१०।००९।१ रक्षःस्वसुर्व्यकृत रूपमशुद्धबुद्धेस्  
भ्प्_०९।१०।००९।२ तस्याः खरत्रिशिरदूषणमुख्यबन्धून्  
भ्प्_०९।१०।००९।३ जघ्ने चतुर्दशसहस्रमपारणीय  
भ्प्_०९।१०।००९।४ कोदण्डपाणिरटमान उवास कृच्छ्रम्  
भ्प्_०९।१०।०१०।१ सीताकथाश्रवणदीपितहृच्छयेन  
भ्प्_०९।१०।०१०।२ सृष्टं विलोक्य नृपते दशकन्धरेण  
भ्प्_०९।१०।०१०।३ जघ्ने ऽद्भुतैणवपुषाश्रमतो ऽपकृष्टो  
भ्प्_०९।१०।०१०।४ मारीचमाशु विशिखेन यथा कमुग्रः  
भ्प्_०९।१०।०११।१ रक्षो ऽधमेन वृकवद्विपिने ऽसमक्षं  
भ्प्_०९।१०।०११।२ वैदेहराजदुहितर्यपयापितायाम्  
भ्प्_०९।१०।०११।३ भ्रात्रा वने कृपणवत् प्रियया वियुक्तः  
भ्प्_०९।१०।०११।४ स्त्रीसङ्गिनां गतिमिति प्रथयंश्चचार  
भ्प्_०९।१०।०१२।१ दग्ध्वात्मकृत्यहतकृत्यमहन् कबन्धं  
भ्प्_०९।१०।०१२।२ सख्यं विधाय कपिभिर्दयितागतिं तैः  
भ्प्_०९।१०।०१२।३ बुद्ध्वाथ वालिनि हते प्लवगेन्द्रसैन्यैर्  
भ्प्_०९।१०।०१२।४ वेलामगात् स मनुजो ऽजभवार्चिताङ्घ्रिः  
भ्प्_०९।१०।०१३।१ यद्रोषविभ्रमविवृत्तकटाक्षपात  
भ्प्_०९।१०।०१३।२ सम्भ्रान्तनक्रमकरो भयगीर्णघोषः  
भ्प्_०९।१०।०१३।३ सिन्धुः शिरस्यर्हणं परिगृह्य रूपी  
भ्प्_०९।१०।०१३।४ पादारविन्दमुपगम्य बभाष एतत्  
भ्प्_०९।१०।०१४।१ न त्वां वयं जडधियो नु विदाम भूमन्  
भ्प्_०९।१०।०१४।२ कूटस्थमादिपुरुषं जगतामधीशम्  
भ्प्_०९।१०।०१४।३ यत्सत्त्वतः सुरगणा रजसः प्रजेशा  
भ्प्_०९।१०।०१४।४ मन्योश्च भूतपतयः स भवान् गुणेशः  
भ्प्_०९।१०।०१५।१ कामं प्रयाहि जहि विश्रवसो ऽवमेहं  
भ्प्_०९।१०।०१५।२ त्रैलोक्यरावणमवाप्नुहि वीर पत्नीम्  
भ्प्_०९।१०।०१५।३ बध्नीहि सेतुमिह ते यशसो वितत्यै  
भ्प्_०९।१०।०१५।४ गायन्ति दिग्विजयिनो यमुपेत्य भूपाः  
भ्प्_०९।१०।०१६।१ बद्ध्वोदधौ रघुपतिर्विविधाद्रिकूटैः  
भ्प्_०९।१०।०१६।२ सेतुं कपीन्द्रकरकम्पितभूरुहाङ्गैः  
भ्प्_०९।१०।०१६।३ सुग्रीवनीलहनुमत्प्रमुखैरनीकैर्  
भ्प्_०९।१०।०१६।४ लङ्कां विभीषणदृशाविशदग्रदग्धाम्  
भ्प्_०९।१०।०१७।१ सा वानरेन्द्रबलरुद्धविहारकोष्ठ  
भ्प्_०९।१०।०१७।२ श्रीद्वारगोपुरसदोवलभीविटङ्का  
भ्प्_०९।१०।०१७।३ निर्भज्यमानधिषणध्वजहेमकुम्भ  
भ्प्_०९।१०।०१७।४ शृङ्गाटका गजकुलैर्ह्रदिनीव घूर्णा  
भ्प्_०९।१०।०१८।१ रक्षःपतिस्तदवलोक्य निकुम्भकुम्भ  
भ्प्_०९।१०।०१८।२ धूम्राक्षदुर्मुखसुरान्तकनरान्तकादीन्  
भ्प्_०९।१०।०१८।३ पुत्रं प्रहस्तमतिकायविकम्पनादीन्  
भ्प्_०९।१०।०१८।४ सर्वानुगान् समहिनोदथ कुम्भकर्णम्  
भ्प्_०९।१०।०१९।१ तां यातुधानपृतनामसिशूलचाप  
भ्प्_०९।१०।०१९।२ प्रासर्ष्टिशक्तिशरतोमरखड्गदुर्गाम्  
भ्प्_०९।१०।०१९।३ सुग्रीवलक्ष्मणमरुत्सुतगन्धमाद  
भ्प्_०९।१०।०१९।४ नीलाङ्गदर्क्षपनसादिभिरन्वितो ऽगात्  
भ्प्_०९।१०।०२०।१ ते ऽनीकपा रघुपतेरभिपत्य सर्वे  
भ्प्_०९।१०।०२०।२ द्वन्द्वं वरूथमिभपत्तिरथाश्वयोधैः  
भ्प्_०९।१०।०२०।३ जघ्नुर्द्रुमैर्गिरिगदेषुभिरङ्गदाद्याः  
भ्प्_०९।१०।०२०।४ सीताभिमर्षहतमङ्गलरावणेशान्  
भ्प्_०९।१०।०२१।१ रक्षःपतिः स्वबलनष्टिमवेक्ष्य रुष्ट  
भ्प्_०९।१०।०२१।२ आरुह्य यानकमथाभिससार रामम्  
भ्प्_०९।१०।०२१।३ स्वःस्यन्दने द्युमति मातलिनोपनीते  
भ्प्_०९।१०।०२१।४ विभ्राजमानमहनन् निशितैः क्षुरप्रैः  
भ्प्_०९।१०।०२२।१ रामस्तमाह पुरुषादपुरीष यन् नः  
भ्प्_०९।१०।०२२।२ कान्तासमक्षमसतापहृता श्ववत् ते  
भ्प्_०९।१०।०२२।३ त्यक्तत्रपस्य फलमद्य जुगुप्सितस्य  
भ्प्_०९।१०।०२२।४ यच्छामि काल इव कर्तुरलङ्घ्यवीर्यः  
भ्प्_०९।१०।०२३।१ एवं क्षिपन् धनुषि सन्धितमुत्ससर्ज  
भ्प्_०९।१०।०२३।२ बाणं स वज्रमिव तद्धृदयं बिभेद  
भ्प्_०९।१०।०२३।३ सो ऽसृग् वमन् दशमुखैर्न्यपतद्विमानाद्  
भ्प्_०९।१०।०२३।४ धाहेति जल्पति जने सुकृतीव रिक्तः  
भ्प्_०९।१०।०२४।१ ततो निष्क्रम्य लङ्काया यातुधान्यः सहस्रशः  
भ्प्_०९।१०।०२४।२ मन्दोदर्या समं तत्र प्ररुदन्त्य उपाद्रवन्  
भ्प्_०९।१०।०२५।१ स्वान् स्वान् बन्धून् परिष्वज्य लक्ष्मणेषुभिरर्दितान्  
भ्प्_०९।१०।०२५।२ रुरुदुः सुस्वरं दीना घ्नन्त्य आत्मानमात्मना  
भ्प्_०९।१०।०२६।१ हा हताः स्म वयं नाथ लोकरावण रावण  
भ्प्_०९।१०।०२६।२ कं यायाच् छरणं लङ्का त्वद्विहीना परार्दिता  
भ्प्_०९।१०।०२७।१ न वै वेद महाभाग भवान् कामवशं गतः  
भ्प्_०९।१०।०२७।२ तेजो ऽनुभावं सीताया येन नीतो दशामिमाम्  
भ्प्_०९।१०।०२८।१ कृतैषा विधवा लङ्का वयं च कुलनन्दन  
भ्प्_०९।१०।०२८।२ देहः कृतो ऽन्नं गृध्राणामात्मा नरकहेतवे  
भ्प्_०९।१०।०२९।० श्रीशुक उवाच  
भ्प्_०९।१०।०२९।१ स्वानां विभीषणश्चक्रे कोसलेन्द्रानुमोदितः  
भ्प्_०९।१०।०२९।२ पितृमेधविधानेन यदुक्तं साम्परायिकम्  
भ्प्_०९।१०।०३०।१ ततो ददर्श भगवान् अशोकवनिकाश्रमे  
भ्प्_०९।१०।०३०।२ क्षामां स्वविरहव्याधिं शिंशपामूलमाश्रिताम्  
भ्प्_०९।१०।०३१।१ रामः प्रियतमां भार्यां दीनां वीक्ष्यान्वकम्पत  
भ्प्_०९।१०।०३१।२ आत्मसन्दर्शनाह्लाद विकसन्मुखपङ्कजाम्  
भ्प्_०९।१०।०३२।१ आरोप्यारुरुहे यानं भ्रातृभ्यां हनुमद्युतः  
भ्प्_०९।१०।०३२।२ विभीषणाय भगवान् दत्त्वा रक्षोगणेशताम्  
भ्प्_०९।१०।०३३।१ लङ्कामायुश्च कल्पान्तं ययौ चीर्णव्रतः पुरीम्  
भ्प्_०९।१०।०३३।२ अवकीर्यमाणः सुकुसुमैर्लोकपालार्पितैः पथि  
भ्प्_०९।१०।०३४।१ उपगीयमानचरितः शतधृत्यादिभिर्मुदा  
भ्प्_०९।१०।०३४।२ गोमूत्रयावकं श्रुत्वा भ्रातरं वल्कलाम्बरम्  
भ्प्_०९।१०।०३५।१ महाकारुणिको ऽतप्यज् जटिलं स्थण्डिलेशयम्  
भ्प्_०९।१०।०३५।२ भरतः प्राप्तमाकर्ण्य पौरामात्यपुरोहितैः  
भ्प्_०९।१०।०३६।१ पादुके शिरसि न्यस्य रामं प्रत्युद्यतो ऽग्रजम्  
भ्प्_०९।१०।०३६।२ नन्दिग्रामात् स्वशिबिराद्गीतवादित्रनिःस्वनैः  
भ्प्_०९।१०।०३७।१ ब्रह्मघोषेण च मुहुः पठद्भिर्ब्रह्मवादिभिः  
भ्प्_०९।१०।०३७।२ स्वर्णकक्षपताकाभिर्हैमैश्चित्रध्वजै रथैः  
भ्प्_०९।१०।०३८।१ सदश्वै रुक्मसन्नाहैर्भटैः पुरटवर्मभिः  
भ्प्_०९।१०।०३८।२ श्रेणीभिर्वारमुख्याभिर्भृत्यैश्चैव पदानुगैः  
भ्प्_०९।१०।०३९।१ पारमेष्ठ्यान्युपादाय पण्यान्युच्चावचानि च  
भ्प्_०९।१०।०३९।२ पादयोर्न्यपतत् प्रेम्णा प्रक्लिन्नहृदयेक्षणः  
भ्प्_०९।१०।०४०।१ पादुके न्यस्य पुरतः प्राञ्जलिर्बाष्पलोचनः  
भ्प्_०९।१०।०४०।२ तमाश्लिष्य चिरं दोर्भ्यां स्नापयन् नेत्रजैर्जलैः  
भ्प्_०९।१०।०४१।१ रामो लक्ष्मणसीताभ्यां विप्रेभ्यो ये ऽर्हसत्तमाः  
भ्प्_०९।१०।०४१।२ तेभ्यः स्वयं नमश्चक्रे प्रजाभिश्च नमस्कृतः  
भ्प्_०९।१०।०४२।१ धुन्वन्त उत्तरासङ्गान् पतिं वीक्ष्य चिरागतम्  
भ्प्_०९।१०।०४२।२ उत्तराः कोसला माल्यैः किरन्तो ननृतुर्मुदा  
भ्प्_०९।१०।०४३।१ पादुके भरतो ऽगृह्णाच् चामरव्यजनोत्तमे  
भ्प्_०९।१०।०४३।२ विभीषणः ससुग्रीवः श्वेतच्छत्रं मरुत्सुतः  
भ्प्_०९।१०।०४४।१ धनुर्निषङ्गान् छत्रुघ्नः सीता तीर्थकमण्डलुम्  
भ्प्_०९।१०।०४४।२ अबिभ्रदङ्गदः खड्गं हैमं चर्मर्क्षराण् नृप  
भ्प्_०९।१०।०४५।१ पुष्पकस्थो नुतः स्त्रीभिः स्तूयमानश्च वन्दिभिः  
भ्प्_०९।१०।०४५।२ विरेजे भगवान् राजन् ग्रहैश्चन्द्र इवोदितः  
भ्प्_०९।१०।०४६।१ भ्रात्राभिनन्दितः सो ऽथ सोत्सवां प्राविशत् पुरीम्  
भ्प्_०९।१०।०४६।२ प्रविश्य राजभवनं गुरुपत्नीः स्वमातरम्  
भ्प्_०९।१०।०४७।१ गुरून् वयस्यावरजान् पूजितः प्रत्यपूजयत्  
भ्प्_०९।१०।०४७।२ वैदेही लक्ष्मणश्चैव यथावत् समुपेयतुः  
भ्प्_०९।१०।०४८।१ पुत्रान् स्वमातरस्तास्तु प्राणांस्तन्व इवोत्थिताः  
भ्प्_०९।१०।०४८।२ आरोप्याङ्के ऽभिषिञ्चन्त्यो बाष्पौघैर्विजहुः शुचः  
भ्प्_०९।१०।०४९।१ जटा निर्मुच्य विधिवत् कुलवृद्धैः समं गुरुः  
भ्प्_०९।१०।०४९।२ अभ्यषिञ्चद्यथैवेन्द्रं चतुःसिन्धुजलादिभिः  
भ्प्_०९।१०।०५०।१ एवं कृतशिरःस्नानः सुवासाः स्रग्व्यलङ्कृतः  
भ्प्_०९।१०।०५०।२ स्वलङ्कृतैः सुवासोभिर्भ्रातृभिर्भार्यया बभौ  
भ्प्_०९।१०।०५१।१ अग्रहीदासनं भ्रात्रा प्रणिपत्य प्रसादितः  
भ्प्_०९।१०।०५१।२ प्रजाः स्वधर्मनिरता वर्णाश्रमगुणान्विताः  
भ्प्_०९।१०।०५१।३ जुगोप पितृवद्रामो मेनिरे पितरं च तम्  
भ्प्_०९।१०।०५२।१ त्रेतायां वर्तमानायां कालः कृतसमो ऽभवत्  
भ्प्_०९।१०।०५२।२ रामे राजनि धर्मज्ञे सर्वभूतसुखावहे  
भ्प्_०९।१०।०५३।१ वनानि नद्यो गिरयो वर्षाणि द्वीपसिन्धवः  
भ्प्_०९।१०।०५३।२ सर्वे कामदुघा आसन् प्रजानां भरतर्षभ  
भ्प्_०९।१०।०५४।१ नाधिव्याधिजराग्लानि दुःखशोकभयक्लमाः  
भ्प्_०९।१०।०५४।२ मृत्युश्चानिच्छतां नासीद्रामे राजन्यधोक्षजे  
भ्प्_०९।१०।०५५।१ एकपत्नीव्रतधरो राजर्षिचरितः शुचिः  
भ्प्_०९।१०।०५५।२ स्वधर्मं गृहमेधीयं शिक्षयन् स्वयमाचरत्  
भ्प्_०९।१०।०५६।१ प्रेम्णानुवृत्त्या शीलेन प्रश्रयावनता सती  
भ्प्_०९।१०।०५६।२ भिया ह्रिया च भावज्ञा भर्तुः सीताहरन् मनः  
भ्प्_०९।११।००१।० श्रीशुक उवाच  
भ्प्_०९।११।००१।१ भगवान् आत्मनात्मानं राम उत्तमकल्पकैः  
भ्प्_०९।११।००१।२ सर्वदेवमयं देवमीजे ऽथाचार्यवान् मखैः  
भ्प्_०९।११।००२।१ होत्रे ऽददाद्दिशं प्राचीं ब्रह्मणे दक्षिणां प्रभुः  
भ्प्_०९।११।००२।२ अध्वर्यवे प्रतीचीं वा उत्तरां सामगाय सः  
भ्प्_०९।११।००३।१ आचार्याय ददौ शेषां यावती भूस्तदन्तरा  
भ्प्_०९।११।००३।२ अन्यमान इदं कृत्स्नं ब्राह्मणो ऽर्हति निःस्पृहः  
भ्प्_०९।११।००४।१ इत्ययं तदलङ्कार वासोभ्यामवशेषितः  
भ्प्_०९।११।००४।२ तथा राज्ञ्यपि वैदेही सौमङ्गल्यावशेषिता  
भ्प्_०९।११।००५।१ ते तु ब्राह्मणदेवस्य वात्सल्यं वीक्ष्य संस्तुतम्  
भ्प्_०९।११।००५।२ प्रीताः क्लिन्नधियस्तस्मै प्रत्यर्प्येदं बभाषिरे  
भ्प्_०९।११।००६।१ अप्रत्तं नस्त्वया किं नु भगवन् भुवनेश्वर  
भ्प्_०९।११।००६।२ यन् नो ऽन्तर्हृदयं विश्य तमो हंसि स्वरोचिषा  
भ्प्_०९।११।००७।१ नमो ब्रह्मण्यदेवाय रामायाकुण्ठमेधसे  
भ्प्_०९।११।००७।२ उत्तमश्लोकधुर्याय न्यस्तदण्डार्पिताङ्घ्रये  
भ्प्_०९।११।००८।१ कदाचिल् लोकजिज्ञासुर्गूढो रात्र्यामलक्षितः  
भ्प्_०९।११।००८।२ चरन् वाचो ऽशृणोद्रामो भार्यामुद्दिश्य कस्यचित्  
भ्प्_०९।११।००९।१ नाहं बिभर्मि त्वां दुष्टामसतीं परवेश्मगाम्  
भ्प्_०९।११।००९।२ स्त्रैणो हि बिभृयात् सीतां रामो नाहं भजे पुनः  
भ्प्_०९।११।०१०।१ इति लोकाद्बहुमुखाद्दुराराध्यादसंविदः  
भ्प्_०९।११।०१०।२ पत्या भीतेन सा त्यक्ता प्राप्ता प्राचेतसाश्रमम्  
भ्प्_०९।११।०११।१ अन्तर्वत्न्यागते काले यमौ सा सुषुवे सुतौ  
भ्प्_०९।११।०११।२ कुशो लव इति ख्यातौ तयोश्चक्रे क्रिया मुनिः  
भ्प्_०९।११।०१२।१ अङ्गदश्चित्रकेतुश्च लक्ष्मणस्यात्मजौ स्मृतौ  
भ्प्_०९।११।०१२।२ तक्षः पुष्कल इत्यास्तां भरतस्य महीपते  
भ्प्_०९।११।०१३।१ सुबाहुः श्रुतसेनश्च शत्रुघ्नस्य बभूवतुः  
भ्प्_०९।११।०१३।२ गन्धर्वान् कोटिशो जघ्ने भरतो विजये दिशाम्  
भ्प्_०९।११।०१४।१ तदीयं धनमानीय सर्वं राज्ञे न्यवेदयत्  
भ्प्_०९।११।०१४।२ शत्रुघ्नश्च मधोः पुत्रं लवणं नाम राक्षसम्  
भ्प्_०९।११।०१४।३ हत्वा मधुवने चक्रे मथुरां नाम वै पुरीम्  
भ्प्_०९।११।०१५।१ मुनौ निक्षिप्य तनयौ सीता भर्त्रा विवासिता  
भ्प्_०९।११।०१५।२ ध्यायन्ती रामचरणौ विवरं प्रविवेश ह  
भ्प्_०९।११।०१६।१ तच् छ्रुत्वा भगवान् रामो रुन्धन्नपि धिया शुचः  
भ्प्_०९।११।०१६।२ स्मरंस्तस्या गुणांस्तांस्तान् नाशक्नोद्रोद्धुमीश्वरः  
भ्प्_०९।११।०१७।१ स्त्रीपुम्प्रसङ्ग एतादृक् सर्वत्र त्रासमावहः  
भ्प्_०९।११।०१७।२ अपीश्वराणां किमुत ग्राम्यस्य गृहचेतसः  
भ्प्_०९।११।०१८।१ तत ऊर्ध्वं ब्रह्मचर्यं धार्यन्नजुहोत् प्रभुः  
भ्प्_०९।११।०१८।२ त्रयोदशाब्दसाहस्रमग्निहोत्रमखण्डितम्  
भ्प्_०९।११।०१९।१ स्मरतां हृदि विन्यस्य विद्धं दण्डककण्टकैः  
भ्प्_०९।११।०१९।२ स्वपादपल्लवं राम आत्मज्योतिरगात् ततः  
भ्प्_०९।११।०२०।१ नेदं यशो रघुपतेः सुरयाच्ञयात्त  
भ्प्_०९।११।०२०।२ लीलातनोरधिकसाम्यविमुक्तधाम्नः  
भ्प्_०९।१०।०२०।३ रक्षोवधो जलधिबन्धनमस्त्रपूगैः  
भ्प्_०९।१०।०२०।४ किं तस्य शत्रुहनने कपयः सहायाः  
भ्प्_०९।११।०२१।१ यस्यामलं नृपसदःसु यशो ऽधुनापि  
भ्प्_०९।११।०२१।२ गायन्त्यघघ्नमृषयो दिगिभेन्द्रपट्टम्  
भ्प्_०९।११।०२१।३ तं नाकपालवसुपालकिरीटजुष्ट  
भ्प्_०९।११।०२१।४ पादाम्बुजं रघुपतिं शरणं प्रपद्ये  
भ्प्_०९।११।०२२।१ स यैः स्पृष्टो ऽभिदृष्टो वा संविष्टो ऽनुगतो ऽपि वा  
भ्प्_०९।११।०२२।२ कोसलास्ते ययुः स्थानं यत्र गच्छन्ति योगिनः  
भ्प्_०९।११।०२३।१ पुरुषो रामचरितं श्रवणैरुपधारयन्  
भ्प्_०९।११।०२३।२ आनृशंस्यपरो राजन् कर्मबन्धैर्विमुच्यते  
भ्प्_०९।११।०२४।० श्रीराजोवाच  
भ्प्_०९।११।०२४।१ कथं स भगवान् रामो भ्रात्-न् वा स्वयमात्मनः  
भ्प्_०९।११।०२४।२ तस्मिन् वा ते ऽन्ववर्तन्त प्रजाः पौराश्च ईश्वरे  
भ्प्_०९।११।०२५।० श्रीबादरायणिरुवाच  
भ्प्_०९।११।०२५।१ अथादिशद्दिग्विजये भ्रात्-ंस्त्रिभुवनेश्वरः  
भ्प्_०९।११।०२५।२ आत्मानं दर्शयन् स्वानां पुरीमैक्षत सानुगः  
भ्प्_०९।११।०२६।१ आसिक्तमार्गां गन्धोदैः करिणां मदशीकरैः  
भ्प्_०९।११।०२६।२ स्वामिनं प्राप्तमालोक्य मत्तां वा सुतरामिव  
भ्प्_०९।११।०२७।१ प्रासादगोपुरसभा चैत्यदेवगृहादिषु  
भ्प्_०९।११।०२७।२ विन्यस्तहेमकलशैः पताकाभिश्च मण्डिताम्  
भ्प्_०९।११।०२८।१ पूगैः सवृन्तै रम्भाभिः पट्टिकाभिः सुवाससाम्  
भ्प्_०९।११।०२८।२ आदर्शैरंशुकैः स्रग्भिः कृतकौतुकतोरणाम्  
भ्प्_०९।११।०२९।१ तमुपेयुस्तत्र तत्र पौरा अर्हणपाणयः  
भ्प्_०९।११।०२९।२ आशिषो युयुजुर्देव पाहीमां प्राक् त्वयोद्धृताम्  
भ्प्_०९।११।०३०।१ ततः प्रजा वीक्ष्य पतिं चिरागतं दिदृक्षयोत्सृष्टगृहाः स्त्रियो नराः  
भ्प्_०९।११।०३०।२ आरुह्य हर्म्याण्यरविन्दलोचनम् अतृप्तनेत्राः कुसुमैरवाकिरन्  
भ्प्_०९।११।०३१।१ अथ प्रविष्टः स्वगृहं जुष्टं स्वैः पूर्वराजभिः  
भ्प्_०९।११।०३१।२ अनन्ताखिलकोषाढ्यमनर्घ्योरुपरिच्छदम्  
भ्प्_०९।११।०३२।१ विद्रुमोदुम्बरद्वारैर्वैदूर्यस्तम्भपङ्क्तिभिः  
भ्प्_०९।११।०३२।२ स्थलैर्मारकतैः स्वच्छैर्भ्राजत्स्फटिकभित्तिभिः  
भ्प्_०९।११।०३३।१ चित्रस्रग्भिः पट्टिकाभिर्वासोमणिगणांशुकैः  
भ्प्_०९।११।०३३।२ मुक्ताफलैश्चिदुल्लासैः कान्तकामोपपत्तिभिः  
भ्प्_०९।११।०३४।१ धूपदीपैः सुरभिभिर्मण्डितं पुष्पमण्डनैः  
भ्प्_०९।११।०३४।२ स्त्रीपुम्भिः सुरसङ्काशैर्जुष्टं भूषणभूषणैः  
भ्प्_०९।११।०३५।१ तस्मिन् स भगवान् रामः स्निग्धया प्रिययेष्टया  
भ्प्_०९।११।०३५।२ रेमे स्वारामधीराणामृषभः सीतया किल  
भ्प्_०९।११।०३६।१ बुभुजे च यथाकालं कामान् धर्ममपीडयन्  
भ्प्_०९।११।०३६।२ वर्षपूगान् बहून् नॄणामभिध्याताङ्घ्रिपल्लवः  
भ्प्_०९।१२।००१।० श्रीशुक उवाच  
भ्प्_०९।१२।००१।१ कुशस्य चातिथिस्तस्मान् निषधस्तत्सुतो नभः  
भ्प्_०९।१२।००१।२ पुण्डरीको ऽथ तत्पुत्रः क्षेमधन्वाभवत् ततः  
भ्प्_०९।१२।००२।१ देवानीकस्ततो ऽनीहः पारियात्रो ऽथ तत्सुतः  
भ्प्_०९।१२।००२।२ ततो बलस्थलस्तस्माद्वज्रनाभो ऽर्कसम्भवः  
भ्प्_०९।१२।००३।१ सगणस्तत्सुतस्तस्माद्विधृतिश्चाभवत् सुतः  
भ्प्_०९।१२।००३।२ ततो हिरण्यनाभो ऽभूद्योगाचार्यस्तु जैमिनेः  
भ्प्_०९।१२।००४।१ शिष्यः कौशल्य आध्यात्मं याज्ञवल्क्यो ऽध्यगाद्यतः  
भ्प्_०९।१२।००४।२ योगं महोदयमृषिर्हृदयग्रन्थिभेदकम्  
भ्प्_०९।१२।००५।१ पुष्पो हिरण्यनाभस्य ध्रुवसन्धिस्ततो ऽभवत्  
भ्प्_०९।१२।००५।२ सुदर्शनो ऽथाग्निवर्णः शीघ्रस्तस्य मरुः सुतः  
भ्प्_०९।१२।००६।१ सो ऽसाव् आस्ते योगसिद्धः कलापग्राममास्थितः  
भ्प्_०९।१२।००६।२ कलेरन्ते सूर्यवंशं नष्टं भावयिता पुनः  
भ्प्_०९।१२।००७।१ तस्मात् प्रसुश्रुतस्तस्य सन्धिस्तस्याप्यमर्षणः  
भ्प्_०९।१२।००७।२ महस्वांस्तत्सुतस्तस्माद्विश्वबाहुरजायत  
भ्प्_०९।१२।००८।१ ततः प्रसेनजित् तस्मात् तक्षको भविता पुनः  
भ्प्_०९।१२।००८।२ ततो बृहद्बलो यस्तु पित्रा ते समरे हतः  
भ्प्_०९।१२।००९।१ एते हीक्ष्वाकुभूपाला अतीताः शृण्व् अनागतान्  
भ्प्_०९।१२।००९।२ बृहद्बलस्य भविता पुत्रो नाम्ना बृहद्रणः  
भ्प्_०९।१२।०१०।१ ऊरुक्रियः सुतस्तस्य वत्सवृद्धो भविष्यति  
भ्प्_०९।१२।०१०।२ प्रतिव्योमस्ततो भानुर्दिवाको वाहिनीपतिः  
भ्प्_०९।१२।०११।१ सहदेवस्ततो वीरो बृहदश्वो ऽथ भानुमान्  
भ्प्_०९।१२।०११।२ प्रतीकाश्वो भानुमतः सुप्रतीको ऽथ तत्सुतः  
भ्प्_०९।१२।०१२।१ भविता मरुदेवो ऽथ सुनक्षत्रो ऽथ पुष्करः  
भ्प्_०९।१२।०१२।२ तस्यान्तरिक्षस्तत्पुत्रः सुतपास्तदमित्रजित्  
भ्प्_०९।१२।०१३।१ बृहद्राजस्तु तस्यापि बर्हिस्तस्मात् कृतञ्जयः  
भ्प्_०९।१२।०१३।२ रणञ्जयस्तस्य सुतः सञ्जयो भविता ततः  
भ्प्_०९।१२।०१४।१ तस्माच् छाक्यो ऽथ शुद्धोदो लाङ्गलस्तत्सुतः स्मृतः  
भ्प्_०९।१२।०१४।२ ततः प्रसेनजित् तस्मात् क्षुद्रको भविता ततः  
भ्प्_०९।१२।०१५।१ रणको भविता तस्मात् सुरथस्तनयस्ततः  
भ्प्_०९।१२।०१५।२ सुमित्रो नाम निष्ठान्त एते बार्हद्बलान्वयाः  
भ्प्_०९।१२।०१६।१ इक्ष्वाकूणामयं वंशः सुमित्रान्तो भविष्यति  
भ्प्_०९।१२।०१६।२ यतस्तं प्राप्य राजानं संस्थां प्राप्स्यति वै कलौ  
भ्प्_०९।१३।००१।० श्रीशुक उवाच  
भ्प्_०९।१३।००१।१ निमिरिक्ष्वाकुतनयो वसिष्ठमवृतर्त्विजम्  
भ्प्_०९।१३।००१।२ आरभ्य सत्रं सो ऽप्याह शक्रेण प्राग् वृतो ऽस्मि भोः  
भ्प्_०९।१३।००२।१ तं निर्वर्त्यागमिष्यामि तावन् मां प्रतिपालय  
भ्प्_०९।१३।००२।२ तूष्णीमासीद्गृहपतिः सो ऽपीन्द्रस्याकरोन् मखम्  
भ्प्_०९।१३।००३।१ निमित्तश्चलमिदं विद्वान् सत्रमारभतामात्मवान्  
भ्प्_०९।१३।००३।२ ऋत्विग्भिरपरैस्तावन् नागमद्यावता गुरुः  
भ्प्_०९।१३।००४।१ शिष्यव्यतिक्रमं वीक्ष्य तं निर्वर्त्यागतो गुरुः  
भ्प्_०९।१३।००४।२ अशपत् पतताद्देहो निमेः पण्डितमानिनः  
भ्प्_०९।१३।००५।१ निमिः प्रतिददौ शापं गुरवे ऽधर्मवर्तिने  
भ्प्_०९।१३।००५।२ तवापि पतताद्देहो लोभाद्धर्ममजानतः  
भ्प्_०९।१३।००६।१ इत्युत्ससर्ज स्वं देहं निमिरध्यात्मकोविदः  
भ्प्_०९।१३।००६।२ मित्रावरुणयोर्जज्ञे उर्वश्यां प्रपितामहः  
भ्प्_०९।१३।००७।१ गन्धवस्तुषु तद्देहं निधाय मुनिसत्तमाः  
भ्प्_०९।१३।००७।२ समाप्ते सत्रयागे च देवान् ऊचुः समागतान्  
भ्प्_०९।१३।००८।१ राज्ञो जीवतु देहो ऽयं प्रसन्नाः प्रभवो यदि  
भ्प्_०९।१३।००८।२ तथेत्युक्ते निमिः प्राह मा भून् मे देहबन्धनम्  
भ्प्_०९।१३।००९।१ यस्य योगं न वाञ्छन्ति वियोगभयकातराः  
भ्प्_०९।१३।००९।२ भजन्ति चरणाम्भोजं मुनयो हरिमेधसः  
भ्प्_०९।१३।०१०।१ देहं नावरुरुत्से ऽहं दुःखशोकभयावहम्  
भ्प्_०९।१३।०१०।२ सर्वत्रास्य यतो मृत्युर्मत्स्यानामुदके यथा  
भ्प्_०९।१३।०११।० देवा ऊचुः  
भ्प्_०९।१३।०११।१ विदेह उष्यतां कामं लोचनेषु शरीरिणाम्  
भ्प्_०९।१३।०११।२ उन्मेषणनिमेषाभ्यां लक्षितो ऽध्यात्मसंस्थितः  
भ्प्_०९।१३।०१२।१ अराजकभयं न्-णां मन्यमाना महर्षयः  
भ्प्_०९।१३।०१२।२ देहं ममन्थुः स्म निमेः कुमारः समजायत  
भ्प्_०९।१३।०१३।१ जन्मना जनकः सो ऽभूद्वैदेहस्तु विदेहजः  
भ्प्_०९।१३।०१३।२ मिथिलो मथनाज् जातो मिथिला येन निर्मिता  
भ्प्_०९।१३।०१४।१ तस्मादुदावसुस्तस्य पुत्रो ऽभून् नन्दिवर्धनः  
भ्प्_०९।१३।०१४।२ ततः सुकेतुस्तस्यापि देवरातो महीपते  
भ्प्_०९।१३।०१५।१ तस्माद्बृहद्रथस्तस्य महावीर्यः सुधृत्पिता  
भ्प्_०९।१३।०१५।२ सुधृतेर्धृष्टकेतुर्वै हर्यश्वो ऽथ मरुस्ततः  
भ्प्_०९।१३।०१६।१ मरोः प्रतीपकस्तस्माज् जातः कृतरथो यतः  
भ्प्_०९।१३।०१६।२ देवमीढस्तस्य पुत्रो विश्रुतो ऽथ महाधृतिः  
भ्प्_०९।१३।०१७।१ कृतिरातस्ततस्तस्मान् महारोमा च तत्सुतः  
भ्प्_०९।१३।०१७।२ स्वर्णरोमा सुतस्तस्य ह्रस्वरोमा व्यजायत  
भ्प्_०९।१३।०१८।१ ततः शीरध्वजो जज्ञे यज्ञार्थं कर्षतो महीम्  
भ्प्_०९।१३।०१८।२ सीता शीराग्रतो जाता तस्मात् शीरध्वजः स्मृतः  
भ्प्_०९।१३।०१९।१ कुशध्वजस्तस्य पुत्रस्ततो धर्मध्वजो नृपः  
भ्प्_०९।१३।०१९।२ धर्मध्वजस्य द्वौ पुत्रौ कृतध्वजमितध्वजौ  
भ्प्_०९।१३।०२०।१ कृतध्वजात् केशिध्वजः खाण्डिक्यस्तु मितध्वजात्  
भ्प्_०९।१३।०२०।२ कृतध्वजसुतो राजन्नात्मविद्याविशारदः  
भ्प्_०९।१३।०२१।१ खाण्डिक्यः कर्मतत्त्वज्ञो भीतः केशिध्वजाद्द्रुतः  
भ्प्_०९।१३।०२१।२ भानुमांस्तस्य पुत्रो ऽभूच् छतद्युम्नस्तु तत्सुतः  
भ्प्_०९।१३।०२२।१ शुचिस्तु तनयस्तस्मात् सनद्वाजः सुतो ऽभवत्  
भ्प्_०९।१३।०२२।२ ऊर्जकेतुः सनद्वाजादजो ऽथ पुरुजित् सुतः  
भ्प्_०९।१३।०२३।१ अरिष्टनेमिस्तस्यापि श्रुतायुस्तत् सुपार्श्वकः  
भ्प्_०९।१३।०२३।२ ततश्चित्ररथो यस्य क्षेमाधिर्मिथिलाधिपः  
भ्प्_०९।१३।०२४।१ तस्मात् समरथस्तस्य सुतः सत्यरथस्ततः  
भ्प्_०९।१३।०२४।२ आसीदुपगुरुस्तस्मादुपगुप्तो ऽग्निसम्भवः  
भ्प्_०९।१३।०२५।१ वस्वनन्तो ऽथ तत्पुत्रो युयुधो यत् सुभाषणः  
भ्प्_०९।१३।०२५।२ श्रुतस्ततो जयस्तस्माद्विजयो ऽस्मादृतः सुतः  
भ्प्_०९।१३।०२६।१ शुनकस्तत्सुतो जज्ञे वीतहव्यो धृतिस्ततः  
भ्प्_०९।१३।०२६।२ बहुलाश्वो धृतेस्तस्य कृतिरस्य महावशी  
भ्प्_०९।१३।०२७।१ एते वै मैथिला राजन्नात्मविद्याविशारदाः  
भ्प्_०९।१३।०२७।२ योगेश्वरप्रसादेन द्वन्द्वैर्मुक्ता गृहेष्व् अपि  
भ्प्_०९।१४।००१।० श्रीशुक उवाच  
भ्प्_०९।१४।००१।१ अथातः श्रूयतां राजन् वंशः सोमस्य पावनः  
भ्प्_०९।१४।००१।२ यस्मिन्नैलादयो भूपाः कीर्त्यन्ते पुण्यकीर्तयः  
भ्प्_०९।१४।००२।१ सहस्रशिरसः पुंसो नाभिह्रदसरोरुहात्  
भ्प्_०९।१४।००२।२ जातस्यासीत् सुतो धातुरत्रिः पितृसमो गुणैः  
भ्प्_०९।१४।००३।१ तस्य दृग्भ्यो ऽभवत् पुत्रः सोमो ऽमृतमयः किल  
भ्प्_०९।१४।००३।२ विप्रौषध्युडुगणानां ब्रह्मणा कल्पितः पतिः  
भ्प्_०९।१४।००४।१ सो ऽयजद्राजसूयेन विजित्य भुवनत्रयम्  
भ्प्_०९।१४।००४।२ पत्नीं बृहस्पतेर्दर्पात् तारां नामाहरद्बलात्  
भ्प्_०९।१४।००५।१ यदा स देवगुरुणा याचितो ऽभीक्ष्णशो मदात्  
भ्प्_०९।१४।००५।२ नात्यजत् तत्कृते जज्ञे सुरदानवविग्रहः  
भ्प्_०९।१४।००६।१ शुक्रो बृहस्पतेर्द्वेषादग्रहीत् सासुरोडुपम्  
भ्प्_०९।१४।००६।२ हरो गुरुसुतं स्नेहात् सर्वभूतगणावृतः  
भ्प्_०९।१४।००७।१ सर्वदेवगणोपेतो महेन्द्रो गुरुमन्वयात्  
भ्प्_०९।१४।००७।२ सुरासुरविनाशो ऽभूत् समरस्तारकामयः  
भ्प्_०९।१४।००८।१ निवेदितो ऽथाङ्गिरसा सोमं निर्भर्त्स्य विश्वकृत्  
भ्प्_०९।१४।००८।२ तारां स्वभर्त्रे प्रायच्छदन्तर्वत्नीमवैत् पतिः  
भ्प्_०९।१४।००९।१ त्यज त्यजाशु दुष्प्रज्ञे मत्क्षेत्रादाहितं परैः  
भ्प्_०९।१४।००९।२ नाहं त्वां भस्मसात् कुर्यां स्त्रियं सान्तानिके ऽसति  
भ्प्_०९।१४।०१०।१ तत्याज व्रीडिता तारा कुमारं कनकप्रभम्  
भ्प्_०९।१४।०१०।२ स्पृहामाङ्गिरसश्चक्रे कुमारे सोम एव च  
भ्प्_०९।१४।०११।१ ममायं न तवेत्युच्चैस्तस्मिन् विवदमानयोः  
भ्प्_०९।१४।०११।२ पप्रच्छुरृषयो देवा नैवोचे व्रीडिता तु सा  
भ्प्_०९।१४।०१२।१ कुमारो मातरं प्राह कुपितो ऽलीकलज्जया  
भ्प्_०९।१४।०१२।२ किं न वचस्यसद्वृत्ते आत्मावद्यं वदाशु मे  
भ्प्_०९।१४।०१३।१ ब्रह्मा तां रह आहूय समप्राक्षीच् च सान्त्वयन्  
भ्प्_०९।१४।०१३।२ सोमस्येत्याह शनकैः सोमस्तं तावदग्रहीत्  
भ्प्_०९।१४।०१४।१ तस्यात्मयोनिरकृत बुध इत्यभिधां नृप  
भ्प्_०९।१४।०१४।२ बुद्ध्या गम्भीरया येन पुत्रेणापोडुराण् मुदम्  
भ्प्_०९।१४।०१५।१ ततः पुरूरवा जज्ञे इलायां य उदाहृतः  
भ्प्_०९।१४।०१५।२ तस्य रूपगुणौदार्य शीलद्रविणविक्रमान्  
भ्प्_०९।१४।०१६।१ श्रुत्वोर्वशीन्द्रभवने गीयमानान् सुरर्षिणा  
भ्प्_०९।१४।०१६।२ तदन्तिकमुपेयाय देवी स्मरशरार्दिता  
भ्प्_०९।१४।०१७।१ मित्रावरुणयोः शापादापन्ना नरलोकताम्  
भ्प्_०९।१४।०१७।२ निशम्य पुरुषश्रेष्ठं कन्दर्पमिव रूपिणम्  
भ्प्_०९।१४।०१७।३ धृतिं विष्टभ्य ललना उपतस्थे तदन्तिके  
भ्प्_०९।१४।०१८।१ स तां विलोक्य नृपतिर्हर्षेणोत्फुल्ललोचनः  
भ्प्_०९।१४।०१८।२ उवाच श्लक्ष्णया वाचा देवीं हृष्टतनूरुहः  
भ्प्_०९।१४।०१९।० श्रीराजोवाच  
भ्प्_०९।१४।०१९।१ स्वागतं ते वरारोहे आस्यतां करवाम किम्  
भ्प्_०९।१४।०१९।२ संरमस्व मया साकं रतिर्नौ शाश्वतीः समाः  
भ्प्_०९।१४।०२०।० उर्वश्युवाच  
भ्प्_०९।१४।०२०।१ कस्यास्त्वयि न सज्जेत मनो दृष्टिश्च सुन्दर  
भ्प्_०९।१४।०२०।२ यदङ्गान्तरमासाद्य च्यवते ह रिरंसया  
भ्प्_०९।१४।०२१।१ एताव् उरणकौ राजन् न्यासौ रक्षस्व मानद  
भ्प्_०९।१४।०२१।२ संरंस्ये भवता साकं श्लाघ्यः स्त्रीणां वरः स्मृतः  
भ्प्_०९।१४।०२२।१ घृतं मे वीर भक्ष्यं स्यान् नेक्षे त्वान्यत्र मैथुनात्  
भ्प्_०९।१४।०२२।२ विवाससं तत् तथेति प्रतिपेदे महामनाः  
भ्प्_०९।१४।०२३।१ अहो रूपमहो भावो नरलोकविमोहनम्  
भ्प्_०९।१४।०२३।२ को न सेवेत मनुजो देवीं त्वां स्वयमागताम्  
भ्प्_०९।१४।०२४।१ तया स पुरुषश्रेष्ठो रमयन्त्या यथार्हतः  
भ्प्_०९।१४।०२४।२ रेमे सुरविहारेषु कामं चैत्ररथादिषु  
भ्प्_०९।१४।०२५।१ रममाणस्तया देव्या पद्मकिञ्जल्कगन्धया  
भ्प्_०९।१४।०२५।२ तन्मुखामोदमुषितो मुमुदे ऽहर्गणान् बहून्  
भ्प्_०९।१४।०२६।१ अपश्यन्नुर्वशीमिन्द्रो गन्धर्वान् समचोदयत्  
भ्प्_०९।१४।०२६।२ उर्वशीरहितं मह्यमास्थानं नातिशोभते  
भ्प्_०९।१४।०२७।१ ते उपेत्य महारात्रे तमसि प्रत्युपस्थिते  
भ्प्_०९।१४।०२७।२ उर्वश्या उरणौ जह्रुर्न्यस्तौ राजनि जायया  
भ्प्_०९।१४।०२८।१ निशम्याक्रन्दितं देवी पुत्रयोर्नीयमानयोः  
भ्प्_०९।१४।०२८।२ हतास्म्यहं कुनाथेन नपुंसा वीरमानिना  
भ्प्_०९।१४।०२९।१ यद्विश्रम्भादहं नष्टा हृतापत्या च दस्युभिः  
भ्प्_०९।१४।०२९।२ यः शेते निशि सन्त्रस्तो यथा नारी दिवा पुमान्  
भ्प्_०९।१४।०३०।१ इति वाक्सायकैर्बिद्धः प्रतोत्त्रैरिव कुञ्जरः  
भ्प्_०९।१४।०३०।२ निशि निस्त्रिंशमादाय विवस्त्रो ऽभ्यद्रवद्रुषा  
भ्प्_०९।१४।०३१।१ ते विसृज्योरणौ तत्र व्यद्योतन्त स्म विद्युतः  
भ्प्_०९।१४।०३१।२ आदाय मेषाव् आयान्तं नग्नमैक्षत सा पतिम्  
भ्प्_०९।१४।०३२।१ ऐलो ऽपि शयने जायामपश्यन् विमना इव  
भ्प्_०९।१४।०३२।२ तच्चित्तो विह्वलः शोचन् बभ्रामोन्मत्तवन् महीम्  
भ्प्_०९।१४।०३३।१ स तां वीक्ष्य कुरुक्षेत्रे सरस्वत्यां च तत्सखीः  
भ्प्_०९।१४।०३३।२ पञ्च प्रहृष्टवदनः प्राह सूक्तं पुरूरवाः  
भ्प्_०९।१४।०३४।१ अहो जाये तिष्ठ तिष्ठ घोरे न त्यक्तुमर्हसि  
भ्प्_०९।१४।०३४।२ मां त्वमद्याप्यनिर्वृत्य वचांसि कृणवावहै  
भ्प्_०९।१४।०३५।१ सुदेहो ऽयं पतत्यत्र देवि दूरं हृतस्त्वया  
भ्प्_०९।१४।०३५।२ खादन्त्येनं वृका गृध्रास्त्वत्प्रसादस्य नास्पदम्  
भ्प्_०९।१४।०३६।० उर्वश्युवाच  
भ्प्_०९।१४।०३६।१ मा मृथाः पुरुषो ऽसि त्वं मा स्म त्वाद्युर्वृका इमे  
भ्प्_०९।१४।०३६।२ क्वापि सख्यं न वै स्त्रीणां वृकाणां हृदयं यथा  
भ्प्_०९।१४।०३७।१ स्त्रियो ह्यकरुणाः क्रूरा दुर्मर्षाः प्रियसाहसाः  
भ्प्_०९।१४।०३७।२ घ्नन्त्यल्पार्थे ऽपि विश्रब्धं पतिं भ्रातरमप्युत  
भ्प्_०९।१४।०३८।१ विधायालीकविश्रम्भमज्ञेषु त्यक्तसौहृदाः  
भ्प्_०९।१४।०३८।२ नवं नवमभीप्सन्त्यः पुंश्चल्यः स्वैरवृत्तयः  
भ्प्_०९।१४।०३९।१ संवत्सरान्ते हि भवान् एकरात्रं मयेश्वरः  
भ्प्_०९।१४।०३९।२ रंस्यत्यपत्यानि च ते भविष्यन्त्यपराणि भोः  
भ्प्_०९।१४।०४०।१ अन्तर्वत्नीमुपालक्ष्य देवीं स प्रययौ पुरीम्  
भ्प्_०९।१४।०४०।२ पुनस्तत्र गतो ऽब्दान्ते उर्वशीं वीरमातरम्  
भ्प्_०९।१४।०४१।१ उपलभ्य मुदा युक्तः समुवास तया निशाम्  
भ्प्_०९।१४।०४१।२ अथैनमुर्वशी प्राह कृपणं विरहातुरम्  
भ्प्_०९।१४।०४२।१ गन्धर्वान् उपधावेमांस्तुभ्यं दास्यन्ति मामिति  
भ्प्_०९।१४।०४२।२ तस्य संस्तुवतस्तुष्टा अग्निस्थालीं ददुर्नृप  
भ्प्_०९।१४।०४२।३ उर्वशीं मन्यमानस्तां सो ऽबुध्यत चरन् वने  
भ्प्_०९।१४।०४३।१ स्थालीं न्यस्य वने गत्वा गृहान् आध्यायतो निशि  
भ्प्_०९।१४।०४३।२ त्रेतायां सम्प्रवृत्तायां मनसि त्रय्यवर्तत  
भ्प्_०९।१४।०४४।१ स्थालीस्थानं गतो ऽश्वत्थं शमीगर्भं विलक्ष्य सः  
भ्प्_०९।१४।०४४।२ तेन द्वे अरणी कृत्वा उर्वशीलोककाम्यया  
भ्प्_०९।१४।०४५।१ उर्वशीं मन्त्रतो ध्यायन्नधरारणिमुत्तराम्  
भ्प्_०९।१४।०४५।२ आत्मानमुभयोर्मध्ये यत् तत् प्रजननं प्रभुः  
भ्प्_०९।१४।०४६।१ तस्य निर्मन्थनाज् जातो जातवेदा विभावसुः  
भ्प्_०९।१४।०४६।२ त्रय्या स विद्यया राज्ञा पुत्रत्वे कल्पितस्त्रिवृत्  
भ्प्_०९।१४।०४७।१ तेनायजत यज्ञेशं भगवन्तमधोक्षजम्  
भ्प्_०९।१४।०४७।२ उर्वशीलोकमन्विच्छन् सर्वदेवमयं हरिम्  
भ्प्_०९।१४।०४८।१ एक एव पुरा वेदः प्रणवः सर्ववाङ्मयः  
भ्प्_०९।१४।०४८।२ देवो नारायणो नान्य एको ऽग्निर्वर्ण एव च  
भ्प्_०९।१४।०४९।१ पुरूरवस एवासीत् त्रयी त्रेतामुखे नृप  
भ्प्_०९।१४।०४९।२ अग्निना प्रजया राजा लोकं गान्धर्वमेयिवान्  
भ्प्_०९।१५।००१।० श्रीबादरायणिरुवाच  
भ्प्_०९।१५।००१।१ ऐलस्य चोर्वशीगर्भात् षड् आसन्नात्मजा नृप  
भ्प्_०९।१५।००१।२ आयुः श्रुतायुः सत्यायू रयो ऽथ विजयो जयः  
भ्प्_०९।१५।००२।१ श्रुतायोर्वसुमान् पुत्रः सत्यायोश्च श्रुतञ्जयः  
भ्प्_०९।१५।००२।२ रयस्य सुत एकश्च जयस्य तनयो ऽमितः  
भ्प्_०९।१५।००३।१ भीमस्तु विजयस्याथ काञ्चनो होत्रकस्ततः  
भ्प्_०९।१५।००३।२ तस्य जह्नुः सुतो गङ्गां गण्डूषीकृत्य यो ऽपिबत्  
भ्प्_०९।१५।००३।३ जह्नोस्तु पुरुस्तस्याथ बलाकश्चात्मजो ऽजकः  
भ्प्_०९।१५।००४।१ ततः कुशः कुशस्यापि कुशाम्बुस्तनयो वसुः  
भ्प्_०९।१५।००४।२ कुशनाभश्च चत्वारो गाधिरासीत् कुशाम्बुजः  
भ्प्_०९।१५।००५।१ तस्य सत्यवतीं कन्यामृचीको ऽयाचत द्विजः  
भ्प्_०९।१५।००५।२ वरं विसदृशं मत्वा गाधिर्भार्गवमब्रवीत्  
भ्प्_०९।१५।००६।१ एकतः श्यामकर्णानां हयानां चन्द्रवर्चसाम्  
भ्प्_०९।१५।००६।२ सहस्रं दीयतां शुल्कं कन्यायाः कुशिका वयम्  
भ्प्_०९।१५।००७।१ इत्युक्तस्तन्मतं ज्ञात्वा गतः स वरुणान्तिकम्  
भ्प्_०९।१५।००७।२ आनीय दत्त्वा तान् अश्वान् उपयेमे वराननाम्  
भ्प्_०९।१५।००८।१ स ऋषिः प्रार्थितः पत्न्या श्वश्र्वा चापत्यकाम्यया  
भ्प्_०९।१५।००८।२ श्रपयित्वोभयैर्मन्त्रैश्चरुं स्नातुं गतो मुनिः  
भ्प्_०९।१५।००९।१ तावत् सत्यवती मात्रा स्वचरुं याचिता सती  
भ्प्_०९।१५।००९।२ श्रेष्ठं मत्वा तयायच्छन् मात्रे मातुरदत् स्वयम्  
भ्प्_०९।१५।०१०।१ तद्विदित्वा मुनिः प्राह पत्नीं कष्टमकारषीः  
भ्प्_०९।१५।०१०।२ घोरो दण्डधरः पुत्रो भ्राता ते ब्रह्मवित्तमः  
भ्प्_०९।१५।०११।१ प्रसादितः सत्यवत्या मैवं भूरिति भार्गवः  
भ्प्_०९।१५।०११।२ अथ तर्हि भवेत् पौत्रोजमदग्निस्ततो ऽभवत्  
भ्प्_०९।१५।०१२।१ सा चाभूत् सुमहत्पुण्या कौशिकी लोकपावनी  
भ्प्_०९।१५।०१२।२ रेणोः सुतां रेणुकां वै जमदग्निरुवाह याम्  
भ्प्_०९।१५।०१३।१ तस्यां वै भार्गवऋषेः सुता वसुमदादयः  
भ्प्_०९।१५।०१३।२ यवीयान् जज्ञ एतेषां राम इत्यभिविश्रुतः  
भ्प्_०९।१५।०१४।१ यमाहुर्वासुदेवांशं हैहयानां कुलान्तकम्  
भ्प्_०९।१५।०१४।२ त्रिःसप्तकृत्वो य इमां चक्रे निःक्षत्रियां महीम्  
भ्प्_०९।१५।०१५।१ दृप्तं क्षत्रं भुवो भारमब्रह्मण्यमनीनशत्  
भ्प्_०९।१५।०१५।२ रजस्तमोवृतमहन् फल्गुन्यपि कृते ऽंहसि  
भ्प्_०९।१५।०१६।० श्रीराजोवाच  
भ्प्_०९।१५।०१६।१ किं तदंहो भगवतो राजन्यैरजितात्मभिः  
भ्प्_०९।१५।०१६।२ कृतं येन कुलं नष्टं क्षत्रियाणामभीक्ष्णशः  
भ्प्_०९।१५।०१७।० श्रीबादरायणिरुवाच  
भ्प्_०९।१५।०१७।१ हैहयानामधिपतिरर्जुनः क्षत्रियर्षभः  
भ्प्_०९।१५।०१७।२ दत्तं नारायणांशांशमाराध्य परिकर्मभिः  
भ्प्_०९।१५।०१८।१ बाहून् दशशतं लेभे दुर्धर्षत्वमरातिषु  
भ्प्_०९।१५।०१८।२ अव्याहतेन्द्रियौजः श्री तेजोवीर्ययशोबलम्  
भ्प्_०९।१५।०१९।१ योगेश्वरत्वमैश्वर्यं गुणा यत्राणिमादयः  
भ्प्_०९।१५।०१९।२ चचाराव्याहतगतिर्लोकेषु पवनो यथा  
भ्प्_०९।१५।०२०।१ स्त्रीरत्नैरावृतः क्रीडन् रेवाम्भसि मदोत्कटः  
भ्प्_०९।१५।०२०।२ वैजयन्तीं स्रजं बिभ्रद्रुरोध सरितं भुजैः  
भ्प्_०९।१५।०२१।१ विप्लावितं स्वशिबिरं प्रतिस्रोतःसरिज्जलैः  
भ्प्_०९।१५।०२१।२ नामृष्यत् तस्य तद्वीर्यं वीरमानी दशाननः  
भ्प्_०९।१५।०२२।१ गृहीतो लीलया स्त्रीणां समक्षं कृतकिल्बिषः  
भ्प्_०९।१५।०२२।२ माहिष्मत्यां सन्निरुद्धो मुक्तो येन कपिर्यथा  
भ्प्_०९।१५।०२३।१ स एकदा तु मृगयां विचरन् विजने वने  
भ्प्_०९।१५।०२३।२ यदृच्छयाश्रमपदं जमदग्नेरुपाविशत्  
भ्प्_०९।१५।०२४।१ तस्मै स नरदेवाय मुनिरर्हणमाहरत्  
भ्प्_०९।१५।०२४।२ ससैन्यामात्यवाहाय हविष्मत्या तपोधनः  
भ्प्_०९।१५।०२५।१ स वै रत्नं तु तद्दृष्ट्वा आत्मैश्वर्यातिशायनम्  
भ्प्_०९।१५।०२५।२ तन् नाद्रियताग्निहोत्र्यां साभिलाषः सहैहयः  
भ्प्_०९।१५।०२६।१ हविर्धानीमृषेर्दर्पान् नरान् हर्तुमचोदयत्  
भ्प्_०९।१५।०२६।२ ते च माहिष्मतीं निन्युः सवत्सां क्रन्दतीं बलात्  
भ्प्_०९।१५।०२७।१ अथ राजनि निर्याते राम आश्रम आगतः  
भ्प्_०९।१५।०२७।२ श्रुत्वा तत् तस्य दौरात्म्यं चुक्रोधाहिरिवाहतः  
भ्प्_०९।१५।०२८।१ घोरमादाय परशुं सतूणं वर्म कार्मुकम्  
भ्प्_०९।१५।०२८।२ अन्वधावत दुर्मर्षो मृगेन्द्र इव यूथपम्  
भ्प्_०९।१५।०२९।१ तमापतन्तं भृगुवर्यमोजसा धनुर्धरं बाणपरश्वधायुधम्  
भ्प्_०९।१५।०२९।२ ऐणेयचर्माम्बरमर्कधामभिर् युतं जटाभिर्ददृशे पुरीं विशन्  
भ्प्_०९।१५।०३०।१ अचोदयद्धस्तिरथाश्वपत्तिभिर् गदासिबाणर्ष्टिशतघ्निशक्तिभिः  
भ्प्_०९।१५।०३०।२ अक्षौहिणीः सप्तदशातिभीषणास् ता राम एको भगवान् असूदयत्  
भ्प्_०९।१५।०३१।१ यतो यतो ऽसौ प्रहरत्परश्वधो मनो ऽनिलौजाः परचक्रसूदनः  
भ्प्_०९।१५।०३१।२ ततश् ततस् छिन्नभुजोरुकन्धरा निपेतुरुर्व्यां हतसूतवाहनाः  
भ्प्_०९।१५।०३२।१ दृष्ट्वा स्वसैन्यं रुधिरौघकर्दमे रणाजिरे रामकुठारसायकैः  
भ्प्_०९।१५।०३२।२ विवृक्णवर्मध्वजचापविग्रहं निपातितं हैहय आपतद्रुषा  
भ्प्_०९।१५।०३३।१ अथार्जुनः पञ्चशतेषु बाहुभिर् धनुःषु बाणान् युगपत् स सन्दधे  
भ्प्_०९।१५।०३३।२ रामाय रामो ऽस्त्रभृतां समग्रणीस् तान्येकधन्वेषुभिराच्छिनत् समम्  
भ्प्_०९।१५।०३४।१ पुनः स्वहस्तैरचलान् मृधे ऽङ्घ्रिपान् उत्क्षिप्य वेगादभिधावतो युधि  
भ्प्_०९।१५।०३४।२ भुजान् कुठारेण कठोरनेमिना चिच्छेद रामः प्रसभं त्व् अहेरिव  
भ्प्_०९।१५।०३५।१ कृत्तबाहोः शिरस्तस्य गिरेः शृङ्गमिवाहरत्  
भ्प्_०९।१५।०३५।२ हते पितरि तत्पुत्रा अयुतं दुद्रुवुर्भयात्  
भ्प्_०९।१५।०३६।१ अग्निहोत्रीमुपावर्त्य सवत्सां परवीरहा  
भ्प्_०९।१५।०३६।२ समुपेत्याश्रमं पित्रे परिक्लिष्टां समर्पयत्  
भ्प्_०९।१५।०३७।१ स्वकर्म तत् कृतं रामः पित्रे भ्रातृभ्य एव च  
भ्प्_०९।१५।०३७।२ वर्णयामास तच् छ्रुत्वाजमदग्निरभाषत  
भ्प्_०९।१५।०३८।१ राम राम महाबाहो भवान् पापमकारषीत्  
भ्प्_०९।१५।०३८।२ अवधीन् नरदेवं यत् सर्वदेवमयं वृथा  
भ्प्_०९।१५।०३९।१ वयं हि ब्राह्मणास्तात क्षमयार्हणतां गताः  
भ्प्_०९।१५।०३९।२ यया लोकगुरुर्देवः पारमेष्ठ्यमगात् पदम्  
भ्प्_०९।१५।०४०।१ क्षमया रोचते लक्ष्मीर्ब्राह्मी सौरी यथा प्रभा  
भ्प्_०९।१५।०४०।२ क्षमिणामाशु भगवांस्तुष्यते हरिरीश्वरः  
भ्प्_०९।१५।०४१।१ राज्ञो मूर्धाभिषिक्तस्य वधो ब्रह्मवधाद्गुरुः  
भ्प्_०९।१५।०४१।२ तीर्थसंसेवया चांहो जह्यङ्गाच्युतचेतनः  
भ्प्_०९।१६।००१।० श्रीशुक उवाच  
भ्प्_०९।१६।००१।१ पित्रोपशिक्षितो रामस्तथेति कुरुनन्दन  
भ्प्_०९।१६।००१।२ संवत्सरं तीर्थयात्रां चरित्वाश्रममाव्रजत्  
भ्प्_०९।१६।००२।१ कदाचिद्रेणुका याता गङ्गायां पद्ममालिनम्  
भ्प्_०९।१६।००२।२ गन्धर्वराजं क्रीडन्तमप्सरोभिरपश्यत  
भ्प्_०९।१६।००३।१ विलोकयन्ती क्रीडन्तमुदकार्थं नदीं गता  
भ्प्_०९।१६।००३।२ होमवेलां न सस्मार किञ्चिच् चित्ररथस्पृहा  
भ्प्_०९।१६।००४।१ कालात्ययं तं विलोक्य मुनेः शापविशङ्किता  
भ्प्_०९।१६।००४।२ आगत्य कलशं तस्थौ पुरोधाय कृताञ्जलिः  
भ्प्_०९।१६।००५।१ व्यभिचारं मुनिर्ज्ञात्वा पत्न्याः प्रकुपितो ऽब्रवीत्  
भ्प्_०९।१६।००५।२ घ्नतैनां पुत्रकाः पापामित्युक्तास्ते न चक्रिरे  
भ्प्_०९।१६।००६।१ रामः सञ्चोदितः पित्रा भ्रात्-न् मात्रा सहावधीत्  
भ्प्_०९।१६।००६।२ प्रभावज्ञो मुनेः सम्यक् समाधेस्तपसश्च सः  
भ्प्_०९।१६।००७।१ वरेण च्छन्दयामास प्रीतः सत्यवतीसुतः  
भ्प्_०९।१६।००७।२ वव्रे हतानां रामो ऽपि जीवितं चास्मृतिं वधे  
भ्प्_०९।१६।००८।१ उत्तस्थुस्ते कुशलिनो निद्रापाय इवाञ्जसा  
भ्प्_०९।१६।००८।२ पितुर्विद्वांस्तपोवीर्यं रामश्चक्रे सुहृद्वधम्  
भ्प्_०९।१६।००९।१ ये ऽर्जुनस्य सुता राजन् स्मरन्तः स्वपितुर्वधम्  
भ्प्_०९।१६।००९।२ रामवीर्यपराभूता लेभिरे शर्म न क्वचित्  
भ्प्_०९।१६।०१०।१ एकदाश्रमतो रामे सभ्रातरि वनं गते  
भ्प्_०९।१६।०१०।२ वैरं सिषाधयिषवो लब्धच्छिद्रा उपागमन्  
भ्प्_०९।१६।०११।१ दृष्ट्वाग्न्यागार आसीनमावेशितधियं मुनिम्  
भ्प्_०९।१६।०११।२ भगवत्युत्तमश्लोके जघ्नुस्ते पापनिश्चयाः  
भ्प्_०९।१६।०१२।१ याच्यमानाः कृपणया राममात्रातिदारुणाः  
भ्प्_०९।१६।०१२।२ प्रसह्य शिर उत्कृत्य निन्युस्ते क्षत्रबन्धवः  
भ्प्_०९।१६।०१३।१ रेणुका दुःखशोकार्ता निघ्नन्त्यात्मानमात्मना  
भ्प्_०९।१६।०१३।२ राम रामेति तातेति विचुक्रोशोच्चकैः सती  
भ्प्_०९।१६।०१४।१ तदुपश्रुत्य दूरस्था हा रामेत्यार्तवत् स्वनम्  
भ्प्_०९।१६।०१४।२ त्वरयाश्रममासाद्य ददृशुः पितरं हतम्  
भ्प्_०९।१६।०१५।१ ते दुःखरोषामर्षार्ति शोकवेगविमोहिताः  
भ्प्_०९।१६।०१५।२ हा तात साधो धर्मिष्ठ त्यक्त्वास्मान् स्वर्गतो भवान्  
भ्प्_०९।१६।०१६।१ विलप्यैवं पितुर्देहं निधाय भ्रातृषु स्वयम्  
भ्प्_०९।१६।०१६।२ प्रगृह्य परशुं रामः क्षत्रान्ताय मनो दधे  
भ्प्_०९।१६।०१७।१ गत्वा माहिष्मतीं रामो ब्रह्मघ्नविहतश्रियम्  
भ्प्_०९।१६।०१७।२ तेषां स शीर्षभी राजन् मध्ये चक्रे महागिरिम्  
भ्प्_०९।१६।०१८।१ तद्रक्तेन नदीं घोरामब्रह्मण्यभयावहाम्  
भ्प्_०९।१६।०१८।२ हेतुं कृत्वा पितृवधं क्षत्रे ऽमङ्गलकारिणि  
भ्प्_०९।१६।०१९।१ त्रिःसप्तकृत्वः पृथिवीं कृत्वा निःक्षत्रियां प्रभुः  
भ्प्_०९।१६।०१९।२ समन्तपञ्चके चक्रे शोणितोदान् ह्रदान् नव  
भ्प्_०९।१६।०२०।१ पितुः कायेन सन्धाय शिर आदाय बर्हिषि  
भ्प्_०९।१६।०२०।२ सर्वदेवमयं देवमात्मानमयजन् मखैः  
भ्प्_०९।१६।०२१।१ ददौ प्राचीं दिशं होत्रे ब्रह्मणे दक्षिणां दिशम्  
भ्प्_०९।१६।०२१।२ अध्वर्यवे प्रतीचीं वै उद्गात्रे उत्तरां दिशम्  
भ्प्_०९।१६।०२२।१ अन्येभ्यो ऽवान्तरदिशः कश्यपाय च मध्यतः  
भ्प्_०९।१६।०२२।२ आर्यावर्तमुपद्रष्ट्रे सदस्येभ्यस्ततः परम्  
भ्प्_०९।१६।०२३।१ ततश्चावभृथस्नान विधूताशेषकिल्बिषः  
भ्प्_०९।१६।०२३।२ सरस्वत्यां महानद्यां रेजे व्यब्भ्र इवांशुमान्  
भ्प्_०९।१६।०२४।१ स्वदेहं जमदग्निस्तु लब्ध्वा सञ्ज्ञानलक्षणम्  
भ्प्_०९।१६।०२४।२ ऋषीणां मण्डले सो ऽभूत् सप्तमो रामपूजितः  
भ्प्_०९।१६।०२५।१ जामदग्न्यो ऽपि भगवान् रामः कमललोचनः  
भ्प्_०९।१६।०२५।२ आगामिन्यन्तरे राजन् वर्तयिष्यति वै बृहत्  
भ्प्_०९।१६।०२६।१ आस्ते ऽद्यापि महेन्द्राद्रौ न्यस्तदण्डः प्रशान्तधीः  
भ्प्_०९।१६।०२६।२ उपगीयमानचरितः सिद्धगन्धर्वचारणैः  
भ्प्_०९।१६।०२७।१ एवं भृगुषु विश्वात्मा भगवान् हरिरीश्वरः  
भ्प्_०९।१६।०२७।२ अवतीर्य परं भारं भुवो ऽहन् बहुशो नृपान्  
भ्प्_०९।१६।०२८।१ गाधेरभून् महातेजाः समिद्ध इव पावकः  
भ्प्_०९।१६।०२८।२ तपसा क्षात्रमुत्सृज्य यो लेभे ब्रह्मवर्चसम्  
भ्प्_०९।१६।०२९।१ विश्वामित्रस्य चैवासन् पुत्रा एकशतं नृप  
भ्प्_०९।१६।०२९।२ मध्यमस्तु मधुच्छन्दा मधुच्छन्दस एव ते  
भ्प्_०९।१६।०३०।१ पुत्रं कृत्वा शुनःशेफं देवरातं च भार्गवम्  
भ्प्_०९।१६।०३०।२ आजीगर्तं सुतान् आह ज्येष्ठ एष प्रकल्प्यताम्  
भ्प्_०९।१६।०३१।१ यो वै हरिश्चन्द्रमखे विक्रीतः पुरुषः पशुः  
भ्प्_०९।१६।०३१।२ स्तुत्वा देवान् प्रजेशादीन् मुमुचे पाशबन्धनात्  
भ्प्_०९।१६।०३२।१ यो रातो देवयजने देवैर्गाधिषु तापसः  
भ्प्_०९।१६।०३२।२ देवरात इति ख्यातः शुनःशेफस्तु भार्गवः  
भ्प्_०९।१६।०३३।१ ये मधुच्छन्दसो ज्येष्ठाः कुशलं मेनिरे न तत्  
भ्प्_०९।१६।०३३।२ अशपत् तान् मुनिः क्रुद्धो म्लेच्छा भवत दुर्जनाः  
भ्प्_०९।१६।०३४।१ स होवाच मधुच्छन्दाः सार्धं पञ्चाशता ततः  
भ्प्_०९।१६।०३४।२ यन् नो भवान् सञ्जानीते तस्मिंस्तिष्ठामहे वयम्  
भ्प्_०९।१६।०३५।१ ज्येष्ठं मन्त्रदृशं चक्रुस्त्वामन्वञ्चो वयं स्म हि  
भ्प्_०९।१६।०३५।२ विश्वामित्रः सुतान् आह वीरवन्तो भविष्यथ  
भ्प्_०९।१६।०३५।३ ये मानं मे ऽनुगृह्णन्तो वीरवन्तमकर्त माम्  
भ्प्_०९।१६।०३६।१ एष वः कुशिका वीरो देवरातस्तमन्वित  
भ्प्_०९।१६।०३६।२ अन्ये चाष्टकहारीत जयक्रतुमदादयः  
भ्प्_०९।१६।०३७।१ एवं कौशिकगोत्रं तु विश्वामित्रैः पृथग्विधम्  
भ्प्_०९।१६।०३७।२ प्रवरान्तरमापन्नं तद्धि चैवं प्रकल्पितम्  
भ्प्_०९।१७।००१।० श्रीबादरायणिरुवाच  
भ्प्_०९।१७।००१।१ यः पुरूरवसः पुत्र आयुस्तस्याभवन् सुताः  
भ्प्_०९।१७।००१।२ नहुषः क्षत्रवृद्धश्च रजी राभश्च वीर्यवान्  
भ्प्_०९।१७।००२।१ अनेना इति राजेन्द्र शृणु क्षत्रवृधो ऽन्वयम्  
भ्प्_०९।१७।००२।२ क्षत्रवृद्धसुतस्यासन् सुहोत्रस्यात्मजास्त्रयः  
भ्प्_०९।१७।००३।१ काश्यः कुशो गृत्समद इति गृत्समदादभूत्  
भ्प्_०९।१७।००३।२ शुनकः शौनको यस्य बह्वृचप्रवरो मुनिः  
भ्प्_०९।१७।००४।१ काश्यस्य काशिस्तत्पुत्रो राष्ट्रो दीर्घतमःपिता  
भ्प्_०९।१७।००४।२ धन्वन्तरिर्दीर्घतमस आयुर्वेदप्रवर्तकः  
भ्प्_०९।१७।००५।१ यज्ञभुग् वासुदेवांशः स्मृतमात्रार्तिनाशनः  
भ्प्_०९।१७।००५।२ तत्पुत्रः केतुमान् अस्य जज्ञे भीमरथस्ततः  
भ्प्_०९।१७।००६।१ दिवोदासो द्युमांस्तस्मात् प्रतर्दन इति स्मृतः  
भ्प्_०९।१७।००६।२ स एव शत्रुजिद्वत्स ऋतध्वज इतीरितः  
भ्प्_०९।१७।००६।३ तथा कुवलयाश्वेति प्रोक्तो ऽलर्कादयस्ततः  
भ्प्_०९।१७।००७।१ षष्टिं वर्षसहस्राणि षष्टिं वर्षशतानि च  
भ्प्_०९।१७।००७।२ नालर्कादपरो राजन् बुभुजे मेदिनीं युवा  
भ्प्_०९।१७।००८।१ अलर्कात् सन्ततिस्तस्मात् सुनीथो ऽथ निकेतनः  
भ्प्_०९।१७।००८।२ धर्मकेतुः सुतस्तस्मात् सत्यकेतुरजायत  
भ्प्_०९।१७।००९।१ धृष्टकेतुस्ततस्तस्मात् सुकुमारः क्षितीश्वरः  
भ्प्_०९।१७।००९।२ वीतिहोत्रो ऽस्य भर्गो ऽतो भार्गभूमिरभून् नृप  
भ्प्_०९।१७।०१०।१ इतीमे काशयो भूपाः क्षत्रवृद्धान्वयायिनः  
भ्प्_०९।१७।०१०।२ राभस्य रभसः पुत्रो गम्भीरश्चाक्रियस्ततः  
भ्प्_०९।१७।०११।१ तद्गोत्रं ब्रह्मविज् जज्ञे शृणु वंशमनेनसः  
भ्प्_०९।१७।०११।२ शुद्धस्ततः शुचिस्तस्माच् चित्रकृद्धर्मसारथिः  
भ्प्_०९।१७।०१२।१ ततः शान्तरजो जज्ञे कृतकृत्यः स आत्मवान्  
भ्प्_०९।१७।०१२।२ रजेः पञ्चशतान्यासन् पुत्राणाममितौजसाम्  
भ्प्_०९।१७।०१३।१ देवैरभ्यर्थितो दैत्यान् हत्वेन्द्रायाददाद्दिवम्  
भ्प्_०९।१७।०१३।२ इन्द्रस्तस्मै पुनर्दत्त्वा गृहीत्वा चरणौ रजेः  
भ्प्_०९।१७।०१४।१ आत्मानमर्पयामास प्रह्रादाद्यरिशङ्कितः  
भ्प्_०९।१७।०१४।२ पितर्युपरते पुत्रा याचमानाय नो ददुः  
भ्प्_०९।१७।०१५।१ त्रिविष्टपं महेन्द्राय यज्ञभागान् समाददुः  
भ्प्_०९।१७।०१५।२ गुरुणा हूयमाने ऽग्नौ बलभित् तनयान् रजेः  
भ्प्_०९।१७।०१६।१ अवधीद्भ्रंशितान् मार्गान् न कश्चिदवशेषितः  
भ्प्_०९।१७।०१६।२ कुशात् प्रतिः क्षात्रवृद्धात् सञ्जयस्तत्सुतो जयः  
भ्प्_०९।१७।०१७।१ ततः कृतः कृतस्यापि जज्ञे हर्यबलो नृपः  
भ्प्_०९।१७।०१७।२ सहदेवस्ततो हीनो जयसेनस्तु तत्सुतः  
भ्प्_०९।१७।०१८।१ सङ्कृतिस्तस्य च जयः क्षत्रधर्मा महारथः  
भ्प्_०९।१७।०१८।२ क्षत्रवृद्धान्वया भूपा इमे शृण्व् अथ नाहुषान्  
भ्प्_०९।१८।००१।० श्रीशुक उवाच  
भ्प्_०९।१८।००१।१ यतिर्ययातिः संयातिरायतिर्वियतिः कृतिः  
भ्प्_०९।१८।००१।२ षड् इमे नहुषस्यासन्निन्द्रियाणीव देहिनः  
भ्प्_०९।१८।००२।१ राज्यं नैच्छद्यतिः पित्रा दत्तं तत्परिणामवित्  
भ्प्_०९।१८।००२।२ यत्र प्रविष्टः पुरुष आत्मानं नावबुध्यते  
भ्प्_०९।१८।००३।१ पितरि भ्रंशिते स्थानादिन्द्राण्या धर्षणाद्द्विजैः  
भ्प्_०९।१८।००३।२ प्रापिते ऽजगरत्वं वै ययातिरभवन् नृपः  
भ्प्_०९।१८।००४।१ चतसृष्व् आदिशद्दिक्षु भ्रात्-न् भ्राता यवीयसः  
भ्प्_०९।१८।००४।२ कृतदारो जुगोपोर्वीं काव्यस्य वृषपर्वणः  
भ्प्_०९।१८।००५।० श्रीराजोवाच  
भ्प्_०९।१८।००५।१ ब्रह्मर्षिर्भगवान् काव्यः क्षत्रबन्धुश्च नाहुषः  
भ्प्_०९।१८।००५।२ राजन्यविप्रयोः कस्माद्विवाहः प्रतिलोमकः  
भ्प्_०९।१८।००६।० श्रीशुक उवाच  
भ्प्_०९।१८।००६।१ एकदा दानवेन्द्रस्य शर्मिष्ठा नाम कन्यका  
भ्प्_०९।१८।००६।२ सखीसहस्रसंयुक्ता गुरुपुत्र्या च भामिनी  
भ्प्_०९।१८।००७।१ देवयान्या पुरोद्याने पुष्पितद्रुमसङ्कुले  
भ्प्_०९।१८।००७।२ व्यचरत् कलगीतालि नलिनीपुलिने ऽबला  
भ्प्_०९।१८।००८।१ ता जलाशयमासाद्य कन्याः कमललोचनाः  
भ्प्_०९।१८।००८।२ तीरे न्यस्य दुकूलानि विजह्रुः सिञ्चतीर्मिथः  
भ्प्_०९।१८।००९।१ वीक्ष्य व्रजन्तं गिरिशं सह देव्या वृषस्थितम्  
भ्प्_०९।१८।००९।२ सहसोत्तीर्य वासांसि पर्यधुर्व्रीडिताः स्त्रियः  
भ्प्_०९।१८।०१०।१ शर्मिष्ठाजानती वासो गुरुपुत्र्याः समव्ययत्  
भ्प्_०९।१८।०१०।२ स्वीयं मत्वा प्रकुपिता देवयानीदमब्रवीत्  
भ्प्_०९।१८।०११।१ अहो निरीक्ष्यतामस्या दास्याः कर्म ह्यसाम्प्रतम्  
भ्प्_०९।१८।०११।२ अस्मद्धार्यं धृतवती शुनीव हविरध्वरे  
भ्प्_०९।१८।०१२।१ यैरिदं तपसा सृष्टं मुखं पुंसः परस्य ये  
भ्प्_०९।१८।०१२।२ धार्यते यैरिह ज्योतिः शिवः पन्थाः प्रदर्शितः  
भ्प्_०९।१८।०१३।१ यान् वन्दन्त्युपतिष्ठन्ते लोकनाथाः सुरेश्वराः  
भ्प्_०९।१८।०१३।२ भगवान् अपि विश्वात्मा पावनः श्रीनिकेतनः  
भ्प्_०९।१८।०१४।१ वयं तत्रापि भृगवः शिष्यो ऽस्या नः पितासुरः  
भ्प्_०९।१८।०१४।२ अस्मद्धार्यं धृतवती शूद्रो वेदमिवासती  
भ्प्_०९।१८।०१५।१ एवं क्षिपन्तीं शर्मिष्ठा गुरुपुत्रीमभाषत  
भ्प्_०९।१८।०१५।२ रुषा श्वसन्त्युरङ्गीव धर्षिता दष्टदच्छदा  
भ्प्_०९।१८।०१६।१ आत्मवृत्तमविज्ञाय कत्थसे बहु भिक्षुकि  
भ्प्_०९।१८।०१६।२ किं न प्रतीक्षसे ऽस्माकं गृहान् बलिभुजो यथा  
भ्प्_०९।१८।०१७।१ एवंविधैः सुपरुषैः क्षिप्त्वाचार्यसुतां सतीम्  
भ्प्_०९।१८।०१७।२ शर्मिष्ठा प्राक्षिपत् कूपे वासश्चादाय मन्युना  
भ्प्_०९।१८।०१८।१ तस्यां गतायां स्वगृहं ययातिर्मृगयां चरन्  
भ्प्_०९।१८।०१८।२ प्राप्तो यदृच्छया कूपे जलार्थी तां ददर्श ह  
भ्प्_०९।१८।०१९।१ दत्त्वा स्वमुत्तरं वासस्तस्यै राजा विवाससे  
भ्प्_०९।१८।०१९।२ गृहीत्वा पाणिना पाणिमुज्जहार दयापरः  
भ्प्_०९।१८।०२०।१ तं वीरमाहौशनसी प्रेमनिर्भरया गिरा  
भ्प्_०९।१८।०२०।२ राजंस्त्वया गृहीतो मे पाणिः परपुरञ्जय  
भ्प्_०९।१८।०२१।१ हस्तग्राहो ऽपरो मा भूद्गृहीतायास्त्वया हि मे  
भ्प्_०९।१८।०२१।२ एष ईशकृतो वीर सम्बन्धो नौ न पौरुषः  
भ्प्_०९।१८।०२१।३ यदिदं कूपमग्नाया भवतो दर्शनं मम  
भ्प्_०९।१८।०२२।१ न ब्राह्मणो मे भविता हस्तग्राहो महाभुज  
भ्प्_०९।१८।०२२।२ कचस्य बार्हस्पत्यस्य शापाद्यमशपं पुरा  
भ्प्_०९।१८।०२३।१ ययातिरनभिप्रेतं दैवोपहृतमात्मनः  
भ्प्_०९।१८।०२३।२ मनस्तु तद्गतं बुद्ध्वा प्रतिजग्राह तद्वचः  
भ्प्_०९।१८।०२४।१ गते राजनि सा धीरे तत्र स्म रुदती पितुः  
भ्प्_०९।१८।०२४।२ न्यवेदयत् ततः सर्वमुक्तं शर्मिष्ठया कृतम्  
भ्प्_०९।१८।०२५।१ दुर्मना भगवान् काव्यः पौरोहित्यं विगर्हयन्  
भ्प्_०९।१८।०२५।२ स्तुवन् वृत्तिं च कापोतीं दुहित्रा स ययौ पुरात्  
भ्प्_०९।१८।०२६।१ वृषपर्वा तमाज्ञाय प्रत्यनीकविवक्षितम्  
भ्प्_०९।१८।०२६।२ गुरुं प्रसादयन् मूर्ध्ना पादयोः पतितः पथि  
भ्प्_०९।१८।०२७।१ क्षणार्धमन्युर्भगवान् शिष्यं व्याचष्ट भार्गवः  
भ्प्_०९।१८।०२७।२ कामो ऽस्याः क्रियतां राजन् नैनां त्यक्तुमिहोत्सहे  
भ्प्_०९।१८।०२८।१ तथेत्यवस्थिते प्राह देवयानी मनोगतम्  
भ्प्_०९।१८।०२८।२ पित्रा दत्ता यतो यास्ये सानुगा यातु मामनु  
भ्प्_०९।१८।०२९।१ पित्रा दत्ता देवयान्यै शर्मिष्ठा सानुगा तदा  
भ्प्_०९।१८।०२९।२ स्वानां तत् सङ्कटं वीक्ष्य तदर्थस्य च गौरवम्  
भ्प्_०९।१८।०२९।३ देवयानीं पर्यचरत् स्त्रीसहस्रेण दासवत्  
भ्प्_०९।१८।०३०।१ नाहुषाय सुतां दत्त्वा सह शर्मिष्ठयोशना  
भ्प्_०९।१८।०३०।२ तमाह राजन् छर्मिष्ठामाधास्तल्पे न कर्हिचित्  
भ्प्_०९।१८।०३१।१ विलोक्यौशनसीं राजञ् छर्मिष्ठा सुप्रजां क्वचित्  
भ्प्_०९।१८।०३१।२ तमेव वव्रे रहसि सख्याः पतिमृतौ सती  
भ्प्_०९।१८।०३२।१ राजपुत्र्यार्थितो ऽपत्ये धर्मं चावेक्ष्य धर्मवित्  
भ्प्_०९।१८।०३२।२ स्मरन् छुक्रवचः काले दिष्टमेवाभ्यपद्यत  
भ्प्_०९।१८।०३३।१ यदुं च तुर्वसुं चैव देवयानी व्यजायत  
भ्प्_०९।१८।०३३।२ द्रुह्युं चानुं च पूरुं च शर्मिष्ठा वार्षपर्वणी  
भ्प्_०९।१८।०३४।१ गर्भसम्भवमासुर्या भर्तुर्विज्ञाय मानिनी  
भ्प्_०९।१८।०३४।२ देवयानी पितुर्गेहं ययौ क्रोधविमूर्छिता  
भ्प्_०९।१८।०३५।१ प्रियामनुगतः कामी वचोभिरुपमन्त्रयन्  
भ्प्_०९।१८।०३५।२ न प्रसादयितुं शेके पादसंवाहनादिभिः  
भ्प्_०९।१८।०३६।१ शुक्रस्तमाह कुपितः स्त्रीकामानृतपूरुष  
भ्प्_०९।१८।०३६।२ त्वां जरा विशतां मन्द विरूपकरणी नृणाम्  
भ्प्_०९।१८।०३७।० श्रीययातिरुवाच  
भ्प्_०९।१८।०३७।१ अतृप्तो ऽस्म्यद्य कामानां ब्रह्मन् दुहितरि स्म ते  
भ्प्_०९।१८।०३७।२ व्यत्यस्यतां यथाकामं वयसा यो ऽभिधास्यति  
भ्प्_०९।१८।०३८।१ इति लब्धव्यवस्थानः पुत्रं ज्येष्ठमवोचत  
भ्प्_०९।१८।०३८।२ यदो तात प्रतीच्छेमां जरां देहि निजं वयः  
भ्प्_०९।१८।०३९।१ मातामहकृतां वत्स न तृप्तो विषयेष्व् अहम्  
भ्प्_०९।१८।०३९।२ वयसा भवदीयेन रंस्ये कतिपयाः समाः  
भ्प्_०९।१८।०४०।० श्रीयदुरुवाच  
भ्प्_०९।१८।०४०।१ नोत्सहे जरसा स्थातुमन्तरा प्राप्तया तव  
भ्प्_०९।१८।०४०।२ अविदित्वा सुखं ग्राम्यं वैतृष्ण्यं नैति पूरुषः  
भ्प्_०९।१८।०४१।१ तुर्वसुश्चोदितः पित्रा द्रुह्युश्चानुश्च भारत  
भ्प्_०९।१८।०४१।२ प्रत्याचख्युरधर्मज्ञा ह्यनित्ये नित्यबुद्धयः  
भ्प्_०९।१८।०४२।१ अपृच्छत् तनयं पूरुं वयसोनं गुणाधिकम्  
भ्प्_०९।१८।०४२।२ न त्वमग्रजवद्वत्स मां प्रत्याख्यातुमर्हसि  
भ्प्_०९।१८।०४३।० श्रीपूरुरुवाच  
भ्प्_०९।१८।०४३।१ को नु लोके मनुष्येन्द्र पितुरात्मकृतः पुमान्  
भ्प्_०९।१८।०४३।२ प्रतिकर्तुं क्षमो यस्य प्रसादाद्विन्दते परम्  
भ्प्_०९।१८।०४४।१ उत्तमश्चिन्तितं कुर्यात् प्रोक्तकारी तु मध्यमः  
भ्प्_०९।१८।०४४।२ अधमो ऽश्रद्धया कुर्यादकर्तोच्चरितं पितुः  
भ्प्_०९।१८।०४५।१ इति प्रमुदितः पूरुः प्रत्यगृह्णाज् जरां पितुः  
भ्प्_०९।१८।०४५।२ सो ऽपि तद्वयसा कामान् यथावज् जुजुषे नृप  
भ्प्_०९।१८।०४६।१ सप्तद्वीपपतिः संयक् पितृवत् पालयन् प्रजाः  
भ्प्_०९।१८।०४६।२ यथोपजोषं विषयाञ् जुजुषे ऽव्याहतेन्द्रियः  
भ्प्_०९।१८।०४७।१ देवयान्यप्यनुदिनं मनोवाग्देहवस्तुभिः  
भ्प्_०९।१८।०४७।२ प्रेयसः परमां प्रीतिमुवाह प्रेयसी रहः  
भ्प्_०९।१८।०४८।१ अयजद्यज्ञपुरुषं क्रतुभिर्भूरिदक्षिणैः  
भ्प्_०९।१८।०४८।२ सर्वदेवमयं देवं सर्ववेदमयं हरिम्  
भ्प्_०९।१८।०४९।१ यस्मिन्निदं विरचितं व्योम्नीव जलदावलिः  
भ्प्_०९।१८।०४९।२ नानेव भाति नाभाति स्वप्नमायामनोरथः  
भ्प्_०९।१८।०५०।१ तमेव हृदि विन्यस्य वासुदेवं गुहाशयम्  
भ्प्_०९।१८।०५०।२ नारायणमणीयांसं निराशीरयजत् प्रभुम्  
भ्प्_०९।१८।०५१।१ एवं वर्षसहस्राणि मनःषष्ठैर्मनःसुखम्  
भ्प्_०९।१८।०५१।२ विदधानो ऽपि नातृप्यत् सार्वभौमः कदिन्द्रियैः  
भ्प्_०९।१९।००१।० श्रीशुक उवाच  
भ्प्_०९।१९।००१।१ स इत्थमाचरन् कामान् स्त्रैणो ऽपह्नवमात्मनः  
भ्प्_०९।१९।००१।२ बुद्ध्वा प्रियायै निर्विण्णो गाथामेतामगायत  
भ्प्_०९।१९।००२।१ शृणु भार्गव्यमूं गाथां मद्विधाचरितां भुवि  
भ्प्_०९।१९।००२।२ धीरा यस्यानुशोचन्ति वने ग्रामनिवासिनः  
भ्प्_०९।१९।००३।१ बस्त एको वने कश्चिद्विचिन्वन् प्रियमात्मनः  
भ्प्_०९।१९।००३।२ ददर्श कूपे पतितां स्वकर्मवशगामजाम्  
भ्प्_०९।१९।००४।१ तस्या उद्धरणोपायं बस्तः कामी विचिन्तयन्  
भ्प्_०९।१९।००४।२ व्यधत्त तीर्थमुद्धृत्य विषाणाग्रेण रोधसी  
भ्प्_०९।१९।००५।१ सोत्तीर्य कूपात् सुश्रोणी तमेव चकमे किल  
भ्प्_०९।१९।००५।२ तया वृतं समुद्वीक्ष्य बह्व्यो ऽजाः कान्तकामिनीः  
भ्प्_०९।१९।००६।१ पीवानं श्मश्रुलं प्रेष्ठं मीढ्वांसं याभकोविदम्  
भ्प्_०९।१९।००६।२ स एको ऽजवृषस्तासां बह्वीनां रतिवर्धनः  
भ्प्_०९।१९।००६।३ रेमे कामग्रहग्रस्त आत्मानं नावबुध्यत  
भ्प्_०९।१९।००७।१ तमेव प्रेष्ठतमया रममाणमजान्यया  
भ्प्_०९।१९।००७।२ विलोक्य कूपसंविग्ना नामृष्यद्बस्तकर्म तत्  
भ्प्_०९।१९।००८।१ तं दुर्हृदं सुहृद्रूपं कामिनं क्षणसौहृदम्  
भ्प्_०९।१९।००८।२ इन्द्रियाराममुत्सृज्य स्वामिनं दुःखिता ययौ  
भ्प्_०९।१९।००९।१ सो ऽपि चानुगतः स्त्रैणः कृपणस्तां प्रसादितुम्  
भ्प्_०९।१९।००९।२ कुर्वन्निडविडाकारं नाशक्नोत् पथि सन्धितुम्  
भ्प्_०९।१९।०१०।१ तस्य तत्र द्विजः कश्चिदजास्वाम्यच्छिनद्रुषा  
भ्प्_०९।१९।०१०।२ लम्बन्तं वृषणं भूयः सन्दधे ऽर्थाय योगवित्  
भ्प्_०९।१९।०११।१ सम्बद्धवृषणः सो ऽपि ह्यजया कूपलब्धया  
भ्प्_०९।१९।०११।२ कालं बहुतिथं भद्रे कामैर्नाद्यापि तुष्यति  
भ्प्_०९।१९।०१२।१ तथाहं कृपणः सुभ्रु भवत्याः प्रेमयन्त्रितः  
भ्प्_०९।१९।०१२।२ आत्मानं नाभिजानामि मोहितस्तव मायया  
भ्प्_०९।१९।०१३।१ यत् पृथिव्यां व्रीहियवं हिरण्यं पशवः स्त्रियः  
भ्प्_०९।१९।०१३।२ न दुह्यन्ति मनःप्रीतिं पुंसः कामहतस्य ते  
भ्प्_०९।१९।०१४।१ न जातु कामः कामानामुपभोगेन शांयति  
भ्प्_०९।१९।०१४।२ हविषा कृष्णवर्त्मेव भूय एवाभिवर्धते  
भ्प्_०९।१९।०१५।१ यदा न कुरुते भावं सर्वभूतेष्व् अमङ्गलम्  
भ्प्_०९।१९।०१५।२ समदृष्टेस्तदा पुंसः सर्वाः सुखमया दिशः  
भ्प्_०९।१९।०१६।१ या दुस्त्यजा दुर्मतिभिर्जीर्यतो या न जीर्यते  
भ्प्_०९।१९।०१६।२ तां तृष्णां दुःखनिवहां शर्मकामो द्रुतं त्यजेत्  
भ्प्_०९।१९।०१७।१ मात्रा स्वस्रा दुहित्रा वा नाविविक्तासनो भवेत्  
भ्प्_०९।१९।०१७।२ बलवान् इन्द्रियग्रामो विद्वांसमपि कर्षति  
भ्प्_०९।१९।०१८।१ पूर्णं वर्षसहस्रं मे विषयान् सेवतो ऽसकृत्  
भ्प्_०९।१९।०१८।२ तथापि चानुसवनं तृष्णा तेषूपजायते  
भ्प्_०९।१९।०१९।१ तस्मादेतामहं त्यक्त्वा ब्रह्मण्यध्याय मानसम्  
भ्प्_०९।१९।०१९।२ निर्द्वन्द्वो निरहङ्कारश्चरिष्यामि मृगैः सह  
भ्प्_०९।१९।०२०।१ दृष्टं श्रुतमसद्बुद्ध्वा नानुध्यायेन् न सन्दिशेत्  
भ्प्_०९।१९।०२०।२ संसृतिं चात्मनाशं च तत्र विद्वान् स आत्मदृक्  
भ्प्_०९।१९।०२१।१ इत्युक्त्वा नाहुषो जायां तदीयं पूरवे वयः  
भ्प्_०९।१९।०२१।२ दत्त्वा स्वजरसं तस्मादाददे विगतस्पृहः  
भ्प्_०९।१९।०२२।१ दिशि दक्षिणपूर्वस्यां द्रुह्युं दक्षिणतो यदुम्  
भ्प्_०९।१९।०२२।२ प्रतीच्यां तुर्वसुं चक्र उदीच्यामनुमीश्वरम्  
भ्प्_०९।१९।०२३।१ भूमण्डलस्य सर्वस्य पूरुमर्हत्तमं विशाम्  
भ्प्_०९।१९।०२३।२ अभिषिच्याग्रजांस्तस्य वशे स्थाप्य वनं ययौ  
भ्प्_०९।१९।०२४।१ आसेवितं वर्षपूगान् षड्वर्गं विषयेषु सः  
भ्प्_०९।१९।०२४।२ क्षणेन मुमुचे नीडं जातपक्ष इव द्विजः  
भ्प्_०९।१९।०२५।१ स तत्र निर्मुक्तसमस्तसङ्ग आत्मानुभूत्या विधुतत्रिलिङ्गः  
भ्प्_०९।१९।०२५।२ परे ऽमले ब्रह्मणि वासुदेवे लेभे गतिं भागवतीं प्रतीतः  
भ्प्_०९।१९।०२६।१ श्रुत्वा गाथां देवयानी मेने प्रस्तोभमात्मनः  
भ्प्_०९।१९।०२६।२ स्त्रीपुंसोः स्नेहवैक्लव्यात् परिहासमिवेरितम्  
भ्प्_०९।१९।०२७।१ सा सन्निवासं सुहृदां प्रपायामिव गच्छताम्  
भ्प्_०९।१९।०२७।२ विज्ञायेश्वरतन्त्राणां मायाविरचितं प्रभोः  
भ्प्_०९।१९।०२८।१ सर्वत्र सङ्गमुत्सृज्य स्वप्नौपम्येन भार्गवी  
भ्प्_०९।१९।०२८।२ कृष्णे मनः समावेश्य व्यधुनोल् लिङ्गमात्मनः  
भ्प्_०९।१९।०२९।१ नमस्तुभ्यं भगवते वासुदेवाय वेधसे  
भ्प्_०९।१९।०२९।२ सर्वभूताधिवासाय शान्ताय बृहते नमः  
भ्प्_०९।२०।००१।० श्रीबादरायणिरुवाच  
भ्प्_०९।२०।००१।१ पूरोर्वंशं प्रवक्ष्यामि यत्र जातो ऽसि भारत  
भ्प्_०९।२०।००१।२ यत्र राजर्षयो वंश्या ब्रह्मवंश्याश्च जज्ञिरे  
भ्प्_०९।२०।००२।१ जनमेजयो ह्यभूत् पूरोः प्रचिन्वांस्तत्सुतस्ततः  
भ्प्_०९।२०।००२।२ प्रवीरो ऽथ मनुस्युर्वै तस्माच् चारुपदो ऽभवत्  
भ्प्_०९।२०।००३।१ तस्य सुद्युरभूत् पुत्रस्तस्माद्बहुगवस्ततः  
भ्प्_०९।२०।००३।२ संयातिस्तस्याहंयाती रौद्राश्वस्तत्सुतः स्मृतः  
भ्प्_०९।२०।००४।१ ऋतेयुस्तस्य कक्षेयुः स्थण्डिलेयुः कृतेयुकः  
भ्प्_०९।२०।००४।२ जलेयुः सन्नतेयुश्च धर्मसत्यव्रतेयवः  
भ्प्_०९।२०।००५।१ दशैते ऽप्सरसः पुत्रा वनेयुश्चावमः स्मृतः  
भ्प्_०९।२०।००५।२ घृताच्यामिन्द्रियाणीव मुख्यस्य जगदात्मनः  
भ्प्_०९।२०।००६।१ ऋतेयो रन्तिनावो ऽभूत् त्रयस्तस्यात्मजा नृप  
भ्प्_०९।२०।००६।२ सुमतिर्ध्रुवो ऽप्रतिरथः कण्वो ऽप्रतिरथात्मजः  
भ्प्_०९।२०।००७।१ तस्य मेधातिथिस्तस्मात् प्रस्कन्नाद्या द्विजातयः  
भ्प्_०९।२०।००७।२ पुत्रो ऽभूत् सुमते रेभिर्दुष्मन्तस्तत्सुतो मतः  
भ्प्_०९।२०।००८।१ दुष्मन्तो मृगयां यातः कण्वाश्रमपदं गतः  
भ्प्_०९।२०।००८।२ तत्रासीनां स्वप्रभया मण्डयन्तीं रमामिव  
भ्प्_०९।२०।००९।१ विलोक्य सद्यो मुमुहे देवमायामिव स्त्रियम्  
भ्प्_०९।२०।००९।२ बभाषे तां वरारोहां भटैः कतिपयैर्वृतः  
भ्प्_०९।२०।०१०।१ तद्दर्शनप्रमुदितः सन्निवृत्तपरिश्रमः  
भ्प्_०९।२०।०१०।२ पप्रच्छ कामसन्तप्तः प्रहसञ् श्लक्ष्णया गिरा  
भ्प्_०९।२०।०११।१ का त्वं कमलपत्राक्षि कस्यासि हृदयङ्गमे  
भ्प्_०९।२०।०११।२ किं स्विच् चिकीर्षितं तत्र भवत्या निर्जने वने  
भ्प्_०९।२०।०१२।१ व्यक्तं राजन्यतनयां वेद्म्यहं त्वां सुमध्यमे  
भ्प्_०९।२०।०१२।२ न हि चेतः पौरवाणामधर्मे रमते क्वचित्  
भ्प्_०९।२०।०१३।० श्रीशकुन्तलोवाच  
भ्प्_०९।२०।०१३।१ विश्वामित्रात्मजैवाहं त्यक्ता मेनकया वने  
भ्प्_०९।२०।०१३।२ वेदैतद्भगवान् कण्वो वीर किं करवाम ते  
भ्प्_०९।२०।०१४।१ आस्यतां ह्यरविन्दाक्ष गृह्यतामर्हणं च नः  
भ्प्_०९।२०।०१४।२ भुज्यतां सन्ति नीवारा उष्यतां यदि रोचते  
भ्प्_०९।२०।०१५।० श्रीदुष्मन्त उवाच  
भ्प्_०९।२०।०१५।१ उपपन्नमिदं सुभ्रु जातायाः कुशिकान्वये  
भ्प्_०९।२०।०१५।२ स्वयं हि वृणुते राज्ञां कन्यकाः सदृशं वरम्  
भ्प्_०९।२०।०१६।१ ओमित्युक्ते यथाधर्ममुपयेमे शकुन्तलाम्  
भ्प्_०९।२०।०१६।२ गान्धर्वविधिना राजा देशकालविधानवित्  
भ्प्_०९।२०।०१७।१ अमोघवीर्यो राजर्षिर्महिष्यां वीर्यमादधे  
भ्प्_०९।२०।०१७।२ श्वोभूते स्वपुरं यातः कालेनासूत सा सुतम्  
भ्प्_०९।२०।०१८।१ कण्वः कुमारस्य वने चक्रे समुचिताः क्रियाः  
भ्प्_०९।२०।०१८।२ बद्ध्वा मृगेन्द्रं तरसा क्रीडति स्म स बालकः  
भ्प्_०९।२०।०१९।१ तं दुरत्ययविक्रान्तमादाय प्रमदोत्तमा  
भ्प्_०९।२०।०१९।२ हरेरंशांशसम्भूतं भर्तुरन्तिकमागमत्  
भ्प्_०९।२०।०२०।१ यदा न जगृहे राजा भार्यापुत्राव् अनिन्दितौ  
भ्प्_०९।२०।०२०।२ शृण्वतां सर्वभूतानां खे वाग् आहाशरीरिणी  
भ्प्_०९।२०।०२१।१ माता भस्त्रा पितुः पुत्रो येन जातः स एव सः  
भ्प्_०९।२०।०२१।२ भरस्व पुत्रं दुष्मन्त मावमंस्थाः शकुन्तलाम्  
भ्प्_०९।२०।०२२।१ रेतोधाः पुत्रो नयति नरदेव यमक्षयात्  
भ्प्_०९।२०।०२२।२ त्वं चास्य धाता गर्भस्य सत्यमाह शकुन्तला  
भ्प्_०९।२०।०२३।१ पितर्युपरते सो ऽपि चक्रवर्ती महायशाः  
भ्प्_०९।२०।०२३।२ महिमा गीयते तस्य हरेरंशभुवो भुवि  
भ्प्_०९।२०।०२४।१ चक्रं दक्षिणहस्ते ऽस्य पद्मकोशो ऽस्य पादयोः  
भ्प्_०९।२०।०२४।२ ईजे महाभिषेकेण सो ऽभिषिक्तो ऽधिराड् विभुः  
भ्प्_०९।२०।०२५।१ पञ्चपञ्चाशता मेध्यैर्गङ्गायामनु वाजिभिः  
भ्प्_०९।२०।०२५।२ मामतेयं पुरोधाय यमुनामनु च प्रभुः  
भ्प्_०९।२०।०२६।१ अष्टसप्ततिमेध्याश्वान् बबन्ध प्रददद्वसु  
भ्प्_०९।२०।०२६।२ भरतस्य हि दौष्मन्तेरग्निः साचीगुणे चितः  
भ्प्_०९।२०।०२६।३ सहस्रं बद्वशो यस्मिन् ब्राह्मणा गा विभेजिरे  
भ्प्_०९।२०।०२७।१ त्रयस्त्रिंशच्छतं ह्यश्वान् बद्ध्वा विस्मापयन् नृपान्  
भ्प्_०९।२०।०२७।२ दौष्मन्तिरत्यगान् मायां देवानां गुरुमाययौ  
भ्प्_०९।२०।०२८।१ मृगान् छुक्लदतः कृष्णान् हिरण्येन परीवृतान्  
भ्प्_०९।२०।०२८।२ अदात् कर्मणि मष्णारे नियुतानि चतुर्दश  
भ्प्_०९।२०।०२९।१ भरतस्य महत् कर्म न पूर्वे नापरे नृपाः  
भ्प्_०९।२०।०२९।२ नैवापुर्नैव प्राप्स्यन्ति बाहुभ्यां त्रिदिवं यथा  
भ्प्_०९।२०।०३०।१ किरातहूणान् यवनान् पौण्ड्रान् कङ्कान् खशान् छकान्  
भ्प्_०९।२०।०३०।२ अब्रह्मण्यनृपांश्चाहन् म्लेच्छान् दिग्विजये ऽखिलान्  
भ्प्_०९।२०।०३१।१ जित्वा पुरासुरा देवान् ये रसौकांसि भेजिरे  
भ्प्_०९।२०।०३१।२ देवस्त्रियो रसां नीताः प्राणिभिः पुनराहरत्  
भ्प्_०९।२०।०३२।१ सर्वान् कामान् दुदुहतुः प्रजानां तस्य रोदसी  
भ्प्_०९।२०।०३२।२ समास्त्रिणवसाहस्रीर्दिक्षु चक्रमवर्तयत्  
भ्प्_०९।२०।०३३।१ स संराड् लोकपालाख्यमैश्वर्यमधिराट् श्रियम्  
भ्प्_०९।२०।०३३।२ चक्रं चास्खलितं प्राणान् मृषेत्युपरराम ह  
भ्प्_०९।२०।०३४।१ तस्यासन् नृप वैदर्भ्यः पत्न्यस्तिस्रः सुसम्मताः  
भ्प्_०९।२०।०३४।२ जघ्नुस्त्यागभयात् पुत्रान् नानुरूपा इतीरिते  
भ्प्_०९।२०।०३५।१ तस्यैवं वितथे वंशे तदर्थं यजतः सुतम्  
भ्प्_०९।२०।०३५।२ मरुत्स्तोमेन मरुतो भरद्वाजमुपाददुः  
भ्प्_०९।२०।०३६।१ अन्तर्वत्न्यां भ्रातृपत्न्यां मैथुनाय बृहस्पतिः  
भ्प्_०९।२०।०३६।२ प्रवृत्तो वारितो गर्भं शप्त्वा वीर्यमुपासृजत्  
भ्प्_०९।२०।०३७।१ तं त्यक्तुकामां ममतां भर्तुस्त्यागविशङ्किताम्  
भ्प्_०९।२०।०३७।२ नामनिर्वाचनं तस्य श्लोकमेनं सुरा जगुः  
भ्प्_०९।२०।०३८।१ मूढे भर द्वाजमिमं भर द्वाजं बृहस्पते  
भ्प्_०९।२०।०३८।२ यातौ यदुक्त्वा पितरौ भरद्वाजस्ततस्त्व् अयम्  
भ्प्_०९।२०।०३९।१ चोद्यमाना सुरैरेवं मत्वा वितथमात्मजम्  
भ्प्_०९।२०।०३९।२ व्यसृजन् मरुतो ऽबिभ्रन् दत्तो ऽयं वितथे ऽन्वये  
भ्प्_०९।२१।००१।० श्रीशुक उवाच  
भ्प्_०९।२१।००१।१ वितथस्य सुतान् मन्योर्बृहत्क्षत्रो जयस्ततः  
भ्प्_०९।२१।००१।२ महावीर्यो नरो गर्गः सङ्कृतिस्तु नरात्मजः  
भ्प्_०९।२१।००२।१ गुरुश्च रन्तिदेवश्च सङ्कृतेः पाण्डुनन्दन  
भ्प्_०९।२१।००२।२ रन्तिदेवस्य महिमा इहामुत्र च गीयते  
भ्प्_०९।२१।००३।१ वियद्वित्तस्य ददतो लब्धं लब्धं बुभुक्षतः  
भ्प्_०९।२१।००३।२ निष्किञ्चनस्य धीरस्य सकुटुम्बस्य सीदतः  
भ्प्_०९।२१।००४।१ व्यतीयुरष्टचत्वारिंशदहान्यपिबतः किल  
भ्प्_०९।२१।००४।२ घृतपायससंयावं तोयं प्रातरुपस्थितम्  
भ्प्_०९।२१।००५।१ कृच्छ्रप्राप्तकुटुम्बस्य क्षुत्तृड्भ्यां जातवेपथोः  
भ्प्_०९।२१।००५।२ अतिथिर्ब्राह्मणः काले भोक्तुकामस्य चागमत्  
भ्प्_०९।२१।००६।१ तस्मै संव्यभजत् सो ऽन्नमादृत्य श्रद्धयान्वितः  
भ्प्_०९।२१।००६।२ हरिं सर्वत्र सम्पश्यन् स भुक्त्वा प्रययौ द्विजः  
भ्प्_०९।२१।००७।१ अथान्यो भोक्ष्यमाणस्य विभक्तस्य महीपतेः  
भ्प्_०९।२१।००७।२ विभक्तं व्यभजत् तस्मै वृषलाय हरिं स्मरन्  
भ्प्_०९।२१।००८।१ याते शूद्रे तमन्यो ऽगादतिथिः श्वभिरावृतः  
भ्प्_०९।२१।००८।२ राजन् मे दीयतामन्नं सगणाय बुभुक्षते  
भ्प्_०९।२१।००९।१ स आदृत्यावशिष्टं यद्बहुमानपुरस्कृतम्  
भ्प्_०९।२१।००९।२ तच् च दत्त्वा नमश्चक्रे श्वभ्यः श्वपतये विभुः  
भ्प्_०९।२१।०१०।१ पानीयमात्रमुच्छेषं तच् चैकपरितर्पणम्  
भ्प्_०९।२१।०१०।२ पास्यतः पुल्कसो ऽभ्यागादपो देह्यशुभाय मे  
भ्प्_०९।२१।०११।१ तस्य तां करुणां वाचं निशम्य विपुलश्रमाम्  
भ्प्_०९।२१।०११।२ कृपया भृशसन्तप्त इदमाहामृतं वचः  
भ्प्_०९।२१।०१२।१ न कामये ऽहं गतिमीश्वरात् पराम् अष्टर्द्धियुक्तामपुनर्भवं वा  
भ्प्_०९।२१।०१२।२ आर्तिं प्रपद्ये ऽखिलदेहभाजाम् अन्तःस्थितो येन भवन्त्यदुःखाः  
भ्प्_०९।२१।०१३।१ क्षुत्तृट्श्रमो गात्रपरिभ्रमश्च दैन्यं क्लमः शोकविषादमोहाः  
भ्प्_०९।२१।०१३।२ सर्वे निवृत्ताः कृपणस्य जन्तोर् जिजीविषोर्जीवजलार्पणान् मे  
भ्प्_०९।२१।०१४।१ इति प्रभाष्य पानीयं म्रियमाणः पिपासया  
भ्प्_०९।२१।०१४।२ पुल्कसायाददाद्धीरो निसर्गकरुणो नृपः  
भ्प्_०९।२१।०१५।१ तस्य त्रिभुवनाधीशाः फलदाः फलमिच्छताम्  
भ्प्_०९।२१।०१५।२ आत्मानं दर्शयां चक्रुर्माया विष्णुविनिर्मिताः  
भ्प्_०९।२१।०१६।१ स वै तेभ्यो नमस्कृत्य निःसङ्गो विगतस्पृहः  
भ्प्_०९।२१।०१६।२ वासुदेवे भगवति भक्त्या चक्रे मनः परम्  
भ्प्_०९।२१।०१७।१ ईश्वरालम्बनं चित्तं कुर्वतो ऽनन्यराधसः  
भ्प्_०९।२१।०१७।२ माया गुणमयी राजन् स्वप्नवत् प्रत्यलीयत  
भ्प्_०९।२१।०१८।१ तत्प्रसङ्गानुभावेन रन्तिदेवानुवर्तिनः  
भ्प्_०९।२१।०१८।२ अभवन् योगिनः सर्वे नारायणपरायणाः  
भ्प्_०९।२१।०१९।१ गर्गाच् छिनिस्ततो गार्ग्यः क्षत्राद्ब्रह्म ह्यवर्तत  
भ्प्_०९।२१।०१९।२ दुरितक्षयो महावीर्यात् तस्य त्रय्यारुणिः कविः  
भ्प्_०९।२१।०२०।१ पुष्करारुणिरित्यत्र ये ब्राह्मणगतिं गताः  
भ्प्_०९।२१।०२०।२ बृहत्क्षत्रस्य पुत्रो ऽभूद्धस्ती यद्धस्तिनापुरम्  
भ्प्_०९।२१।०२१।१ अजमीढो द्विमीढश्च पुरुमीढश्च हस्तिनः  
भ्प्_०९।२१।०२१।२ अजमीढस्य वंश्याः स्युः प्रियमेधादयो द्विजाः  
भ्प्_०९।२१।०२२।१ अजमीढाद्बृहदिषुस्तस्य पुत्रो बृहद्धनुः  
भ्प्_०९।२१।०२२।२ बृहत्कायस्ततस्तस्य पुत्र आसीज् जयद्रथः  
भ्प्_०९।२१।०२३।१ तत्सुतो विशदस्तस्य स्येनजित् समजायत  
भ्प्_०९।२१।०२३।२ रुचिराश्वो दृढहनुः काश्यो वत्सश्च तत्सुताः  
भ्प्_०९।२१।०२४।१ रुचिराश्वसुतः पारः पृथुसेनस्तदात्मजः  
भ्प्_०९।२१।०२४।२ पारस्य तनयो नीपस्तस्य पुत्रशतं त्व् अभूत्  
भ्प्_०९।२१।०२५।१ स कृत्व्यां शुककन्यायां ब्रह्मदत्तमजीजनत्  
भ्प्_०९।२१।०२५।२ योगी स गवि भार्यायां विष्वक्सेनमधात् सुतम्  
भ्प्_०९।२१।०२६।१ जैगीषव्योपदेशेन योगतन्त्रं चकार ह  
भ्प्_०९।२१।०२६।२ उदक्सेनस्ततस्तस्माद्भल्लाटो बार्हदीषवाः  
भ्प्_०९।२१।०२७।१ यवीनरो द्विमीढस्य कृतिमांस्तत्सुतः स्मृतः  
भ्प्_०९।२१।०२७।२ नाम्ना सत्यधृतिस्तस्य दृढनेमिः सुपार्श्वकृत्  
भ्प्_०९।२१।०२८।१ सुपार्श्वात् सुमतिस्तस्य पुत्रः सन्नतिमांस्ततः  
भ्प्_०९।२१।०२८।२ कृती हिरण्यनाभाद्यो योगं प्राप्य जगौ स्म षट्  
भ्प्_०९।२१।०२९।१ संहिताः प्राच्यसाम्नां वै नीपो ह्युद्ग्रायुधस्ततः  
भ्प्_०९।२१।०२९।२ तस्य क्षेम्यः सुवीरो ऽथ सुवीरस्य रिपुञ्जयः  
भ्प्_०९।२१।०३०।१ ततो बहुरथो नाम पुरुमीढो ऽप्रजो ऽभवत्  
भ्प्_०९।२१।०३०।२ नलिन्यामजमीढस्य नीलः शान्तिस्तु तत्सुतः  
भ्प्_०९।२१।०३१।१ शान्तेः सुशान्तिस्तत्पुत्रः पुरुजो ऽर्कस्ततो ऽभवत्  
भ्प्_०९।२१।०३१।२ भर्म्याश्वस्तनयस्तस्य पञ्चासन् मुद्गलादयः  
भ्प्_०९।२१।०३२।१ यवीनरो बृहद्विश्वः काम्पिल्लः सञ्जयः सुताः  
भ्प्_०९।२१।०३२।२ भर्म्याश्वः प्राह पुत्रा मे पञ्चानां रक्षणाय हि  
भ्प्_०९।२१।०३३।१ विषयाणामलमिमे इति पञ्चालसञ्ज्ञिताः  
भ्प्_०९।२१।०३३।२ मुद्गलाद्ब्रह्मनिर्वृत्तं गोत्रं मौद्गल्यसञ्ज्ञितम्  
भ्प्_०९।२१।०३४।१ मिथुनं मुद्गलाद्भार्म्याद्दिवोदासः पुमान् अभूत्  
भ्प्_०९।२१।०३४।२ अहल्या कन्यका यस्यां शतानन्दस्तु गौतमात्  
भ्प्_०९।२१।०३५।१ तस्य सत्यधृतिः पुत्रो धनुर्वेदविशारदः  
भ्प्_०९।२१।०३५।२ शरद्वांस्तत्सुतो यस्मादुर्वशीदर्शनात् किल  
भ्प्_०९।२१।०३६।१ शरस्तम्बे ऽपतद्रेतो मिथुनं तदभूच् छुभम्  
भ्प्_०९।२१।०३६।२ तद्दृष्ट्वा कृपयागृह्णाच् छान्तनुर्मृगयां चरन्  
भ्प्_०९।२१।०३६।३ कृपः कुमारः कन्या च द्रोणपत्न्यभवत् कृपी  
भ्प्_०९।२२।००१।० श्रीशुक उवाच  
भ्प्_०९।२२।००१।१ मित्रायुश्च दिवोदासाच् च्यवनस्तत्सुतो नृप  
भ्प्_०९।२२।००१।२ सुदासः सहदेवो ऽथ सोमको जन्तुजन्मकृत्  
भ्प्_०९।२२।००२।१ तस्य पुत्रशतं तेषां यवीयान् पृषतः सुतः  
भ्प्_०९।२२।००२।२ स तस्माद्द्रुपदो जज्ञे सर्वसम्पत्समन्वितः  
भ्प्_०९।२२।००२।३ द्रुपदाद्द्रौपदी तस्य धृष्टद्युम्नादयः सुताः  
भ्प्_०९।२२।००३।१ धृष्टद्युम्नाद्धृष्टकेतुर्भार्म्याः पाञ्चालका इमे  
भ्प्_०९।२२।००३।२ यो ऽजमीढसुतो ह्यन्य ऋक्षः संवरणस्ततः  
भ्प्_०९।२२।००४।१ तपत्यां सूर्यकन्यायां कुरुक्षेत्रपतिः कुरुः  
भ्प्_०९।२२।००४।२ परीक्षिः सुधनुर्जह्नुर्निषधश्च कुरोः सुताः  
भ्प्_०९।२२।००५।१ सुहोत्रो ऽभूत् सुधनुषश्च्यवनो ऽथ ततः कृती  
भ्प्_०९।२२।००५।२ वसुस्तस्योपरिचरो बृहद्रथमुखास्ततः  
भ्प्_०९।२२।००६।१ कुशाम्बमत्स्यप्रत्यग्र चेदिपाद्याश्च चेदिपाः  
भ्प्_०९।२२।००६।२ बृहद्रथात् कुशाग्रो ऽभूदृषभस्तस्य तत्सुतः  
भ्प्_०९।२२।००७।१ जज्ञे सत्यहितो ऽपत्यं पुष्पवांस्तत्सुतो जहुः  
भ्प्_०९।२२।००७।२ अन्यस्यामपि भार्यायां शकले द्वे बृहद्रथात्  
भ्प्_०९।२२।००८।१ ये मात्रा बहिरुत्सृष्टे जरया चाभिसन्धिते  
भ्प्_०९।२२।००८।२ जीव जीवेति क्रीडन्त्या जरासन्धो ऽभवत् सुतः  
भ्प्_०९।२२।००९।१ ततश्च सहदेवो ऽभूत् सोमापिर्यच् छ्रुतश्रवाः  
भ्प्_०९।२२।००९।२ परीक्षिरनपत्यो ऽभूत् सुरथो नाम जाह्नवः  
भ्प्_०९।२२।०१०।१ ततो विदूरथस्तस्मात् सार्वभौमस्ततो ऽभवत्  
भ्प्_०९।२२।०१०।२ जयसेनस्तत्तनयो राधिको ऽतो ऽयुताय्व् अभूत्  
भ्प्_०९।२२।०११।१ ततश्चाक्रोधनस्तस्माद्देवातिथिरमुष्य च  
भ्प्_०९।२२।०११।२ ऋक्षस्तस्य दिलीपो ऽभूत् प्रतीपस्तस्य चात्मजः  
भ्प्_०९।२२।०१२।१ देवापिः शान्तनुस्तस्य बाह्लीक इति चात्मजाः  
भ्प्_०९।२२।०१२।२ पितृराज्यं परित्यज्य देवापिस्तु वनं गतः  
भ्प्_०९।२२।०१३।१ अभवच् छान्तनू राजा प्राङ् महाभिषसञ्ज्ञितः  
भ्प्_०९।२२।०१३।२ यं यं कराभ्यां स्पृशति जीर्णं यौवनमेति सः  
भ्प्_०९।२२।०१४।१ शान्तिमाप्नोति चैवाग्र्यां कर्मणा तेन शान्तनुः  
भ्प्_०९।२२।०१४।२ समा द्वादश तद्राज्ये न ववर्ष यदा विभुः  
भ्प्_०९।२२।०१५।१ शान्तनुर्ब्राह्मणैरुक्तः परिवेत्तायमग्रभुक्  
भ्प्_०९।२२।०१५।२ राज्यं देह्यग्रजायाशु पुरराष्ट्रविवृद्धये  
भ्प्_०९।२२।०१६।१ एवमुक्तो द्विजैर्ज्येष्ठं छन्दयामास सो ऽब्रवीत्  
भ्प्_०९।२२।०१६।२ तन्मन्त्रिप्रहितैर्विप्रैर्वेदाद्विभ्रंशितो गिरा  
भ्प्_०९।२२।०१७।१ वेदवादातिवादान् वै तदा देवो ववर्ष ह  
भ्प्_०९।२२।०१७।२ देवापिर्योगमास्थाय कलापग्राममाश्रितः  
भ्प्_०९।२२।०१८।१ सोमवंशे कलौ नष्टे कृतादौ स्थापयिष्यति  
भ्प्_०९।२२।०१८।२ बाह्लीकात् सोमदत्तो ऽभूद्भूरिर्भूरिश्रवास्ततः  
भ्प्_०९।२२।०१९।१ शलश्च शान्तनोरासीद्गङ्गायां भीष्म आत्मवान्  
भ्प्_०९।२२।०१९।२ सर्वधर्मविदां श्रेष्ठो महाभागवतः कविः  
भ्प्_०९।२२।०२०।१ वीरयूथाग्रणीर्येन रामो ऽपि युधि तोषितः  
भ्प्_०९।२२।०२०।२ शान्तनोर्दासकन्यायां जज्ञे चित्राङ्गदः सुतः  
भ्प्_०९।२२।०२१।१ विचित्रवीर्यश्चावरजो नाम्ना चित्राङ्गदो हतः  
भ्प्_०९।२२।०२१।२ यस्यां पराशरात् साक्षादवतीर्णो हरेः कला  
भ्प्_०९।२२।०२२।१ वेदगुप्तो मुनिः कृष्णो यतो ऽहमिदमध्यगाम्  
भ्प्_०९।२२।०२२।२ हित्वा स्वशिष्यान् पैलादीन् भगवान् बादरायणः  
भ्प्_०९।२२।०२३।१ मह्यं पुत्राय शान्ताय परं गुह्यमिदं जगौ  
भ्प्_०९।२२।०२३।२ विचित्रवीर्यो ऽथोवाह काशीराजसुते बलात्  
भ्प्_०९।२२।०२४।१ स्वयंवरादुपानीते अम्बिकाम्बालिके उभे  
भ्प्_०९।२२।०२४।२ तयोरासक्तहृदयो गृहीतो यक्ष्मणा मृतः  
भ्प्_०९।२२।०२५।१ क्षेत्रे ऽप्रजस्य वै भ्रातुर्मात्रोक्तो बादरायणः  
भ्प्_०९।२२।०२५।२ धृतराष्ट्रं च पाण्डुं च विदुरं चाप्यजीजनत्  
भ्प्_०९।२२।०२६।१ गान्धार्यां धृतराष्ट्रस्य जज्ञे पुत्रशतं नृप  
भ्प्_०९।२२।०२६।२ तत्र दुर्योधनो ज्येष्ठो दुःशला चापि कन्यका  
भ्प्_०९।२२।०२७।१ शापान् मैथुनरुद्धस्य पाण्डोः कुन्त्यां महारथाः  
भ्प्_०९।२२।०२७।२ जाता धर्मानिलेन्द्रेभ्यो युधिष्ठिरमुखास्त्रयः  
भ्प्_०९।२२।०२८।१ नकुलः सहदेवश्च माद्र्यां नासत्यदस्रयोः  
भ्प्_०९।२२।०२८।२ द्रौपद्यां पञ्च पञ्चभ्यः पुत्रास्ते पितरो ऽभवन्  
भ्प्_०९।२२।०२९।१ युधिष्ठिरात् प्रतिविन्ध्यः श्रुतसेनो वृकोदरात्  
भ्प्_०९।२२।०२९।२ अर्जुनाच् छ्रुतकीर्तिस्तु शतानीकस्तु नाकुलिः  
भ्प्_०९।२२।०३०।१ सहदेवसुतो राजन् छ्रुतकर्मा तथापरे  
भ्प्_०९।२२।०३०।२ युधिष्ठिरात् तु पौरव्यां देवको ऽथ घटोत्कचः  
भ्प्_०९।२२।०३१।१ भीमसेनाद्धिडिम्बायां काल्यां सर्वगतस्ततः  
भ्प्_०९।२२।०३१।२ सहदेवात् सुहोत्रं तु विजयासूत पार्वती  
भ्प्_०९।२२।०३२।१ करेणुमत्यां नकुलो नरमित्रं तथार्जुनः  
भ्प्_०९।२२।०३२।२ इरावन्तमुलुप्यां वै सुतायां बभ्रुवाहनम्  
भ्प्_०९।२२।०३२।३ मणिपुरपतेः सो ऽपि तत्पुत्रः पुत्रिकासुतः  
भ्प्_०९।२२।०३३।१ तव तातः सुभद्रायामभिमन्युरजायत  
भ्प्_०९।२२।०३३।२ सर्वातिरथजिद्वीर उत्तरायां ततो भवान्  
भ्प्_०९।२२।०३४।१ परिक्षीणेषु कुरुषु द्रौणेर्ब्रह्मास्त्रतेजसा  
भ्प्_०९।२२।०३४।२ त्वं च कृष्णानुभावेन सजीवो मोचितो ऽन्तकात्  
भ्प्_०९।२२।०३५।१ तवेमे तनयास्तात जनमेजयपूर्वकाः  
भ्प्_०९।२२।०३५।२ श्रुतसेनो भीमसेन उग्रसेनश्च वीर्यवान्  
भ्प्_०९।२२।०३६।१ जनमेजयस्त्वां विदित्वा तक्षकान् निधनं गतम्  
भ्प्_०९।२२।०३६।२ सर्पान् वै सर्पयागाग्नौ स होष्यति रुषान्वितः  
भ्प्_०९।२२।०३७।१ कालषेयं पुरोधाय तुरं तुरगमेधषाट्  
भ्प्_०९।२२।०३७।२ समन्तात् पृथिवीं सर्वां जित्वा यक्ष्यति चाध्वरैः  
भ्प्_०९।२२।०३८।१ तस्य पुत्रः शतानीको याज्ञवल्क्यात् त्रयीं पठन्  
भ्प्_०९।२२।०३८।२ अस्त्रज्ञानं क्रियाज्ञानं शौनकात् परमेष्यति  
भ्प्_०९।२२।०३९।१ सहस्रानीकस्तत्पुत्रस्ततश्चैवाश्वमेधजः  
भ्प्_०९।२२।०३९।२ असीमकृष्णस्तस्यापि नेमिचक्रस्तु तत्सुतः  
भ्प्_०९।२२।०४०।१ गजाह्वये हृते नद्या कौशाम्ब्यां साधु वत्स्यति  
भ्प्_०९।२२।०४०।२ उक्तस्ततश्चित्ररथस्तस्माच् छुचिरथः सुतः  
भ्प्_०९।२२।०४१।१ तस्माच् च वृष्टिमांस्तस्य सुषेणो ऽथ महीपतिः  
भ्प्_०९।२२।०४१।२ सुनीथस्तस्य भविता नृचक्षुर्यत् सुखीनलः  
भ्प्_०९।२२।०४२।१ परिप्लवः सुतस्तस्मान् मेधावी सुनयात्मजः  
भ्प्_०९।२२।०४२।२ नृपञ्जयस्ततो दूर्वस्तिमिस्तस्माज् जनिष्यति  
भ्प्_०९।२२।०४३।१ तिमेर्बृहद्रथस्तस्माच् छतानीकः सुदासजः  
भ्प्_०९।२२।०४३।२ शतानीकाद्दुर्दमनस्तस्यापत्यं महीनरः  
भ्प्_०९।२२।०४४।१ दण्डपाणिर्निमिस्तस्य क्षेमको भविता यतः  
भ्प्_०९।२२।०४४।२ ब्रह्मक्षत्रस्य वै योनिर्वंशो देवर्षिसत्कृतः  
भ्प्_०९।२२।०४५।१ क्षेमकं प्राप्य राजानं संस्थां प्राप्स्यति वै कलौ  
भ्प्_०९।२२।०४५।२ अथ मागधराजानो भाविनो ये वदामि ते  
भ्प्_०९।२२।०४६।१ भविता सहदेवस्य मार्जारिर्यच् छ्रुतश्रवाः  
भ्प्_०९।२२।०४६।२ ततो युतायुस्तस्यापि निरमित्रो ऽथ तत्सुतः  
भ्प्_०९।२२।०४७।१ सुनक्षत्रः सुनक्षत्राद्बृहत्सेनो ऽथ कर्मजित्  
भ्प्_०९।२२।०४७।२ ततः सुतञ्जयाद्विप्रः शुचिस्तस्य भविष्यति  
भ्प्_०९।२२।०४८।१ क्षेमो ऽथ सुव्रतस्तस्माद्धर्मसूत्रः समस्ततः  
भ्प्_०९।२२।०४८।२ द्युमत्सेनो ऽथ सुमतिः सुबलो जनिता ततः  
भ्प्_०९।२२।०४९।१ सुनीथः सत्यजिदथ विश्वजिद्यद्रिपुञ्जयः  
भ्प्_०९।२२।०४९।२ बार्हद्रथाश्च भूपाला भाव्याः साहस्रवत्सरम्  
भ्प्_०९।२३।००१।० श्रीशुक उवाच  
भ्प्_०९।२३।००१।१ अनोः सभानरश्चक्षुः परेष्णुश्च त्रयः सुताः  
भ्प्_०९।२३।००१।२ सभानरात् कालनरः सृञ्जयस्तत्सुतस्ततः  
भ्प्_०९।२३।००२।१ जनमेजयस्तस्य पुत्रो महाशालो महामनाः  
भ्प्_०९।२३।००२।२ उशीनरस्तितिक्षुश्च महामनस आत्मजौ  
भ्प्_०९।२३।००३।१ शिबिर्वरः कृमिर्दक्षश्चत्वारोशीनरात्मजाः  
भ्प्_०९।२३।००३।२ वृषादर्भः सुधीरश्च मद्रः केकय आत्मवान्  
भ्प्_०९।२३।००४।१ शिबेश्चत्वार एवासंस्तितिक्षोश्च रुषद्रथः  
भ्प्_०९।२३।००४।२ ततो होमो ऽथ सुतपा बलिः सुतपसो ऽभवत्  
भ्प्_०९।२३।००५।१ अङ्गवङ्गकलिङ्गाद्याः सुह्मपुण्ड्रौड्रसञ्ज्ञिताः  
भ्प्_०९।२३।००५।२ जज्ञिरे दीर्घतमसो बलेः क्षेत्रे महीक्षितः  
भ्प्_०९।२३।००६।१ चक्रुः स्वनाम्ना विषयान् षड् इमान् प्राच्यकांश्च ते  
भ्प्_०९।२३।००६।२ खलपानो ऽङ्गतो जज्ञे तस्माद्दिविरथस्ततः  
भ्प्_०९।२३।००७।१ सुतो धर्मरथो यस्य जज्ञे चित्ररथो ऽप्रजाः  
भ्प्_०९।२३।००७।२ रोमपाद इति ख्यातस्तस्मै दशरथः सखा  
भ्प्_०९।२३।००८।१ शान्तां स्वकन्यां प्रायच्छदृष्यशृङ्ग उवाह याम्  
भ्प्_०९।२३।००८।२ देवे ऽवर्षति यं रामा आनिन्युर्हरिणीसुतम्  
भ्प्_०९।२३।००९।१ नाट्यसङ्गीतवादित्रैर्विभ्रमालिङ्गनार्हणैः  
भ्प्_०९।२३।००९।२ स तु राज्ञो ऽनपत्यस्य निरूप्येष्टिं मरुत्वते  
भ्प्_०९।२३।०१०।१ प्रजामदाद्दशरथो येन लेभे ऽप्रजाः प्रजाः  
भ्प्_०९।२३।०१०।२ चतुरङ्गो रोमपादात् पृथुलाक्षस्तु तत्सुतः  
भ्प्_०९।२३।०११।१ बृहद्रथो बृहत्कर्मा बृहद्भानुश्च तत्सुताः  
भ्प्_०९।२३।०११।२ आद्याद्बृहन्मनास्तस्माज् जयद्रथ उदाहृतः  
भ्प्_०९।२३।०१२।१ विजयस्तस्य सम्भूत्यां ततो धृतिरजायत  
भ्प्_०९।२३।०१२।२ ततो धृतव्रतस्तस्य सत्कर्माधिरथस्ततः  
भ्प्_०९।२३।०१३।१ यो ऽसौ गङ्गातटे क्रीडन् मञ्जूषान्तर्गतं शिशुम्  
भ्प्_०९।२३।०१३।२ कुन्त्यापविद्धं कानीनमनपत्यो ऽकरोत् सुतम्  
भ्प्_०९।२३।०१४।१ वृषसेनः सुतस्तस्य कर्णस्य जगतीपते  
भ्प्_०९।२३।०१४।२ द्रुह्योश्च तनयो बभ्रुः सेतुस्तस्यात्मजस्ततः  
भ्प्_०९।२३।०१५।१ आरब्धस्तस्य गान्धारस्तस्य धर्मस्ततो धृतः  
भ्प्_०९।२३।०१५।२ धृतस्य दुर्मदस्तस्मात् प्रचेताः प्राचेतसः शतम्  
भ्प्_०९।२३।०१६।१ म्लेच्छाधिपतयो ऽभूवन्नुदीचीं दिशमाश्रिताः  
भ्प्_०९।२३।०१६।२ तुर्वसोश्च सुतो वह्निर्वह्नेर्भर्गो ऽथ भानुमान्  
भ्प्_०९।२३।०१७।१ त्रिभानुस्तत्सुतो ऽस्यापि करन्धम उदारधीः  
भ्प्_०९।२३।०१७।२ मरुतस्तत्सुतो ऽपुत्रः पुत्रं पौरवमन्वभूत्  
भ्प्_०९।२३।०१८।१ दुष्मन्तः स पुनर्भेजे स्ववंशं राज्यकामुकः  
भ्प्_०९।२३।०१८।२ ययातेर्ज्येष्ठपुत्रस्य यदोर्वंशं नरर्षभ  
भ्प्_०९।२३।०१९।१ वर्णयामि महापुण्यं सर्वपापहरं नृणाम्  
भ्प्_०९।२३।०१९।२ यदोर्वंशं नरः श्रुत्वा सर्वपापैः प्रमुच्यते  
भ्प्_०९।२३।०२०।१ यत्रावतीर्णो भगवान् परमात्मा नराकृतिः  
भ्प्_०९।२३।०२०।२ यदोः सहस्रजित् क्रोष्टा नलो रिपुरिति श्रुताः  
भ्प्_०९।२३।०२१।१ चत्वारः सूनवस्तत्र शतजित् प्रथमात्मजः  
भ्प्_०९।२३।०२१।२ महाहयो रेणुहयो हैहयश्चेति तत्सुताः  
भ्प्_०९।२३।०२२।१ धर्मस्तु हैहयसुतो नेत्रः कुन्तेः पिता ततः  
भ्प्_०९।२३।०२२।२ सोहञ्जिरभवत् कुन्तेर्महिष्मान् भद्रसेनकः  
भ्प्_०९।२३।०२३।१ दुर्मदो भद्रसेनस्य धनकः कृतवीर्यसूः  
भ्प्_०९।२३।०२३।२ कृताग्निः कृतवर्मा च कृतौजा धनकात्मजाः  
भ्प्_०९।२३।०२४।१ अर्जुनः कृतवीर्यस्य सप्तद्वीपेश्वरो ऽभवत्  
भ्प्_०९।२३।०२४।२ दत्तात्रेयाद्धरेरंशात् प्राप्तयोगमहागुणः  
भ्प्_०९।२३।०२५।१ न नूनं कार्तवीर्यस्य गतिं यास्यन्ति पार्थिवाः  
भ्प्_०९।२३।०२५।२ यज्ञदानतपोयोगैः श्रुतवीर्यदयादिभिः  
भ्प्_०९।२३।०२६।१ पञ्चाशीति सहस्राणि ह्यव्याहतबलः समाः  
भ्प्_०९।२३।०२६।२ अनष्टवित्तस्मरणो बुभुजे ऽक्षय्यषड्वसु  
भ्प्_०९।२३।०२७।१ तस्य पुत्रसहस्रेषु पञ्चैवोर्वरिता मृधे  
भ्प्_०९।२३।०२७।२ जयध्वजः शूरसेनो वृषभो मधुरूर्जितः  
भ्प्_०९।२३।०२८।१ जयध्वजात् तालजङ्घस्तस्य पुत्रशतं त्व् अभूत्  
भ्प्_०९।२३।०२८।२ क्षत्रं यत् तालजङ्घाख्यमौर्वतेजोपसंहृतम्  
भ्प्_०९।२३।०२९।१ तेषां ज्येष्ठो वीतिहोत्रो वृष्णिः पुत्रो मधोः स्मृतः  
भ्प्_०९।२३।०२९।२ तस्य पुत्रशतं त्व् आसीद्वृष्णिज्येष्ठं यतः कुलम्  
भ्प्_०९।२३।०३०।१ माधवा वृष्णयो राजन् यादवाश्चेति सञ्ज्ञिताः  
भ्प्_०९।२३।०३०।२ यदुपुत्रस्य च क्रोष्टोः पुत्रो वृजिनवांस्ततः  
भ्प्_०९।२३।०३१।१ स्वाहितो ऽतो विषद्गुर्वै तस्य चित्ररथस्ततः  
भ्प्_०९।२३।०३१।२ शशबिन्दुर्महायोगी महाभागो महान् अभूत्  
भ्प्_०९।२३।०३२।१ चतुर्दशमहारत्नश्चक्रवर्त्यपराजितः  
भ्प्_०९।२३।०३२।२ तस्य पत्नीसहस्राणां दशानां सुमहायशाः  
भ्प्_०९।२३।०३३।१ दशलक्षसहस्राणि पुत्राणां तास्व् अजीजनत्  
भ्प्_०९।२३।०३३।२ तेषां तु षट् प्रधानानां पृथुश्रवस आत्मजः  
भ्प्_०९।२३।०३४।१ धर्मो नामोशना तस्य हयमेधशतस्य याट्  
भ्प्_०९।२३।०३४।२ तत्सुतो रुचकस्तस्य पञ्चासन्नात्मजाः शृणु  
भ्प्_०९।२३।०३५।१ पुरुजिद्रुक्मरुक्मेषु पृथुज्यामघसञ्ज्ञिताः  
भ्प्_०९।२३।०३५।२ ज्यामघस्त्व् अप्रजो ऽप्यन्यां भार्यां शैब्यापतिर्भयात्  
भ्प्_०९।२३।०३६।१ नाविन्दच् छत्रुभवनाद्भोज्यां कन्यामहारषीत्  
भ्प्_०९।२३।०३६।२ रथस्थां तां निरीक्ष्याह शैब्या पतिममर्षिता  
भ्प्_०९।२३।०३७।१ केयं कुहक मत्स्थानं रथमारोपितेति वै  
भ्प्_०९।२३।०३७।२ स्नुषा तवेत्यभिहिते स्मयन्ती पतिमब्रवीत्  
भ्प्_०९।२३।०३८।१ अहं बन्ध्यासपत्नी च स्नुषा मे युज्यते कथम्  
भ्प्_०९।२३।०३८।२ जनयिष्यसि यं राज्ञि तस्येयमुपयुज्यते  
भ्प्_०९।२३।०३९।१ अन्वमोदन्त तद्विश्वे देवाः पितर एव च  
भ्प्_०९।२३।०३९।२ शैब्या गर्भमधात् काले कुमारं सुषुवे शुभम्  
भ्प्_०९।२३।०३९।३ स विदर्भ इति प्रोक्त उपयेमे स्नुषां सतीम्  
भ्प्_०९।२४।००१।० श्रीशुक उवाच  
भ्प्_०९।२४।००१।१ तस्यां विदर्भो ऽजनयत् पुत्रौ नाम्ना कुशक्रथौ  
भ्प्_०९।२४।००१।२ तृतीयं रोमपादं च विदर्भकुलनन्दनम्  
भ्प्_०९।२४।००२।१ रोमपादसुतो बभ्रुर्बभ्रोः कृतिरजायत  
भ्प्_०९।२४।००२।२ उशिकस्तत्सुतस्तस्माच् चेदिश्चैद्यादयो नृपाः  
भ्प्_०९।२४।००३।१ क्रथस्य कुन्तिः पुत्रो ऽभूद् वृष्णिस्तस्याथ निर्वृतिः  
भ्प्_०९।२४।००३।२ ततो दशार्हो नाम्नाभूत् तस्य व्योमः सुतस्ततः  
भ्प्_०९।२४।००४।१ जीमूतो विकृतिस्तस्य यस्य भीमरथः सुतः  
भ्प्_०९।२४।००४।२ ततो नवरथः पुत्रो जातो दशरथस्ततः  
भ्प्_०९।२४।००५।१ करम्भिः शकुनेः पुत्रो देवरातस्तदात्मजः  
भ्प्_०९।२४।००५।२ देवक्षत्रस्ततस्तस्य मधुः कुरुवशादनुः  
भ्प्_०९।२४।००६।१ पुरुहोत्रस्त्व् अनोः पुत्रस्तस्यायुः सात्वतस्ततः  
भ्प्_०९।२४।००६।२ भजमानो भजिर्दिव्यो वृष्णिर्देवावृधो ऽन्धकः  
भ्प्_०९।२४।००७।१ सात्वतस्य सुताः सप्त महाभोजश्च मारिष  
भ्प्_०९।२४।००७।२ भजमानस्य निम्लोचिः किङ्कणो धृष्टिरेव च  
भ्प्_०९।२४।००८।१ एकस्यामात्मजाः पत्न्यामन्यस्यां च त्रयः सुताः  
भ्प्_०९।२४।००८।२ शताजिच् च सहस्राजिदयुताजिदिति प्रभो  
भ्प्_०९।२४।००९।१ बभ्रुर्देवावृधसुतस्तयोः श्लोकौ पठन्त्यमू  
भ्प्_०९।२४।००९।२ यथैव शृणुमो दूरात् सम्पश्यामस्तथान्तिकात्  
भ्प्_०९।२४।०१०।१ बभ्रुः श्रेष्ठो मनुष्याणां देवैर्देवावृधः समः  
भ्प्_०९।२४।०१०।२ पुरुषाः पञ्चषष्टिश्च षट्सहस्राणि चाष्ट च  
भ्प्_०९।२४।०११।१ ये ऽमृतत्वमनुप्राप्ता बभ्रोर्देवावृधादपि  
भ्प्_०९।२४।०११।२ महाभोजो ऽतिधर्मात्मा भोजा आसंस्तदन्वये  
भ्प्_०९।२४।०१२।१ वृष्णेः सुमित्रः पुत्रो ऽभूद्युधाजिच् च परन्तप  
भ्प्_०९।२४।०१२।२ शिनिस्तस्यानमित्रश्च निघ्नो ऽभूदनमित्रतः  
भ्प्_०९।२४।०१३।१ सत्राजितः प्रसेनश्च निघ्नस्याथासतुः सुतौ  
भ्प्_०९।२४।०१३।२ अनमित्रसुतो यो ऽन्यः शिनिस्तस्य च सत्यकः  
भ्प्_०९।२४।०१४।१ युयुधानः सात्यकिर्वै जयस्तस्य कुणिस्ततः  
भ्प्_०९।२४।०१४।२ युगन्धरो ऽनमित्रस्य वृष्णिः पुत्रो ऽपरस्ततः  
भ्प्_०९।२४।०१५।१ श्वफल्कश्चित्ररथश्च गान्दिन्यां च श्वफल्कतः  
भ्प्_०९।२४।०१५।२ अक्रूरप्रमुखा आसन् पुत्रा द्वादश विश्रुताः  
भ्प्_०९।२४।०१६।१ आसङ्गः सारमेयश्च मृदुरो मृदुविद्गिरिः  
भ्प्_०९।२४।०१६।२ धर्मवृद्धः सुकर्मा च क्षेत्रोपेक्षो ऽरिमर्दनः  
भ्प्_०९।२४।०१७।१ शत्रुघ्नो गन्धमादश्च प्रतिबाहुश्च द्वादश  
भ्प्_०९।२४।०१७।२ तेषां स्वसा सुचाराख्या द्वाव् अक्रूरसुताव् अपि  
भ्प्_०९।२४।०१८।१ देववान् उपदेवश्च तथा चित्ररथात्मजाः  
भ्प्_०९।२४।०१८।२ पृथुर्विदूरथाद्याश्च बहवो वृष्णिनन्दनाः  
भ्प्_०९।२४।०१९।१ कुकुरो भजमानश्च शुचिः कम्बलबर्हिषः  
भ्प्_०९।२४।०१९।२ कुकुरस्य सुतो वह्निर्विलोमा तनयस्ततः  
भ्प्_०९।२४।०२०।१ कपोतरोमा तस्यानुः सखा यस्य च तुम्बुरुः  
भ्प्_०९।२४।०२०।२ अन्धकाद्दुन्दुभिस्तस्मादविद्योतः पुनर्वसुः  
भ्प्_०९।२४।०२१।१ तस्याहुकश्चाहुकी च कन्या चैवाहुकात्मजौ  
भ्प्_०९।२४।०२१।२ देवकश्चोग्रसेनश्च चत्वारो देवकात्मजाः  
भ्प्_०९।२४।०२२।१ देववान् उपदेवश्च सुदेवो देववर्धनः  
भ्प्_०९।२४।०२२।२ तेषां स्वसारः सप्तासन् धृतदेवादयो नृप  
भ्प्_०९।२४।०२३।१ शान्तिदेवोपदेवा च श्रीदेवा देवरक्षिता  
भ्प्_०९।२४।०२३।२ सहदेवा देवकी च वसुदेव उवाह ताः  
भ्प्_०९।२४।०२४।१ कंसः सुनामा न्यग्रोधः कङ्कः शङ्कुः सुहूस्तथा  
भ्प्_०९।२४।०२४।२ राष्ट्रपालो ऽथ धृष्टिश्च तुष्टिमान् औग्रसेनयः  
भ्प्_०९।२४।०२५।१ कंसा कंसवती कङ्का शूरभू राष्ट्रपालिका  
भ्प्_०९।२४।०२५।२ उग्रसेनदुहितरो वसुदेवानुजस्त्रियः  
भ्प्_०९।२४।०२६।१ शूरो विदूरथादासीद्भजमानस्तु तत्सुतः  
भ्प्_०९।२४।०२६।२ शिनिस्तस्मात् स्वयं भोजो हृदिकस्तत्सुतो मतः  
भ्प्_०९।२४।०२७।१ देवमीढः शतधनुः कृतवर्मेति तत्सुताः  
भ्प्_०९।२४।०२७।२ देवमीढस्य शूरस्य मारिषा नाम पत्न्यभूत्  
भ्प्_०९।२४।०२८।१ तस्यां स जनयामास दश पुत्रान् अकल्मषान्  
भ्प्_०९।२४।०२८।२ वसुदेवं देवभागं देवश्रवसमानकम्  
भ्प्_०९।२४।०२९।१ सृञ्जयं श्यामकं कङ्कं शमीकं वत्सकं वृकम्  
भ्प्_०९।२४।०२९।२ देवदुन्दुभयो नेदुरानका यस्य जन्मनि  
भ्प्_०९।२४।०३०।१ वसुदेवं हरेः स्थानं वदन्त्यानकदुन्दुभिम्  
भ्प्_०९।२४।०३०।२ पृथा च श्रुतदेवा च श्रुतकीर्तिः श्रुतश्रवाः  
भ्प्_०९।२४।०३१।१ राजाधिदेवी चैतेषां भगिन्यः पञ्च कन्यकाः  
भ्प्_०९।२४।०३१।२ कुन्तेः सख्युः पिता शूरो ह्यपुत्रस्य पृथामदात्  
भ्प्_०९।२४।०३२।१ साप दुर्वाससो विद्यां देवहूतीं प्रतोषितात्  
भ्प्_०९।२४।०३२।२ तस्या वीर्यपरीक्षार्थमाजुहाव रविं शुचिः  
भ्प्_०९।२४।०३३।१ तदैवोपागतं देवं वीक्ष्य विस्मितमानसा  
भ्प्_०९।२४।०३३।२ प्रत्ययार्थं प्रयुक्ता मे याहि देव क्षमस्व मे  
भ्प्_०९।२४।०३४।१ अमोघं देवसन्दर्शमादधे त्वयि चात्मजम्  
भ्प्_०९।२४।०३४।२ योनिर्यथा न दुष्येत कर्ताहं ते सुमध्यमे  
भ्प्_०९।२४।०३५।१ इति तस्यां स आधाय गर्भं सूर्यो दिवं गतः  
भ्प्_०९।२४।०३५।२ सद्यः कुमारः सञ्जज्ञे द्वितीय इव भास्करः  
भ्प्_०९।२४।०३६।१ तं सात्यजन् नदीतोये कृच्छ्राल् लोकस्य बिभ्यती  
भ्प्_०९।२४।०३६।२ प्रपितामहस्तामुवाह पाण्डुर्वै सत्यविक्रमः  
भ्प्_०९।२४।०३७।१ श्रुतदेवां तु कारूषो वृद्धशर्मा समग्रहीत्  
भ्प्_०९।२४।०३७।२ यस्यामभूद्दन्तवक्र ऋषिशप्तो दितेः सुतः  
भ्प्_०९।२४।०३८।१ कैकेयो धृष्टकेतुश्च श्रुतकीर्तिमविन्दत  
भ्प्_०९।२४।०३८।२ सन्तर्दनादयस्तस्यां पञ्चासन् कैकयाः सुताः  
भ्प्_०९।२४।०३९।१ राजाधिदेव्यामावन्त्यौ जयसेनो ऽजनिष्ट ह  
भ्प्_०९।२४।०३९।२ दमघोषश्चेदिराजः श्रुतश्रवसमग्रहीत्  
भ्प्_०९।२४।०४०।१ शिशुपालः सुतस्तस्याः कथितस्तस्य सम्भवः  
भ्प्_०९।२४।०४०।२ देवभागस्य कंसायां चित्रकेतुबृहद्बलौ  
भ्प्_०९।२४।०४१।१ कंसवत्यां देवश्रवसः सुवीर इषुमांस्तथा  
भ्प्_०९।२४।०४१।२ बकः कङ्कात् तु कङ्कायां सत्यजित् पुरुजित् तथा  
भ्प्_०९।२४।०४२।१ सृञ्जयो राष्ट्रपाल्यां च वृषदुर्मर्षणादिकान्  
भ्प्_०९।२४।०४२।२ हरिकेशहिरण्याक्षौ शूरभूम्यां च श्यामकः  
भ्प्_०९।२४।०४३।१ मिश्रकेश्यामप्सरसि वृकादीन् वत्सकस्तथा  
भ्प्_०९।२४।०४३।२ तक्षपुष्करशालादीन् दुर्वाक्ष्यां वृक आदधे  
भ्प्_०९।२४।०४४।१ सुमित्रार्जुनपालादीन् समीकात् तु सुदामनी  
भ्प्_०९।२४।०४४।२ आनकः कर्णिकायां वै ऋतधामाजयाव् अपि  
भ्प्_०९।२४।०४५।१ पौरवी रोहिणी भद्रा मदिरा रोचना इला  
भ्प्_०९।२४।०४५।२ देवकीप्रमुखाश्चासन् पत्न्य आनकदुन्दुभेः  
भ्प्_०९।२४।०४६।१ बलं गदं सारणं च दुर्मदं विपुलं ध्रुवम्  
भ्प्_०९।२४।०४६।२ वसुदेवस्तु रोहिण्यां कृतादीन् उदपादयत्  
भ्प्_०९।२४।०४७।१ सुभद्रो भद्रबाहुश्च दुर्मदो भद्र एव च  
भ्प्_०९।२४।०४७।२ पौरव्यास्तनया ह्येते भूताद्या द्वादशाभवन्  
भ्प्_०९।२४।०४८।१ नन्दोपनन्दकृतक शूराद्या मदिरात्मजाः  
भ्प्_०९।२४।०४८।२ कौशल्या केशिनं त्व् एकमसूत कुलनन्दनम्  
भ्प्_०९।२४।०४९।१ रोचनायामतो जाता हस्तहेमाङ्गदादयः  
भ्प्_०९।२४।०४९।२ इलायामुरुवल्कादीन् यदुमुख्यान् अजीजनत्  
भ्प्_०९।२४।०५०।१ विपृष्ठो धृतदेवायामेक आनकदुन्दुभेः  
भ्प्_०९।२४।०५०।२ शान्तिदेवात्मजा राजन् प्रशमप्रसितादयः  
भ्प्_०९।२४।०५१।१ राजन्यकल्पवर्षाद्या उपदेवासुता दश  
भ्प्_०९।२४।०५१।२ वसुहंससुवंशाद्याः श्रीदेवायास्तु षट् सुताः  
भ्प्_०९।२४।०५२।१ देवरक्षितया लब्धा नव चात्र गदादयः  
भ्प्_०९।२४।०५२।२ वसुदेवः सुतान् अष्टाव् आदधे सहदेवया  
भ्प्_०९।२४।०५३।१ प्रवरश्रुतमुख्यांश्च साक्षाद्धर्मो वसून् इव  
भ्प्_०९।२४।०५३।२ वसुदेवस्तु देवक्यामष्ट पुत्रान् अजीजनत्  
भ्प्_०९।२४।०५४।१ कीर्तिमन्तं सुषेणं च भद्रसेनमुदारधीः  
भ्प्_०९।२४।०५४।२ ऋजुं सम्मर्दनं भद्रं सङ्कर्षणमहीश्वरम्  
भ्प्_०९।२४।०५५।१ अष्टमस्तु तयोरासीत् स्वयमेव हरिः किल  
भ्प्_०९।२४।०५५।२ सुभद्रा च महाभागा तव राजन् पितामही  
भ्प्_०९।२४।०५६।१ यदा यदा हि धर्मस्य क्षयो वृद्धिश्च पाप्मनः  
भ्प्_०९।२४।०५६।२ तदा तु भगवान् ईश आत्मानं सृजते हरिः  
भ्प्_०९।२४।०५७।१ न ह्यस्य जन्मनो हेतुः कर्मणो वा महीपते  
भ्प्_०९।२४।०५७।२ आत्ममायां विनेशस्य परस्य द्रष्टुरात्मनः  
भ्प्_०९।२४।०५८।१ यन् मायाचेष्टितं पुंसः स्थित्युत्पत्त्यप्ययाय हि  
भ्प्_०९।२४।०५८।२ अनुग्रहस्तन्निवृत्तेरात्मलाभाय चेष्यते  
भ्प्_०९।२४।०५९।१ अक्षौहिणीनां पतिभिरसुरैर्नृपलाञ्छनैः  
भ्प्_०९।२४।०५९।२ भुव आक्रम्यमाणाया अभाराय कृतोद्यमः  
भ्प्_०९।२४।०६०।१ कर्माण्यपरिमेयाणि मनसापि सुरेश्वरैः  
भ्प्_०९।२४।०६०।२ सहसङ्कर्षणश्चक्रे भगवान् मधुसूदनः  
भ्प्_०९।२४।०६१।१ कलौ जनिष्यमाणानां दुःखशोकतमोनुदम्  
भ्प्_०९।२४।०६१।२ अनुग्रहाय भक्तानां सुपुण्यं व्यतनोद्यशः  
भ्प्_०९।२४।०६२।१ यस्मिन् सत्कर्णपीयुषे यशस्तीर्थवरे सकृत्  
भ्प्_०९।२४।०६२।२ श्रोत्राञ्जलिरुपस्पृश्य धुनुते कर्मवासनाम्  
भ्प्_०९।२४।०६३।१ भोजवृष्ण्यन्धकमधु शूरसेनदशार्हकैः  
भ्प्_०९।२४।०६३।२ श्लाघनीयेहितः शश्वत् कुरुसृञ्जयपाण्डुभिः  
भ्प्_०९।२४।०६४।१ स्निग्धस्मितेक्षितोदारैर्वाक्यैर्विक्रमलीलया  
भ्प्_०९।२४।०६४।२ नृलोकं रमयामास मूर्त्या सर्वाङ्गरम्यया  
भ्प्_०९।२४।०६५।१ यस्याननं मकरकुण्डलचारुकर्ण भ्राजत्कपोलसुभगं सविलासहासम्  
भ्प्_०९।२४।०६५।२ नित्योत्सवं न ततृपुर्दृशिभिः पिबन्त्यो नार्यो नराश्च मुदिताः कुपिता निमेश्च  
भ्प्_०९।२४।०६६।१ जातो गतः पितृगृहाद्व्रजमेधितार्थो हत्वा रिपून् सुतशतानि कृतोरुदारः  
भ्प्_०९।२४।०६६।२ उत्पाद्य तेषु पुरुषः क्रतुभिः समीजे आत्मानमात्मनिगमं प्रथयन् जनेषु  
भ्प्_०९।२४।०६७।१ पृथ्व्याः स वै गुरुभरं क्षपयन् कुरूणामन्तःसमुत्थकलिना युधि भूपचम्वः  
भ्प्_०९।२४।०६७।२ दृष्ट्या विधूय विजये जयमुद्विघोष्य प्रोच्योद्धवाय च परं समगात् स्वधाम  

