---
title: 'Skanda-Purana: Revakhanda'

---
## Intro
  
  
  
  
 Skanda-Purana: Revakhanda   
  
  
  
  
Skanda-Purana: Revakhanda (RKS)  
Based on the edition:  
Giri, Oṅkārānanda (ed.) - atha bṛhat śrīnarmadāpurāṇam revākhaṇḍam (parivardhita tṛtīya saṃskaraṇa).  
Jñānasatra Prakāśana Nyāsa, Hośaṅgābāda: 1994.  
  
  
Input and proof-reading by Juergen Neuss, Freie Universität Berlin.  
  
  
  
  
NOTE BY THE CONTRIBUTOR:  
This is the genuine Revākhaṇḍa of the Skandapurāṇa.  
  
Another text, originally belonging to the Vāyupurāṇa and comprising 232 adhyāyas,  
has been wrongly assigned to the Skandapurāṇa (i.e. SkP 5.3) in the latter's   
first edition (Veṅkateśvara Steam Press, Bombay: 1910) and ever since.  
(I have contributed an electronic version of that text to GRETIL, too.)  
  
Therefore the present text is not to be found in any of the editions of the SkP.  
(For further information on this group of texts, please contact the contributor of these e-texts at jneuss@arcor.de.)  
  
  
  
  
  


## पाठः
  
  
  
  
  
  
  
स्कन्दपुराण: रेवाखण्ड (र्क्स्)  
  
  
र्क्स् अध्याय १  
मज्जनमातङ्गगण्डच्युतमदमदिरामोदमत्तालिजालम्  ।  
स्नानैः सिद्धाङ्गनानां कुचयुगविगलत्कुङ्कुमासङ्गपिङ्गम्  ॥ र्क्स्_१।१ ॥  
सायं प्रातर्मुनीनां कुशकुसुमचयाच्छन्नतीरस्थनीरम्  ।  
पायाद्वो नर्मदाम्भः करिकरभकराक्रान्तरहस्तरङ्गम्  ॥ र्क्स्_१।२ ॥  
  
मार्कण्डेय उवाच:  
हिमवच्छिखरे रम्ये सिद्धगन्धर्वसेविते  ।  
यक्षविद्याधराकीर्णे नानागणसमन्विते  ॥ र्क्स्_१।३ ॥  
ब्रह्मविष्णुसुराः सर्वे स्कन्दनन्दिगणेश्वराः  ।  
चन्द्रादित्यौ ग्रहैः सार्धं नक्षत्रध्रुवमण्डलम्  ॥ र्क्स्_१।४ ॥  
वायुश्च वरुणश्चैव कुबेरो ऽथ यमस्तथा  ।  
इन्द्राद्या देवतास् सर्वे गन्धर्वगण एव च  ॥ र्क्स्_१।५ ॥  
ब्राह्म्याद्या मातरश्च ऋषयश्च तपोधनाः  ।  
मूर्तिमन्तश्च तीर्थानि चण्डभृङ्गिमहाबलाः  ॥ र्क्स्_१।६ ॥  
दानवासुरदैत्याश्च पिशाचा भूतराक्षसाः  ।  
सूर्यकोटिसमप्रख्यं मणिमाणिक्यशोभितम्  ॥ र्क्स्_१।७ ॥  
रत्नवैदूर्यसोपानवापीकूपसहस्रकम्  ।  
पद्मनीलोत्पलोपेतं नानावृक्षसमन्वितम्  ॥ र्क्स्_१।८ ॥  
काम्यकामफलैर् वृक्षैः पुष्पितैः फलितैर् युतम्  ।  
हंसकारण्डवाकीर्णं चक्रवाकोपकूजितम्  ॥ र्क्स्_१।९ ॥  
कोककोकिलसङ्घुष्टं नानापक्षिसमाकुलम्  ।  
स्थानं सर्वे हरस्यापुः सिद्धैश्च परिसेवितम्  ॥ र्क्स्_१।१० ॥  
तत्रासीनं महादेवं शङ्करं लोकशङ्करम्  ।  
स्तुवन्तः के ऽपि देवेशं केचिन् नृत्यन्ति चाग्रतः  ॥ र्क्स्_१।११ ॥  
दिव्यसिंहासनासीनम् उमया सहितं हरम्  ।  
तेषां मध्ये समुत्थाय स्कन्दो वचनम् अब्रवीत्  ॥ र्क्स्_१।१२ ॥  
कृताञ्जलिपुटो भूत्वा साष्टाङ्गं प्रणिपत्य च  ।  
सृष्टिसंहारकर्त्तारं सुरासुरनमस्कृतम्  ॥ र्क्स्_१।१३ ॥  
ब्रह्मविष्ण्विन्द्रवरदं भक्तानां भक्तवत्सलम्  ।  
त्र्यम्बकसितकण्ठाय ज्ञाताज्ञातस्वरूपिणे  ॥ र्क्स्_१।१४ ॥  
ईश्वरायाविनाशाय गजचर्मावगुण्ठिने  ।  
कपालमालाभरणद्वीपिचर्मधराय च  ॥ र्क्स्_१।१५ ॥  
भस्मोद्धूलितदेहाय नमस्ते ऽस्तु पिनाकिने  ।  
अनन्तानन्तरूपाय कालाय परमेष्ठिने  ॥ र्क्स्_१।१६ ॥  
सद्यो वामस् तथा घोरस् तत्पुरुषाय ते नमः  ।  
ईशानाय परेशाय सदाशिव नमो ऽस्तु ते  ॥ र्क्स्_१।१७ ॥  
ऋग्यजुः सामरूपाय अथर्वाय नमो ऽस्तु ते  ।  
नमः कालाग्निरूपाय सर्वलोकनिवासिने  ॥ र्क्स्_१।१८ ॥  
नमः कान्तार्द्धदेहाय वर्षिष्ठाय च ते नमः  ।  
ॐ नमः शिवाय रूपाय भीमाय भवरूपिणे  ॥ र्क्स्_१।१९ ॥  
शिवाय भवरूपाय भीमरूपकपर्दिने  ।  
त्वया व्याप्तं जगत् सर्वं त्रैलोक्यं सचराचरम्  ॥ र्क्स्_१।२० ॥  
जिह्वाचापल्यभावेन खेदितो ऽसि मया प्रभो  ।  
क्षमस्व मम ईशान अज्ञानाञ्ज्ञानतो ऽपि वा  ॥ र्क्स्_१।२१ ॥  
  
ईश्वर उवाच:  
वरं वृणीष्व भद्रं ते स्तवेनानेन सुव्रत  ।  
ददामि ते न सन्देहो वरं मनसि काङ्क्षितम्  ॥ र्क्स्_१।२२ ॥  
  
स्कन्द उवाच:  
यदि तुष्टो ऽसि मे देव वरं दातुममेच्छसि  ।  
उत्तरे तु दिशाभागे हर्म्या हेममयाः शुभाः  ॥ र्क्स्_१।२३ ॥  
सप्तभौमास्तु विस्तीर्णहेमप्राकारतोरणाः  ।  
नानामणिसमुक्ताद्या वज्रवैदूर्यमण्डिताः  ॥ र्क्स्_१।२४ ॥  
तत्रैव मधुरा वाणी वेणुवीणाः सहस्रशः  ।  
प्रेक्षणीयैर् नृत्यगीतैर् दिव्यकान्तिमनोहरैः  ॥ र्क्स्_१।२५ ॥  
कस्यैतानि गृहाणीति मेरोरुत्तरतः शिव  ।  
त्वत्प्रसादात् तु पृच्छामि परं कौतूहलं हि मे  ॥ र्क्स्_१।२६ ॥  
  
ईश्वर उवाच:  
शृणु स्कन्द सुरश्रेष्ठ कथ्यमानं निबोध मे  ।  
भृगुस्थाने पुरे ये वै राहुसूर्व्यसमागमे  ॥ र्क्स्_१।२७ ॥  
कुरुक्षेत्रे प्रभासे च मोक्षे रुद्रपदे तथा  ।  
केदारक्षेत्रके स्थाने रुद्रे कनखले तथा  ॥ र्क्स्_१।२८ ॥  
भैरवे ललिताक्षेत्रे शिव ध्यात्वा च पुत्रक  ।  
ये पृताः शिवनद्यां तु शिवध्यानपरायणा  ॥ र्क्स्_१।२९ ॥  
तेषां गृहाणि रम्याणि स्वयं कर्मफलार्जितैः  ।  
सप्तभौमैर् गृहैर् दिव्यैर् वस्त्रभोगाश् च पुष्कलाः  ॥ र्क्स्_१।३० ॥  
दत्तानि च मयैतेषां हर्म्यभोगसुखानि च  ।  
  
स्कन्द उवाच:  
सहस्रशतभौमाश्च वैदूर्यमाणमण्डिताः  ॥ र्क्स्_१।३१ ॥  
कूटैः कपाटकैर् नद्धसिद्धद्वाराण्यनेकशः  ।  
नित्योत्सवैर् नृत्यगीतैः काम्यैर् दिव्यैर् मनोहरैः  ॥ र्क्स्_१।३२ ॥  
असङ्ख्याता गृहा रम्याः सूर्यकोटिसमप्रभाः  ।  
कस्यैतानीह हर्म्याणि पूर्वभागे महेश्वर  ॥ र्क्स्_१।३३ ॥  
दक्षिणे पश्चिमे चैव नानाभोगाः सहस्रशः  ।  
सुरेन्द्रभवने भोगाः कलां नार्हन्ति षोडशीम्  ॥ र्क्स्_१।३४ ॥  
केन कर्म्मविपाकेन शूभेनाप्यशुभेन वा  ।  
कूष्माण्डवासिनश्चक्रे घोरे मज्जन्ति तामसे  ॥ र्क्स्_१।३५ ॥  
पूयशोणितकूपेषु कृमिकीटपतङ्गिनः  ।  
तिर्यग्योनिगताः पापैः पीड्यमानास् तु मानुषाः  ॥ र्क्स्_१।३६ ॥  
दारिद्र्यदुःखिता दीनाः पच्यमाना बुभुक्षिताः  ।  
केन कर्म्मविपाकेन शूभाशुभगति प्रभो  ॥ र्क्स्_१।३७ ॥  
एतत्सर्वं यथान्यायं कथयस्व प्रसादतः  ।  
  
ईश्वर उवाच:  
ये मृता नर्मदातीरे सङ्गमे तिग्मदार्शिते  ॥ र्क्स्_१।३८ ॥  
तेषां गृहाणि रम्याणि पूर्वभागे च षण्मुख  ।  
ॐकारदक्षिणे भागे पूर्वतो ऽमरकण्टके  ॥ र्क्स्_१।३९ ॥  
नर्मदाकोटितीर्थे च ये मृताः स्कन्दमानुषाः  ।  
हर्म्ये मनोरमे रम्ये ते वसन्ति नरोत्तमाः  ॥ र्क्स्_१।४० ॥  
भृगावग्नौ जले वापि रेवाकपिलसङ्गमे  ।  
दानं दत्तं तपस्तप्तं ते वसन्ति गृहैर् इमैः  ॥ र्क्स्_१।४१ ॥  
गोदावर्य्यां पयस्विन्यां तपत्यां चैव सङ्गमे  ।  
त्र्यम्बके धौतपापे च हिमाद्रौ विन्ध्यपर्वते  ॥ र्क्स्_१।४२ ॥  
महेश्वरमये सह्ये गोकर्णे च महाबले  ।  
हरिश्चन्द्रपुरे चन्द्रे श्रीशैले त्रिपुरान्तके  ॥ र्क्स्_१।४३ ॥  
कृष्णायां ससमुद्रायाम् एकादश्यां महानदे  ।  
कार्तिके योनिकुण्डे च ये म्रियन्ते च पुत्रक  ॥ र्क्स्_१।४४ ॥  
याम्ये हर्म्ये हेममये तेषां श्रेष्ठास् स्वयम्भुवः  ।  
नाना भोगांश्च भुञ्जन्ति यथा शक्रस् त्रिविष्टपे  ॥ र्क्स्_१।४५ ॥  
सरस्वत्यां त्यजेत् प्राणान् प्रभासे शशिभूषणे  ।  
पारियात्रे महाकाले प्रयागे च महापथे  ॥ र्क्स्_१।४६ ॥  
तेषां गृहाणि रम्याणि नानाभोगाश्च पुष्कलाः  ।  
मणिमाणिक्यदीप्ताभाः सौम्ये कोटित्रयोदश  ॥ र्क्स्_१।४७ ॥  
एवं तथैकाविंशत्या भूर्वे चैवोपवेशिताः  ।  
दक्षिणे नवकोट्यस्तु भृता हर्म्या हिरण्मयाः  ॥ र्क्स्_१।४८ ॥  
गृहा मौक्तिकसङ्काशाः कोट्यः षोडश वारुणे  ।  
तीर्थयात्राविशेषेण दानधर्मविशेषतः  ॥ र्क्स्_१।४९ ॥  
भुञ्जन्ति विविधान् भोगान् मया तुष्टेन पुत्रक  ।  
मेरोरुत्तरतो भागे दक्षिणे वारुणे तथा  ॥ र्क्स्_१।५० ॥  
क्रीडन्ति च मनोहारिमन्दिरे देवनिर्मिते  ।  
देवानां वार्द्धकिस्तत्र कर्ता विश्वस्य कर्मणः  ॥ र्क्स्_१।५१ ॥  
सर्वरत्नमयं हर्म्यं भुवनोपरि पश्यसि  ।  
पूर्वभागे महासेन नार्मदः फलमश्नुते  ॥ र्क्स्_१।५२ ॥  
एतत्ते कथितं स्कन्द परिपृष्टं त्वया च यत्  ।  
देवानां च हितार्थाय तुभ्यं सर्वं मयानघ  ॥ र्क्स्_१।५३ ॥  
  
इति श्रीस्कन्दपुराणे रेवाखण्डे प्रथमो ऽध्यायः ॥  
  
  
र्क्स् अध्याय २  
  
स्कन्द उवाच:  
श्रोतुकामा इमे सर्वे ब्रह्मविष्णुसुरोत्तमाः  ।  
प्रभावमीदृशं यस्य तीर्थस्या ऽस्य महत् फलम्  ॥ र्क्स्_२।१ ॥  
नर्मदायास् तथोत्पत्तिं सङ्गमं लिङ्गपूजनम्  ।  
पर्वकाले च देवानां पर्वते ऽमरकण्टके  ॥ र्क्स्_२।२ ॥  
आख्यानसहितं देव कथयस्व यथार्थतः  ।  
तीर्थयात्राफलं सम्यग्वंशो मन्वन्तराणि च  ॥ र्क्स्_२।३ ॥  
भक्त्या युक्तं च यत् किञ्चित् कथयस्व प्रसादतः  ।  
  
सूत उवाच:  
श्रुत्वा ऽख्यानमिदं पुण्य पुराणं स्कन्दकीर्तितम्  ॥ र्क्स्_२।४ ॥  
भविष्यभूततत्त्वज्ञः सप्तकल्पानुवर्तकः  ।  
आजगामा ऽथमार्कण्डऋषिभिः सहितस्तदा  ॥ र्क्स्_२।५ ॥  
सर्वकामसमृद्धात्मा श्रेयान् त्वेनैव पूजितः  ।  
सपादलक्षमधिकम् ऋषीणां चोग्रतेजसाम्  ॥ र्क्स्_२।६ ॥  
ब्रह्मर्षयो देवर्षयस् तथा राजर्षयः परे  ।  
एतैः परिवृतः श्रीमान् मध्ये ऽरण्याश्रमं प्रति  ॥ र्क्स्_२।७ ॥  
तीर्थयात्राफलं प्राप्य नर्मदातटमाश्रितः  ।  
श्रुत्वा महान्तं मार्कण्डप्रभावं लोमहर्षणः  ॥ र्क्स्_२।८ ॥  
आजगाम ततो द्रष्टुमृषिं कल्मषनाशनम्  ।  
नर्मदाप्रवाहे पुण्ये सिद्धगन्धर्वसेविते  ॥ र्क्स्_२।९ ॥  
यक्षविद्याधराकीर्णे किन्नरैरुपशोभिते  ।  
नानादेवगणाकीर्णे नानागणनिषेविते  ॥ र्क्स्_२।१० ॥  
रेवावतरणं श्रुत्वा प्रभावं पुण्यसङ्गतम्  ।  
ननृतुर् देवतास् तत्र सिद्धविद्याधरा नराः  ॥ र्क्स्_२।११ ॥  
कह्लारैः शतपत्रैश्च पुन्नागैर् नागचम्पकैः  ।  
आम्रजम्बूकपित्थैश्च दाडिमैः पनसैस्तथा  ॥ र्क्स्_२।१२ ॥  
निम्बजम्बीरनारङ्गैः कदलीषण्डमण्डितैः  ।  
कुमुदैर् नागवल्ल्याद् यैः शालेयैश्च तमालकैः  ॥ र्क्स्_२।१३ ॥  
बीजपूरकखर्जूरैर् द्राक्षामधुरपाटलैः  ।  
बिल्वचन्दनपील्वाद्यैः कदम्बकुटजैस्तथा  ॥ र्क्स्_२।१४ ॥  
सर्वकामफलैर्वृक्षैः फलितं पुष्पितं भृशम्  ।  
हंसकारण्डवाकीर्णं चक्रवाकोपशोभितम्  ॥ र्क्स्_२।१५ ॥  
कोकिलाबर्हिणशुकैर् नानापक्षिविनादितम्  ।  
जातिस्मरा पक्षिणश्च व्याजह्रुर् मानुषीङ्गिरम्  ॥ र्क्स्_२।१६ ॥  
गन्धर्वकिन्नरयुतैर् यक्षविद्याधरोरगैः  ।  
क्रीडते मिथुनं दिव्यं शनैर्गिरिवरोत्तमे  ॥ र्क्स्_२।१७ ॥  
दिव्यगन्धर्वनृत्यैश्च वेणुवीणासहस्रशः  ।  
दिव्योद्भवैः प्रेक्षणीयैः शोभितैर्गिरिगह्वरे  ॥ र्क्स्_२।१८ ॥  
गीतध्वनिनिनादेन दिवं भूमिं व्यनादयन्  ।  
ब्रह्मर्षयो देवर्षयस् तथा राजर्षयः परे  ॥ र्क्स्_२।१९ ॥  
वेदध्वनितयज्ञानाम् अग्निहोत्रप्रकाशतः  ।  
ऋग्यजुःसामाथर्वाणि चातुर्वर्ण्या द्विजोत्तमाः  ॥ र्क्स्_२।२० ॥  
पुलस्त्यश्च वसिष्ठश्च पुलहश्च क्रतुस्तथा  ।  
भृगुरत्रिर्मरीचिश्च भारद्वाजो ऽथ काश्यपः  ॥ र्क्स्_२।२१ ॥  
मनुर्यमो ऽङ्गिराश्चैव शातातपपराशरौ  ।  
आपस्तम्बो ऽथ शम्बश्च काव्यः कात्यायनो मुनिः  ॥ र्क्स्_२।२२ ॥  
गौतमः शङ्खलिखितौ दक्षः कात्यायनिस् तथा  ।  
जामदग्न्यो याज्ञवल्क्य ऋष्यशृङ्गो विभाण्डकः  ॥ र्क्स्_२।२३ ॥  
गर्गशौनकदाल्भ्या व्यास उद्दालकः शुकः  ।  
नारदः पर्वतश्चैव दुर्वासाश्चोग्रतापसः  ॥ र्क्स्_२।२४ ॥  
शाकल्यो गालवश्चैव जाबालिर्मुद्गलस्तथा  ।  
विश्वामित्रः कौशिकश्च ऋषयो देवसम्मताः  ॥ र्क्स्_२।२५ ॥  
तथा धर्मशतानन्दवैशम्पायनवैष्णवाः  ।  
शाकलायनवार्द्धक्यौ जुहुतिश् चावसुस् तथा  ॥ र्क्स्_२।२६ ॥  
बालखिल्या महात्मानो भूमिमण्डलवासिनः  ।  
ब्रह्मदण्डं समारुहा देवलोकं व्रजन्ति ये  ॥ र्क्स्_२।२७ ॥  
एते चान्ये ऽव्रजंस्तत्र ऋषयो धार्मिकाः परे  ।  
ज्वलन्तस्तेजसा सर्वे निर्धूमा इव पावकाः  ॥ र्क्स्_२।२८ ॥  
मासोपवासिन केचित् केचित् पक्षोपवासिनः  ।  
त्रिरात्रकाः सान्तपना निराहारास् तथा परे  ॥ र्क्स्_२।२९ ॥  
केचित् पुष्पफलाहाराः शान्ता वाताशनिस्तथा  ।  
केचिद् गोमयभक्ष्याश्च जलाहारास्तथापरे  ॥ र्क्स्_२।३० ॥  
साग्निहोत्राश्च विद्वांसो मोक्षवेदार्थचिन्तकाः  ।  
इतिहासपुराणादि श्रुतिस्मृतिविशारदाः  ॥ र्क्स्_२।३१ ॥  
एते चान्ये च बहवो मार्कण्डेयं प्रियया तपस्विनः  ।  
एतैश्च सन्तिष्ठन् ऋक्षैरिव निशाकरः  ॥ र्क्स्_२।३२ ॥  
तीर्थयात्राफलं श्रुत्वा धर्मपुत्रो युधिष्ठिरः  ।  
अभिज्ञैर् ब्राह्मणैः सार्धं द्रौपद्या प्रियया सह  ॥ र्क्स्_२।३३ ॥  
विद्वद्भिर्वेदविद्भिश्च ब्रह्मिष्ठैर् ब्रह्मचिन्तकैः  ।  
नर्मदातीरम् आयाते मार्कण्डेयाश्रमं प्रति  ॥ र्क्स्_२।३४ ॥  
प्रदक्षिणत्रिः प्रणम्य साष्टाङ्गं च पुनः पुनः  ।  
उपविष्टस्तदा तत्र भ्रातृभिस्सह धर्मजः  ॥ र्क्स्_२।३५ ॥  
उपविष्टं नृपं दृष्ट्वा मार्कण्डेयो महामुनिः  ।  
उवाच वचनं देवं धर्मपुत्रं युधिष्ठिरम्  ॥ र्क्स्_२।३६ ॥  
कुशलं नृपशार्दूल भ्रातृभिर् ब्राह्मणैः सह  ।  
प्रहस्य सो ऽब्रवीद्वाक्यं मार्कण्डं मुनिसत्तमम्  ॥ र्क्स्_२।३७ ॥  
अद्य मे सफलं जन्म जीवितं च सुजीवितम्  ।  
कृतकृत्यो ऽभवं त्वद्य त्वत्पादाम्बुजदर्शनात्  ॥ र्क्स्_२।३८ ॥  
अद्य मे ऽन्तर्मलं नष्टं पापोच्छेदननिर्म्मलम्  ।  
दृष्ट्वा तपोवनं सर्वं ज्वलन्तं सूर्यवर्चसम्  ॥ र्क्स्_२।३९ ॥  
निर्मुक्तः किल्बिषादस्मात् सप्तजन्मान्तराद्विभो  ।  
रन्त्वा चोत्तरदिग्भागे देवभूमिं मनोहराम्  ॥ र्क्स्_२।४० ॥  
गङ्गां त्रिपथगां देवीं यमुनां च सरस्वतीम्  ।  
गङ्गाद्वारं हिमस्थानं कुब्जाग्रं ब्रह्मयोनिकम्  ॥ र्क्स्_२।४१ ॥  
उग्रं कनखलञ्चैव केदारं भैरवं तथा  ।  
नैमिषं च गयातीर्थं कुरुक्षेत्रं च पुष्करम्  ॥ र्क्स्_२।४२ ॥  
वाराणसीं प्रयागं च गङ्गासागरसङ्गमम्  ।  
कालञ्जरं चाप्यतीर्थं प्रभासं शशिभूषणम्  ॥ र्क्स्_२।४३ ॥  
पुण्यान्येतानि चान्यानि त्यक्त्वा क्षेत्राणि सुव्रत  ।  
सेव्यते केन कार्व्येण नर्मदैव महानदी  ॥ र्क्स्_२।४४ ॥  
भविष्यभूततत्त्वज्ञ त्रिकालज्ञ त्रिवेदिक  ।  
श्रोतुकामा इमे सर्वे कथयस्व प्रसादतः  ॥ र्क्स्_२।४५ ॥  
  
मार्कण्डेय उवाच:  
शृणु राजन् महाबाहो ब्राह्मणैर् भ्रातृभिः सह  ।  
तत्ते ऽहं कथयिष्यामि पुराणं स्कन्दकीर्तितम्  ॥ र्क्स्_२।४६ ॥  
स्वायम्भुवे ऽथ मुनय आदिकल्पे कृते युगे  ।  
देवानां सङ्गमे तत्र कैलासे च शिवालये  ॥ र्क्स्_२।४७ ॥  
कार्तिक्यां देवदेवेशं हरं द्रष्टुं समाययुः  ।  
प्राक् पृष्टं कार्त्तिकेयेन धर्माधर्मनिदर्शनम्  ॥ र्क्स्_२।४८ ॥  
शिवेन कथितं पूर्वं पार्वत्याः षण्मुखस्य च  ।  
विष्णुब्रह्मादिदेवानां शृण्वतां यक्षरक्षसाम्  ॥ र्क्स्_२।४९ ॥  
अष्टलक्षाणि सार्द्धानि शिवलोके च गीयते  ।  
तदर्द्धं वैष्णवे लोके चार्द्धार्द्धं ब्रह्मणः पुरे  ॥ र्क्स्_२।५० ॥  
चतुरशीतिसहस्राणि मर्त्यलोके च गीयते  ।  
आराधितः शिवः पूर्वं ब्रह्माद्यैश्च सुरासुरैः  ॥ र्क्स्_२।५१ ॥  
ततस्तुष्टः सुरेशानो वरं दातुं यथेप्सितम्  ।  
  
देवा ऊचुः:  
यदि तुष्टो ऽसि देवेश देवानां वरदो भव  ॥ र्क्स्_२।५२ ॥  
सप्तद्वीपा वसुमती वसुधा कर्म्मभागिनी  ।  
नवमद्वीपपर्य्यन्तं जम्बूद्वीपं प्रचक्षते  ॥ र्क्स्_२।५३ ॥  
वापी कूपसहस्राणि नवार्णः सरितो नहि  ।  
न सृताश्चापगाः शर्वपितृघोरावतारिणीः  ॥ र्क्स्_२।५४ ॥  
तिलोदकप्रदानेन पितॄन् पातुं हि साम्प्रतम्  ।  
तारिणी सर्वलोकानाम् अवतारय नर्मदाम्  ॥ र्क्स्_२।५५ ॥  
  
ईश्वर उवाच:  
दुष्प्राप्यं त्रिदशैः सर्वैर् अयाच्यं याच्यते सुराः  ।  
वेगं शक्नोति कः सोढुं तत्तोयभ्रमणस्य च  ॥ र्क्स्_२।५६ ॥  
तोयं भूतं जगत्सर्वं निपतिष्यज्जवेन तु  ।  
याचध्वमन्यां सरितं सुखसाध्यान्तरङ्गिणीम्  ॥ र्क्स्_२।५७ ॥  
  
देवा ऊचुः:  
का ऽन्या तारयितुं शक्ता पुण्या सोढुं सरिद्वरा  ।  
मुक्त्वा त्रिनयनेशानीं नर्मदां शोकतारिणीम्  ॥ र्क्स्_२।५८ ॥  
देवानां वचनं श्रुत्वा समाहूता सरिद्वरा  ।  
आगता च ततो देवी सर्वाभरणभूषिता  ॥ र्क्स्_२।५९ ॥  
प्रत्यक्षा मकरारूढा देवदेवस्य चाज्ञया  ।  
देव मे देहि वक्तव्यं कर्तव्या तु कृपा मयि  ॥ र्क्स्_२।६० ॥  
निशम्य तद् वचसौम्यं नर्मदायास् त्रिलोचनः  ।  
उवाच वचनं श्लक्ष्णं मर्त्यलोके ऽद्य गम्यताम्  ॥ र्क्स्_२।६१ ॥  
लोकानां च हितार्थाय मर्त्यानां च विशेषतः  ।  
  
नर्मदोवाच:  
तवाज्ञां च करिष्ये ऽहं निराधारा कथं विभो  ॥ र्क्स्_२।६२ ॥  
को मां धर्तुं च शक्नोति मही यास्यति विप्लवम्  ।  
आदिदेश ततः सर्वान् पर्वतान् परमेश्वरः  ॥ र्क्स्_२।६३ ॥  
आदिश्यैतांश्च तान् सर्वांस् ततो देवः स्वयं शिवः  ।  
  
पर्वता ऊचुः:  
न शक्नुमो वयं सर्वे धर्तुं वेगं च नार्मदम्  ॥ र्क्स्_२।६४ ॥  
भेदमाप्नोति वै पृथ्वी शतधा यान्ति भूभृतः  ।  
ऋक्षवानब्रवीद्देवं देह्याज्ञा त्रिदशेश्वर  ॥ र्क्स्_२।६५ ॥  
धारयामि च सत्येन त्वत्प्रसादादुमापते  ।  
ततो ऽवतारिता देवी जम्बूद्वीपे नराधिप  ॥ र्क्स्_२।६६ ॥  
दारयित्वा महीं सर्वां सशैलवनकाननाम्  ।  
ततो देवगणैर् उक्ता मर्यादां वह सुव्रते  ॥ र्क्स्_२।६७ ॥  
एकविंशत्सहस्राणि योजनानां प्रमाणतः  ।  
सभित्त्वा सप्तपातालान् रसातलतलं ययौ  ॥ र्क्स्_२।६८ ॥  
देवलोकं जगामा ऽथ प्रलये समुपस्थिते  ।  
प्रथमा कथिता राजन्नवतारस्य कल्पना  ॥ र्क्स्_२।६९ ॥  
स्वारोचिषे द्वितीये तु आदिकल्पे युगे ऽनघ  ।  
न सागरा न सरितो न तीर्थानि न सङ्गमः  ॥ र्क्स्_२।७० ॥  
त्रेतायुगे ऽवतीर्णा तु पुरा भागीरथी सरित्  ।  
जह्नुना चुलुकेनैव हृदि मध्ये व्यवस्थिता  ॥ र्क्स्_२।७१ ॥  
सा कथं सेव्यते राजस्त्यक्त्वा चैव तु कल्पगाम्  ।  
अज्ञानतमसाछन्ना विष्णुमायाविमोहिताः  ॥ र्क्स्_२।७२ ॥  
त्यक्त्वा वै नर्मदां राजन् सेवन्ते ऽन्यां नदीं सुराः  ।  
यावृशं सूर्यदेवानां मणिरत्नप्रभासु च  ॥ र्क्स्_२।७३ ॥  
अन्तरं तादृशं राजन्नर्मदा ऽन्यापगासु च  ।  
श्रुत्वाख्यानम् इदं पुण्यं शङ्करस्य प्रभावतः  ॥ र्क्स्_२।७४ ॥  
सेव्यते सप्तगा तत्र पुराणं स्कन्दकीर्तितम्  ।  
एतत्ते कथितं राजन् यथादृष्टं यथा श्रुतम्  ॥ र्क्स्_२।७५ ॥  
कृतकृत्यः सर्वकामान् ब्राह्मणैर् वेदपारगैः  ।  
प्राप्नोषि परमं स्थानं वंशक्षयविवर्जितम्  ॥ र्क्स्_२।७६ ॥  
श्रुत्वाख्यानम् इदं पुण्यं पवित्रमघनाशनम्  ।  
ये शृण्वन्ति सदा नित्यं गोहत्या च प्रणश्यति  ॥ र्क्स्_२।७७ ॥  
  
इति श्रीरेवाखण्डे आदिकल्पकथनं द्वितीयो ऽध्यायः ॥  
  
  
र्क्स् अध्याय ३  
  
युधिष्ठिर उवाच:  
रेवा ऽवतरणं पुण्यं सङ्गमं लिङ्गमर्चितम्  ।  
तीर्थयात्राप्रमाणश् च युगमन्वन्ताराणि च  ॥ र्क्स्_३।१ ॥  
पर्वतस्यतु माहात्म्यं तत्र नद्यां यथोचितम्  ।  
पर्वकालस्तु देवानां तीर्थे तीर्थे विशेषतः  ॥ र्क्स्_३।२ ॥  
पत्तनस्य तु माहात्म्यं तत्र वासं यथोचितम्  ।  
भृगोस् तु कीर्तनं पुण्यं ब्रह्महत्याविमोचनम्  ॥ र्क्स्_३।३ ॥  
केना ऽवतीर्य कार्येण जम्बूद्वीपे सरिद्वरा  ।  
शिवलोकं गता सा तु तन् मे वद महामुने  ॥ र्क्स्_३।४ ॥  
उक्तानुक्ताश्च यत् किञ्चित् कथयस्व प्रसादतः  ।  
  
मार्कण्डेय उवाच:  
श्रूयतां राजराजेन्द्र कथ्यमानं निबोध मे  ॥ र्क्स्_३।५ ॥  
हिरण्यकशिपुश्चासीद् युगे चाद्ये महा ऽसुरः  ।  
शिवप्रसादसम्पन्नो ह्यलं मातृबलोत्कटः  ॥ र्क्स्_३।६ ॥  
निर्जिता देवतास् तेन पलायनपरायणाः  ।  
जग्मुः शरणमुद्विग्ना भयार्ता भयविह्वलः  ॥ र्क्स्_३।७ ॥  
शङ्खचक्रधरं देवं ससारार्णवतारणम्  ।  
शरणश्च प्रपन्नाः स्मो माधवं मधुसूदन  ॥ र्क्स्_३।८ ॥  
अग्निहोत्राश् च वेदाश्च न देवानां च याजनम्  ।  
न स्वाध्यायो न यज्ञाश्च न हुतं पितृतर्पणम्  ॥ र्क्स्_३।९ ॥  
व्यावितं दानवैर् दुष्टैर् धर्मकर्म च नाशितम्  ।  
एतस्मिन्नन्तरे राजन् विष्णुना प्रभविष्णुना  ॥ र्क्स्_३।१० ॥  
दैत्याश्च निहतास् सर्वे नृसिंहवपुषा तु ते  ।  
पुनःप्रवर्तते धर्मो देवब्राह्मणयाजनम्  ॥ र्क्स्_३।११ ॥  
क्षयिता दानवास् सर्वे पापकर्म्मरता ऽधमाः  ।  
गता तेनैव कार्येण नर्मदा लोकधारिणी  ॥ र्क्स्_३।१२ ॥  
स्वारोचिषे ऽन्तरे प्राप्ते आदिकल्पे कृते युगे  ।  
अवतारं पुनर्मर्त्ये देवी त्रिदशपूजिता  ॥ र्क्स्_३।१३ ॥  
करिष्यति नरश्रेष्ठलोकानां हितकाम्यया  ।  
धर्मकर्मरतं ज्ञात्वा मर्त्यं सुरगणार्चितः  ॥ र्क्स्_३।१४ ॥  
  
मार्कण्डेय उवाच:  
आसीत्पुरा चक्रवर्ती सोमवंशे पुरूरवाः  ।  
शशास पृथिवीं सर्वां यथाशक्रस्त्रिविष्टपम्  ॥ र्क्स्_३।१५ ॥  
एकदा स नृपश्रेष्ठः सभामध्ये पुरूरवाः  ।  
पप्रच्छ ब्राह्मणान् वृद्धान् वृद्धसेवी धृतव्रतः  ॥ र्क्स्_३।१६ ॥  
यज्ञादिभिर्विना केन मानवाः पापमोहिताः  ।  
स्वर्गं प्रापुरुपायेन तन्मे वद यथातथम्  ॥ र्क्स्_३।१७ ॥  
  
ब्राह्मणा ऊचुः:  
आस्ते स्वर्गे महाराज नर्मदा लोकपावनी  ।  
अवतारयतां स्वर्गाल्लोकानां पापहारिणीम्  ॥ र्क्स्_३।१८ ॥  
तेषां तद्वचनं श्रुत्वा द्विजानां विधृतामनाम्  ।  
आराधयामास देवमयुतं साग्रमेव च  ॥ र्क्स्_३।१९ ॥  
कन्दमूलफलैः शाकैर्जलाहारैस् तथापि सः  ।  
शिवभक्तिपरो नित्यं विशुद्धेनान्तरात्मना  ॥ र्क्स्_३।२० ॥  
ततस्तुष्टो महादेवो वरं वरय पुत्रक  ।  
ददामि ते न सन्देहो यथेष्टं मनसेप्सितम्  ॥ र्क्स्_३।२१ ॥  
  
पुरूरवा उवाच:  
यदि तुष्टो महादेव वरं दातुं ममेच्छसि  ।  
हिताय सर्वलोकानाम् अवतारय नर्मदाम्  ॥ र्क्स्_३।२२ ॥  
नवखण्डास् सप्तद्वीपास् त्व् आपगास् सरितः तथा  ।  
निमग्नं नरके घोरे जगत्सर्वं मया श्रुतम्  ॥ र्क्स्_३।२३ ॥  
लक्षयोजनपर्य्यन्तं जम्बूद्वीपं निराश्रयम्  ।  
न देवास्तृप्तिमायान्ति न मातृपितृमानुषाः  ॥ र्क्स्_३।२४ ॥  
एतच्छ्रुत्वा महादेवो नरदेवस्य भाषितम्  ।  
  
हर उवाच:  
उवाच दुर्लभं देवैरयाच्यं याच्यते नृप  ॥ र्क्स्_३।२५ ॥  
वरमन्यं प्रयच्छामि वर्जयित्वा तु नर्मदाम्  ।  
  
पुरूरवा उवाच:  
नान्यं वरं महादेव प्राणत्यागे ऽपि प्रार्थये  ॥ र्क्स्_३।२६ ॥  
ज्ञात्वा तु निश्चयं राज्ञस्तपसोग्रेण साधनम्  ।  
आज्ञापिता मेकला सा ऽवतर त्वं सुरेश्वरि  ॥ र्क्स्_३।२७ ॥  
पुरूरवाविपाकेन मर्त्यलोकहितं कुरु  ।  
आज्ञापितागता सा च शिवस्याग्रे व्यवस्थिता  ॥ र्क्स्_३।२८ ॥  
कृताञ्जलिपुटा भूत्वा ममादेशो ऽद्य दीयताम्  ।  
  
हर उवाच:  
स्वर्गात् प्रयाहि रेवे त्वं मर्त्यलोकं ममाज्ञया  ॥ र्क्स्_३।२९ ॥  
पुरूरवस् तपः सत्यं कुरु कल्याणि साम्प्रतम्  ।  
  
नर्मदोवाच:  
कथमीश निराधारा स्वर्गाद् यास्याम्यहं धराम्  ॥ र्क्स्_३।३० ॥  
ततस्तद्वचनं श्रुत्वा देवदेव उमापतिः  ।  
आवाहयामास सर्वानष्टौ कुलनगोत्तमान्  ॥ र्क्स्_३।३१ ॥  
उवाच पर्वतान् देवः कः सरिद्धारणे क्षमः  ।  
  
पर्वता ऊचुः:  
शतधा भेदम् आयान्ति जलाघातान् महाद्रयः  ॥ र्क्स्_३।३२ ॥  
अभाषत ततो विन्ध्यो धर्तुमुत्सहते नदीम्  ।  
मम पुत्रः सुरेशाग्र्य त्वत्प्रसादान् न संशयः  ॥ र्क्स्_३।३३ ॥  
पर्यङ्क इति विख्यातः कन्दर्पदृढविक्रमः  ।  
ज्येष्ठः सर्वगणैर् युक्तो मान्यः सर्वमहीभृताम्  ॥ र्क्स्_३।३४ ॥  
देवैरपि च दुर्ज्ञेयः शिवायाश् चर्चने रतः  ।  
सन्त्येव पर्वतास् सर्वे यद्यपीह महेश्वर  ॥ र्क्स्_३।३५ ॥  
तथापि धारणे शक्तः स एवेह न संशयः  ।  
अशक्ता विकला वृद्धास् सर्व एव महीधराः  ॥ र्क्स्_३।३६ ॥  
अनुज्ञां देहि पर्यङ्कः क्षमस् तां धर्तुम् आपगाम्  ।  
अनुज्ञातश् च देवेन पर्यङ्कः स नगोत्तमः  ॥ र्क्स्_३।३७ ॥  
उवाच धारयिष्ये ऽहं त्वत् प्रसादान् महेश्वर  ।  
ततः प्रचलिता देवी मूर्ध्नि पर्यङ्कभूभृत  ॥ र्क्स्_३।३८ ॥  
जलौघवेगभ्रमणात् सशैलवनकानना  ।  
प्लाविता वसुधा सर्वा अकालकलितं जगत्  ॥ र्क्स्_३।३९ ॥  
स्तुता देवगणैः सर्वैस् तदा मेकलकन्यका  ।  
मर्यादां वह कल्याणि लोकानां हितकारिणी  ॥ र्क्स्_३।४० ॥  
त्वया व्याप्तम् इदं सर्व त्रैलोक्यं सचराचरम्  ।  
ततः संवृतरूपेण शिवाज्ञातश् च मेकला  ॥ र्क्स्_३।४१ ॥  
प्रमाणतो योजनानां सहस्राण्येकविंशति  ।  
रसातलं सा विविशे तर्पयित्वा पितामहान्  ॥ र्क्स्_३।४२ ॥  
स्पृश मां त्वं स्वहस्तेन इत्युक्तः स पुरूरवाः  ।  
पीत्वा च सलिलं दत्ते पितृभ्यश् च तिलोदकम्  ॥ र्क्स्_३।४३ ॥  
अगमन् परमं स्थानं यत् सुरैर् अपि दुर्लभम्  ।  
पवित्रं परितस् सर्वं त्रैलोक्यं सचराचरम्  ॥ र्क्स्_३।४४ ॥  
सेव्यते तेन कार्य्येण नर्मदा सप्तकल्पगा  ।  
एतत् ते कथितं राजन्न् आख्यानं च शिवोदितम्  ॥ र्क्स्_३।४५ ॥  
वैवस्वतम् इदानीं तु द्वापरान्ते समुद्यते  ।  
त्वं राजा भ्रातृभिः सार्द्धं सत्यसन्धो दृढव्रतः  ॥ र्क्स्_३।४६ ॥  
त्रेतायाः प्रथमे पादे गङ्गा भागीरथी स्मृता  ।  
अदहत् कपिलश् चास्य पितॄणाम् अयुतानि षट्  ॥ र्क्स्_३।४७ ॥  
मोहिताम् आयया विष्णोर् गता सप्तरसातलम्  ।  
एव मन्दाकिनी नाम त्वन्या गङ्गा सरिद्वरा  ॥ र्क्स्_३।४८ ॥  
मेकलातोयसम्पूर्णास् सागरास् सप्तयन्त्रिताः  ।  
तृतीये च तथा पादे अवतीर्णा सरस्वती  ॥ र्क्स्_३।४९ ॥  
स्थानेश्वरगता सा तु पुनर्गङ्गा समागमे  ।  
गङ्गाकनखले पुण्या गङ्गासागरसङ्गमे  ॥ र्क्स्_३।५० ॥  
ऊर्ध्वतीर्थे प्रयागे च वाराणस्यां विशेषतः  ।  
प्राची सरस्वती यत्र कुरुक्षेत्रे च पुण्यदा  ॥ र्क्स्_३।५१ ॥  
प्रणष्टे द्वावशादित्ये प्रलये समुपस्थिते  ।  
सप्तकल्पक्षये वृत्ते न मृता तेन नर्मदा  ॥ र्क्स्_३।५२ ॥  
सरितश् च क्षयं यान्ति गङ्गाद्याश् च सहस्रशः  ।  
नर्मदा तिष्ठते देवी सप्तकल्पानुगामिनी  ॥ र्क्स्_३।५३ ॥  
ब्राह्मी सरस्वती मूर्तिवैष्णवी त्रिपथा स्मृता  ।  
नर्मदा शाङ्करी मूर्तिर् नद्यस् तिस्रस्त्रिदेवताः  ॥ र्क्स्_३।५४ ॥  
गङ्गा च यमुना चैव सरयूश् च सरस्वती  ।  
शतभागा चन्द्रभागा रम्या सिन्धुर् महानदी  ॥ र्क्स्_३।५५ ॥  
इरावती च कपिला नर्मदा सवितस्तिका  ।  
दण्डकी गण्डकी चैव घर्घरा च महानदी  ॥ र्क्स्_३।५६ ॥  
शोणो महानदश् चैव वेदिका च तरङ्गिणी  ।  
ब्रह्मवाहा विष्णुवाहा सारङ्गा गौतमी तथा  ॥ र्क्स्_३।५७ ॥  
विश्ववाहा धेनुमती अपारा अपरा तथा  ।  
वेत्रवती च कुमुदा महातापी पयोष्णिका  ॥ र्क्स्_३।५८ ॥  
वेणा च दुग्धिका शिप्रा ऽजहासा ऽभ्रमती तथा  ।  
कृष्णा भीमरथी चैव तुङ्गभद्रा महानदी  ॥ र्क्स्_३।५९ ॥  
गोदावरीति विख्याता गङ्गा सा दक्षिणा स्मृता  ।  
नद्यश् चैव तथा चान्यास् सर्वतीर्थानि सागराः  ॥ र्क्स्_३।६० ॥  
सर्वास्ताः प्रलयं यान्ति वर्जयित्वा तु कल्पगाम्  ।  
गङ्गा किं वर्ण्यते देवी हरेण शिरसा धृता  ॥ र्क्स्_३।६१ ॥  
गौरी वार्द्धशरीरस्था शिवस्य परमेष्ठिनः  ।  
नर्मदा वर्ण्यते देवी सप्तकल्पानुगामिनी  ॥ र्क्स्_३।६२ ॥  
ते देशाः पर्वताः पुण्यास्ते ग्रामास्ते ऽपि चाश्रमाः  ।  
यत्र याता सरिच्छ्रेष्ठा नर्मदा सप्तकल्पगा  ॥ र्क्स्_३।६३ ॥  
त्रिभिः सारस्वतं पुण्यं सप्ताहेन तु यामुनम्  ।  
सद्यः पुनाति गाङ्गेयं दर्शनाद् एव नर्मदा  ॥ र्क्स्_३।६४ ॥  
रेवातटेषु ये वृक्षाः पतिताः कालपर्यये  ।  
नर्मदातोयसंस्पृष्टास् ते ऽपि यान्ति पराङ्गतिम्  ॥ र्क्स्_३।६५ ॥  
रेवाया यत्र कुत्रापि सङ्गमे भरतर्षभ  ।  
स्नानं दानं जपो होमः स्वाध्यायः पितृपूजनम्  ॥ र्क्स्_३।६६ ॥  
देवताराधनं दीक्षा न्यासो देहविसर्जनम्  ।  
यत् किञ्चित् क्रियते मर्त्यैस् तद् अनन्तफलं स्मृतम्  ॥ र्क्स्_३।६७ ॥  
गोसहस्रशतं धेनु महादानानि कृत्स्नशः  ।  
वैशाख्याम् अथवा माध्यां कार्त्तिक्यां ग्रहणायने  ॥ र्क्स्_३।६८ ॥  
विषुवे सङ्क्रमे भानोर् व्यतीपाते च वैधृतौ  ।  
दर्शे दिनक्षये वृद्धौ मन्वादिषु युगादिषु  ॥ र्क्स्_३।६९ ॥  
कल्पादौ च युगादौ च मातापित्रोः क्षये ऽहनि  ।  
ॐकारे वा भृगौ क्षेत्रे विशेषाद् उपसङ्गमे  ॥ र्क्स्_३।७० ॥  
रेवायां स्नानदानानि जपहोमार्चनादिकम्  ।  
यः कुर्यान् मनुजश्रेष्ठः सो ऽश्वमेधफलं लभेत्  ॥ र्क्स्_३।७१ ॥  
ब्रह्महत्यादिभिः पापैर् मुच्यते ना ऽत्र संशय  ।  
कुलानां शतम् आगामि समतीतं तथा शतम्  ॥ र्क्स्_३।७२ ॥  
उद्धरेदात्मना सार्द्धं रेवातीर्थावगाहनात्  ।  
ग्रामार्द्धं ग्रामम् एकं वा यो दद्यान् नर्मदातटे  ॥ र्क्स्_३।७३ ॥  
स लभेद् विपुलां लक्ष्मीमत्यन्तफलम् अश्नुते  ।  
नर्मदातीरसम्भूतां मृदं मूर्ध्नि बिभर्ति यः  ॥ र्क्स्_३।७४ ॥  
बिभर्ति मूर्तिम् अर्कस्यतमोनाशाय केवलम्  ।  
यत्र यत्र नरः स्नायात् नर्मदाया युधिष्ठिर  ॥ र्क्स्_३।७५ ॥  
प्राप्नुयाद् अश्वमेधस्य फलम् एतच् छिवोदितम्  ।  
नर्मदातोयपानस्य स्नानस्य प्रेक्षणस्य च  ॥ र्क्स्_३।७६ ॥  
अपि चान्द्रायणशत तुल्यं भवति वा न वा  ।  
नर्मदा कीर्तयेद् यस् तु प्रातर् उत्थाय मानवः  ॥ र्क्स्_३।७७ ॥  
सप्तजन्मकृतं पापं तत्क्षणाद् एव नश्यति  ।  
सङ्गमेन समायुक्ता नर्मदालिङ्गसङ्गता  ।  
हयमेधफलं तत्र स्नात्वा शिवपुरं व्रजेत्  ॥ र्क्स्_३।७८ ॥  
  
इति श्रीस्कन्दपुराणे रेवाखण्डे रेवाद्वितीया ऽवतारकथनं नाम तृतीयो ऽध्यायः ॥  
  
  
र्क्स् अध्याय ४  
  
युधिष्ठिर उवाच:  
हिरण्यतेजसा पूर्व राज्ञा वै नर्मदा कथं  ।  
मर्त्ये ऽवतारिता देवी तत् सर्वं वक्तुम् अर्हसि  ॥ र्क्स्_४।१ ॥  
  
मार्कण्डेय उवाच:  
हिरण्यतेजा राजर्षिः सोमवंशे महीपते  ।  
सर्वधर्मभृतां श्रेष्ठः प्रजापतिसमो ऽभवत्  ॥ र्क्स्_४।२ ॥  
एकछत्रां शशासोर्वीं सशैलवनकाननाम्  ।  
ख्याता चन्द्रपुरी तस्य शक्रस्येवामरावती  ॥ र्क्स्_४।३ ॥  
निराबाधाः प्रजास् तत्र भयदारिद्र्यवर्जिताः  ।  
चिरायुषो नरास् तत्र समालक्षं तु जीविनः  ॥ र्क्स्_४।४ ॥  
स्वयं कामदुघा धेनुर् धरणी सस्यशालिनी  ।  
कौशेयपट्टवस्त्राश् च वृक्षे वृक्षे समुद्भवा  ॥ र्क्स्_४।५ ॥  
एतस्मिन्न् अन्तरे प्राप्ते ह्य् अमावास्यां रविग्रहे  ।  
सत्कारो ऽत्रास्ति देवानां पितॄणां च विशेषतः  ॥ र्क्स्_४।६ ॥  
वापीकूपसरो दिव्यं जम्बूद्वीपः प्रकीर्तितः  ।  
स्रवन्ती निम्नगा काचित् तस्मिन् द्वीपे न विद्यते  ॥ र्क्स्_४।७ ॥  
गवां शतसहस्राणि हेमरत्नं मणींस् तथा  ।  
कोशं हयान् असङ्ख्यातान् मत्तांश् च वरदन्तिनः  ॥ र्क्स्_४।८ ॥  
ग्रस्ते च राहुणा सूर्ये ब्राह्मणान् प्रददौ नृपः  ।  
पुरो धर्मसहस्राणि हेमरत्नमणींस् तथा  ॥ र्क्स्_४।९ ॥  
अतर्पयत् पितॄंश् चापि हव्यकव्येन भारत  ।  
कश्मलं जलपानं चापश्यत् पितृजुगुप्सितम्  ॥ र्क्स्_४।१० ॥  
क्षुत्क्षामकण्ठताल्वोष्ठान् कश्मलांश्च मृदम्भसा  ।  
नग्नान् मलिनवस्त्रांश् च शतशो ऽथ सहस्रशः  ॥ र्क्स्_४।११ ॥  
हिरण्यतेजा राजर्षिः पश्यति स्म तदा पितॄन्  ।  
  
हिरण्यतेजा उवाच:  
के यूयं विकृताकाराः प्रेतभूता बुभुक्षिताः  ॥ र्क्स्_४।१२ ॥  
मज्जन्ते नरके घोरे रौरवे लोमहर्षणे  ।  
कथयध्वं यथान्यायं कर्म्मणा केन पाविताः  ॥ र्क्स्_४।१३ ॥  
  
पितर ऊचुः:  
शृणु राजन् महाभाग कथ्यमानं निबोध च  ।  
सरिद् धीनम् इदं द्वीपं धर्मकर्मविनाशितम्  ॥ र्क्स्_४।१४ ॥  
न देवास्तृप्तिम् आयान्ति पितरो वा कथञ्चन  ।  
पितॄन् मोचयितुम् शक्ता दुराराध्या सुरैर् अपि  ॥ र्क्स्_४।१५ ॥  
आगमिष्यति द्वीपे ऽस्मिन् रेवा मुक्तिर् भविष्यति  ।  
एतत् ते कथित राजन् यथेष्टं कर्तुम् अर्हसि  ॥ र्क्स्_४।१६ ॥  
  
हिरण्यतेजा उवाच:  
पितॄणां मोक्षणं कार्यं यथा यान्ति पराङ्गतिम्  ।  
मया राज्येन किं कार्यं जीवितश् च निरर्थकम्  ॥ र्क्स्_४।१७ ॥  
एवम् उक्त्वा ययौ राजा ह्युदयं सिद्धिपर्वतम्  ।  
कन्दमूलफलाहारः शिवध्यानपरायणः  ॥ र्क्स्_४।१८ ॥  
दिव्यं वर्षसहस्रं तु उग्रे तपसि संस्थित  ।  
राज्ञस् तु परमां भक्तिं ज्ञात्वा वै तत्र त्र्यम्बकः  ॥ र्क्स्_४।१९ ॥  
वृषारूढस् त्रिनेत्रश् च देवदेवो महेश्वर  ।  
प्रत्यक्ष तस्य राज्ञश् च तद् आत्मानम् अदर्शयत्  ॥ र्क्स्_४।२० ॥  
स दृष्ट्वा तादृशं रूपं देवदेवस्य भारत  ।  
त्रिः प्रदक्षिणमावृत्य साष्टाङ्गं प्रणिपत्य च  ॥ र्क्स्_४।२१ ॥  
स्तोत्रं चकार देवस्य शम्भोर् अमिततेजसः  ।  
नमस्ते ऽस्तु सुरेशान शूलपाणे नमो ऽस्तु ते  ॥ र्क्स्_४।२२ ॥  
पृथिव्यापश् च तेजश् च वायुर् आकाशम् एव च  ।  
शब्दं स्पर्शश् च रूपश् च रसो गन्धश् च पञ्चमः  ॥ र्क्स्_४।२३ ॥  
बुद्धिर् मनस् त्व् अहङ्कारः प्रकृतिश् च गणास्त्रयः  ।  
सर्वाक्षः सर्वगो देवसकलो निष्कलो ऽव्यय  ॥ र्क्स्_४।२४ ॥  
जिह्वाचापल्यभावेन क्लेशितो ऽसि मया प्रभो  ।  
ब्रह्मविष्ण्वादि देवैश् च तवाद्यन्त न लभ्यते  ॥ र्क्स्_४।२५ ॥  
कथं तु मानुषा पापाः स्तोतुं शक्ता उमाधवम्  ।  
हिरण्यतेजसः स्तोत्रं श्रुत्वा देवो जगत्पतिः  ॥ र्क्स्_४।२६ ॥  
वरं वृणु महाभाग यत् ते मनसि रोचते  ।  
उवाच वचनं राजा शूलपाणिं महेश्वरम्  ॥ र्क्स्_४।२७ ॥  
यदि तुष्टो ऽसि देवेश वरं दातुं ममेच्छसि  ।  
सप्तकल्पवहां देवीं नर्मदाम् अवतारय  ॥ र्क्स्_४।२८ ॥  
पितॄणां मज्जतां घोरे नरके दारुणे भृशम्  ।  
मुच्यन्ते ते यथा प्रेतास् तृप्ता यान्ति पराङ्गातिम्  ॥ र्क्स्_४।२९ ॥  
एवं वरम् अहं मन्ये त्वत् प्रसादाद् उमापते  ।  
  
ईश्वर उवाच:  
अयाच्यं याचितं तात ब्रह्मविष्णुसुरासुरैः  ॥ र्क्स्_४।३० ॥  
नावतारयितुं शक्या तथान्यैर् अल्पजीविभिः  ।  
अन्यं याचस्व भद्रं ते वरं दास्ये ऽधुना तव  ॥ र्क्स्_४।३१ ॥  
  
राजोवाच:  
ततो राजा महाभागः प्रोवाच शशिभूषणम्  ।  
त्वयि तुष्टे महादेवे लोकनाथे जगद्गुरौ  ॥ र्क्स्_४।३२ ॥  
साध्यासाध्यं न वक्तव्यं त्रिषु लोकेषु किञ्चन  ।  
जन्मान्तरसहस्रेण वर नान्य वृणोम्यहम्  ॥ र्क्स्_४।३३ ॥  
त्यक्त्वा चैव सरिच्छ्रेष्ठां नर्मदां सप्तकल्पगाम्  ।  
दीयतां मम देवेश भृत्यभृत्यो ऽस्मि शाधि माम्  ॥ र्क्स्_४।३४ ॥  
हिरण्यतेजसो ज्ञात्वा निश्चयं मानसं तदा  ।  
आहूता च ततो देवी नर्मदा लोकपावनी  ॥ र्क्स्_४।३५ ॥  
मकरासनमारूढा दिव्याभरणभूषिता  ।  
श्यामवर्णा महातेजा शिवस्याग्रे व्यवस्थिता  ॥ र्क्स्_४।३६ ॥  
उमामहेश्वरौ नत्वा पादग्रहणपूर्वकम्  ।  
उवाच वचनं देवीं किम् अर्थं देव संस्मृता  ॥ र्क्स्_४।३७ ॥  
आदेशं देव मे देहि त्वद् आदेशे स्थिता ह्य् अहम्  ।  
  
ईश्वर उवाच:  
हिरण्यतेजा नृपतिस् त्यक्त्वा राज्य च नर्मदे  ॥ र्क्स्_४।३८ ॥  
चतुर्दशं तपस् तेपे घोररूपं सुदारुणम्  ।  
दिव्यं वर्षसहस्रं तु उग्रे तपसि संस्थितः  ॥ र्क्स्_४।३९ ॥  
कन्दमूलफलाहारः शिवध्यानपरायणः  ।  
जम्बूद्वीपे ऽवतारं त्वं कुरुष्व धरणीतले  ॥ र्क्स्_४।४० ॥  
क्षिप्रं याहि वरारोहे संसारार्णवतारिणि  ।  
प्रेतरूपान् पितॄन् सर्वान् नरकस्थान् समुद्धर  ॥ र्क्स्_४।४१ ॥  
मुच्यन्ते येन चाघौघाद् धूतपापा यथेप्सितम्  ।  
  
नर्मदोवाचा:  
महेश्वरं शूलपाणिम् एवम् अस्त्विति चाब्रवीत्  ॥ र्क्स्_४।४२ ॥  
निराधारा कथं देव जम्बूद्वीपे समाश्रये  ।  
आहूतास् ते ततस् तत्र पर्वताश् च कुलाकुलाः  ॥ र्क्स्_४।४३ ॥  
क्षणमात्रं तु तिष्ठध्वं येन याति सरिद्वरा  ।  
ऊचुश् च पर्वतास्तं च अशक्ता धारणे वयम्  ॥ र्क्स्_४।४४ ॥  
  
नर्मदोवाचा:  
अशक्तान् धारणे चैनान् प्रपश्यामि जगत्पते  ।  
मम तोयौघपातेन कल्लोलप्रवणावृताः  ॥ र्क्स्_४।४५ ॥  
शतधा भेदम् आयान्ति गिरयो वज्रदारिताः  ।  
तेषां मध्ये समुत्थाय प्राब्रवीद् उदयाचलः  ॥ र्क्स्_४।४६ ॥  
शिवप्रसादसम्पन्नो ह्य् अहं धारयितुं क्षमः  ।  
ततः प्रचलिता देवी दत्त्वा पादं नगोपरि  ॥ र्क्स्_४।४७ ॥  
गगनात् प्रच्युता देवी पपात धरणीतले  ।  
वायुवेगा पुनर् भूत्वा वारुणीं दिशम् आश्रिता  ॥ र्क्स्_४।४८ ॥  
अकालपीडिते लोके जम्बूद्वीपे चराचरे  ।  
हाहाकारो महानासीत् त्रिषु लोकेषु भारत  ॥ र्क्स्_४।४९ ॥  
श्रुत्वा च कल्कलाशब्दं भीषणं लोमहर्षणम्  ।  
पातालाद् उत्थितं लिङ्गं ज्वलितं दीप्ततेजसम्  ॥ र्क्स्_४।५० ॥  
हुङ्कारेणैव तद् भद्रे नर्मदाम् अब्रवीद् वच  ।  
सर्वपापहरे देवि मर्यादां वह सुव्रते  ॥ र्क्स्_४।५१ ॥  
त्वद् धारणार्थम् ईशेन निसृष्टाः पर्वतास्त्रयः  ।  
विन्ध्यश् चतुर्थकस् तत्र श्रेष्ठः सर्वमहीभृताम्  ॥ र्क्स्_४।५२ ॥  
मेरुश्च हिमवांस् तत्र कैलासश् च तृतीयकः  ।  
तदा भित्त्वा त्रिशूलेन कीलिता वसुधातले  ॥ र्क्स्_४।५३ ॥  
द्वात्रिंशत् तु सहस्राणि प्रवाह पूर्वपश्चिमे  ।  
सहस्रार्द्धश् च विस्तारं दक्षिणोत्तरमानतः  ॥ र्क्स्_४।५४ ॥  
नृत्यन्ति देवतास् सर्वाः शङ्खवादित्रनिस्वनैः  ।  
सिद्धा विद्याधरा यक्षा गन्धर्वा किन्नरा नराः  ॥ र्क्स्_४।५५ ॥  
आदित्या वसवो रुद्रा विश्वेदेवा मरुद्गणाः  ।  
स्तुवन्ति परया भक्त्या नर्मदां सप्तकल्पगाम्  ॥ र्क्स्_४।५६ ॥  
हिरण्यतेजा राजर्षिर् नर्मदां चेदम् अब्रवीत्  ।  
अनुग्रहः कृतो देवि पितॄणां तारणाय मे  ॥ र्क्स्_४।५७ ॥  
उवाच कल्पगा राजंस् त्वत्तो ऽन्यः को नु वै भुवि  ।  
प्रभाव ईदृशो यस्य राज्ञश् चामिततेजसः  ॥ र्क्स्_४।५८ ॥  
तपस्तप्त्वा महेशस्य ममार्थं त्वं यतो ऽनघ  ।  
मातृकाः पैतृका ये ये सान्तः पुरपरिग्रहाः  ॥ र्क्स्_४।५९ ॥  
मम प्रभावात् नृपते उमामाहेश्वरं पुरम्  ।  
नमस्कृत्य सुरश्रेष्ठां पुत्रो ऽहं ते वरानने  ॥ र्क्स्_४।६० ॥  
स्नानं कृत्वा च विधिवत् पितॄन्देवांश् च तर्पयन्  ।  
श्राद्धं पिण्डप्रदानं च तत्र सर्वमकल्पयत्  ॥ र्क्स्_४।६१ ॥  
नरकादुद्धृतास् सर्वे देवयानपथे स्थिताः  ।  
कृमिकीटपतङ्गाश् च पक्षिणश्चाण्डजाश् च ये  ॥ र्क्स्_४।६२ ॥  
भूतग्रामः समग्रश् च रेजे विद्याधरे पुरे  ।  
एतत् ते कथितं राजन्न् आदिसर्गावकल्पनम्  ॥ र्क्स्_४।६३ ॥  
कीर्तितानि मया रेवावताराणि विशाम्पते  ।  
आगता येन मार्गेण लोकानुग्रहकाम्यया  ॥ र्क्स्_४।६४ ॥  
एषो ऽवतारः प्रथम आदिकल्पे कृते युगे  ।  
द्वितीयस् तु तथा स्कन्ददक्षसावर्णिके ऽन्तरे  ॥ र्क्स्_४।६५ ॥  
तृतीयः पुरूरवसा तथा वैष्णवके ऽन्तरे  ।  
एतत् ते कथितं राजन् यथा दृष्टं पुरातनम्  ॥ र्क्स्_४।६६ ॥  
स्नानावगाहनात् पानात् स्मरणात् कीर्तनाद् अपि  ।  
अनेकभाविकं घोरमघं नश्यति तत्क्षणात्  ॥ र्क्स्_४।६७ ॥  
  
युधिष्ठिर उवाच:  
कैलासो हिमवान् मेरुः केन कार्य्येण सुव्रत  ।  
नर्मदातीरम् आसाद्य निक्षिप्ताः पर्वतास्त्रयः  ॥ र्क्स्_४।६८ ॥  
  
मार्कण्डेय उवाच:  
उन्मार्गगामिनीं रेवां विन्ध्यो वै धर्तुम् अक्षमः  ।  
आपगा तोयपूरेण प्लावितं जगतीतलम्  ॥ र्क्स्_४।६९ ॥  
कृत्वा व्रजन्तीं दृष्ट्वा वै शङ्करो लोकशङ्करः  ।  
भित्त्वा भूमि त्रिशूलेन कीलिताः पर्वतास्त्रयः  ॥ र्क्स्_४।७० ॥  
अत्रान्तरे च वैदूर्य्यगिरौ वै पर्यकल्पत  ।  
एतत् सर्वं समासेन शंसितं च मयानघ  ॥ र्क्स्_४।७१ ॥  
कथयिष्ये तथैवान्यद् यद् यद् इच्छसि भारत  ॥ र्क्स्_४।७२ ॥  
  
इति श्रीस्कन्दपुराणे रेवाखण्डे चतुर्थो ऽध्यायः ॥  
  
  
र्क्स् अध्याय ५  
  
युधिष्ठिर उवाच:  
राज्ञा ऽवतारिता रेवा कथं वै पुरुकुत्सुना  ।  
तत् सर्व श्रोतुम् इच्छामि त्वत् तो ब्रह्मविदां वर  ॥ र्क्स्_५।१ ॥  
  
मार्कण्डेय उवाच:  
शृणु राजन् कथां दिव्यां पुरा स्कन्दस्य कीर्तिताम्  ।  
तत् ते ऽहं कथयिष्यामि शिवेनोक्तं श्रुतं मया  ॥ र्क्स्_५।२ ॥  
क्षत्रियस्य कुलोत्पन्नः पुरुकुत्सुर् महायशाः  ।  
तेन वर्षसहस्रं वै पूर्वमाराधितो हरः  ॥ र्क्स्_५।३ ॥  
तपसा च भवेनोक्तं कस् त्वया प्रार्थितो वरः  ।  
ददामि ते वरं ह्य् एतद् येन त्वं सुखमेधसे  ॥ र्क्स्_५।४ ॥  
एवम् उक्तस् तदा राजा प्रार्थये ऽहं तवाज्ञया  ।  
यदि तुष्टो ऽसि मे देव कार्यं तत् कथयाम्य् अहम्  ॥ र्क्स्_५।५ ॥  
आस्ते नदी महाभागा नर्मदा नाम विश्रुता  ।  
अवतारयतां शम्भो कुमारीं दिव्यरूपिणीम्  ॥ र्क्स्_५।६ ॥  
तस्य तद् वचनं श्रुत्वा शम्भुर् विस्मयम् आगतः  ।  
सुचिरं क्लिश्यमानेन क्षत्रियेण महात्मना  ॥ र्क्स्_५।७ ॥  
अप्रार्थ्यं प्रार्थितं स्कन्द दुःसाध्यं त्रिदशैर् अपि  ।  
उक्ताशयः स राजर्षिः साध्यं किञ्चिन् निषेवय  ॥ र्क्स्_५।८ ॥  
मम वाक्यं तु तच् छ्रुत्वा क्षत्रियस् तु स विह्वलः  ।  
अपतत् स महाभागो मूर्छितो धरणीतले  ॥ र्क्स्_५।९ ॥  
आश्वासितो मया तत्र स्वस्थो भव विशाम्पते  ।  
मर्त्यलोके सरिच्छ्रेष्ठां नर्मदाम् अवतारये  ॥ र्क्स्_५।१० ॥  
तस्यास् त्व् आगमनं श्रुत्वा त्रस्ता देवाः सवासवाः  ।  
कः शक्नुयाद् इमं भारं सोढुं वेगश् च नार्मदम्  ॥ र्क्स्_५।११ ॥  
धरणी भारभूता च नष्टा भ्रष्टाश् च पर्वताः  ।  
अशक्तास् तोयवर्षस्य धारणे सरितस् तथा  ॥ र्क्स्_५।१२ ॥  
अस्ति सिद्धो महापुण्यः पर्यङ्को नाम पर्वतः  ।  
स सहेत महाभारं वोढुं वेगश्च नार्मदम्  ॥ र्क्स्_५।१३ ॥  
सर्वे देवा ऽगतास् तत्र प्रार्थितुं तं नगोत्तमम्  ।  
पृष्टास् तु पर्वतेन्द्रेण केन कार्य्येण चागता  ॥ र्क्स्_५।१४ ॥  
  
देवा ऊचुः:  
इक्ष्वाकुवंशसम्भूतः पुरुकुत्सुर् नराधिपः  ।  
तेनावतारिता पुण्या नदी नामा तु नर्मदा  ॥ र्क्स्_५।१५ ॥  
तेजः शब्दम् च भारं च तस्याः पातं रयं तथा  ।  
असमर्था नगा वोढुं त्वामृते गिरिसत्तम  ॥ र्क्स्_५।१६ ॥  
  
पर्यङ्क उवाच:  
आगच्छतु महादेवी धारयामि न संशयः  ।  
आगच्छन्तीं महापुण्यां धारयामि च साम्प्रतम्  ॥ र्क्स्_५।१७ ॥  
चलिता नर्मदा शीघ्रं वेगेन समुपस्थिता  ।  
कृत्वा तस्योत्तमाङ्गेषु पर्यङ्कस्यैव भूभृतः  ॥ र्क्स्_५।१८ ॥  
राज्ञा तु सहिता देवी त्रिदशैर् अपि संयुता  ।  
वैन्येन तु पुरा चेष्टम् अश्वमेधेन भूभुजा  ॥ र्क्स्_५।१९ ॥  
मखस्थाने च वैन्यस्य वेणस्तम्बो महानभूत्  ।  
यं दृष्ट्वा विस्मयं प्राप्तास् सर्वे देवास् सवासवाः  ॥ र्क्स्_५।२० ॥  
वेणोस्तस्यैव मूलात् तु निर्गता सा महानदी  ।  
कृताञ्जलिपुटा देवास्थिताः सर्वे ऽत्र संस्थिताः  ॥ र्क्स्_५।२१ ॥  
जय शब्दं प्रकुर्वन्तस् त्रिदशा ब्रह्मवादिनः  ।  
गणगन्धर्वयक्षाश् च मरुतश् च तथा ऽश्विनौ  ॥ र्क्स्_५।२२ ॥  
पिशाचा राक्षसा नागा ऋषयश् च तपोधनाः  ।  
सर्वे पाद्येन चार्ध्येण भीतास् ते किङ्करा इव  ॥ र्क्स्_५।२३ ॥  
पाद्योपसङ्ग्रहं कृत्वा नर्मदां शरणं गताः  ।  
अद्यः नः सफलं जन्म तपो ऽद्य सफलश् च नः  ॥ र्क्स्_५।२४ ॥  
कृतार्था देवताः सर्वा देवि त्वद् दर्शनाद् इह  ।  
तम् एव पुरुषं मन्ये येनैषा ह्य् अवतारिता  ॥ र्क्स्_५।२५ ॥  
वदन्ति देवतास् सर्वा मर्त्यलोकः परं गतः  ।  
ऋषिभिर् दैवतैः प्रोक्ता स्पृश हस्तेन देवताः  ॥ र्क्स्_५।२६ ॥  
येन पूतत्वम् आयान्ति नर्मदे नष्टकिल्विषाः  ।  
नर्मदा तु वदत्येवं न स्पृशामि सुरान् गणान्  ॥ र्क्स्_५।२७ ॥  
कुमारी ह्य् अहम् अद्या ऽपि मम भर्ता न विद्यते  ।  
अहो कष्टं तु देवाश् च चिन्तया विह्वलीकृताः  ॥ र्क्स्_५।२८ ॥  
त्वतुल्यो रूपसम्पन्नः कुतः प्राप्यो वरोत्तमः  ।  
येन त्वं दर्शिता लोके स ते भर्ता भविष्यति  ॥ र्क्स्_५।२९ ॥  
ब्रह्मणस् तु पुरा शापात् समुद्रः पुरुकुत्सुकः  ।  
गतो मर्त्ये महाबाहुरिक्ष्वाकुकुलनन्दनः  ॥ र्क्स्_५।३० ॥  
पुरुकुत्सुर् वरस् ते ऽस्तु क्षत्रियो देवसन्निभः  ।  
उद्वाहिता तदा तेन क्षत्रियेण तु नर्मदा  ॥ र्क्स्_५।३१ ॥  
उवाच वचनं देवान् नर्मदा सप्तकल्पगा  ।  
देवत्वम् ईदृश यस्य प्रजा धर्मे व्यवस्थिताः  ॥ र्क्स्_५।३२ ॥  
किम् अन्यत् तस्य वाच्यं स्यात् पुरुकुत्सोर् महात्मनः  ।  
स्वयम्भुवो यथा पुत्रो मानसः परिकीर्तितः  ॥ र्क्स्_५।३३ ॥  
पुरुकुत्सुस् तथा चा ऽयं सर्वधर्मपरायणः  ।  
उवाच वचनं राजा पुरुकुत्सुश् च नर्मदाम्  ॥ र्क्स्_५।३४ ॥  
नर्मदे देवकन्या त्वं प्रसादः क्रियतां मयि  ।  
यान्तु मे पितरः स्वर्गं मम चा ऽस्तु महद्यशः  ॥ र्क्स्_५।३५ ॥  
  
नर्मदोवाच:  
एव भवतु राजेन्द्र मत्तस्त्वं यद्यदिच्छसि  ।  
तत् सर्वं भवतश् चाद्य मत्प्रसादाद् भविष्यति  ॥ र्क्स्_५।३६ ॥  
एवम् उक्त्वा ययौ देवी वारुणीं च दिशां तदा  ।  
निष्क्रान्ता पर्वतात् तस्मात् पर्यङ्कात् सरितां वरा  ॥ र्क्स्_५।३७ ॥  
याति वेगात् तथा देवी धनुर् मुक्तः शरो यथा  ।  
विदार्य मेदिनीं सर्वा पर्वतां छिखराणि च  ॥ र्क्स्_५।३८ ॥  
चूर्णयित्वा च तान् सर्वान् वज्राशनिहतान् इव  ।  
यत्र यत्र गता विन्ध्ये तत्र तत्रावगाह्यते  ॥ र्क्स्_५।३९ ॥  
तत्र गङ्गासहस्रस्य फल स्यात् तीर्थवर्जिते  ।  
तदा स्तुता महादेवी नर्मदा लोकपावनी  ॥ र्क्स्_५।४० ॥  
ऋषिभिर् वैदिकैः सर्वैः सुखसन्तानकारिका  ।  
वेदा धर्मस्य मूलानि स्मृतिपुष्पफलानि च  ॥ र्क्स्_५।४१ ॥  
भक्षयन्ति द्विजाः पुण्या अग्निहोत्रपरायणाः  ।  
सेवन्ते नर्मदा ते ऽपि स्वर्गसोपानपद्धतिम्  ॥ र्क्स्_५।४२ ॥  
यत्र यत्र गता स्कन्द तत्र तत्रैव दुर्लभा  ।  
दर्शने नर्मदायास् तु अग्निष्टोमफल लभेत्  ॥ र्क्स्_५।४३ ॥  
ये तु संस्नान्ति सेवन्ते नर्मदाम् अप्य् अकामतः  ।  
फलं बहु सुवर्णस्य ते ऽपि प्राप्स्यन्ति मानवाः  ॥ र्क्स्_५।४४ ॥  
यत्र यत्र गता पुण्या शिवस्यायतने शुभे  ।  
गङ्गास्नानस्य लक्षेण तत्र स्नाने सम भवेत्  ॥ र्क्स्_५।४५ ॥  
अग्निहोत्रेण यत्पुण्य पितृश्राद्धेन यत्फलम्  ।  
सर्वं सम्पद्यते तस्य नर्मदाया जलेन तु  ॥ र्क्स्_५।४६ ॥  
यत्किञ्चिद् वैदिकं कर्म्म ब्राह्मणाः कुर्वते सदा  ।  
नर्मदायास् तटे शूद्धिर् नात्र कार्य्या विचारणा  ॥ र्क्स्_५।४७ ॥  
नर्मदासङ्गमो यत्र शिवक्षेत्रं विनिर्दिशेत्  ।  
गङ्गाया लक्षमात्रेण तत्स्थानन् तु विशिष्यते  ॥ र्क्स्_५।४८ ॥  
कीर्तनं नर्मदायास् तु दानं तीर्थस्य सङ्गमे  ।  
न तेन सदृशं राजन् सत्यम् एतद् ब्रवीम्यहम्  ॥ र्क्स्_५।४९ ॥  
नर्मदां प्रातर् उत्थाय ये स्मरन्ति विचक्षणाः  ।  
पूर्वजन्मकृतं पापमैहिकश् च विनश्यति  ॥ र्क्स्_५।५० ॥  
नर्मदां मानवः कश्चित् तत्र यत्रावगाहते  ।  
शतजन्मार्जितं पापं तत्क्षणात् नश्यति ध्रुवम्  ॥ र्क्स्_५।५१ ॥  
नर्मदायास् तटे चैव प्राणांस्त्यजति मानवः  ।  
कल्पकोटिसहस्राणि स्वर्गलोके महीयते  ॥ र्क्स्_५।५२ ॥  
ये ऽप्य् अधर्मपराधीना नर्मदायां कथञ्चन  ।  
ते ऽपि रुद्रत्वम् आयान्ति सत्यम् एतद् ब्रवीम्य् अहम्  ॥ र्क्स्_५।५३ ॥  
प्रायश्चित्तानि दीयन्ते यत्र रेवा न विद्यते  ।  
रेवातोये तु सम्प्राप्ते प्रायश्चित्तं न विद्यते  ॥ र्क्स्_५।५४ ॥  
नर्मदां च महापुण्यां सप्तकल्पाधिवासिनीम्  ।  
सततं यः स्मरेद् भक्त्या स शिवः परिकीर्तितः  ॥ र्क्स्_५।५५ ॥  
तत्र वैण्येश्वरं देवं वेणुमूले व्यवस्थितम्  ।  
स्वर्गदं मोक्षदं विद्धिलोकानां पापनाशनम्  ॥ र्क्स्_५।५६ ॥  
विन्ध्यस्यैव तथा चाष्टौ मानसाः परिकीर्तिताः  ।  
पर्यङ्कः प्रथमो ज्ञेयः श्रेष्ठः सर्वमहीभृताम्  ॥ र्क्स्_५।५७ ॥  
असिताङ्गो वराङ्गश् च तथा ऽन्ये चापि पर्वताः  ।  
पावको जातवेदाश् च कदम्बः सुरनायकः ॥ र्क्स्_५।५८ ॥  
अर्चितास् तैर् महाभागैर् धर्मकर्मपरायणैः  ।  
उद्गमात् निर्गमं यावद् वारुणीं दिशमास्थिताः  ॥ र्क्स्_५।५९ ॥  
सार्द्धम् एकशतं तस्याः प्रवाहाः परिकीर्तिताः  ।  
क्रोशार्द्धस्य त्रिभागश्च विस्तारः परिकीर्तितः  ॥ र्क्स्_५।६० ॥  
शिवस्य वर्तते चात्र ब्रह्मविष्णुं विडौजसाम्  ।  
कोटिभिस् त्रिदशानान्तुका ऽन्या धर्तुं प्रशक्यते  ॥ र्क्स्_५।६१ ॥  
आत्मानम् आत्मना सा तु बभार परमेश्वरी  ।  
त्रिदशानां हितार्थाय मानवानां च भारत  ॥ र्क्स्_५।६२ ॥  
लक्षयोजनपर्य्यन्तं जम्बूद्वीपं प्रचक्षते  ।  
द्विगुणः परिवेषस् तु लवणोदस् तु भारत  ॥ र्क्स्_५।६३ ॥  
सहस्रयोजनं विद्धिकन्याद्वीपञ्च भारत  ।  
तस्याः पञ्चशती गम्या त्वगम्या च तथा ऽपरा  ॥ र्क्स्_५।६४ ॥  
शुभाशुभफलं चात्र पुण्यपापविभागयोः  ।  
प्रथमं मानुषो भूत्वा देवत्वमुपपद्यते  ॥ र्क्स्_५।६५ ॥  
क्षीणे पुण्ये पुनर्याति मानुषत्वं पृथक् पृथक्  ।  
कर्म्मभूमिम् इमां विद्धि विदितं तव भारत  ॥ र्क्स्_५।६६ ॥  
धर्मेण कर्म्मणा स्वर्गः स्याद् एव सुकृते कृते  ।  
नद्याः प्रवाहे भूभागे कल्पगाया व्यवस्थितिः  ॥ र्क्स्_५।६७ ॥  
लोकानां तारणार्थाय अवतीर्णा सरिद्वरा  ।  
अत्र स्वर्गश् च मोक्षश् च नर्मदातीरमाश्रितौ  ॥ र्क्स्_५।६८ ॥  
एतत् ते कथितं राजन् यथा वृष्टं सुरोत्तमैः  ॥ र्क्स्_५।६९ ॥  
इति श्रीस्कन्दपुराणे रेवाखण्डे नर्मदायाश् चतुर्थावतारे पञ्चमो ऽध्यायः ॥  
  
  
र्क्स् अध्याय ६  
  
युधिष्ठिर उवाच:  
मुने मेकलकन्याया अवतारः श्रुतो मया  ।  
इदानीं श्रोतुम् इच्छामि तीर्थानि च यथाक्रमम्  ॥ र्क्स्_६।१ ॥  
  
मार्कण्डेय उवाच:  
शृणु राजन् महाभाग कथ्यमानं निबोध मे  ।  
वत्सगुल्मात् समारभ्य यावद् वै भृगुकच्छकः  ॥ र्क्स्_६।२ ॥  
अत्रान्तरे ऽपि तीर्थानां सङ्ख्या केन तु शक्यते  ।  
तथापि ते प्रवक्ष्यामि यथा वृष्टं विशाम्पते  ॥ र्क्स्_६।३ ॥  
नर्मदा सौम्यभागे तु अनन्तपुरमव्ययम्  ।  
अनन्तसिद्धिलिङ्गं च सर्वपापहरं परम्  ॥ र्क्स्_६।४ ॥  
तीर्थं वैश्रवणं नाम कौबेरं धनदं तथा  ।  
मणिभद्रं तथा यज्ञं तत् तीर्थस्य प्रभावतः  ॥ र्क्स्_६।५ ॥  
मोक्षदं कामदं पुण्यं सर्वलोकव्यवस्थितम्  ।  
ऋषीणामाश्रमं पुण्यं सर्वदेवम् अयं शुभम्  ॥ र्क्स्_६।६ ॥  
सावर्णिः कौशिकश् चैव मुनिश् चैवाघमर्षणः  ।  
शाकल्यश्च कुशाकर्णिः शरभङ्गो ऽग्निर्भगः  ॥ र्क्स्_६।७ ॥  
एते चान्ये च बहवो मुनयः शंसितव्रताः  ।  
अस्य तीर्थस्य माहात्म्यात् तपस् तप्त्वा दिवङ्गताः  ॥ र्क्स्_६।८ ॥  
वाल्मीकिर् ऋषिवर्यो वै नैषादीं योनिमाश्रितः  ।  
प्रभावात् तस्य तीर्थस्य ब्रह्मतेजो वपुर्धरः  ॥ र्क्स्_६।९ ॥  
इक्ष्वाकुः कुवलयाश्वो दिलीपो नहुषस् तथा  ।  
वेणुर् ययाती राजा च अजपालस्म हैहयः  ॥ र्क्स्_६।१० ॥  
एते चान्ये च राजानो ह्य् अनन्तपुरवासिनः  ।  
अत्रान्तरे महेशानं मेकलातीरमाश्रितम्  ॥ र्क्स्_६।११ ॥  
तम् अभ्यर्च्य विधानेन सर्वे ते त्रिदिवङ्गताः  ।  
अखिलैर् अन्यतीर्थैश् च चिरकालफलप्रदैः  ॥ र्क्स्_६।१२ ॥  
अत्रास्ते स्वर्गदः श्रीमान् स्वयं देवो महेश्वरः  ।  
तीर्थं सप्तऋषिर् नाम सप्तसारस्वतं नृप  ॥ र्क्स्_६।१३ ॥  
अमर्त्यसम्भवं लिङ्गं तथैवारण्यकेश्वरम्  ।  
अघौघनाशनं तीर्थं तथान्यत् कल्मषापहम्  ॥ र्क्स्_६।१४ ॥  
पञ्चब्रह्मम् अयं तीर्थं सहस्रशिरसं हरम्  ।  
वाराहं वामनं तीर्थं यमतीर्थं महोत्कटम्  ॥ र्क्स्_६।१५ ॥  
सौरभङ्गं सहस्रं तु अश्वमेधं महामखम्  ।  
हिरण्यगर्भं सावित्र्यां चातुर्वेदं च पावनम्  ॥ र्क्स्_६।१६ ॥  
एतत् सर्व विजानीहि लोकानां पावनं परम्  ।  
तथा ऽनन्तपुरं यावत् पर्यङ्कात् पश्चिमे शुभम्  ॥ र्क्स्_६।१७ ॥  
अत्रान्तरे मृता ये च दानधर्मविवर्जिताः  ।  
ते ऽपि स्वर्गे महीयन्ते यावद् इन्द्राश् चतुर्दश  ॥ र्क्स्_६।१८ ॥  
ततो द्वीपेश्वरं नाम व्यासतीर्थमनुत्तमम्  ।  
तत्र स्नात्वा तु लभते हयमेधफलं नरः  ॥ र्क्स्_६।१९ ॥  
कामिकं तत्परं तीर्थं न भूतं न भविष्यति  ।  
प्रदक्षिणां च यः कुर्याद् व्यासतीर्थस्य भारत  ॥ र्क्स्_६।२० ॥  
प्रदक्षिणीकृता तेन सप्तद्वीपा वसुन्धरा  ।  
नरो वा यदि वा नारी शिवलोके महीयते  ॥ र्क्स्_६।२१ ॥  
द्वीपेश्वरे ततस् स्नात्वा वृषभं यः प्रयच्छति  ।  
काञ्चनेन विमानेन रुद्रलोके महीयते  ॥ र्क्स्_६।२२ ॥  
कार्तिकस्य चतुर्दश्यां कृष्णपक्षे जितेन्द्रियः  ।  
स्नापयेद् यः शिवं तत्र ह्य् उपवासपरायणः  ॥ र्क्स्_६।२३ ॥  
सर्वपापविनिर्मुक्तो रुद्रलोके महीयते  ।  
व्यासतीर्थं तु वै गत्वा सर्वे ब्रह्मादयः सुराः  ॥ र्क्स्_६।२४ ॥  
स्तुवन्ति भावितात्मानं ऋषयश् च तपोधनाः  ।  
ये चान्ये सिद्धगन्धर्वकिन्नरोरगराक्षसाः  ॥ र्क्स्_६।२५ ॥  
नर्मदातटमाश्रित्य मोदन्ते गतकल्मषाः  ।  
स्तुवन्ति विविधैः स्तोत्रैर् माङ्गल्यस्तुति संस्कृतैः  ॥ र्क्स्_६।२६ ॥  
यस्यास्ति शक्तिरसशक्तिर् इह प्रवीरः प्रोर्ध्वी करोतु यदि वा ऽवनतिं करोतु  ।  
यः पूजितः सुरवरः शशिशेखरेण ना ऽराधितः सपदि भूतपति सुरैर् वा  ॥ र्क्स्_६।२७ ॥  
किं वा न वृष्टं हि पितामहेन न वा सुरैर् वा मधुसूदनेन  ।  
क्षीरोदमन्थोद्भवकालकूटं कण्ठे वृतं केन हरं विहाय  ॥ र्क्स्_६।२८ ॥  
एकेन दग्धं त्रिपुरं शरेण कामो ललाटाक्षिनिरीक्षणेन  ।  
भिन्नो ऽन्धकः शूलवरेण येन कस् तेन सार्द्धं कुरुते विरोधम्  ॥ र्क्स्_६।२९ ॥  
जलौघकल्लोलतरङ्गभङ्गा गङ्गा धृता येन जटाग्रभागे    
पादाम्बुजाङ्गुष्ठनिपीडनेन पपात लङ्काधिपतिर् विसञ्ज्ञः  ॥ र्क्स्_६।३० ॥  
सुरासुराणामिह यत् समक्षं विध्वंसितो दक्षमखः क्षणेन    
प्रणम्य दक्षः क्षयकारकस्य लेभे वरं तारकमारकस्य  ॥ र्क्स्_६।३१ ॥  
सर्वस्य पूज्यं हि वरोत्तमाङ्गं सम्पूज्यते लिङ्गवरं हरस्य    
अनेन पर्याप्तम् अतीव मूढः प्राप्तुं पदं यच्छति यत् करोति  ॥ र्क्स्_६।३२ ॥  
ब्रह्मात्र वृद्धो हरिर् अत्र लिङ्गं सुरा ऽसुराश् चैव समर्चयन्ति    
तथापि नूनं सुविचारयान्ति को वा ऽधिको वा ऽस्ति समो हरेण  ॥ र्क्स्_६।३३ ॥  
तेनैव चक्राङ्कसरोरुहाङ्कौ लिङ्गाङ्कितं यस्य जगद् भगाङ्कम्    
हस्ते प्रबद्धे नवकङ्कणे वै पश्यन्ति मूढाः खलु दर्पणेन  ॥ र्क्स्_६।३४ ॥  
पुण्यं पवित्रं स्तवनं व्यासेनोक्तं महात्मना  ।  
कृतं देवाधिनाथस्य सर्वकल्मषनाशनम्  ॥ र्क्स्_६।३५ ॥  
प्रतिपूज्य यथा न्यायम् अर्घपाद्यैर् अनुक्रमात्  ।  
उवाच मधुरं वाक्यं प्रसादः क्रियतां मयि  ॥ र्क्स्_६।३६ ॥  
देयं तस्य फलं देव यः पुमान् छ्रद्धया ऽर्चति  ।  
इति स्तुत्वा महेशानं ऋषयः शंसितव्रताः  ॥ र्क्स्_६।३७ ॥  
नर्मदादक्षिणे कूले प्रयातास् ते यथातथम्  ।  
अन्ये च ऋषयो देवा द्वैपायनम् अथाब्रुवन्  ॥ र्क्स्_६।३८ ॥  
आश्रमस् ते महाभाग वायसैर् आकुलीकृतः  ।  
यथा न वायसाः के ऽपि प्रविशन्ति तपोवनम्  ॥ र्क्स्_६।३९ ॥  
म्रियन्ते ते सदा सर्वे मूर्धा तेषां विशीर्यते  ।  
व्यासेन शप्तास् ते सर्वे वायसा महतो भयात्  ॥ र्क्स्_६।४० ॥  
तस्मिंस् तीर्थे महाराज प्रविशन्ति न कर्हिचित्  ।  
ऋषयो वचनं श्रुत्वा व्यासस्य तु महात्मनः  ॥ र्क्स्_६।४१ ॥  
नर्मदा दक्षिणे कूले सर्वमेव कृतं क्षणात्  ।  
तिष्ठन्ति मुनयः सर्वे देवस्याराधने रताः  ॥ र्क्स्_६।४२ ॥  
आराध्य विधिना देवम् अस्तुवन् परमेश्वरम्  ।  
यस्यास्ति शक्तिर् इत्यादि व्यासस्तुतिपरायणाः  ॥ र्क्स्_६।४३ ॥  
स्तोत्रं तद् एतत् त्रिदशेश्वरस्य व्यासेन भक्त्या कृतमीश्वरस्य  ।  
प्रातः पठेद् यः स्मरति प्रयत्नात् काले स जातो ऽनुचरो हरस्य  ॥ र्क्स्_६।४४ ॥  
व्यासाष्टकम् इदं पुण्यं यः पठेच्छिवसन्निधौ  ।  
व्यासस् तस्य भवेत् प्रीतो नर्मदा च प्रसीदति  ॥ र्क्स्_६।४५ ॥  
एवं स्तुतो महादेवो व्यासेन तु महात्मना  ।  
शिवो व्यासस्य सन्तुष्ट इदं वचनमब्रवीत्  ॥ र्क्स्_६।४६ ॥  
किं करोमि स्थितो विप्र वरं ब्रूहि यथेप्सितम्  ।  
वरं ददामि ते प्रीतो येन त्वं सुखमेधसे  ॥ र्क्स्_६।४७ ॥  
  
व्यास उवाच:  
नर्मदादक्षिणे कूले तिष्ठ त्वं चोत्तरे शिव  ।  
आश्रमास् ते भविष्यन्ति सर्वे पुण्यतमाः स्मृताः  ॥ र्क्स्_६।४८ ॥  
एवम् उक्त्वा ततो व्यासं तत्रैवान्तर धीयत  ।  
व्यासो ऽपि चात्र वत्स्यामि दक्षिणं नर्मदे व्रज  ॥ र्क्स्_६।४९ ॥  
ततश् च दण्डकाष्ठेन चालयामास नर्मदाम्  ।  
नर्मदा चाब्रवीद् वाक्यं पूर्वमार्गेण सा गता  ॥ र्क्स्_६।५० ॥  
ततो व्यासस् तु सङ्क्रुद्धो युगान्ताग्निर् इवाभवत्  ।  
व्यासस् तु कुपितो राजन् सन्तीर्णो द्विजसत्तमः  ॥ र्क्स्_६।५१ ॥  
हुङ्कारिता च सा देवी नागता तत्र नर्मदा  ।  
नाहं कोपवत विप्र प्रलयं यामि कर्हिचित्  ॥ र्क्स्_६।५२ ॥  
सप्तकल्पक्षये वृत्ते न मृता ऽस्मीति नर्मदा  ।  
ततो द्विजस् तु सञ्जातो दक्षिणेन ततो गता  ॥ र्क्स्_६।५३ ॥  
न वारिता च सा ऽनेन व्यासभीता महानदी  ।  
उत्तरे मुनयः सर्वे कूले तिष्ठन्त्य् अनेकशः  ॥ र्क्स्_६।५४ ॥  
ततस्ते हृष्टमनसो मुनयः शंसितव्रताः  ।  
व्यासेन चार्जितं श्राद्धं तथा ऽन्यैर् मुनिपुङ्गवैः  ॥ र्क्स्_६।५५ ॥  
पितरो द्वादशाब्दानि तार्पितास् ते नराधिप  ॥ र्क्स्_६।५६ ॥  
  
इति रेवाखण्डे नर्मदामाहात्ये षष्ठो ऽध्यायः ॥  
  
  
र्क्स् अध्याय ७  
  
मार्कण्डेय उवाच:  
अन्यत्तीर्थं महापुण्यं सर्वपापप्रणाशनम्  ।  
अश्वमेधसमुद्भूता नदी यत्र वराङ्गना  ॥ र्क्स्_७।१ ॥  
स्नात्वा च सङ्गमे यत्र हयमेधफलं लभेत्  ।  
व्याधिभिर् मुच्यते यत्र नारी वा यदि वानरः  ॥ र्क्स्_७।२ ॥  
श्राद्धं तत्र प्रकुर्वन्तः पितॄणां प्रीतिवर्धनम्  ।  
त्रिपुर्यां पूर्वभागे तु दिशि याम्यां शिवः स्थितः  ॥ र्क्स्_७।३ ॥  
अनुग्रहार्थं लोकानां शैवक्षेत्रं विदुर्बुधाः  ।  
पञ्चाशीतिः कुरुक्षेत्रे पश्चाशीतिर् इवात्र तु  ॥ र्क्स्_७।४ ॥  
राहुसूर्यसमायोगे समानं कीर्तितं सुरैः  ।  
श्राद्धे त्रीणि च लक्षाणि पुराणे कीर्तितानि वै  ॥ र्क्स्_७।५ ॥  
तीर्थानां तानि अत्रैव तिष्ठन्ति नृपसत्तम  ।  
यत्र तिष्ठति देवेशो माधवो मधुसूदनः  ॥ र्क्स्_७।६ ॥  
उत्पलावर्तनामा च सहस्रमस्तको हरिः  ।  
हरश्च द्विविधावे तौ तृतीया चैव नर्मदा  ॥ र्क्स्_७।७ ॥  
तस्याः किं वर्ण्यते राजन् देवैर् अपि सवासवैः  ।  
तत्र स्नात्वा महाराज सम्भवो न पुनर् भवेत्  ॥ र्क्स्_७।८ ॥  
पापयोनिं च न विशेद् यमलोकं न पश्यति  ।  
अर्चनाद् देवदेवस्य गाणपत्यम् अवाप्यते  ॥ र्क्स्_७।९ ॥  
उत्पन्नो हि हरिर् यत्र शङ्खचक्रगदाधरः  ।  
उपास्यते सुरैः सर्वैर् ब्रह्मशक्रपुरोगमैः  ॥ र्क्स्_७।१० ॥  
क्रोशमात्रं हरिक्षेत्रं कथं शोचन्ति मानवाः  ।  
अत्रान्तरे मृता ये च कृमिकीटपतङ्गमाः  ॥ र्क्स्_७।११ ॥  
ते ऽपि यान्ति हरेर् लोकं किं पुनर्वैष्णवा नृप  ।  
अवशः स्ववशो ऽपि स्यात् प्राणत्यागं करोति यः  ॥ र्क्स्_७।१२ ॥  
दशवर्षसहस्राणि राजा वैद्याधरे पुरे  ।  
तिलोदकप्रदानेन पिण्डदानेन भारत  ॥ र्क्स्_७।१३ ॥  
पितरस् तस्य तृप्यन्ति तृप्ता यान्ति परा गतिम्  ।  
एकादश्यां निराहारो गन्धपुष्पैः समर्चयेत्  ॥ र्क्स्_७।१४ ॥  
रात्रौ जागरणं कृत्वा दीपमालां प्रबोधयेत्  ।  
द्वादश्यां पञ्चगव्यं तु हविष्यान्नेन पारणम्  ॥ र्क्स्_७।१५ ॥  
भक्त्या तु भोजयेद् विप्रान् सहस्रं च सदक्षिणाम्  ।  
ॐ नमो भगवते वासुदेवाय  ॥  
इमं मन्त्रं जपन् यस्तु शुचिर् भूत्वा समाहितः  ॥ र्क्स्_७।१६ ॥  
न तस्य पुनराधानं जन्म चैव युधिष्ठिर  ।  
अनेकभाविकं घोरं तूलराशिम् इवानलः  ॥ र्क्स्_७।१७ ॥  
तत्क्षणाद् दहते कृत्स्नमेधांसीवहुताशनः  ।  
कल्पकल्पानुगौ देवौ नारायणमहेश्वरौ  ॥ र्क्स्_७।१८ ॥  
दक्षिणां दिशमास्थाय रेवातीरे व्यवस्थितौ  ।  
अर्चितौ च तौ देवेशौ सुरासुरगणैस् तथा  ॥ र्क्स्_७।१९ ॥  
सिद्धविद्याधरैर् यक्षैर् गन्धर्वैः किन्नरैर् नरैः  ।  
स्थाणुः पुण्यजलावर्ते ह्यवतार पुराकृतः  ॥ र्क्स्_७।२० ॥  
अनुग्रहाय लोकानां देवानां हितकाम्यया  ।  
ननाद सुमहानादं घोररूपं भयानकम्  ॥ र्क्स्_७।२१ ॥  
पिनाकिना च शूलेन भित्त्वा चैव रसातलम्  ।  
समानीता च सावित्री स्वर्गसोपानपद्धतिः  ॥ र्क्स्_७।२२ ॥  
मानवाः क्षीणपापाश् च तथा यान्ति परां गतिम्  ।  
अज्ञानतम सा ध्वस्ता नावरोहान्ति ये जनाः  ॥ र्क्स्_७।२३ ॥  
आत्मानं नावमन्यन्ते पापोपहतचेतसः  ।  
कल्पगां ये न सेवन्ते तेषां जन्म निरर्थकम्  ॥ र्क्स्_७।२४ ॥  
अष्टाविंशतिर् अत्रैव लिङ्गानां तु स्वयम्भुवाम्  ।  
पूजने संस्थिता राजन् छिवस्य च महात्मनः  ॥ र्क्स्_७।२५ ॥  
स्थानेश्वरं महादेवं शूलपाणिं तथा परम्  ।  
सप्तेश्वरं च कल्पेशं हिरण्यं जातवेदसम्  ॥ र्क्स्_७।२६ ॥  
प्राजापत्यं सिद्धनाथं शशाङ्कनयनं तथा  ।  
अनुकेशं तथा स्कन्दम् आश्विनं तैजसं तथा  ॥ र्क्स्_७।२७ ॥  
ब्रह्मेश्वरं चाग्निगर्भं श्रीकण्ठं च उमापतिम्  ।  
नीलकण्ठं च खट्वाङ्गं महाकालं घटेश्वरम्  ॥ र्क्स्_७।२८ ॥  
त्रिलोचनं त्र्यम्बकं च देवदेवं महेश्वरम्  ।  
एतान्य् अन्यानि चैवेह सिद्धलिङ्गानि भारत  ॥ र्क्स्_७।२९ ॥  
अनङ्गं कामदेवं च रतिप्रीतिसमन्वितम्  ।  
सिद्धमन्वन्तरं चैव यत्रानङ्गत्रयोदशी  ॥ र्क्स्_७।३० ॥  
रम्भातृतीय तत्रैव तथा कृष्णाष्टमी नृप  ।  
विद्याधरी च तत्रैव उर्वशी च तिलोत्तमा  ॥ र्क्स्_७।३१ ॥  
अहल्या मेनका चैव तथा ऽन्याश् च वराङ्गनाः  ।  
दाक्षायणी चानुमती चम्पका सम्भरायणी  ॥ र्क्स्_७।३२ ॥  
एताश्चा ऽन्याश्च तत्रैव बह्व्यः सिद्धा विशाम्पते  ।  
केशवस्य पुरी रम्या पुण्या पापहरा नृप  ॥ र्क्स्_७।३३ ॥  
सुरासुराणां सर्वेषां दानवानां च भारत  ।  
स्वर्गमार्गप्रदा देवी तथा हरिहरात्मिका  ॥ र्क्स्_७।३४ ॥  
एतत् ते कीर्तितं राजन् यथा वृष्टं पुरातनम्  ।  
स्नानावगाहनात् पानाच्छ्रवणात् कीर्तनाद् अपि  ॥ र्क्स्_७।३५ ॥  
अनेकभाविकं घोरमघं नश्यति तत्क्षणात्  ।  
ततस् तस्मिन् महाभाग कपिलातीर्थमुत्तमम्  ॥ र्क्स्_७।३६ ॥  
रेवाया उत्तरे कूले सर्वपापहरं परम्  ।  
तत्र स्नात्वा नरो राजन् नारी वापि जितेन्द्रिया  ॥ र्क्स्_७।३७ ॥  
तर्पयित्वा पितॄन् देवान् मुच्यते च ऋणत्रयात्  ।  
ब्राह्मणान् भोजयित्वा तु लभते परमाङ्गतिम्  ॥ र्क्स्_७।३८ ॥  
  
इति श्रीस्कन्दपुराणे रेवाखण्डे व्यासतीर्थमहिमवर्णनो नाम सप्तमो ऽध्यायः ॥  
  
  
र्क्स् अध्याय ८  
  
मार्कण्डेय उवाच:  
अथान्यत् परमं तीर्थं त्रिषु लोकेषु विश्रुतम्  ।  
त्रिपुरी नाम विख्यातं रेवाया उत्तरेतटे  ॥ र्क्स्_८।१ ॥  
सपादलक्षतीर्थानि यत्र तिष्ठन्ति भारत  ।  
शतमष्टोत्तरं तत्र लिङ्गानां तु स्वयम्भुवाम्  ॥ र्क्स्_८।२ ॥  
त्रिपुरः पातितो राजन् देवदेवेन शूलिना  ।  
स्तोतव्यं किं परं तत्र सुरासुरनिषेवितम्  ॥ र्क्स्_८।३ ॥  
लोकानुग्रहकं देवं स्वयं विद्धि महेश्वरम्  ।  
गोकर्णं नाम विख्यातं भोगदं मोक्षदायकम्  ॥ र्क्स्_८।४ ॥  
कीर्तनाद् देवदेवस्य स्नपनेना ऽर्चनेन च  ।  
तोयेन नर्मदायास् तु ब्रह्महत्या प्रणश्यति  ॥ र्क्स्_८।५ ॥  
गन्धधूपप्रदीपैश् च तथा विभवविस्तरैः  ।  
अपि वर्षसहस्रेण पुण्यसङ्ख्या न ज्ञायते  ॥ र्क्स्_८।६ ॥  
यदा तदा शिवे दानं तस्य सङ्ख्या न विद्यते  ।  
धन्यास् ते मानवा राजन् स्नात्वा पश्यन्ति ये हरम्  ॥ र्क्स्_८।७ ॥  
कैलासे स वसेन् मर्त्यस् त्रिपुर्यां यो वसेन् नृप  ।  
अकामात् कामतो वा ऽपि प्राणत्यागं करोति यः  ॥ र्क्स्_८।८ ॥  
हंसयुक्तविमानेन किङ्किणीरवशालिना  ।  
छत्रेण ध्रियमाणेन सौवर्णेन विराजता  ॥ र्क्स्_८।९ ॥  
झल्लरीतूर्यवाद्येन नृत्यगीतोत्सवेनच  ।  
सुरासुरैर् वीक्ष्यमाणः सर्वालङ्कारभूषितः  ॥ र्क्स्_८।१० ॥  
भुङ्क्ते तु विपुलान् भोगान् यावद् इच्छन् महेश्वरे  ।  
एवम् एवा ऽपि चान्यानि यानि काम्यानि मानुषैः  ॥ र्क्स्_८।११ ॥  
त्रिपुरारिस् तु देवेशो यत्र तिष्ठति भारत  ।  
त्रयस्त्रिंशत् प्रसिद्धानां देवानां कोटिभिः शिवः  ॥ र्क्स्_८।१२ ॥  
त्रिपुर्यां निवसेद् यस्माच्छिवक्षेत्रमतः स्मृतम्  ।  
क्रोशद्वयप्रमाणं तु शिवक्षेत्र प्रकीर्तितम्  ॥ र्क्स्_८।१३ ॥  
अत्रान्तरे मृता ये च ते प्रयान्ति शुभां गतिम्  ।  
ब्रह्मणा तु पुरा चेष्टं ब्रह्मयज्ञं मखोत्तमम्  ॥ र्क्स्_८।१४ ॥  
शक्रेण देवराजेन कृतं क्रतुशतं पुरा  ।  
गोकर्णं च महादेवं सर्वसिद्धिप्रदायकम्  ॥ र्क्स्_८।१५ ॥  
वटेश्वरं तथा चान्यं सिद्धलिङ्गं सुरेश्वरम्  ।  
ईश्वरं चैव कामेशमश्विभ्याम् अर्चितं हरम्  ॥ र्क्स्_८।१६ ॥  
अनङ्गं वामदेवं च कपोतेश्वरम् एव च  ।  
सर्वेश्वरं सोमनाथं ऋणमोचनम् एव च  ॥ र्क्स्_८।१७ ॥  
कपालमोचनं देवं तथान्यम् अघनाशनम्  ।  
इन्द्रेश्वरं च ब्रह्मेशं शिवं नारायणं भवम्  ॥ र्क्स्_८।१८ ॥  
विश्वदेवं सिद्धनाथम् अमरं चान्द्रम् एव च  ।  
सिद्धं विद्याधरं यज्ञम् अतुलं वासवं तथा  ॥ र्क्स्_८।१९ ॥  
ईशानमग्निगर्भं च कुबेरमतुलं तथा  ।  
गायत्रं चैव सावित्रं रोहिणीतीर्थमेव च  ॥ र्क्स्_८।२० ॥  
दाक्षायणी चैव सती दक्षयज्ञहरा स्मृता  ।  
रत्नावली सूर्यपत्नी सूर्यभामा च वारुणी  ॥ र्क्स्_८।२१ ॥  
विष्णुर् मरीचिर् मैत्रेयऋष्यशृङ्गो विभाण्डजः  ।  
तपस्वी शौनको गर्गो दुर्वासा उग्रतापसः  ॥ र्क्स्_८।२२ ॥  
पञ्चायुतानि सिद्धानि त्रिपुर्यां नृपसत्तम  ।  
अपि वर्षसहस्राणि न स्तोतुं शक्यते पुरी  ॥ र्क्स्_८।२३ ॥  
त्रिपुरीक्षेत्रमाहात्म्यं शक्रेणापि नराधिप  ।  
अनेकानि सहस्राणि क्षत्रियाणां युधिष्ठिर  ॥ र्क्स्_८।२४ ॥  
दीक्षायज्ञविधानेन नाकपृष्ठमुपासते  ।  
इतिहासं प्रवक्ष्यामि आदिकल्पे कृते युगे  ॥ र्क्स्_८।२५ ॥  
स्वायम्भुवे ऽन्तरे प्राप्ते कापिले कालसञ्ज्ञके  ।  
मनुर्नाम पुरा राजा चक्रवर्ती महायशाः  ॥ र्क्स्_८।२६ ॥  
अयोध्यां स पुरीं लेभे सूर्यवंशो महीपतिः  ।  
समाराध्य महादेवं शङ्करं मधुसूदनम्  ॥ र्क्स्_८।२७ ॥  
अवध्या दानवैर् या तु निर्मिता विश्वकर्मणा  ।  
वापीकूपसहस्रेण परिखा ऽट्टालकेन वा  ॥ र्क्स्_८।२८ ॥  
धनदस्य पुरी यद्वद् अलका नाम विश्रुता  ।  
अयोध्या शोभना राजन् छक्रस्येवामरावती  ॥ र्क्स्_८।२९ ॥  
धनधान्यसमाकीर्णा सर्वालङ्कारभूषिता  ।  
ब्रह्मघोषनिनादेन भूमिं दिवम् इवाकरोत्  ॥ र्क्स्_८।३० ॥  
साग्निहोत्रैश् च विद्वद्भिर् ब्राह्मणैर् वेदपारगैः  ।  
चतुर्वर्णाश् च धर्मश् च प्राकृता इतरे जनाः  ॥ र्क्स्_८।३१ ॥  
सपादलक्षवर्षाणि प्रजा सर्वा च जीवति  ।  
न कार्मण्यजरारोगा दुर्भिक्षं न तु मृत्युभीः  ॥ र्क्स्_८।३२ ॥  
स्वयं कामदुघा धेनुः पृथिवी सस्यशालिनी  ।  
अन्यायेन च भूतेषु दत्ता हर्ता न विद्यते  ॥ र्क्स्_८।३३ ॥  
नवखण्डां सप्तद्वीपां संशैलवनकाननाम्  ।  
शशास मेदिनीं सर्वां यथा शक्रस् त्रिविष्टपम्  ॥ र्क्स्_८।३४ ॥  
एकपत्नीगृहं यद्वद् गृहस्थस्य विराजते  ।  
यज्ञदानसहस्रेण तर्पितास् सर्वदेवताः  ॥ र्क्स्_८।३५ ॥  
यं यं प्रार्थयते कामं तं तमाप न संशयः  ।  
एको दोषः परं तत्र नदी नैवा ऽत्र विद्यते  ॥ र्क्स्_८।३६ ॥  
राहुसोमसमायोगे देवखातं समाययौ  ।  
स्नानं कर्तुं समाधाय ब्राह्मणैर् वैदपारगैः  ॥ र्क्स्_८।३७ ॥  
विमानानां सहस्रेण गत्वा विशं नृपोत्तमः  ।  
शङ्खतूर्यनिनादेन वेणुवीणास्वनेन च  ॥ र्क्स्_८।३८ ॥  
सान्तः पुरपरीवारो वीक्ष्यमाणो ऽङ्गनागणैः  ।  
निर्वर्त्य पर्वकाले तु दानहोमविधिक्रियाम्  ॥ र्क्स्_८।३९ ॥  
विवेश नगरीं पुण्याम् अयोध्यां देवनिर्मिताम्  ।  
पौर्णमास्यां गते यामे स्वस्थे चैव नृपोत्तमे  ॥ र्क्स्_८।४० ॥  
श्रूयते किङ्किणीशब्द आकाशे व्योमचारिणाम्  ।  
गीतवादित्रयुक्तानां सहस्रं पङ्क्तिः वाजिनाम्  ॥ र्क्स्_८।४१ ॥  
मनोहराणां यानानां दृष्ट्वा चैव दिवौकसाम्  ।  
जगाम विस्मयं राजा भवनोपरि शोभितः  ॥ र्क्स्_८।४२ ॥  
कस्यैतानि विमानानि ममैव भवनोपरि  ।  
शयने शयने चैव कामभोगविवार्जितः  ॥ र्क्स्_८।४३ ॥  
शोकोपहतचित्तस्य चिन्तया व्याकुलीकृतः  ।  
किम् इदं साहसं लोके विमानानां नभोपरि  ॥ र्क्स्_८।४४ ॥  
एवं चिन्तयतस् तस्य सा निष्क्रान्ता निशा नृप  ।  
उदिते च तथा सूर्ये धर्मकर्म समाप्य वै  ॥ र्क्स्_८।४५ ॥  
वशिष्ठं प्राह राजर्षिर् अभिवाद्य नमस्कृतम्  ।  
उपविष्टं यथा न्यायम् आसने देवनिर्मिते  ॥ र्क्स्_८।४६ ॥  
इतिहासपुराणादि श्रावयन् विधिपूर्वकम्  ।  
मनुना च पुरा पृष्टो वशिष्ठो मुनिपुङ्गवः  ॥ र्क्स्_८।४७ ॥  
कस्यैतानि विमानानि ममोपरि महामुने  ।  
केन कर्म्मविपाकेन दानेन नियमेन च  ॥ र्क्स्_८।४८ ॥  
संशयो मे महाभाग त्रिकालज्ञ निवेदय  ।  
कस्मिन् देशे कृतो यज्ञः स्वर्गकामफलप्रदः  ॥ र्क्स्_८।४९ ॥  
येन याम्य क्षयांल् लोकान् नित्यान्तक विवार्जितान्  ।  
क्षत्रवंशसमुत्पन्नो यस् तु वै शिक्षते क्षितिम्  ॥ र्क्स्_८।५० ॥  
मातृकं पैतृकं वंशं यज्ञम् इष्ट्वा दिवं नयेत्  ।  
स जातो येन भूलोकः सर्वथावद्यवर्जितः  ॥ र्क्स्_८।५१ ॥  
अन्ये पुत्रत्वम् आपन्नास्ते तु क्लेशाय केवलम्  ।  
एवम् उक्तो वशिष्ठस् तु मनुना ब्राह्मणैः सह  ।  
प्रसन्नस् त्व् अब्रवीत् तं तु वशिष्ठो मुनिसत्तमः  ॥ र्क्स्_८।५२ ॥  
शृणुष्व त्वं महाभाग कथ्यमानं निबोध मे  ।  
ब्रह्मणा गदितं पूर्वं कश्यपस्य महामुनेः  ॥ र्क्स्_८।५३ ॥  
दक्षस्यात्रेर् गुरोश् चैव प्रजापतिर् अकल्पयत्  ।  
वेदश्रुतपुराणोक्तं तत्र कृत्स्नं मया श्रुतम्  ॥ र्क्स्_८।५४ ॥  
हन्त ते कथयिष्यामि यथावदनुपूर्वशः  ।  
पुराणवेदबाह्यं तु कर्म्म यत्क्रियते नृप  ॥ र्क्स्_८।५५ ॥  
न तत् सन्तः प्रशंसन्ति धर्महानिश् च जायते  ।  
नर्मदातीरमाश्रित्य त्रिपुरी नाम विश्रुता  ॥ र्क्स्_८।५६ ॥  
यैर् इष्टं तत्र यज्ञैस् तु दानहोमबलिक्रिया  ।  
तेषां राजन् विमानानि स्थितान्य् उपरि वेश्मनः  ॥ र्क्स्_८।५७ ॥  
न तां लङ्घयितुं शक्ताः सर्वे देवास् सवासवाः  ।  
अतिक्रामन्ति ते स्वर्गं शिवेन सह मोदन्ते  ॥ र्क्स्_८।५८ ॥  
विषादं त्यज राजेन्द्र गहना कर्म्मणां गतिः  ।  
अन्यक्षेत्रे सहस्रं तु दत्तं तप्तं हुतं तथा  ॥ र्क्स्_८।५९ ॥  
एकं तु कल्पगा तीरे तुल्यं भवति वा न वा  ।  
शिवेन श्रावितं चासीत् पुराणं स्कन्दकीर्तितम्  ॥ र्क्स्_८।६० ॥  
जम्बूद्वीपे महाराज एका देवी तु नर्मदा  ।  
पापकर्मदुराचारान् नयते स्म दिवौकसम्  ॥ र्क्स्_८।६१ ॥  
ते ऽपि यान्ति न सन्देहः कल्पगातोयदर्शनात्  ।  
धर्मध्वजाश् च ये मर्त्यास् त्रिषु लोकेषु विश्रुताः  ॥ र्क्स्_८।६२ ॥  
संसारार्णवमग्नानां पापोपहतचेतसाम्  ।  
यानरूपावरारोहा त्रैलोक्ये सचराचरे  ॥ र्क्स्_८।६३ ॥  
एकवक्त्रस् तु तत् पुण्यं न गुणान् स्तोतुमर्हति  ।  
त्यक्त्वा चैव महाभाग ब्रह्मविष्णुमहेश्वरान्  ॥ र्क्स्_८।६४ ॥  
सङ्ख्यां कर्तुं न शक्नोति तपसो दानकर्म्मणाम्  ।  
न गङ्गायमुना चापि नदी चैव सरस्वती  ॥ र्क्स्_८।६५ ॥  
इरावती वितस्ता च विपाशा कपिला तथा  ।  
शोणश् च घर्घरश् चैव सारङ्गा बदरी तथा  ॥ र्क्स्_८।६६ ॥  
पुण्या महानदी तापी गण्डकी च पयोष्णिका  ।  
तुङ्गभद्रा महापुण्या भीमरथ्या महानदी  ॥ र्क्स्_८।६७ ॥  
तीर्थानि सागराणां हि जम्बूद्वीपे वसन्ति हि  ।  
देवखाततडागेषु गर्तेषु च सरित्सु च  ॥ र्क्स्_८।६८ ॥  
किं फलं लभते मर्त्य इष्ट्वा यज्ञैर् नृपोत्तम  ।  
अन्यक्षेत्रे कृतं पापं पुण्यक्षेत्रे विनश्यति  ॥ र्क्स्_८।६९ ॥  
पुण्यक्षेत्रे कृतं पापं वज्रलेपो भविष्यति  ।  
अयं यथा तथा धर्मः समं भारत वर्तते  ॥ र्क्स्_८।७० ॥  
तस्मात् पापं न कुर्वीत चञ्चले जीविते सति  ।  
श्रुत्वाख्यानम् इदं राजा नर्मदाकीर्तनं शुभम्  ॥ र्क्स्_८।७१ ॥  
आदिदेश ततो ऽमात्यान् भृत्यांश् चैव सहस्रशः  ।  
राजोपस्करम् आदाय यूयं गच्छतमाचिरम्  ॥ र्क्स्_८।७२ ॥  
धेनूनां पञ्चलक्षाणि सवत्सानां च भारत  ।  
श्यामकर्णहयानां च लक्षमेकं शितत्विषाम्  ॥ र्क्स्_८।७३ ॥  
अयुतं च करीन्द्राणां घण्टाभरणसंयुजाम्  ॥ र्क्स्_८।७४ ॥  
हिरण्यकोटीः पञ्चाशत् सर्वासृङ्मणयस् तथा  ।  
सुमुहूर्ते सुनक्षत्रे चन्द्रे चैकादशे शुभे  ॥ र्क्स्_८।७५ ॥  
नानादेशनृपैः सार्द्धं गीतवादित्रमङ्गलैः  ।  
दिव्ययानसमारूढः स्तूयमानो मुहुर् मुहुः  ॥ र्क्स्_८।७६ ॥  
ब्राह्मणैर् वेदविद्भिश् च प्रायाच्च त्रिपुरीं नृपः  ।  
सप्तकल्पवहां पुण्यां सुरासुरनमस्कृताम्  ॥ र्क्स्_८।७७ ॥  
आजन्मरूढैस् तु पापैः सान्तः पुरपरिच्छदः  ।  
विमुक्तः पृथिवीपालः कल्पगा तोयदर्शनात्  ॥ र्क्स्_८।७८ ॥  
पृथिव्यां यानि तीर्थानि आसमुद्रान्तगोचरे  ।  
मेकलातोयसंस्पर्शात् पवित्राणीह तान्य् अपि  ॥ र्क्स्_८।७९ ॥  
स्नानं कृत्वा यथा न्यायं पितॄन् देवांश् च तर्पयन्  ।  
अर्चयित्वा महेशानं गन्धपुष्पविलेपनैः  ॥ र्क्स्_८।८० ॥  
दशयोजनपर्य्यन्तं यज्ञरूपं च मण्डपम्  ।  
अकारयन् महाबाहुः सर्वधर्मपरायणः  ॥ र्क्स्_८।८१ ॥  
हेमरूप्यम् अयं सर्वं यच् चान्यद् भोज्यभाजनम्  ।  
अगस्त्यो गौतमो गर्गो विष्णुः शातातपस् तथा  ॥ र्क्स्_८।८२ ॥  
अत्रिश् चैव वशिष्ठश् च पुलस्त्यः पुलहः क्रतुः  ।  
भृगुर् अग्निर्मरीचिश् च कश्यपो ऽथ मनुस् तथा  ॥ र्क्स्_८।८३ ॥  
दुर्वासा याज्ञवल्क्यश् च भरद्वाजो ऽथ भल्लुकः  ।  
विश्वामित्रो जमदग्नी ऋष्यशृङ्गो विभाण्डकः  ॥ र्क्स्_८।८४ ॥  
दक्षः पराशरो व्यासः काषायणबृहस्पती  ।  
एते चान्ये च बहव ऋषयः शंसितव्रताः  ॥ र्क्स्_८।८५ ॥  
चतुर्विद्यावेदविदो यज्ञकर्म्मविशारदाः  ।  
तीर्थं वै पुष्करं यद्वद् ब्रह्मविष्णुशिवात्मकम्  ॥ र्क्स्_८।८६ ॥  
तत्र प्रावर्तयद् यज्ञं हयमेधमनुत्तमम्  ।  
आहूता देवताः सर्वा देवेन्द्रः पाकशासनः  ॥ र्क्स्_८।८७ ॥  
तर्पिता अर्घपाद्यैश् च मधुपर्कैश् च विष्टरैः  ।  
ततो निवर्तितो यज्ञो यथोक्तो वेदकर्म्मणा  ॥ र्क्स्_८।८८ ॥  
तर्पिता ब्राह्मणास् सर्वे यथा विभवविस्तरैः  ।  
हारकेयूरकटकैः कण्ठाभरणभूषणैः  ॥ र्क्स्_८।८९ ॥  
केचित् कुङ्जरम् आरूढास् तथा च हयसंस्थिताः  ।  
दिव्ययानसमारूढा दिव्यमालावलम्बिनः  ॥ र्क्स्_८।९० ॥  
वयांसि पक्षिणो यत्र तथा ऽन्ये वनचारिणः  ।  
यज्ञोच्छिष्टेषु लुलिता जाताः सर्वे हिरण्मयाः  ॥ र्क्स्_८।९१ ॥  
यं यं कामं प्रार्थयते तं तं प्राप्नोत्यसंशयम्  ।  
घोषणा क्रियतां राष्ट्रे दण्डहस्तैस् तु किङ्करैः  ॥ र्क्स्_८।९२ ॥  
पितृदेवमनुष्याश् च तृप्ता यान्ति परां गतिम्  ।  
ब्रह्मविष्णुमहेशाना वरं दत्त्वा दिवं ययुः  ॥ र्क्स्_८।९३ ॥  
अत्र यज्ञस् तपोदानं सर्वं भवति चाक्षयम्  ।  
एवं निवर्तितो यज्ञो राज्ञश्चामिततेजसः  ॥ र्क्स्_८।९४ ॥  
कृताञ्जलिपुटो भूत्वा मनुरित्य् आह कल्पगाम्  ।  
चान्द्रायणसहस्रस्य सोमयागशतस्य च  ॥ र्क्स्_८।९५ ॥  
त्वत् तोयपानमात्रेण समम् भवति वा न वा  ।  
लोकानां तारणार्थाय अवतीर्णा महानदी  ॥ र्क्स्_८।९६ ॥  
त्वया व्याप्तं जगत्कृत्स्नं लोकाश्चैव चराचराः  ।  
स्नानावगाहनात् पानात् स्मरणात् कीर्तनाद् अपि  ॥ र्क्स्_८।९७ ॥  
अनेकभाविकं पापं तूलराशिम् इवानलः  ।  
दहत्य् एवं हि तोयं ते नात्र कार्य्या विचारणा  ॥ र्क्स्_८।९८ ॥  
स्वर्गसोपानभूता ऽसि पितॄणां हितकाम्यया  ।  
दिवं नय वरारोहे भूतग्रामं चतुर्विधम्  ॥ र्क्स्_८।९९ ॥  
याः काश्चित् सरितो लोके तीर्थानि विविधानि च  ।  
तेषां त्वं जननी देवि पितॄणां तारिणी परा  ॥ र्क्स्_८।१०० ॥  
त्वया विना तु यत् तीर्थं धर्मकर्मशुभोदयम्  ।  
सूर्येणैव विहीनं हि निरालोकं जगद् यथा  ॥ र्क्स्_८।१०१ ॥  
सूर्याचन्द्रमसोर्भावः सामान्यः सर्वजन्तुषु  ।  
समं वर्षति पर्जन्यः सस्येषु च तृणेषु च  ॥ र्क्स्_८।१०२ ॥  
तथा त्वं सर्वलोकानां माता चैव गरीयसी  ।  
अपि वर्षसहस्रेण गुणान् कीर्तयितुं शुभे  ॥ र्क्स्_८।१०३ ॥  
ब्रह्मा बृहस्पतिश् चैव न शक्तो ऽपि वरानने  ।  
स्तोत्रं श्रुत्वा महाभागा मनोरमिततेजसः  ॥ र्क्स्_८।१०४ ॥  
प्रत्युवाच वरारोहा मकरासनसंस्थिता  ।  
सर्वाभरणशोभाढ्या चन्द्रकान्तिनिभानना  ॥ र्क्स्_८।१०५ ॥  
वरं वृणु महाभाग तुष्टा ऽस्मि मनसीप्सितम्  ।  
नमस्कृत्य महादेवीं राजा वचनमब्रवीत्  ॥ र्क्स्_८।१०६ ॥  
यदि तुष्टा वरारोहे वरं दातुं ममेच्छसि  ।  
तीर्थभूतं जगत् सर्वं कुरुष्व वरवर्णिनि  ॥ र्क्स्_८।१०७ ॥  
अयोध्याविषये देशे स्रवन्त्यः सम्भवन्त्विति  ।  
नानाविधास् तु सरितो गङ्गाद्यास् तु सुरालये  ॥ र्क्स्_८।१०८ ॥  
यथा च पतितास् सर्वास् तथा त्वं कल्पगे कुरु  ॥ र्क्स्_८।१०९ ॥  
  
इति श्रीस्कन्दपुराणे रेवाखण्डे त्रिपुरीवर्णनो नामाष्टमो ऽध्यायः ॥  
  
  
र्क्स् अध्याय ९  
  
नर्मदोवाच:  
त्रेतायां प्रथमे पादे तव वंशे नृपोत्तम  ।  
भगीरथ इति ख्यातः स गङ्गा मानयिष्यति  ॥ र्क्स्_९।१ ॥  
सगराः षष्टिसाहस्रा अलाबुजसमुद्भवाः  ।  
कपिलस्य तु मार्गेण हये पातालगामिनि  ॥ र्क्स्_९।२ ॥  
पितुराज्ञा ऽवसाने तु विदार्य धरणीं ततः  ।  
हयं तु वासुदेवेन सागरास् ते विदुर्बुधाः  ॥ र्क्स्_९।३ ॥  
प्रविष्टाः सागरास् ते तु रसातलतलं गताः  ।  
तान् अहं पूरयिष्यामि आत्मतोयेन सुव्रत  ॥ र्क्स्_९।४ ॥  
एवं वृतो वरस् तावच् छेषं वृणु नरेश्वर  ।  
पादे द्वितीये त्रेतायाः कालिन्दी च सरस्वती  ॥ र्क्स्_९।५ ॥  
सरयूर् गण्डकी नाम महाभागा विनिःसृताः  ।  
भगीरथ इति ख्यातस् तव वंशे भविष्यति  ॥ र्क्स्_९।६ ॥  
भागीरथी च विख्याता भविष्यति सरिद्वरा  ।  
गङ्गा च जाह्नवी चैव समभागा प्रकीर्तिता  ॥ र्क्स्_९।७ ॥  
ख्यातिं यास्यन्ति तास् सर्वाः कन्याद्वीपे न संशयः  ।  
आगच्छन्ती तु सा गङ्गा जह्नुना च महर्षिणा  ॥ र्क्स्_९।८ ॥  
हस्तेनाकृष्य सा पीता यथान्यत् प्राकृतं जलम्  ।  
दिव्यं वर्षसहस्रं तु उदरे च विसर्पिता  ॥ र्क्स्_९।९ ॥  
विषण्णवदनो राजा तदासीत् स भगीरथः  ।  
निष्कलं मे तपस् तप्तं शिवसेवा च निष्कला  ॥ र्क्स्_९।१० ॥  
मया तु सेवितं ह्येतज् जगत् सर्वं चराचरम्  ।  
किं करोमीति निश्चित्य महेशं शरणं गतः  ॥ र्क्स्_९।११ ॥  
शिवाज्ञा सयुतो भूत्वा लोकानां हितकामया  ।  
आगतश्च पुनर्मोहात् तां गङ्गां स महायशाः  ॥ र्क्स्_९।१२ ॥  
उवाच वचनं राजन् ऋषिः क्रोधसमन्वितः  ।  
गङ्गाया मोक्षणं कर्तुं यो माम् आराधयिष्यति  ॥ र्क्स्_९।१३ ॥  
गङ्गाया मोक्षणं तत्र कर्तव्य ना ऽत्र संशयः  ।  
तस्य तद् वचनं श्रुत्वा जह्नोरमिततेजसः  ॥ र्क्स्_९।१४ ॥  
तम् एवाराथयामास तपसोग्रेण भारत  ।  
ततस् तुष्टस् तु भगवान् मुमोचोत्तरवाहिनीम्  ॥ र्क्स्_९।१५ ॥  
ततः प्रभृति लोके ऽस्मिञ् जाह्नवीति प्रकीर्तिता  ।  
एतत् ते कथितं राजंस् त्रेतायां यद् भविष्यति  ॥ र्क्स्_९।१६ ॥  
तत्रैवा ऽन्यं प्रवक्ष्यामि मर्कटीतीर्थमुत्तमम्  ।  
यत्र स्नात्वा महाराज कामतो ऽकामतो ऽपि वा  ॥ र्क्स्_९।१७ ॥  
चान्द्रायणशतस्योक्तं यत् पुण्यं तद् अवाप्नुयात्  ।  
  
युधिष्ठिर उवाच:  
सङ्क्षेपाच्छ्रुतम् एतद्धि विस्तरेण तपोधन  ॥ र्क्स्_९।१८ ॥  
कथं तु मर्कटीतीर्थं तन् मे कथय सुव्रत  ।  
  
मार्कण्डेय उवाच:  
आसीत् त्रेतायुगे राजा सत्यसेनो महातपाः  ॥ र्क्स्_९।१९ ॥  
राज्ञी तस्य प्रिया चासीन् नाम्ना शृङ्गारवल्लरी  ।  
जातिस्मरा तु सुभगा केवलं मर्कटानना  ॥ र्क्स्_९।२० ॥  
कदाचित् स महीपालो मृगया प्रियया सह  ।  
जगाम नर्मदातीरं नानाद्रुमलतायुतम्  ॥ र्क्स्_९।२१ ॥  
स्थापयित्वा तु तां देवीं वनान्तरम् अगात् ततः  ।  
क्रीडमाना च सा तत्र वंशगुल्मे स्वकं शिरः  ॥ र्क्स्_९।२२ ॥  
वृष्ट्वा विस्मयमापन्ना पार्श्वस्थं कञ्चिद् अब्रवीत्  ।  
गृहीत्वैतच्छिरः शीघ्रं नर्मदाया जले क्षिप  ॥ र्क्स्_९।२३ ॥  
निक्षिप्तमात्रे शिरसि राज्ञी चन्द्रानना ऽभवत्  ।  
एतस्मिन्न् अन्तरे राजा प्राप्तस् तत्र प्रिया ऽन्तिकम्  ॥ र्क्स्_९।२४ ॥  
स दृष्ट्वा तादृशं तस्या मुखं पूर्णशशिप्रभम्  ।  
पृच्छति स्म प्रियां राजा विस्मयाविष्टचेतनः  ॥ र्क्स्_९।२५ ॥  
कथयामास वृत्तान्तं पूर्वजन्मसमुद्भवम्  ।  
अत्राहं मर्कटीवासं तीरे वै नार्मदे शूभे  ॥ र्क्स्_९।२६ ॥  
कदाचित् क्रीडमाना ऽहं वंशं भित्त्वा ह्यकामतः  ।  
ततः कालवशाज् जीर्णं शरीरं पतितं जले  ॥ र्क्स्_९।२७ ॥  
शिरस् तत्रैव संलग्नं कपिवक्त्रा ऽस्मि तेन वै  ।  
इदानीं नर्मदातोये निक्षिप्ते शिरसि प्रिय  ॥ र्क्स्_९।२८ ॥  
मुखं मे तीर्थमाहात्म्याच् चन्द्रबिम्बसमप्रभम्  ।  
श्रुत्वा स तीर्थमाहात्म्यं विस्मयोत्फुल्ललोचनः  ॥ र्क्स्_९।२९ ॥  
पुरोहितं समाहूय स्नातुं तत्र प्रचक्रमे  ।  
स्नात्वा तत्र विधानेन हेमकोटिशतं ददौ  ॥ र्क्स्_९।३० ॥  
तदा प्रभृति राजेन्द्र मर्कटीतीर्थमुच्यते  ।  
पूर्वभागस्थितं तस्य भृगुतीर्थमनुत्तमम्  ॥ र्क्स्_९।३१ ॥  
तत्र स्नात्वा तु कार्तिक्यां नर पापात् प्रमुच्यते  ।  
स्वर्गदो मोक्षदश् चैव देवस् तु नरकेश्वरः  ॥ र्क्स्_९।३२ ॥  
देवस्य चाग्रे वंशो वै सम्मुखो यत्र दृश्यते  ।  
पूर्वभागे स्थितं तत्र तस्मिन् वंशे तु निर्मले  ॥ र्क्स्_९।३३ ॥  
त्रिलोचन इति ख्यातं तथैव भ्रुकुटिस्थितम्  ।  
तृतीयं लोचनं दृष्ट्वा भृगुस् तु मुनिसत्तम  ॥ र्क्स्_९।३४ ॥  
प्रणम्य दण्डवद्भूमौ स्तोतुं समुपचक्रमे  ।  
  
  
भृगुर् उवाच:  
प्रणमामि जने संस्थं भूतेशं भूतिदं हरम्  ॥ र्क्स्_९।३५ ॥  
भाव्यं भर्गं पशुपतिं भुवनेश्वरम् एव च  ।  
दोषमात्रविहीनं च नित्यविज्ञानविग्रहम्  ॥ र्क्स्_९।३६ ॥  
परद्रव्यापहरणात् परदारनिषेवणात्  ।  
पराभवात् पराभूतं रक्ष मां कल्मषात् प्रभो  ॥ र्क्स्_९।३७ ॥  
आत्माभिमानम् उदितं क्षणभङ्गुरके तथा  ।  
कुपथाभिमुखं दीनं त्राहि मां परमेश्वर  ॥ र्क्स्_९।३८ ॥  
दीनद्विजवरस्यार्थे प्रज्ञाने परितो भव  ।  
वृष्ट्वा सदा शङ्करस्त्वं मूढं मां किं विलम्बसे  ॥ र्क्स्_९।३९ ॥  
तृष्णां हर हरात्यर्थं लक्ष्मीं मे देहि निश्चलाम्  ॥ र्क्स्_९।४० ॥  
नित्यं छिनत्ति मोहं पापं हन्ति तारणं विदधाति  ।  
तव तीर्थमात्रगमनं तद् अपि न सञ्चितं महेशान  ॥ र्क्स्_९।४१ ॥  
भूतिमूलविभूढस्य विभागं तन् निरर्थकम्  ।  
करुणाहृदयं नाम स्तोत्रम् एतद् भृगूदितम्  ॥ र्क्स्_९।४२ ॥  
यः पठेत् प्रातरुत्थाय स याति परमां गतिम्  ।  
स्तोत्रेणानेन सन्तुष्टः शिवः प्रोवाच तं भृगुम्  ॥ र्क्स्_९।४३ ॥  
सर्वं दास्यामि ते विप्रवरं यन् मनसीप्सितम्  ।  
सिद्धिं चैव पुनः श्लाघ्यां यत् सुरैर् अपि दुर्लभाम्  ॥ र्क्स्_९।४४ ॥  
  
भृगुरुवाच:  
यदि तुष्टो ऽसि देवेश वरं दातुम् इहेच्छसि  ।  
मम नाम्ना ऽस्य तीर्थस्य ख्यातिर् भवति भूतले  ॥ र्क्स्_९।४५ ॥  
अवतारय चात्मानं भृगुक्षेत्रे महेश्वर  ।  
  
शङ्कर उवाच:  
एवं भवतु विप्रेन्द्र तव नाम्ना भविष्यति  ॥ र्क्स्_९।४६ ॥  
क्षेत्रं पापहरं पुण्यं देवानाम् अपि दुर्लभम्  ।  
पितृपुत्रविसंवादः क्रोधाज्जातः कथञ्चन  ॥ र्क्स्_९।४७ ॥  
अस्य तीर्थस्य माहात्म्यात् स तु शान्तिं गमिष्यति  ।  
ततः प्रभृति ये देवा ब्रह्माद्याः किन्नरा नराः  ॥ र्क्स्_९।४८ ॥  
उपासते भृगुक्षेत्रं यत्र तुष्टो महेश्वरः  ।  
दर्शनात् स्पर्शनात् तस्य मुच्यते ब्रह्महत्यया  ॥ र्क्स्_९।४९ ॥  
स्नानं यः कुरुते तत्र मुच्यते स ऋणत्रयात्  ।  
अवतारः कृतो राजन् युगे तत्र स्वयम्भुवा  ॥ र्क्स्_९।५० ॥  
तत्र क्षेत्रे नरश्रेष्ठ अष्टौ रुद्राः प्रकीर्तिताः  ।  
भृगुश् चैव तथा शूली वेदश्चन्द्रमुखस् तथा  ॥ र्क्स्_९।५१ ॥  
अट्टहासस् तथा कालः कराली चाष्टमस् तथा  ।  
अष्टौ रुद्रास् समुत्पन्नास् तस्मिन् क्षेत्रे युधिष्ठिर  ॥ र्क्स्_९।५२ ॥  
तेन रम्यं च धन्यं च भृगुक्षेत्रम् उदाहृतम्  ।  
अयने विषुवे चैव सङ्क्रान्तौ ग्रहणेषु च  ॥ र्क्स्_९।५३ ॥  
व्यतीपाते दिनच्छेदे छायायां तु गजस्य च  ।  
स्नानं दानं तथा होमं तर्पणं देवतार्चनम्  ॥ र्क्स्_९।५४ ॥  
सर्वं तद् अक्षयं राजंस् तस्मिन् क्षेत्रे न संशयः  ।  
स्नातस्य च भृगुक्षेत्रे एकरात्रोषितस्य च  ॥ र्क्स्_९।५५ ॥  
यत् पुण्यं जायते पुंसो न तत्क्रतुशतैर् अपि  ।  
दर्शे भाद्रपदे मासे शुक्लपक्षे विशेषतः  ॥ र्क्स्_९।५६ ॥  
नरः प्रदक्षिणां कृत्वा भृगुतीर्थस्य संयतः  ।  
तत्क्षणाद् विरजो भूत्वा शिवलोके महीयते  ॥ र्क्स्_९।५७ ॥  
अस्य तीर्थस्य माहात्म्यान् मुच्यते सर्वपातकैः  ।  
मर्कट्याः पश्चिमे भागे ह्य् अर्कतीर्थम् उदाहृतम्  ॥ र्क्स्_९।५८ ॥  
तत्र नित्यं स्थितो भानुः सर्वदेवनमस्कृतः  ।  
नरः प्रदक्षिणां कृत्वा सर्वपापैः प्रमुच्यते  ॥ र्क्स्_९।५९ ॥  
माहात्म्यं तस्य देवस्य शृणु राजन् समासतः  ।  
पुरा गन्धर्वराजस् तु मोहनो नाम नामतः  ॥ र्क्स्_९।६० ॥  
ब्रह्मणस् तु सभां प्राप्तस् तदाराधनतत्परः  ।  
तत्र दुर्वाससं दृष्ट्वा रूपेणानेन गर्वितः  ॥ र्क्स्_९।६१ ॥  
अज्ञानेना ऽवमानेन स जहास मुनिं नृप  ।  
स्मेराननं समालोक्य तं शशाप मुनिस् तदा  ॥ र्क्स्_९।६२ ॥  
चित्रकुष्ठी दुराचारो भव त्वं रूपगर्वितः  ।  
स तु शापभयात् प्राह मुनिं गन्धर्वराट् ततः  ॥ र्क्स्_९।६३ ॥  
शापान्तं कुरु मे विप्र बालिशस्य प्रसादतः  ।  
  
दुर्वासा उवाच:  
गच्छ गन्धर्वराज त्वं त्रिपुर्यां नर्मदातटम्  ॥ र्क्स्_९।६४ ॥  
यस्मिन् नास्ते स्वयं देवः समग्रभयनाशनः  ।  
भासते भास्करं नाम विख्यातं चोत्तरे तटे  ॥ र्क्स्_९।६५ ॥  
तत्र स्नानान् महाराज शापान्तस् ते भविष्यति  ।  
स जगाम पुनर् नत्वा ततो वै नर्मदातटम्  ॥ र्क्स्_९।६६ ॥  
तत्र स्नात्वा विधानेन पूजयामास भास्करम्  ।  
त्रिरात्र्याराधितो भानुः प्रातः प्रोवाच तं नृप  ॥ र्क्स्_९।६७ ॥  
वरं वृणु महाभाग यत् ते मनसि वर्तते  ।  
  
गन्धर्व उवाच:  
यदि तुष्टो ऽसि देवेश वरं दातुमिहेच्छसि  ॥ र्क्स्_९।६८ ॥  
चित्रकुष्ठं विनश्येत त्वत् प्रसादेन मे प्रभो  ।  
एवम् अस्त्विति तं प्राह गन्धर्वाधिपतिं तदा  ॥ र्क्स्_९।६९ ॥  
शापान् मुक्तो जगामाथ स्वपुरम् प्रति भारत  ।  
एतत् ते कथितं राजन् छिवेन परिकीर्तितम्  ॥ र्क्स्_९।७० ॥  
सावित्र्याराधनं तत्र पुत्रार्थं किल भारत  ।  
तस्मिंस् तीर्थे नरः स्नात्वा समभ्यर्च्य च भास्करम्  ॥ र्क्स्_९।७१ ॥  
पुत्रवान् व्याधिम् उक्तश्च जायते ना ऽत्र संशयः  ।  
कोटीश्वरं तु तत्रैव विद्धिदक्षिणभागतः  ॥ र्क्स्_९।७२ ॥  
तम् अभ्यर्च्य विधानेन कोटिलिङ्गार्चनात् फलम्  ।  
नरः प्राप्नोति राजेन्द्र सत्यं सत्यं वदाम्यहम्  ॥ र्क्स्_९।७३ ॥  
कोटितीर्थे नरः स्नात्वा मुच्यते सर्वकिल्बिषैः  ।  
तत्र यः सन्त्यजेत् प्राणानवशः स्ववशो ऽपिवा  ॥ र्क्स्_९।७४ ॥  
सर्वपापविनिर्मुक्तः शिवलोके महीयते  ॥ र्क्स्_९।७५ ॥  
  
इति श्रीस्कन्दपुराणे रेवाखण्डे ऽर्कतीर्थमाहात्म्ये नवमो ऽध्यायः ॥  
  
  
र्क्स् अध्याय १०  
  
मार्कण्डेय उवाच:  
दक्षिणे तस्य तीर्थस्य कल्पगातीरमाश्रितम्  ।  
सोमेनाराधितं तीर्थं भुक्तिमुक्तिफलप्रदम्  ॥ र्क्स्_१०।१ ॥  
तत्र स्नात्वा दिवं यान्ति मृतास् ते न पुनर्भवाः  ।  
दक्षिणे तस्य देवस्य स्थितः शक्रेश्वरः शिवः  ॥ र्क्स्_१०।२ ॥  
शक्रेणाराधितः पूर्वं सर्वकामसमृद्धये  ।  
अन्यत् तीर्थं प्रवक्ष्यामि ब्रह्मकुण्डम् इति स्मृतम्  ॥ र्क्स्_१०।३ ॥  
यत्रास्ते भगवान् विष्णू रेवा चोत्तरवाहिनी  ।  
तत्र स्नात्वा महाराज वैष्णवं लोकम् आप्नुयात्  ॥ र्क्स्_१०।४ ॥  
दर्शे चैव व्यतीपाते तिलतोयप्रदानतः  ।  
श्राद्धस्य करणात् तत्र पितॄणां तृप्तिरक्षया  ॥ र्क्स्_१०।५ ॥  
उदीची नर्मदा यत्र प्रतीची यत्र जाह्नवी  ।  
क्षेत्रं गच्छ नृपश्रेष्ठ प्राची यत्र सरस्वती  ॥ र्क्स्_१०।६ ॥  
ब्रह्मकुण्डोत्तरे भागे विद्धि देवं सनातनम्  ।  
अम्बरीषम् इति ख्यातं माधवं मधुसूदनम्  ॥ र्क्स्_१०।७ ॥  
एकादश्यां समभ्यर्च्य स्नात्वा यस् तु नराधिप  ।  
मुच्यते सर्वपापेभ्यो विष्णुलोकं स गच्छति  ॥ र्क्स्_१०।८ ॥  
तस्यैव पश्चिमे भागे हंसतीर्थं नराधिप  ।  
तत्र स्नात्वा पुरा राजन् हंसा वै त्रिदिवङ्गताः  ॥ र्क्स्_१०।९ ॥  
तत्रापि कुरुते श्राद्धं दानं चैव नराधिप  ।  
हंसतीर्थप्रभावेण तिर्यग् योनौ न जायते  ॥ र्क्स्_१०।१० ॥  
पश्चिमे तस्य भागे तु लिङ्गं परमसिद्धिदम्  ।  
महाकालम् इति ख्यातं यन् मयाराधितं पुरा  ॥ र्क्स्_१०।११ ॥  
तम् अभ्यर्च्य विधानेन शिवलोकम् अवाप्नुयात्  ।  
अथान्यत् सम्प्रवक्ष्यामि तीर्थराजम् अनुत्तमम्  ॥ र्क्स्_१०।१२ ॥  
मातृतीर्थम् इति ख्यातं लिङ्गं च मातृकेश्वरम्  ।  
तत्र स्नातस्य राजेन्द्र हयमेधफलं भवेत्  ॥ र्क्स्_१०।१३ ॥  
तत् प्रवाहम् अतिक्रम्य यद् वा रेवोत्तरं महत्  ।  
सप्तविंशोद्भवः शिवस् तत्र लोकेषु गीयते  ॥ र्क्स्_१०।१४ ॥  
तत्र स्नात्वा पितृभ्यश् च तोयपिण्डप्रदानतः  ।  
सर्वकामसमृद्धात्मा शिवलोके महीयते  ॥ र्क्स्_१०।१५ ॥  
तत्र यद् दीयते दानं किञ्चिद्वापि युधिष्ठिर  ।  
तस्य सङ्ख्या न विद्यते इत्य् आह भगवान् छिवः  ॥ र्क्स्_१०।१६ ॥  
तत प्रतीच्यां लिङ्गन् तु ब्रह्मेश्वरम् इति श्रुतम्  ।  
ब्रह्मणा साधितं सद्यः सर्वकामफलप्रदम्  ॥ र्क्स्_१०।१७ ॥  
दर्शनात् तस्य देवस्य सर्वपापैः प्रमुच्यते  ।  
अङ्गारे वा चतुर्दश्यां तद् अभ्यर्च्य विधानतः  ॥ र्क्स्_१०।१८ ॥  
शिवभक्तिपरो मर्त्यः शिवलोके महीयते  ।  
अन्यत् तीर्थं प्रवक्ष्यामि स्वर्गद्वारम् अनुत्तमम्  ॥ र्क्स्_१०।१९ ॥  
तत्र स्नातो नरव्याघ्र स्वर्गलोके महीयते  ।  
तत्र पश्चिमभागे तु लिङ्गं सिद्धेश्वरं परम्  ॥ र्क्स्_१०।२० ॥  
तत्र सिद्धेश्वरं चैव तीर्थं पापप्रणाशनम्  ।  
तत्र स्नात्वा दिवं यान्ति ये मृता न पुनर्भवाः  ॥ र्क्स्_१०।२१ ॥  
पौषे मासि सिताष्टम्यां तमभ्यर्च्य विधानतः  ।  
दत्त्वा तु कपिलां धेनुं स्वर्गलोके महीयते  ॥ र्क्स्_१०।२२ ॥  
तस्माद् उत्तरतो विद्धि सङ्गमं लोकविश्रुतम्  ।  
गङ्गायमुनयोर् नित्यं रेवायाश् च नराधिप  ॥ र्क्स्_१०।२३ ॥  
तत्र स्नातस्य राजेन्द्र अश्वमेधफलं भवेत्  ।  
श्राद्धं तत्र प्रकुर्वीत पितॄणां प्रीतिवर्द्धनम्  ॥ र्क्स्_१०।२४ ॥  
  
राजोवाच:  
गङ्गा च यमुना चात्र समायाते कथं मुने  ।  
एतद् विस्तरतः सर्वं प्रब्रूहि मुनिपुङ्गव  ॥ र्क्स्_१०।२५ ॥  
  
मार्कण्डेय उवाच:  
शृणु राजन् महाभाग कथ्यमानं निबोध मे  ।  
मतङ्गो नाम राजर्षिर् आसीद् धर्मपरायणः  ॥ र्क्स्_१०।२६ ॥  
शिवभक्तो महायोगी त्रिपुर्यां वेदवित्तमः  ।  
षण्मासभोजी धर्मात्मा हत्वा करिवरं स्वयम्  ॥ र्क्स्_१०।२७ ॥  
षष्ठे मासे तु सम्प्राप्ते यथावद् विधिपूर्वकम्  ।  
पितृयज्ञं तु निर्वर्त्य शेषं भुङ्क्ते नराधिप  ॥ र्क्स्_१०।२८ ॥  
एवं तपसि तप्ते तु कालेन महता ततः  ।  
सप्तर्षयः समायातास् तेन मार्गेण भारत  ॥ र्क्स्_१०।२९ ॥  
स तान् दृष्ट्वा नमस्कृत्य अर्घपाद्यैर् अपूजयत्  ।  
कुशासनोपविष्टांस् तु प्रोवाच मुनिसत्तमः  ॥ र्क्स्_१०।३० ॥  
धन्यो ऽस्मि पितृमेधे यत्सम्प्राप्ता मे भवादृशाः  ।  
तत् तस्य वचनं श्रुत्वा मतङ्गस्य महामुने  ॥ र्क्स्_१०।३१ ॥  
ऋषयश् चिन्तयामासुरन्यो ऽन्यं वै तदा नृप  ।  
मांसेन पितृमेधो ऽस्य कथं त्याज्यो भवेद् इति  ॥ र्क्स्_१०।३२ ॥  
चिन्ताविष्टान् मुनीन् दृष्ट्वा वशिष्ठः प्राह तं मुनिम्  ।  
गङ्गायमुनयोर् योगे स्नानं कृत्वा महामुने  ॥ र्क्स्_१०।३३ ॥  
भोक्षामहे वयं सर्वे नात्र कार्या विचारणा  ।  
तस्य तद्वचनं श्रुत्वा मतङ्गः प्राह तान् हसन्  ॥ र्क्स्_१०।३४ ॥  
गङ्गायमुनयोर् योगे स्नानं चात्र भविष्यति  ।  
इत्य् उक्त्वा ध्यानमास्थाय स गङ्गां यमुनां तथा  ॥ र्क्स्_१०।३५ ॥  
समाह्वयत् मुनिश्रेष्ठः समायाते तु तत्क्षणात्  ।  
स्नानं कुरुध्वं मुनयो गङ्गायमुनसङ्गमे  ॥ र्क्स्_१०।३६ ॥  
ते दृष्ट्वा तादृशं कर्म्म मुनेस् तस्य महात्मनः  ।  
विस्मयाविष्टहृदयाः प्रशशंसुश् च तं मुनिम्  ॥ र्क्स्_१०।३७ ॥  
ततस् तु मुनयः सर्वे स्नानं कृत्वा यथाविधि  ।  
पितृयज्ञं तु निर्वर्त्य मतङ्गस्य ययुर्दिवम्  ॥ र्क्स्_१०।३८ ॥  
गङ्गा च यमुना चैव प्रविष्टे सप्त कल्पगां  ।  
इत्थं स सङ्गमो जातः सर्वपापहरः परः  ॥ र्क्स्_१०।३९ ॥  
अमासोमसमायोगे स्नानं यः कुरुते नरः  ।  
सर्वधर्मसुसम्पन्नः शिवभक्तिपरायणः  ॥ र्क्स्_१०।४० ॥  
उद्धृत्य पूर्वजान् सप्तचैवापरांस् तथा  ।  
दिव्यदेहसमापन्नो दिव्याभरणभूषितः  ॥ र्क्स्_१०।४१ ॥  
दिव्ययान समारूढः स्तूयमानो ऽप्सरोगणैः  ।  
तत्क्षणाद् विरजो भूत्वा स्वर्गलोके महीयते  ॥ र्क्स्_१०।४२ ॥  
अस्य तीर्थस्य माहात्म्यान् मुच्यते सर्वपातकैः  ।  
नैरन्तर्येण षण्मासाज् जितक्रोधो जितेन्द्रियः  ॥ र्क्स्_१०।४३ ॥  
स्नानं यः कुरुते तत्र पूजयेच् च महेश्वरम्  ।  
पथिकः कारणाद् वापि म्लेच्छदेशे ऽपि वा क्वचित्  ॥ र्क्स्_१०।४४ ॥  
यत्र तत्र मृतः सो ऽपि प्राप्नुयाच् छिवसन्निधिम्  ।  
स्नानं दान तपो होमः संयोगे चैव पर्वणि  ॥ र्क्स्_१०।४५ ॥  
यद् अत्र क्रियते तस्य पुण्यसङ्ख्या न विद्यते  ।  
एतत् ते मे कृतं राजंस् त्रिपुरीक्षेत्रवर्णनम्  ॥ र्क्स्_१०।४६ ॥  
श्रवणं यस्य राजेन्द्र दैवतैर् अपि दुर्लभम्  ।  
एतच् छ्रुत्वा महाराज नर्मदाकीर्तनं शुभम्  ॥ र्क्स्_१०।४७ ॥  
नमस्कृत्य वरारोहां कामिकं यानमास्थितः  ।  
विवेश नगरीं पुण्याम् अयोध्यां देवनिर्मिताम्  ॥ र्क्स्_१०।४८ ॥  
मुदा परमया युक्तो यथा पूर्वं तथैव सः  ।  
एतत् ते कीर्तितं राजन् यथावद् अनुपूर्वशः  ॥ र्क्स्_१०।४९ ॥  
शिवेन कथितं पूर्वं स्कन्दस्य तु महात्मनः  ।  
श्रवणात् कीर्तनात् चैव शिवलोके महीयते  ॥ र्क्स्_१०।५० ॥  
  
इति श्रीस्कन्दपुराणे रेवाखण्डे मातङ्गाख्यानं नाम दशमो ऽध्यायः ॥  
  
  
र्क्स् अध्याय ११  
अथान्यत् परमं तीर्थं सुरासुरनमस्कृतम्  ।  
योगतीर्थम् इति ख्यातं सर्वपापप्रणाशनम्  ॥ र्क्स्_११।१ ॥  
योगी स्नात्वा विधानेन योगान्ते त्रिदिवं गतः  ।  
तत्र स्नात्वा नरो राजंस् तिर्यग् योनौ न गच्छति  ॥ र्क्स्_११।२ ॥  
सर्वपापविनिर्मुक्तो विष्णुलोके महीयते  ।  
अथान्यत् परमं तीर्थं ध्रुवो यत्र प्रकाशते  ॥ र्क्स्_११।३ ॥  
ध्रुवतीर्थे नरः स्नात्वा सर्वकामफलोदये  ।  
ध्रुवेश्वरं महादेवं भक्त्या यस् तु प्रपूजयेत्  ॥ र्क्स्_११।४ ॥  
दशायुतानि राजा वै पुरे वैद्याधरे शुभे  ।  
नाक्षत्रं नाम तीर्थं तु नर्मदातीरम् आश्रितम्  ॥ र्क्स्_११।५ ॥  
यत्र ऋक्षेश्वरो देवः सर्वपापप्रणाशनः  ।  
सप्तविंशतिसंसिद्धिं नक्षत्राणि गतानि वै  ॥ र्क्स्_११।६ ॥  
तस्य तीर्थस्य माहात्म्याद् दिवि दीव्यन्तिदेवताः  ।  
तत्र स्नात्वा दिवं यान्ति ये मृता न पुनर्भवाः  ॥ र्क्स्_११।७ ॥  
अथान्यत् परमं तीर्थं वाराहं नाम विश्रुतम्  ॥ र्क्स्_११।८ ॥  
महाशूकररूपेण धात्री यत्र समुद्धृता  ।  
एकादश्यां नरः स्नात्वा कृत्वा चैव यथोदितम्  ॥ र्क्स्_११।९ ॥  
उपवासपरो भूत्वा द्वादश्यां तु युधिष्ठिर  ।  
वैष्णवस् तु शुचिर् भूत्वा वाराहं च समर्चयेत्  ॥ र्क्स्_११।१० ॥  
पुष्पोपहारधूपैश् च गन्धदीपविलेपनैः  ।  
वर्षलक्षं तु साग्रं वै लोके क्रीडति वैष्णवे  ॥ र्क्स्_११।११ ॥  
ब्रह्मचारी जितक्रोधो विष्णुधर्मपरायणः  ।  
भक्त्या भोजयते यस् तु विप्रान् वैष्णवकांस् तथा  ॥ र्क्स्_११।१२ ॥  
लेखयित्वा विष्णुधर्मान् वस्त्रालङ्कारभूषितान्  ।  
निवेदयेद् ब्राह्मणाय श्रोत्रियाय विशेषतः  ॥ र्क्स्_११।१३ ॥  
पुराणं नर्मदाख्यानं श्रावयेच् च समाहितः  ।  
वरदाश् च त्रयो देवा ब्रह्मविष्णुमहेश्वराः  ॥ र्क्स्_११।१४ ॥  
भवन्ति तस्य सत्यं वै ना ऽत्र कार्य्या विचारणा  ।  
यावद् अक्षरसङ्ख्यानं यावत् पत्रसमुच्चयः  ॥ र्क्स्_११।१५ ॥  
तावद् युगसहस्राणि स्वर्गलोके महीयते  ।  
विद्यादानात् परं दानं नान्य लोकेषु गीयते  ॥ र्क्स्_११।१६ ॥  
अदीपा च यथा रात्रिर् अनादित्यं यथा नभः  ।  
विद्याहीनं तथा सर्वमन्धे तमसि मज्जति  ॥ र्क्स्_११।१७ ॥  
एतत्ते कथितं सर्वं विद्यादानस्य यत् फलम्  ।  
सर्वदानफलं तस्य विद्यादानप्रभावतः  ॥ र्क्स्_११।१८ ॥  
अथान्यत् परमं तीर्थं चान्द्रायणम् इति स्मृतम्  ।  
शशाङ्के रोहिणीयुक्ते पौर्णमास्यां महोत्सवे  ॥ र्क्स्_११।१९ ॥  
शशाङ्कभूषणं देवं सर्वसिद्धिप्रदायकम्  ।  
अर्चयित्वा विधानेन स्वर्गलोके महीयते  ॥ र्क्स्_११।२० ॥  
पौर्णमास्यां तु कुरुते राहुसूर्यसमागमे  ।  
तिलोदकं पिण्डदानं पुत्रः परमधार्मिकः  ॥ र्क्स्_११।२१ ॥  
पितरस् तस्य तृप्यन्ति पापोपहतचेतसः  ।  
सर्वं पाखण्डयुक्तं च आवृतं कलिना तथा  ॥ र्क्स्_११।२२ ॥  
पुराणवेदधर्माश् च दानं यज्ञस् तपस् तथा  ।  
आच्छादितम् इदं पुण्यं हेतुकैः पापकर्मभिः  ॥ र्क्स्_११।२३ ॥  
नग्नैर् मलिनदीनैश् च कलौ लोके दिगम्बरैः  ।  
तस्माद् धर्मपरैर् नित्यम् उपास्या नर्मदा नदी  ॥ र्क्स्_११।२४ ॥  
सौम्ये तु द्वादशादित्यं तीर्थं पुण्यविवर्धनम्  ।  
तत्र स्नात्वा नरो राजन्न् अर्चयित्वा तु भास्करम्  ॥ र्क्स्_११।२५ ॥  
सङ्क्रान्तौ विषुवे चैव सूर्यलोके महीयते  ।  
एकस्मिन् भोजिते विप्रे लक्षं भवति भोजितम्  ॥ र्क्स्_११।२६ ॥  
तिलान्नं च हिरण्यं च यथा शक्त्या ददाति यः  ।  
शुक्लपक्षस्य माघस्य शुभा षष्ठी च सप्तमी  ॥ र्क्स्_११।२७ ॥  
तस्यां दानप्रभावेण ह्य् उपवासपरायणः  ।  
दशवर्षसहस्राणि सूर्यलोके महीयते  ॥ र्क्स्_११।२८ ॥  
तीर्थम् आप्सरसं नाम याम्यां दिशि समाश्रितम्  ।  
चम्पका सीमपा नामा केशिनी भामिनी तथा  ॥ र्क्स्_११।२९ ॥  
कौमुदी सुप्रभा चैव उत्पला च महोदया  ।  
निषादयोनिं सम्प्राप्ताः पूर्वजन्मनि भारत  ॥ र्क्स्_११।३० ॥  
एता आप्सरसं देवं गौरी चैव सुरेश्वरी  ।  
माघे मासि तृतीयायां निराहाराश् च निर्जलाः  ॥ र्क्स्_११।३१ ॥  
उदकैः स्नापयित्वा तु बिल्वपत्रैर् अपूजयन्  ।  
दशवर्षसहस्राणि सावधानास् तु नार्मदैः  ॥ र्क्स्_११।३२ ॥  
सर्वकामसमृद्धास्ता अप्सरोभिः सुपूजिताः  ।  
सर्वालङ्कारशोभाढ्या नानावसनभूषिताः  ॥ र्क्स्_११।३३ ॥  
तस्य तीर्थस्य माहात्म्यात् संसिद्धिं परमां गताः  ।  
अथान्यत् कथयिष्यामि पुण्यतीर्थम् अनुत्तमम्  ॥ र्क्स्_११।३४ ॥  
यत्र स्नातस्य विधिवत् कन्यादानफलं भवेत्  ।  
शङ्करं नाम लिङ्गं तु उत्तरस्यां दिशि स्मृतम्  ॥ र्क्स्_११।३५ ॥  
अर्चयित्वा तु तं देवं दर्शे चैव नराधिप  ।  
सर्वपापविनिर्मुक्तो ब्रह्मलोके महीयते  ॥ र्क्स्_११।३६ ॥  
अथातः सम्प्रवक्ष्यामि सङ्गमं लोकविश्रुतम्  ।  
दत्तात्रेया नदी यत्र सङ्गता सह रेवया  ॥ र्क्स्_११।३७ ॥  
सौम्यभागे वरारोहासुरासुरनमस्कृता  ।  
तत्र स्नात्वा च दत्त्वा च अर्चयित्वा तु केशवम्  ॥ र्क्स्_११।३८ ॥  
पापिष्ठा ये दुराचारा धर्मकर्मबहिष्कृताः  ।  
प्रभावात् तस्य तीर्थस्य ते ऽपि यान्ति हरेः पुरम्  ॥ र्क्स्_११।३९ ॥  
मेधातिथिः करः स्कन्दः सावर्णिः कौशिको मनुः  ।  
काश्यपो गालवश् चैव मैत्रेयस् तपसां निधिः  ॥ र्क्स्_११।४० ॥  
एते चान्ये ऽपि बहवो ऋषयः संशितव्रताः  ।  
तीर्थस्या ऽस्य प्रभावेण शंसिद्धिं परमां गताः  ॥ र्क्स्_११।४१ ॥  
  
इति श्रीस्कन्दपुराणे रेवाखण्डे तीर्थमहिमवर्णनो नामैकादशो ऽध्यायः ॥  
  
  
र्क्स् अध्याय १२  
  
मार्कण्डेय उवाच:  
अथ शृणुष्व राजेन्द्र दक्षिणां दिशमाश्रितम्  ।  
शैवं गाञ्जालभेदं च सङ्गमं सुरपूजितम्  ॥ र्क्स्_१२।१ ॥  
तत्र स्नात्वा दिवं यान्ति ये मृता न पुनर्भवाः  ।  
यः कुर्यात् पितृदेवानां तर्पणं पिण्डपातनम्  ॥ र्क्स्_१२।२ ॥  
पितरस् तस्य तृप्यन्ति यावच् चन्द्रार्कतारकम्  ।  
महोत्सवे च कौमुद्यां कार्त्तिक्यां चैव पर्वणि  ॥ र्क्स्_१२।३ ॥  
गाञ्जालेश्वरलिङ्गं च अर्चयेत् सिद्धिदायकम्  ।  
हरिकेशश्चक्रवर्ती कन्यापुरपतिः पुरा  ॥ र्क्स्_१२।४ ॥  
तीर्थस्या ऽस्य प्रभावेण मुक्तो भूद् वत्सगोवधात्  ।  
  
मार्कण्डेय उवाच:  
ममास्ति संशयस् तात सुमहांल्लोमहर्षणः  ॥ र्क्स्_१२।५ ॥  
कथं राजनि गोहत्या कथं मुक्तश् च गोवधात्  ।  
  
मार्कण्डेय उवाच:  
शृणु राजन् कथां दिव्याम् इतिहासं पुरातनम्  ॥ र्क्स्_१२।६ ॥  
सोमवंशे नृपश्चासीत् सत्यधर्मव्रते स्थितः  ।  
देवानीक इति ख्यातो हरिकेशस् तदात्मजः  ॥ र्क्स्_१२।७ ॥  
सर्वलक्षणसम्पूर्णश् चक्रवर्ती महाबलः  ।  
अनेकाश् च मखास् तेन राजन् निष्टा महात्मना  ॥ र्क्स्_१२।८ ॥  
ख्यातं कन्यापुरं तस्य धनदस्यालका यथा  ।  
चिरायुषः प्रजाः सर्वा धनधान्यसमन्विताः  ॥ र्क्स्_१२।९ ॥  
तुङ्गभद्रेति विख्याता श्रीशैले त्रिपुरान्तिके  ।  
उक्ता पातालगङ्गेति मल्लिकार्जुनदर्शनात्  ॥ र्क्स्_१२।१० ॥  
पूर्वभागे ततस् तस्य श्रीधामं नाम खेटकम्  ।  
नाना मुनिसमाकीर्णं देवकोटिसमावृतम्  ॥ र्क्स्_१२।११ ॥  
ललितोद्वाहिता तत्र शिवेन परमात्मना  ।  
पुरा त्वस्यायुषा नाम प्रजापतिरकल्पयत्  ॥ र्क्स्_१२।१२ ॥  
सुप्रभा नाम तस्यास् तु विख्यातम् अभवत् तथा  ।  
देव्याः पूर्वावतारो ऽयं कथितस् ते विशाम्पते  ॥ र्क्स्_१२।१३ ॥  
द्वितीये हिमवत्पुत्री पार्वती च उमा तथा  ।  
तृतीये दक्षदुहिता नाम्ना गौरीति विश्रुता  ॥ र्क्स्_१२।१४ ॥  
पुण्यतीर्थे च क्षेत्रे ऽस्मिन् हरिकेशः प्रतापवान्  ।  
सुप्रभा निकटे नाम सुप्रभो राजसत्तम  ॥ र्क्स्_१२।१५ ॥  
शशास मेदिनीं राजा सर्वधर्मपरायणः  ।  
लक्षम् एकं तु दोग्ध्रीणां राहुसूर्यसमागमे  ॥ र्क्स्_१२।१६ ॥  
निष्काणां तु सहस्रं वै प्रतिगङ्गामकल्पयत्  ।  
सर्वाभरणशोभाढ्याम् एकां गां चोपवेशयत्  ॥ र्क्स्_१२।१७ ॥  
ब्राह्मणांश् च समाहूय वेदविद्याबहुश्रुतान्  ।  
पञ्चभिर्दिवसैः पूर्वं राहुसूर्यसमागमे  ॥ र्क्स्_१२।१८ ॥  
प्रयागे तत्र योगे वा इत्युक्तं वेदपारगैः  ।  
दैवोपकृतयोगेन पूर्वकर्म्मकृतेन च  ॥ र्क्स्_१२।१९ ॥  
आग्नेयी हूयते चेष्टी राज्ञा ऽनलसमागमे  ।  
अग्नावाहवनीये ऽत्र रौद्रैर्मन्त्रैः सुतेजसैः  ॥ र्क्स्_१२।२० ॥  
पातालाद् उत्थितो वह्णिर् युगान्ताग्निसमप्रभः  ।  
दग्धं गोमण्डलं कृत्स्नम् अयुतं ब्रह्मचारिणाम्  ॥ र्क्स्_१२।२१ ॥  
भस्मीभूतं च तत्सर्वं मण्डपं पुरम् एव हि  ।  
हरिकेशो विषण्णात्मा प्रवेष्टुं वै हुताशनम्  ॥ र्क्स्_१२।२२ ॥  
आसनाद् उत्थितो राजा सान्तः पुरपरिच्छदः  ।  
अमात्यैः संवृतस् तावत् समयज्ञैर् बलोत्तरैः  ॥ र्क्स्_१२।२३ ॥  
हाहाकारो महानासीत् त्रिषु लोकेषु भारत  ।  
उवाच वचनं राजा ब्राह्मणान् वेदपारगान्  ॥ र्क्स्_१२।२४ ॥  
ब्राह्मणस्यैव हत्याया गवां चैव विशेषतः  ।  
अपि वर्षसहस्रेण निष्कृतिर् न विधीयते  ॥ र्क्स्_१२।२५ ॥  
धेनूनां चैव वत्सानां ब्राह्मणानां यथागतिः  ।  
सा गतिर् मे भवेन् नित्यं सत्यम् एतद् ब्रवीम्य् अहम्  ॥ र्क्स्_१२।२६ ॥  
  
ब्राह्मण उवाच:  
गच्छ त्वं महाभाग कल्पग्रामं पुरोत्तमम्  ।  
अगस्तिर् भगवान् यत्र कश्यपो भृगुर् एव च  ॥ र्क्स्_१२।२७ ॥  
भारद्वाजो ऽत्रिगर्गौ च गौतमो मनुर् एव च  ।  
याज्ञवल्क्यो वशिष्ठश् च ऋषयः शंसितव्रताः  ॥ र्क्स्_१२।२८ ॥  
तत्र गत्वा महाराज प्रायश्चित्तं प्रगृह्यताम्  ।  
महर्षीणां मतेनैव वेदशास्त्रार्थदर्शिनाम्  ॥ र्क्स्_१२।२९ ॥  
एवम् उक्तो ययौ राजा पादचारी द्विजैः सह  ।  
विवेश नगरीं पुण्यां ब्रह्मलोकसमां नृपः  ॥ र्क्स्_१२।३० ॥  
महर्षींस् तत्र तान् दृष्ट्वा सो ऽभिवाद्य प्रणम्य च  ।  
निश्चयं चिरकालं तु तेषामेवाग्रत स्थितः  ॥ र्क्स्_१२।३१ ॥  
  
ऋषय ऊचुः:  
स्वागतं ते नृपश्रेष्ठ फलं कर्मसहस्रशः  ।  
किमागमनकार्यं च सत्यमेतद् वदस्व नः  ॥ र्क्स्_१२।३२ ॥  
तेषां तद्वचनं श्रुत्वा ऋषीणाम् ऊर्द्ध्वरेतसाम्  ।  
कृताञ्जलिपुटो भूत्वा वृत्तान्तं स्वं न्यवेदयत्  ॥ र्क्स्_१२।३३ ॥  
दैवाद् विपद्यते कार्यं संसिद्धमपि भो द्विजाः  ।  
दशा ऽयुतं गवां दग्धं द्विजानाम् अयुतं तथा  ॥ र्क्स्_१२।३४ ॥  
अनुग्रहं बहु मन्ये प्रायश्चित्तमथोदितम्  ।  
  
  
ब्राह्मणा ऊचुः:  
दशलक्षाणि गायत्र्यास् तीर्थे तीर्थे जपं कुरुं  ॥ र्क्स्_१२।३५ ॥  
अयुतं तु गवां दत्त्वा सहिरण्यं नृपोत्तम  ।  
कोटिहोमं तु कुर्वीत सहस्रशतदक्षिणम्  ॥ र्क्स्_१२।३६ ॥  
प्रयागं च महातीर्थं गच्छेद् वाराणसीं शुभाम्  ।  
केदारं च तथेशानं गङ्गासागरसङ्गमम्  ॥ र्क्स्_१२।३७ ॥  
पितृतीर्थं गयां चैव नैमिषं पुष्करं तथा  ।  
मायापुरीं हरिक्षेत्रं गङ्गाद्वारं महाफलम्  ॥ र्क्स्_१२।३८ ॥  
तीर्थेष्वेतेषु चान्येषु यावद् द्वादशवत्सरान्  ॥ र्क्स्_१२।३९ ॥  
अनेन क्रमयोगेन शुद्धिस् ते नात्र संशय  ।  
मुक्तिस् ते भविता राजन् ब्राह्मणानां प्रभावतः  ॥ र्क्स्_१२।४० ॥  
दत्तं ते श्रुतिवाक्येन प्रायश्चित्तं द्विजोत्तमैः  ।  
पादपूजा द्विजेन्द्राणां कर्तव्या च विधानतः  ॥ र्क्स्_१२।४१ ॥  
कुरुक्षेत्रं जगामाथ कर्तुं सोमसवं नृपः  ।  
विचिन्त्यैवं स्वाघन्यासं सरस्वत्यां समाश्रयत्  ॥ र्क्स्_१२।४२ ॥  
जपति स्म शिवस्तोत्रं हरं विष्णुं सरस्वतीम्  ।  
कुरुक्षेत्रं गमिष्यामि कुरुक्षेत्रे वसाम्यहम्  ॥ र्क्स्_१२।४३ ॥  
कुरुक्षेत्रस्य नाम्ना ऽपि नरः पापात् प्रमुच्यते  ।  
अखिलशब्दम् अहौषधप्रक्षालितसकलाभूतकलङ्का  ।  
मुनिभिरुपासिततीर्था सरस्वतीह हरतु मे दुरितम्  ॥ र्क्स्_१२।४४ ॥  
राज्ञस् तद् वचनं श्रुत्वा प्राह पापहरा नदी  ।  
विषादं त्यज राजेन्द्र शृणु मे वचनं परम्  ॥ र्क्स्_१२।४५ ॥  
उपदेशं प्रदास्यामि स्थातुं तव नृपोत्तम  ।  
अनेकभाविकं घोरं स्मरणाद् एव नश्यति  ॥ र्क्स्_१२।४६ ॥  
ब्रह्महत्या सहस्रं तु गोहत्यालक्षम् एव च  ।  
न च मोचयितुं शक्ता गङ्गा चैव सरिद्वरा  ॥ र्क्स्_१२।४७ ॥  
चराचरे ऽस्य लोके ऽस्मिन् कर्त्री तिष्ठति कल्पगा  ।  
दीपादित्यादिभिर् वीक्ष्य यथान्धत्व प्रणश्यति  ॥ र्क्स्_१२।४८ ॥  
तथा नाशयते पापं कल्पगा सरितां वरा  ।  
दानैर् दग्धा पुरा चाहं क्षत्रियाणाम् अनेकधा  ॥ र्क्स्_१२।४९ ॥  
ग्रस्ता ऽहं तेन पापेन नृपदक्षिणया ततः  ।  
शुक्लतः कृष्णतां चाहं प्राप्ता भो पृथिवीपते  ॥ र्क्स्_१२।५० ॥  
द्वादशा ऽब्दे चतुर्विंशे स्नानं कर्तुं समागमम्  ।  
ग्रस्ते वै राहुणा सूर्ये कोटितीर्थे नराधिपः  ॥ र्क्स्_१२।५१ ॥  
प्रत्यक्षं मे शरीरं त्वं पश्य तेजः समुज्ज्वलम्  ।  
स्नात्वा तु शिवमभ्यर्च्य बहु स्वर्णं मखोत्तमम्  ॥ र्क्स्_१२।५२ ॥  
कुरु तत्र नृपश्रेष्ठ तेन ते निष्कृतिर् भवेत्  ।  
ये मृता ब्राह्मणा गावस् तेषाम् अस्थिप्रवाहनम्  ॥ र्क्स्_१२।५३ ॥  
नर्मदोदकसम्पर्काद् दिवि देवत्वमाप्यते  ।  
तिलोदकप्रदानेन तेषां मुक्तिः परा भवेत्  ॥ र्क्स्_१२।५४ ॥  
श्रुत्वैतत् कथितं वाक्यं सरस्वत्या नृपश्च ताम्  ।  
नमस्कृत्य समुत्थाय कन्यापुरमगात् ततः  ॥ र्क्स्_१२।५५ ॥  
सान्तः पुरपरीवारो मुदा परमया नृपः  ।  
तेनाज्ञप्तास् ततो भृत्याः सर्वसम्भारसभृताः  ॥ र्क्स्_१२।५६ ॥  
यज्ञोपस्करम् आदाय मेकला यत्र गच्छत  ।  
अस्थि भस्म यथान्यायं नीतं कर्मकरैस् ततः  ॥ र्क्स्_१२।५७ ॥  
प्रावाहयत् कल्पगायां मन्त्रयुक्तेन वारिणा  ।  
अस्थ्यादि पूजयित्वा च यथा विधम् अनुत्तमम्  ॥ र्क्स्_१२।५८ ॥  
देवांश् च ब्राह्मणांस् तत्र तर्पयित्वा कृताञ्जलिः  ।  
प्रवाहो निर्गतस् तत्र नर्मदायां समाविशत्  ॥ र्क्स्_१२।५९ ॥  
स गाञ्जालेति विख्यातो नर्मदा सङ्गमो नृप  ।  
गाञ्जालसिद्धलिङ्गं च सूर्यकोटिसमप्रभम्  ॥ र्क्स्_१२।६० ॥  
दिव्ययानसमारूढा दग्धाः कालाग्निना तु ये  ।  
आशीर्वादपरास् सर्वे हरिकेशं प्रतुष्टुवुः  ॥ र्क्स्_१२।६१ ॥  
त्वत् प्रसादान् महाभाग दिवि देवत्वम् आगताः  ।  
देवदुन्दुभिनिर्घोषैर् वेणुवीणारवैस् तथा  ॥ र्क्स्_१२।६२ ॥  
दिव्ययानसमारूढा गतास् ते वैष्णवं पदम्  ।  
हरिकेशो नृपश्रेष्ठः परया च मुदायुतः  ॥ र्क्स्_१२।६३ ॥  
सप्तकल्पवहां देवीं नर्मदा लोकपावनीम्  ।  
नमस्कृत्य सरिच्छ्रेष्ठां स्तुतिं चक्रे समाहितः  ॥ र्क्स्_१२।६४ ॥  
नमस्ते ऽस्तु सरिच्छ्रेष्ठे सप्तकल्पनिवासिनि  ।  
यत्र तत्र नरः स्नात्वा मुक्तो भवति कल्मषात्  ॥ र्क्स्_१२।६५ ॥  
न तस्य पुनरावृत्तिर्घोरे संसारसागरे  ।  
जन्मान्तरसहस्रेण न त्वां स्तम्भयते बली  ॥ र्क्स्_१२।६६ ॥  
जह्नुना हि पुरा पीता करतोयेन जाह्नवी  ।  
त्वया च पूरितं सर्वं विश्वं चैव चराचरम्  ॥ र्क्स्_१२।६७ ॥  
त्वत् प्रसादात् महादेवि मुक्तिश्चापि भवार्णवात्  ।  
प्रत्यक्षा कल्पगैतच्च स्तोत्रं श्रुत्वा नृपोदितम्  ॥ र्क्स्_१२।६८ ॥  
  
नर्मदोवाच:  
वरं वृणु महाभाग यत् ते मनसि वर्तते  ।  
तस्यास् तद् वचनं श्रुत्वा हरिकेशो ऽब्रवीद् इदम्  ॥ र्क्स्_१२।६९ ॥  
यदि मे वरदादेवि पूतं मां परिकल्पय  ।  
स्नानावगाहनात् पानात् स्मरणात् कीर्तनाद् अपि  ॥ र्क्स्_१२।७० ॥  
सप्तजन्मकृतं पापं सद्य एव प्रणश्यतु  ।  
  
रेवोवाच:  
एवम् अस्तु नृपश्रेष्ठ मत्प्रसादाद् भविष्यति  ॥ र्क्स्_१२।७१ ॥  
एवमुक्त्वा ततो देवी तत्रैवान्तर धीयत  ।  
हरिकेशश्चक्रवर्ती साष्टाङ्गं प्रणिपत्य च  ॥ र्क्स्_१२।७२ ॥  
कामिकं यानमारुह्य सर्वालङ्कारभूषितः  ।  
विवेश नगरं पुण्यं यथाशक्रो ऽमरावतीम्  ॥ र्क्स्_१२।७३ ॥  
कालान्तरे ततः प्राप्ते राज्यं कृत्वा सुरालये  ।  
सान्तः पुरपरीवारो भोगान् भुङ्क्ते स्म पुष्कलान्  ॥ र्क्स्_१२।७४ ॥  
एतत्ते कथितं राजन् महाभाग विशाम्पते  ।  
द्वापरं वंशम् ऐक्ष्वाकं ब्राह्मं वैवस्वतं तथा  ॥ र्क्स्_१२।७५ ॥  
कापिलं पुष्करं चेति सप्तकल्पान् विदुर्बुधाः  ।  
कापिलं प्रथमं विद्धि प्राजापत्यं द्वितीयकम्  ॥ र्क्स्_१२।७६ ॥  
ब्राह्मं रौचं च सावित्रं बार्हस्पत्यं प्रभासकम्  ।  
महेन्द्रम् अग्निकल्पं वैजयन्तं मारुतं तथा  ॥ र्क्स्_१२।७७ ॥  
वैष्णवं ब्रह्मरूपं च ज्योतिषं च चतुर्दशम्  ।  
एते कल्पास् तु सङ्ख्याता न मृता येषु नर्मदा  ॥ र्क्स्_१२।७८ ॥  
एतत् ते कथितं राजन्नितिहासं पुरातनम्  ।  
धन्यं यशस्यम् आयुष्यं महतां कीर्तिवर्द्धनम्  ॥ र्क्स्_१२।७९ ॥  
श्रवणात् कीर्तनाद् वापि मुच्यते सर्वकिल्विषात्  ॥ र्क्स्_१२।८० ॥  
  
इति श्रीस्कन्दपुराणे रेवाखण्डे नर्मदामाहात्म्ये गाञ्जालतीर्थवर्णनो नाम द्वादशो ऽध्यायः ॥  
  
  
र्क्स् अध्याय १३  
  
मार्कण्डेय उवाच:  
अथान्यत् परमं तीर्थं सर्वपापविनाशनम्  ।  
दिशि याम्यां समाख्यातं नाम्ना वै बालुकेश्वरम्  ॥ र्क्स्_१३।१ ॥  
पुण्यं प्रकीर्तितं तत्र लिङ्गम् परमसिद्धिदम्  ।  
तत्र स्नात्वा यथान्यायं हेमभारफलं लभेत्  ॥ र्क्स्_१३।२ ॥  
शङ्कुकर्ण इति ख्यातो यक्षः परमसिद्धिदः  ।  
उत्तरायणम् आसाद्य कन्या रेवासमागमे  ॥ र्क्स्_१३।३ ॥  
सञ्जगाम नृपश्रेष्ठ शिवसंसक्तमानसः  ।  
मणिमाणिक्यरत्नानि ब्राह्मणार्थमकल्पयत्  ॥ र्क्स्_१३।४ ॥  
तावन् नृपस् तु तं स्थानात् स्थाणुं चैव महेश्वरम्  ।  
चालयामास यक्षस् तु ततः क्रुद्धो महेश्वरः  ॥ र्क्स्_१३।५ ॥  
ददाह हस्तौ यक्षस्य विस्मयाविष्टचेतसः  ।  
आकाशवचसा प्रोक्तं विषादं त्यज पुत्रक  ॥ र्क्स्_१३।६ ॥  
सुरसङ्घास्त्रयस्त्रिंशत् नैनं चालयितुं क्षमाः  ।  
सुरासुरगुरून् देवं स्थाणुभूतं स्वयम्भुवम्  ॥ र्क्स्_१३।७ ॥  
किं पुनर्दानवा यक्षमानुषाश्चाल्पचेतसः  ।  
क्षमयित्वा तु देवेशं शङ्कुकर्णो महेश्वरम्  ॥ र्क्स्_१३।८ ॥  
सूर्यकोटिसमप्रख्यं ज्वलन्तं दीप्ततेजसम्  ।  
अज्ञानात् कृतम् एतत् तु क्षन्तव्यं मयि पुत्रके  ॥ र्क्स्_१३।९ ॥  
उवाच वचनं देवं वरं देहि महेश्वर  ।  
प्रसाद्य चाब्रवीद् यक्षस् तव भृत्यं वशं गतम्  ॥ र्क्स्_१३।१० ॥  
गणत्वं गणमध्ये तु देहि हे सुरसत्तम  ।  
यक्षतीर्थम् इति ख्यातं लिङ्गं वै बालुकेश्वरम्  ॥ र्क्स्_१३।११ ॥  
कर्तुम् अर्हसि देवेश तीर्थे ऽस्मिन् सचराचरैः  ।  
अयने चोत्तरे ह्य् अत्र स्नानदानमनुत्तमम्  ॥ र्क्स्_१३।१२ ॥  
इमं वरम् अहं मन्ये यदि तुष्टो ऽसि शङ्कर  ।  
  
शङ्कर उवाच:  
सर्वकाभफलावाप्तिर् मत्प्रसादाद् भविष्यति  ॥ र्क्स्_१३।१३ ॥  
एवम् उक्त्वा महेशानस् तत्रैवान्तर धीयत  ।  
शङ्कुकर्णो महातेजास् तीर्थस्यास्य प्रभावतः  ॥ र्क्स्_१३।१४ ॥  
दिव्ययानं समारुह्य ययौ माहेश्वरं पुरम्  ।  
अथान्यत् परमं तीर्थं सर्वपापप्रणाशनम्  ॥ र्क्स्_१३।१५ ॥  
दिशि याम्यां समाख्यातं नाम्ना पूर्णमनोरथम्  ।  
पुण्यकीर्तनलिङ्गं तु ब्रह्महत्याप्रणाशनम्  ॥ र्क्स्_१३।१६ ॥  
तत्र स्नात्वा महाराज गोसहस्रफलं लभेत्  ।  
हरिवर्मा पुरा चासीद् विराट्नगराधिपः  ॥ र्क्स्_१३।१७ ॥  
सर्वधर्मगुणोपेतो यज्ञयाजी महायशाः  ।  
इष्टस् तत्र महायज्ञो येन वै कल्पगातटे  ॥ र्क्स्_१३।१८ ॥  
गोलक्षं तत्र दत्तं च हेमभारपरिष्कृतम्  ।  
देवाश् च तार्पितास् तत्र ब्रह्माविष्णुर् बृहस्पतिः  ॥ र्क्स्_१३।१९ ॥  
ब्राह्मणाः पूजिता भक्त्या नानारत्नविभूषिताः  ।  
प्रशशंसुश्च नृपतिं सुराः पूर्णमनोरथाः  ॥ र्क्स्_१३।२० ॥  
अथान्यत् कथयिष्यामि तीर्थात् तीर्थमनुत्तमम्  ।  
रेवामत्स्यासमायोगे सुरासुरनमस्कृतम्  ॥ र्क्स्_१३।२१ ॥  
नाभागस्य च संवादम् आपस्तम्बस्य चानघ  ।  
मन्वन्तरे चाक्षुषे वै सम्प्राप्ते द्वापरे युगे  ॥ र्क्स्_१३।२२ ॥  
नाम्ना मत्स्येश्वरं लिङ्गं जलमध्ये व्यवस्थितम्  ।  
पूज्यते नागकन्याभिर् न तं पश्यन्ति मानुषाः  ॥ र्क्स्_१३।२३ ॥  
महातेजो मणिमयं चन्द्रबिम्बसमप्रभम्  ।  
स्मरणाद् यस्य देवस्य ब्रह्महत्या प्रणश्यति  ॥ र्क्स्_१३।२४ ॥  
  
युधिष्ठिर उवाच:  
साधुभिः सह संवासात् के गुणाः परिकीर्तिताः  ।  
काः कथाः कानि पुण्यानि सङ्गमे साप्तकल्पगे  ॥ र्क्स्_१३।२५ ॥  
  
मार्कण्डेय उवाच:  
अत्रैवोदाहरन्तीमम् इतिहासं पुरातनम्  ।  
नाभागस्य च संवादम् आपस्तम्ब तपोनिधेः  ॥ र्क्स्_१३।२६ ॥  
महर्षिश्चात्मवान् पूर्वम् आपस्तम्बो द्विजोत्तमः  ।  
उपवासकृतारम्भो बभूव भगवांस् तथा  ॥ र्क्स्_१३।२७ ॥  
नित्यम् क्रोधं च कामञ्च लोभं मोहं विसृज्य च  ।  
रेवामत्स्यासमायोगे विवेश सलिलाशये  ॥ र्क्स्_१३।२८ ॥  
स मत्स्यैः सलिलावर्ते सरितश्चानुगैस् तदा  ।  
तत्रान्योत्पतितैर् जालैः समानीतो महायशाः  ॥ र्क्स्_१३।२९ ॥  
तस्माद् उत्तारयाम् आसुः सलिलाद् ब्रह्मनन्दनम्  ।  
तं दृष्ट्वा तपसा दीप्तं कैवर्ता भयविह्वलाः  ॥ र्क्स्_१३।३० ॥  
शिरोभिः प्रणिपत्योच्चैर् इदं वचनमब्रुवन्  ।  
अज्ञानात् क्रियमाणानामस्माकं क्षन्तुम् अर्हसि  ॥ र्क्स्_१३।३१ ॥  
किं वा किं च प्रियं ते ऽद्य तदाज्ञापय सुव्रत  ।  
स मुनिस्तन् महद् दृष्ट्वा मत्स्यानां कदनं कृतम्  ॥ र्क्स्_१३।३२ ॥  
कृपया परयाविष्टो दाशान् प्रोवाच दुःखितः  ।  
दुःखितानीह भूतानि यो न भूतैः पृथग् विधैः  ॥ र्क्स्_१३।३३ ॥  
केवलात्म सुखेच्छातो ऽवेन् नृशंसतरो ऽस्ति कः  ।  
अहो ऽस्वस्थेष्वकारुण्यं स्वआर्थे चैव बलिर्वृथा  ॥ र्क्स्_१३।३४ ॥  
ज्ञानिनाम् अपि चेद् यस् तु केवलात्महिते रतः  ।  
ज्ञानिनो हि यथा स्वार्थम् आश्रित्य ध्यानम् आश्रिताः  ॥ र्क्स्_१३।३५ ॥  
दुःखार्तानीह भूतानि प्रयान्ति शरणं ततः  ।  
यो ऽभिवाञ्छति भोक्तुं वै सुखान्येकान् ततो जनः  ॥ र्क्स्_१३।३६ ॥  
पापात् परतरं तं हि प्रवदन्ति मुमुक्षवः  ।  
को नु मे स्याद् उपायो हि येनाहं दुःखितात्मनाम्  ॥ र्क्स्_१३।३७ ॥  
अन्तःप्रविश्य भूतानां भवेयं सर्वदुःखभुक्  ।  
यन्ममास्ति शुभं किञ्चित् तद् दीनान् उपगच्छतु  ॥ र्क्स्_१३।३८ ॥  
यत् कृतं दुष्कृतं तैश्च तदशेषमुपैतु माम्  ।  
दृष्ट्वा तान् कृपणान् व्यङ्गान् अनङ्गान् रोगिणस् तथा  ॥ र्क्स्_१३।३९ ॥  
दया न जायते यस्य स रक्ष इति मे मतिः  ।  
प्राणसंशयमापन्नान् प्राणिनो भयविह्वलान्  ॥ र्क्स्_१३।४० ॥  
यो न रक्षति शस्तो ऽपि स तत्पापं समश्नुते  ।  
आहूतानां नयार्तानां सुखं यद् उपजायते  ॥ र्क्स्_१३।४१ ॥  
तस्य स्वर्गापवर्गौ च कलां नार्हन्ति षोडशीम्  ।  
तस्माच्चैतान् अहं दीनां छक्तुं मीनान् सुदुःखितान्  ॥ र्क्स्_१३।४२ ॥  
यादृङ्मात्रं न पश्यामि किं पुनस् त्रिदशालयम्  ।  
निशम्यैतन् मुनेर् वाक्यं दाशास्ते जातसम्भ्रमाः  ॥ र्क्स्_१३।४३ ॥  
यथार्थं तु तथा सर्वं नाभागाय न्यवेदयन्  ।  
नाभागो ऽपि ततः श्रुत्वा तं द्रष्टुं ब्रह्मनन्दनम्  ॥ र्क्स्_१३।४४ ॥  
त्वरितः प्रययौ तत्र सामात्यः सपुरोहितः  ।  
स सम्यक् पूजयित्वा तु देवकल्पं नृपस् ततः  ॥ र्क्स्_१३।४५ ॥  
प्रोवाच भगवन् विद्वन् किं करोमि तवाज्ञया  ।  
  
आपस्तम्ब उवाच:  
श्रमेण महताविष्टाः कैवर्ता दुःखजीविनः  ॥ र्क्स्_१३।४६ ॥  
मम मूल्यं प्रयच्छेति यद् योग्यं मन्यसे नृप  ।  
  
नाभाग उवाच:  
सहस्राणि शतं मूल्यं निषादेभ्यो ददाम्य् अहम्  ॥ र्क्स्_१३।४७ ॥  
निष्क्रयार्थं हि भगवन् नीतं ते ब्रह्मनन्दन  ।  
  
आपस्तम्ब उवाच:  
नाहं शतसहस्रेण नियम्यः पार्थिव त्वया  ॥ र्क्स्_१३।४८ ॥  
सदृशं दीयतां मूल्यम् अमात्यैः सह चिन्तय  ।  
  
नाभाग उवाच:  
कोटिं प्रदीयतां मूल्यं निषादेभ्यो द्विजोत्तम  ॥ र्क्स्_१३।४९ ॥  
यद्य् एतद् अपि योग्यं नो ततो भूयः प्रदीयताम्  ।  
  
आपस्तम्ब उवाच:  
राजन्नार्हा वयं कोटिमधिकं चापि पार्थिव  ॥ र्क्स्_१३।५० ॥  
सदृशं दीयतां मूल्यं ब्राह्मणैः सह संवद  ।  
  
राजोवाच:  
अर्द्धं राज्यं समस्तं वा निषादेभ्यः प्रदीयते  ॥ र्क्स्_१३।५१ ॥  
एतन् मूल्यम् अहं मन्ये किं वालं मन्यसे द्विज  ।  
  
आपस्तम्ब उवाच:  
अर्द्धं राज्यं समस्तं वा नाहम् अर्हामि वै नृप  ॥ र्क्स्_१३।५२ ॥  
सदृशं दीयतां मह्यं ऋषिभिः सह चिन्तय  ।  
महर्षेस् तद्वचः श्रुत्वा नाभागस् तु विवादयन्  ॥ र्क्स्_१३।५३ ॥  
चिन्तयामास धर्मात्मा सामात्यः सपुरोहितः  ।  
ततः कश्चिद् ऋषिस् तत्र लोमशस्तु महातपाः  ॥ र्क्स्_१३।५४ ॥  
नाभागम् अब्रवीत् माभैः तोषयिष्यामि तं मुनिम्  ।  
  
राजोवाच:  
ब्रूहि मूल्यं महाभाग मे ज्ञातिकुलबान्धवान्  ॥ र्क्स्_१३।५५ ॥  
निर्दग्धवान् ऋषिः क्रुद्धस् त्रैलोक्यं सचराचरम्  ।  
किं पुनर् मानवं दीनम् अत्यल्पं विषयात्मकम्  ॥ र्क्स्_१३।५६ ॥  
  
लोमश उवाच:  
त्वं समर्थो महाराज जगत्पूज्या द्विजोत्तमाः  ।  
गावश्च दिव्यास्तस्माद् वै मूल्यम् अस्मै प्रदीयताम्  ॥ र्क्स्_१३।५७ ॥  
ततः श्रुत्वा तु वचनं स सामात्यपुरोहितः  ।  
हर्षेण महताविष्टः प्रोवाचेदं वचो मुनिम्  ॥ र्क्स्_१३।५८ ॥  
उत्तिष्ठोत्तिष्ठ भगवन् कृतमेव न संशयः  ।  
एतद् योग्यतं मूल्यं भवतो मुनिसत्तम  ॥ र्क्स्_१३।५९ ॥  
  
आपस्तम्ब उवाच:  
उत्तिष्ठाम्य् एव सम्प्रीत्या सम्यक् क्रीतो ऽस्मि पार्थिव  ।  
गोभ्यो मूल्यं न पश्यामि पवित्रं पापनाशनम्  ॥ र्क्स्_१३।६० ॥  
गावः प्रदक्षिणी कार्य्या वन्दनीया हि नित्यशः  ।  
मङ्गलायतन दिव्यास् सृष्टास् त्वेताः स्वयम्भुवा  ॥ र्क्स्_१३।६१ ॥  
अप्यागाराणि विप्राणां देवतायतनानि च  ।  
यद्गोमयेन शुद्ध्यन्ति किं ब्रूमो ह्यधिकं ततः  ॥ र्क्स्_१३।६२ ॥  
गोमूत्रं गोमयं क्षीरं दधि सर्पिस् तथैव च  ।  
गवां पञ्च पवित्राणि पुनन्ति सकलं जगत्  ॥ र्क्स्_१३।६३ ॥  
गावो मे चाग्रतो नित्यं गावः पृष्ठत एव च  ।  
गावो मे हृदये चैव गवां मध्ये वसाम्यहम्  ॥ र्क्स्_१३।६४ ॥  
एव यः पठते नित्यं त्रिसन्ध्यं नियतः शुचिः  ।  
मुच्यते सर्वपापेभ्यः स्वर्गलोकं स गच्छति  ॥ र्क्स्_१३।६५ ॥  
अग्रे ग्रासपरो भावः कर्तव्यो भक्तितो ऽन्वहम्  ।  
अकृत्वा स्वयमाहारं कुर्वन्नाप्नोति दुर्गतिम्  ॥ र्क्स्_१३।६६ ॥  
तेनाग्नयो हुतास् सम्यक् पितरश् चापि तार्पिताः  ।  
देवाश्च पूजितास् तेन यो ददाति गवाह्निकम्  ॥ र्क्स्_१३।६७ ॥  
मन्त्रः  
सौरभेयी जगत्पूज्या नित्य विष्णुपदे स्थिता  ।  
सर्वदेवमयी ग्रासं मया दत्तं प्रतीक्षताम्  ॥ र्क्स्_१३।६८ ॥  
रक्षणाद् ब्रह्मपुत्राणां गवां कण्डूयनात् तथा  ।  
क्षीणार्तरक्षणाच् चैव ततः स्वर्गे महीयते  ॥ र्क्स्_१३।६९ ॥  
आदिर्हि गावो यज्ञस्य मध्यं चान्त्यं प्रकीर्तिताः  ।  
क्षरन्ति तास् तु सकलं क्षीराज्यममृतं तथा  ॥ र्क्स्_१३।७० ॥  
तस्माद् गावः प्रदातव्याः पूजनीया हि नित्यशः  ।  
स्वर्गस्य सङ्गमायैतास् सोपानं हि विनिर्मिताः  ॥ र्क्स्_१३।७१ ॥  
एतच्छ्रुत्वा निषादास्ते गवां माहात्म्यम् उत्तमम्  ।  
प्रणिपत्य महाभागम् आपस्तम्बम् अथाब्रुवन्  ॥ र्क्स्_१३।७२ ॥  
  
निषादा ऊचुः:  
सम्भाषा दर्शनस्पर्शवर्णनं कीर्तनं तथा  ।  
पावनानि समस्तानि साधूनाम् इति नः श्रुतम्  ॥ र्क्स्_१३।७३ ॥  
सम्भाषा दर्शनं चैवम् इहास्माभिः कृतं द्विज  ।  
कुरुष्वानुग्रहं तस्मात् त्वां वयं शरणं गताः  ॥ र्क्स्_१३।७४ ॥  
  
आपस्तम्ब उवाच:  
एतां गां प्रतिगृह्णन्तु ततस् ते मुक्तकिल्बिषाः  ।  
निषादाश्च गताः स्वर्गं सह मत्स्यैर् जलोद्भवैः  ॥ र्क्स्_१३।७५ ॥  
प्राणिनां प्रीतिमुत्पाद्य निन्दितेना ऽपि कर्मणा  ।  
नरकं यदि पश्यामि वत्स्यामि स्वर्गम् एव वा  ॥ र्क्स्_१३।७६ ॥  
यन्मया सुकृतं किञ्चिन् मनोवाक्कायकर्मभिः  ।  
कृत तेनापि दुःखार्ताः सर्वे यान्तु शुभां गतिम्  ॥ र्क्स्_१३।७७ ॥  
ततस् तस्य प्रसादेन महर्षेर् भावितात्मनः  ।  
निषादास् तेन वाक्येन सह मत्स्या दिवं गताः  ॥ र्क्स्_१३।७८ ॥  
तान् दृष्ट्वा अथ गतान् स्वर्गं समत्स्यान् मत्स्यजीविनः  ।  
सामात्यभृत्यो नृपतिर् विस्मयाद् इदम् अब्रवीत्  ॥ र्क्स्_१३।७९ ॥  
सेव्याः श्रेयो ऽर्थिभिः सन्तः तीर्थं पुण्यं जलोत्तमम्  ।  
क्षणोपासनमप्यत्र न तेषां निष्कलं भवेत्  ॥ र्क्स्_१३।८० ॥  
सद्भिस्सह समासीत सद्भिः कुर्वीत सत्कथाम्  ।  
आपस्तम्बो मुनिस् तत्र लोमशश्च महातपा  ॥ र्क्स्_१३।८१ ॥  
पदैस् तु विविधैर् इष्टैर् बोधयामास तु नृपम्  ।  
ततः सन्धारयामास धर्मबुद्धिं सुदुर्लभाम्  ॥ र्क्स्_१३।८२ ॥  
तथेति कृत्वा चोक्त्वा च नृपं तं प्रशशंसतुः  ।  
अहो धन्यो ऽसि राजेन्द्र यत् ते धर्मपरामतिः  ॥ र्क्स्_१३।८३ ॥  
धर्मः सुदुर्लभः पुंसां विशेषेण महीक्षिताम्  ।  
यदि राज्यमदाविष्टः स्वधर्मं न परित्यजेत्  ॥ र्क्स्_१३।८४ ॥  
ततो जगति कस् तस्मात् पुनर् अभ्यधिको भवेत्  ।  
ध्रुवं धर्मश्च राज्यं वै मोहश्चैव सदा ध्रुवः  ॥ र्क्स्_१३।८५ ॥  
महाध्रुवश्च नरको राज्यं निन्दन्ति ते बुधाः  ।  
राज्यं हि मन्यते मूढो नरो विषयलोलुपः  ॥ र्क्स्_१३।८६ ॥  
मनीषिणस् तु पश्यन्ति सदैव नरकोपमम्  ।  
तस्माच्छोकश्च मोहश्च न कर्तव्यो मदस् त्वया  ॥ र्क्स्_१३।८७ ॥  
यदीच्छसि महाराज शाश्वतीं गतिमात्मनः  ।  
  
मार्कण्डेय उवाच:  
इत्युक्त्वा महात्मानौ जग्मतुः स्वं स्वमाश्रमम्  ॥ र्क्स्_१३।८८ ॥  
नाभागो ऽपि वरं लब्ध्वा प्रहृष्टस्त्वविशत् पुरम्  ।  
एतत् ते कथितं राजन् ये गणाः सत्समागमे  ॥ र्क्स्_१३।८९ ॥  
माहात्म्यं वै गवां तद्वत् किं भूयः श्रोतुम् इच्छसि  ।  
रेवामत्स्यासमायोगे गवां माहात्म्यमुत्तमम्  ॥ र्क्स्_१३।९० ॥  
तत्र स्नात्वा महाराज मत्स्येश्वरमथा ऽर्चय  ।  
आपस्तम्बो महाभागो निषादा मत्स्यजीविनः  ॥ र्क्स्_१३।९१ ॥  
मत्स्यैः सह गताः स्वर्गं तीर्थस्यास्य प्रभावतः  ।  
दिव्यकान्तिधराः सर्वे लोके क्रीडन्ति वैष्णवे  ॥ र्क्स्_१३।९२ ॥  
  
इति श्रीस्कन्दपुराणे रेवाखण्डे मत्स्येश्वरतीर्थवर्णनोनाम त्रयोदशो ऽध्यायः ॥  
  
  
र्क्स् अध्याय १४  
  
मार्कण्डेय उवाच:  
अथान्यत् कथयिष्यामि तीर्थं पापविमोक्षणम्  ।  
मत्स्यायाः शुभताप्याश्च सङ्गमे सुरसेवितम्  ॥ र्क्स्_१४।१ ॥  
देवो मत्स्येश्वरो नाम नागकन्याभिरर्चितः  ।  
तत्र स्नात्वा दिवं यान्ति ये मृता न पुनर्भवाः  ॥ र्क्स्_१४।२ ॥  
पञ्चवक्त्रास्त्रिनेत्राश्च मत्स्यतीर्थप्रभावतः  ।  
कलहंस इति ख्यातो देवर्षिर् ध्यानतत्परः  ॥ र्क्स्_१४।३ ॥  
तस्याश्रमं परं रम्यं ब्रह्मर्षि विनिषेवितम्  ।  
शाकमूलफलाहारो जपध्यानपरायणः  ॥ र्क्स्_१४।४ ॥  
सो ऽतिष्ठद् अयुतं सार्द्धम् एकपादेन भारत  ।  
शिवध्यानपरो भूत्वा सर्वभूतहिते रतः  ॥ र्क्स्_१४।५ ॥  
ततस् तु ध्यानयोगेन तस्य देवः शतक्रतुः  ।  
चकम्पे तपसा चासौ देवराजो भविष्यति  ॥ र्क्स्_१४।६ ॥  
हरिष्यति न सन्देहो पुरीं चैवामरावतीम्  ।  
ब्राह्मणश्च सुरेशानः कुब्जो वामनरूपधृक्  ॥ र्क्स्_१४।७ ॥  
जगाम वृद्धरूपेण कलहंसाश्रमम् प्रति  ।  
उवाच वचनं शक्रो ब्राह्मणं तपसि स्थितम्  ॥ र्क्स्_१४।८ ॥  
किमर्थं तपसे शीघ्रं कामम् एतद् ब्रवीहि मे  ।  
आराधयसि कं देवं सत्यम् एतत् तपोधन  ॥ र्क्स्_१४।९ ॥  
संहृत्य तपसा योगं प्रहसन्नब्रवीद् वचः  ।  
जानामि त्वां महाभाग शक्रस् त्वं त्रिदशेश्वरः  ॥ र्क्स्_१४।१० ॥  
न कामये ऽहम् इन्द्रत्वं राज्यं कुरु यथेप्सितम्  ।  
आराधयाम्यहं देवं नान्यं देवं कथञ्चन  ॥ र्क्स्_१४।११ ॥  
एतच्छ्रुत्वा वचस् तस्य महर्षेर् अब्रवीद् वृषः  ।  
वरं वृणु महाभाग यथा द्रक्ष्यसि शङ्करम्  ॥ र्क्स्_१४।१२ ॥  
  
कलहंस उवाच:  
विना ऽहं त्र्यम्बकं याचे नान्याद् देवादहो वरम्  ।  
विजयी भव शक्र त्वं नान्यं वृणे वरं त्वहम्  ॥ र्क्स्_१४।१३ ॥  
एवमुक्तो ययौ शक्रः सर्वकामसमन्वितः  ।  
ज्ञात्वा तस्य परां भक्तिं देवदेवो महेश्वरः  ॥ र्क्स्_१४।१४ ॥  
अदर्शयद् अथात्मानं नीलकण्ठं त्रिलोचनम्  ।  
दृष्ट्वा रूपं महेशस्य साष्टाङ्गं प्रणिपत्य च  ॥ र्क्स्_१४।१५ ॥  
कलहंसो मुनिश्रेष्ठः स्तोतुं समुपचक्रमे  ।  
नमो ऽस्तु ते महादेव नीलकण्ठत्रिलोचन  ॥ र्क्स्_१४।१६ ॥  
नमः शिवाय शान्ताय शूलहस्त नमो ऽस्तु ते  ।  
नमः शिवाय शम्भवाया ऽनाथाय नमो नमः  ॥ र्क्स्_१४।१७ ॥  
त्र्यम्बकाय महादेवेत्यादि नामादिभिःस्तुत ॐ नमो देवाय शम्भवाय भूर्भुवः स्वः  ।  
सोमरुद्रध्वान्तसूर्याय नमो रुद्राग्नये नमः  ॥ र्क्स्_१४।१८ ॥  
नमः शम्भो पञ्चवक्त्र महाशिव नमो ऽस्तु ते  ।  
स्वयम्भूवन पाताल नीलकण्ठ नमो ऽस्तु ते  ॥ र्क्स्_१४।१९ ॥  
ब्रह्मशर्वसुरेशानहरिहराय नमो नमः  ।  
ज्ञानशक्तिक्रियाशक्तिचराचर नमो ऽस्तु ते  ॥ र्क्स्_१४।२० ॥  
हाटकाय नमस् तुभ्यम् उमानाथ नमो ऽस्तु ते  ।  
ब्रह्मविष्णुमहेशाय सर्वज्ञाय नमो नमः  ॥ र्क्स्_१४।२१ ॥  
सद्योजातस् तथा घोरस् तत् पुरुषाय नमो नमः  ।  
त्वया व्याप्तम् इदं सर्वं त्रैलोक्यं सचराचरम्  ॥ र्क्स्_१४।२२ ॥  
आदिमध्यान्तरूपाय कलिकाल नमो ऽस्तु ते  ।  
उमाकान्तार्धदेहाय श्रीकण्ठोरगभूषण  ॥ र्क्स्_१४।२३ ॥  
अनन्तगणरूपाय नागयज्ञोपवीतिने  ।  
शब्दः स्पर्शश् च गन्धश्च रसो रूपं च पञ्चमम्  ॥ र्क्स्_१४।२४ ॥  
बुद्धिर् मनस्त्व् अहङ्कारो ह्य् अष्टमूर्ते नमो ऽस्तु ते  ।  
सूर्यो ऽर्यमा भगस् त्वष्टा पूषार्कः सविता रविः  ॥ र्क्स्_१४।२५ ॥  
गभस्तिमांश् च त्वं कालो मृत्युर् धाता प्रकाशकः  ।  
पृथिव्यापस् तथा तेजो वायुराकाशम् एव च  ॥ र्क्स्_१४।२६ ॥  
सोमो बृहस्पतिः शुक्रो बुधो ऽङ्गारक एव च  ।  
इन्द्रो विवस्वान् दीप्तांशुः शुचिः शौरिर्जनेश्वरः  ॥ र्क्स्_१४।२७ ॥  
कलास्ते विष्णुब्रह्माद्या वेदो वैश्रवणो यमः  ।  
कलाकाष्ठामुहूर्ताश् च पक्षमासर्तवस् तथा  ॥ र्क्स्_१४।२८ ॥  
संवत्सरस् त्वम् एवासि कालचक्रो विभावसुः  ।  
पुरुषः शाश्वतो योगो व्यक्ताव्यक्तः सनातनः  ॥ र्क्स्_१४।२९ ॥  
लोकाध्यक्षः सुराध्यक्षो विश्वकर्मा तमोनुदः  ।  
वरुणः शीतभारश् च जीमूतो जीवनो ऽरिहा  ॥ र्क्स्_१४।३० ॥  
भूतो यज्ञो भूतपतिर् लोकपालैर् निषेवितः  ।  
मनः सुपर्णो भूतादिः सदाशिव नमो ऽस्तु ते  ॥ र्क्स्_१४।३१ ॥  
जिह्वाचापल्यभावेन खेदितो ऽसि मया प्रभो  ।  
ब्रह्मविष्ण्वादिभिर् देवैर् यस्यान्तो नैव लभ्यते  ॥ र्क्स्_१४।३२ ॥  
भवसागरमग्नानां कः स्तोतुं शक्तिमान् भवेत्  ।  
अज्ञानाञ्ज्ञानतो वा ऽपि शूलपाणे क्षमस्व तत्  ॥ र्क्स्_१४।३३ ॥  
  
मार्कण्डेय उवाच:  
श्रुत्वा स्तोत्रम् इदं देवः कलहंसस्य भारत  ।  
वरं वृणु महाप्राज्ञप्रीतः स्तोत्रेण ते ऽनघ  ॥ र्क्स्_१४।३४ ॥  
  
कलहंस उवाच:  
यदि तुष्टो ऽसि मे देव वरं दातुम् इहेच्छसि  ।  
कलहंसेश्वरं नाम तीर्थलिङ्गं सुरेश्वर  ॥ र्क्स्_१४।३५ ॥  
अक्षया देवदेवा ऽत्र होमदानबलिक्रियाः  ।  
अत्राक्षयं कृतं सर्वं त्वत् प्रसादात् महेश्वर  ॥ र्क्स्_१४।३६ ॥  
शिवाज्ञा वर्तते ते ऽत्र नरः स्वर्गमवाप्नुयात्  ।  
उत्क्रान्तिं कुरुते यस् तु अवशः स्ववशो ऽपि वा  ॥ र्क्स्_१४।३७ ॥  
स्तवेनानेन य स्तौतियस्त्वा स्तोष्यति शङ्कर  ।  
ब्रह्महा वा सुरापो वा स्तेयी च गुरुतल्पगः  ॥ र्क्स्_१४।३८ ॥  
तीर्थस्यास्य प्रभावेण सर्वे यान्तु शिवालयम्  ।  
इदं वरमहं मन्ये सर्वकामसमृद्धये  ॥ र्क्स्_१४।३९ ॥  
  
ईश्वर उवाच:  
यं यं कामयते कामं त्रैलोक्ये सचराचरे  ।  
मत्प्रसादान् न सन्देह सर्वम् एतद् भविष्यति  ॥ र्क्स्_१४।४० ॥  
एवमुक्त्वा ययौ देवः कैलासनिलयं नृप  ।  
कलहंसो ऽथ मुनिभिर् ब्रह्मिष्ठैः सजितेन्द्रियः  ॥ र्क्स्_१४।४१ ॥  
वर्षायुतानि साग्राणि भुङ्क्ते भोगाञ्छिवालये  ।  
दिव्ययानसमारूढः स्तूयमानो ऽप्सरोगणैः  ॥ र्क्स्_१४।४२ ॥  
वेणुवीणानिनादेन सर्वालङ्कारभूषितः  ।  
दश वर्षसहस्राणि तथैव शिवसन्निधौ  ॥ र्क्स्_१४।४३ ॥  
दक्षिणोत्तरदिग्भागपञ्चक्रोशप्रमाणतः  ।  
स्नानात् तत्र दिवं याति म्रियते विबुधो भवेत्  ॥ र्क्स्_१४।४४ ॥  
एतत् ते कथितं राजन् कलहंसस्य कीर्तनम्  ।  
स्वारोचिषे ऽन्तरे प्राप्ते आदिकल्पे कृते युगे  ॥ र्क्स्_१४।४५ ॥  
कलहंसस्य चाख्यानान् न सीदन्ति कलौ जनाः  ।  
पुत्रदारावृतानाघ मायामोहसमन्विताः  ।  
आख्यानसहितं देवं कर्मणा मनसा गिरा  ॥ र्क्स्_१४।४६ ॥  
  
इति श्रीस्कन्दपुराणे रेवाखण्डे शिवमहिमवर्णनो नाम चतुर्दशो ऽध्यायः ॥  
  
  
र्क्स् अध्याय १५  
  
युधिष्ठिर उवाच:  
भूयश् चेच्छाम्यहं श्रोतुं नर्मदाकीर्तनं शुभम्  ।  
आख्यानसहितं देव विदितं वद साम्प्रतम्  ॥ र्क्स्_१५।१ ॥  
  
मार्कण्डेय उवाच:  
शृणु राजेन्द्र तीर्थं वै शिवेन कथितं पुरा  ।  
कामदं मोक्षदं चैव यज्ञदानप्रभावतः  ॥ र्क्स्_१५।२ ॥  
रेवाया उत्तरे कूले कपिलासङ्गमात् परम्  ।  
वैदूर्यात् पश्चिमे भागे विख्यातं नर्मदापुरम्  ॥ र्क्स्_१५।३ ॥  
अर्धकोटिस् तु तीर्थानां महादेवेन भारत  ।  
शतमष्टोत्तर तत्र लिङ्गानां परिकीर्तितम्  ॥ र्क्स्_१५।४ ॥  
यत्र वै वसुरुद्रैश्च ब्रह्माद् यैश् च सुरासुरैः  ।  
सिद्धगन्धर्वयक्षैश् च विद्याधरमहोरगैः  ॥ र्क्स्_१५।५ ॥  
वेदध्वनि निनादेन व्याप्तमस्ति चराचरम्  ।  
यत्राग्निर् हुत होमेन त्रिदिवं पर्यपूरयत्  ॥ र्क्स्_१५।६ ॥  
देवर्षयो महाराज तथा ब्रह्मर्षयः परे  ।  
आसन् राजर्षयस् तत्र तापसा व्यवसायिनः  ॥ र्क्स्_१५।७ ॥  
ब्राह्मणाश् च वसन्ति स्म मनसा ब्रह्मचिन्तनाः  ।  
आश्रमं जमदग्नेश् च ऋषिकोटिसमावृतम्  ॥ र्क्स्_१५।८ ॥  
कश्यपो गालवो गर्गो बादरायणशाकटौ  ।  
अत्रिश् चैव वशिष्ठश्च पुलस्त्य पुलहः क्रतुः  ॥ र्क्स्_१५।९ ॥  
भृगुश् चैव मरीचिश् च भारद्वाजो महातपाः  ।  
शाकल्य ऋष्यशृङ्गश् च मनुर् विष्णुर् यमो ऽङ्गिराः  ॥ र्क्स्_१५।१० ॥  
वाशिष्ठदक्षौ संवर्तः शातातपपराशरौ  ।  
आपस्तम्बः शुको व्यासाः कात्यायनबृहस्पती  ॥ र्क्स्_१५।११ ॥  
हारीतः शङ्खलिखितौ याज्ञवल्क्यो ऽथ गौतमः  ।  
अगस्त्यः पावकाख्यश् च दुर्वासा उग्रतापसः  ॥ र्क्स्_१५।१२ ॥  
शतानन्दस् तथा जह्नुर् वैशम्पायनजैमिनी  ।  
लोमशश् च विहङ्गश् च शौनको हरिर् एव च  ॥ र्क्स्_१५।१३ ॥  
एते चान्ये ऽपि मुनयो बहवः संशितव्रताः  ।  
ज्वलन्तस् तपसा तत्र सूर्यतेजः समप्रभाः  ॥ र्क्स्_१५।१४ ॥  
चतुर्विद्यावेदविदः श्रुतिस्मृतिविशारदाः  ।  
संवत्सरकृताहारा अपाहारकरास् तथा  ॥ र्क्स्_१५।१५ ॥  
मासोपवासिनश् चान्ये तथा पक्षोपवासिनः  ।  
शाकाहारानिराहाराः तथा ऽन्ये मारुताशनाः  ॥ र्क्स्_१५।१६ ॥  
कन्दमूलफलाहारा महात्मानस् तथा परे  ।  
इतिहासपुराणादि नानाशास्त्रविचिन्तकाः  ॥ र्क्स्_१५।१७ ॥  
मोक्षोपायधृतात्मानो मौनिकाश् च न मौनिकाः  ।  
एकपादार्द्धपादाश् च भूमौ कारणभोजिनः  ॥ र्क्स्_१५।१८ ॥  
आख्यानं कथयिष्यामि नर्मदापुरवासिनाम्  ।  
जमदग्निस् तु निवसन् मुनिः शिवपरायणः  ॥ र्क्स्_१५।१९ ॥  
नर्मदासङ्गमे स्नात्वा तत्राभ्यर्च्यमहेश्वरम्  ।  
विविधैर् गन्धपुष्पैश्च तथा ऽगुरुमनोहरैः  ॥ र्क्स्_१५।२० ॥  
दक्षिणामूर्तिम् आश्रित्य जपन्नासीत् तथा मुनेः  ।  
मासं च जपतस् तस्य देवदेवो महेश्वरः  ॥ र्क्स्_१५।२१ ॥  
सिद्धेश्वरं नाम लिङ्गं सिद्धा यत्र सुरासुराः  ।  
उवाच वचनं देवो ब्राह्मणं प्रति भारत  ॥ र्क्स्_१५।२२ ॥  
तुष्टो ऽहं तव भक्त्या तु रुद्रजाप्येन तोषितः  ।  
  
जमदग्निरुवाच:  
यदि तुष्टो महादेव वरं दातुं ममेच्छसि  ॥ र्क्स्_१५।२३ ॥  
होमार्थं चैव धेनुं मे ददस्व परमेश्वर  ।  
धर्मकर्मशुभार्थेषु शिवपूजासु तर्पणे  ॥ र्क्स्_१५।२४ ॥  
पितृकार्ये देवकार्ये गावः पुण्यतमाः स्मृताः  ।  
एतस्मात् कारणाद् ईश होमधेनुं प्रयच्छ मे  ॥ र्क्स्_१५।२५ ॥  
दत्ता चैव महाभाग सर्वकामसमृद्धये  ।  
एवम् उक्त्वा ददौ राजंस् तत्रैवान्तरधीयत  ॥ र्क्स्_१५।२६ ॥  
यान् यान् प्रार्थयते कामांस् तांस् तान् प्राप्नोत्य् असौ ततः  ।  
ऋषीणां च सहस्राणि कामैर् भोजयते द्विजः  ॥ र्क्स्_१५।२७ ॥  
हिरण्मयैः स्वर्णपात्रैर् नानाभक्ष्यैर् यथेच्छया  ।  
कीर्तिर् ब्रह्मर्षिभिर् मान्यैः सर्वैः सुरगणैस् तथा  ॥ र्क्स्_१५।२८ ॥  
जमदग्नेर् मुनीन्द्रस्य आश्रमे चोपवृंहिता  ।  
एतावति गते काले कार्तवीर्यो नृपोत्तमः  ॥ र्क्स्_१५।२९ ॥  
माहिष्मतीं परित्यज्य स्वर्गसोपानम् उत्तमम्  ।  
एकस्मिन् दिवसे राजा मृगयां च समाश्रितः  ॥ र्क्स्_१५।३० ॥  
विन्ध्यं गिरिमनुप्राप्तो रेवातीरं समाश्रितः  ।  
हत्वा पशुसहस्राणि जमदग्न्याश्रमं गतः  ॥ र्क्स्_१५।३१ ॥  
देह्येतां मां निजायोग्यां गां जगाद मुनिं प्रति  ।  
कार्तवीर्यवचः श्रुत्वा जमदग्निर् भयाकुलः  ।  
चिन्तयामास सुचिरं किमेतद् इति विस्मितः  ॥ र्क्स्_१५।३२ ॥  
धर्मो ह्य् अधर्मरूपेण कर्मभिः पुण्यसञ्चितैः  ।  
अधर्मो धर्मफलदो गहना कर्मणो गतिः  ॥ र्क्स्_१५।३३ ॥  
इति चिन्तयतस् तस्ये न किञ्चिद् ब्रुवतो मुनेः  ।  
अपहृत्य बलाद् धेनुं घातयित्वा च तं मुनिम्  ॥ र्क्स्_१५।३४ ॥  
स्थानान् निरगमत् तस्मात् कार्तवीर्यो नृपाधमः  ।  
कशादिभिस् ताडिता तु होमधेनुर् मुहुर्मुहुः  ॥ र्क्स्_१५।३५ ॥  
शापं दत्त्वा ततस् तस्य पुनर् धेनुर् दिवङ्गता  ।  
करिष्यते कुलान्तं च रैणुकेयो नृपाधम  ॥ र्क्स्_१५।३६ ॥  
हाहाकारो महानासीलोकानां च युधिष्ठिर  ।  
दुराचारस् ततः को ऽयं ब्राह्मणानां च कोपकृत्  ॥ र्क्स्_१५।३७ ॥  
अथ श्रुत्वा महादेवो भार्गवः पितृसूतकम्  ।  
सहसैवागतः कोपात् समिधो ऽग्निरिव ज्वलन्  ॥ र्क्स्_१५।३८ ॥  
निहतं पितरं दृष्ट्वा कोपाद् द्विगुणविक्रमः  ।  
जगाम सहसोत्थाय पुरीं माहिष्मतीं प्रति  ॥ र्क्स्_१५।३९ ॥  
कार्तवीर्यार्जुनं दृष्ट्वा क्रुद्धः प्रोवाच भार्गवः  ।  
तिष्ठ तिष्ठ क्व गन्तासि निहत्य पितरं मम  ॥ र्क्स्_१५।४० ॥  
इत्युक्त्वा ऽदाय परशुं चिच्छेद च भुजावनम्  ।  
शिरसैव समं कोपात् क्षत्रियान्तकरो मुनिः  ॥ र्क्स्_१५।४१ ॥  
हते तस्मिन् महावीर्ये कार्तवीर्ये दुरात्मनि  ।  
देवदुन्दुभयोनेदुः पुष्पवृष्टिः पपात च  ॥ र्क्स्_१५।४२ ॥  
तत् कोपाद् अकरोत् सर्वां निःक्षत्रां पृथिवीं तदा  ।  
प्रतिज्ञां सफलीकृत्य स जगाम तम् आश्रमम्  ॥ र्क्स्_१५।४३ ॥  
मातरं च नमस्कृत्य ततश् चान्यान् मुनीश्वरान्  ।  
देवं परशुरामेशं संस्थाप्य विधिपूर्वकम्  ॥ र्क्स्_१५।४४ ॥  
विशोकैरण्डिका चैव तृतीया पावनी तथा  ।  
पितुश्चकार तत्रैव सहसैवोत्तरां क्रियाम्  ॥ र्क्स्_१५।४५ ॥  
देवद्रोणीति विख्याता तत्रास्ते कपिला शिला  ।  
तत्र पिण्डप्रदानेन दिवं गच्छन्ति पूर्वजाः  ॥ र्क्स्_१५।४६ ॥  
एतत् ते कथितं राजन् नर्मदापुरम् उत्तमम्  ।  
श्रवणात् कीर्तनात् तस्य दिवि देवत्वम् आप्यते  ॥ र्क्स्_१५।४७ ॥  
  
इति श्रीस्कन्दपुराणे रेवाखण्डे कार्तवीर्याख्याने पञ्चदशो ऽध्यायः ॥  
  
  
र्क्स् अध्याय १६  
  
मार्कण्डेय उवाच:  
अथान्यं सम्प्रवक्ष्यामि सङ्गमं लोकविश्रुतम्  ।  
बृहत्या नर्मदायास् तु सुरासुरनिषेवितम्  ॥ र्क्स्_१६।१ ॥  
नानाद्रुमलताकीर्णं विन्ध्यपर्वतसेवितम्  ।  
चम्पकैर् बकुलैर् युक्तमशोकैः स्तबकैर् अपि  ॥ र्क्स्_१६।२ ॥  
पुन्नागैः किङ्किरातैश् च सुगन्धैर् नागकेशरैः  ।  
मल्लिकोत्पलजातीभिः पाटलैः पारिजातकैः  ॥ र्क्स्_१६।३ ॥  
आम्रजम्बूकपित्थैश् च श्रीफलैः पनसैस् तथा  ।  
खर्जूरैर् बदरीभिश् च दाडिमैर् बीजपूरकैः  ॥ र्क्स्_१६।४ ॥  
अरुष्करैः क्षीरवृक्षैर् नारङ्गैर् उपशोभितैः  ।  
भरणायात्मवर्गस्य संविधाय वनेचरः  ॥ र्क्स्_१६।५ ॥  
मुखगण्डूषसलिलं शिवाय स समाहरत्  ।  
अज्ञानभक्तिगर्भस् तु स्नापयित्वा फलं ददौ  ॥ र्क्स्_१६।६ ॥  
वासरे वासरे चैव निषादो धर्मतत्परः  ।  
सौम्यायने च चक्षुर् वै दत्त्वा सौम्यं तथात्मनः  ॥ र्क्स्_१६।७ ॥  
एवं सम्पूजयामास त्र्यम्बकं विधिपूर्वकम्  ।  
एतत् ते कथितं राजन् कल्पगा नेत्रसङ्गमम्  ॥ र्क्स्_१६।८ ॥  
  
युधिष्ठिर उवाच:  
भगवन् छ्रोतुम् इच्छामि महाकौतूहलं हि मे  ।  
सञ्जातो मुनिशार्दूल स कथं नेत्रसङ्गमः  ॥ र्क्स्_१६।९ ॥  
  
मार्कण्डेय उवाच:  
एकस्मिन् वासरे प्राप्ते व्यतीपाते च सङ्क्रमे  ।  
स पुष्पभारमादाय प्रविवेश शिवालये  ॥ र्क्स्_१६।१० ॥  
तृतीयम् ईक्षणं तत्र देवस्य च न पश्यति  ।  
तदा तु चिन्तयामास विस्मयाविष्ट चेतनः  ॥ र्क्स्_१६।११ ॥  
केनापहृतम् एतस्य नेत्रं देवस्य पाप्मना  ।  
इत्य् उक्त्वा च स्वकं नेत्रं तीक्ष्णबाणेन भारत  ॥ र्क्स्_१६।१२ ॥  
ललाटे देवदेवस्य उत्कृत्य सन्न्यवेशयत्  ।  
न कम्पो न च कार्पण्यं ना ऽन्यथा तस्य मानसम्  ॥ र्क्स्_१६।१३ ॥  
ततस् तुष्टः सुरेशानो निषादं प्रति भारत  ।  
प्रहसन् न ब्रवीद् देवो वरं वृणु यथेप्सितम्  ॥ र्क्स्_१६।१४ ॥  
शिवप्रसादसम्पन्ना बुद्धिर् अन्या प्रचक्रमे  ।  
  
मार्कण्डेय उवाच:  
श्रुत्वा तु वचनं शम्भोः साष्टाङ्गं प्रणिपत्य सः  ॥ र्क्स्_१६।१५ ॥  
यदि तुष्टो ऽसि देवेश वरं दातुं ममेच्छसि  ।  
निषादास्त इमे सर्वे मृगपक्षिगणैः सह  ॥ र्क्स्_१६।१६ ॥  
सपुत्रदारपशवो ये चान्ये पापयोनयः  ।  
त्वत् प्रसादान् महेशान शिवलोकं प्रयान्तु ते  ॥ र्क्स्_१६।१७ ॥  
एतद् वरम् अहं मन्ये भूतानां हितकाम्यया  ।  
एतच्छ्रुत्वा वचस् तस्य निषादाधिपतेः शिवः  ॥ र्क्स्_१६।१८ ॥  
उवाच सर्वकामाप्तिं मत्प्रसादात् त्वमाप्स्यसि  ।  
एवम् उक्त्वा शिवो राजंस् तत्रैवान्तरधीयत  ॥ र्क्स्_१६।१९ ॥  
दिव्ययानसमारूढो निषादो ऽनुचरैः सह  ।  
धृतस्वर्णातपत्रं तु वीज्यमानो ऽप्सरोगणैः  ॥ र्क्स्_१६।२० ॥  
दिव्याभरणशोभाढ्यः सर्वालङ्कारभूषितः  ।  
दिव्यवस्त्रपरीधानो दिव्यगन्धानुलेपनः  ॥ र्क्स्_१६।२१ ॥  
सुरासुरैः स्तूयमानो वेणुवीणापुरस् सरः  ।  
प्रायाच्छिवपुरं क्षिप्रं तीर्थस्यास्य प्रभावतः  ॥ र्क्स्_१६।२२ ॥  
एतत् ते कथितं राजन् छिवनेत्रह्रदाश्रितम्  ।  
अनेकशतसङ्ख्याताः पापयोनिरता नराः  ॥ र्क्स्_१६।२३ ॥  
नर्मदाशिवसंयोगे संसिद्धिं परमां गताः  ।  
अवश स्ववशो वा ऽपि यस् तु प्राणान् परित्यजेत्  ॥ र्क्स्_१६।२४ ॥  
वसेद् वर्षसहस्राणि उमामाहेश्वरे पुरे  ।  
श्रवणात् कीर्तनाच् चापि मुच्यते भवबन्धनात्  ॥ र्क्स्_१६।२५ ॥  
धन्यास् ते पुरुषा राजन् ये म्रियन्ते शिवायने  ।  
न तेषां गर्भभूतिश् च जन्म चैव युधिष्ठिर  ॥ र्क्स्_१६।२६ ॥  
पुत्रदारपरिग्रस्ता मोहजालसमावृताः  ।  
कल्पगां तु न पश्यन्ति पापोपहतचेतसः  ॥ र्क्स्_१६।२७ ॥  
  
इति श्रीस्कन्दपुराणे रेवाखण्डे नर्मदामाहात्म्ये ह्रदाख्यानं नाम षोडशो ऽध्यायः ॥  
  
  
र्क्स् अध्याय १७  
  
मार्कण्डेय उवाच:  
अथान्यत् परमं तीर्थं कथ्यमानं निबोध मे  ।  
सहस्रयज्ञं विख्यातं त्रिषु लोकेषु विश्रुतम्  ॥ र्क्स्_१७।१ ॥  
तत्र स्नात्वा च जप्त्वा च पूजयित्वा महेश्वरम्  ।  
न तस्य पुनरावृत्तिर् घोरे संसारसागरे  ॥ र्क्स्_१७।२ ॥  
कथयामि तवाख्यानम् इतिहासं पुरातनम्  ।  
ताराबलिर्नाम नागः कम्बलाश्वतरौ तथा  ॥ र्क्स्_१७।३ ॥  
श्वेतोरगास् तथा चान्ये भुजङ्गाश् च तथा ऽपरे  ।  
नागेश्वरं ते ऽर्चयन्ति नानापुष्पविलेपनैः  ॥ र्क्स्_१७।४ ॥  
नागपूगाः समासाद्य पूजयन्ति महेश्वरम्  ।  
गर्गो ऽघमर्षणश् चैव च्यवनः शौनको ऽङ्गिराः  ॥ र्क्स्_१७।५ ॥  
एते चान्ये ऽपि बहवो ब्रह्मविद्याङ्गपारगाः  ।  
नागानां चाश्रमं हर्तुं तत्र सर्वे ह्य् उपस्थिताः  ॥ र्क्स्_१७।६ ॥  
ततस्तैः कुपितैर् नागैर् दष्टाश् चैव द्विजोत्तमाः  ।  
विषाघ्रातान् मुनीन् दृष्ट्वा कुपितश् चाघमर्षणः  ॥ र्क्स्_१७।७ ॥  
वाहनं वासुदेवस्य पक्षिराजं समाह्वयत्  ।  
तत्क्षणाद् आगतः पक्षी गरुडः क्रोधमूर्छितः  ॥ र्क्स्_१७।८ ॥  
कृताञ्जलिपुटो भूत्वा ब्राह्मणं चेदमब्रवीत्  ।  
भुजङ्गान् भक्षयिष्यामि ब्राह्मणा निर्विषास् ततः  ॥ र्क्स्_१७।९ ॥  
ब्रह्मशापभयार्तेन गरुडेन विषोल्बणाः  ।  
भक्षिताः पन्नगाः सर्वे मोचिता मुनयो विषात्  ॥ र्क्स्_१७।१० ॥  
पक्षीन्द्रे च गते स्थाने भक्षयित्वा भुजङ्गमान्  ।  
अवशिष्टास् तु ये नागा विविशुस्ते रसातलम्  ॥ र्क्स्_१७।११ ॥  
आप्लवे च सुसम्प्राप्ते प्रवाहो नार्मदः क्षणात्  ।  
अस्थीनि स्रावयामास ततो नागा दिवं ययुः  ॥ र्क्स्_१७।१२ ॥  
सर्पयोनिं परित्यज्य लोके क्रीडन्ति शाम्भवे  ।  
नागेश्वरस्य रेवायाः सम्पर्कात् पापमोक्षणम्  ॥ र्क्स्_१७।१३ ॥  
तत्र नागह्रदश् चास्ते त्रिषु लोकेषु विश्रुतः  ।  
तत्र स्नातो दिवं याति यो नागेश्वरमर्चयेत्  ॥ र्क्स्_१७।१४ ॥  
अयं ते कथितो राजन्नितिहासः पुरातनः  ।  
श्रवणात् कीर्तनाद् वा ऽपि मुच्यते भवबन्धनात्  ॥ र्क्स्_१७।१५ ॥  
  
इति श्रीस्कन्दपुराणे रेवाखण्डे नागेश्वराख्यानं नाम सप्तदशो ऽध्यायः ॥  
  
  
र्क्स् अध्याय १८  
  
मार्कण्डेय उवाच:  
अथान्यत् कथयिष्यामि तीर्थं च जनकोत्तमम्  ।  
रेवाया उत्तरे कूले सर्वसिद्धिप्रदायकम्  ॥ र्क्स्_१८।१ ॥  
अश्वमेधं तु तत्रैव शतमेधं तथापरम्  ।  
सहस्रमेधं विज्ञेयं सुरासुरनमस्कृतम्  ॥ र्क्स्_१८।२ ॥  
लक्षमेधं तथा चान्यं शिवेन परिकीर्तितम्  ।  
जनको नाम राजर्षिर् यत्रेष्ट्वा त्रिदिवं ययौ  ॥ र्क्स्_१८।३ ॥  
स्वारोचिषे ऽन्तरे प्राप्ते त्रेतायां च नराधिप  ।  
पुरोधसं याज्ञवल्क्यं ब्रह्मर्षिं ब्रह्मवित्तमम्  ॥ र्क्स्_१८।४ ॥  
कश्यपस्याश्रमं पुण्यं ब्रह्मर्षिगणसेवितम्  ।  
सिद्धगन्धर्वगीताढ्यं वेदध्वनिनिनादितम्  ॥ र्क्स्_१८।५ ॥  
युक्तं कामफलैर् वृक्षैः पुष्पितैः फलितैः शुभम्  ।  
धनदस्य पुरी यद्वद् अलका देवनिर्मिता  ॥ र्क्स्_१८।६ ॥  
तद्वच् च शोभितं नानामुनि वृन्द निषेवितम्  ।  
कामधेनूस् तथा दिव्याः शतसङ्ख्याः पयस्विनीः  ॥ र्क्स्_१८।७ ॥  
याज्ञिकानृत्विजश् चैव क्रतुं कर्तुं यथाविधि  ।  
यज्ञोपस्करसम्भारं सर्वमादाय गच्छति  ॥ र्क्स्_१८।८ ॥  
आदिदेश ततो मर्त्यान् भृत्यांश् चैव सहस्रशः  ।  
भक्षभोज्यादि सम्भारसङ्ख्यां कर्तुं न शक्यते  ॥ र्क्स्_१८।९ ॥  
एवं प्रवर्तितस् तत्र लक्षमेधः क्रतूत्तमः  ।  
जगृहुर् यज्ञभागं च शक्राद्याः सुरसत्तमाः  ॥ र्क्स्_१८।१० ॥  
निवर्तितस् ततो यज्ञो हरिर् ब्रह्मा शतक्रतुः  ।  
नानविधैस् तथा रत्नैर् वासोयुग्मैश् च तार्पिताः  ॥ र्क्स्_१८।११ ॥  
स्वं स्वं यानं समारूढा जग्मुर्देवास्त्रिविष्टपम्  ।  
नर्मदावभृथं स्नात्वा पुत्रदारोपशोभितः  ॥ र्क्स्_१८।१२ ॥  
हरं हरिं चाऽर्चयित्वा वरदानप्रभावतः  ।  
दिव्यं यानं समारूढो यथा शक्रो ऽमरैः सह  ॥ र्क्स्_१८।१३ ॥  
धृतस्वर्णातपत्रस् तु बीज्यमानो ऽप्सरोगणैः  ।  
गीयमानो ऽप्सरोभिश् च नानालङ्कारभूषितः  ॥ र्क्स्_१८।१४ ॥  
दृष्टो जनकराजा ऽतः धर्मराजः समुत्थितः  ।  
यानस्या ऽग्रे पादचारी अर्घपाद्यादिसंयुतः  ॥ र्क्स्_१८।१५ ॥  
कृताञ्जलिपुटो भूत्वा वचनं चेदमब्रवीत्  ।  
तपसा ध्यानयोगेन दानदेवार्चनैर् अपि  ॥ र्क्स्_१८।१६ ॥  
शिवरेवाप्रसादेन जिता लोकास्त्वयाखिलाः  ।  
उवाच जनको राजा धर्मराजं यशस्विनम्  ॥ र्क्स्_१८।१७ ॥  
तथैव तव मूर्तिश् च यथा भानुः प्रभाकरः  ।  
ब्रह्माविष्णुस् तथा शम्भुः साक्षी सकलकर्मणाम्  ॥ र्क्स्_१८।१८ ॥  
एवं जनकसंवादे धर्माधर्मविचारणात्  ।  
एतस्मिन्न् अन्तरे प्राप्तः किङ्किणीजालमण्डितम्  ॥ र्क्स्_१८।१९ ॥  
वेणुवीणानिनादाढ्यम् अप्सरोगणसेवितम्  ।  
विमानं दिव्यम् आरूढो देवराजः शतक्रतुः  ॥ र्क्स्_१८।२० ॥  
नारदः पर्वतश् चैव तथान्ये मुनिसत्तमाः  ।  
धर्मराजपुरं प्राप्ताः श्रुत्वा जनकमागतम्  ॥ र्क्स्_१८।२१ ॥  
अध्यासुस् तम् अक्रुध्यन्तम् आसनानि महान्ति च  ।  
प्रसमीक्ष्य यथार्हन्तु पूजिताश् च पृथक् पृथक्  ॥ र्क्स्_१८।२२ ॥  
तेषां मध्ये महाराज नारदो धर्मम् अब्रवीत्  ।  
के देशाः पर्वताः पुण्याः का नद्यश् चाश्रमाश् च के  ॥ र्क्स्_१८।२३ ॥  
कानि तीर्थानि लोके ऽस्मिन् यत्र दत्तं हुतं तपः  ।  
न क्षीयते मनुष्याणां तन्मे कथय तत्त्वतः  ॥ र्क्स्_१८।२४ ॥  
जानामि त्वां महाराज सूर्यपुत्रो ब्रवीहि मे  ।  
स्वरूपमद्य सर्वेषां यथा वदनुपूर्वशः  ॥ र्क्स्_१८।२५ ॥  
  
धर्म उवाच:  
श्रूयतां मुनिशार्दूलशिवलोके यथा श्रुतम्  ।  
कल्माषपादो विख्यातो मथुरायां नराधिपः  ॥ र्क्स्_१८।२६ ॥  
नाभागो नाम राजर्षिर् अयोध्याधिपतिस् तथा  ।  
यानं चोपरि राजर्षेर् नाभागस्य महात्मनः  ॥ र्क्स्_१८।२७ ॥  
अधः कल्माषपादस्य दृश्यते सर्वदैवतैः  ।  
शिवलोके विवादो ऽभूत् तयोस् तत्र महात्मनोः  ॥ र्क्स्_१८।२८ ॥  
  
कल्माषपाद उवाच:  
पुष्करे दशयज्ञाश् च मया चेष्टा विधानतः  ।  
गङ्गायां नैमिषारण्ये प्रभासे शशिभूषणे  ॥ र्क्स्_१८।२९ ॥  
गङ्गायमुनयोर् योगे वाराणस्यां तथैव च  ।  
इष्टं यज्ञशतं साग्रं मया तत्र महेश्वर  ॥ र्क्स्_१८।३० ॥  
अधोभागे विमानो मे नाभागस्य ममोपरि  ।  
कल्पगां वर्जयित्वा तु तीर्थे तीर्थे मखोत्तमाः  ॥ र्क्स्_१८।३१ ॥  
कृता मया महादेव विमानं मे तथा ऽप्यधः  ।  
  
ईश्वर उवाच:  
शृणु राजन् महाभाग कथ्यमानं निबोध मे  ॥ र्क्स्_१८।३२ ॥  
लक्षमेधं नाम तीर्थं रेवाया उत्तरे तटे  ।  
लक्षमेधेश्वरं नाम्ना लिङ्गं तत्र परं स्मृतम्  ॥ र्क्स्_१८।३३ ॥  
चकार तत्र नाभागो यज्ञमेकं यथोदितम्  ।  
तत्तीर्थयज्ञमाहात्म्याद् यानमस्योपरि स्थितम्  ॥ र्क्स्_१८।३४ ॥  
असङ्ख्येष्व् अपि तीर्थेषु त्वयेष्टं राजसत्तम  ।  
विहाय कल्पगां तेन तव यानमधः स्थितम्  ॥ र्क्स्_१८।३५ ॥  
  
धर्म उवाच:  
न शङ्करात् परो देवो न रेवायाः परा नदी  ।  
न सत्यात् परो धर्मो कारुण्यं सर्वजन्तुषु  ॥ र्क्स्_१८।३६ ॥  
मया श्रुतं सूर्येलोके सूर्येणापि महेश्वरात्  ।  
एतत् ते सर्वमाख्यातं यथादृष्टं पुरातनम्  ॥ र्क्स्_१८।३७ ॥  
वासीयो नर्मदातीरे शिवध्यानपरायणः  ।  
न तस्य वै यमः शास्ता यमलोकं न पश्यति  ॥ र्क्स्_१८।३८ ॥  
ब्रह्मा विष्णुः शिवः शास्ता सत्यमेव यथोदितम्  ।  
धर्मराज्ञा समग्रं तु नारदाद्यामहर्षयः  ॥ र्क्स्_१८।३९ ॥  
धर्माख्यानम् इदं श्रुत्वा मुदापरमयायुताः  ।  
स्वं स्वं यानं समारुह्य शक्राद्यास् त्रिदिवं ययुः  ॥ र्क्स्_१८।४० ॥  
धर्माख्यानम् इदं पुण्यम् इतिहासं पुरातनम्  ।  
कथितं तव यत्नेन विदेहाद्या नराधिपाः  ॥ र्क्स्_१८।४१ ॥  
दानयज्ञप्रभावेण त्रिदिवं वरमाययुः  ॥ र्क्स्_१८।४२ ॥  
  
इति श्रीस्कन्दपुराणे रेवाखण्डे जनकयज्ञो नामाष्टादशो ऽध्यायः ॥  
  
  
र्क्स् अध्याय १९  
  
युधिष्ठिर उवाच:  
सप्तसारस्वतं तीर्थ शंस मे ऽत्र महामुने  ।  
उत्पत्तिं चास्य तीर्थस्य कथयस्व यथार्थतः  ॥ र्क्स्_१९।१ ॥  
  
मार्कण्डेय उवाच:  
सप्तसारस्वतो नाम गन्धर्वः शिवगायनः  ।  
वीणावेणुप्रेक्षणीय यन्त्रगीतविशारदः  ॥ र्क्स्_१९।२ ॥  
मणिभद्रा सुभद्रा च हेमगर्भा तथा परा  ।  
आभिर्वराप्सरोभिश् च चिक्रीडे प्रतिवासरम्  ॥ र्क्स्_१९।३ ॥  
मदिरा नष्टचैतन्यः कामार्तः काममोहितः  ।  
विहाय शाङ्करीं पूजां भक्ष्यभोज्यरतो ऽभवत्  ॥ र्क्स्_१९।४ ॥  
कियत्यपि गते काले ययौ द्रष्टुम् उमापतिम्  ।  
गीतनृत्यैश् च तुष्टाव कैलासे तं नगोत्तमे  ॥ र्क्स्_१९।५ ॥  
गन्धर्वं तं समालोक्य चिरकाले समागतम्  ।  
शशाप नन्दी कोपेन शिवभक्तिपराङ्मुखम्  ॥ र्क्स्_१९।६ ॥  
चाण्डालयोनिं गच्छ त्वं पापस्यास्य प्रभावतः  ।  
क्षुत्क्षामस्त्वं निराहारो मर्त्यलोके चरिष्यसि  ॥ र्क्स्_१९।७ ॥  
प्रसाद्य नन्दिनं सो ऽथ गन्धर्वो वाक्यम् अब्रवीत्  ।  
शापस्यान्तं महाभाग दातुं मे त्वमिहार्हसि  ॥ र्क्स्_१९।८ ॥  
  
नन्द्युवाच:  
नर्मदायां व्यतीपाते स्नात्वा ऽभ्यर्च्य महेश्वरम्  ।  
अन्तं शापस्य सम्प्राप्य पुनस्त्वं चागमिष्यसि  ॥ र्क्स्_१९।९ ॥  
एवं तद् वचनं श्रुत्वा चाण्डालीं योनिम् आश्रितः  ।  
जातिस्मरत्वं सम्प्राप्य सशैलवनकाननाम्  ॥ र्क्स्_१९।१० ॥  
बभ्राम धरणीं सर्वां तीर्थयात्राप्रसङ्गतः  ।  
अथ चक्राङ्गयोगेन नर्मदा तीरमागतः  ॥ र्क्स्_१९।११ ॥  
शङ्करस्थण्डिले यागं तत्र गत्वा चकार सः  ।  
पुष्पोपहारैर् विविधैर् वीणावाद्यैर् मनोहरैः  ॥ र्क्स्_१९।१२ ॥  
गन्धर्वभक्तिं विज्ञाय प्रत्यक्षो ऽभूत् महेश्वरः  ।  
स्थण्डिलादुत्थितं लिङ्गं महापावनमम्भसि  ॥ र्क्स्_१९।१३ ॥  
उवाच तं महादेवो गीतवादित्रतोषितः  ।  
वरं वृणु महाभाग यत्ते मनसि वर्तते  ॥ र्क्स्_१९।१४ ॥  
कल्पगातोयसंस्पर्शात् प्राप्नोषि परमां गतिम्  ।  
  
गन्धर्व उवाच:  
यदि तुष्टो महेशान वरं दातुमिहेच्छसि  ॥ र्क्स्_१९।१५ ॥  
सप्तसारस्वतं तीर्थं लिङ्गं सारस्वतं तथा  ।  
ख्यातिं यातु महादेव त्वत्प्रसादात् महीतले  ॥ र्क्स्_१९।१६ ॥  
तिर्यग् योनिगताः पापाश् चाण्डालाश् च नराधमाः  ।  
सर्वे ते त्रिदिवं यान्तु तीर्थस्यास्य प्रभावतः  ॥ र्क्स्_१९।१७ ॥  
एवम् अस्त्विति तं चोक्त्वा महेशो ऽन्तरधीयत  ।  
दिव्ययान समारूढः सर्वालङ्कारभूषितः  ॥ र्क्स्_१९।१८ ॥  
शिवलोकम् अवाप्यैवं यथापूर्वं तथैव सः  ।  
सप्तसारस्वते स्नात्वा अर्चयित्वा वृषध्वजम्  ॥ र्क्स्_१९।१९ ॥  
कुलैकविंशम् उद्धृत्य स्वर्गलोके महीयते  ।  
तत्र स्नात्वा दिवं यान्ति ये मृता न पुनर्भवाः  ॥ र्क्स्_१९।२० ॥  
शिवाज्ञा वर्तते राजंस् तत्र यस्त्रिदिवं जयेत्  ।  
  
युधिष्ठिर उवाच:  
कः स्रष्टा चास्य जगतो हर्ता धर्ता च भो मुने  ॥ र्क्स्_१९।२१ ॥  
यथार्थम् एतद् आचक्ष्व विस्तरेण तपोधन  ।  
त्वत्तो ऽहं श्रोतुमिच्छामि सर्वम् एतन् मुदायुतः  ॥ र्क्स्_१९।२२ ॥  
  
मार्कण्डेय उवाच:  
यथा श्रुतं मया पूर्वं पुराणं स्कन्दकीर्तितम्  ।  
तथा ते कथयिष्यामि शृणु राजन् यथार्थतः  ॥ र्क्स्_१९।२३ ॥  
स्कन्देन तु पुरा पृष्टो हरः कल्पान्तकारकः  ।  
चराचरम् इदं सर्वं कथं गच्छति संलयम्  ॥ र्क्स्_१९।२४ ॥  
कुत्र गच्छन्त्यमी देवाः कथं चैषां स्थितिर् भवेत्  ।  
क्वच गच्छति वै ब्रह्मा कुत्र गच्छति केशवः  ॥ र्क्स्_१९।२५ ॥  
वेदास् तु कुत्र गच्छन्ति सषडङ्गपदक्रमाः  ।  
अग्नयः पर्वताः सर्वे समुद्रद्वीपसंयुताः  ॥ र्क्स्_१९।२६ ॥  
सिद्धाः सर्वे सनक्षत्राः सूर्याद्याश् च तथा ग्रहाः  ।  
पातालभुवनादीनि देवलोकाश् च शाश्वताः  ॥ र्क्स्_१९।२७ ॥  
कल्पान्ते च सुरश्रेष्ठ क्व लीयन्ते च देवताः  ।  
  
हर उवाच:  
कथयामि परं गुह्यं सृष्टिसंहारकारकम्  ॥ र्क्स्_१९।२८ ॥  
प्रलये सर्वभूतानि स्थावराणि चराणि च  ।  
शिवलिङ्गे विलीयन्ते नष्टे जगति शाश्वते  ॥ र्क्स्_१९।२९ ॥  
शून्यं चैतज् जगत् सर्वं त्रैलोक्यं सचराचरम्  ।  
आतिष्ठति यदा वह्णिर् विस्फुरन् सर्वतोमुखः  ॥ र्क्स्_१९।३० ॥  
ततो बृहस्पतिर् गायन् वेदत्रयसमन्वितम्  ।  
तदैवातिबलो देवः कूर्मरूपो महाद्युतिः  ॥ र्क्स्_१९।३१ ॥  
नरकांश्चादहत् सर्वास् ततः प्रज्वलितो महान्  ।  
सर्वं दग्धं तु पातालं नागानां भुवनानि च  ॥ र्क्स्_१९।३२ ॥  
कालरूपेण दग्धानि भुवनानि चतुर्दश  ।  
ज्वालामालाकुलीभूते वाङ्मये सचराचरे  ॥ र्क्स्_१९।३३ ॥  
नष्टे त्रिविष्टपे सर्वे सशैलवनकानने  ।  
मायामये तु सर्वे ऽस्मिंस् त्रैगुण्ये प्रलयं गते  ॥ र्क्स्_१९।३४ ॥  
विनश्यति ततो ब्रह्मा सहितः सर्वदैवतैः  ।  
नाशयित्वा च भूतानि ब्रह्माण्डैः सह दैवतैः  ॥ र्क्स्_१९।३५ ॥  
स्थिता तु नर्मदा चैका सुतीर्था सुरपूजिता  ।  
नर्मदाया ऽवतारो ऽयं मर्त्यलोके व्यवस्थितः  ॥ र्क्स्_१९।३६ ॥  
गतमिन्द्रसहस्रं तु यावद् वै दशपञ्च च  ।  
अतीतं ब्रह्मणः षट्कं सप्तमो ऽयं प्रजापतिः  ॥ र्क्स्_१९।३७ ॥  
तद् एवम् अग्निमध्यस्थं तेन सर्वम् अचेतनम्  ।  
अव्यक्ते सर्वभूतानाम् ईशे जागर्ति जाग्रति  ॥ र्क्स्_१९।३८ ॥  
यदा स्वपिति शान्तात्मा तदा सर्वं निमीलितम्  ।  
स विष्णुः सृष्टिकर्ता च हर्ता च जगतः प्रभुः  ॥ र्क्स्_१९।३९ ॥  
एकीभूतेषु भूतेषु व्यपास्यन् सर्वतेजसाम्  ।  
पुनः सृष्टिं प्रकुरुते देवदेवः सदाशिवः  ॥ र्क्स्_१९।४० ॥  
ब्रह्मा भूत्वा ऽसृजल्लोकं विष्णुर् भूत्वा ह्यपालयत्  ।  
रुद्रः कालाग्निरूपेण हरत्यन्ते स एव हि  ॥ र्क्स्_१९।४१ ॥  
तन्मया कथितं सर्वं किम् अन्यत् परिपृच्छसि  ।  
इडा नाम कला ह्येषा शम्भोर् वै सप्तकल्पगा  ॥ र्क्स्_१९।४२ ॥  
अक्षया तेन लोके  ।#  
अष्टौ युगसहस्राणि अहोरात्रं प्रजापतेः  ॥ र्क्स्_१९।४३ ॥  
अनेनैव तु मानेन शतं ब्रह्मा स जीवति  ।  
पितामहशतेनैव विष्णोर् मानं विधीयते  ॥ र्क्स्_१९।४४ ॥  
निमेषार्द्धं च शम्भोस् तु सहस्राणि चतुर्दश  ।  
एतावति विनश्यन्ति ह्य् असङ्ख्याताः पितामहाः  ॥ र्क्स्_१९।४५ ॥  
तत्र द्वादशसाहस्रं दैवतं युगम् उच्यते  ।  
तद् एकसप्ततियुगं मन्वन्तरम् इहोच्यते  ॥ र्क्स्_१९।४६ ॥  
एतच् चतुर्दशगुणं कल्पम् आहुर् मनीषिणः  ।  
हरार्कचन्द्रमनवः शक्रस्यायुः प्रकीर्तितम्  ॥ र्क्स्_१९।४७ ॥  
लोकपालादयो देवाः साध्याश् चैव मरुद्गणाः  ।  
अष्टाविंशतिपर्यन्त युगानां सन्ति ते ऽपि च  ॥ र्क्स्_१९।४८ ॥  
एतत् ते कल्पगा कालमानं निगदितं मया  ।  
ये मृताः कल्पगातीरे दानयज्ञतपः स्थिताः  ॥ र्क्स्_१९।४९ ॥  
दुर्गमं यमलोकं च न पश्यन्ति कदाचन  ।  
तपसा ध्यानयोगेन ब्रह्मार्चनपरायणाः  ॥ र्क्स्_१९।५० ॥  
नर्मदातीरमासाद्य ये ऽत्र प्रासादकारकाः  ।  
दारुणं नरकं घोरं नाश्रयन्ते यमालयम्  ॥ र्क्स्_१९।५१ ॥  
नर्मदां तु निषेवन्ते वार्द्धक्ये तु सुबुद्धयः  ।  
एतद् एव परं ध्यानं शेषम् अन्यन् निरर्थकम्  ॥ र्क्स्_१९।५२ ॥  
नर्मदादक्षिणे तीरे अशोकवनिकासु च  ।  
अशोकजननं नाम तीर्थ तत्र व्यवस्थितम्  ॥ र्क्स्_१९।५३ ॥  
अशोकेश्वरलिङ्गं तु सर्वपापप्रणाशनम्  ।  
तत्र गोलक्षदानेन यत्फलं तत्र गच्छतः  ॥ र्क्स्_१९।५४ ॥  
सप्तसारस्वतं लिङ्गं तथा लिङ्गं सुरार्चितम्  ।  
साप्तर्षं नाम लिङ्गं च लिङ्गं योगेश्वरं तथा  ॥ र्क्स्_१९।५५ ॥  
चन्द्रकान्तं तथा लिङ्गं वरुणेश्वरम् एव च  ।  
अभ्यर्च्य परया भक्त्या यमलोकं न पश्यति  ॥ र्क्स्_१९।५६ ॥  
तिलोदकप्रदानेन पिण्डपातेन भारत  ।  
पितॄन् समुद्धरत्याशुघोरात् पूर्वं परं शतम्  ॥ र्क्स्_१९।५७ ॥  
तत्र दत्तं हुतं यच् च तस्य सङ्ख्या न विद्यते  ।  
पुरा देवगणाः सर्वे तीर्थस्यास्य प्रभावतः  ॥ र्क्स्_१९।५८ ॥  
संसिद्धिं परमां प्राप्य दिवि देवत्वम् आययुः  ।  
संसारसागरे राजन् सञ्चरन्ति न दारुणे  ॥ र्क्स्_१९।५९ ॥  
  
युधिष्ठिर उवाच:  
लिङ्गानि कीर्तितानीह तथा तीर्थानि यानि च  ।  
नानाख्यानसमेतानि प्रसादात् कथयस्व मे  ॥ र्क्स्_१९।६० ॥  
  
मार्कण्डेय उवाच:  
शृणु राजन् महाभाग इतिहासं पुरातनम्  ।  
नागेश्वरं सिद्धलिङ्गं स्थितं नागह्रदे शुभे  ॥ र्क्स्_१९।६१ ॥  
सिद्धिदं सर्वलोकानां नागकन्याभिरर्चितम्  ।  
ब्रह्मतेजोवपुः श्रीमान् नाम्ना चैवाघमर्षणः  ॥ र्क्स्_१९।६२ ॥  
द्वादशादित्यसङ्काशो दीप्यमान इवानलः  ।  
आपस्तम्बो ऽथ मैत्रेयः संवर्तश्चात्रिर् एव च  ॥ र्क्स्_१९।६३ ॥  
एते चान्ये ऽपि बहव ऋषयः संशितव्रताः  ।  
अयुतानि मुनीन्द्राणाम् अष्टौ तत्राश्रमे नृप  ॥ र्क्स्_१९।६४ ॥  
कन्दमूलफलाहाराः शाकाहारास् तथा ऽपरे  ।  
जलाहारास् तथैवा ऽन्ये केचिद् गोमयभक्षिणः  ॥ र्क्स्_१९।६५ ॥  
चान्द्रायणपराश्चा ऽन्ये श्रुतिस्मृतिविशारदाः  ।  
मोक्षोपायं विचिन्वन्ति ब्रह्मिष्ठा ब्रह्मवित्तमा  ॥ र्क्स्_१९।६६ ॥  
अघमर्षा ऽश्रमपदं ब्रह्मलोकसमन्नृप  ।  
धर्मस् तु वैश्यरूपेण जिज्ञासार्थं समागमत्  ।  
सप्तसारस्वते तीर्थे सो ऽर्चित्वा वृषभध्वजम्  ॥ र्क्स्_१९।६७ ॥  
गन्धपुष्पैस् तथा दीपैर् उपहारैर् मनोरमैः  ।  
वर्तेरन् ऋषयस् तत्र शतमष्टोत्तरं तथा  ॥ र्क्स्_१९।६८ ॥  
भिक्षा च भिक्षवे दत्ता कौपीनं मृगचर्म च  ।  
साष्टाङ्गं च नमस्कृत्य तान् देवर्षिगणान् मुनीन्  ॥ र्क्स्_१९।६९ ॥  
मासोपवासनिरतो नाशिकारण्यम् आगमत्  ।  
पुत्रदारस्नुषास् तस्य नित्यं तद् गातगमानसाः  ॥ र्क्स्_१९।७० ॥  
मासे मासे त्वतिक्रान्ते रविसङ्क्रमणे नृप  ।  
ऋतवः षडतिक्रान्ता निराहारं तपस्यत  ॥ र्क्स्_१९।७१ ॥  
न भोगो न च कार्पण्यं न मानो न च मत्सरः  ।  
न कामक्रोधलोभाश् च निर्जितास् तेन भारत  ॥ र्क्स्_१९।७२ ॥  
वेदार्थे ब्राह्मणार्थे च मम वित्तस्य चार्जनम्  ।  
विष्णुधर्मपरो नित्यं विष्ण्वाराथन तत् परः  ॥ र्क्स्_१९।७३ ॥  
उत्तरे चायने मासे सप्तसारस्वते तथा  ।  
स्नात्वा देवं समभ्यर्च्य लिङ्गरूपं जनार्दनम्  ॥ र्क्स्_१९।७४ ॥  
यथा विभवयोगेन भिक्षां दत्त्वा यथा पुरा  ।  
  
हर उवाच:  
वरं ब्रूहि महाभाग सिद्धस्त्वं धर्मतो यतः  ॥ र्क्स्_१९।७५ ॥  
महाराज महाभाग यत् ते मनसि वर्तते  ।  
इदं विमानम् आरुह्य दिव्यभोगसुखं कुरु  ॥ र्क्स्_१९।७६ ॥  
पुत्रदारस्नुषोपेतो विष्णुलोकमितो व्रज  ।  
  
शार्ङ्ग उवाच:  
यदि तुष्टो ऽसि मे देव वरं दातुं यथेप्सितम्  ॥ र्क्स्_१९।७७ ॥  
वरं दशसहस्राणि लोकं यान्तु द्विजोत्तमाः  ।  
इदं वरमहं मन्ये हरेर् नान्यं कदाचन  ॥ र्क्स्_१९।७८ ॥  
  
ऋषय ऊचुः:  
वैश्यः पापो दुराचारो महतां लाघवं यतः  ।  
सर्वेषाम् एव वर्णानां ब्राह्मणो गुरुर् उच्यते  ॥ र्क्स्_१९।७९ ॥  
त्रीन् वर्णान् याजयित्वा च त्वं यदा दिवमानयेः  ।  
न दृष्टं न श्रुतं चासीद् एवं श्रुतिपुराणयोः  ॥ र्क्स्_१९।८० ॥  
ब्राह्मणस्यापमानेन धर्मो वै जायते क्वचित्  ।  
तपसा ध्यानधर्माभ्यां न यास्यसि दिवमुने  ॥ र्क्स्_१९।८१ ॥  
अपि वर्षसहस्रेण दुर्गमस्ते सुरालयः  ।  
व्रज त्वं वैश्यधर्मेण स्वगृहं प्रति साम्प्रतम्  ॥ र्क्स्_१९।८२ ॥  
स एवम् उक्तो विप्रैस्तान् साष्टाङ्गं प्रणिपत्य च  ।  
उवाच वचनं वैश्यो विमुक्तं मुनिपुङ्गवम्  ॥ र्क्स्_१९।८३ ॥  
अज्ञानाञ्ज्ञानतो वा ऽपि कोपं कर्तुं न युज्यते  ।  
अज्ञातं त्वां न गृह्णीयाच् छ्रद्धाहीनं च देवता  ॥ र्क्स्_१९।८४ ॥  
सक्रोधेन तपस् तप्तं सर्वं भवति निष्फलम्  ।  
दैवतैर् अपि दुर्ज्ञेया गहना कर्मणो गतिः  ॥ र्क्स्_१९।८५ ॥  
सत्येन ध्रियते धर्मस् ततः स्वर्गः प्रजायते  ।  
स्वकर्मनिरतं चैवम् उद्धरन्तं तथा द्विजम्  ॥ र्क्स्_१९।८६ ॥  
वैश्यं ब्राह्मणम् इत्याहुर् ब्राह्मणं वैश्यमेव च  ।  
निष्ठुरं निर्घृणं क्रूरं कृतघ्नं दीर्घकोपिनम्  ॥ र्क्स्_१९।८७ ॥  
द्विजं वाचालरूपं तु दूरतः परिवर्जयेत्  ।  
  
ब्राह्मणा ऊचुः:  
को भवान् वैश्यरूपेण ब्रह्मा शक्रो जनार्दनः  ॥ र्क्स्_१९।८८ ॥  
साङ्गोपाङ्गास् तथा वेदास् त्वयि धर्मः प्रतिष्ठितः  ।  
  
शार्ङ्ग उवाच:  
धर्मो ऽहं वैश्यरूपेण जिज्ञासा ऽर्थम् इहागतः  ॥ र्क्स्_१९।८९ ॥  
इदं विमानमारुह्य गम्यतां वैष्णवं पदम्  ।  
एते विमानम् आरुह्य सम्प्राप्तास् त्रिदशालयम्  ॥ र्क्स्_१९।९० ॥  
सप्तसारस्वतं नत्वा तीर्थं देवं हरं हरिम्  ।  
वैश्यः पुत्रादिभिर् युक्तो प्राप लोकं तु वैष्णवम्  ॥ र्क्स्_१९।९१ ॥  
एतत् ते कथितं राजन् नर्मदातीर्थमुत्तमम्  ॥ र्क्स्_१९।९२ ॥  
  
इति श्रीस्कन्दपुराणे रेवाखण्डे सृष्टिसंहारसारस्वततीर्थकथनं नामैकोनविंशो ऽध्यायः ॥  
  
  
र्क्स् अध्याय २०  
  
मार्कण्डेय उवाच:  
शाण्डिल्याकल्पगायोगः सर्वपापहरः परः  ।  
शाण्डिल्येश्वरलिङ्गं च सर्वपापहरं परम्  ॥ र्क्स्_२०।१ ॥  
स्नातमात्रो नरस् तस्मिन्न् अर्चयित्वा महेश्वरम्  ।  
कर्मभूमिं न लभते हरस्य वचनं यथा  ॥ र्क्स्_२०।२ ॥  
तिलोदकप्रदानेन हविषा पिण्डपातनात्  ।  
तृप्यन्ति पितरस् तस्य यावद् इन्द्राश् चतुर्दश  ॥ र्क्स्_२०।३ ॥  
राहुसोमसमायोगे कुरुक्षेत्रे महाफलम्  ।  
तत्रैव जन्म राजर्षेः कार्तवीर्यनृपस्य च  ॥ र्क्स्_२०।४ ॥  
स्नात्वाभ्यर्च्य महादेवं गन्धपुष्पाद्युपस्करैः  ।  
सूर्याचन्द्रमसौ यावदुमामाहेश्वरे पुरे  ॥ र्क्स्_२०।५ ॥  
भुङ्क्ते स विविधान् भोगांस् तावद् वै शिवसन्निधौ  ।  
तत्र शाण्डिल्यकौण्डिन्यौ माण्डव्यो मुनिमत्तमः  ॥ र्क्स्_२०।६ ॥  
कौशिकश् च महातेजाः कश्यपो भृगुर् एव च  ।  
एते चान्ये ऽपि बहवो जपध्यानपरायणाः  ॥ र्क्स्_२०।७ ॥  
मुनीनां षष्टिसाहस्रं तपस्युग्रे व्यवस्थितम्  ।  
तस्याश्रमपदं रम्यं शाण्डिल्याकल्पगायुजि  ॥ र्क्स्_२०।८ ॥  
शाण्डिल्यपुरम् इत्येव ब्रह्मर्षि विनिषेवितम्  ।  
द्वादशादित्यतीर्थं च नर्मदादक्षिणे तटे  ॥ र्क्स्_२०।९ ॥  
देवदारु तथा तीर्थम् अन्यद् देववनं तथा  ।  
दशलक्षाणि तीर्थानि तत्र तिष्ठन्ति सङ्गमे  ॥ र्क्स्_२०।१० ॥  
द्वादशार्कम् इदं नाम तीर्थं पापप्रणाशनम्  ।  
अन्यानि यानि लिङ्गानि कथितानि तवा ऽनघ  ॥ र्क्स्_२०।११ ॥  
मूषकश्च तथा तीर्थे मार्जारेणैव भक्षितः  ।  
निशायां मूषकः कश्चिदटमान इतस् ततः  ॥ र्क्स्_२०।१२ ॥  
मार्जरेण ततः सो ऽपि भक्षितश् च धृतः पुरा  ।  
ततो मेघागमे काले प्रवाहस् तत्र निर्गतः  ॥ र्क्स्_२०।१३ ॥  
अस्थिप्रवहणं तस्य निमग्नं तत्र सङ्गमे  ।  
तीर्थस्यास्य प्रभावेण यक्षराजो ऽभवत् नृप  ॥ र्क्स्_२०।१४ ॥  
बृहद्वृन्दः समाख्यातो यक्षायुतसमावृतः  ।  
हंसयुक्तविमानेन यक्षलोके महीयते  ॥ र्क्स्_२०।१५ ॥  
अथान्यत् कथयिष्यामि शाण्डिल्यानर्मदाश्रितम्  ।  
नाम्ना चाप्सरसं लिङ्गं मुक्ताश्चाप्सरसो यतः  ॥ र्क्स्_२०।१६ ॥  
ज्ञानरूपमयं देवं सिद्धलिङ्गं प्रकीर्तितम्  ।  
  
युधिष्ठिर उवाच:  
कस्मादप्सरसः शप्ताः कथं याताश् च सङ्गमम्  ॥ र्क्स्_२०।१७ ॥  
कथं च मोक्षणं शापाद् विदितं कुरु साम्प्रतम्  ।  
  
मार्कण्डेय उवाच:  
शृणु राजन् यथा न्यायं कथयामि तवा ऽनघ  ॥ र्क्स्_२०।१८ ॥  
मधूत्सवं शिवस्याग्रे विहायेन्द्रोत्सवं गताः  ।  
उर्वशी च तथा रम्भा अहल्या च तिलोत्तमा  ॥ र्क्स्_२०।१९ ॥  
घृताची मेनका चैव चित्ररेखा च शालिनी  ।  
एताश् चाप्सरसो बह्व्यः सर्वा वै देव निर्मिताः  ॥ र्क्स्_२०।२० ॥  
वसन्ते ता विशन्ति स्म शक्रलोकं सुरैः सह  ।  
मदिरानन्दपानेन मोहिताः कामपीडिताः  ॥ र्क्स्_२०।२१ ॥  
समतीते वसन्ते तु उमामाहेश्वरं पुरम्  ।  
कैलासनिलयं देवं समाराधयितुं गताः  ॥ र्क्स्_२०।२२ ॥  
शापस्य भयभीतास् ता देवेदेवस्य सुव्रताः  ।  
साष्टाङ्गं प्रणिपत्याथ मन्त्रगीतेन तुष्टुवुः  ॥ र्क्स्_२०।२३ ॥  
ताश् चैवाप्सरसो गौरी ज्ञात्वा तत्र पराङ्मुखी  ।  
गौर्याः परमचित्तज्ञाः सर्वाभरणभूषिताः  ॥ र्क्स्_२०।२४ ॥  
अनङ्गकुसुमा चान्या रूपयौवनशालिनी  ।  
धनपाली तथा चान्या व्योमरेखा तथापरा  ॥ र्क्स्_२०।२५ ॥  
चामरग्राहिणी चान्या गान्धर्वी च तथा ऽपरा  ।  
हेमदण्डा प्रतीहारा ऊचुरप्सरसः प्रति  ॥ र्क्स्_२०।२६ ॥  
उमामाहेश्वरं नाम भवत्यो न समागताः  ।  
अपराधो ऽयम् एवाद्य भवतीनां सुदुःसहः  ॥ र्क्स्_२०।२७ ॥  
अनेनैवापराधेन अजा मर्त्ये भविष्यथ  ।  
दिव्यं वर्षशतं साग्रम् एवं भवत दुःखिताः  ॥ र्क्स्_२०।२८ ॥  
  
अप्सरस ऊचुः:  
शापान्तं नो वरारोहे दातुमर्हसि पार्वति  ।  
इति तासां वचः श्रुत्वा देवी वचनम् अब्रवीत्  ॥ र्क्स्_२०।२९ ॥  
शाण्डिल्याकल्पगायोगे नर्मदादक्षिणे तटे  ।  
तत्र स्नात्वा दिवं यान्ति शाण्डिल्येश्वरपूजनात्  ॥ र्क्स्_२०।३० ॥  
गौरीतीर्थं तु तत्रैव ज्ञातुं योग्यं हि कल्पगाम्  ।  
उत्तीर्णा तेन मार्गेण लग्ना स्कन्दस्य पृष्ठतः  ॥ र्क्स्_२०।३१ ॥  
तत्र स्नात्वा शिवं नत्वा कैलासं चा गमिष्यथ  ।  
शापभ्रष्टास् तु तास् सर्वाः क्ष्मां गत्वा अतिदुःखिताः  ॥ र्क्स्_२०।३२ ॥  
शापावसाने सम्प्राप्ते कल्पगातीरमाश्रिताः  ।  
तत्र स्नात्वा तु शाण्डिल्यं पूजयित्वा विधानत  ॥ र्क्स्_२०।३३ ॥  
अजारूपधरास् सर्वास् तस्मिन्नप्सरसः क्षणात्  ।  
दिव्ययानसमारूढास् सर्वालङ्कारभूषिताः  ॥ र्क्स्_२०।३४ ॥  
गौरीतीर्थं तथैवापुर् यथापूर्वं तथैव तु  ।  
अजातीर्थम् इति ख्यातं देवश्चाजेश्वरस् तथा  ॥ र्क्स्_२०।३५ ॥  
सर्वपापहरं चैव लिङ्गमाप्सरसं तथा  ।  
तत्र स्नात्वा व्यतीपाते नारी वा यदि वा नरः  ॥ र्क्स्_२०।३६ ॥  
अवशः स्ववशो वा ऽपि प्राणत्यागं करोति यः  ।  
दशवर्षसहस्राणि राजा विद्याधरे पुरे  ॥ र्क्स्_२०।३७ ॥  
कनकेश्वरमन्यत् तु कनकामोक्षदं शुभम्  ।  
ज्वरेश्वरं तत्र लिङ्गं ज्वरो यत्र न विद्यते  ॥ र्क्स्_२०।३८ ॥  
ज्वरिता ऋषयो यत्र बभूवुर् ज्वरवर्जिताः  ।  
पञ्चब्रह्मेश्वरं नाम लिङ्गं पापविमोचनम्  ॥ र्क्स्_२०।३९ ॥  
असुरो मलकेतुश् च शक्रस्यैव भयेन तु  ।  
पञ्चब्रह्मात्मकैर् मन्त्रैः स्थण्डिलस्थं तु शङ्करम्  ॥ र्क्स्_२०।४० ॥  
नानाविधैः पुष्पधूपैः सम्पूज्य स्वपुरं ययौ  ।  
अपराह्णे ऽथ संस्मार स पापो लिङ्गमैशकम्  ॥ र्क्स्_२०।४१ ॥  
नमस्कृत्वा ऽथ निर्माल्यं यावद् उद्धर्तुम् इच्छति  ।  
तावत् तत् स्थाणुभूतं वै लिङ्गं दृष्ट्वा महासुरः  ॥ र्क्स्_२०।४२ ॥  
विषसादमहाबाहुः किम् एतद् इति विस्मितः  ।  
आकाशवाचाचोक्तं वै विषादं त्यजपुत्रक  ॥ र्क्स्_२०।४३ ॥  
पञ्चब्रह्मेश्वरं नाम लिङ्गम् एतत् महासुर  ।  
आकाशवचनं श्रुत्वा नमस्कृत्य दिवं ययौ  ॥ र्क्स्_२०।४४ ॥  
पञ्चब्रह्मेश्वरं लिङ्गं लिङ्गं पुष्पेश्वरं तथा  ।  
तृतीयं तु तथा विद्धि लिङ्गं वै स्थण्डिलेश्वरम्  ॥ र्क्स्_२०।४५ ॥  
नित्ये नैमित्तिके कार्ये ग्रहणे चन्द्रसूर्ययोः  ।  
श्रद्धया सङ्गमे स्नात्वा लिङ्गत्रितयपूजनात्  ॥ र्क्स्_२०।४६ ॥  
गच्छन्ति पितरः स्वर्गं हविर्दानादिभिर् यथा  ।  
मन्वन्तरशतं यावन् मोदते ब्रह्मणः पुरे  ॥ र्क्स्_२०।४७ ॥  
नर्मदायाप्यभागे तु गोप्यलिङ्गं व्यवस्थितम्  ।  
ब्रह्महत्यादिकं पापं सप्तरात्रेण नश्यति  ॥ र्क्स्_२०।४८ ॥  
त्वष्टा पूषेति विख्यातौ बलिनौ ब्रह्मराक्षसौ  ।  
वज्रेण स्वेन शक्रेण हतौ तौ सिन्धुचारिणौ  ॥ र्क्स्_२०।४९ ॥  
बुद्ध्वा ब्रह्मादिभिर्देवैर् ब्रह्महा त्वेष वासवः  ।  
इन्द्राण्या चैव सन्त्यक्तः सर्वैः सुरगणैस् तथा  ॥ र्क्स्_२०।५० ॥  
ब्रह्महत्या समायुक्तः सम्प्राप्तो वै हिमालयम्  ।  
चन्द्रहीना यथा रात्रिर् अनादित्यं यथा नभः  ॥ र्क्स्_२०।५१ ॥  
इयमाभाति वै तद्वच् छक्रहीना ऽमरावती  ।  
ततो देवगणैः सर्वैः प्रेषितो हव्यवाहनः  ॥ र्क्स्_२०।५२ ॥  
शक्रस्यान्वेषणार्थाय कृशानो गम्यतां त्वया  ।  
जले दृष्ट्वा निवर्त्या ऽथ देवतास् सन्न्यवेदयत्  ॥ र्क्स्_२०।५३ ॥  
ततस् सम्प्रेषितो देवैः सर्वव्यापी प्रभञ्जनः  ।  
स तं प्रवेशयामास प्रोवाच त्रिदशेश्वरम्  ॥ र्क्स्_२०।५४ ॥  
देवानां शासनाद् एव समागच्छं च त्वत्कृते  ।  
तमानीय पुरं दिव्यं ब्रह्मविष्णुपुरस्मराः  ॥ र्क्स्_२०।५५ ॥  
ततो देवगणाः सर्वे शक्रेण सहिता गताः  ।  
ईशानो भगवान् यत्र कैलासे पर्वतोत्तमे  ॥ र्क्स्_२०।५६ ॥  
नमस्कृत्य महादेवं सुरासुरनमस्कृतम्  ।  
प्रविष्टांस् तु यथान्यायं पप्रच्छ भगवान् हरः  ॥ र्क्स्_२०।५७ ॥  
किमागमनकार्यं वः कुतो वो भयमागतम्  ।  
  
देवा ऊचुः:  
एष त्वां प्रति सम्प्रष्टुं देवराजः शतक्रतुः  ॥ र्क्स्_२०।५८ ॥  
मोक्षणं ब्रह्महत्यायाः स्याद् यथा वै तथा कुरु  ।  
  
ईश्वर उवाच:  
वाराणस्यां क्रतुं चेष्ट्वा हयमेधं यथा विधि  ॥ र्क्स्_२०।५९ ॥  
तीर्थयात्राक्रमेणैव ब्रह्महत्या प्रणश्यति  ।  
नमस्कृत्य ततो देवं सुराः काशीपुरं ययुः  ॥ र्क्स्_२०।६० ॥  
यज्ञोपस्करमादाय तत्र चेष्टो मखोत्तमः  ।  
पौष्करं नैमिषारण्यं कुरुक्षेत्रं तथा पुनः  ॥ र्क्स्_२०।६१ ॥  
केदारं भैरवं तीर्थं गङ्गासागरसङ्गमम्  ।  
ओघतीर्थं प्रयागं च प्रभासं शशिभूषणम्  ॥ र्क्स्_२०।६२ ॥  
बभ्रमुः सर्वतीर्थानि पृथिव्यां यानि कानि च  ।  
कृष्णमस्य शरीरार्द्धमर्द्धं गौरं निरीक्ष्य च  ॥ र्क्स्_२०।६३ ॥  
विस्मयं परमं जग्मुः सर्वे देवगणास् तथा  ।  
वाराणसीं पुरीं गत्वा सुरा विज्ञापयन्ति तम्  ॥ र्क्स्_२०।६४ ॥  
अन्तरिक्षे पुरी ख्याता वाराणस्यसमा तथा  ।  
पञ्चक्रोशान्तरे तस्या ब्रह्महत्या न सर्पति  ॥ र्क्स्_२०।६५ ॥  
पुराणे श्रूयते देव देवराज शतक्रतो  ।  
यावत् तिष्ठति गङ्गायां वाराणस्यां समागमे  ॥ र्क्स्_२०।६६ ॥  
न तावद् ब्रह्महत्या तु निर्गमे पुनराविशेत्  ।  
  
काश्युवाच:  
नाहं समर्था हरणे मुक्त्वा काचित् तु कल्पगाम्  ॥ र्क्स्_२०।६७ ॥  
ब्रह्महत्या यथा नश्येद् उपदेशं ददामि ते  ।  
शाण्डिल्या नर्मदायोगे याम्ये भागे तु नार्मदे  ॥ र्क्स्_२०।६८ ॥  
तत्र स्नात्वा महाराज त्रीणि लिङ्गानि चार्चयेत्  ।  
पञ्चब्रह्मेश्वरं देवं पुष्पेश्वरम् अथापरम्  ॥ र्क्स्_२०।६९ ॥  
तृतीयं तु तथा शक्रलिङ्गं चैव स्थण्डिलेश्वरम्  ।  
शिवेन कीर्तितं पूर्वं पार्वत्याः षण्मुखस्य च  ॥ र्क्स्_२०।७० ॥  
काशीपुर्या वचः श्रुत्वा देवदेवः शतक्रतुः  ।  
तं देशं समनुप्राप्य सर्वं स्नानादिकं व्यधात्  ॥ र्क्स्_२०।७१ ॥  
तत् क्षणाद् दिव्यदेहश् च सूर्यसङ्क्रमणं ययौ  ।  
शरीरात् तस्य निर्गत्य ब्रह्महत्या ह वासवम्  ॥ र्क्स्_२०।७२ ॥  
अस्य तीर्थस्य माहात्म्याद् एकहत्या तवैव का  ।  
ब्रह्महत्यासहस्रं हि तमः सूर्योदये यथा  ॥ र्क्स्_२०।७३ ॥  
तीर्थे ऽस्मिन् न विशेद्धत्या योजनानि चतुर्दश  ।  
एतस्मिन्न् अन्तरे शक्रं प्रत्यक्षं प्राह कल्पगा  ॥ र्क्स्_२०।७४ ॥  
शिवम् अस्तु महाराज स्वगृहं याहि साम्प्रतम्  ।  
इति तस्या वचः श्रुत्वा नमस्कृत्य तु नर्मदाम्  ॥ र्क्स्_२०।७५ ॥  
दिव्यं यानं समारूढो मुदा परमया युतः  ।  
अप्सरोगणसङ्कीर्णं सिद्धगन्धर्वसेवितम्  ॥ र्क्स्_२०।७६ ॥  
तत्रारूढः सुरपतिर् यथापूर्वं तथैव च  ।  
धृतदिव्यातपत्रस् तु वीज्यमानो ऽप्सरोगणैः  ॥ र्क्स्_२०।७७ ॥  
स्तूयमानः सुरगणैः प्रविवेशामरावतीम्  ।  
शिवेन कथितं ह्य् एतत् पार्वत्याः षण्मुखस्य च  ॥ र्क्स्_२०।७८ ॥  
मया तु कथितं राजंस् तव ब्रह्मर्षिपूर्वकम्  ॥ र्क्स्_२०।७९ ॥  
  
इति श्रीस्कन्दपुराणे रेवाखण्डे ब्रह्महत्याछेदनो नाम विंशो ऽध्यायः ॥  
  
  
र्क्स् अध्याय २१  
  
युधिष्ठिर उवाच:  
भूयश्चेच्छाम्य् अहं श्रोतुं नर्मदातीर्थकीर्तनम्  ।  
तृप्तिं नैवाधिगच्छामि शृण्वन्नपि महामुने  ॥ र्क्स्_२१।१ ॥  
इदानीं श्रोतुम् इच्छामि रेवाकुब्जासमागमम्  ।  
आख्यानसहितं ब्रह्मन् कथयस्व प्रसादतः  ॥ र्क्स्_२१।२ ॥  
कुब्जिका कर्मणा केन त्रिषु लोकेषु विश्रुता  ।  
एतन्नस्त्वं परं ब्रह्मन् संशयं छेत्तुमर्हसि  ॥ र्क्स्_२१।३ ॥  
  
मार्कण्डेय उवाच:  
शृणु राजन् कथां दिव्यां सर्वपापप्रणाशिनीम्  ।  
कथितामीश्वरेणैव पार्वत्याः षण्मुखस्य मे  ॥ र्क्स्_२१।४ ॥  
ऋषीणां ब्रह्ममुख्यानां गणानां चानुचारिणाम्  ।  
नानाऋक्षाणि सूर्यस्य जगदुद्योतकारिणः  ॥ र्क्स्_२१।५ ॥  
शशिसूर्योपगमने तारा भान्ति नभस्तले  ।  
नान्या पयस्विनी शक्ता संसारार्णवतारणे  ॥ र्क्स्_२१।६ ॥  
पितृदेवमनुष्याणां मुक्त्वा चैव तु कल्पगाम्  ।  
तत्र स्नाता दिवं यान्ति ये मृता न पुनर्भवाः  ॥ र्क्स्_२१।७ ॥  
चान्द्रायणसहस्रं च ब्रह्मकूर्चायुतं तथा  ।  
नर्मदातोयपानेन तुल्यं भवति वा न वा  ॥ र्क्स्_२१।८ ॥  
तिलोदकप्रदानेन पितॄणां प्रीतिरक्षया  ।  
गायन्ति पितरो गाथा तथैव च पितामहाः  ॥ र्क्स्_२१।९ ॥  
मातामहाद्याः सततं सर्व एव परस्परम्  ।  
अपि स्यात् स्वकुले ऽस्माकं पुत्रः परमधार्मिकः  ॥ र्क्स्_२१।१० ॥  
हविस् तिलयुतं दद्याद् यो रेवासलिलार्चितम्  ।  
वर्षलक्षं तथा तेन तृप्ता यामः परां गतिम्  ॥ र्क्स्_२१।११ ॥  
यज्ञक्रिया कृता तेन समग्रा भूरिदक्षिणा  ।  
एतत् ते कथितं राजं शिवेनोक्त यथा पुरा  ॥ र्क्स्_२१।१२ ॥  
स्वारोचिषे ऽन्तरे प्राप्ते आदिकल्पे कृते युगे  ।  
मा गयां गच्छ कौन्तेय मा गङ्गां मा सरस्वतीम्  ॥ र्क्स्_२१।१३ ॥  
तत्र गच्छ नृपश्रेष्ठ यत्र कुब्जा सनर्मदा  ।  
वाराणसीं प्रयागं च गङ्गासागरसङ्गमम्  ॥ र्क्स्_२१।१४ ॥  
केदारं कनखलं च प्रभासं शशिभूषणम्  ।  
हरिश्चन्द्रपुरं चान्द्रं श्रीशैलं त्रिपुरान्तकम्  ॥ र्क्स्_२१।१५ ॥  
माहेन्द्र मलयं चैव गोकर्णं च महाबलम्  ।  
कालञ्जरं नीलकण्ठं त्र्यम्बकं धूतकिल्बिषम्  ॥ र्क्स्_२१।१६ ॥  
रुद्रकोटिं हिमस्थानं भैरवं च महापथम्  ।  
तीर्थान्य् एतानि चान्यानि कलां नार्हन्ति षोडशीम्  ॥ र्क्स्_२१।१७ ॥  
नानातीर्थसहस्राणि पुराणे कीर्तितानि च  ।  
ब्रह्मविष्णुशिवोक्तं हि तत्प्रमाणं हि सिद्धये  ॥ र्क्स्_२१।१८ ॥  
सोमे प्रसिद्धा ऽमावास्या रेवाकुब्जासमागमे  ।  
एरण्ड्यां चण्डवेगायां रेवया सह सङ्गमे  ॥ र्क्स्_२१।१९ ॥  
राजन् दर्शे यदा सोमः संविशेद् रविमण्डले  ।  
व्यतीपाते च सङ्क्रान्तौ वैधृतौ विषुवे तथा  ॥ र्क्स्_२१।२० ॥  
दक्षोत्तरायणे चैव षडशीतिमुखे तथा  ।  
दर्शे स्याद् विंशतिगुणं व्यतीपाते समां शतः  ॥ र्क्स्_२१।२१ ॥  
सङ्क्रमे वैधृतौ राजं छतार्धं परिकीर्तितम्  ।  
अमासोमसमायोगे राहुसोमसमागमे  ॥ र्क्स्_२१।२२ ॥  
कुरुक्षेत्राच् छतगुणं पुण्यम् आह शिवः स्वयम्  ।  
बिल्वाम्रकं सिद्धलिङ्गं ब्रह्महत्याव्यपोहनम्  ॥ र्क्स्_२१।२३ ॥  
दर्शनात् स्पर्शनात् तस्य शिवलोके महीयते  ।  
कुब्जेश्वरं तथैवान्यत् न तत् पश्यन्ति मानवाः  ॥ र्क्स्_२१।२४ ॥  
नर्मदाकुब्जिकामध्ये नागकन्याभिर् अर्च्यते  ।  
स्वारोचिषे ऽन्तरे प्राप्ते आदिकल्पे कृते युगे  ॥ र्क्स्_२१।२५ ॥  
कालाग्निरुद्रसङ्काशं भित्त्वा पातालसङ्गमम्  ।  
सूर्यकोटिसमप्रख्यं प्रदीप्तज्वलनप्रभम्  ॥ र्क्स्_२१।२६ ॥  
उत्थितं कल्पगामध्ये देवा ऽवाहनकाम्यया  ।  
ॐकारस्य यवैकेन हीनं लिङ्गं नृपोत्तम  ॥ र्क्स्_२१।२७ ॥  
पृथिव्यां यानि तीर्थानि लोके ऽस्मिन् सचराचरे  ।  
हीनान् यस्माद् यवार्द्धेन सत्यम् एतच् छिवोदितम्  ॥ र्क्स्_२१।२८ ॥  
तत्र यस् त्यजति प्राणानमासोमसमागमे  ।  
दिव्ययानसमारूढः स्तूयमानो ऽप्सरोगणैः  ॥ र्क्स्_२१।२९ ॥  
धृतदिव्यातपत्रस् तु सर्वालङ्कारभूषितः  ।  
त्रिंशच्छतसहस्राणि वसेच् छिवपुरे शुभे  ॥ र्क्स्_२१।३० ॥  
त्यजेद्धि तत्र यः प्राणान् न वशः स्ववशो ऽपि वा  ।  
दशवर्षसहस्राणि राजा विद्याधरे पुरे  ॥ र्क्स्_२१।३१ ॥  
रन्तिदेवश् चक्रवर्ती शक्रतुल्यो महीपतिः  ।  
अयोध्याधिपतिः श्रीमान् सर्वधर्मभृतां वरः  ॥ र्क्स्_२१।३२ ॥  
कण्वाश्रमपदे रम्ये सुरासुरनिषेविते  ।  
आख्यानसहितं राजं छृणु वेद यथाक्रमम्  ॥ र्क्स्_२१।३३ ॥  
तीर्थसङ्ख्याप्रमाणं च इतिहासं पुरातनम्  ।  
हरन्ति के च कार्त्तिक्यां कैलासे पर्वतोत्तमे  ॥ र्क्स्_२१।३४ ॥  
ब्रह्मादयो गतास् तत्र विष्णुशक्रपुरोगमाः  ।  
उमया सहितो रुद्रो गणकोटिसमन्वितः  ॥ र्क्स्_२१।३५ ॥  
नन्दिस्कन्दमहाकालसुरासुरनिषेवितः  ।  
सरितः सागराः शैलास् तीर्थानां कोटयस् तथा  ॥ र्क्स्_२१।३६ ॥  
तेषां मध्ये समुत्थाय स्कन्दो वचनम् अब्रवीत्  ।  
कस्यैतानि विमानानि दीव्यन्ते दिवि शङ्कर  ॥ र्क्स्_२१।३७ ॥  
साप्तभौमा गृहा रम्या हेमप्राकारतोरणाः  ।  
गीतनृत्यनिनादेन कामिनीनां मनोहराः  ॥ र्क्स्_२१।३८ ॥  
  
ईश्वर उवाच:  
शृणु स्कन्द महाभाग कथ्यमानं यथोदितम्  ।  
तीर्थदानप्रभावेण तीर्थज्येष्ठक्रमेण तु  ॥ र्क्स्_२१।३९ ॥  
ये मृता नर्मदातीरे पर्वते ऽमरकण्टके  ।  
माहेश्वरादितीर्थेषु भृगुकच्छावसानतः  ॥ र्क्स्_२१।४० ॥  
इमानि यानि तीर्थानि लिङ्गमूर्तिधराणि च  ।  
सरितश्चापि गङ्गाद्यास् तासु दानप्रभावतः  ॥ र्क्स्_२१।४१ ॥  
एतत् ते कथितं स्कन्द हर्म्यास् सन्ति समुद्धृताः  ।  
  
मार्कण्डेय उवाच:  
एवं पुरा महाराज कैलासे पर्वतोत्तमे  ॥ र्क्स्_२१।४२ ॥  
ब्रह्मा पप्रच्छ तीर्थानां शङ्करं विधिपूर्वकम्  ।  
देवखातानि सर्वाणि सरितः सागरास् तथा  ॥ र्क्स्_२१।४३ ॥  
नद्यः सर्वाश् च भूपृष्ठे गङ्गाद्या गिरिसम्भवाः  ।  
उत्तमाः कतिचिद् देव कथयस्व प्रसादतः  ॥ र्क्स्_२१।४४ ॥  
  
हर उवाच:  
कथयामि परं तीर्थं पवित्रं पापनाशनम्  ।  
कौतुकेन त्वया पृष्टा नदीनामुत्तमा नदी  ॥ र्क्स्_२१।४५ ॥  
सर्वासां सरितां मध्य उत्तमा सप्तकल्पगा  ।  
सर्वेषां जननी चेह नदी त्रैलोक्यसुन्दरी  ॥ र्क्स्_२१।४६ ॥  
  
ब्रह्मोवाच:  
सुरसिन्धुं परित्यज्य नर्मदा वर्ण्यते कथम्  ।  
विरुद्धं सर्वलोकानां देवानां च विशेषतः  ॥ र्क्स्_२१।४७ ॥  
ब्रह्मणस् तु वचः श्रुत्वा अगस्त्यो वाक्यम् अब्रवीत्  ।  
मध्ये पदे नियुक्तश् च वक्तुम् एव न युज्यते  ॥ र्क्स्_२१।४८ ॥  
धर्माः सर्वे वेदमूला ब्राह्मणा वेदसम्भवाः  ।  
वेदहीना न सिध्यन्ति यज्ञदानविधिक्रियाः  ॥ र्क्स्_२१।४९ ॥  
स्वयम्भूर् भगवां छम्भुः शम्भुश् च भगवान् हरिः  ।  
वेदाश् च भगवां छम्भुः कल्पगा शम्भुसम्भवा  ॥ र्क्स्_२१।५० ॥  
अव्यक्ताव्यक्तरूपेण जगतः कारणेच्छया  ।  
संहारसृष्टिरूपेण प्रलयोत्पत्तिकारिणी  ॥ र्क्स्_२१।५१ ॥  
भगीरथनेमिनीता हरिणा ऽत्रावतारिता  ।  
गङ्गा सा जह्नुना पीता मुनिना चुलुकेन च  ॥ र्क्स्_२१।५२ ॥  
क्रुद्धः पीत्वा मुनिस्तां तु स्थितो ध्यानपरायणः  ।  
दिव्यं वर्षसहस्रं तु सा तु तस्योदरे स्थिता  ॥ र्क्स्_२१।५३ ॥  
विस्मयो देवतानां हि समापेदे कुतूहलम्  ।  
ब्रह्माद्या देवताः सर्वा गत्वा तस्याश्रमं प्रति  ॥ र्क्स्_२१।५४ ॥  
शापशङ्काकुलात्मानो मुनिं विज्ञापयन्ति ते  ।  
महानदीं मुने मुञ्च पवित्रां पापनाशिनीम्  ॥ र्क्स्_२१।५५ ॥  
मर्त्ये वहतु सा नित्यं लोकसन्तापहारिणी  ।  
देवता ऋषिप्रोक्तेन मुक्ता तेन महानदी  ॥ र्क्स्_२१।५६ ॥  
मुक्ता तु जह्नुना तत्र तेन सा जाह्नवी स्मृता  ।  
सा तु किं वर्ण्यते ब्रह्मन् पीताया जह्नुना पुरा  ॥ र्क्स्_२१।५७ ॥  
मया चुलुकमात्रेण शोषिताः सप्तसागराः  ।  
हरिश् च भगवान् शम्भुश् शम्भुश् च भगवान् इति  ॥ र्क्स्_२१।५८ ॥  
विन्ध्यः सप्तशैलराजो नर्मदायाः प्रभावतः  ।  
तेनोद्धता देवमार्गा वर्तमानानि वारिताः  ॥ र्क्स्_२१।५९ ॥  
यज्ञपर्वतपर्यङ्कावुभौ विन्ध्यस्तौ पुरा  ।  
मया निवारितौ बुद्ध्या देवमार्ग प्रवृत्तये  ॥ र्क्स्_२१।६० ॥  
एवं विगर्हितो ब्रह्मा संवादेन परस्परम्  ।  
ततस् तुष्टाः सुराः सर्वे ह्य् अगस्त्यं प्रति भारत  ॥ र्क्स्_२१।६१ ॥  
देवदुन्दुभयो नेदुः पुष्पवृष्टिः पपात च  ।  
इति ते कथितो राजन्न् इतिहासः पुरातनः  ॥ र्क्स्_२१।६२ ॥  
  
इति श्रीस्कन्दपुराणे रेवाखण्डे कुब्जामाहात्म्य एकविंशो ऽध्यायः ॥  
  
  
र्क्स् अध्याय २२  
  
युधिष्ठिर उवाच:  
कथं निवर्तितो यज्ञो रन्तिदेवस्य धीमतः  ।  
कण्वाश्रमपदे रम्ये रेवाकुब्जासमागमे  ॥ र्क्स्_२२।१ ॥  
निखिलं श्रोतुमिच्छामि कथयस्व शिवोदितम्  ।  
  
मार्कण्डेय उवाच:  
शृण्वन्तु मुनयः सर्वे श्रोतुकामास् समागमम्  ॥ र्क्स्_२२।२ ॥  
मया ख्यातम् इदं पुण्यम् इतिहासं पुरातनम्  ।  
शण्डामर्को ऽथ राजर्षिर् मानसो ब्रह्मणः सुतः  ॥ र्क्स्_२२।३ ॥  
सूर्यतेजः समप्रख्यस् तेजसा प्रज्वलन्न् इव  ।  
ब्रह्मिष्ठः सत्यवादी च वेदवेदाङ्गपारगः  ॥ र्क्स्_२२।४ ॥  
ब्रह्मचारी जितक्रोधः सर्वभूतहिते रतः  ।  
षडशीतिसहस्राणि मुनीनां दीप्ततेजसाम्  ॥ र्क्स्_२२।५ ॥  
तपस्तत्रैव तप्यन्ते मोक्षोपायविचिन्तकाः  ।  
कन्दमूलफलाहारा जलाहारास् तथा परे  ॥ र्क्स्_२२।६ ॥  
मासोपवासिनश् चान्ये तथा पक्षोपवासिनः  ।  
चरन्ति के सान्तपनं प्राजापत्यं तथैव च  ॥ र्क्स्_२२।७ ॥  
चान्द्रायणपराश् चान्ये ब्रह्मकूर्चास् तथापरे  ।  
शण्डामर्काश्रिताः सर्वे सर्वेषां गुरुर् एव च  ॥ र्क्स्_२२।८ ॥  
वेदध्वनितनिर्घोषैर् दिवं भूमिं व्यनादयन्  ।  
निर्धूमो ज्वलनस् तत्र हूयमानो हुताशनः  ॥ र्क्स्_२२।९ ॥  
कामक्रोधविनिर्मुक्तैर् ब्रह्मचारिजितेन्द्रियैः  ।  
शण्डामर्काश्रमं दिव्यं युक्तं ब्रह्मसमद्विजैः  ॥ र्क्स्_२२।१० ॥  
तथाकामफलैर् वृक्षैः पुष्पितैस् त्वतिशोभितम्  ।  
सर्वाश्रमगुरुश् चासीद् रन्तिदेवो महीपतिः  ॥ र्क्स्_२२।११ ॥  
शासिता धरणी तेन सशैलवनकानना  ।  
न नराः शोकमात्सर्यरोगदारिद्र्यदुःखिताः  ॥ र्क्स्_२२।१२ ॥  
चिरायुषः प्रजाः सर्वा धनधान्यसमाकुलाः  ।  
स्वयं कामदुघा गावः पृथिवी सस्यशालिनी  ॥ र्क्स्_२२।१३ ॥  
कौशेयं पट्टसूत्रं च सर्वेषां विमलं चितम्  ।  
पर्जन्यः कामवर्षी च काले काले ऋतावृतौ  ॥ र्क्स्_२२।१४ ॥  
नाना पुराणि रम्याणि हेमरत्नान्वितानि च  ।  
नाना चामरमाला च हेमरत्नावगण्ठिता  ॥ र्क्स्_२२।१५ ॥  
किङ्किणीजालसञ्छन्ना मणिमालाविलम्बिता  ।  
बुद्बुदैर् अर्धचन्द्रैश् च पारिजातकदम्बकैः  ॥ र्क्स्_२२।१६ ॥  
गोपुरैश् च महादिव्यैर् नानानकनिनादिता  ।  
नाट्यहर्म्यैश् च सङ्गीतैर् विचित्रकुसुमावृतैः  ॥ र्क्स्_२२।१७ ॥  
भूमिर् हेममयी चैव चार्चिता यत्र सञ्चितैः  ।  
प्रासादश् च महारत्नैर् देवदेवस्य शूलिनः  ॥ र्क्स्_२२।१८ ॥  
मेरुमन्दरकैलासे यादृशश् च विराजते  ।  
नानारत्नशिलाभिश् च अनेकशिखरोत्करैः  ॥ र्क्स्_२२।१९ ॥  
चन्द्रशालागवाक्षैश् च रत्नमालाविभूषितैः  ।  
शतार्धसाप्तभौमैश् च तथैवायुतभूमिकैः  ॥ र्क्स्_२२।२० ॥  
चन्द्राननपताकाभिर् यज्ञैश् चापि विराजिता  ।  
एवं विधा नृपश्रेष्ठ सर्वशोभा समन्विता  ॥ र्क्स्_२२।२१ ॥  
रन्तिदेवस्य राजर्षेर् अयोध्यानगरी शुभा  ।  
इत्थं शशास धरणीं यथा शक्रस्त्रिविष्टपम्  ॥ र्क्स्_२२।२२ ॥  
नृपो यागसहस्रैश् च भूमिपृष्ठं ददाह सः  ।  
पुरोधसं वशिष्ठं च पप्रच्छ मुनिसत्तमम्  ॥ र्क्स्_२२।२३ ॥  
कस्मिंस् तीर्थे तु निर्विघ्ना यज्ञसिद्धिर् महामुने  ।  
इति तस्य वचः श्रुत्वा राजर्षेर् मुनिसत्तमः  ॥ र्क्स्_२२।२४ ॥  
उवाच रन्तिदेवं च वशिष्ठो ब्रह्मवित्तमः  ।  
दुर्वासाः कश्यपो गर्गो नारदः पर्वतः क्रतुः  ॥ र्क्स्_२२।२५ ॥  
अग्निश् च शौनकश् चैव बृहस्पतिर् अथाङ्गिराः  ।  
भृगुर् अत्रिस् तथा वत्स्यः पुलस्त्यः पुलहस्तथा  ॥ र्क्स्_२२।२६ ॥  
काश्यपो गालवश् चैव ऋष्यशृङ्गो विभाण्डकः  ।  
अहं च मुनयश् चैते मुनयो ब्रह्मवर्चसः  ॥ र्क्स्_२२।२७ ॥  
सर्वेषां मतमेवं वै मम चैव नराधिप  ।  
अन्यतीर्थात् परं तीर्थं पुराणे परिकीर्तितम्  ॥ र्क्स्_२२।२८ ॥  
कोटिकोटिगुणं पुण्यं कल्पगा यत्र वर्तते  ।  
एवम् एवेति तं ब्रूयात् सत्यम् एतत् त्वयोदितम्  ॥ र्क्स्_२२।२९ ॥  
ततश्चाज्ञापयाम् आस भृत्यामात्यपुरोधसः  ।  
यज्ञोपस्करसम्भारः शीघ्रम् एव विधीयताम्  ॥ र्क्स्_२२।३० ॥  
आदिदेश ततो दूतान् नानादेशेषु सत्वरान्  ।  
घोषणा क्रियतां राष्ट्रे समागच्छन्तु भूमिपाः  ॥ र्क्स्_२२।३१ ॥  
आगतास् ते ततः सर्वे रन्तिदेवस्य शासनात्  ।  
यथा विभवशोभाढ्याः शक्रतुल्या महीभृतः  ॥ र्क्स्_२२।३२ ॥  
गावश् च दशलक्षाणि सवत्साश् च पयस्विनीः  ।  
हेमभारैर्भूषिताश् च कामधेनुपयस्विनीः  ॥ र्क्स्_२२।३३ ॥  
लक्षमेकं हयानां तु अयुतं दन्तिनां तथा  ।  
मणिमाणिक्यरत्नानां तत्र सङ्ख्या न विद्यते  ॥ र्क्स्_२२।३४ ॥  
अनेकानि सहस्राणि करभानां च भारत  ।  
दिव्ययानं समारुह्य सान्तःपुरपरिच्छदः  ॥ र्क्स्_२२।३५ ॥  
नानातूर्यैर् गीतवाद्यैर् मेकलातीरम् आगतः  ।  
तत्र मण्डपकुण्डानि यज्ञयूपा हिरण्मयाः  ॥ र्क्स्_२२।३६ ॥  
नानाभक्षाणि भोज्यानि पक्वानि विविधानि च  ।  
नानाभरणरत्नैश् च ब्राह्मणाः समलङ्कृताः  ॥ र्क्स्_२२।३७ ॥  
यज्ञदीक्षां च जग्राह पत्न्या सह नराधिपः  ।  
ततः प्रवर्तितो यज्ञो रेवातीरे सुशोभने  ॥ र्क्स्_२२।३८ ॥  
तत्र ज्वलति निर्धूमः प्रत्यक्षो हव्यवाहनः  ।  
ब्रह्मशक्रादयो देवा लोकपाला मरुद्गणाः  ॥ र्क्स्_२२।३९ ॥  
विश्वेदेवाश् च साध्याश् च वसवश्चन्द्रभास्करौ  ।  
सरितः सागराः शैलाः सर्वतीर्थानि चापगा  ॥ र्क्स्_२२।४० ॥  
मातरः सिद्धगन्धर्वाः सयक्षोरगराक्षसाः  ।  
उमया सहितो रुद्रो विष्णुश् चैव सुरेश्वरः  ॥ र्क्स्_२२।४१ ॥  
सर्वेषा यज्ञभागांश् च पृथक् पृथग् अकल्पयत्  ।  
एतस्मिन्न् अन्तरे राजन् वेदध्वनि निवेदितम्  ॥ र्क्स्_२२।४२ ॥  
विस्मिता ह्यभवन् सर्वे श्रुत्वा स्मृतिभयानकम्  ।  
दानवा बलवन्तो ऽद्य ते क्रौञ्चपुरवासिनः  ॥ र्क्स्_२२।४३ ॥  
महाबाहुः सुबाहुश् च दैत्यकोटिसमावृताः  ।  
आगता नर्मदा तीरे सभृत्यबलवाहनाः  ॥ र्क्स्_२२।४४ ॥  
दक्षिणां दिशमाश्रित्य यज्ञविघ्नं विचक्रिरे  ।  
ब्रह्माद्या मुनयः सर्वे भयत्रस्ताश् च कम्पिरे  ॥ र्क्स्_२२।४५ ॥  
उवाच वचनं ब्रह्मा देवतुल्यं पुरोधसम्  ।  
मया विधिर् विस्मृतश् च मन्त्रादीनां महाभयात्  ॥ र्क्स्_२२।४६ ॥  
उवाच रन्तिदेवं च यज्ञध्वंसं निवारय  ।  
ब्रह्मिष्ठस् तद् वचः श्रुत्वा रन्तिदेवो महीपतिः  ॥ र्क्स्_२२।४७ ॥  
यदि मे विद्यते सत्यं शिवभक्तिपरा मतिः  ।  
दैत्यराक्षसदुष्टाश् च ये चान्ये विघ्नकारकाः  ॥ र्क्स्_२२।४८ ॥  
सर्वे ते विलयं यान्ति तमः सूर्योदये यथा  ।  
पश्यन्तु मम सामर्थ्यं देवा विगतकल्मषाः  ॥ र्क्स्_२२।४९ ॥  
एवमुक्त्वा ततो राजन् कुशाग्रेण तु नार्मदः  ।  
प्रवाहो दुष्टरक्षार्थं दक्षिणस्यां प्रकल्पितः  ॥ र्क्स्_२२।५० ॥  
विष्णुश् चैव स्मृतस् तत्र शङ्खचक्रगदाधरः  ।  
उत्तरे देवयानस्य प्रवाहः परिकल्पितः  ॥ र्क्स्_२२।५१ ॥  
एवं कृत्वा तु घोरेण देवमन्त्रेण सुव्रतः  ।  
जुहावाहवनीये तु कुण्डे बिल्वाम्रवेतसम्  ॥ र्क्स्_२२।५२ ॥  
तस्मात् समुत्थितं लिङ्गं ज्वलत् कालानलप्रभम्  ।  
नान्तो नादिर् न मध्यं च तस्य लिङ्गस्य भारत  ॥ र्क्स्_२२।५३ ॥  
ततः सुरासुराः सर्वे चक्रुः स्तोत्रम् इदं पुरः  ।  
ॐ नमो भुवनेशाय आदिदेव नमो ऽस्तु ते  ॥ र्क्स्_२२।५४ ॥  
चराचरख्यापकाय सृष्टिसंहारकारिणे  ।  
स्तोत्रं श्रुत्वा महादेवः शान्तरूपो जगत् पतिः  ॥ र्क्स्_२२।५५ ॥  
बभूव परमप्रीतश् चराचरगुरुस् तदा  ।  
तद् दृष्ट्वा तादृशं कर्म रन्तिदेवस्य धीमतः  ॥ र्क्स्_२२।५६ ॥  
आगत्य दानवाधीशो रन्तिदेवमपूजयत्  ।  
आदेशो दीयतां मह्यं किं करोमीति चाब्रवीत्  ॥ र्क्स्_२२।५७ ॥  
उवाच वचनं राजा प्रहसन्न् इव भारत  ।  
आतिथ्यकाले सम्प्राप्ते यज्ञभागं वदामि ते  ॥ र्क्स्_२२।५८ ॥  
देवानां यज्ञभाङ्गं च दानवानां च सर्वशः  ।  
परिकल्प्य यथान्यायं मुदा परमया युतः  ॥ र्क्स्_२२।५९ ॥  
स्वं स्वं यानं समारुह्य दानवास् ते च सर्वशः  ।  
लिङ्गं बिल्वाम्रकं नाम जुष्टं दैवैर् जगत् पतेः  ॥ र्क्स्_२२।६० ॥  
नमस्कृत्य महादेवं रन्तिदेवं प्रतुष्टुवुः  ।  
ततः प्रमुदिता देवा रन्तिदेवम् अपूजयन्  ॥ र्क्स्_२२।६१ ॥  
उमया सह देवेशं गणकोटिसमन्वितम्  ।  
ब्रह्मा विष्णुश् च देवाश् च वरं दत्त्वा दिवं ययुः  ॥ र्क्स्_२२।६२ ॥  
गतेषु तेषु देवेषु रन्तिदेवः पुरं ययौ  ।  
कदाचिद् वृत्रहा तत्र ब्रह्महत्यासमावृतः  ॥ र्क्स्_२२।६३ ॥  
रेवाकुब्जासमायोगे सर्वं स्नानादिकं व्यधात्  ।  
तत्क्षणाद् दिव्यदेहस् तु सूर्यसङ्काशतेजसः  ॥ र्क्स्_२२।६४ ॥  
शरीरात् तस्य निर्गत्य ब्रह्महत्याह वासवम्  ।  
अस्य तीर्थस्य माहात्म्याद् एकहत्या तवैव का  ॥ र्क्स्_२२।६५ ॥  
ब्रह्महत्यासहस्रं हि तमः सूर्योदये यथा  ।  
तीर्थे ऽस्मिन् विनशेद् यावद् योजनानि चतुर्दश  ॥ र्क्स्_२२।६६ ॥  
एतस्मिन्न् अन्तरे शक्रं प्रत्यक्षं प्राह कल्पगा  ।  
शान्तिस् ते ऽस्तु महाभाग यथेष्टं गच्छ साम्प्रतम्  ॥ र्क्स्_२२।६७ ॥  
इति तस्या वचः श्रुत्वा तां नमस्कृत्य कल्पगाम्  ।  
दिव्ययानं समारुह्य मुदा परमया युतः  ॥ र्क्स्_२२।६८ ॥  
अप्सरोगणसंयुक्तं दिव्यगन्धर्वनादितम्  ।  
तत्रारूढः सुरपतिर् यथा पूर्वं तथैव सः  ॥ र्क्स्_२२।६९ ॥  
धृतदिव्यातपत्रस् तु वीज्यमानो ऽप्सरोगणैः  ।  
स्तूयमानः सुरगणैः प्रविवेशामरावतीम्  ॥ र्क्स्_२२।७० ॥  
शिवेन कथितं पूर्वं पार्वत्याः षण्मुखस्य च  ।  
मया च कथितं राजंस् तव ब्रह्मर्षिपूर्वकम्  ॥ र्क्स्_२२।७१ ॥  
  
इति श्रीस्कन्दपुराणे रेवाखण्डे बिल्वाम्रकोत्पत्तिवर्णनो नाम द्वाविंशो ऽध्यायः ॥  
  
  
र्क्स् अध्याय २३  
  
मार्कण्डेय उवाच:  
हरिकेश इति ख्यातः शालग्रामे द्विजोत्तमः  ।  
शिलोञ्छवृत्तिर्धर्मात्मा सत्यव्रतपरायणः  ॥ र्क्स्_२३।१ ॥  
ब्राह्मणी सुव्रता तस्य धर्मपत्नी यशस्विनी  ।  
पतिव्रता महाभागा पतिशुश्रूषणे रता  ॥ र्क्स्_२३।२ ॥  
काले ऋतुमती सा तु ऋतुगामी च स द्विजः  ।  
तस्य पुत्रशतं जज्ञे कपिलापुरम् आश्रितम्  ॥ र्क्स्_२३।३ ॥  
शिलोञ्छवृत्तियोगेन प्रस्थमेकमुपार्जयत्  ।  
क्षुत्क्षामाः ते च शिशवो रुदन्ति करुणं ततः  ॥ र्क्स्_२३।४ ॥  
शिशून् बुभुक्षितान् दृष्ट्वा माता शोकार्तिविह्वला  ।  
गर्हयन्ती सुदुःखार्ता ब्राह्मणी पतिम् अब्रवीत्  ॥ र्क्स्_२३।५ ॥  
वृद्धौ च मातापितरौ साध्वी भार्या सुतः शिशुः  ।  
भरणीयाः प्रयत्नेन एष धर्मः सनातनः  ॥ र्क्स्_२३।६ ॥  
भरणं पोष्यवर्गस्य पुत्राणां च विशेषतः  ।  
एतच् छ्रुत्वा तु वचनं ब्राह्मण्याः शोकविह्वलः  ॥ र्क्स्_२३।७ ॥  
हरिकेशो ऽब्रवीद् वाक्यं ब्राह्मणीं प्रति भारत  ।  
न मया सञ्चितं धान्यं न वित्तं गृहमेधिना  ॥ र्क्स्_२३।८ ॥  
ग्रामे ग्रामे भिक्षयित्वा सविभागं पृथक् पृथक्  ।  
ददामि परमं धान्यं नान्यां वृत्तिं तु कारये  ॥ र्क्स्_२३।९ ॥  
  
ब्राह्मण्य् उवाच:  
बालहत्यासमं पापं बाले वृद्धे क्षुधार्दिते  ।  
तस्मात् प्रतिग्रहं कृत्वा भर्तव्या मम पुत्रकाः  ॥ र्क्स्_२३।१० ॥  
पुत्रेण लोकं जयति पुत्रेण सुखमेधते  ।  
पुत्रेण स्वर्गम् आप्नोति पितॄणां परमा गतिः  ॥ र्क्स्_२३।११ ॥  
अम्बरीषस्य नृपतेर् अयोध्याधिपतेः किल  ।  
वर्तमाने महायज्ञे कुरुक्षेत्रे द्विजोत्तमाः  ॥ र्क्स्_२३।१२ ॥  
गताश् च ब्राह्मणास् तत्र प्रतिग्रहजिघृक्षया  ।  
गाः काञ्चनं धनं प्राप्य शालग्रामनिवासिनः  ॥ र्क्स्_२३।१३ ॥  
नानाभरणशोभाढ्या आगताः समलङ्कृताः  ।  
याहि यत्र द्विजाः सर्वे शालग्रामनिवासिनः  ॥ र्क्स्_२३।१४ ॥  
सुतार्थं हरिकेशो ऽथ रक्षिते कुरुजाङ्गले  ।  
अम्बरीषस्य नृपतेर् वर्तमाने महामखे  ॥ र्क्स्_२३।१५ ॥  
गृहीत्वा ब्राह्मणीं पुत्रान् कुरुक्षेत्रं जगाम ह  ।  
प्रविष्टश्चाध्वरे तस्मिन् यत्र ते सन्ति ऋत्विजः  ॥ र्क्स्_२३।१६ ॥  
ब्रह्मघोषस्वरेणैव स दृष्ट्वा दिवि देवताः  ।  
यमो ऽङ्गिरामुनिर् विष्णुर्वशिष्ठो दक्ष एव च  ॥ र्क्स्_२३।१७ ॥  
बृहद्विष्णुः प्रसन्नात्मा शातातपपराशरौ  ।  
आपस्तम्बोशनोव्यासाः कात्यायनबृहस्पती  ॥ र्क्स्_२३।१८ ॥  
हारीतः शङ्खलिखितौ याज्ञवल्क्यो ऽथ गौतमः  ।  
दुर्वासाः काश्यपो गर्गो भारद्वाजो ऽत्रिरेव च  ॥ र्क्स्_२३।१९ ॥  
नारदः पर्वतश् चैव पुलस्त्यः पुलहः क्रतुः  ।  
विभाण्डको भृगुश् चैव शाकटो बादरायणः  ॥ र्क्स्_२३।२० ॥  
बालखिल्या ब्रह्मपुत्रा ब्रह्मतेजो वपुर्धराः  ।  
अष्टाशीतिसहस्राणि ब्रह्मदण्डं समारुहन्  ॥ र्क्स्_२३।२१ ॥  
अम्बरीषो महाराज दृष्ट्वा ब्राह्मणपुङ्गवम्  ।  
ब्रह्मर्षींस् तान् नमस्कृत्य अर्घपाद्यैर् अपूजयत्  ॥ र्क्स्_२३।२२ ॥  
किमर्थमागतो विप्रसभार्यः सहपुत्रकैः  ।  
अनुग्रहम् इमं मन्ये यन्मां वदसि सुव्रत  ॥ र्क्स्_२३।२३ ॥  
आतिथ्यकाले सम्प्राप्तो याचयस्व यथोचितम्  ।  
  
ब्राह्मण उवाच:  
वित्तं वर्षशतं यावदेकैकाय सुताय मे  ॥ र्क्स्_२३।२४ ॥  
त्वं देहि जीवनायाश होमधेनुं तथोत्तमाम्  ।  
अयुतं तु गवां भूप हेमभारपरिष्कृतम्  ॥ र्क्स्_२३।२५ ॥  
कोटिमेकां हिरण्यस्य वस्त्रभूषणमुत्तमम्  ।  
इति तस्य वचः श्रुत्वा द्विजस्य पृथिवीपतिः  ॥ र्क्स्_२३।२६ ॥  
श्रद्धया परया युक्तः सर्वं दत्त्वा यथोदितम्  ।  
शालग्रामपदं यानैः शीघ्रं प्रावेशयत् ततः  ॥ र्क्स्_२३।२७ ॥  
क्रतुम् इष्ट्वा स राजर्षिर् मुमुदे देववच् चिरम्  ।  
नानाविधान् स भुक्त्वा ऽथ भोगान् पत्नीसुतैः सह  ॥ र्क्स्_२३।२८ ॥  
कालान्तरे ततः प्राप्ते ऋषिर् मृत्युवशं गतः  ।  
मरुदेशे निरुदके ब्रह्मरक्षस्त्वमागतः  ॥ र्क्स्_२३।२९ ॥  
राजप्रतिग्रहाद् दुष्टात् पुनर्जन्म न विद्यते  ।  
ब्राह्मण्यं यः परित्यज्य द्रव्यलोभेन मोहितः  ॥ र्क्स्_२३।३० ॥  
विषयामिषलुब्धस् तु कुर्याद् राज प्रतिग्रहम्  ।  
नरके रौरवे घोरे तस्येह पतनं ध्रुवम्  ॥ र्क्स्_२३।३१ ॥  
वृक्षादावाग्निना दग्धाः प्ररोहन्ति वनागमे  ।  
राजप्रतिग्रहाद् दग्धा न प्ररोहन्ति कर्हिचित्  ॥ र्क्स्_२३।३२ ॥  
शोचन्ति पूर्व जन्मानि अन्यजन्मकृतानि च  ।  
भार्यापुत्रकृतेनैव गतो ऽहं नरकार्णवम्  ॥ र्क्स्_२३।३३ ॥  
एवम् उक्त्वा कुरुक्षेत्रं पुत्रदारादिभिः सह  ।  
तत्र द्वादशवर्षाणि उषित्वा सुबुभुक्षितः  ॥ र्क्स्_२३।३४ ॥  
उच्छिष्टं कश्मलं भुङ्क्ते राक्षसीं योनिमाश्रितः  ।  
वाराणसीं प्रयागं तु पुष्करं नैमिषं तथा  ॥ र्क्स्_२३।३५ ॥  
गङ्गासागरसम् भेदं क्षेत्रं कनखलं तथा  ।  
केदारं च महापुण्यं प्रभासं शशिभूषणम्  ॥ र्क्स्_२३।३६ ॥  
अटित्वा सर्वतीर्थानि पापयोनिरतो नृप  ।  
चिन्तयामास देहं मे न निवृत्तं कथञ्चन  ॥ र्क्स्_२३।३७ ॥  
तस्मात् पापविशद्ध्यर्थं प्रविशामि हुताशनम्  ।  
भार्या तस्य सपुत्रा वै भर्तारं सुव्रता ऽब्रवीत्  ॥ र्क्स्_२३।३८ ॥  
किञ्चिद् विज्ञापयामि त्वां यदि मां मन्यसे विभो  ।  
क्षणमात्रेण दुःखेन साधयामि सुखं बहु  ॥ र्क्स्_२३।३९ ॥  
ब्राह्मणस्य हि धर्मो ऽयं सर्वस् तद् वह्णिसाधनेन  ।  
तत्समाहृत्य दारूणि प्रदीप्य च हुताशनम्  ॥ र्क्स्_२३।४० ॥  
अहं विशाम्यविधवा भर्तारं प्रथमं द्रुतम्  ।  
न पश्यामि पतन्तं वै ज्वलने दारुणे भृशम्  ॥ र्क्स्_२३।४१ ॥  
उक्ता सा ऽकाशवाण्या च मा ते मृत्युभयं शुभे  ।  
श्रूयतां मम वाक्यं हि यथा धर्मो न हीयते  ॥ र्क्स्_२३।४२ ॥  
कुब्जारेवासमायोगे ब्रह्मरक्षोविमोक्षणम्  ।  
तत्र स्नात्वा दिवं याति बिल्वाम्रकम् अर्चनात्  ॥ र्क्स्_२३।४३ ॥  
लभते ब्रह्मलोकं च रक्षोयोनेश् च मोक्षणम्  ।  
  
ब्रह्मराक्षस उवाच:  
का ऽसि त्वं च वरारोहे कस्य चासि यशस्विनि  ॥ र्क्स्_२३।४४ ॥  
अनुग्रहार्थं भूतानां पूर्वजन्म कृतैः शुभैः  ।  
  
आकाशवाण्य् उवाच:  
धन्या ऽहं सर्वभूतानामव्यक्ताव्यक्तरूपिणी  ॥ र्क्स्_२३।४५ ॥  
एवमुस्त्वा तु सा देवी तत्रैवान्तरधीयत  ।  
पुत्रदारान्वितो नत्वा हरिकेशः सुरेश्वरम्  ॥ र्क्स्_२३।४६ ॥  
सम्प्राप्त सुमुदायुक्तः कुब्जारेवासमागमम्  ।  
तत्र स्नात्वा यथान्यायम् अर्चयित्वा महेश्वरम्  ॥ र्क्स्_२३।४७ ॥  
हुताशनं प्रविविशुः स्मृत्वा देवं हारिं हरम्  ।  
स्वीयं गृहमिवाक्लेशाः कामक्रोधविवर्जिताः  ॥ र्क्स्_२३।४८ ॥  
तत्क्षणाद् दिव्यदेहास् तु ब्रह्मतेजोवपुर्धराः  ।  
दिव्ययानं समारुह्य ब्रह्मलोकम् अवाप्नुयुः  ॥ र्क्स्_२३।४९ ॥  
पुत्रदारसमायुक्तो हरिकेशो नृपोत्तम  ।  
तस्य तीर्थस्य माहात्म्याद् दिवि दीव्यति देववत्  ॥ र्क्स्_२३।५० ॥  
शतमष्टोत्तरं तत्र लिङ्गानां पुण्यसङ्गमे  ।  
मार्कण्डेश्वरम् इत्येकं मधुरेश्वरम् एव च  ॥ र्क्स्_२३।५१ ॥  
शूलपाणिं तथैवान्यम् अगस्त्येश्वरम् एव च  ।  
एतान्य् अन्यानि चैवेह सिद्धलिङ्गानि सन्ति वै  ॥ र्क्स्_२३।५२ ॥  
एतत् सर्वं यथा न्यायं कथितं तव सुव्रत  ।  
कुब्जारेवासमायोगं सुरासुरनिषेवितम्  ॥ र्क्स्_२३।५३ ॥  
प्रातर्यः कीर्तयेद् भक्त्या नर्मदां सप्तकल्पगाम्  ।  
सर्वपापविनिर्मुक्तः स शैवं लभते पुरम्  ॥ र्क्स्_२३।५४ ॥  
  
इति श्रीस्कन्दपुराणे रेवाखण्डे कुब्जामाहात्म्ये त्रयोविंशो ऽध्यायः ॥  
  
  
र्क्स् अध्याय २४  
  
युधिष्ठिर उवाच:  
समुत्पत्तिं च कुब्जाया यस्यां विमलमानसाः  ।  
सर्वपापविनिर्मुक्ता गन्धर्वो रगराक्षसाः  ॥ र्क्स्_२४।१ ॥  
एतद् वै श्रोतुम् इच्छामि विस्तरेण महामुने  ।  
कथ्यतां मुनिशार्दूल समाख्यानं पुरातनम्  ॥ र्क्स्_२४।२ ॥  
  
मार्कण्डेय उवाच:  
शृणु राजन् कथां दिव्यां सर्वपापप्रणाशिनीम्  ।  
चित्राङ्गदः शक्रसुतो गन्धर्वः काममोहितः  ॥ र्क्स्_२४।३ ॥  
समालम्ब्य कुमारीणां दशलक्षाणि भारत  ।  
रेमे यथेच्छया सो ऽपि पश्चान् मुक्तश् च किल्विषात्  ॥ र्क्स्_२४।४ ॥  
आख्यानं कथयिष्यामि यथावृत्त पुरातनम्  ।  
सुवर्णो नाम गन्धर्वस् तस्य भार्या यशस्विनी  ॥ र्क्स्_२४।५ ॥  
हेमगर्भेति विख्याता शक्रस्यैव यथा शची  ।  
सुता तस्याः सुकामेति विदितानङ्गमोहिनी  ॥ र्क्स्_२४।६ ॥  
रूपयौवनसम्पन्ना ऊढा वै धनदेन सा  ।  
गौर्याराधनयोगेन तस्याः पुत्रो ऽप्य् अजायत  ॥ र्क्स्_२४।७ ॥  
केतुमाल इति ख्यातो राजा वैद्याधरे पुरे  ।  
शशिरेखा प्रिया तस्य भार्व्या वै रूपशालिनी  ॥ र्क्स्_२४।८ ॥  
द्वे कन्ये जनयामास रतिः प्रीतिर्मनोरमे  ।  
ददौ स कामदेवाय पाणिग्रहणपूर्वकम्  ॥ र्क्स्_२४।९ ॥  
कन्यानां दशलक्षाणि भूषणैर् भूषितानि च  ।  
तास् तु यानसमारूढाः कामरूपा मनोरमाः  ॥ र्क्स्_२४।१० ॥  
विचित्रवस्त्राभरणा गौर्याराधन तत् परा  ।  
तावन्न भुज्यते ताभिस् ताम्बूलं भोजनादिकम्  ॥ र्क्स्_२४।११ ॥  
यावन्न कार्यम् अस्माभिर् इति सङ्कल्पमादधुः  ।  
नित्यं तैर्यत्रिकं तास् तु चक्रुः सर्वा समाहिता  ॥ र्क्स्_२४।१२ ॥  
वसन्ते समनुप्राप्ते द्रष्टुं प्रेक्षणकं पुरा  ।  
पुष्पकेण विमानेन जग्मुस् ता इन्द्रमन्दिरम्  ॥ र्क्स्_२४।१३ ॥  
क्रीडयित्वा यथा न्यायं मदिरामदविह्वलाः  ।  
अदृष्ट्वैव भवानीं ताश् चक्रे ताम्बूलभक्षणम्  ॥ र्क्स्_२४।१४ ॥  
चित्राङ्गदस्य चापारं रूपं दृष्ट्वा वराङ्गनाः  ।  
मोहिता ना ऽभिजानन्ति मदिरोन्मत्तमानसाः  ॥ र्क्स्_२४।१५ ॥  
तैश् चापि कामिताः सर्वा गन्धर्व्यो मुदिताननाः  ।  
नानाविधैस् तथा कार्यैश् चिक्रीडुर्मन्मथाद् दिवि  ॥ र्क्स्_२४।१६ ॥  
अतीते वत्सरे तास् तु गन्धर्वपुरमागताः  ।  
गौरीं द्रष्टुं समाजग्मुर् उमा माहेश्वरं पुरम्  ॥ र्क्स्_२४।१७ ॥  
नमस्कृत्य ततो देवीम् इदं वचनम् अब्रुवन्  ।  
रक्षस्वास्माकमीशानि च्युतानां नियमात् स्वकात्  ॥ र्क्स्_२४।१८ ॥  
ततश् चुकोप देवी तान् पापकर्मरतान् प्रति  ।  
व्रतादिकं हता ये ये परदाराविदूषकाः  ॥ र्क्स्_२४।१९ ॥  
अपत्रपा दुराचाराः सर्वलोकबहिष्कृताः  ।  
तद् अधर्मस्य पापस्यानिष्कृतिर् धरणीतले  ॥ र्क्स्_२४।२० ॥  
कुमारीं कामयेद् यस् तु कामलोभेन मोहितः  ।  
षष्टिवर्षसहस्राणि विष्ठायां जायते कृमिः  ॥ र्क्स्_२४।२१ ॥  
एतस्मिन्न् अन्तरे राजंस् ततश्चैत्राङ्गदः स्तुवन्  ।  
प्रणम्य शिरसा देवीम् इदं वचनम् अब्रवीत्  ॥ र्क्स्_२४।२२ ॥  
शापस्य स भयाद् भूरि विललाप नराधिप  ।  
अकार्यं कृतम् अस्माभिर् गन्धर्वतनयान्वितैः  ॥ र्क्स्_२४।२३ ॥  
प्रायश्चित्तं किम् अस्याद्य पापस्य गद निष्कृतिम्  ।  
उवाच वचनं देवी गन्धर्वं काममोहितम्  ॥ र्क्स्_२४।२४ ॥  
धर्मक्रियाविलुप्तस्य स्वर्गलोकच्युतस्य च  ।  
कुमारीदूषणे पापं महतां लोमहर्षणम्  ॥ र्क्स्_२४।२५ ॥  
कुमारीदूषणे पापे निष्कृतिर् न विधीयते  ।  
मम गन्धर्वकन्याश् च मधुपानैर् विडम्बिताः  ॥ र्क्स्_२४।२६ ॥  
यूयं त्व् अनेन पापेन गन्धर्वाः काममोहिताः  ।  
कुब्जावामनहीनाङ्गा भविष्यथ सहस्रशः  ॥ र्क्स्_२४।२७ ॥  
दिव्यवर्षसहस्रं तु मर्त्यलोके चरिष्यथ  ।  
कन्याविकृतदोषेण कुब्जामर्कटकाननाः  ॥ र्क्स्_२४।२८ ॥  
स्वकर्मकृतदोषेण पापं भुञ्जन्तु भूतले  ।  
एव शप्तास् तु ते देव्या सर्वे मर्त्य समागमन्  ॥ र्क्स्_२४।२९ ॥  
शोचन्तः स्वानि कर्माणि पूर्वजन्मकृतानि च  ।  
बभ्रमुः सर्वतीर्थानि लोके चैव चराचरे  ॥ र्क्स्_२४।३० ॥  
विषण्णवदनास् सर्वे पापेना ऽनेन कार्षिताः  ।  
शापस्या ऽन्तं न विन्दन्ति सर्वतीर्थान् भ्रमन्त्यपि  ॥ र्क्स्_२४।३१ ॥  
एकविंशतिलक्षाणि गन्धर्वाणि तथा ऽनघ  ।  
न देवा न च तीर्थानि पापस्या ऽस्य विशुद्धये  ॥ र्क्स्_२४।३२ ॥  
नान्यद् वा युज्यते कर्म मुक्त्वा चैव हुताशनम्  ।  
कर्मणां दोषदाहेन मुञ्चामः पापकर्मणः  ॥ र्क्स्_२४।३३ ॥  
दत्तो ऽस्माकं महाशापो पापमार्गनिवर्तकः  ।  
एतस्मिन्न् अन्तरे प्राप्तः सकुबेरः पुराधिपः  ॥ र्क्स्_२४।३४ ॥  
सम्प्राप्तो नैमिषारण्ये यत्र चित्राङ्गदादयः  ।  
तान् दृष्ट्वा सो ऽब्रवीद् देवः क्षणमात्रं प्रतीक्षत  ॥ र्क्स्_२४।३५ ॥  
उमामाहेश्वरे यावद् वच्मि गत्वा यथोदितम्  ।  
एवम् उक्त्वा ययौ देवः कैलासं पर्वतोत्तमम्  ॥ र्क्स्_२४।३६ ॥  
साष्टाङ्गं च नमस्कृत्य उमया सहितं हरम्  ।  
जय देवि सुरेशानि संसारार्णवतारिणि  ॥ र्क्स्_२४।३७ ॥  
त्वया सृष्टम् इदं सर्वं त्रैलोक्यं सचराचरम्  ।  
व्यापिनी शक्तिरूपेण सर्वेषां प्राणिनाम् अपि  ॥ र्क्स्_२४।३८ ॥  
इत्येवम् आदिभिर् वाक्यैर् देवीं तुष्टाव वासवः  ।  
स्तोत्रैः स्तुता महादेवी शक्रं वचनम् अब्रवीत्  ॥ र्क्स्_२४।३९ ॥  
आर्तिः का ते समुत्पन्ना यथार्थं कथयस्व मे  ।  
उवाच वचनं शक्रः पार्वतीं प्रति भारत  ॥ र्क्स्_२४।४० ॥  
वरदा यदि मे देवि वरं दातुं त्वम् इच्छसि  ।  
चित्राङ्गदादिपापस्य मोक्षणं क्रियतां शुभे  ॥ र्क्स्_२४।४१ ॥  
  
देव्युवाच:  
शिवाज्ञा वर्तते लोके पापस्यास्य विशुद्धये  ।  
तस्मात् पापविशुद्ध्यर्थं त्रिषु लोकेषु विश्रुतम्  ॥ र्क्स्_२४।४२ ॥  
देवदेवं महादेवं याचस्व परमेश्वरम्  ।  
एवं देव्या वचः श्रुत्वा शक्रः प्रोवाच शङ्करम्  ॥ र्क्स्_२४।४३ ॥  
निष्कृतिस् त्व् अस्य पापस्य क्रियतां वचनात् मम  ।  
  
शङ्कर उवाच:  
यज्ञपाकाश्रमं गत्वा मेकलातीरम् आश्रितम्  ॥ र्क्स्_२४।४४ ॥  
यज्ञपर्वतमासाद्य विन्ध्यस्यैव सुतोत्तमम्  ।  
तत्र यज्ञेश्वरं देवं लिङ्गं परमसिद्धिदम्  ॥ र्क्स्_२४।४५ ॥  
बिल्वाम्रकं तथा चान्यत् कल्पगा तीरम् आश्रितम्  ।  
पुण्यस्थाने तु तत्रास्य शापस्यान्तो भविष्यति  ॥ र्क्स्_२४।४६ ॥  
एकविंशतिलक्षाणि तत्र मुक्तानि सङ्गमे  ।  
गन्धर्वाणां महाराज कुब्जभावम् उपेयुषाम्  ॥ र्क्स्_२४।४७ ॥  
महानदी नृपश्रेष्ठ कुब्जा तेन प्रकीर्तिता  ।  
दिव्ययानसमारूढाः स्तूयमाना मरुद्गणैः  ॥ र्क्स्_२४।४८ ॥  
मुदा परमया युक्ता गान्धर्वं लोकम् आप्नुयुः  ।  
बिल्वाम्रकं पूजयित्वा गन्धर्वा गतकिल्बिषाः  ॥ र्क्स्_२४।४९ ॥  
यथा पूर्वं तथेदानी तीर्थस्या ऽस्य प्रभावतः  ।  
हर्षेण महता युक्तः शक्रो ऽपि त्रिदिवालयम्  ॥ र्क्स्_२४।५० ॥  
जगाम त्रिदशैः सार्धं परिपूर्णमनोरथः  ।  
षडस्य चोत्तरे भागे षडस्य दक्षिणे तथा  ॥ र्क्स्_२४।५१ ॥  
एवं ते कथितो राजन् रेवाकुब्जासमागमः  ।  
अनेके यस्य माहात्म्यात् संसिद्धिं परमां गताः  ॥ र्क्स्_२४।५२ ॥  
श्रवणात् कीर्तनाद् वा ऽपि मुच्यते भवबन्धनात्  ॥ र्क्स्_२४।५३ ॥  
  
इति श्रीस्कन्दपुराणे रेवाखण्डे कुब्जामाहात्म्ये चित्राङ्गदशापमोचनो नाम चतुर्विंशो ऽध्यायः ॥  
  
  
र्क्स् अध्याय २५  
  
मार्कण्डेय उवाच:  
अथान्यत् कथयिष्यामि तीर्थानां तीर्थमुत्तमम्  ।  
सर्वपापहरं दिव्यं स्वर्गसोपानसन्निभम्  ॥ र्क्स्_२५।१ ॥  
सपादकोटितीर्थानि पुरे माहेश्वरे नृप  ।  
रौद्रं वारुणम् आसाद्य क्रोशमात्रप्रमाणतः  ॥ र्क्स्_२५।२ ॥  
अत्रान्तरे महाराज शिवक्षेत्रमुदाहृतम्  ।  
प्राणत्यागं च यः कुर्याच् छिवलोके च मोदते  ॥ र्क्स्_२५।३ ॥  
तिर्यग्योनिगताः पापाः कीटपक्षिमृगादयः  ।  
ते ऽपि यान्ति शिवस्थानं यत्र देवो महेश्वरः  ॥ र्क्स्_२५।४ ॥  
तिलोदकप्रदानेन मातृकाः पितृकास् तथा  ।  
पितरस् तस्य तृप्यन्ति यावद् आभूतसम्प्लवम्  ॥ र्क्स्_२५।५ ॥  
तत्रेष्टा ब्रह्मणा पूर्वमसङ्ख्येयां मखोत्तमाः  ।  
शक्रश्च देवराज्रत्वं तत्रेष्ट्वा समवाप्तवान्  ॥ र्क्स्_२५।६ ॥  
कार्तवीर्येण तत्रैव कृतं यज्ञशतं पुरा  ।  
अयोध्यायां पुरा राजन् यज्ञदानपरायणः  ॥ र्क्स्_२५।७ ॥  
आदित्यस्य सुतश्चासीत् सूर्यवंशे महीपतिः  ।  
जित्वा ऽसुरांस् तथा दैत्यान् रक्षोगणसमन्वितान्  ॥ र्क्स्_२५।८ ॥  
मनुर्नाम्ना चक्रवर्ती शक्रादीशाद् गुणोत्तमः  ।  
पुरोत्तमे न सर्पन्ति मृत्युरोगजरास् तथा  ॥ र्क्स्_२५।९ ॥  
शतार्द्धसाप्तभौमैश् च गृहैर् हेममयैः शुभैः  ।  
वापीकूपतडागानां दीर्घिकानां शतैर् युता  ॥ र्क्स्_२५।१० ॥  
सुशोभिता प्रेक्षणीयैर् नानारूपैर् विलासिभिः  ।  
वेणुवीणाध्वनियुता नानावाद्यैः सहस्रशः  ॥ र्क्स्_२५।११ ॥  
अलकेव कुबेरस्य शक्रस्येवामरावती  ।  
पुरी विराजते तद्वद् अयोध्या देवनिर्मिता  ॥ र्क्स्_२५।१२ ॥  
लक्षाणि द्वे च सार्धाणि प्रजा जीवन्ति तत्र च  ।  
तत्रैव वंशे राजर्षीर् अभूत् परमधार्मिकः  ॥ र्क्स्_२५।१३ ॥  
नानामखसहस्रैर् यो ददाह पृथिवीम् इमाम्  ।  
न तद् देशो न तत् तीर्थं न तद् राष्टं न चाश्रमः  ॥ र्क्स्_२५।१४ ॥  
नेष्टं यत्र महायज्ञैः सालङ्कायनभूभृता  ।  
सस्यमालाधृता पृथ्वी धनधान्यसमन्विता  ॥ र्क्स्_२५।१५ ॥  
स्वयं कामदुघा गावः पट्टवस्त्रमहीरुहाः  ।  
यज्ञैः सर्वैर् विवाहैश् च वेदैर् माङ्गल्यमङ्गलैः  ॥ र्क्स्_२५।१६ ॥  
एवं तु सततं धात्री कालेन महता ततः  ।  
अनावृष्टिरभूद् राष्ट्रे पुरा द्वादशवार्षिकी  ॥ र्क्स्_२५।१७ ॥  
मृता जानपदाः सर्वे द्विपदाश् च चतुष्पदाः  ।  
तृणगुल्मलतावल्यो भूतग्रामं चतुर्विधम्  ॥ र्क्स्_२५।१८ ॥  
हाहाकारोमहानासीद् देवासुरनृणां तथा  ।  
सालङ्कायनराजर्षिः चिन्तयामास भारत  ॥ र्क्स्_२५।१९ ॥  
जन्मप्रभृति मे पापं किञ्चिद् एव न विद्यते  ।  
पूजयामि हरिं देवं संसारार्णवतारणम्  ॥ र्क्स्_२५।२० ॥  
ब्राह्मणांश् च मुनींश् चैव तर्पयामास चेच्छया  ।  
बृहस्पतिसमं बुद्ध्या वशिष्ठं ब्रह्मवादिनम्  ॥ र्क्स्_२५।२१ ॥  
पप्रच्छ नृपतिर् भक्त्या साष्टाङ्गं प्रणिपत्य च  ।  
अनावृष्टिर् अभूद् विप्र कथं द्वादशवार्षिकी  ॥ र्क्स्_२५।२२ ॥  
ना ऽपराधो मया कश्चित् कृतो ब्राह्मणदेवयोः  ।  
संशयो मे महास्तत्र वेदानुग्रहतत्पर  ॥ र्क्स्_२५।२३ ॥  
  
वशिष्ठ उवाच:  
शृणु राजन् महाबाहो अनावृष्टेश् च कारणम्  ।  
पुरा सांवत्सरे यज्ञे वृद्धाश् च मुनयो ऽवदन्  ॥ र्क्स्_२५।२४ ॥  
तेषां च वचनं श्रुत्वा कर्तव्यं जनसंसदि  ।  
तावद् एव मुनिश्चात्रिः पुलस्त्यः पुलहः क्रतुः  ॥ र्क्स्_२५।२५ ॥  
भृगुरग्निर् मरीचिश् च कश्यपो ऽथ विभाण्डकः  ।  
जमदग्निश् च माण्डव्यो यमो विष्णुस् तथाङ्गिराः  ॥ र्क्स्_२५।२६ ॥  
बृहस्पतिस् तथा दक्षः शातातपपराशरौ  ।  
उशना गौतमश् चैव व्यासः कात्यायनस् तथा  ॥ र्क्स्_२५।२७ ॥  
विश्वामित्रो ऽथ शाण्डिल्यः कक्षः कात्यायनिस् तथा  ।  
हारीतः शङ्खलिखितौ याज्ञवल्क्यो ऽथ गालवः  ॥ र्क्स्_२५।२८ ॥  
आत्रेयः शौनको गर्गो जह्नुर् उद्दालकस् तथा  ।  
कौशिको भार्गवो ऽगस्त्यो दुर्वासाश्च्यवनस् तथा  ॥ र्क्स्_२५।२९ ॥  
एते चान्ये ऽपि बहवो ऋषयः सूर्यवर्चसः  ॥ र्क्स्_२५।३० ॥  
धर्माणामुपदेष्टारो वेदशास्त्रानुयायिनः  ।  
अनावृष्टिं तु वै ज्ञात्वा प्रत्ययोध्यां प्रतस्थिरे  ॥ र्क्स्_२५।३१ ॥  
आगतान् स मुनीन् दृष्ट्वा राजा परमधार्मिकः  ।  
उदतिष्ठन् महाभाग दिवि शक्र इव ऽपरः  ॥ र्क्स्_२५।३२ ॥  
तान् अभ्यर्च्य यथा न्यायम् अर्घपाद्यादिभिः स्वयम्  ।  
उपविष्टान् यथा न्यायम् आसने शुभदर्शने  ॥ र्क्स्_२५।३३ ॥  
स कारणम् अनावृष्टेः तान् पप्रच्छ महात्मनः  ।  
अब्रुवन् मुनयो वाक्यं सालङ्कायनभूपतिम्  ॥ र्क्स्_२५।३४ ॥  
भविष्यभूततत्त्वज्ञं सप्तकल्पान्तवासिनम्  ।  
मार्कण्डेयं महात्मानं सर्वेषां गुरुम् अर्चय  ॥ र्क्स्_२५।३५ ॥  
तस्याश्रमपदं गत्वा ब्राह्मणैः सह चिन्तय  ।  
यं यं धर्मं स वदति तं तं कर्तुम् इहार्हसि  ॥ र्क्स्_२५।३६ ॥  
एवमुक्तो द्विजैः सर्वैः सालङ्कायनभूपतिः  ।  
उवाच वचनं सर्वान् मुनीन्द्रां छंसितव्रतान्  ॥ र्क्स्_२५।३७ ॥  
अनुग्रहम् इमं मन्ये प्रसादं मुनिसत्तमाः  ।  
आदिदेश ततो राजा भ्रातरौ द्वारपालकौ  ॥ र्क्स्_२५।३८ ॥  
सुधन्ववीरधन्वानौ प्रतीहारौ महाबलौ  ।  
रथे हयानि युज्यन्तां ब्राह्मणारोहणं प्रति  ॥ र्क्स्_२५।३९ ॥  
ब्रह्मशर्मा देवशर्मा मन्त्रिणौ तत्त्वदर्शिनौ  ।  
पप्रच्छ गमनार्थाय कर्तव्यं च यथा ऽदिशत्  ॥ र्क्स्_२५।४० ॥  
  
मन्त्रिणावूचतुः:  
समयज्ञो महाबाहो त्वम् एव विहितं कुरु  ।  
राजा तद्वचनं श्रुत्वा धर्मशास्त्रविशारदः  ॥ र्क्स्_२५।४१ ॥  
उवाच श्लक्ष्णाया वाचा हर्षगद्गदमानसः  ।  
गन्तव्यं ब्राह्मणैः सार्द्धं यत्र कल्पान्तगो मुनिः  ॥ र्क्स्_२५।४२ ॥  
एवमुक्त्वा ययौ राजा ब्राह्मणैः सह भारत  ।  
दिव्ययानसमारूढः सम्प्राप्तः कल्पगातटम्  ॥ र्क्स्_२५।४३ ॥  
धर्मारण्यं समासाद्य मार्कण्डं मुनिभिः सह  ।  
स समीपे समासीनं प्रणम्य प्रणतिक्षमम्  ॥ र्क्स्_२५।४४ ॥  
आपृष्टः कुशलं तेन तदा वै ब्रह्मवादिना  ।  
उवाच वचनं राजा मार्कण्डं ज्ञानचक्षुषम्  ॥ र्क्स्_२५।४५ ॥  
अद्य मे कुशलं ब्रह्मंस् त्वत्पादाम्बुजदर्शनात्  ।  
किन्तु मां बाधते नित्यं भविष्यं चैव तत्त्ववित्  ॥ र्क्स्_२५।४६ ॥  
  
मार्कण्डेय उवाच:  
अपमार्गेण प्रजानां देव ब्राह्मणहिंसया  ।  
वर्णाश्रमविलोपेन अधर्मो धर्मबाधकः  ॥ र्क्स्_२५।४७ ॥  
शम्भुर् न पूज्यते यत्र रुद्रभागो न दीयते  ।  
देशे तस्मिन् अनावृष्टिर् दुर्भिक्षं मरणं ध्रुवम्  ॥ र्क्स्_२५।४८ ॥  
विनश्यन्ति प्रजा राष्ट्रे अल्पायुर् नृपतिर् भवेत्  ।  
अब्रह्मण्या ब्राह्मणाश् च शूद्रा वै ब्रह्मवादिनः  ॥ र्क्स्_२५।४९ ॥  
शिवजपं यज्ञसूत्रं शूद्रो धारयते यदा  ।  
अलिङ्गिनो लिङ्गिनश् च अव्रता व्रतधारिणः  ॥ र्क्स्_२५।५० ॥  
स्वपापं कृतवन्तश् च तान् स्वराष्ट्रे प्रवासिनः  ।  
सव्याङ्गे ब्रह्मसूत्रं च वह्णिसूत्रं च कारयेत्  ॥ र्क्स्_२५।५१ ॥  
गर्दभारोहणं तस्य कारयेल् लोकगार्हितम्  ।  
एतत् ते कथितं राजन्न् अनावृष्टेश् च कारणम्  ॥ र्क्स्_२५।५२ ॥  
अनावृष्ट्या सस्यहानिस् तत्क्षयान् म्रियते प्रजा  ।  
प्रजाक्षयाद् वेदहानिस् तद्धानौ यज्ञसङ्क्षयः  ॥ र्क्स्_२५।५३ ॥  
तत्क्षयाद् धर्महानिश् च तद्धानौ वर्णसङ्करः  ।  
तत्सङ्करात् कर्मलोपः पतनं नरके ध्रुवम्  ॥ र्क्स्_२५।५४ ॥  
गङ्गासागरसम्भेदे चाण्डालाः सप्तसाम्प्रतम्  ।  
कणधूमं पिबन्त्याशु ऊर्ध्वपादा ह्यधः शिराः  ॥ र्क्स्_२५।५५ ॥  
चकम्पिरे सुराः सर्वे सिद्धगन्धर्वकिन्नराः  ।  
देवराजः सुरैः सार्धमासनाच् चलितो नृप  ॥ र्क्स्_२५।५६ ॥  
तपसस् तु प्रभावो ऽयम् अपि दृष्टो नराधिप  ।  
नैमिषे च महारण्ये सुरासुरनमस्कृते  ॥ र्क्स्_२५।५७ ॥  
शतमष्टोत्तरं सर्वे तापसाः शूद्रजन्मनः  ।  
ब्रह्मकर्म समासाद्य स्थिता धर्मपरायणाः  ॥ र्क्स्_२५।५८ ॥  
अधर्मचारिणां पुंसां राजा पापेन लिप्यते  ।  
अयज्ञयाजकस्थाने अनावृष्टिर् भवेत् सदा  ॥ र्क्स्_२५।५९ ॥  
अपूजनात् तथा नित्यं देवेदेवस्य शूलिनः  ।  
न स्वर्गो नापवर्गश् च न भोगाश् चापि पुष्कलाः  ॥ र्क्स्_२५।६० ॥  
ब्रह्मविष्णुसुरेन्द्राद् या अर्चयन्ति महेश्वरम्  ।  
किं पुनर् मानुषाः पापा राजानः पापजीविनः  ॥ र्क्स्_२५।६१ ॥  
नार्चयन्ति महेशं ये ते नराः पापभागिनः  ।  
न च स्वर्गस्य मोक्षस्य फलं भोगम् अवाप्नुयुः  ॥ र्क्स्_२५।६२ ॥  
तस्मान् नृप त्वं श्रेयांसि ब्राह्मणैः सह चिन्तय  ।  
नर्मदातीरमासाद्य रुद्रयज्ञं समारभ  ॥ र्क्स्_२५।६३ ॥  
तेषां शिरांसि होमे ऽस्मिन् पातय त्वं यथाविधि  ।  
समर्चय सुरेशानं ततः शान्तिर् भविष्यति  ॥ र्क्स्_२५।६४ ॥  
कामवर्षी च पर्जन्यः पुनः सृष्टिः प्रवर्तते  ।  
मुच्यतां पापदोषेण राज्यं स्वर्गमवाप्स्यसि  ॥ र्क्स्_२५।६५ ॥  
तवैतत् कथितं राजन् यथादृष्टं मया ऽनघ  ।  
तस्य तद् वचनं श्रुत्वा राजा परमधार्मिकः  ॥ र्क्स्_२५।६६ ॥  
नमस्कृत्य मुनिश्रेष्ठम् ऋषिभिः सह भारत  ।  
अनुग्रहम् इमं मन्ये त्वत्प्रसादाद् यथोदितम्  ॥ र्क्स्_२५।६७ ॥  
आदिदेश प्रतीहारान् यज्ञसम्भारसिद्धये  ।  
गत्वा ऽयोध्यां पुरीं रम्यामादेशं मखसम्भवम्  ॥ र्क्स्_२५।६८ ॥  
यज्ञोपस्करमादाय सर्वैर् आगम्य ताम् इति  ।  
राज्ञीनां च कुमाराणां सहस्रं साष्टकं तथा  ॥ र्क्स्_२५।६९ ॥  
सर्वांश् चैव महीपालान् नानादेशसमुद्भवान्  ।  
सप्तरात्राभ्यन्तरतो यथा यज्ञः प्रवर्तते  ॥ र्क्स्_२५।७० ॥  
नमस्कृत्य गतौ तौ तु प्रतीहारौ पुरं प्रति  ।  
कथयामासतुस्तत्र यथोद्दिष्टं नृपेण तु  ॥ र्क्स्_२५।७१ ॥  
अष्टोत्तरसहस्रं तु राज्ञीनां दिव्यवाससाम्  ।  
कुमारा ये च राजानो ये चान्ये गृहकर्मिणः  ॥ र्क्स्_२५।७२ ॥  
असूताक्षतयोनीनां लक्षम् एकं तु योषिताम्  ।  
रम्भोर्वशीसमानानां रूपेणाप्रतिमत्विषाम्  ॥ र्क्स्_२५।७३ ॥  
महोरस्कन्धगात्राणां वाहानामयुतानि षट्  ।  
सुवर्णारत्नपूर्णानां मुद्राणामयुतं तथा  ॥ र्क्स्_२५।७४ ॥  
सवसानां च धेनूनां त्रिंशल् लक्षाणि यन्त्रितः  ।  
पाण्डुराणां हयानां तु अयुतानि दशैव तु  ॥ र्क्स्_२५।७५ ॥  
घण्टाभरणशोभानां दन्तिनामयुतं तथा  ।  
यज्ञोपस्करमादाय सर्वसम्भारसम्भृतम्  ॥ र्क्स्_२५।७६ ॥  
प्रस्थितौ नर्मदां राज्ञे सन्निवेशयतां पुरः  ।  
प्रणम्य चाब्रवीद् राजा सप्तकल्पान्तवासिनम्  ॥ र्क्स्_२५।७७ ॥  
आदेशो दीयतां मह्यं मखं यत्र प्रवर्तते  ।  
  
मार्कण्डेय उवाच:  
वैदूर्यस्य च वारुण्यां यज्ञयूपांश् च मण्डपान्  ॥ र्क्स्_२५।७८ ॥  
अन्यांश् च यज्ञसम्भारान् सर्वांस् तत्रैव कारय  ।  
वशिष्ठं वामदेवं च भृगुमङ्गिरसं तथा  ॥ र्क्स्_२५।७९ ॥  
पुलस्त्यं पुलहं चैव भारद्वाजं च कश्यपम्  ।  
याज्ञवल्क्यं मुनिं चैव मुनिं दुर्वाससं तथा  ॥ र्क्स्_२५।८० ॥  
विभाण्डकं पर्वतं च विश्वामित्रं च नारदम्  ।  
शौनकं चैव गर्गं च संवर्तं च पराशरम्  ॥ र्क्स्_२५।८१ ॥  
आपस्तम्बोशनो व्यासान् सकात्यायनगौतमम्  ।  
हारीतं शङ्खलिखितौ ऋष्यशृङ्गं च सोमपम्  ॥ र्क्स्_२५।८२ ॥  
अष्टाशीतिसहस्राणि वालखिल्यान् मुनींस् तथा  ।  
सर्वदेवनमस्कार्यो यज्ञपर्वतसञ्ज्ञितः  ॥ र्क्स्_२५।८३ ॥  
हिरण्मया महास्तम्भा यादृशैर् उपशोभिताः  ।  
बहुधा यत्र शोभन्ते तथोक्ते यज्ञमण्डपे  ॥ र्क्स्_२५।८४ ॥  
कुण्डस्थलीः स्रुवास् सर्वाः कृत्वा हेममया नृपः  ।  
नानाविधैर् भक्ष्यभोज्यै रसैश् च विविधैस् तथा  ॥ र्क्स्_२५।८५ ॥  
सरितः सागरां शैलांस् तीर्थराजं च सर्वशः  ।  
लोकपालान् महाबाहुरसुरान् दैत्यदानवान्  ॥ र्क्स्_२५।८६ ॥  
चन्द्रादित्यौ ग्रहैः सार्धं नक्षत्रध्रुवमण्डलम्  ।  
ब्रह्माद्यांश् च सुरांस् तत्र मरुतो देवतास् तथा  ॥ र्क्स्_२५।८७ ॥  
विष्णुं चैव सुरेशानं यज्ञे तत्पुरुषं स्वयम्  ।  
आवाहयन् महादेवं गणकोटिसमन्वितम्  ॥ र्क्स्_२५।८८ ॥  
आवाहितस् ततश् चाग्निर् ब्राह्मणैर् वेदपारगैः  ।  
निर्धूमः प्रज्वलंश् चैव सूर्यकोटिसमप्रभः  ॥ र्क्स्_२५।८९ ॥  
वेदध्वनितनिर्घोषैर् दिवं भूमिं च नादयन्  ।  
कणधूमकृताहारांश् चाण्डालान् सप्तवानय  ॥ र्क्स्_२५।९० ॥  
तान् आनय तथा शूद्रान् नैमिषारण्यवासिनः  ।  
  
वशिष्ठ उवाच:  
अनुग्रहम् इमं मन्ये यन्मां वदसि पार्थिव  ॥ र्क्स्_२५।९१ ॥  
कुशाग्रेण ततो राजा तेषां मूर्ध्नो न्यपातयत्  ।  
तं दृष्ट्वा मानुषं होमं सामिषं प्रेतरूपिणम्  ॥ र्क्स्_२५।९२ ॥  
प्रणष्टतोया रेवा तु विहाय त्रिदिवं गता  ।  
होमावसाने सम्प्राप्ते स्नानार्थं नर्मदां ययुः  ॥ र्क्स्_२५।९३ ॥  
शुष्कतोयां ततो ऽपश्यन् नर्मदां शंसितव्रताः  ।  
विस्मयं परमं प्राप्तः प्राह दुर्वाससं नृपः  ॥ र्क्स्_२५।९४ ॥  
चुकोप राजा विप्रेषु पापकर्मा दुरासदः  ।  
पर्जन्यार्थं वृष्टिकामैः कृतो यज्ञो निरर्थकः  ॥ र्क्स्_२५।९५ ॥  
पयः पुरातनं नष्टं न जातं वर्षणं क्वचित्  ।  
राज्ञस् तु वचनं श्रुत्वा दुर्वासाश्चा ऽब्रवीत् नृपम्  ॥ र्क्स्_२५।९६ ॥  
मुनींश् च सर्वांस् तत्रस्थान् धर्मतत्त्वविशारदान्  ।  
उदकं सर्वलोकानाम् ईप्सितं च न संशयः  ॥ र्क्स्_२५।९७ ॥  
ब्राह्मणानां तपो होमो वेदमन्त्रा वशे स्थिताः  ।  
दक्षिणा यज्ञरक्षा च यजमानवशे नृप  ॥ र्क्स्_२५।९८ ॥  
यज्ञोपस्करणं किञ्चिद् यच्चान्यद् वेदसम्मितम्  ।  
तत्सर्वं यजमानेन वेदमूलं द्विजोत्तमाः  ॥ र्क्स्_२५।९९ ॥  
वितोया नर्मदा जाता पर्जन्यो नैव वर्षति  ।  
तत्सर्वं कृतम् एवं तु श्रुतिर् एषा सनातनी  ॥ र्क्स्_२५।१०० ॥  
या ययौ तां प्रतीक्षस्व नर्मदामापगोत्तमाम्  ।  
तस्य तद्वचनं श्रुत्वा क्षमस्वेत्य् अब्रवीत् नृपः  ॥ र्क्स्_२५।१०१ ॥  
वशिष्ठो वामदेवश्च वदत्येवं युधिष्ठिर  ।  
काशीपुर्यां प्रयागे वा गङ्गायमुनसङ्गमे  ॥ र्क्स्_२५।१०२ ॥  
तत्रैव वर्तते यज्ञः सत्यमेव तपोधनाः  ।  
केचिद् आहुः कुरुक्षेत्रं स्थाने यत्र सरस्वती  ॥ र्क्स्_२५।१०३ ॥  
समुद्दिष्टानि तीर्थानि मुनिभिस् तु पृथक्पृथक्  ।  
अब्रवीत् सहसा राजन् दुर्वासा रौद्रतापसः  ॥ र्क्स्_२५।१०४ ॥  
नारदो ऽपि मुनिश्रेष्ठः तापसो गतकिल्बिषः  ।  
सरस्वत्यां महाराज तत्र तोयं न विद्यते  ॥ र्क्स्_२५।१०५ ॥  
तेषां तद्वचनं श्रुत्वा सालङ्कायनभूपतिः  ।  
अब्रवीच् च ततो वाक्यं सर्वान् ऋषिगणान् प्रति  ॥ र्क्स्_२५।१०६ ॥  
क्षणमेकं प्रतीक्षध्वं यावद् वहति कल्पगा  ।  
इत्युक्त्वा स नृपश्रेष्ठः ततस्तुष्टाव कल्पगाम्  ॥ र्क्स्_२५।१०७ ॥  
नमस्ते ऽस्तु सुरेशानि नमस्ते शङ्करात्मजे  ।  
इडा च पिङ्गला चैव उमा गङ्गा सरस्वती  ॥ र्क्स्_२५।१०८ ॥  
गायत्री वेदमाता च सावित्री च सरस्वती  ।  
ब्राह्मी च वैष्णवी गौरी लोकमाता यशस्विनी  ॥ र्क्स्_२५।१०९ ॥  
समुद्दिष्टानि तीर्थानि पृथिव्यां यानि कानि च  ।  
त्वया ऽवृतानि सर्वाणि जगच् च सचराचरम्  ॥ र्क्स्_२५।११० ॥  
न तत् पश्यामि त्वद्वारा ऽवृतं यन्न प्रदृश्यते  ।  
त्वत्तोयस्नानमात्रेण तृप्ता यान्ति परां गतिम्  ॥ र्क्स्_२५।१११ ॥  
श्रुत्वा स्तोत्रम् इदं देवी राज्ञश् चामिततेजसः  ।  
मकरासनमारूढा प्रत्यक्षा सप्तकल्पगा  ॥ र्क्स्_२५।११२ ॥  
प्राह ब्रूहि वरं राजन् यत् ते मनसि वर्तते  ।  
  
राजोवाच:  
पूर्वान् सप्त परान् सप्त प्रवाहान् अक्षयान् कुरु  ॥ र्क्स्_२५।११३ ॥  
वरम् एतम् अहं मन्ये सप्तकल्पान्तवासिनि  ।  
  
नर्मदोवाच:  
दत्तो वरो मया ह्येष सत्यं तव नराधिप  ॥ र्क्स्_२५।११४ ॥  
एवमुक्त्वा सरिच् छ्रेष्ठा जलौघेन परिप्लुता  ।  
प्रवाहैर् विस्तृतैस् तत्र वहन्ती सा व्यवस्थिता  ॥ र्क्स्_२५।११५ ॥  
तं दृष्ट्वा तादृशं कर्म सालङ्कायनभूपतेः  ।  
तुष्टुवुर् मुनयः सर्वे सत्यधर्मपरायणाः  ॥ र्क्स्_२५।११६ ॥  
स्नानावगाहनं पानं चक्रुस् ते पितृतर्पणम्  ।  
ततो निर्वतितो यज्ञो विप्रैः सर्वस्वदक्षिणैः  ॥ र्क्स्_२५।११७ ॥  
यो यत्कामयते कामं तत्तस्मै प्रतिपादितम्  ।  
वस्त्रालङ्कारदानैश् च दिव्ययानैः सुशोभनैः  ॥ र्क्स्_२५।११८ ॥  
ऋत्विजः पूजिताः सर्वे सालङ्कायनभूभृता  ।  
युगपत् पूजिताः सर्वे ब्रह्मविष्णुमहेश्वराः  ॥ र्क्स्_२५।११९ ॥  
ततः शिवालयं गत्वा लिङ्गं त्रिदशपूजितम्  ।  
नाम्ना माहेश्वराख्यातं सर्वकामफलप्रदम्  ॥ र्क्स्_२५।१२० ॥  
उमया सहितं शम्भुं भुक्तिमुक्तिप्रदायकम्  ।  
ॐ महेश्वराय देवाय शम्भवाय नमो नमः  ॥ र्क्स्_२५।१२१ ॥  
इत्यादिना तु मन्त्रेण समभ्यर्च्य विधानतः  ।  
कृताञ्जलिपुटो भूत्वा स्थितस् तत्रैव पार्थिवः  ॥ र्क्स्_२५।१२२ ॥  
ततो विनिर्गता देवी पदमूलेन शूलिनः  ।  
प्रवाहो नर्मदा भेदे नार्मदः सुरपूजितः  ॥ र्क्स्_२५।१२३ ॥  
ईश्वराद्यास् तथा देवाः सर्वे तुष्टास् तु भारत  ।  
वरं याचस्व भूपाल यथेष्टं मनसेप्सितम्  ॥ र्क्स्_२५।१२४ ॥  
उवाच वचनं देवान् राजा परमधार्मिकः  ।  
यदि मे वरदा यूयं कामदाश् च प्रसादतः  ॥ र्क्स्_२५।१२५ ॥  
इदं स्थानं तु न त्याज्यम् ईश्वराद् यैः सुरैर् अपि  ।  
यान्तु राष्ट्रे प्रजावृद्धिम् अनावृष्ट्या प्रपीडिताः  ॥ र्क्स्_२५।१२६ ॥  
इदं वरम् अहं मन्ये पापा यान्तु त्रिविष्टपम्  ।  
अग्निश् चाहवनीयो ऽत्र स्वयं तिष्ठति सर्वदा  ॥ र्क्स्_२५।१२७ ॥  
  
देवा ऊचुः:  
यत् त्वया भाषितं राजंस् तत् सर्वं तु भवेद् इति  ।  
एवम् उक्त्वा ययुः सर्वे ह्य् अन्तर्धानं च खेचराः  ॥ र्क्स्_२५।१२८ ॥  
पुनः प्रवर्धितं राष्ट्रं कामवर्षी च वासवः  ।  
यज्ञं निवर्तयित्वा तु दिव्यामात्यैः समावृतः  ॥ र्क्स्_२५।१२९ ॥  
महीपालसहस्रैस् तु सान्तःपुरपरिच्छदः  ।  
विवेश नगरीं रम्याम् अयोध्यां देवनिर्मिताम्  ॥ र्क्स्_२५।१३० ॥  
एतत् ते कथितं राजन्न् उमामाहेश्वरं प्रति  ।  
तिर्यग् योनिगताः पापा मृगपक्षिसरीसृपाः  ॥ र्क्स्_२५।१३१ ॥  
अवशः स्ववशो वा ऽपि शिवलोकमवाप्नुयात्  ॥ र्क्स्_२५।१३२ ॥  
  
इति श्रीस्कन्दपुराणे रेवाखण्डे पञ्चविंशो ऽध्यायः ॥  
  
  
र्क्स् अध्याय २६  
  
मार्कण्डेय उवाच:  
अथान्यत् कथयिष्यामि मण्डपेश्वरम् उत्तमम्  ।  
स्नातमात्रो नरस् तत्र न विशेद् योनिसङ्कटम्  ॥ र्क्स्_२६।१ ॥  
दशलक्षाणि तीर्थानि तस्मिंस् तिष्ठन्ति भारत  ।  
मण्डपेश्वरतीर्थस्य कूर्मवृद्धिवदर्चनम्  ॥ र्क्स्_२६।२ ॥  
सुरासुरगणैर् इष्टं तस्मिंस् तीर्थे नराधिप  ।  
अनेकभाविकं पापं तत्क्षणाद् एव नश्यति  ॥ र्क्स्_२६।३ ॥  
तिलोदकप्रदानेन पिण्डपातेन भारत  ।  
तृप्यन्ति पितरः सर्वे यावत् तिष्ठति कल्पगा  ॥ र्क्स्_२६।४ ॥  
तत्र यस् त्यजति प्राणान् अवशस्ववशो ऽपि वा  ।  
दशवर्षसहस्राणि राजा वैद्याधरे पुरे  ॥ र्क्स्_२६।५ ॥  
मानसौ ब्रह्मणः पुत्रौ बादरायण शाकटौ  ।  
अगस्त्यस्याश्रमं पुण्यं महर्षिगणसेवितम्  ॥ र्क्स्_२६।६ ॥  
कन्दमूलफलैः शाकैः शिवभक्तिपरायणैः  ।  
एकदा ऽवसरे प्राप्ते अजापालो नृपात्मजः  ॥ र्क्स्_२६।७ ॥  
अयोध्याधिपतिः श्रीमान् चक्रतुल्यपराक्रमः  ।  
अष्टोत्तरं शतं व्याघ्रानजाः कृत्वा ररक्ष च  ॥ र्क्स्_२६।८ ॥  
सपादलक्षं जीवन्ति प्रजास्तस्मिन् महीपतौ  ।  
धनाढ्या धनदस्येव प्रशशास पुरीं तथा  ॥ र्क्स्_२६।९ ॥  
स कदाचित् महाभागः ससैन्यो मृगयां गतः  ।  
महीपालसहस्रेण मुदा परमया युतः  ॥ र्क्स्_२६।१० ॥  
सो ऽपश्यत् पर्वतस्याग्रे मेरुतुल्ये महीपतिः  ।  
पुष्पारामसहस्राणि हर्म्याणि विविधानि च  ॥ र्क्स्_२६।११ ॥  
तत्रैव शतसाहस्रं यतीनाम् ऊर्ध्वरेतसाम्  ।  
भक्त्या ऽभ्यर्च्य विधानेन देवेशं च मुनींस् तथा  ॥ र्क्स्_२६।१२ ॥  
प्रणम्योवाच मधुरं बादरायणशाकटौ  ।  
पितॄणां तारणार्थाय श्राद्धकालत्वसिद्धये  ॥ र्क्स्_२६।१३ ॥  
महानयं भवद्भिश् च प्रसाद क्रियतां मयि  ।  
अभ्यर्च्य तान् मुनीन् सर्वान् प्रणिपत्य स्थितस् ततः  ॥ र्क्स्_२६।१४ ॥  
तस्य तद्वचनं श्रुत्वा अजापालस्य भूभृतः  ।  
ऋषीणां तापसौ वृद्धौ बादरायणशाकटौ  ॥ र्क्स्_२६।१५ ॥  
ऊचतुस्तौ तु वचनम् अजापालं नराधिपम्  ।  
न राजग्राहकाः सर्वे मुनयः शंसितव्रताः  ॥ र्क्स्_२६।१६ ॥  
राजप्रतिग्रहो घोरो रौद्रः पापो भयावहः  ।  
नरके यातनां घोरां कः सोढुं शक्तिमान् भवेत्  ॥ र्क्स्_२६।१७ ॥  
स्वस्ति ते ऽस्तु नृपश्रेष्ठ पन्थानः सन्तु ते शिवाः  ।  
एवम् उक्त्वा तु चक्रुस् ते मुनयो वाक्यसंयमम्  ॥ र्क्स्_२६।१८ ॥  
ब्रह्मशापभयाद्भीतो नृपस्तूष्णीं बभूव ह  ।  
गजानां दशसाहस्रं घण्टाभरणभूषितम्  ॥ र्क्स्_२६।१९ ॥  
प्रादाद् विप्राय सङ्कल्प्य मठं हेममयं शुभम्  ।  
कालञ्जरगिरिं राजा त्रिश्चकार प्रदक्षिणाम्  ॥ र्क्स्_२६।२० ॥  
नमस्कृत्वा महेशानं भक्तियुक्तः सुहृद्वृतः  ।  
जगाम स्वपुरं राजा यथा शक्रो ऽमरावतीम्  ॥ र्क्स्_२६।२१ ॥  
गते तस्मिन् महीपाले ऋषयः काममोहिताः  ।  
केचिद् गजसमारूढा नानारत्नसमन्विताः  ॥ र्क्स्_२६।२२ ॥  
केचिद् अश्वसमारूढा वीज्यमानाश् च चामरैः  ।  
लभन्ते विविधान् भोगांस् ते ब्रह्मर्षितपोधनाः  ॥ र्क्स्_२६।२३ ॥  
देवस्वभक्षकाः सर्वे स्त्रीलोभवशवर्तिनः  ।  
सुखं च परमं प्राप्ता देवद्रव्येन राजसाः  ॥ र्क्स्_२६।२४ ॥  
कालान्तरे ततः प्राप्ते सर्वे मृत्युवशं गताः  ।  
वर्जयित्वा तु विप्रौ द्वौ बादरायणशाकटौ  ॥ र्क्स्_२६।२५ ॥  
श्वयोनिं समनुप्राप्ताः सर्वे ते मुनिपुङ्गवाः  ।  
अमेध्यभक्षकाः पापा देवनिर्माल्यभक्षणात्  ॥ र्क्स्_२६।२६ ॥  
तेषां सम्पर्कभावेन श्ववक्त्रौ द्वाव् उपस्थितौ  ।  
शोचन्तः स्वानि कर्माणि व्याहरन्तः स्वकां गिरम्  ॥ र्क्स्_२६।२७ ॥  
पप्रच्छतुः श्वयोनींस् तौ बादरायणशाकटौ  ।  
कर्मणा केन यूयं वै श्वयोनिं समुपागताः  ॥ र्क्स्_२६।२८ ॥  
  
ऋषय ऊचुः:  
देवद्रव्ये गुरुद्रव्ये द्रव्ये चण्डीश्वरस्य च  ।  
त्रिविधं पातकं दृष्टं दानभक्षणलङ्घनात्  ॥ र्क्स्_२६।२९ ॥  
तस्मात् सम्पर्कदोषेण सारमेयत्वम् आगताः  ।  
बभ्रमुः सर्वतीर्थानि दिव्यं वर्षशतं तथा  ॥ र्क्स्_२६।३० ॥  
नैमिषारण्यम् आसाद्य यथा योगं व्यवस्थिताः  ।  
तेषां तद्वचनं श्रुत्वा बादरायणशाकटौ  ॥ र्क्स्_२६।३१ ॥  
जग्मतुर् ब्रह्मलोकं तौ ब्रह्मपुत्रौ यशस्विनौ  ।  
अभिवाद्य यथान्यायं ब्रह्माणं जगतां पतिम्  ॥ र्क्स्_२६।३२ ॥  
ऊचतुश् च स्ववृत्तान्तं पितरं तत्त्वदर्शिनम्  ।  
अत्यन्तौ मुनिशार्दूलौ दृष्ट्वा तौ विकृताननौ  ॥ र्क्स्_२६।३३ ॥  
उवाच वचनं श्रीमान् ब्रह्मालोकपितामहः  ।  
देवद्रव्यापहारेण दुष्कृतं स्वर्गगर्हितम्  ॥ र्क्स्_२६।३४ ॥  
सुरासुरगणैर् यत्तु लङ्घितुं नैव शक्यते  ।  
किं पुनर् मानुषैः क्षुद्रैर् देवद्रव्योपजीविकैः  ॥ र्क्स्_२६।३५ ॥  
तेषां तु नियतं घोरे नरके पतनं स्मृतम्  ।  
निष्कृतिर्नर्मदा तेषां विहिता लोकपावनी  ॥ र्क्स्_२६।३६ ॥  
स्नात्वा तु कल्पगा तोये ऽभ्यर्चयित्वा वृषध्वजम्  ।  
मुच्यते सर्वपापेभ्यः सत्यमेतत् मयोदितम्  ॥ र्क्स्_२६।३७ ॥  
पितामहवचः श्रुत्वा बादरायणशाकटौ  ।  
ऋषिभिः सह तत्रैव नर्मदातीरमाश्रितौ  ॥ र्क्स्_२६।३८ ॥  
सरिन्नान्या ऽस्ति लोके ऽस्मिन्पापस्यास्य विशुद्धये  ।  
ततस् ते मुनयः सर्वे स्मरन्तः पूर्वदुष्कृतम्  ॥ र्क्स्_२६।३९ ॥  
षण्मासा ऽभ्यन्तरे राजन् छिवध्यानपरायणाः  ।  
निष्कल्मषाः बभूवुस् ते तीर्थस्यास्य प्रभावतः  ॥ र्क्स्_२६।४० ॥  
बल्याद्या मुनयः सर्वे शतक्रतुपुरोगमाः  ।  
ददृशुस् ते क्रतुवरं शिवेनैव यथोदितम्  ॥ र्क्स्_२६।४१ ॥  
गृहीत्वा ऽथ मुनीन् सर्वे ब्रह्माद्याश् च सुरासुराः  ।  
सुप्रभास् तांस् तु देवत्वं मण्डपेश्वरदर्शनात्  ॥ र्क्स्_२६।४२ ॥  
तेन लिङ्गं तु विख्यातं लोके ऽस्मिन् मण्डपेश्वरम्  ।  
स्वारोचिषे ऽन्तरे प्राप्ते त्रेतायां तु नृपोत्तम  ॥ र्क्स्_२६।४३ ॥  
क्षत्रियाणां सहस्राणि तत्र सिद्धानि भारत  ।  
एतत् सर्वं समाख्यातं समासेन मया ऽनघ  ॥ र्क्स्_२६।४४ ॥  
श्रवणात् कीर्तनाद् राजन् हयमेधफलं लभेत्  ॥ र्क्स्_२६।४५ ॥  
  
युधिष्ठिर उवाच:  
अमरेश्वरपूर्वेण पर्यङ्कात् पश्चिमे तथा  ॥ र्क्स्_२६।४६ ॥  
तीर्थसङ्ख्यां क्रमेणैव कथयस्व तपोधन  ॥ र्क्स्_२६।४७ ॥  
  
मार्कण्डेय उवाच:  
शृणु राजन् महाभाग पूर्वभागे व्यवस्थितम्  ॥ र्क्स्_२६।४८ ॥  
श्वेतकिंशुकनामानं तीर्थं पापप्रणाशनम्  ।  
नराः सुखेन रूपेण यत्र स्नाता दिवं गताः  ॥ र्क्स्_२६।४९ ॥  
श्वेतकिंशुकनामास्ति लिङ्गं परमसिद्धिदम्  ।  
ताटकेश्वरदेवश् च तत्र स्वर्गफलप्रदः  ॥ र्क्स्_२६।५० ॥  
अन्यत् तु वर्णनामेति तीर्थं पापप्रणाशनम्  ।  
त्र्यम्बकस् तु महादेवो यत्रलोके वरप्रदः  ॥ र्क्स्_२६।५१ ॥  
तस्य तीर्थस्य माहात्म्याद् गण्डेशस् त्रिदिवं गतः  ।  
गण्डकेश्वरलिङ्गं तु लिङ्गं शुक्लेश्वरं तथा  ॥ र्क्स्_२६।५२ ॥  
नर्मदादन्तिवनिकासङ्गमो लोकविश्रुतः  ।  
तत्र लिङ्गेश्वरं लिङ्गं सर्वसिद्धिप्रदायकम्  ॥ र्क्स्_२६।५३ ॥  
बालकेश्वरलिङ्गं तु तथा ऽन्यत् पूर्णकेश्वरम्  ।  
रेवाया उत्तरे कूले नर्मदापुरमुत्तमम्  ॥ र्क्स्_२६।५४ ॥  
तीर्थं कपिशिला नाम सर्वानर्थविदूषणम्  ।  
लिङ्गं सिद्धेश्वरं नाम तथा ऽन्यन्नाडकेश्वरम्  ॥ र्क्स्_२६।५५ ॥  
अत्रान्तरे नृपश्रेष्ठ दशलक्षाणि नामतः  ।  
तीर्थानि दशलक्षाणि कीर्तितानि यथाक्रमम्  ॥ र्क्स्_२६।५६ ॥  
ततो गच्छेन् नृपश्रेष्ठ वैदूर्यात् पश्चिमां दिशम्  ।  
शशभीनर्मदायोगं सर्वपापप्रणाशनम्  ॥ र्क्स्_२६।५७ ॥  
भुक्तिदं मुक्तिद चैव लिङ्गं वै शशभेश्वरम्  ।  
त्रिषु लोकेषु विख्यातं गर्दभीयोनिमोक्षणम्  ॥ र्क्स्_२६।५८ ॥  
मण्डलेश्वरनामेह तीर्थं लिङ्गं नराधिप  ।  
यत्र माण्डलिकाः सिद्धा अजापालो मनुस् तथा  ॥ र्क्स्_२६।५९ ॥  
तत्र चेष्ट्वा तु मनुजः सम्भवेन् न पुनर्भवे  ।  
तिलोदकप्रदानेन पिण्डपातेन भारत  ॥ र्क्स्_२६।६० ॥  
पितरस् तस्य तृप्यन्ति यावच् चन्द्रदिवाकरौ  ।  
तत्र प्रदीयते दानं तस्य सङ्ख्या न विद्यते  ॥ र्क्स्_२६।६१ ॥  
कान्तारकं ततो गच्छेत् सर्वतीर्थवरं शुभम्  ।  
तत्र स्नाता दिवं यान्ति ये मृता न पुनर्भवाः  ॥ र्क्स्_२६।६२ ॥  
सपादलक्षमधिकं तीर्थानां मण्डलेश्वरे  ।  
कीर्तिते तव राजेन्द्र यथादृष्टं यथाश्रुतम्  ॥ र्क्स्_२६।६३ ॥  
त्रेतायां रघुवंशे तु कुमारौ रामलक्षणौ  ।  
मैथिल्या सह राजेन्द्र उत्तीर्णो यत्र कल्पगाम्  ॥ र्क्स्_२६।६४ ॥  
जग्मतुः पितुराज्ञां वै कुर्वन्तौ विष्णुरूपिणौ  ।  
स्नात्वा तीर्थवरे तत्र भक्त्या ऽभ्यर्च्य महेश्वरम्  ॥ र्क्स्_२६।६५ ॥  
राजतीर्थं तु तद्गोप्यं लिङ्गं वै लक्षणेश्वरम्  ।  
सीतेश्वरं तथा लिङ्गं सुरासुरनमस्कृतम्  ॥ र्क्स्_२६।६६ ॥  
तत्र स्नात्वा ऽर्चयित्वा तु शूलपाणिं महेश्वरम्  ।  
सर्वपापविनिर्मुक्तो गाणपत्यम् अवाप्नुयात्  ॥ र्क्स्_२६।६७ ॥  
ततोगच्छेत् नृपश्रेष्ठ पुण्यतीर्थं शिवालयम्  ।  
माहिष्मतीं पुरीं रम्यां तां दृष्ट्वा न च्युतः क्वचित्  ॥ र्क्स्_२६।६८ ॥  
यत्र कालाग्निरुद्रो ऽस्ति प्रज्वलन्न् इव हेतुभिः  ।  
त्रयस्त्रिंशत् तु तिष्ठन्तु लिङ्गानां कोटयस् तथा  ॥ र्क्स्_२६।६९ ॥  
ततः कोटीश्वरं लिङ्गं कोटितीर्थे नराधिप  ।  
यज्ञकोटिफलं तत्र तस्य लिङ्गस्य पूजनात्  ॥ र्क्स्_२६।७० ॥  
तत्र दत्तस्य दानस्य कोटिसङ्ख्या तु विद्यते  ।  
दशाश्वमेधतीर्थं तु भुक्तिमुक्तिफलप्रदम्  ॥ र्क्स्_२६।७१ ॥  
तिलोदकप्रदानेन पितॄणां गतिरुत्तमा  ।  
स्नातमात्रो नरस् तत्र सूर्यतेज समप्रभः  ॥ र्क्स्_२६।७२ ॥  
पुराणि पञ्चसामान्याच् छम्भुना कीर्तितानि वै  ।  
प्रभासश् च कुरुक्षेत्रं तथा मायापुरी शुभा  ॥ र्क्स्_२६।७३ ॥  
अवन्ती च महाकालं तथा माहेश्वरं पुरम्  ।  
एतेषु च समग्रेषु विद्धि लिङ्गान्यनुक्रमात्  ॥ र्क्स्_२६।७४ ॥  
अत्र दत्तं हुतं वेष्टम् अक्षयाद् अपि चाक्षयम्  ।  
अवशः स्ववशो वा ऽपि प्राणत्यागं करोति य  ॥ र्क्स्_२६।७५ ॥  
स याति परमं स्थानं यत्र देवो महेश्वरः  ।  
कीर्तयेत् प्रातरुत्थाय पुण्यान्य् एतानि यो नरः  ॥ र्क्स्_२६।७६ ॥  
न स पापेन लिप्येत यमलोकं न पश्यति  ।  
तीर्थं पिपीलिका नाम गता यत्र पिपीलिकाः  ॥ र्क्स्_२६।७७ ॥  
शिवलोकं महाभाग सर्वलोकोत्तमोत्तमम्  ।  
बन्ध्यारेवासमायोगं सुरासुरनमस्कृतम्  ॥ र्क्स्_२६।७८ ॥  
सङ्गमे यत्र राजेन्द्र लिङ्गं वै मुनकेश्वरम्  ।  
योगिनस् तत् तु पश्यन्ति न तत् पश्यन्ति मानुषाः  ॥ र्क्स्_२६।७९ ॥  
विख्यातं तत् तु नगरं नर्मदादक्षिणे तते  ।  
अयुत यत्र लिङ्गानां तीर्थानां च नराधिप  ॥ र्क्स्_२६।८० ॥  
लिङ्गं चण्डीश्वरं नाम तथैवोडुगणेश्वरम्  ।  
वकेश्वरं तत्र विद्धि वका यत्र दिवं गताः  ॥ र्क्स्_२६।८१ ॥  
तीर्थं गङ्गावहं नाम लिङ्गं वै सर्वसिद्धिदम्  ।  
अङ्गारेशम् इति ज्ञेयं विमलं तत्र भारत  ॥ र्क्स्_२६।८२ ॥  
सोमतीर्थमिति ज्ञेयं शुक्लतीर्थम् अतः परम्  ।  
तीर्थानां निरसं नाम ध्रुवतीर्थं नराधिप  ॥ र्क्स्_२६।८३ ॥  
अनेकानि सहस्राणि तीर्थानां चैव भारत  ।  
तीर्थं पिपीलिका नाम भुक्तिमुक्तिप्रदायकम्  ॥ र्क्स्_२६।८४ ॥  
क्रोशमात्रं तु विज्ञेयं पूर्वपश्चिमतस् तथा  ।  
तीर्थानाम् अयुतं सार्द्धं ऋषिदेवनिषेवितम्  ॥ र्क्स्_२६।८५ ॥  
तत्र दत्तं हुतं चैव तस्य सङ्ख्या न विद्यते  ।  
तत्र यः सन्त्यजेत् प्राणानवशः स्ववशो ऽपि वा  ॥ र्क्स्_२६।८६ ॥  
सर्वपापविनिर्मुक्त उमामाहेश्वरे पुरे  ।  
मोदते सर्वकामैस् तु यावद् इन्द्राश् चतुर्दश  ॥ र्क्स्_२६।८७ ॥  
यस्माद् एव शिवं तस्मादर्चयेच् छान्तमानसः  ।  
मैत्रः कारुणिको नित्यं प्राप्नोति परमं पदम्  ॥ र्क्स्_२६।८८ ॥  
क्षणमात्रेण यत्पुण्यं ततः कुर्यान् नराधिप  ।  
न तद् वर्षशतेना ऽपि न तु यज्ञशतैर् अपि  ॥ र्क्स्_२६।८९ ॥  
शक्यं साधयितुं राजंस् तथा तीर्थशतैर् अपि  ।  
सर्वप्राणिषु कारुण्यं दीनानाथेषु भावयन्  ॥ र्क्स्_२६।९० ॥  
मैत्री च मुदिता राजन् पुण्यशीलेषु सर्वदा  ।  
पुण्यवत्सुखमापेक्ष्यं सर्वप्राणिषु यत्नतः  ॥ र्क्स्_२६।९१ ॥  
अक्षेत्रे तु कृतं पुण्यं समं भवति भारत  ।  
नर्मदासङ्गमो यत्र तत्र सङ्ख्या न विद्यते  ॥ र्क्स्_२६।९२ ॥  
अन्यदेशे कृतं पापं पुण्यक्षेत्रे विनश्यति  ।  
पुण्यक्षेत्रे कृतं पापं वज्रलेपो भविष्यति  ॥ र्क्स्_२६।९३ ॥  
उत्तीर्णो नर्मदां यत्र कार्त्तिकेयो महाबलः  ।  
लिङ्गं तत्र च विज्ञेयं सिद्धिदं कार्त्तिकेश्वरम्  ॥ र्क्स्_२६।९४ ॥  
चन्द्रेश्वरं तथा लिङ्गं लिङ्गं चैव शिखीश्वरम्  ।  
शक्तीश्वरं तथा चान्यत् सर्वपापप्रणाशनम्  ॥ र्क्स्_२६।९५ ॥  
तेषाञ् चैव लिङ्गानाम् अर्चनं भक्तिभावतः  ।  
ब्रह्महत्यादिकात् पापान् मुच्यते नात्र संशयः  ॥ र्क्स्_२६।९६ ॥  
शिवलोकमवाप्नोति पितॄणां स्वर्गतिस् तथा  ॥ र्क्स्_२६।९७ ॥  
  
युधिष्ठिर उवाच:  
भगवान् छ्रोतुम् इच्छामि माहिष्मत्यास् तु पश्चिमे  ॥ र्क्स्_२६।९८ ॥  
सन्निधौ च तिलेशस्य सर्वपापप्रणाशनम्  ।  
रासभीनर्मदाभेदं सुरासुरनमस्कृतम्  ॥ र्क्स्_२६।९९ ॥  
  
मार्कण्डेय उवाच:  
शृणु राजन् महाभाग इतिहासं पुरातनम्  ।  
नर्मदागर्दभीभेदं तिर्यग्योनिविमोक्षणम्  ॥ र्क्स्_२६।१०० ॥  
यस्मिंस् तीर्थे महाराज सतेजाहरिकेशयोः  ।  
अपाराद्रासभत्वाच् च मुक्तिः कल्मषनाशने  ॥ र्क्स्_२६।१०१ ॥  
हविर्धानस् तु राजर्षिरासीत् कल्पो युधिष्ठिर  ।  
आत्रेयस्य सुतश् चासीद् ब्रह्मर्षिर्ब्रह्मवित्तमः  ॥ र्क्स्_२६।१०२ ॥  
पावकस्य सुताया तु पाणिग्रहणधर्मतः  ।  
हविर्धानाय सा दत्ता सुतेजा नाम नामतः  ॥ र्क्स्_२६।१०३ ॥  
कुशवल्कपरीधाना कन्दमूलफलाशिनी  ।  
रूपयौवनसम्पन्ना पार्वतीव मनोहरा  ॥ र्क्स्_२६।१०४ ॥  
हविर्धानस् तु राजर्षिरृतुं बुद्ध्वा गतस् तु ताम्  ।  
आगतो ऽसौ युवा तत्र सर्वशास्त्रविशारदः  ॥ र्क्स्_२६।१०५ ॥  
महर्षिं त्वागतं ज्ञात्वा सुतेजा कामितुं गता  ।  
सहसा ऽलङ्कृतां तां तु करं जग्राह स द्विजः  ॥ र्क्स्_२६।१०६ ॥  
तेन सा धर्षिता तत्र यथेष्टं कामपीडिता  ।  
अग्निहोत्रस्य शालायां दाम्पत्यं कामसंयुतम्  ॥ र्क्स्_२६।१०७ ॥  
ददृशे स महात्मा वै धर्माधर्मविशारदः  ।  
आसीद् विषण्णवदनो दृष्ट्वा तां पावकात्मजाम्  ॥ र्क्स्_२६।१०८ ॥  
अवध्यो ब्राह्मणो दुष्टः पापात्मा पापकर्मकृत्  ।  
इयं च पत्नी दुष्टा मे न वध्या स्त्रीस्वभावतः  ॥ र्क्स्_२६।१०९ ॥  
तमुवाच विचार्यैवं ब्राह्मणं दारकर्षकम्  ।  
मातरं गुरुपत्नीं च स्वसारं दुहितरं तथा  ॥ र्क्स्_२६।११० ॥  
गत्वा तु प्रविशेद् अग्निं ततः शुद्ध्येत मानवः  ।  
गर्दभस् त्वं भवेद् विप्र गर्दभी च तथा विधिः  ॥ र्क्स्_२६।१११ ॥  
दिव्यं वर्षसहस्रं तु अमेध्यं भक्षयिष्यथः  ।  
सुतेजाहरिकेशौ तु हविर्धानः शशाप तौ  ॥ र्क्स्_२६।११२ ॥  
पीडितौ कर्मणा तेन गतौ द्वौ बद्रिकाश्रमम्  ।  
हिमस्थानं च केदारं भैरवं नैमिषं तथा  ॥ र्क्स्_२६।११३ ॥  
सूर्याक्षं च गयातीर्थं गङ्गासागरसङ्गमम्  ।  
वाराणसीं प्रयागं च ओघतीर्थं च पुष्करम्  ॥ र्क्स्_२६।११४ ॥  
योगीश्वरं रुद्रकोटिं महेन्द्रं ब्रह्मसम्भवम्  ।  
प्रभासं च कुरुक्षेत्रं तीर्थं सौम्येश्वरं तथा  ॥ र्क्स्_२६।११५ ॥  
अनेकानि च तीर्थानि पृथिव्यां यानि कानि च  ।  
सार्द्धं तया तपस्विन्या हविर्धानस्य शापतः  ॥ र्क्स्_२६।११६ ॥  
अनेकदुःखसम्पन्नो हरिकेशो भ्रमन् महीम्  ।  
खरयोनिनियुक्तस् तु परदाराभिकर्षकः  ॥ र्क्स्_२६।११७ ॥  
कालेन भूयसा तत्र हरिकेशस् तया सह  ।  
तेनैव खररूपेण अगस्त्यं च महामुनिम्  ॥ र्क्स्_२६।११८ ॥  
नमस्कृत्य मुनिं तत्र साष्टाङ्गं प्रणिपत्य च  ।  
गुरुतल्पगपापस्य परदाराभिगमिनः  ॥ र्क्स्_२६।११९ ॥  
प्रायश्चित्तं विधानेन दीयताम् मे द्विजोत्तम  ।  
मोचय त्वमिमां योनिं ब्रह्मलोकपदस्थितः  ॥ र्क्स्_२६।१२० ॥  
हविर्धानान्तिकं याहि ततो ऽगस्त्य उवाच तम्  ।  
तस्य तद्वचनं श्रुत्वा मुनीनामूर्ध्वरेतसाम्  ।  
हरिकेशो ऽब्रवीद् वाक्यं सुतेजा सह सङ्गतः  ॥ र्क्स्_२६।१२१ ॥  
अनुग्रहम् इमं मन्ये ब्राह्मणानां न संशयः  ।  
ततो गतौ तु तं राजन् हविर्धानस्य चाश्रमम्  ॥ र्क्स्_२६।१२२ ॥  
नमस्कृत्य मुनिश्रेष्ठं हरिकेशो ऽब्रवीद् वचः  ।  
गुरुतल्पगपापो ऽहं क्षमस्व मयि पुत्रके  ॥ र्क्स्_२६।१२३ ॥  
शापान्तं च वरं मन्ये दातुम् अर्हसि सुव्रत  ।  
तस्य तद् वचनं श्रुत्वा हरिकेशस्य दुर्मतेः  ॥ र्क्स्_२६।१२४ ॥  
उवाच वचनं विप्रस् तं वै गर्दभरूपिणम्  ।  
स्वकर्मणा तनुं त्वं हि गार्दभीं प्राप्तवानसि  ॥ र्क्स्_२६।१२५ ॥  
जन्मान्तरकृतैश् चैव कर्मभिः कर्मकारिभिः  ।  
शुभं वाप्य् अशुभं वापि प्राप्यते नात्र संशयः  ॥ र्क्स्_२६।१२६ ॥  
कर्मणां च विपाको ऽयमपि देवैः सवासवैः  ।  
ज्ञातुं न शक्यते विप्र गाहना कर्मणां गतिः  ॥ र्क्स्_२६।१२७ ॥  
दोषो न विद्यते चैव तद् ब्राह्मण कथञ्चन  ।  
किन्तु जन्मान्तरे येन कर्मणा तत्कृतं तव  ॥ र्क्स्_२६।१२८ ॥  
तस्माद्विश हुताशं त्वमनया मेकलातटे  ।  
शङ्कराद् वरमासाद्य तावत् प्राप्स्यसि सद्गतिम्  ॥ र्क्स्_२६।१२९ ॥  
एवमुक्तो ययौ राजन् हरिकेशस् तया सह  ।  
हरिकेशः सुतेजा च नर्मदातीरसन्निधौ  ॥ र्क्स्_२६।१३० ॥  
दारूणि च समाहृत्य प्रविष्टौ च हुताशनम्  ।  
तत्क्षणाद् दिव्यदेहौ तु स्नात्वा स्पृष्ट्वा ह्युभाव् अपि  ॥ र्क्स्_२६।१३१ ॥  
कामिकं यानमारूढौ सर्वालङ्कारभूषितौ  ।  
अस्य तीर्थस्य माहात्म्याद् यथा लक्ष्मीजनार्दनौ  ॥ र्क्स्_२६।१३२ ॥  
भुञ्जन्तौ विविधान् भोगान् गतौ माहेश्वरं पुरुम्  ।  
तेना ऽसौ सङ्गमः पुण्यस्तिर्यग्योनिविमोक्षणः  ॥ र्क्स्_२६।१३३ ॥  
हरिकेशेश्वरं लिङ्गं सुतेजानिर्मितं तथा  ।  
हविर्धानेश्वरं नाम चतुर्थो ऽगस्त्यनिर्मितम्  ॥ र्क्स्_२६।१३४ ॥  
चत्वारि पुण्यलिङ्गानि काममोक्षप्रदानि तु  ।  
तिलोदकप्रदानेन तस्मिंस् तीर्थे नराधिप  ॥ र्क्स्_२६।१३५ ॥  
मातृकं पैतृकं चैव नरकाद् उद्धरेत् पितॄन्  ।  
तत्र स्नाता दिवं यान्ति ये मृता न पुनर्भवाः  ॥ र्क्स्_२६।१३६ ॥  
एतत् ते कथितं राजन्न् आख्यानं च पुरातनम्  ॥ र्क्स्_२६।१३७ ॥  
इति श्रीस्कन्दपुराणे रेवाखण्डे गर्दभीतीर्थवर्णनो नाम षड्विंशो ऽध्यायः ॥  
  
  
र्क्स् अध्याय २७  
  
मार्कण्डेय उवाच:  
गौरीखण्डं ततो गच्छेत् सर्वदेवनमस्कृतम्  ।  
तत्र स्नानेन लभते सर्वतीर्थफलं नरः  ॥ र्क्स्_२७।१ ॥  
तिलोदकप्रदानेन पितॄणां तृप्तिरक्षया  ।  
जायते च नृपश्रेष्ठ नात्र कार्या विचारणा  ॥ र्क्स्_२७।२ ॥  
गौरीखण्डेश्वरं नाम लिङ्गं पापहरं परम्  ।  
तत्रज्ञेयं मणिमयं जलमध्ये व्यवस्थितम्  ॥ र्क्स्_२७।३ ॥  
न तत् पश्यन्ति मनुजाः सर्वैर् देवैस् तु पूजितम्  ।  
  
युधिष्ठिर उवाच:  
गौरीखण्डेश्वरं नाम तस्मिंस् तीर्थे कथं मुने  ॥ र्क्स्_२७।४ ॥  
कथ्यतां च यथा न्यायं विदितं यत् तु साम्प्रतम्  ।  
  
मार्कण्डेय उवाच:  
पुरादेवगणैः सर्वैः कुमारः शङ्करात्मज  ॥ र्क्स्_२७।५ ॥  
सैनापत्ये नियुक्तश् च तारकस्य वधं प्रति  ।  
कामितास् तेन तत्रैव सर्वास् ताः सुरयोषितः  ॥ र्क्स्_२७।६ ॥  
उपालब्धास् ततः सर्वा उमामाहेश्वरे पुरे  ।  
उपालब्धं तु तं श्रुत्वा विषण्णा चैव पार्वती  ॥ र्क्स्_२७।७ ॥  
कामितं यत्र यत्रैव तत्र तत्रेश्वरेश्वरी  ॥ र्क्स्_२७।८ ॥  
दृष्ट्वा ऽथ लज्जितः सो ऽपि पक्षिणा ऽसौ समाययौ  ।  
देवैः परिवृतः श्रीमान् मयूरस्थो महाबलः  ॥ र्क्स्_२७।९ ॥  
पृष्ठतो ऽनुगता माता रुदतीव सुरेश्वरी  ।  
उत्तीर्णा कल्पगां देवी पूजयित्वा महेश्वरम्  ॥ र्क्स्_२७।१० ॥  
गौरीखण्डं तु विख्यातं त्रिषु लोकेषु तेन तत्  ।  
लिङ्गं प्रतिष्ठितं तत्र कुमारेश्वरसञ्ज्ञितम्  ॥ र्क्स्_२७।११ ॥  
मयूरेश्वरलिङ्गं तु भुक्तिमुक्तिफलप्रदम्  ।  
यस्य देवस्य माहात्म्यात् मयूरास् त्रिदिवङ्गताः  ॥ र्क्स्_२७।१२ ॥  
अर्चनात् तस्य देवस्य तिर्यग्योनिर्न जायते  ।  
ततो गच्छेत् महाराज करमर्दासमागमम्  ॥ र्क्स्_२७।१३ ॥  
तत्र स्नातो महाराज स भवे न पुनर् भवेत्  ।  
करमर्देश्वरं लिङ्गं पूजयेत् तत्र भारत  ॥ र्क्स्_२७।१४ ॥  
पितॄणां तर्पणात् तत्र स्वर्गं प्राप्नोति मानवः  ।  
  
युधिष्ठिर उवाच:  
कथयस्व महाभाग करमर्दासमुद्भवम्  ॥ र्क्स्_२७।१५ ॥  
भाविष्यभूततत्त्वज्ञस् त्रिकालज्ञस् त्रिवेदवित्  ।  
  
मार्कण्डेय उवाच:  
कथयामि यथादृष्टं शृणु चैकमना नृप  ॥ र्क्स्_२७।१६ ॥  
मैत्रेयस्याश्रमं पुण्यं ऋषिभिस् तु निषेवितम्  ।  
मुनीनां तु सहस्राणि कन्दामूलफलाशिनाम्  ॥ र्क्स्_२७।१७ ॥  
निवसन्ति यदा तत्र तपः कर्तुं निरन्तरम्  ।  
कस्मिंश्चिद् अन्यकाले तु तस्मिन् मुनिवराश्रमे  ॥ र्क्स्_२७।१८ ॥  
राजा कुशध्वजो नाम एकच्छत्राधिपो नृप  ।  
आगमत् कलातीरं राहुसूर्यसमागमे  ॥ र्क्स्_२७।१९ ॥  
अवतीर्णान् मुनीन्सर्वान् यथार्हं प्रणिपत्य च  ।  
पितॄणां श्राद्धकालो ऽद्य प्रसादः क्रियतां मयि  ॥ र्क्स्_२७।२० ॥  
  
ऋषय ऊचुः:  
गवां दशायुतान्येकप्रसूतानां पयोमुचाम्  ।  
सवत्सानां सुवर्णानां घण्टाभरणशोभिनाम्  ॥ र्क्स्_२७।२१ ॥  
यदि शक्नोषि दातुं त्वं होमार्थे पितृदेवयोः  ।  
तत्र प्रवर्ततां श्राद्धं सत्यम् एतत् तवोदितम्  ॥ र्क्स्_२७।२२ ॥  
तेषां तद्वचनं श्रुत्वा मुनीनामूर्ध्वरेतसाम्  ।  
कुशध्वजो ऽब्रवीद् वाक्यं ब्राह्मणांस् तान् यथार्थतः  ॥ र्क्स्_२७।२३ ॥  
अनुग्रहमिमं मन्ये यथोक्तं ब्रह्मचारिभिः  ।  
ददाम्यहं न सन्देह इहैव मुनिपुङ्गवाः  ॥ र्क्स्_२७।२४ ॥  
भोजयित्वा ततः श्राद्धे ब्राह्मणांस् तान् नृपोत्तमः  ।  
सकुशं जलम् आदाय तेभ्यो दत्ता तु गास् तदा  ॥ र्क्स्_२७।२५ ॥  
दत्त्वा दान मुदायुक्तः स जगाम स्वकं पुरम्  ।  
स्थितास् तु ब्राह्मणास् तत्र होमकार्यार्थसिद्धये  ॥ र्क्स्_२७।२६ ॥  
एकस्मिन् वासरे प्राप्ता राक्षसा घोररूपिणः  ।  
बुभुक्षिता महादंष्ट्रा विकृतास्या भयानकाः  ॥ र्क्स्_२७।२७ ॥  
ब्राह्मणानां तदा गा वै भक्षितुं समुपागतान्  ।  
दृष्ट्वा तान् विकृताकारांस् तीव्रनादपरायणान्  ॥ र्क्स्_२७।२८ ॥  
प्रणष्टास् तु ततः स्थानान् नर्मदाजलम् आविशन्  ।  
तत्क्षणाद् दिव्यलोकस्थाः सर्वास् ताः कामधेनवः  ॥ र्क्स्_२७।२९ ॥  
ततस् ते क्षुधितास् सर्वे ब्राह्मणान् भक्षितुं गताः  ।  
हरिं स्मरन्ति ते सर्वे ब्राह्मणाः शंसितव्रताः  ॥ र्क्स्_२७।३० ॥  
रेवाजलं प्रविष्टा वै राक्षसैः परिपीडिताः  ।  
विष्णोः प्रस्वेदजस् तत्र प्रवाहो नर्मदां गतः  ॥ र्क्स्_२७।३१ ॥  
गोपदं दृश्यते तत्र सर्वामरनमस्कृतम्  ।  
करमर्देश्वरं लिङ्गं विष्णुचक्राद् विनिःसृतम्  ॥ र्क्स्_२७।३२ ॥  
प्रतिष्ठितं च तत्रैव विष्णुना प्रभविष्णुना  ।  
गावश् च ब्राह्मणाश् चैव सत्यम् एतद् ब्रवीमि ते  ॥ र्क्स्_२७।३३ ॥  
ब्रह्मलोकं गताः सर्वे तीर्थस्यास्य प्रभावतः  ।  
करमर्देश्वरं तीर्थं सर्वपापप्रणाशनम्  ।  
कीर्तितं कर्मणा तेन मह्याम् अमिततेजसा  ॥ र्क्स्_२७।३४ ॥  
तत्र स्नाता दिवं यान्ति ये मृता न पुनर्भवाः  ।  
श्रवणात् कीर्तनाद् अस्य गोसहस्रफलं लभेत्  ॥ र्क्स्_२७।३५ ॥  
  
इति श्रीस्कन्दपुराणे रेवाखण्डे करमर्देश्वरीकीर्तनं नाम सप्तविंशो ऽध्यायः ॥  
  
  
र्क्स् अध्याय २८  
  
युधिष्ठिर उवाच:  
मान्धाता राजशार्दूलस् त्रिषु लोकेषु विश्रुतः  ।  
एतद् इच्छाम्य् अहं श्रोतुं चरितं तस्य धीमतः  ॥ र्क्स्_२८।१ ॥  
  
मार्कण्डेय उवाच:  
शृणु राजन् महाभाग यन् मां त्वं परिपृच्छसि  ।  
इक्ष्वाकुवंशसम्भूतो युवनाश्वो महीपतिः  ॥ र्क्स्_२८।२ ॥  
सो ऽयजत् पृथिवीपालः क्रतुभिर् भूरिदक्षिणैः  ।  
अनपत्यस् तु राजर्षिः स महात्मा दृढव्रतः  ॥ र्क्स्_२८।३ ॥  
मन्त्रिष्वाधाय तद्राज्यं वननिष्ठो महीपतिः  ।  
शास्त्रदृष्टेन विधिना संयम्यात्मानम् आत्मना  ॥ र्क्स्_२८।४ ॥  
फलमूलानुभक्षश् च स चचार महत्तपः  ।  
शुष्ककण्ठः पिपासार्तः पानीयार्थे भृशः नृपः  ॥ र्क्स्_२८।५ ॥  
सम्प्रविश्याश्रमस्यान्तः पानीयं सो ऽभ्ययाचत  ।  
तस्य शुष्केण कण्ठेन क्रोशतस् तु तदा भृशम्  ॥ र्क्स्_२८।६ ॥  
ना ऽश्रौषीद् वचनं तत्र चातकस्यैव वासवः  ।  
भगवांस् तु तदा कश्चिद् ऋषिस् तस्य महीपतेः  ॥ र्क्स्_२८।७ ॥  
पुत्रीयमग्रतः कृत्वा मन्त्रैश्चाप्य् अभिमन्त्रितम्  ।  
रात्रौ च कलशं तत्र जलपूर्णं पिपासितः  ॥ र्क्स्_२८।८ ॥  
अभ्यद्रवत् स वेगेन पीत्वापस् तत्र चास्वपत्  ।  
स पीत्वा शीतलं तोयं पिपासार्तो महीपतिः  ॥ र्क्स्_२८।९ ॥  
अग्निर् निवर्तितस् तस्य सुखी चैवा ऽभवत् तदा  ।  
ततस् ते ऽचाप्यबुध्यन्त मुनयः शंसितव्रताः  ॥ र्क्स्_२८।१० ॥  
कस्येदं कर्म कुपिताः पप्रच्छुस् तं नृपं तदा  ।  
युवनाश्वो ममेत्येवं सत्यं समभिपद्यते  ॥ र्क्स्_२८।११ ॥  
युवनाश्वम् इदं प्राह भगवान् भार्गवस् तदा  ।  
सुतार्थं स्थापितं ह्य् एतत् तपसा चैव सम्भृतम्  ॥ र्क्स्_२८।१२ ॥  
मया कर्म कृतं चैतत् तप आस्थाय दारुणम्  ।  
पुत्रार्थं तव राजेन्द्र येन ते बलवान् भवेत्  ॥ र्क्स्_२८।१३ ॥  
महाबलो महावीर्यस् तपोबलसमन्वितः  ।  
सुतः शक्रसमो ऽत्यर्थं सर्वधर्मपरायणः  ॥ र्क्स्_२८।१४ ॥  
विधिना मन्त्रयुक्तेन मयैतद् उपपादितम्  ।  
अभक्षणं त्वया राजन् युक्तं न कृतम् अत्र वै  ॥ र्क्स्_२८।१५ ॥  
नूनं दैवकृतं त्वद्य यत् तत् त्वं कृतवान् असि  ।  
पिपासुना च यत्पीतं विधिमन्त्रपुरस्कृतम्  ॥ र्क्स्_२८।१६ ॥  
जलं त्वया महाराज तेन त्वं वीर्यवान् असि  ।  
अन्वहं कर्म कृत्वा ऽपि महान्तं सुखमाप्स्यसि  ॥ र्क्स्_२८।१७ ॥  
विधास्यामो वयं चात्र पुत्रेष्टिं परमां तदा  ।  
वीर्येण शक्रतुल्यं त्वं पुत्रं वै जनयिष्यसि  ॥ र्क्स्_२८।१८ ॥  
ततो वर्षशते पूर्णे तस्य राज्ञो महात्मनः  ।  
वामपार्श्वं विनिर्भिद्य सुतः सूर्य इवापरः  ॥ र्क्स्_२८।१९ ॥  
निश्चक्राम महातेजा न च तं मृत्युर् आविशत्  ।  
युवनाश्वस्य नृपतेस् तदद्भुतम् इवाभवत्  ॥ र्क्स्_२८।२० ॥  
तं द्रष्टुं समुपागतः शक्रं पृच्छन्ति तं देवाः  ।  
सुतः किं धास्यतीत्ययम्  ॥॥ ॥॥ ॥ र्क्स्_२८।२१ ॥  
एष मां धास्यतीत्येवं शक्रः प्रोवाच तान् सुरान्  ।  
प्रदेशिनीं च तस्यास्ये ततः शक्रः समादधौ  ॥ र्क्स्_२८।२२ ॥  
स तां बालस् ततो हृष्टः पपौ तस्य प्रदेशिनीम्  ।  
मान्धातेति च नामास्य शक्रश्चक्रे यथार्थवत्  ॥ र्क्स्_२८।२३ ॥  
अवाप्य स शिशुस् तत्र शक्रदत्तां प्रदेशिनीम्  ।  
अवर्धत् महीपालः किन्तु षोडशिकाः समाः  ॥ र्क्स्_२८।२४ ॥  
आयुर्वेदादिशास्त्राणि दिव्यशास्त्राणि सर्वशः  ।  
उपतस्थुर् महाराजं ध्यानमात्रेण तं तदा  ॥ र्क्स्_२८।२५ ॥  
धनुराजगवं नाम शराश्शृङ्गोद्भवाश् च ये  ।  
अभेद्यं कवचं चैव सद्यस्तम् उपतस्थिरे  ॥ र्क्स्_२८।२६ ॥  
सो ऽभिषिक्तो मघवता देवैः सार्द्धं च भारत  ।  
धर्मेण चाक्रमल् लोकान् सर्वान् विष्णुर् इव क्रमैः  ॥ र्क्स्_२८।२७ ॥  
तस्या ऽप्रतिहतं चक्रं प्रचचार महात्मनः  ।  
शतानि चैव राजानः स्वयमेवोपतस्थिरे  ॥ र्क्स्_२८।२८ ॥  
तस्यैवम् अभवत् पूर्वं वसुधा वसुधापते  ।  
तेनेष्टं विविधैर् यज्ञैर् बहुभिश् चाप्तदक्षिणैः  ॥ र्क्स्_२८।२९ ॥  
हृष्टमना महातेजाः स्वधर्मं प्राप्य पुष्कलम्  ।  
शक्रस्यार्धासनं धीमान् लब्धवान् अमितद्युतिः  ॥ र्क्स्_२८।३० ॥  
आपालिता च पृथिवी तेन धर्मेण धीमता  ।  
निर्जिता शासनाद् एव सरत्नाकरपत्तना  ॥ र्क्स्_२८।३१ ॥  
तत्कृतानां महाराज क्रतूनां दक्षिणावताम्  ।  
चतुरन्ता मही व्याप्ता नासीत् किञ्चिद् अनावृतम्  ॥ र्क्स्_२८।३२ ॥  
दशलक्षसहस्राणि राज्यं तस्य महात्मनः  ।  
तेन द्वादशवार्षिक्याम् अनावृष्ट्यां महात्मना  ॥ र्क्स्_२८।३३ ॥  
वृष्टिं च सस्यवृद्ध्यर्थं मिषता वज्रपाणिना  ।  
तेन सोमकुलोत्पन्नो गन्धर्वाधिपतिर्महान्  ॥ र्क्स्_२८।३४ ॥  
गत्वा समानयन् मेघं प्रमथ्याभिहितः शरैः  ।  
प्रजाश् चतुर्विधास् तेन धृतास् तत्र महात्मना  ॥ र्क्स्_२८।३५ ॥  
तेनाप्तास् तपसा लोकाः स्थापिताः स्वेन तेजसा  ।  
तस्यैव देववसतिस्थानम् आदित्यतेजसः  ॥ र्क्स्_२८।३६ ॥  
यस्य पुण्यतमे देशे दृश्यते ऽमरकण्टकः  ।  
इष्ट्वा तत्र क्रतुशतम् ओङ्कारस्यैव चाग्रतः  ॥ र्क्स्_२८।३७ ॥  
राज्ञा च पर्वते तस्मिन् स्तोत्रम् एतद् उदाहृतम्  ।  
नमस्ते कालमेघाय कालात्मक नमो ऽस्तु ते  ॥ र्क्स्_२८।३८ ॥  
कालाधिपं नमस्ते ऽस्तु कालरूपः प्रवर्तसे  ।  
कालात्मा कालरूपेण विश्वात्मा विश्वरूपधृक्  ॥ र्क्स्_२८।३९ ॥  
विश्वेश्वर नमस्ते ऽस्तु कालत्यागे प्रवर्तकः  ।  
भवाय भवनाशाय भवोद्भव नमो ऽस्तु ते  ॥ र्क्स्_२८।४० ॥  
ॐ नमो महादेवाय शम्भवाय भवाय च  ।  
अजपाय अजाताय अजायतनमीढुषे  ॥ र्क्स्_२८।४१ ॥  
प्रभवाय शिवतराय अक्षमाय नमो नमः  ।  
त्र्यम्बकाय त्रिमूर्ताय त्रिलोकेशाय ते नमः  ॥ र्क्स्_२८।४२ ॥  
अकालाय अजराय अमराय नमो नमः  ।  
ॐकारमादिदेवं च ये वै ध्यायन्ति नित्यशः  ॥ र्क्स्_२८।४३ ॥  
न तेषां पुनरावृत्तिर् घोरे संसारसागरे  ।  
श्रुत्वा स्तोत्रम् इदं देवः ॐकारः कालरूपधृक्  ॥ र्क्स्_२८।४४ ॥  
प्रत्युवाच महीपालं देवदेव उमापतिः  ।  
वरं वृणीष्व भद्रं ते स्तोत्रेणानेन सुव्रत  ॥ र्क्स्_२८।४५ ॥  
तुष्टो ऽस्मीति न सन्देहो यथेष्टं तद् ददाम्यहम्  ।  
  
मान्धातोवाच:  
यदि तुष्टो ऽसि देवेश वरं दातुं त्वमिच्छसि  ॥ र्क्स्_२८।४६ ॥  
वैदूर्यो नाम शैलेन्द्रो मान्धाताख्यानमर्हति  ।  
देवस्थानम् इदं देव त्वत् प्रसादाद् भविष्यति  ॥ र्क्स्_२८।४७ ॥  
अत्र दानं तपः पूजा तथा प्राणविसर्जनम्  ।  
ये कुर्वन्ति नरास् तेषां शिवलोके निवासिता  ॥ र्क्स्_२८।४८ ॥  
तस्य तद्वचनं श्रुत्वा मान्धातुः परमेश्वरः  ।  
उवाच वचनं देवो मान्धातारं महीपतिम्  ॥ र्क्स्_२८।४९ ॥  
सर्वमेतत् नृपश्रेष्ठ मत्प्रसादाद् भविष्यति  ।  
एवम् अस्त्व् इति तं चोक्त्वा वरं लब्ध्वा महीपति  ॥ र्क्स्_२८।५० ॥  
जगाम स्वां पुरीं शीघ्रं यथा शक्रो ऽमरावतीम्  ।  
एतत् ते सर्वमाख्यातं मान्धातुश् चरितं महत्  ॥ र्क्स्_२८।५१ ॥  
यो ममाग्रे महीपाल दृष्टो ऽद्रिर् वै त्वयानघ  ।  
तदा प्रभृति मान्धाता वैदूर्यो गीयते गिरिः  ॥ र्क्स्_२८।५२ ॥  
अस्य तीर्थस्य माहात्म्यात् मान्धातृप्रमुखा नृपाः  ।  
सर्वकामसमुद्युक्ता लोके क्रीडन्ति वैष्णवे  ॥ र्क्स्_२८।५३ ॥  
श्रवणात् कीर्तनाद् वा ऽपि हयमेधफलं लभेत्  ॥ र्क्स्_२८।५४ ॥  
  
इति श्रीस्कन्दपुराणे रेवाखण्डे मान्धातुरुपाख्याने ऽष्टाविंशो ऽध्याय  
  
  
र्क्स् अध्याय २९  
  
मार्कण्डेय उवाच:  
कृते युगे ऽथ सम्प्राप्ते बलिर् नाम महासुरः  ।  
तस्य पुत्रो महावीर्यः सहस्रभुजविश्रुतः  ॥ र्क्स्_२९।१ ॥  
दिव्यं वर्षसहस्रं तु तेन चाराधितो हरः  ।  
तुष्टेन तेन सम्प्रोक्तः प्रार्थयस्व वरं वर  ॥ र्क्स्_२९।२ ॥  
यत्किञ्चिद् वै वरं प्रोक्तं तद् दास्यामि न संशयः  ।  
बाणासुरो वदत्य् एवं यदि तुष्टो ऽसि मे प्रभो  ॥ र्क्स्_२९।३ ॥  
पुरं भवतु मे दिव्यमजेयं सर्वदैवतैः  ।  
त्वाम् एव वर्जयित्वा तु दुष्प्राप्यं सर्वदैवतैः  ॥ र्क्स्_२९।४ ॥  
मयि तिष्ठति यत् तिष्ठेत् मयि गच्छति गच्छतु  ।  
कामिकं भवनं देव पुर भवतु मे तदा  ॥ र्क्स्_२९।५ ॥  
उक्तो बाणासुरस् तेन बलिपुत्रो महायशाः  ।  
विष्णुनाभिहितश् चासौ किं त्वया प्रार्थितो हरः  ॥ र्क्स्_२९।६ ॥  
  
बाण उवाच:  
मह्यं दत्तं महेशेन पुरम् पुरवरोत्तमम्  ।  
अजेयं सर्वदेवानाम् असुराणां च दुर्लभम्  ॥ र्क्स्_२९।७ ॥  
यदि दत्तं महेशेन पुरं तुभ्यं यथेप्सितम्  ।  
मया ऽपि ते प्रदत्तं च द्वितीयं तादृशं पुरम्  ॥ र्क्स्_२९।८ ॥  
विष्णुना ऽपि पुरं दत्तं द्वितीयं च मनोरमम्  ।  
एकीभूतौ तु तौ देवायूचतुस् तौ बलेः सुतम्  ॥ र्क्स्_२९।९ ॥  
गच्छ बाणासुर क्षिप्रं यत्रास्ते कमलासनः  ।  
गतस् तत्र बलेः पुत्रो यत्रातिष्ठत् पितामहः  ॥ र्क्स्_२९।१० ॥  
परिष्वज्य स्वहस्तेन पृष्टश् चैव स्वयम्भुवा  ।  
बहुवर्षसहस्रं तु तपो घोरं त्वया कृतम्  ॥ र्क्स्_२९।११ ॥  
वरस् तु कस्त्वया प्राप्तस् तपसाराध्य शङ्करम्  ।  
ब्रह्मणो वचनं श्रुत्वा प्रत्युवाच महासुरः  ॥ र्क्स्_२९।१२ ॥  
मया तु प्रार्थितो रुद्रो दत्तस् तेन प्रसादतः  ।  
कामरूपं पुरं प्राप्तं मनोरम्यं मनोरमम्  ॥ र्क्स्_२९।१३ ॥  
तादृशं तु पुरं दत्तं द्वितीयं विष्णुना पुनः  ।  
बाणासुरवचः श्रुत्वा प्रत्युवाच महासुरम्  ॥ र्क्स्_२९।१४ ॥  
त्वया तु प्रार्थितो रुद्रो दत्तं तेन महात्मना  ।  
मया ऽपि ते पुरं दत्तं तेनासौ त्रिपुरः स्मृतः  ।  
एवं प्राप्तवरो राजन् महाबलपराक्रमः  ॥ र्क्स्_२९।१५ ॥  
सहस्रभुजविस्तीर्णस् त्ववध्यः सर्वदैवतैः  ।  
पुराणि दानवानां तु अमराणां तु यानि च  ॥ र्क्स्_२९।१६ ॥  
यक्षविद्याधराणां तु गन्धर्वाणां च रक्षसाम्  ।  
भग्नानि तानि सर्वाणि स्थण्डिलानि हृतानि च  ॥ र्क्स्_२९।१७ ॥  
भग्नामरावती तेन पुरा शक्रस्य भारत  ।  
त्रिपुरं ह्यभवत् सर्वं कैलासः केवलं पृथक्  ॥ र्क्स्_२९।१८ ॥  
उद्विग्नमानसा देवा हरपार्श्वम् उपाययुः  ।  
वरो दत्तस् त्वया तस्मै ब्रह्मणा विष्णुनापि च  ॥ र्क्स्_२९।१९ ॥  
तेन सार्धं तु सङ्ग्रामे शक्तिर् नास्तीति कस्यचित्  ।  
यस् तस्य पुरतस् तिष्ठेत् तम् असौ भस्मतां नयेत्  ॥ र्क्स्_२९।२० ॥  
एवं श्रुत्वा शिवो वाक्यं परं कौतूहलं ततः  ।  
सम्प्रेषितास् तदा देवा ब्रह्मविष्णुपुरोगमाः  ॥ र्क्स्_२९।२१ ॥  
समेत्य गम्यतां देवास् त्रिंशत्कोट्यो महाबलाः  ।  
विनाशयत यत्नेन त्रिपुरं पुरसंस्थितम्  ॥ र्क्स्_२९।२२ ॥  
ततो गताः सुराः सर्वे बद्धवैराः सहस्रशः  ।  
वाणासुरपुरं यत्र सुतीक्ष्णनिशितायुधाः  ॥ र्क्स्_२९।२३ ॥  
सुयुद्धबलसम्पन्नाः सर्वे ते बलशालिनः  ।  
मार्गं पुरं च देशं च छादयन्तो घना इव  ॥ र्क्स्_२९।२४ ॥  
सङ्क्षिप्तेनैव कालेन मनसा चिन्तितेन च  ।  
सर्वे ते त्रिपुरं प्राप्ता धनुः क्षिप्ताः शरा इव  ॥ र्क्स्_२९।२५ ॥  
द्रष्टुं दश दिशस् तेन प्रेषिता ये च किङ्कराः  ।  
ऊचुर् बाणासुरं ते तु निश्चिन्तस् त्वं कथं प्रभो  ॥ र्क्स्_२९।२६ ॥  
उक्तं बाणासुरेणा ऽपि वरो ऽद्य सफलो मम  ।  
समीहितफलं प्राप्तं कुतो गच्छन्ति ते सुराः  ॥ र्क्स्_२९।२७ ॥  
तेन ते क्षणमात्रेण सर्वे देवा जितास् तदा  ।  
हृतानि च ततो ऽस्त्राणि पात्र भोजनं यथा  ॥ र्क्स्_२९।२८ ॥  
इन्द्रस्यापि हृतं वज्रं चक्रं वै केशवस्य तु  ।  
जलं पितामहस्यापि पाशं च वरुणस्य च  ॥ र्क्स्_२९।२९ ॥  
कुबरेस्य गदां चैव मरुतश्चाङ्कुशं तथा  ।  
यमस्यापहृतो दण्डः शक्तिर् वैश्वानरस्य च  ॥ र्क्स्_२९।३० ॥  
कामरूपं पुरं तस्य हरदत्तं प्रसादतः  ।  
न शक्यते सुरैः सर्वैर् ब्रह्मविष्णुपुरोगमैः  ॥ र्क्स्_२९।३१ ॥  
बाधितुं दैत्यराजस्य समन्तान् मिलितैर् अपि  ।  
सुरा बाणासुरेणैव ततो युद्धे पराजिताः  ॥ र्क्स्_२९।३२ ॥  
भग्नास्तूत्साहरहिता हरपार्श्वम् उपागताः  ।  
शिवेनोक्तास् तु ते सर्वे तत्र गत्वा तु किं कृतम्  ॥ र्क्स्_२९।३३ ॥  
सङ्ग्रामः कीदृशस् तेन भवद्भिः सह निर्मितः  ।  
ततः किं कथ्यते देव न शक्तास् तस्य कर्मणि  ॥ र्क्स्_२९।३४ ॥  
न तेन सह सङ्ग्रामे सम्मुखं केनचित् कृतम्  ।  
देवतावचनं श्रुत्वा क्रुद्धः प्रोवाच शङ्करः  ॥ र्क्स्_२९।३५ ॥  
त्रिपुरं च महादुष्टाम् इमं व्यापादयाम्यहम्  ।  
अथवा चापम् आकृष्य ह्य् असुरं प्रदहाम्य् अहम्  ॥ र्क्स्_२९।३६ ॥  
येन जीवन् नरो यस् तु सुराणां किङ्करो भवेत्  ।  
पतिव्रता प्रसादेना त्रिपुरं च सुरासुरैः  ॥ र्क्स्_२९।३७ ॥  
न शक्यं धर्षितुं तस्मान् नारदं प्रेषयाम्य् अहम्  ।  
नारदः प्रेषितस् तत्र क्षोभय त्वं पतिव्रताः  ॥ र्क्स्_२९।३८ ॥  
एवम् उक्तस् तु देवर्षिर् बाणासुरपुरं ययौ  ।  
त्वरितं पुरमध्ये तु यत्र बाणासुरो नृपः  ॥ र्क्स्_२९।३९ ॥  
तं तु देव ऋषिं दृष्ट्वा ह्यसुरो वाक्यम् अब्रवीत्  ।  
नमस्कृत्य च साष्टाङ्गम् अर्घपाद्यैः प्रपूज्य च  ॥ र्क्स्_२९।४० ॥  
कुतो ऽत्रागमनं ते ऽद्य किं वा कार्यं महामुने  ।  
तस्य तद्वचनं श्रुत्वा मुनिः प्रोवाच तं तदा  ॥ र्क्स्_२९।४१ ॥  
कुशलं ते बलेः पुत्रसादरं तु पुनः पुनः  ।  
बाणासुरो ऽब्रवीद् वाक्यं कुशलं तव दर्शनात्  ॥ र्क्स्_२९।४२ ॥  
देवर्षिर् उपविष्टस् तु दिव्यासनसुशोभितः  ।  
राज्ञी चाभ्यर्चयत् तत्र स तस्यै नारदस् तदा  ॥ र्क्स्_२९।४३ ॥  
पुराणवेदबाह्यानि वृत्तान्यादेशयन् मुनिः  ।  
नारीणां चलितं चित्तं कृत्वा देवमुनिस् तदा  ॥ र्क्स्_२९।४४ ॥  
आगतो नारदः श्रीमान् कैलासं पर्वतोत्तमम्  ।  
नमस्कृत्य महादेवं वृत्तान्तं सन्न्यवेदयत्  ॥ र्क्स्_२९।४५ ॥  
घातय त्रिपुरं देव सपुरं सुरकण्टकम्  ।  
निर्गतस् तु हरस् तस्मात् कैलासनिलयात् प्रभुः  ॥ र्क्स्_२९।४६ ॥  
स्वकीयेनैव मार्गेण यत्र ऽसौ त्रिपुर ऽसुरः  ।  
देवी चण्डेश्वरो नन्दी महाकालो महेश्वरः  ॥ र्क्स्_२९।४७ ॥  
वृषो भृङ्गिरिटिश् चैव विघ्नेशः स्कन्द एव च  ।  
पुष्पदन्तो महावीरो घण्टाकर्णो महोदरः  ॥ र्क्स्_२९।४८ ॥  
गोमुखो हस्तिकर्णश् च स्थूलजङ्घो वृकोदरः  ।  
गणाः पञ्चदश त्व् एते हरतुल्यपराक्रमाः  ॥ र्क्स्_२९।४९ ॥  
अस्ति सिद्धो महाक्षेत्रं श्रीशैलो नामपर्वतः  ।  
तत्र स्थित्वा महादेवो हन्तव्यस् त्रिपुरः प्रिये  ॥ र्क्स्_२९।५० ॥  
स्थानं माहेश्वरं चक्रे व्यापी तत्र पिनाकधृक्  ।  
एकपादेन ब्रह्माण्डं पातालं चापरेण च  ॥ र्क्स्_२९।५१ ॥  
हिमवन्तं धनुः कृत्वा गुणं कृत्वा तु वासुकिम्  ।  
शरं वैश्वानरं कृत्वा तस्या ऽग्रं कालम् एव तु  ॥ र्क्स्_२९।५२ ॥  
रथं भूमण्डलं कृत्वा वेदान् कृत्वा हयांस् तथा  ।  
रश्मींस्तक्षककर्कोटौ ब्रह्माणं सारथिं स्वयम्  ॥ र्क्स्_२९।५३ ॥  
चक्ररक्षं वासुदेवमघोरं मन्त्रसप्तकम्  ।  
तथा पाशुपतं चैव मन्त्रराजं तथैव च  ॥ र्क्स्_२९।५४ ॥  
दिव्यं वर्षसहस्रं तु स्थानं कृत्वा स्थितो ऽभवत्  ।  
तिष्ठतो मम तत्रैव कालेन महता प्रिये  ॥ र्क्स्_२९।५५ ॥  
लक्ष्यालक्ष्ये तनू कृत्वा गणेशो विघ्नमाचरत्  ।  
वामपादनखाग्रेण चलितः स्थानकाद् अहम्  ॥ र्क्स्_२९।५६ ॥  
ततो मया हतो ना ऽसौ रक्षितुं त्रिपुरं कथम्  ।  
प्रवृत्तो ऽसि गणाधीश जगद्विध्वंसकारकम्  ॥ र्क्स्_२९।५७ ॥  
इति तस्य वचः श्रुत्वा विघ्नेशो वाक्यम् अब्रवीत्  ।  
अहं न विघ्नये त्वां चेत् कथम् अन्ये ऽर्चयन्ति माम्  ॥ र्क्स्_२९।५८ ॥  
अपूजिते मयि विभो यः कार्यं कर्तुम् इच्छति  ।  
तस्मै विघ्नं प्रदास्यामि सुरासुरगणेष्वपि  ॥ र्क्स्_२९।५९ ॥  
एवम् अस्त्व् इति तं प्राह शङ्करः तद् अनन्तरम्  ।  
वध्यं चैव गतो लक्ष्यं संशक्तस् त्रिपुरं प्रति  ॥ र्क्स्_२९।६० ॥  
तापसो ऽयं दुराचारो दैत्यः परपुरं जयः  ।  
विनाशाया ऽस्य दुष्टस्य कञ्चाहं प्रेषये शरम्  ॥ र्क्स्_२९।६१ ॥  
त्रिपुरस्य वधार्थाय क्षिप्रं पाशुपतं महत्  ।  
अस्त्रम् अन्यद् विधास्यामीत्य् उक्त्वा देवो हरः पुरम्  ॥ र्क्स्_२९।६२ ॥  
अघोरास्त्रेण तद् दग्धं त्रिखण्डं जर्जरीकृतम्  ।  
पातितं तु जले तत्र ततो मां शरणं गताः  ॥ र्क्स्_२९।६३ ॥  
भवानि दानवैः सार्द्धं तेषां पत्न्यः सुतेक्षणाः  ।  
आपतन्ति रुदन्त्यस् ताः शतशो ऽथ सहस्रशः  ॥ र्क्स्_२९।६४ ॥  
सर्वासां निर्दयो वह्णिः स ददाह पतींस् तथा  ।  
श्रीशैले पतितं चैकम् अन्यच् चामरकण्टके  ॥ र्क्स्_२९।६५ ॥  
गङ्गासागरसम्भेदे तृतीयं च तथा प्रिये  ।  
पुत्रपौत्रकलत्राणि मणिहेमपुराणि च  ॥ र्क्स्_२९।६६ ॥  
विनाशं यान्ति तान् यत्र लिङ्गमेकं न नश्यति  ।  
लिङ्गानां नवकोटीनां यद्येकम् अपि दह्यते  ॥ र्क्स्_२९।६७ ॥  
प्राणत्यागं करिष्यामि हुताशे ऽस्मिंस् तदा ध्रुवम्  ।  
दग्धं तु त्रिपुरं कृत्स्नम् अघोरास्त्रेण दारुणम्  ॥ र्क्स्_२९।६८ ॥  
पातितं नर्मदा मध्ये ज्वलत्कालानलप्रभम्  ।  
तद् भित्त्वा सप्तपातालं रसातलतलं ययौ  ॥ र्क्स्_२९।६९ ॥  
तेन जालेश्वरं तीर्थं त्रिषु लोकेषु विश्रुतम्  ।  
अर्चनात् तस्य देवस्य मुच्यते ब्रह्महत्यया  ॥ र्क्स्_२९।७० ॥  
कल्पकोटिसहस्राणि वसेच् छिवपुरे सुखी  ।  
तत्र स्नात्वा दिवं यान्ति ये मृता न पुनर्भवाः  ॥ र्क्स्_२९।७१ ॥  
तिलोदकप्रदानेन पिण्डपातेन भारत  ।  
पितरस् तस्य तृप्यन्ति शिवो यावच् च कल्पगा  ॥ र्क्स्_२९।७२ ॥  
सार्द्धकोटिश् च लिङ्गानां गङ्गासागरसङ्गमे  ।  
सार्द्धकोटिश् च पतिता लिङ्गानां पुरवर्धने  ॥ र्क्स्_२९।७३ ॥  
दशार्धकोटिः पतिता श्रीशैले त्रिपुरान्तिके  ।  
तिस्रः कोट्यार्धकोटी च पतितामरकण्टके  ॥ र्क्स्_२९।७४ ॥  
एतानि बाणलिङ्गानि भुक्तिमुक्तिप्रदानि तु  ।  
त्रिपुरघ्नम् अघोरास्त्रं ज्वलत्कालाग्निरुद्रवत्  ॥ र्क्स्_२९।७५ ॥  
कल्पगां वर्जयित्वा तु कान्या धारयितुं क्षमा  ।  
एतादृशं तु पतितं तदस्त्रं कल्पगाजले  ॥ र्क्स्_२९।७६ ॥  
जालेश्वरं तु कथितं त्रिपुरघ्नम् इदं तव  ।  
एतत् तीर्थं न जानन्ति लोकाश्च सचराचराः  ॥ र्क्स्_२९।७७ ॥  
दहन्तं त्रिपुरं दृष्ट्वा देवा विस्मयमागताः  ।  
ब्रह्माद्या देवता येन सङ्ग्रामेषु पराजिताः  ॥ र्क्स्_२९।७८ ॥  
शरेणैकेन तद्वीर्यं कृतं भस्मैकपुञ्जवत्  ।  
बाणासुरः पुरे दग्धे भीतः स्तोत्रमिदं जगौ  ॥ र्क्स्_२९।७९ ॥  
ॐ नमो ऽनादिदेवेश विघ्नेश्वर महेश्वर  ।  
सर्वज्ञाज्ञानहृज् ज्ञानप्रदानैक नमो ऽस्तु ते  ॥ र्क्स्_२९।८० ॥  
अनन्तगुणरत्नाय परेशाय नमो ऽस्तु ते  ।  
परात्पर परातीत उत्पत्तिस्थानकारक  ॥ र्क्स्_२९।८१ ॥  
सर्वार्थसाधनोपाय विश्वेश्वर नमो ऽस्तु ते  ।  
निरञ्जन निराधार स्वभाव निरुपद्रव  ॥ र्क्स्_२९।८२ ॥  
प्रसन्नपरमेशान योगेश्वर नमो ऽस्तु ते  ।  
असुरघ्न पिशाचघ्न भूतवेतालनाशन  ॥ र्क्स्_२९।८३ ॥  
भूतनाथ जगन्नाथ सर्वाधार नमो ऽस्तु ते  ।  
सृष्टिसंहार निर्वाणसप्तपातालसंश्रय  ॥ र्क्स्_२९।८४ ॥  
श्रीकण्ठ नीलकण्ठेश महाकण्ठ नमो ऽस्तु ते  ।  
त्र्यम्बकाय त्रिशूलाय त्रिलोकाय च ते नमः  ॥ र्क्स्_२९।८५ ॥  
कपालिने कपालैश् च बद्धाङ्ग शशिशेखर  ।  
उमाकान्तार्धदेहाय सुरासुरनमस्कृत  ॥ र्क्स्_२९।८६ ॥  
यत्र त्वं रूपसंस्थं चलमचलतनुं व्यापकं लक्ष्यहीनं तेजो ऽभ्यन्तर् मरालं घनम् अघनम् अजं स्फाटिकं स्फाटिकाभम्  ।  
रक्तं नीलं च पीतं सितम् असितमनेकाल्परूपं प्रयुक्तं मध्यान्तादिव्यपेतं स्फुटतनुर् अहितं लिङ्गरूपं नमामि  ॥ र्क्स्_२९।८७ ॥  
मध्याह्ने लक्ष्ययोगेन हृदयकमले धारणीशे न हंसे नाकाशे वायुतत्त्वे ऽनलधरणिजले विद्यते नैव शक्यम्  ।  
नो नादे नैव विन्दौ न करणनिलये नादिमध्यावसाने स्थानेष्वेषु प्रबुद्धो न च नियमयितुं यं सदाद्यं नमामि  ॥ र्क्स्_२९।८८ ॥  
जिह्वाचापल्यभावेन वर्णितं मे महाप्रभो  ।  
क्षन्तव्यं तत्सुरेशान कस्त्वां वर्णयितुं क्षमः  ॥ र्क्स्_२९।८९ ॥  
  
मार्कण्डेय उवाच:  
श्रुत्वा स्तुतिं च बाणस्य तुष्टो ऽसौ भगवान् हरः  ।  
उवाच वचनं शम्भुर् असुरं प्रति भारत  ॥ र्क्स्_२९।९० ॥  
सेवापराधजो ह्य् एष क्षान्तस्ते दैत्यनायक  ।  
वरं वृणीष्व भद्रं ते यत् ते मनसि वर्तते  ॥ र्क्स्_२९।९१ ॥  
शिवस्य वचनं श्रुत्वा बाणो दैत्यपतिस् तदा  ।  
प्रणम्य चाब्रवीद् वाक्यं सुरासुरनमस्कृतम्  ॥ र्क्स्_२९।९२ ॥  
यदि तुष्टो ऽसि मे देव वरं दातुं त्वमिच्छसि  ।  
अनेनैव शरीरेण सान्तः पुरपरिच्छदः  ॥ र्क्स्_२९।९३ ॥  
तव लोकं गमिष्यामि यत्र जन्म न विद्यते  ।  
अत्रोत्पत्तिविपत्तिभ्यां निर्विण्णो ऽसुरयोनिषु  ॥ र्क्स्_२९।९४ ॥  
त्रिभिर् देवैः पुरं दत्तं भिन्नं तत् पुरं त्वया  ।  
कथं तत् पतितं भूमौ गहना कर्मणां गतिः  ॥ र्क्स्_२९।९५ ॥  
दाताबलिः प्रार्थयिता च विष्णुर्दानं मही वाजिमखस्य कालः  ।  
आसीत् फलं बन्धनम् एव तस्य नमो ऽस्तु तस्यै भवितव्यतायै  ॥ र्क्स्_२९।९६ ॥  
स्वर्गो दुर्गः सुराः सैन्यं गजाश्चैरावतादयः  ।  
शस्त्रं वज्रम् अवाप्यास्ते यत्र देवो बृहस्पतिः  ॥ र्क्स्_२९।९७ ॥  
निर्जितो मेघनादेन दशाननसुतेन च  ।  
सर्वमात्मवशं नीतं दैवं हि बलवत्तरम्  ॥ र्क्स्_२९।९८ ॥  
बाणासुरवचः श्रुत्वा देवदेवो वरप्रदः  ।  
मम भक्तिप्रसादेन मदन्तिकम् अवाप्स्यसि  ॥ र्क्स्_२९।९९ ॥  
ततो बाणासुरः श्रीमान् देवदेवप्रसादतः  ।  
दिव्ययानसमारूढः सुरासुरनमस्कृतः  ॥ र्क्स्_२९।१०० ॥  
प्रायाच् छिवपुरं यत्र देवदेवो महेश्वरः  ।  
नर्मदा सा ऽब्रवीद् वाक्यं शम्भुं प्रति विशाम्पते  ॥ र्क्स्_२९।१०१ ॥  
बिन्दुमात्रं न मे दग्धम् अघोरास्त्रेण शङ्कर  ।  
ददाह त्रिपुरं कृत्स्नं ज्वलत्कालानलप्रभम्  ॥ र्क्स्_२९।१०२ ॥  
शान्तं च मम तोयेन रसातलतलं ययौ  ।  
  
ईश्वर उवाच:  
पुरं तु निखिलं दग्धम् अघोरास्त्रं सुदुस्सहम्  ॥ र्क्स्_२९।१०३ ॥  
सूर्यकोटिसमप्रख्यं मध्यदेशे तवाम्भसः  ।  
अगमत् सौम्यरूपत्वं प्रभावात् तव नर्मदे  ॥ र्क्स्_२९।१०४ ॥  
सरितः सागराः शैला गङ्गाद्याश् च सहस्रशः  ।  
गोप्यं तत्क्षणमात्रेण भस्मपुञ्जो यथा जलम्  ॥ र्क्स्_२९।१०५ ॥  
सोढुं का ऽन्या सरिच्छ्रेष्ठा त्वां विना भुवि कल्पगे  ।  
एवम् उक्त्वा ययौ देवः सुरासुरनमस्कृतः  ॥ र्क्स्_२९।१०६ ॥  
एतत् ते कथितं भूप आख्यानं श्रुतिसम्मितम्  ।  
जालेश्वरस्य तीर्थस्य समासेन युधिष्ठिर  ॥ र्क्स्_२९।१०७ ॥  
सेव्यते तेन कार्येण नर्मदा सप्तकल्पगा  ।  
श्रवणात् कीर्तनात् तस्य रुद्रस्यानुचरो भवेत्  ॥ र्क्स्_२९।१०८ ॥  
  
इति श्रीस्कन्दपुराणे रेवाखण्डे ऽमरेश्वरमाहात्ये एकोनत्रिंशो ऽध्यायः ॥  
  
  
र्क्स् अध्याय ३०  
  
मार्कण्डेय उवाच:  
ऋषीणामयुतं राजन् नैमिषारण्यवासिनाम्  ।  
गर्गश् च शौनको दक्षः सर्वेषां धर्मतः पिता  ॥ र्क्स्_३०।१ ॥  
तेषां निवसतां तत्र आश्चर्यम् अभवत् नृप  ।  
हिरण्या नाम नगरी दृष्टा वा यदि वा श्रुता  ॥ र्क्स्_३०।२ ॥  
हिरण्यवेगा नाम्नी तु नदीपुष्पफलद्रुमा  ।  
धनदस्य पुरी रम्या धनाढ्या च यथा स्थिता  ॥ र्क्स्_३०।३ ॥  
साप्तभौमैर् गृहैर् रम्यैर् हेमप्राकारतोरणैः  ।  
वेणुवीणानिनादौघैर् गन्धर्वैर् नादितायुतैः  ॥ र्क्स्_३०।४ ॥  
नागराः पूजिताः सर्वे ऽत्राधिष्ठितधनान्विताः  ।  
अग्निहोत्रैश् च विद्वद्भिर् ब्राह्मणैर् वेदपारगैः  ॥ र्क्स्_३०।५ ॥  
एवं विधा पुरी रम्या सर्वोत्सवसमन्विता  ।  
अकाले म्रियते यस् तु स राज्ञा गृह्यते पुनः  ॥ र्क्स्_३०।६ ॥  
मुदा परमया युक्तो वित्तेशो धनदो यथा  ।  
प्रजापतिं सम्पप्रच्छ ब्रह्मणो मानसं सुतम्  ॥ र्क्स्_३०।७ ॥  
प्रणिपत्य नमस्कृत्य दक्षं तं मुनिपुङ्गवम्  ।  
अनेकानि सहस्राणि मुनीनां ब्रह्मवर्चसाम्  ॥ र्क्स्_३०।८ ॥  
सौत्रामणिः सोमसंस्था कस्मिन् देशे च सिद्ध्यति  ।  
आचक्ष्व मुनिशार्दूल यतः त्वं सर्वधर्मवित्  ॥ र्क्स्_३०।९ ॥  
हिरण्यबाहुं प्रोवाच दक्षो वैवस्वतं तदा  ।  
तीर्थं हि पुष्करं नाम त्रिषु लोकेषु विश्रुतम्  ॥ र्क्स्_३०।१० ॥  
तस्मिन्न् इष्टं हुतं राजन् सर्वं कोटिगुणं भवेत्  ।  
ब्राह्मणानां प्रसादेन ना ऽत्र कार्या विचारणा  ॥ र्क्स्_३०।११ ॥  
तस्य तद् वचनं श्रुत्वा राजा प्रोवाच तं मुनिम्  ।  
निष्पाद्यतां च यज्ञो मे भगवन् पुष्करे शुभे  ॥ र्क्स्_३०।१२ ॥  
मानसं ब्रह्मणः पुत्रं सर्ववेदविशारदम्  ।  
त्वामृते दीक्षितुं कस्य शक्तिर् अस्मिन् महीतले  ॥ र्क्स्_३०।१३ ॥  
एवम् अस्त्व् इति तं प्राह दक्षो राजर्षिसत्तमम्  ।  
ततो जगाम राजर्षिः पुष्करं सर्वसम्भृतः  ॥ र्क्स्_३०।१४ ॥  
गवां च दशलक्षाणि सार्द्धं लक्षं तु वाजिनाम्  ।  
द्विपञ्चाशत् सहस्राणि गजेन्द्राणां रथायुतम्  ॥ र्क्स्_३०।१५ ॥  
मणिमाणिक्यरत्नानि वस्त्राण्य् आभरणानि च  ।  
तेषां सङ्ख्या न विद्येत कुबेरस्य धनं यथा  ॥ र्क्स्_३०।१६ ॥  
ततो भक्षाणि भोज्यानि पानानि विविधानि च  ।  
एवं प्रवर्तितो यज्ञः पवित्रे श्रेष्ठपुष्करे  ॥ र्क्स्_३०।१७ ॥  
आहूतश् च ततो ब्रह्मा शक्रश् चापि सुरेश्वरः  ।  
अन्यदेवैश् च किं कार्यं ताभ्यां सर्वं प्रपूजितम्  ॥ र्क्स्_३०।१८ ॥  
न रुद्रो यज्ञभागार्हो वासुदेवः त्वयाजकः  ।  
न चादित्यो न वरुणो न देवा न च चन्द्रमाः  ॥ र्क्स्_३०।१९ ॥  
वेदमूलो यतो यज्ञो राज्ञश् चामिततेजसः  ।  
वेदनिर्घोषशब्देन यज्ञधूमेन भारत  ॥ र्क्स्_३०।२० ॥  
रोदस्यनन्तरं राजन् सर्वम् एव प्रपूरितम्  ।  
एतस्मिन्न् अन्तरे यज्ञच्छिद्रान्वेषणतत्पराः  ॥ र्क्स्_३०।२१ ॥  
सम्प्राप्ता राजशार्दूल बलेन बलवत्तराः  ।  
पराजयं च देवानाम् असुराणां जयं तथा  ॥ र्क्स्_३०।२२ ॥  
कर्तुं प्रस्थापिताः सर्वे ह्य् असुरा देवकण्टकाः  ।  
तेभ्यो निकेतुना प्रोक्तं दैत्यानाम् ईश्वरेण हि  ॥ र्क्स्_३०।२३ ॥  
न रुद्रो ऽस्ति न विष्णुर् वा ब्रह्मास्ते स तु पूजकः  ।  
न कर्तव्यं भयं तेषां ब्राह्मणा ज्ञानदुर्बलाः  ॥ र्क्स्_३०।२४ ॥  
गच्छन्तु दानवा दैत्या भूतवेतालराक्षसाः  ।  
पिबन्तु सोमं यज्ञाङ्गं भक्षयन्तु तथा द्विजान्  ॥ र्क्स्_३०।२५ ॥  
विध्वंसितस् ततो यज्ञो ब्राह्मणाश् चैव भक्षिताः  ।  
अग्निर्विनाशितो यज्ञयूपश् च यज्ञमण्डपः  ॥ र्क्स्_३०।२६ ॥  
ऋषीणां धर्षिताः पत्न्यो नग्नरूपैस् तथा बलात्  ।  
कुमारा ऋषयश् चैव भयार्ताः प्राणपीडिताः  ॥ र्क्स्_३०।२७ ॥  
प्रणष्टश् च ततो ब्रह्मा शक्रो देवगणैः सह  ।  
एवं यज्ञे च विध्वस्ते चक्रवर्ती नृपोत्तमः  ॥ र्क्स्_३०।२८ ॥  
हिरण्यबाहुः कुपितो ब्राह्मणान् प्रति भारत  ।  
पापिष्ठाश् च दुराचारा गतास् ते भिक्षुका द्विजाः  ॥ र्क्स्_३०।२९ ॥  
स्वस्थानं च गता दैत्या गृहीत्वा यज्ञसम्भृतिम्  ।  
एकाकी हयमारुह्य सह पत्न्या व्रजाम्य् अहम्  ॥ र्क्स्_३०।३० ॥  
न पौरुषस्य कालो ऽयं कोपस्य च कथञ्चन  ।  
शम्भुर्न देवता यत्र शङ्खचक्रगदाधरः  ॥ र्क्स्_३०।३१ ॥  
कथं सिद्ध्यति यज्ञौ ऽसौ न सूर्यो नैव चन्द्रमाः  ।  
लोलुपा ब्राह्मणाः पापाः त्वशक्ता यज्ञरक्षणे  ॥ र्क्स्_३०।३२ ॥  
यदि मे विद्यते सत्यं भवन्तु ब्रह्मराक्षसाः  ।  
सकण्टके निरुदके प्रदेशे नष्टचेतनाः  ॥ र्क्स्_३०।३३ ॥  
दक्षाद्यैर् ब्राह्मणैः सर्वैः सो ऽभिशप्तो महीपतिः  ।  
अरक्षिता त्वं यज्ञस्य क्षत्रियाणां तथा ऽधमः  ॥ र्क्स्_३०।३४ ॥  
खरो द्वादशवर्षाणि भविष्यसि न संशयः  ।  
शापाद् बभूवुरन्यो ऽन्यं ते खरब्रह्मराक्षसाः  ॥ र्क्स्_३०।३५ ॥  
एतत् ते कथितं वृत्तं न हरो न हरिः प्रभुः  ।  
न यज्ञो न च तद् दानं न तपो ऽध्ययनं न च  ॥ र्क्स्_३०।३६ ॥  
वेदोक्तं कर्म न ब्राह्म्यं न धर्मं न त्रिविष्टपम्  ।  
न व्रतं वषट्कारः सर्वपापप्रणाशनः  ॥ र्क्स्_३०।३७ ॥  
एतस्मिन्न् अन्तरे राजन् देवर्षिर् नारदस् तदा  ।  
आजगाम क्रतुं द्रष्टुं पुष्करं प्रति भारत  ॥ र्क्स्_३०।३८ ॥  
ततो विप्लाविते यज्ञे दैत्यैर् दुष्कृतिकारिभिः  ।  
हिरण्यबाहुश् च परं ब्राह्मणं ब्रह्मपारगम्  ॥ र्क्स्_३०।३९ ॥  
उवाच वचनं राजा देवर्षिर् नारदं तदा  ।  
नाशितो ब्राह्मणैर् यज्ञः क्षुद्रैर् मे मुनिपुङ्गव  ॥ र्क्स्_३०।४० ॥  
यज्ञधर्मविधौ शक्तो घातयाम्यध्वरान्तकम्  ।  
शक्तो ऽस्मि त्रिजगज् जेतुं किम् पुनर् दैत्य दानवान्  ॥ र्क्स्_३०।४१ ॥  
मया चापि कृतो यज्ञो हरिशङ्करवर्जनात्  ।  
ब्रह्मशापवशाद् भीतो गार्दभं योनिमाश्रितः  ॥ र्क्स्_३०।४२ ॥  
केनोपायेन देवर्षे त्रिकालज्ञ त्रिवेदवित्  ।  
स्वर्गलोकं गमिष्यामि ऋत्विग्भिर् ब्राह्मणैः सह  ॥ र्क्स्_३०।४३ ॥  
अनुग्रहम् इमं मन्ये यन् मां प्राप्तो ऽसि नारद  ।  
  
नारद उवाच:  
शृणु राजन् महाभाग कथ्यमानं निबोध मे  ॥ र्क्स्_३०।४४ ॥  
रेवाचरुकसम्भेदं पञ्चलिङ्गानि भूमिप  ।  
तत्र स्नाता दिवं यान्ति ये मृता न पुनर्भवाः  ॥ र्क्स्_३०।४५ ॥  
तत्र गच्छ नरश्रेष्ठ ब्राह्मणैर् ब्रह्मराक्षसैः  ।  
न यज्ञो न तपोदानं शिवध्यानपरो भव  ॥ र्क्स्_३०।४६ ॥  
सद्यः प्रमुच्यते पापाद् ब्राह्मणैः शापदूषितैः  ।  
यत्रासुरस् तु निहतो भैरवं रूपमाश्रितः  ॥ र्क्स्_३०।४७ ॥  
पापप्रणाशनं लिङ्गं ऋणमोचनम् एव च  ।  
चतुष्केश्वरम् अपरं तथा सिद्धेश्वरं परम्  ॥ र्क्स्_३०।४८ ॥  
पञ्चमं वारुणं लिङ्गं सिद्धं तत्र प्रतिष्ठितम्  ।  
एवं तु नारदः प्राह भगवन्तं नृपोत्तमम्  ॥ र्क्स्_३०।४९ ॥  
  
युधिष्ठिर उवाच:  
भगवन् कीदृशं रूपं यदा नृत्यति भैरवः  ।  
एतद् आचक्ष्व मे सर्वं प्रसादः क्रियतां प्रभो  ॥ र्क्स्_३०।५० ॥  
  
मार्कण्डेय उवाच:  
गौर्यापृष्टः पुरा राजन् कौतुकेन सुरेश्वरः  ।  
नृत्यरूपं समाख्याहि किम् अन्यैः कथितैर् मम  ॥ र्क्स्_३०।५१ ॥  
शान्तरूपं ततस् त्यक्त्वा कृतं रूपं सुदारुणम्  ।  
स्थितश् चैकेन पादेन प्रपीड्य वसुधातलम्  ॥ र्क्स्_३०।५२ ॥  
द्वितीयेन च पादेन ब्रह्माण्डं सचराचरम्  ।  
ख्यातं दारुवनं नाम पञ्चलिङ्गसमन्वितम्  ॥ र्क्स्_३०।५३ ॥  
निहत्य चासुरं तत्र पुनर्नृत्यं मया प्रिये  ।  
तस्मिन् दारुवने चण्डि रुद्रं भुवनदारुणम्  ॥ र्क्स्_३०।५४ ॥  
एतत् ते कथितं राजन् पुराणं स्कन्दकीर्तितम्  ।  
शिवेन कथितं पूर्वं पार्वत्याः षण्मुखस्य च  ॥ र्क्स्_३०।५५ ॥  
गच्छ गच्छ नृप स्थानं नर्मदाचारुसङ्गमम्  ।  
तत्र ते स्नातमात्रस्य शापस्यान्तो भविष्यति  ॥ र्क्स्_३०।५६ ॥  
एवम् उक्त्वा ययौ राजन् देवर्षिर् नारदस् तदा  ।  
हिरण्यबाहुर् नृपतिः सान्तः पुरपरिच्छदः  ॥ र्क्स्_३०।५७ ॥  
दक्षशौनकगर्गाद्यैः शापभ्रष्टैः समन्वितः  ।  
आजगाम ततः शीघ्रं नर्मदाचरुसङ्गमम्  ॥ र्क्स्_३०।५८ ॥  
तत्र स्नात्वा स राजर्षिर् दत्त्वा चैव तिलोदकम्  ।  
पञ्चलिङ्गानि चाभ्यर्च्य तस्मिन् दारुवने तदा  ॥ र्क्स्_३०।५९ ॥  
सिद्धेश्वरं चरुलिङ्गं ऋणमोचनम् एव च  ।  
पापप्रणाशनं चान्यच् चण्डिकेश्वरम् उत्तमम्  ॥ र्क्स्_३०।६० ॥  
पूजयित्वा यथा न्यायं भुक्तिमुक्तिफलप्रदम्  ।  
स्तोत्रैस् तुष्टाव विविधैः शिवभक्तिपरायणः  ॥ र्क्स्_३०।६१ ॥  
त्वया विना तपोदानं न यज्ञं न च याजनम्  ।  
न स्वर्गं न च मोक्षं च कामयेय महेश्वर  ॥ र्क्स्_३०।६२ ॥  
न हरो न हरिर् यत्र सर्व तन् निष्कलं भवेत्  ।  
ततस् तुष्टः सुरेशानो वरं वृण्वित्य् उवाच तम्  ॥ र्क्स्_३०।६३ ॥  
हिरण्यबाहू राजर्षिः प्रसाद्य शिवम् अब्रवीत्  ।  
यदि तुष्टो ऽसि मे देव वरं दातुं त्वम् इच्छसि  ॥ र्क्स्_३०।६४ ॥  
तदास्याः खरयोनेर् मां महादेवविमोचय  ।  
त्यजन्ति चात्र ये प्राणान् पापा अपि नराधमाः  ॥ र्क्स्_३०।६५ ॥  
ते ऽपि यान्ति तव स्थानं सत्यम् एतद् वचो मम  ।  
निर्विघ्ना यज्ञसिद्धिश् च श्रेयो दानं तपस् तथा  ॥ र्क्स्_३०।६६ ॥  
एवम् अस्त्व् इति तं प्रोक्त्वा शिवस् त्व् अन्तरधीयत  ।  
शापान् मुक्तः स धर्मात्मा दिव्यकान्तिवपुर्धरः  ॥ र्क्स्_३०।६७ ॥  
कामिकं यानम् आरुह्य सान्तःपुरपरिच्छदः  ।  
ध्रियमाणातपत्रश् च स्तूयमानश् च मागधैः  ॥ र्क्स्_३०।६८ ॥  
मुदा परमया युक्तो हिरण्यपुरमाविशत्  ।  
अन्यं याजकम् अन्वेष्टुं यज्ञार्थं ब्रह्मवादिनम्  ॥ र्क्स्_३०।६९ ॥  
एतस्मिन्न् अन्तरे प्राप्ते नारदः पुरम् अभ्यगात्  ॥ र्क्स्_३०।७० ॥  
  
इति श्रीस्कन्दपुराणे रेवाखण्डे रेवाचरुसङ्गमवर्णनो नाम त्रिंशो ऽध्यायः ॥  
  
  
र्क्स् अध्याय ३१  
  
युधिष्ठिर उवाच:  
हिरण्यबाहुः शापान्ते नगरीं प्राप्य निर्वृतः  ।  
दक्षादयः कथं मुक्तास् तस्माच् छापाच् च कथ्यताम्  ॥ र्क्स्_३१।१ ॥  
  
मार्कण्डेय उवाच:  
शृणु राजन् महाबाहो कथ्यमानं निबोध मे  ।  
हिरण्यबाहुना शप्ता यावन् मुक्ता द्विजोत्तमाः  ॥ र्क्स्_३१।२ ॥  
बभ्रमुः सर्वतीर्थानि आसमुद्रान्त गोचरे  ।  
तेषां ब्रह्मादयः शापं न निवर्तयितुं क्षमाः  ॥ र्क्स्_३१।३ ॥  
वाराणसीं महापुण्यां गङ्गासागरसङ्गमम्  ।  
हिमवन्तं च केदारमौर्वतीर्थं च भारत  ॥ र्क्स्_३१।४ ॥  
गङ्गा च नैमिषारण्यं भैरवं पुष्करं तथा  ।  
मायापुरीं तथा रम्याम् उग्रं कनखलं तथा  ॥ र्क्स्_३१।५ ॥  
रौद्रं चैव तथेशानं सुरासुरनमस्कृतम्  ।  
गङ्गाद्वारं हिमस्थानं प्रभासं शशिभूषणम्  ॥ र्क्स्_३१।६ ॥  
रुद्रकोटिसमायोगं गङ्गाभेदं सरस्वतीम्  ।  
स्थानेश्वरं तथा पुण्यं कुरुक्षेत्रं तथैव च  ॥ र्क्स्_३१।७ ॥  
कुरुक्षेत्रं गमिष्यामि कुरुक्षेत्रे वसाम्यहम्  ।  
कुरुक्षेत्रस्य नाम्नापि नरः पापैः प्रमुच्यते  ॥ र्क्स्_३१।८ ॥  
भ्रमेणैवं विषण्णास्ते शापस्यान्त न लेभिरे  ।  
निन्दितानि च तीर्थानि पापकर्मरतैस् ततः  ॥ र्क्स्_३१।९ ॥  
आकाशवचनं श्रुत्वा महातीर्थानि निन्दत  ।  
हरं हरिं च यो द्वेष्टि नाभिनन्दति यः सुरान्  ॥ र्क्स्_३१।१० ॥  
स याति यत्र यत्रैव दुःखं प्राप्नोत्य् असंशयः  ।  
एतस्मिन्न् अन्तरे प्राप्तो नारदो देवपूजितः  ॥ र्क्स्_३१।११ ॥  
दक्षशौनकगर्गादीन् सर्वांस्तान् मुनिसत्तमान्  ।  
ब्रह्मरक्षस्तनून् दृष्ट्वा नारदो वाक्यम् अब्रवीत्  ॥ र्क्स्_३१।१२ ॥  
भवन्तः कर्मणा केन सञ्जाता ब्रह्मराक्षसाः  ।  
तस्याथ वचनं श्रुत्वा नारदस्य महामुनेः  ॥ र्क्स्_३१।१३ ॥  
सो ऽभिवाद्य नमस्कृत्य दक्षो वचनम् अब्रवीत्  ।  
यथोत्सवं कृतं कर्म ब्रह्मलोकहिताय यत्  ॥ र्क्स्_३१।१४ ॥  
तद्विपर्यासमापन्नं गहना कर्मणो गतिः  ।  
कर्मोपदिश मे किञ्चिद् येन मुञ्चापि दुष्कृतम्  ॥ र्क्स्_३१।१५ ॥  
यत्र यत्र च गच्छामो जलमन्नं न विद्यते  ।  
अनावृष्टिरभूद् घोरा तत्र तत्रैव नारद  ॥ र्क्स्_३१।१६ ॥  
  
नारद उवाच:  
प्रसाद्यतां मुनिश्रेष्ठाः शापस्यान्तं करिष्यति  ।  
हिरण्यबाहुर् धर्मात्मा हिरण्यपुरमास्थितः  ॥ र्क्स्_३१।१७ ॥  
यज्ञं कर्तुं समायातो रेवाचरुकसङ्गमे  ।  
पञ्चलिङ्गानि चाभ्यर्च्य शापान्तं च करिष्यति  ॥ र्क्स्_३१।१८ ॥  
एवमुक्त्वा स देवर्षिर् ब्राह्मणैः शापकर्षितैः  ।  
आजगाम ततो दिव्यां हिरण्यनगरीं शुभाम्  ॥ र्क्स्_३१।१९ ॥  
हिरण्यबाहुर् नृपतिर् वशिष्ठश् च महामुनिः  ।  
विलोक्य तान् मुनीन् सर्वान् स देवर्षिपुरोगमान्  ॥ र्क्स्_३१।२० ॥  
अभिवाद्य यथा न्यायम् अर्घपाद्यैर् अपूजयत्  ।  
नारदस् तु ततो वाक्यं राजानम् इदम् अब्रवीत्  ॥ र्क्स्_३१।२१ ॥  
कुशलं ते नृपश्रेष्ठ सुखं तिष्ठसि सुव्रत  ।  
नारदस्य वचः श्रुत्वा सर्वधर्मपरायणः  ॥ र्क्स्_३१।२२ ॥  
उवाच वचनं राजा नारदं श्लक्ष्णया गिरा  ।  
अद्य मे कुशलं ब्रह्मंस्तवपादाब्जदर्शनात्  ॥ र्क्स्_३१।२३ ॥  
किं कर्तव्यं मया ते ऽद्य ब्रह्मन् मे ऽनुग्रहं कुरु  ।  
  
नारद उवाच:  
कुरु ब्रह्ममुनीनां त्वं शापान्तं राजदर्शनात्  ॥ र्क्स्_३१।२४ ॥  
निपातय महादुष्टान् दैत्यान् दुष्कृतकारिणः  ।  
बन्धनस्था हि मोक्तव्या ब्राह्मणास् तु विशेषतः  ॥ र्क्स्_३१।२५ ॥  
  
राजोवाच:  
वेदं पठन्ति ये ऽज्ञानाद् वदन्त्यर्थं न तस्य च  ।  
प्रमाणं भूतलोकस्य तद्वत् कर्म च कुर्वतः  ॥ र्क्स्_३१।२६ ॥  
ब्रह्मन् वेदेन विधिवत् ते तु स्वर्गं प्रयान्ति वै  ।  
अहङ्करविमूढाश् च मिथ्यदानेन याजकाः  ॥ र्क्स्_३१।२७ ॥  
पतन्ति नरके विष्णुशङ्करद्वेषणे रताः  ।  
अगस्त्यं च वशिष्ठं च कृत्वा तौ याजकौ मुने  ॥ र्क्स्_३१।२८ ॥  
क्रतुमिष्ट्वा विधानेन रेवाचरुकसङ्गमे  ।  
मोचयिष्याम्यहं शापात् पञ्चलिङ्गार्चनाद् द्विज  ॥ र्क्स्_३१।२९ ॥  
वेदमन्त्रहुतं तत्र स्वयं विष्णुर् ग्रहीष्यति  ।  
रुद्रः कालाग्निरूपेण ग्राहकश् च भविष्यति  ॥ र्क्स्_३१।३० ॥  
एवं यज्ञे तु सम्पूर्णे तुष्टे नारायणे शिवे  ।  
द्विजानां मोक्षणं तत्र भविष्यति न संशयः  ॥ र्क्स्_३१।३१ ॥  
न मुने देवता यत्र शङ्खचक्रगदाधरः  ।  
इहलोके परे चैव गतिस् तस्य न विद्यते  ॥ र्क्स्_३१।३२ ॥  
एवम् उक्त्वा ययौ राजा सर्वसम्भारसम्भृतः  ।  
यज्ञोपस्करम् आदाय ब्राह्मणैर् वेदपारगैः  ॥ र्क्स्_३१।३३ ॥  
रेवाचरुकसम्भेदे यज्ञमिष्ट्वा विधानतः  ।  
विहाय पापं शप्तांस् तान् मोचयामास स द्विजान्  ॥ र्क्स्_३१।३४ ॥  
पञ्चलिङ्गसमायोगे तीर्थस्यास्य प्रभावतः  ।  
ब्रह्मयानसमारूढो वीज्यमानो ऽप्सरोगणैः  ॥ र्क्स्_३१।३५ ॥  
ध्रियमाणातपत्रस्तु स्तूयमानश् च वन्दिभिः  ।  
प्रायाच्छिवपुरं दिव्यमुमामाहेश्वरं नृप  ॥ र्क्स्_३१।३६ ॥  
एतत् ते कथितं राजन् पुराणाख्यानम् उत्तमम्  ।  
श्रुत्वाख्यानाम् इदं पुण्यं पञ्चलिङ्गसमागमम्  ॥ र्क्स्_३१।३७ ॥  
यमलोकं न पश्येद् वै पापयोनिं न गच्छति  ।  
हयमेधफलं प्राप्य शिवलोके महीयते  ॥ र्क्स्_३१।३८ ॥  
पापग्रस्तो विमूढात्मा विष्णुमायाविमोहितः  ।  
कथं प्रयाति तत् तीर्थं कालग्रहवशीकृतः  ॥ र्क्स्_३१।३९ ॥  
श्रवणात् कीर्तनाद् अस्य मुच्यते भवबन्धनात्  ॥ र्क्स्_३१।४० ॥  
  
इति श्रीस्कन्दपुराणे रेवाखण्डे पञ्चलिङ्गमाहात्म्ये एकत्रिंशो ऽध्यायः ॥  
  
र्क्स् अध्याय ३२  
  
मार्कण्डेय उवाच:  
गुह्यातिगुह्यरूपाणि पवित्राणि युधिष्ठिर  ।  
श्राद्धकार्यस्य सिद्धानि तीर्थानीह निबोध मे  ॥ र्क्स्_३२।१ ॥  
अतिगुह्यस्य पुण्यस्य सर्वतो ऽमरकण्टके  ।  
तम् आरभ्य गिरिश्रेष्ठं सर्वं पुण्यतरं स्मृतम्  ॥ र्क्स्_३२।२ ॥  
यावत् सा नर्मदा मध्ये पुण्यस्रोता महानदी  ।  
नास्ति तस्मात् परं पुण्यं त्रिषु लोकेषु भारत  ॥ र्क्स्_३२।३ ॥  
तस्योत्तरविभागे ऽस्ति नामतो यज्ञपर्वतः  ।  
कनिष्ठो विन्ध्यपुत्रस् तु भ्राता पर्यङ्कभूभृतः  ॥ र्क्स्_३२।४ ॥  
स्वयम्भुवा पुरा तस्मिन्न् इष्टः सौत्रामणिर्मखः  ।  
तत्रैवेष्टं मघवता हयमेधेन भारत  ॥ र्क्स्_३२।५ ॥  
दधीचिना ऽथ देवैश् च तत्रैवेष्टं महामखैः  ।  
निश्क्रान्ता पर्वतात् तस्माच् चतुर्नामा महानदी  ॥ र्क्स्_३२।६ ॥  
पतिता नर्मदायां तु सङ्गमो लोकविश्रुतः  ।  
तस्यास् तीरे तु ये दर्भाः पीतवर्णाः क्षितिं गताः  ॥ र्क्स्_३२।७ ॥  
ते श्राद्धकरणे भूप पितॄणां मोक्षदायकाः  ।  
स यावत् सङ्गमो नद्याः स यावद् यज्ञपर्वतः  ॥ र्क्स्_३२।८ ॥  
एतस्मिन्न् अन्तरे राजन् श्राद्धं यः परिकल्पयेत्  ।  
पितरस् तस्य तृप्यन्ति स्नानं कुर्यात् प्रदक्षिणम्  ॥ र्क्स्_३२।९ ॥  
सिद्धेश्वरं नामलिङ्गं चतुष्केश्वरम् एव च  ।  
सङ्ख्या न भूयो लोकेषु ख्यातमात्रं मया ऽनघ  ॥ र्क्स्_३२।१० ॥  
सङ्गमे विद्यते देवो न तं पश्यन्ति मानवाः  ।  
पूज्यते नागकन्याभिः सदेवासुरसत्तमैः  ॥ र्क्स्_३२।११ ॥  
कथयामि तवाख्यानम् इतिहासं पुरातनम्  ।  
ऋषिः सुपर्णो यत्रासीद् ब्रह्मयोनिर् जितेन्द्रियः  ॥ र्क्स्_३२।१२ ॥  
पुरुहूता तस्य भार्या धर्मपत्नी पतिव्रता  ।  
नैमिषारण्यवासस्य कन्दमूलफलाशिनः  ॥ र्क्स्_३२।१३ ॥  
कृष्णाजिनपरीधानवल्कलादिकवाससः  ।  
त्रिकालवह्णिहोतारो वेदाध्ययनतत्पराः  ॥ र्क्स्_३२।१४ ॥  
वेदस्मृतिपुराणोक्तमोक्षोपायविचिन्तकाः  ।  
ऋषयो दशलक्षाणि नैमिषारण्यवासिनः  ॥ र्क्स्_३२।१५ ॥  
बालखिल्याश् च तत्रैव ब्रह्मणो मानसाः सुताः  ।  
ब्रह्मदण्डं समारुह्य देवलोकं प्रयान्ति ते  ॥ र्क्स्_३२।१६ ॥  
मासोपवासिनस् तत्र जलाहारास् तथापरे  ।  
तिष्ठन्ति बहवः केचिद् एकपादेन चापरे  ॥ र्क्स्_३२।१७ ॥  
तस्मिंस् तपोवने रम्ये सिद्धगन्धर्वसेविते  ।  
प्रसाद्य चाब्रवीद् वाक्यं पुरुहूता निजं पतिम्  ॥ र्क्स्_३२।१८ ॥  
ऋतुकाले तु पर्वणि माम्भजस्व महामुने  ।  
जायते मे यथा पुत्रः सर्वसन्तानपावनः  ॥ र्क्स्_३२।१९ ॥  
पुत्रेण लोकान् जयते तृप्यन्ति पितृदेवताः  ।  
अपुत्रस्य गतिर् नास्ति तस्मात् पुत्रम् अजीजनः  ॥ र्क्स्_३२।२० ॥  
  
ब्राह्मण उवाच:  
अमावास्याद्य गोत्रे ऽस्मिन् मैथुनं वर्जितं प्रिये  ।  
अकर्तव्यम् इदं भद्रे पितॄणां वार्जितं ध्रुवम्  ॥ र्क्स्_३२।२१ ॥  
पितरस्तस्य तन् मांसं भुञ्जते ऋतुगामिनः  ।  
दिव्यं वर्षसहस्रं तु तप्तं मे दुष्करं तपः  ॥ र्क्स्_३२।२२ ॥  
स्नात्वा तत्क्षणमात्रेण चाण्डालस् त्रिदिवङ्गतः  ।  
धिक् धिक् धिग् ईरितं सर्वं न वेदो न च याजनम्  ॥ र्क्स्_३२।२३ ॥  
प्रहस्य चाब्रवीद् वाक्यं निषादी तं मुनिं प्रति  ।  
विषादं त्यज विप्रर्षे सत्यम् एतद् ब्रवीम्य् अहम्  ॥ र्क्स्_३२।२४ ॥  
अहङ्कारविमूढात्मा त्वत् समो नास्ति तापसः  ।  
न स्नानं न जपो होमो न स्वाध्यायः शिवार्चनम्  ॥ र्क्स्_३२।२५ ॥  
निष्कलं क्लेशमापन्नो वायुभक्षो निराश्रयः  ।  
त्वत् तपो ध्यानयोगश् च स्वर्गप्राप्तिश् च तत् कथम्  ॥ र्क्स्_३२।२६ ॥  
  
जाबालिर् उवाच:  
का ऽसि त्वं च वरारोहे निषादी रूपमाश्रिता  ।  
उमा सरस्वती गङ्गा मां जिज्ञासितुम् आगता  ॥ र्क्स्_३२।२७ ॥  
अनुग्रहम् इमं मन्ये धर्मं ब्रूहि शुचिस्मिते  ।  
निषादो नैमिषारण्ये ममासीत् मुनिपुङ्गव  ॥ र्क्स्_३२।२८ ॥  
कामार्तया मया दर्शे भर्ता पुत्राय याचितः  ।  
अकाले याचमाना ऽहं तेन शप्ता महात्मना  ॥ र्क्स्_३२।२९ ॥  
स च भर्ता मया शप्तस्ततो ऽन्यो ऽन्यं समागते  ।  
अस्य तीर्थस्य महात्म्यादावां मुक्तौ तु किल्बिषात्  ॥ र्क्स्_३२।३० ॥  
तस्मात् त्वं हि मुनिश्रेष्ठ शिवाराधनतत्परः  ।  
मदर्थं कुरु कर्माणि होमजाप्यादिकं मुहुः  ॥ र्क्स्_३२।३१ ॥  
यास्यसे त्वं समे देशे सत्यम् एतद् ब्रवीम्य् अहम्  ।  
इत्य् उक्त्वा सा ययौ स्वर्गं निजभर्त्रा समन्विता  ॥ र्क्स्_३२।३२ ॥  
त्यक्त्वा स्वकल्पं जाबालिः शिवाराधनतत्परः  ।  
अचिरेणैव कालेन ब्रह्मलोकम् उपागतः  ॥ र्क्स्_३२।३३ ॥  
  
इति श्रीस्कन्दपुराणे रेवाखण्डे ब्राह्मणस्य भार्यया सह स्वर्गारोहणं नाम द्वात्रिंशो ऽध्यायः ॥  
  
  
र्क्स् अध्याय ३३  
  
मार्कण्डेय उवाच:  
पश्चिमे नीलगङ्गाया नर्मदोत्तरकूलतः  ।  
व्यतीपातेश्वरं नाम लिङ्गं परमसिद्धिदम्  ॥ र्क्स्_३३।१ ॥  
सोमनाथं स्वयं विद्धि सोममूर्तिं जगत्पतिम्  ।  
सावित्र्या च तपस् तप्तं तत्र सप्तर्षिभिस् तथा  ॥ र्क्स्_३३।२ ॥  
सावित्रीकुण्डम् इत्येतद् विख्यातं नर्मदातटः  ।  
नरस्य स्नानमात्रस्य कन्यादानफलं भवेत्  ॥ र्क्स्_३३।३ ॥  
तिलोदकप्रदानेन चान्नदानेन भारत  ।  
पितरस् तस्य तृप्यन्ति सावित्रीलोकम् आश्रिताः  ॥ र्क्स्_३३।४ ॥  
दक्षस्य दुहिता चासीत् कुमुदा नाम विश्रुता  ।  
सोमाय दत्त्वा तां दक्षो मुदा परमया युतः  ॥ र्क्स्_३३।५ ॥  
तस्या स जनयामास हिमांशुः पुत्रम् अद्भुतम्  ।  
ज्ञात्वा ऽमृतमयं तं तु सुरा यज्ञफलार्थिनः  ॥ र्क्स्_३३।६ ॥  
हिमांशुं सोमपुत्रं च ते ययुश् च मुदान्विताः  ।  
अन्या सोमस्य परमा कला या षोडशी स्मृता  ॥ र्क्स्_३३।७ ॥  
अध्यास्ते सा चन्द्रमसं पितृणां तारणाय च  ।  
वनस्पतौ गते सोमे गवां क्षीरे हविःषु च  ॥ र्क्स्_३३।८ ॥  
सोमपाने महायज्ञे दर्शे दिविषदां तदा  ।  
पीतं श्रुत्वा ऽसुराः सर्वे हिमांशुं पातुम् उद्यताः  ॥ र्क्स्_३३।९ ॥  
असुराणां भयाद् विन्ध्यं हिमांशुर् गिरिमाश्रयत्  ।  
श्रुत्वा ते गिरिदुर्गस्थम् असुराः स्वभयात् तदा  ॥ र्क्स्_३३।१० ॥  
ग्रस्ते ते राहुणा सूर्ये हिमांशुं प्रति भारत  ।  
कायातिकायप्रमुखाः सम्प्राप्ता दानवास् ततः  ॥ र्क्स्_३३।११ ॥  
राहोस् तु भ्रातरः सर्वे सैंहिकेया महाबलाः  ।  
समाहृत्य हिमांशुस् तैः सुधार्थे चिरजीविभिः  ॥ र्क्स्_३३।१२ ॥  
भूतले पातितः पापैः क्रन्दन्ति स्म सुरास् तदा  ।  
उवाच स पतन् भूमौ हिमांशुः सोमनन्दन  ॥ र्क्स्_३३।१३ ॥  
पातु मां देव ईशानो दानवानां भयङ्करः  ।  
एतस्मिन्न् अन्तरे भूप हिमांशो रक्षणाय वै  ॥ र्क्स्_३३।१४ ॥  
पातालाद् उत्थितं लिङ्गं ज्वलत्कालानलप्रभम्  ।  
तेन बाणेन रौद्रेण हुङ्कारेण महासुराः  ॥ र्क्स्_३३।१५ ॥  
भस्मीकृतास् तु तत्रैव देवदेवेन शूलिना  ।  
ततस् तम् अब्रवीद् देवो भयमासुरजं त्यज  ॥ र्क्स्_३३।१६ ॥  
शिवभक्तिपरो भूत्वा निर्भयस् तिष्ठ पुत्रक  ।  
अथ सोमः सुरैः सार्द्धं गत्वा ब्रह्मनिकेतनम्  ॥ र्क्स्_३३।१७ ॥  
वृत्तान्तं कथयामास ततस् तद् वचनात् तु ताः  ।  
ब्रह्माद्या देवताः सर्वा जग्मुः सोमपुरोगमाः  ॥ र्क्स्_३३।१८ ॥  
ॐकारः कल्पगातीरे यत्र तिष्ठति भारत  ।  
दृष्ट्वा तु त्र्यम्बकं देवं षष्टिसंहारकारकम्  ॥ र्क्स्_३३।१९ ॥  
उवाच वचनं देवो ब्रह्मा लोकपितामहः  ।  
श्रीमान् अमृतरूपो ऽयं हिमांशुः सोमनन्दनः  ॥ र्क्स्_३३।२० ॥  
रक्षणीयस् त्वया नाथ देवदानवशङ्कया  ।  
सप्तविंशतियोगानां गतिः प्रोक्ता तु चन्द्रमाः  ॥ र्क्स्_३३।२१ ॥  
त्वं गतिः सर्वलोकानां तस्मात् त्वं त्रातुम् अर्हसि  ।  
तेषां तद् वचनं श्रुत्वा शिव ऊचे यथोचितम्  ॥ र्क्स्_३३।२२ ॥  
पूजयित्वा तु देवेशं सोमनाथं जगत्पतिम्  ।  
पातालेश्वरनामानं गताः सर्वे त्रिविष्टपम्  ॥ र्क्स्_३३।२३ ॥  
तदा प्रभृति तत्स्थानं त्रिषु लोकेषु विश्रुतम्  ।  
सावित्रीकुण्डतोयेन स्नानं कृत्वा तमर्चयेत्  ॥ र्क्स्_३३।२४ ॥  
न तस्य पुनर् आवृत्तिः सत्यम् एतच्छिवोदितम्  ।  
प्रभासे यत्फलं राजन् दृष्टं च शशिभूषणे  ॥ र्क्स्_३३।२५ ॥  
तत्फलं नृपशार्दूल भवेद् एव न संशयः  ।  
कालातिक्रमणं कुर्यात् तत्र यो भैक्षमाश्रितः  ॥ र्क्स्_३३।२६ ॥  
न तस्य पुनर् आवृत्तिः सत्यम् एतद् ब्रवीम्यहम्  ।  
तिलोदकप्रदानेन पिण्डपातेन भारत  ॥ र्क्स्_३३।२७ ॥  
पतितानुद्धरेज् जतून् नरकान् नात्र संशयः  ।  
श्रवणात् कीर्तनाद् अस्य सोमलोके महीयते  ॥ र्क्स्_३३।२८ ॥  
  
इति श्रीस्कन्दपुराणे रेवाखण्डे पातालेश्वरमाहात्म्यं नाम त्रयस्त्रिंशो ऽध्यायः ॥  
  
  
र्क्स् अध्याय ३४  
  
मार्कण्डेय उवाच:  
कथयामि तवाख्यानम् इन्द्रद्युम्नस्य भारत  ।  
अयोध्याधिपतिः श्रीमान् सूर्यवंशे महीपतिः  ॥ र्क्स्_३४।१ ॥  
बुभुजे स महीं सर्वां सशैलवनकाननाम्  ।  
चक्रवर्ती नृपश्रेष्ठः सत्यसन्धो दृढव्रतः  ॥ र्क्स्_३४।२ ॥  
स शशास महीं सर्वां यथा शक्रो ऽमरावतीम्  ।  
यज्ञहोमसहस्रैस् तु ददाह वसुधाम् इमाम्  ॥ र्क्स्_३४।३ ॥  
यज्ञोत्सवविवाहैस् तु वेदमङ्गलमङ्गलैः  ।  
चातुर्वर्ण्यं स्वधर्मस्थं प्राकृता इतरे जनाः  ॥ र्क्स्_३४।४ ॥  
कामं कामदुघा धेनुर् धरणी सस्यशालिनी  ।  
पप्रच्छ स तु राजर्षिर् वशिष्ठं ब्रह्मवित्तमम्  ॥ र्क्स्_३४।५ ॥  
शक्रश् चाङ्गिरसं यद्वद् अयोध्याधिपतिस् तथा  ।  
सोमसूर्यान्वयस्यैकं तारणं च पुरोधसम्  ॥ र्क्स्_३४।६ ॥  
हयमेधं महायज्ञं कस्मिंस् तीर्थे यजाम्य् अहम्  ।  
कथय त्वं प्रसादेन यथा दृष्टं यथा श्रुतम्  ॥ र्क्स्_३४।७ ॥  
  
वशिष्ठ उवाच:  
ब्रह्मर्षयो वेदविदो यथा ते चाब्रुवन् नृप  ।  
यज्ञो निवर्तितव्यस् तु ऋत्विग्भिर् ब्राह्मणैस् तव  ॥ र्क्स्_३४।८ ॥  
मरीचिः कश्यपश् चापि अङ्गिरा गौतमस् तथा  ।  
दुर्वासाश् च्यवनो धूम्रः कण्वश् चैव महामुनिः  ॥ र्क्स्_३४।९ ॥  
एते चान्ये च नृपते मुनीन्द्राः शंसितव्रताः  ।  
पप्रच्छ तान् महाराज इन्द्रद्युम्नो महीपतिः  ॥ र्क्स्_३४।१० ॥  
कस्मिंस् तीर्थे कृतो यज्ञः कामभोगफलप्रदः  ।  
एतत् सर्वं यथार्थं मे वदन्तु मुनिपुङ्गवाः  ॥ र्क्स्_३४।११ ॥  
  
ऋषय ऊचुः:  
केचिद् वाराणसीं भूप प्रयागं च तथा परे  ॥ र्क्स्_३४।१२ ॥  
अन्ये वै नैमिषं तीर्थं पुष्करं च तथापरे  ।  
कुब्जाम्रकं तथा चान्ये गङ्गाद्वारमथापरे  ॥ र्क्स्_३४।१३ ॥  
मायापुरीं तथा चान्ये सर्वदेवनमस्कृताम्  ।  
वदन्त्य् अन्ये हिमस्थानं बिल्वकं नीलपर्वतम्  ॥ र्क्स्_३४।१४ ॥  
कुशावर्तं तथैवा ऽन्ये तथा रुद्रमहालयम्  ।  
ईशानं चैव केदारं सर्वतीर्थम् अयं शुभम्  ॥ र्क्स्_३४।१५ ॥  
और्वतीर्थं वदन्त्य् अन्ये तथा बदरिकाश्रमम्  ।  
कालञ्जरं नीलकण्ठं देवदारुवनं तथा  ॥ र्क्स्_३४।१६ ॥  
हेमकूटं विरूपाक्षम् अन्ये चण्डीश्वरं तथा  ।  
भूतेश्वरं भस्मगात्रं प्रभासं शशिभूषणम्  ॥ र्क्स्_३४।१७ ॥  
तीर्थान्य् एतानि चान्यानि कथितानि तवानघ  ।  
मतान्तरं मुनीनां च विविधं परिकीर्तितम्  ॥ र्क्स्_३४।१८ ॥  
दुर्वासाश् चाब्रवीद् वाक्यं प्रहसन्न् इव तं नृपम्  ।  
विप्राणां ज्ञानतो ज्यैष्ठ्यं क्षत्रियाणां तु वीर्यतः  ॥ र्क्स्_३४।१९ ॥  
वैश्यानां धान्यधनतः शूद्राणां चैव जन्मतः  ।  
मार्कण्डेये विद्यमाने सप्तकल्पानुवर्तिनि  ॥ र्क्स्_३४।२० ॥  
भविष्यभूततत्त्वज्ञे त्रिकालज्ञे त्रयीविदि  ।  
ब्रह्मविष्णुमहेशानप्रमाणज्ञे तपोधने  ॥ र्क्स्_३४।२१ ॥  
कस्यास्ति धर्मकथने सामर्थ्यं धर्मनिश्चये  ।  
धर्मारण्ये महाराज गम्यतां कल्पगातटे  ॥ र्क्स्_३४।२२ ॥  
मार्कण्डेयो वक्ष्यते यत् तत्र यज्ञः प्रवर्त्यताम्  ।  
  
इन्द्रद्युम्न उवाच:  
यथा वदसि देवर्षे तथा कार्यं मयानघ  ॥ र्क्स्_३४।२३ ॥  
इत्युक्त्वा मुनिभिः सार्द्धं गन्तुं मार्कण्डमाश्रमम्  ।  
उवाच वचनं राजा प्रतीहारं सुवर्चसम्  ॥ र्क्स्_३४।२४ ॥  
मन्त्रिणं देवगर्भं च बृहस्पतिसमं नृप  ।  
यज्ञोपस्करसम्भारं सर्वमादाय सत्वरम्  ॥ र्क्स्_३४।२५ ॥  
आगच्छन्तु भवन्तो ऽत्र ममादेशपरायणाः  ।  
साग्निभिर् ब्राह्मणैः सार्द्धं यास्यामः कल्पगातटम्  ॥ र्क्स्_३४।२६ ॥  
शीघ्रं सम्पाद्यतां सर्वं यथा यज्ञः प्रवर्त्यताम्  ।  
सर्वेषाम् एव विप्राणां यानम् एषां पृथक् पृथक्  ॥ र्क्स्_३४।२७ ॥  
शतानि चाष्टौ राज्ञीनां यानमासां प्रकल्पय  ।  
नवखण्डक्षितीशानां समुद्रद्वीपवासिनाम्  ॥ र्क्स्_३४।२८ ॥  
नानानृपसहस्राणां घोषणा क्रियतां मुहुः  ।  
चन्द्रद्वीपं च सेतुं च ताम्रपात्रं शिलाष्टकम्  ॥ र्क्स्_३४।२९ ॥  
भोगद्वीपं च सौम्यं च गान्धर्ववारुणं तथा  ।  
कुमारिकाख्यं नवमं नवभेदं प्रवर्तितम्  ॥ र्क्स्_३४।३० ॥  
जम्बूशाककुशक्रौञ्चशाल्मलिप्लक्षपुष्कराः  ।  
सप्तद्वीपाः समाख्याताः समुद्राश् च निबोध मे  ॥ र्क्स्_३४।३१ ॥  
क्षारसर्पिर् दधिक्षीरमदिरेक्षुजलात्मकाः  ।  
समुद्राः परिखाकाराः पृथिवीमानकीर्तिताः  ॥ र्क्स्_३४।३२ ॥  
एतेषां घोषणां कार्यां ममादेशानुवर्तिनाम्  ।  
गवां च त्रीणि लक्षाणि सवत्सानां पयोमुचाम्  ॥ र्क्स्_३४।३३ ॥  
अश्वानां श्यामकर्णानां सपादं लक्षम् एव च  ।  
दन्तिनामयुतं चैव घण्टाभरणभूषितम्  ॥ र्क्स्_३४।३४ ॥  
सहस्राणि च चत्वारि यानानां कामचारिणाम्  ।  
लक्षं तु करभाणां वै मणिमाणिक्यम् एव च  ॥ र्क्स्_३४।३५ ॥  
अग्निशौचानि वस्त्राणि ब्राह्मणार्थे तथैव च  ।  
नानाभक्षाणि भोज्यानि पानानि विविधानि च  ॥ र्क्स्_३४।३६ ॥  
लक्षं कर्मकराणां तु तिलदर्भादिकं तथा  ।  
देवगर्भं समादिश्य मन्त्रिणं वदतां वरः  ॥ र्क्स्_३४।३७ ॥  
तत्रस्थैर् ब्राह्मणैः सार्द्धं दिव्यं यानं समाश्रितः  ।  
मुदा परमया युक्तः सान्तः पुरपरिच्छदः  ॥ र्क्स्_३४।३८ ॥  
धर्मारण्यं ततः प्राप्तो यत्रास्ते सप्तकल्पगः  ।  
ॐकारं कल्पगां दृष्ट्वा वैदूर्यं पर्वतं तथा  ॥ र्क्स्_३४।३९ ॥  
मुक्तो ऽस्मि किल्बिषादद्य सप्तजन्मकृताद् अपि  ।  
एवम् उक्त्वोपविष्टो ऽसौ साष्टाङ्गं प्रणिपत्य च  ॥ र्क्स्_३४।४० ॥  
यथार्थं पूजयामास तम् ऋषिं स नृपोत्तमः  ।  
दृष्ट्वा तं नृपतिं प्राह मार्कण्डेयो महामुनिः  ॥ र्क्स्_३४।४१ ॥  
कुशलं नृपशार्दूल चिरं दृष्टो ऽसि सुव्रत  ।  
किम् आगमनकार्यं ते ब्राह्मणैर् मुनिपुङ्गवैः  ॥ र्क्स्_३४।४२ ॥  
  
इन्द्रद्युम्न उवाच:  
यज्ञं कर्तुं समायातः कस्मिंस् तीर्थे द्विजोत्तम  ।  
शिवेन कथितं यत्ते पुराणं स्कन्दकीर्तितम्  ॥ र्क्स्_३४।४३ ॥  
तदहं श्रोतुम् इच्छामि यज्ञक्षेत्रफलं महत्  ॥ र्क्स्_३४।४४ ॥  
  
मार्कण्डेय उवाच:  
पृथिव्यां यानि तीर्थानि आसमुद्रान्तगोचरे  ॥ र्क्स्_३४।४५ ॥  
स्नानं कर्तुं समायान्ति नर्मदायां नराधिपा  ।  
उत्तरे यानि लिङ्गानि यानि तीर्थानि दक्षिणे  ॥ र्क्स्_३४।४६ ॥  
लीयन्ते कोटितीर्थेषु कोटितीर्थं ततः स्मृतम्  ।  
शिवेन कथितं पूर्वं पार्वत्याः षण्मुखस्य च  ॥ र्क्स्_३४।४७ ॥  
ब्रह्मविष्ण्वादिदेवानां शक्रस्यापि प्रकीर्तितम्  ।  
तन् मया कथितं राजन् यथोद्दिष्टं तु शम्भुना  ॥ र्क्स्_३४।४८ ॥  
ॐकारसन्निधौ रेवाकोटितीर्थं प्रकीर्तितम्  ।  
अत्र दत्तं हुतं चेष्टं तपस् तप्तं सुदुष्करम्  ॥ र्क्स्_३४।४९ ॥  
तस्यान्तो नैव विद्यते महेश्वरवचो यथा  ।  
राहुसोमसमायोगे कुरुक्षेत्रं प्रशस्यते  ॥ र्क्स्_३४।५० ॥  
सर्वदा सर्वकार्येषु नर्मदा पुण्यदायिनी  ।  
त्रयोदशगुणं विद्धि तीर्थम् आहुर् मनीषिणः  ॥ र्क्स्_३४।५१ ॥  
शतकोटिगुणं तत् तु कोटितीर्थं प्रचक्षते  ॥ र्क्स्_३४।५२ ॥  
चन्द्रसूर्योपरागे तु विशेषेण नराधिप  ।  
यज त्वं कोटितीर्थेषु यदि स्वर्गम् अभीप्ससि  ॥ र्क्स्_३४।५३ ॥  
तस्य तद् वचनं श्रुत्वा राजा परमधार्मिकः  ।  
पादौ जग्राह तत्रैव मुनेर् अमिततेजसः  ॥ र्क्स्_३४।५४ ॥  
अनुग्रहम् इमं मन्ये यत् त्वया कथितं मम  ।  
एतस्मिन्न् अन्तरे प्राप्ते यज्ञयूपान् उपस्करान्  ॥ र्क्स्_३४।५५ ॥  
नानादेशान् क्षत्रियांश् च गाश् चाश्वांश् च गजांस् तथा  ।  
तत्क्षणाद् देवगर्भश् च प्रतीहारः समार्पयत्  ॥ र्क्स्_३४।५६ ॥  
त्रिंशद्योजनपर्यन्तं यज्ञयूपांश् च मण्डपम्  ।  
चकार स्वप्रमाणानि कुण्डानि विविधानि च  ॥ र्क्स्_३४।५७ ॥  
वेदध्वनितनिर्घोषा दिवं भूमिं समस्पृशन्  ।  
निर्धूमश् चाभवद् वह्णिः सूर्यकोटिसमप्रभः  ॥ र्क्स्_३४।५८ ॥  
ब्रह्माणं च तथा विष्णुं रुद्रं चैव समाह्वयत्  ।  
रुद्रा एकादश तत्र तथादित्याश् च द्वादश  ॥ र्क्स्_३४।५९ ॥  
विश्वेदेवास् तथासाध्या मरुतश् च तथा वसुः  ।  
लोकपालास् तथा चाष्टौ समुद्राः सरितस् तथा  ॥ र्क्स्_३४।६० ॥  
वनस्पतयस् तथा शैलास् तीर्थानि विविधानि च  ।  
दिक्पाला भूतपालाश् च सिद्धगन्धर्वकिन्नराः  ॥ र्क्स्_३४।६१ ॥  
पितरः सोमपाः सर्वे भुक्तिमुक्तिफलप्रदाः  ।  
राक्षसा गुह्यका भूता उरगाश् च यथा तथा  ॥ र्क्स्_३४।६२ ॥  
सद्मवातास् तथाकाशवासिनश् च तथोत्सवे  ।  
घृतक्षीरवहा नद्यो दधिपायसकर्दमाः  ॥ र्क्स्_३४।६३ ॥  
बभूव नृपतेस् तस्य तस्मिन् यज्ञे महोत्सवे  ।  
भक्षभोज्यैश् च विविधैः काम्ययानदिभिस् तथा  ॥ र्क्स्_३४।६४ ॥  
तृप्ता देवाश् च मुनयो भूतग्रामं चतुर्विधम्  ।  
एवं निवर्तितो यज्ञो ब्राह्मणैर् भूरिदक्षिणैः  ॥ र्क्स्_३४।६५ ॥  
सुरासुरैस् तथा दिव्यैर् इन्द्रद्युम्नः स्तुतस् तदा  ।  
यज्ञभागांश् च देवानां पृथक् पृथग् अकल्पयत्  ॥ र्क्स्_३४।६६ ॥  
तथा भागो हि रुद्राणां यथा सृष्टस्वयम्भुवा  ।  
  
युधिष्ठिर उवाच:  
रुद्रादित्यवसूतां च विश्वेदेवहविर्भुजाम्  ॥ र्क्स्_३४।६७ ॥  
प्रमाणं नाम गोत्रांश् च कथयस्व महामुने  ।  
  
मार्कण्डेय उवाच:  
अत्रिश्चाङ्गिरसः सर्पिर्मरुतश् च बृहस्पतिः  ॥ र्क्स्_३४।६८ ॥  
ध्रुवो धूम्रश् च केतुश् च धरो धाता हरस् तथा  ।  
एकादश स्मृता रुद्राः सर्वे कामफलप्रदाः  ॥ र्क्स्_३४।६९ ॥  
अर्यमा वरुणश् चेन्द्र पूषा चैव गभस्तिमान्  ।  
मित्रश् चैव समाख्यातो जघन्यो जलकृत् तथा  ॥ र्क्स्_३४।७० ॥  
विवस्वांश् चैव पर्जन्यो धाता वै द्वादश स्मृताः  ।  
कश्यपस्याश्रमे जातास् तेजोनिधय उत्थिता  ॥ र्क्स्_३४।७१ ॥  
मासावरप्रयोगेण सञ्चरन्ति परेच्छया  ।  
अहोरात्रमिमे सर्वे स्वर्लोकं च समन्ततः  ॥ र्क्स्_३४।७२ ॥  
वसूनष्टौ महाराज कथ्यमानां शृणुष्व वै  ।  
ध्रुवो धरश् च सोमश् च सावित्रो ह्यनिलो ऽनल  ॥ र्क्स्_३४।७३ ॥  
प्रत्यूषश् चैव कल्पश् च अष्टौ ते वसवः स्मृताः  ।  
विश्वायाश् च तथा पुत्रा विश्वेदेवाः प्रकीर्तिताः  ॥ र्क्स्_३४।७४ ॥  
क्रतुर्दक्षस् तथा सत्यः कालः कामो घ्ननिस् तथा  ।  
पुरूरवोमार्द्रवसौ रोचमानश् च ते दश  ॥ र्क्स्_३४।७५ ॥  
मुहूर्तायास् तथा पुत्राः साध्या देवाः प्रकीर्तिता  ।  
एकहीनास् तु पञ्चाशत् मरुतश् चैव कीर्तिताः  ॥ र्क्स्_३४।७६ ॥  
एषां नामानि सर्वेषां ख्यातान्य् एव युधिष्ठिर  ।  
एतत्ते कथितं सर्वं यत्पृष्टो ऽहं त्वया ऽनघ  ॥ र्क्स्_३४।७७ ॥  
ततो ध्रुवं विसृज्याथ मुनींश् च ब्रह्मनन्दनान्  ।  
ॐकारं च ततो ज्ञात्वा राजा पूजां चकार ह  ॥ र्क्स्_३४।७८ ॥  
मणिमाणिक्यरत्नैश् च लिङ्गस्याभरणं कृतम्  ।  
गन्धधूपैश् च विविधैः कर्पूरागरुचन्दनैः  ॥ र्क्स्_३४।७९ ॥  
ध्वजछत्रवितानैश् च व्यजनैर् दिव्यचामरैः  ।  
पूजयित्वा विधानेन स्तोत्रं मे तद् उदाहृतम्  ॥ र्क्स्_३४।८० ॥  
ॐकारं बिन्दुसंयुक्तं नित्यं ध्यायन्ति योगिनः  ।  
कामदो मोक्षदश् चैव ॐकाराय नमो नमः  ॥ र्क्स्_३४।८१ ॥  
ब्रह्मविष्ण्विन्द्रवरद सर्वदेव नमो ऽस्तु ते  ।  
कद्रुदाय प्रचेतसे सहस्राक्षायमीढुषे  ॥ र्क्स्_३४।८२ ॥  
या ते रुद्र शिवा तनूरघोरा पापकाशिनी  ।  
सर्वाननशिरोग्रीव सर्वभूतशिवाय च  ॥ र्क्स्_३४।८३ ॥  
सर्वव्यापी च भगवांस् तस्मै सर्वगते नमः  ।  
सर्वतः पाणिपादान्तः सर्वतो ऽक्षिशिरोमुखः  ॥ र्क्स्_३४।८४ ॥  
सर्वतः श्रुतिमांल् लोके सर्वमावृत्य तिष्ठति  ॥ र्क्स्_३४।८५ ॥  
जिह्वाचापल्यभावेन खेदितो ऽसि महेश्वर  ।  
कृतं स्तोत्रम् इदं देवस्येन्द्रद्युम्नेन भारत  ॥ र्क्स्_३४।८६ ॥  
लिङ्गमध्ये परं लिङ्गं ज्वलत्कालानलप्रभम्  ।  
यद् दृष्टं तदुवाचैनं राजानं प्रति भारत  ॥ र्क्स्_३४।८७ ॥  
वरं वृणीष्व भद्रं ते यत् ते मनसि वर्तते  ॥ र्क्स्_३४।८८ ॥  
  
इन्द्रद्युम्न उवाच:  
यदि तुष्टो ऽसि मे देव वरं दातुं ममेच्छसि  ॥ र्क्स्_३४।८९ ॥  
अत्रत्वमुमया सार्धं देवद्रोण्यां समर्चितः  ।  
आवासं कुरु देवेश सर्वदा यज्ञपर्वते  ॥ र्क्स्_३४।९० ॥  
अवशः स्ववशो वापि प्राणत्यागं करोति यः  ।  
तीर्थे ऽस्मिन् देवदेवेश शिवलोकं प्रयातु सः  ॥ र्क्स्_३४।९१ ॥  
सहस्रयाजी धर्मज्ञो दानयज्ञाधिपस् तथा  ।  
अन्धाश् च वामनाश् चैव तिर्यग्योनिगतानराः  ॥ र्क्स्_३४।९२ ॥  
मरणाद् उभयोः साम्यं भवेद् अत्र महेश्वर  ।  
पर्वतं वेष्टयेद् यस् तु सूत्रेणैकेन पर्वणि  ॥ र्क्स्_३४।९३ ॥  
पृथिवी वेष्टिता तेन सशैलवनकानना  ।  
सर्वतीर्थफलावाप्तिः शिवलोके प्रयात्य् असौ  ॥ र्क्स्_३४।९४ ॥  
  
ॐकार उवाच:  
सर्वम् एतत् नृपश्रेष्ठ कामः सम्पद्यतां तव  ॥ र्क्स्_३४।९५ ॥  
एवमुक्त्वा ततो देवः तत्रैवान्तरधीयत  ।  
सुरासुरैरथादित्यैः साध्यैः सार्द्धं युधिष्ठिर  ।  
स्वकीयं यानमारुह्य कैलासनिलयं ययौ  ॥ र्क्स्_३४।९६ ॥  
राजा ऽपि श्रावयामास भूतग्रामं चतुर्विधम्  ।  
मम यज्ञप्रभावेण सर्वे सन्तु निरामयाः  ॥ र्क्स्_३४।९७ ॥  
सर्वे तु तृप्तिम् आयान्तु मम यज्ञप्रभावतः  ।  
इन्द्रद्युम्नस् तु ब्रह्माणं ततस् तुष्टाव भारत  ॥ र्क्स्_३४।९८ ॥  
तुष्टः प्रोवाच धाता तं वरं वृणु विशाम्पते  ।  
  
राजोवाच:  
तुष्टो ऽसि यदि मे देव वरं दातुम् इहेच्छसि  ॥ र्क्स्_३४।९९ ॥  
नर्मदादक्षिणे कूले लिङ्गमूर्तिधरो भव  ।  
इमं वरम् अहं मन्ये यदि तुष्टो ऽसि मे प्रभो  ॥ र्क्स्_३४।१०० ॥  
प्राणत्यागे कृते तत्र ब्रह्मलोकं प्रयातु वै  ।  
एवं भवतु राजेन्द्र ब्रह्मा प्रोवाच सत्वरम्  ॥ र्क्स्_३४।१०१ ॥  
एवमुक्त्वा ययौ ब्रह्मा रुद्रलोकं सुरैः सह  ।  
विष्णुं चैव ततो राजा साष्टाङ्गं च युधिष्ठिर  ॥ र्क्स्_३४।१०२ ॥  
केशवं माधवं विष्णुं गोविन्दं मधुसूदनम्  ।  
पद्मनाभं हृषीकेशं श्रीधरं च त्रिविक्रमम्  ॥ र्क्स्_३४।१०३ ॥  
दामोदरं वासुदेवं हरिं च प्रणमाम्य् अहम्  ।  
शङ्खचक्रगदाशार्ङ्गवनमालाविभूषणम्  ॥ र्क्स्_३४।१०४ ॥  
लोकनाथं जगन्नाथं श्रीनाथं सर्ववित्तमम्  ।  
श्रीकान्तं श्रीधरं श्रीशं श्रीनिवासं नमाम्यहम्  ॥ र्क्स्_३४।१०५ ॥  
अच्युतानन्तयज्ञेश यज्ञाधिप नमो ऽस्तु ते  ।  
ऋक्सामाथर्वरूपाय यज्ञरूपाय ते नमः  ॥ र्क्स्_३४।१०६ ॥  
नृसिंहमत्स्यवाराहकूर्मरूपाय ते नमः  ।  
तीर्थयानसमारूढ गरुडध्वज ते नमः  ॥ र्क्स्_३४।१०७ ॥  
सहस्रशिरसं देवं सकलं निष्कलं परम्  ।  
वेद्यं पुरुषमध्यक्षमाद्यं नारायणं प्रभुम्  ॥ र्क्स्_३४।१०८ ॥  
प्रणतो ऽस्मि सदा देवं दैत्यान्तकरणं हरिम्  ।  
हिरण्यगर्भं भूगर्भं यज्ञगर्भामृतोद्भवम्  ॥ र्क्स्_३४।१०९ ॥  
श्रीगर्भज्ञानगर्भाय वासुदेव नमो ऽस्तु ते  ।  
त्वया सृष्टं जगत्सर्वं चराचरम् इदं प्रभो  ॥ र्क्स्_३४।११० ॥  
स्रष्टा पालयिता त्वं वै हर्ता त्वं च युगे युगे  ।  
विश्वतश्चक्षुरव्यक्तो विज्ञेयो विश्वतो मुखः  ॥ र्क्स्_३४।१११ ॥  
विश्वात्मा विश्वतो देवो वासुदेवो नमो ऽस्तु ते  ।  
त्वमादित्यश् च वायुश् च त्वमग्निस् त्वं च चन्द्रमाः  ॥ र्क्स्_३४।११२ ॥  
त्वं धाता देवदेवेश त्वम् इन्द्रस् त्वं प्रजापतिः  ।  
त्वत्प्रसादात् सुरश्रेष्ठ यज्ञसिद्धिर् ममाभवत्  ॥ र्क्स्_३४।११३ ॥  
श्रुत्वा स्तोत्रम् इदं देवः शङ्खचक्रगदाधरः  ॥ र्क्स्_३४।११४ ॥  
उवाच वचनं सत्यं वरं वृणु विशाम्पते  ।  
ददामि ते न सन्देहो यज्ञसिद्धिम् अवाप्स्यसि  ॥ र्क्स्_३४।११५ ॥  
  
राजोवाच:  
ॐकारसौम्यभागे तु लिङ्गरूपी जनार्दनः  ।  
वैदूर्यशिखरस्याग्रे भव त्वं लोकपावनः  ॥ र्क्स्_३४।११६ ॥  
इमं वरम् अहं मन्ये यदि दातुम् इहेच्छसि  ।  
यास्यन्ति वैष्णवं स्थानम् इहाभ्यर्च्य विधानतः  ॥ र्क्स्_३४।११७ ॥  
तिर्यग्योनिं न गच्छन्ति यमलोकं तथा नराः  ।  
प्राणत्यागे कृते तत्र नरा गच्छन्ति ते पदम्  ॥ र्क्स्_३४।११८ ॥  
पितॄणाम् अन्नदानेन पितरो वैष्णवं पदम्  ।  
प्रसादात्ते च गच्छन्तु सत्यं सत्यं वदाम्य् अहम्  ॥ र्क्स्_३४।११९ ॥  
तस्य तद्वचनं श्रुत्वा राज्ञश्चामिततेजसः  ।  
उवाच वचनं विष्णुर् इन्द्रद्युम्नं विशाम्पते  ॥ र्क्स्_३४।१२० ॥  
अवतारं करिष्यामि इहैव नृपसत्तम  ।  
सर्वमेव नृपश्रेष्ठ मत्प्रसादाद् भविष्यति  ॥ र्क्स्_३४।१२१ ॥  
एवमुक्त्वा ययौ देवः शङ्खचक्रगदाधरः  ।  
सुरासुरैः स्तूयमानस् त्रिदिवं प्रति भारत  ॥ र्क्स्_३४।१२२ ॥  
एष ते कथितो राजन्न् इन्द्रद्युम्न महाध्वरः  ।  
तेनासौ पर्वतः पुण्यः सर्वलोकेषु विश्रुतः  ॥ र्क्स्_३४।१२३ ॥  
सिद्धेश्वरं च ब्रह्माणं विद्धि नारायणं हरिम्  ।  
श्रवणात् कीर्तनाद् अस्य विष्णुलोके महीयते  ॥ र्क्स्_३४।१२४ ॥  
ततस् तुष्टाव तीर्थानि राजा सत्यव्रते स्थितः  ।  
पितृणां तारणार्थाय तीर्थेभ्यश् च नमो नमः  ॥ र्क्स्_३४।१२५ ॥  
  
तीर्थान्य् ऊचुः:  
वरं वृणु महाभाग यत्ते मनसि वर्तते  ।  
तीर्थानां वचनं श्रुत्वा इन्द्रद्युम्न उवाच ह  ॥ र्क्स्_३४।१२६ ॥  
ॐकारसन्निधौ तीर्थे स्थातव्यं मदनुग्रहात्  ।  
एवम् अस्त्व् इति राजानम् उक्त्वा चक्रुः सरित्स्तुतिम्  ॥ र्क्स्_३४।१२७ ॥  
कल्पगां त्वां नमस्कुर्मो हरस्य परमां कलाम्  ।  
अतीव सर्वलोकानां भुवि ख्यातां सरिद्वराम्  ॥ र्क्स्_३४।१२८ ॥  
नास्मत् प्रभावतः पूता किन्तु पूता स्वभावतः  ।  
यद्वत्सूर्यप्रभा पुण्या वह्णेश् चापि प्रभा यथा  ॥ र्क्स्_३४।१२९ ॥  
हिमांशोश् चैव राजेन्द्र तथैवेयं महानदी  ।  
इत्युक्त्वा तं च राजानं तीर्थान्य् अन्तर्दधुस्तदा  ॥ र्क्स्_३४।१३० ॥  
ततस्तुष्टाव गङ्गां वा अर्घं दत्त्वा नृपोत्तमः  ।  
गङ्गा भागीरथी देवी तथा भोगवती शुभा  ॥ र्क्स्_३४।१३१ ॥  
जाह्नवी मोक्षदा भद्रा तारिणी पापनाशिनी  ।  
स्वर्गे मन्दाकिनी चैव देवदेवनमस्कृता  ॥ र्क्स्_३४।१३२ ॥  
गायत्री वेदमाता त्वम् उमा कात्यायनी तथा  ।  
किम् अन्यद् अपि ते देवि हरेण शिरसा धृता  ॥ र्क्स्_३४।१३३ ॥  
कस्यास्ति शक्तिः स्तोतुं त्वामृते चन्द्रार्धशेखरात्  ।  
  
गङ्गोवाच:  
तुष्टा ऽस्मि ते महाराज वरं याचस्व सुव्रत  ॥ र्क्स्_३४।१३४ ॥  
गङ्गाया वचनं श्रुत्वा राजा तां प्रत्युवाच ह  ।  
  
राजोवाच:  
यदि तुष्टा ऽसि देवेशि वरं दातुम् इहेच्छसि  ॥ र्क्स्_३४।१३५ ॥  
इहैव क्रियतां वासो वर एष प्रदीयताम्  ॥ र्क्स्_३४।१३६ ॥  
  
गङ्गोवाच:  
एवं भवतु राजेन्द्र भागेनैव वहाम्य् अहम्  ॥ र्क्स्_३४।१३७ ॥  
ततस् तुष्टाव गङ्गा तु कल्पगां सरितां वराम्  ।  
श्रेष्ठा त्वं कल्पगे देवि नमस्कार्ये चिरायुषि  ॥ र्क्स्_३४।१३८ ॥  
त्वत् तोयस्य प्रभावेण पावित्र्यम् अभवच् च मे  ।  
कल्पान्ते तु क्षयं यान्ति सरितः सागरादयः  ॥ र्क्स्_३४।१३९ ॥  
तीर्थानि चैव सर्वाणि त्वम् एवात्रैव तिष्ठसि  ।  
पूज्या त्रिदशवन्द्या च सुभगे चिरगमिनी  ॥ र्क्स्_३४।१४० ॥  
गौरीसमा जटाग्रे वै हरमूर्तिर् भविष्यसि  ।  
एवम् उक्त्वा ततो गङ्गा नमस्कृत्य च मेकलाम्  ॥ र्क्स्_३४।१४१ ॥  
दिव्ययानसमारूढा स्तूयमानाप्सरोगणैः  ।  
  
सरस्वत्य् उवाच:  
दुहिता ऽहं तव ह्येषा धर्मतः परिपालिता  ॥ र्क्स्_३४।१४२ ॥  
सप्तकल्पवहे धन्ये त्वच्छुश्रूषापरायणा  ।  
आगताहं महाभागे त्वत् पादाब्जदिदृक्षया  ॥ र्क्स्_३४।१४३ ॥  
स्नानं कर्तुं तथा देवि चतुर्विंशतिवत्सरैः  ।  
किं न वेत्सि महाभागे मां धरेश्वरि वाहिनि  ॥ र्क्स्_३४।१४४ ॥  
करिणीरूपम् आस्थाय कोटितीर्थे समागता  ।  
सपादकोटितीर्थानि चन्द्रसूर्ये समे ग्रहे  ॥ र्क्स्_३४।१४५ ॥  
स्नानार्थं कल्पगे देवि आदिष्टा विष्णुना स्वयम्  ।  
द्वापरस्य चतुर्थांशे कुरुपाण्डवसेनयोः  ॥ र्क्स्_३४।१४६ ॥  
युद्धार्थं समितौ पुञ्जं सर्वतीर्थमये शुभे  ।  
तत्र यद् दीयते दानं तप्यते ऽथ तपस् तथा  ॥ र्क्स्_३४।१४७ ॥  
सर्वं शतगुणं तद्धि त्वत् तोये कल्पगे पुनः  ।  
तद् एव कोटिगुणितं राहुग्रस्ते दिवाकरे  ॥ र्क्स्_३४।१४८ ॥  
एवम् उक्त्वा महाराज कल्पगां च सरस्वती  ।  
इन्द्रद्युम्नं च राजानं स्वस्थानं चाभ्यगात् पुनः  ॥ र्क्स्_३४।१४९ ॥  
इन्द्रद्युम्नस् ततो राजा स्वयं तुष्टाव भारत  ।  
त्वत् तोयस्य प्रभावेण पितृदेवाश् च तार्पिताः  ॥ र्क्स्_३४।१५० ॥  
पवित्रं च त्वया देवि त्रैलोक्यं सचराचरम्  ।  
त्वं माता सर्वभूतानां नृणां संसारतारिणी  ॥ र्क्स्_३४।१५१ ॥  
मेकलासि महादेवि कल्पगा नर्मदा तथा  ।  
जलपूर्णेति विख्याता विन्ध्यपर्वतभूषणम्  ॥ र्क्स्_३४।१५२ ॥  
अपि वर्षसहस्रेण कः स्तोतुं च क्षमः शुभे  ।  
श्रुत्वा स्तोत्रम् इदं देवी नृपस्यास्य तदा ऽब्रवीत्  ॥ र्क्स्_३४।१५३ ॥  
क्षत्रियाणां सहस्रैस् तु कृतो यज्ञो ऽत्र पार्थिव  ।  
सदृशस् ते महाराज न भूतो न भविष्यति  ॥ र्क्स्_३४।१५४ ॥  
वरं ददामि ते राजन् येन सिद्धिम् अवाप्स्यसि  ।  
तस्यास् तद् वचनं श्रुत्वा कल्पगाया युधिष्ठिर  ॥ र्क्स्_३४।१५५ ॥  
प्रहसन्न् अब्रवीद् राजा ब्राह्मणैः सहितस् तदा  ।  
शिवभक्तिपरो नित्यं सप्तकल्पवहे शुभे  ॥ र्क्स्_३४।१५६ ॥  
यदि तुष्टा ऽसि मे देवि वरं दातुं त्वमिच्छसि  ।  
प्रवाहान् कुरु सप्त त्वं दक्षिणोत्तरकूलयोः  ॥ र्क्स्_३४।१५७ ॥  
सर्वतः सर्वगे देवि यदि मां बहु मन्यसे  ।  
इमं वरम् अहं मन्ये यदि तुष्टा ऽसि सुव्रते  ॥ र्क्स्_३४।१५८ ॥  
तस्य तद् वचनं श्रुत्वा इन्द्रद्युम्नस्य भारत  ।  
नर्मदा चाब्रवीद् वाक्यम् इन्द्रद्युम्नं नराधिप  ॥ र्क्स्_३४।१५९ ॥  
सर्वम् एतत् प्रभावेण मत्प्रसादाद् भविष्यति  ।  
अत्रान्तरे च यद् दानं दीयते ना ऽत्र संशयः  ॥ र्क्स्_३४।१६० ॥  
तस्य सङ्ख्या न विद्यते सत्यम् एतद् ब्रवीमि ते  ।  
न तेषां पुनर् आवृत्तिर् इत्य् आह भगवान् नृप  ॥ र्क्स्_३४।१६१ ॥  
अन्त्यजाः श्वपचा वापि मृगाश् चैव सरीसृपाः  ।  
सर्वे ते त्रिदिवं यान्ति नीलगङ्गासमागमे  ॥ र्क्स्_३४।१६२ ॥  
यज्ञम् इष्ट्वा नृपश्रेष्ठ इन्द्रद्युम्नो विशाम्पते  ।  
नर्मदां च नमस्कृत्य ॐकारं चैव भारत  ॥ र्क्स्_३४।१६३ ॥  
स्वकीयं यानम् आरुह्य सत्यधर्मपरायणः  ।  
वृतो नृप सहस्रेण स्तूयमानो ऽप्सरोगणैः  ॥ र्क्स्_३४।१६४ ॥  
विवेश नगरीं पुण्याम् अयोध्यां देवनिर्मिताम्  ।  
एतत् ते कथितं राजन्न् इतिहासं पुरातनम्  ॥ र्क्स्_३४।१६५ ॥  
ततः कालेन महता राज्यं कृत्वा महाबलः  ।  
अयुतं साग्रम् एवेह स राजा त्रिदिवं गतः  ॥ र्क्स्_३४।१६६ ॥  
श्रवणात् कीर्तनाद् अस्य गोसहस्रफलं लभेत्  ।  
यमलोकं न पश्येच् च पापयोनिं न गच्छति  ॥ र्क्स्_३४।१६७ ॥  
  
इति श्रीस्कन्दपुराणे रेवाखण्डे इन्द्रद्युम्नयज्ञनीलगङ्गावतारो नाम चतुस्त्रिंशो ऽध्यायः ॥  
  
  
र्क्स् अध्याय ३५  
  
युधिष्ठिर उवाच:  
वैदूर्यपर्वतं रम्यं सुरसिद्धनिषेवितम्  ।  
मान्धाता केन कार्येण गतो वै सप्तकल्पगाम्  ॥ र्क्स्_३५।१ ॥  
तथा पाशुपतास्त्रेण हत्वा वै त्रिपुरं हरः  ।  
पातालं भेदयित्वा तु रसातलतलं ययौ  ॥ र्क्स्_३५।२ ॥  
जालेश्वरं तथा लिङ्गम् उत्थितं केन हेतुना  ।  
नीलगङ्गा कथं तत्र कल्पगा भेदमागता  ॥ र्क्स्_३५।३ ॥  
बाणासुरः शिवे भक्तः शिवलब्धवरः शुचिः  ।  
लिङ्गानि तानि तेनेह पूजितानि महामुने  ॥ र्क्स्_३५।४ ॥  
सङ्ख्यया नवकोट्यस् तु तानि क्षिप्तानि तत्र वै  ।  
एतत् सर्वं समासेन कथयस्व महामुने  ॥ र्क्स्_३५।५ ॥  
यथाश्रुतं पुराकल्पे पुराणे स्कन्दकीर्तिते  ।  
ब्रह्मविष्ण्वादिदेवानां पार्वत्याः षण्मुखस्य च  ॥ र्क्स्_३५।६ ॥  
तथा तु कथ्यतां तात यथोद्दिष्टं शिवेन तु  ।  
  
मार्कण्डेय उवाच:  
शृणु राजन् महाबाहो कथ्यमानं निबोध मे  ॥ र्क्स्_३५।७ ॥  
स्वारोचिषे ऽन्तरे प्राप्ते आदिकल्पे कृते युगे  ।  
देवानां सङ्गमं यत्र कैलासे पर्वतोत्तमे  ॥ र्क्स्_३५।८ ॥  
कार्त्तिक्यां च सुराः सर्वे हरं द्रष्टुम् उपागताः  ।  
तत्र देवगणान् सर्वान् स्कन्दो वचनम् अब्रवीत्  ॥ र्क्स्_३५।९ ॥  
मया श्रुतं च दृष्टं च शिवेन कथितं पुरा  ।  
अष्टलक्षाणि सार्धानि ग्रन्थे ऽस्मिन् कीर्तितानि च  ॥ र्क्स्_३५।१० ॥  
शिवलोके शिवेनैव निबद्धानि यथा यथा  ।  
तद् अर्धं वैष्णवे लोके तद् अर्द्धं ब्रह्मणः पुरे  ॥ र्क्स्_३५।११ ॥  
सपादलक्षं सूर्यस्य लोके चैव व्यवस्थितम्  ॥ र्क्स्_३५।१२ ॥  
चतुर्भिरधिकाशीतिसहस्राणि तथा क्रमम्  ।  
ख्यातानि मर्त्यलोके च नात्र कार्या विचारणा  ॥ र्क्स्_३५।१३ ॥  
सूतः सङ्ग्रहकर्ता च संहितास् तत्र एव च  ।  
कल्पस्कन्दो महास्कन्दः पुराणं सप्तधा विदुः  ॥ र्क्स्_३५।१४ ॥  
सर्गश् च प्रतिसर्गश् च वंशो मन्वन्तराणि च  ।  
वंशानुचरितं चेति पुराणं पञ्चलक्षणम्  ॥ र्क्स्_३५।१५ ॥  
अशक्ता मानुषा लोके अल्पजीवेन जीविकाः  ।  
युद्धिहीना दुराचारा भविष्यन्ति कलौ युगे  ॥ र्क्स्_३५।१६ ॥  
न स्वाध्यायो वषट्कारो न तपो न च याजनम्  ।  
स्त्रीकामा लोलुपा विप्राः काम्यकृत्यास् तु याचकाः  ॥ र्क्स्_३५।१७ ॥  
प्रतिग्रहपरा नित्यं कुटुम्बभरणार्थिनः  ।  
आत्मानं नैव बुध्यन्ते स्त्रीणां स्नेहवशङ्गता  ॥ र्क्स्_३५।१८ ॥  
कुकर्माणि करिष्यन्ति धर्मिष्ठास्तापसास् तथा  ।  
कलौ युगे तथा प्राप्ते काले कौला दिगम्बराः  ॥ र्क्स्_३५।१९ ॥  
एकवर्णाः प्रजाः सर्वा राजा म्लेच्छो भविष्यति  ।  
हीने युगे तथा प्राप्ते बौद्धस्थे चैव केशवे  ॥ र्क्स्_३५।२० ॥  
अल्पायुषश् चैव मर्त्या अल्पवीर्यपराक्रमाः  ।  
नानादेशोपद्रवाश् च भविष्यन्ति महामुने  ॥ र्क्स्_३५।२१ ॥  
वेदान् वै प्रार्पयिष्यन्ति द्विजाश् चाण्डालवंशिनः  ।  
वेदावेशं करिष्यन्ति वेदविक्रयणं तथा  ॥ र्क्स्_३५।२२ ॥  
राजद्वारे गमिष्यन्ति धनप्राप्तिसमीहया  ।  
विक्रयं चाग्निहोत्राणां कन्यानां विक्रयं तथा  ॥ र्क्स्_३५।२३ ॥  
करिष्यन्ति द्विजाः सर्वे श्रोत्रिया व्रतवर्जिताः  ।  
पूर्णे तु द्वादशे वर्षे नराः पलितयौवनाः  ॥ र्क्स्_३५।२४ ॥  
दश द्वादशवर्षा तु नारी गर्भधरा भवेत्  ।  
नारी न पुरुषं मन्येत् न मातापितरौ सुतः  ॥ र्क्स्_३५।२५ ॥  
नस्नुषा मन्यते श्वश्रूं दुहिता मातरं तथा  ।  
एतद् उद्देशतः प्रोक्तं प्रकृतं शृणु भारत  ॥ र्क्स्_३५।२६ ॥  
यज्ञं कर्तुं महाराज मान्धाता नृपसत्तमः  ।  
वैदूर्यपर्वतं प्राप्तं पितॄणां तारणाय च  ॥ र्क्स्_३५।२७ ॥  
देवतानां हितार्थं वै जघान त्रिपुरं हरः  ।  
ज्वलत् पाशुपतास्त्रेण तद् दग्धम् अभवत् पुरा  ॥ र्क्स्_३५।२८ ॥  
पातालात् तेन चानीतं लिङ्गं जालेश्वरं तथा  ।  
कामदं मोक्षदं चैव सदादेवनमस्कृतम्  ॥ र्क्स्_३५।२९ ॥  
लोकानां तारणार्थाय नीलगङ्गा समागता  ।  
मेघराजसमुद्भूता सर्वपापहरा परा  ॥ र्क्स्_३५।३० ॥  
तस्यां श्राद्धं प्रकुर्वीत पितॄणाम् अक्षयेच्छया  ।  
बाणासुरस्य लिङ्गानि कोटितीर्थे शिवालये  ॥ र्क्स्_३५।३१ ॥  
पतितानि जले चैव नर्मदाया नराधिप  ।  
पूजितानि पवित्राणि भुक्तिमुक्तिप्रदानि तु  ॥ र्क्स्_३५।३२ ॥  
बाणलिङ्गानि राजेन्द्र ख्यातानि भुवनत्रये  ।  
न प्रतिष्ठा न संस्कारः तेषामावाहनादि च  ॥ र्क्स्_३५।३३ ॥  
एवम् एव प्रपूज्यानि शिवरूपाणि भारत  ।  
एतत् ते कथितं सर्वं यत्पृष्टो ऽहं त्वया ऽनघ  ॥ र्क्स्_३५।३४ ॥  
शृणु राजन् कथां दिव्याम् अन्यां पापप्रणाशिनीम्  ।  
अघघ्नी या प्रतीता मे कीर्तयिष्यामि ते ऽनघ  ॥ र्क्स्_३५।३५ ॥  
अस्तीह पर्वतः श्रीमान् वैदूर्यो नाम नामतः  ।  
तत्र पुण्यानि तीर्थानि तिष्ठन्त्यायतनानि च  ॥ र्क्स्_३५।३६ ॥  
कामं कामफलैर् वृक्षैः पुष्पितैः फलितैस् तथा  ।  
दिव्यपक्षिनिनादैश् च वानीरवनराजिभिः  ॥ र्क्स्_३५।३७ ॥  
शालैस् तालैश् च सरलैस् तमालैर् उपशोभिता  ।  
नदी पापहरा पुण्या नर्मदा तत्र भारत  ॥ र्क्स्_३५।३८ ॥  
त्रैलोक्ये यानि तीर्थानि पुण्यान्यायतनानि च  ।  
सरितः सागराः शैलादेवाश् च सपितामहाः  ॥ र्क्स्_३५।३९ ॥  
नर्मदायां नृपश्रेष्ठ सिद्धगन्धर्वचारणाः  ।  
स्नातुम् आयान्ति ते सर्वे सर्वसिद्धिस् तु भारत  ॥ र्क्स्_३५।४० ॥  
किं तत्र पर्वते राजन् यत्र विश्वावसुर्मुनिः  ।  
न यक्षाधिपतिर् यत्र कुबेरो नरवाहनः  ॥ र्क्स्_३५।४१ ॥  
वैदूर्यशिखरे पुण्ये तत्र साक्षाद् विवस्वतः  ।  
नित्यं पुष्पफला यत्र पादपा हरितच्छदाः  ॥ र्क्स्_३५।४२ ॥  
बह्वाश्चर्यं तथा तत्र दृश्यते पर्वतोत्तमे  ।  
पुण्ये स्वर्गोपमे दिव्ये नित्यं देवर्षिसेविते  ॥ र्क्स्_३५।४३ ॥  
ह्लादिनी पुण्यतीर्थानां राजर्षे तत्र वै सरित्  ।  
वैवस्वतान्तरे प्राप्ते राजन्नादिकृते युगे  ॥ र्क्स्_३५।४४ ॥  
ॐकारस्यावतारेण सवैदूर्यमयो गिरिः  ।  
त्रेतायुगे मणिमयो द्वापरे हैमरूपकः  ॥ र्क्स्_३५।४५ ॥  
कलौ पापहरः प्रोक्तो यथा देवस् तथा गिरिः  ।  
एतत् ते सर्वमाख्यातं यथादृष्टं पुरातनम्  ॥ र्क्स्_३५।४६ ॥  
  
इति श्रीस्कन्दपुराणे रेवाखण्डे वैदूर्यपर्वतवर्णनं नाम पञ्चत्रिंशो ऽध्यायः ॥  
  
  
र्क्स् अध्याय ३६  
  
मार्कण्डेय उवाच:  
वसुदानस् तु राजर्षिश् चक्रवर्ती पुरा ऽभवत्  ।  
अयोध्याधिपतिः श्रीमान् छक्रतुल्यपराक्रमः  ॥ र्क्स्_३६।१ ॥  
बुभुजे पृथिवी सर्वां ग्रामम् एकम् इवाथ सः  ।  
ईजे यागसहस्रेण हयमेधकृतेन च  ॥ र्क्स्_३६।२ ॥  
सपादलक्षमधिकं सर्वा जीवन्ति च प्रजाः  ।  
न तत्र दीनो दुःखी वा दरिद्रो वा ऽपि कश्चन  ॥ र्क्स्_३६।३ ॥  
स्वयं कामदुघा धेनुः पृथिवी सस्यशालिनी  ।  
एव पालयतस् तस्य पृथिवीं पृथिवीपते  ॥ र्क्स्_३६।४ ॥  
नर्मदादक्षिणे कूले दैत्यास् त्रिदशकण्टकाः  ।  
केतुमाली सुकेतुश् च सुमुखो दुन्दुभिस् तथा  ॥ र्क्स्_३६।५ ॥  
धर्मविघ्नं च कर्तारः समुद्भूताः सुरालये  ।  
के ऽपि नो शक्नुवन्तीह यज्ञं कर्तुं भयात् तदा  ॥ र्क्स्_३६।६ ॥  
वसुदानो ऽब्रवीद् वाक्यं वशिष्ठं ब्रह्मवित्तमम्  ।  
कस्मिंस् तीर्थे हि निर्विघ्नो हयमेधो विधीयते  ॥ र्क्स्_३६।७ ॥  
यज्ञविद्या विधानेन निर्दिश्य मम कथ्यताम्  ।  
तस्य तद् वचनं श्रुत्वा वसुदानस्य धीमतः  ॥ र्क्स्_३६।८ ॥  
वशिष्ठश् चाब्रवीद् वाक्यं राजानं प्रति भारत  ।  
न शक्यते मुखः कर्तुं हयमेधो विशेषतः  ॥ र्क्स्_३६।९ ॥  
अमरेश्वरस्य मूर्तिर् वै दक्षिणाशामुखे स्थिता  ।  
दानवैर् निर्जितास् तत्र सर्वे देवाः सवासवाः  ॥ र्क्स्_३६।१० ॥  
यज्ञभागं ग्रहीतुं न शक्नुवन्ति कदाचन  ।  
एतस्मात् कारणाद् राजन् सत्यम् एतत् तवोदितम्  ॥ र्क्स्_३६।११ ॥  
तस्य तद्वचनं श्रुत्वा वशिष्ठस्य महात्मनः  ।  
चुकोप वसुदानश् च प्रत्याह च पुरोधसम्  ॥ र्क्स्_३६।१२ ॥  
हत्वैतान् राक्षसान् पापानद्य वै देवकण्टकान्  ।  
देवानां च प्रसादेन करिष्ये यागम् उत्तमम्  ॥ र्क्स्_३६।१३ ॥  
एवमुक्त्वा ययौ राजा सर्वसम्भारसंवृतः  ।  
ब्राह्मणैः सहितो विद्वान् ऋत्विग्भिर् वेदपारगैः  ॥ र्क्स्_३६।१४ ॥  
गवां च पञ्चलक्षाणि सवत्सानां पयोमुचाम्  ।  
सपादलक्षमश्वानां दन्तिनाम् अयुतं तथा  ॥ र्क्स्_३६।१५ ॥  
मणिमाणिक्यरत्नानि हेमरूप्यवसूनि च  ।  
विविधं भक्ष्यभोज्यं च आज्यं व्रीहितिलांस् तथा  ॥ र्क्स्_३६।१६ ॥  
मण्डपान् यज्ञयूपांश् च समादाय नृपोत्तमः  ।  
एवं प्रवर्तिते यज्ञे निर्विघ्नेन तु भारत  ॥ र्क्स्_३६।१७ ॥  
आवभृत्योदकैः क्लिन्ना वसुधा हेमनिर्मिता  ।  
बभूवुर् लुलिता ये तु कर्दमे मृगपक्षिणः  ॥ र्क्स्_३६।१८ ॥  
ते हेमवर्णकाः सर्वे बभूवुस् तत्र भारत  ।  
युगपत् पूजिता यत्र ब्रह्मविष्णुमहेश्वराः  ॥ र्क्स्_३६।१९ ॥  
होमाच् च पृथक् क्षीराज्यप्रवाहास् तत्र निर्गताः  ।  
गवां मूत्रप्रवाहश् च तत्राभूत् नृपसत्तम  ॥ र्क्स्_३६।२० ॥  
स्नानोदकं च देवानाम् ऋषिभिर् वेदपारगैः  ।  
यत् कृतं तत् प्रवाहश् च तत्रासीत् नृपसत्तम  ॥ र्क्स्_३६।२१ ॥  
प्रवाहेषु च सर्वेषु मिलितेषु तदा नृप  ।  
आपगा कपिला नाम दृष्टा ब्रह्मर्षिदैवतैः  ॥ र्क्स्_३६।२२ ॥  
नर्मदासङ्गमस् तत्र रुद्रावर्तः प्रकीर्तितः  ।  
ततस् तु ब्राह्मणाः सर्वे दक्षिणाभिः प्रपूजिताः ॥ र्क्स्_३६।२३ ॥  
गजाश्वरथमारूढा नानाभरणभूषिताः  ।  
तुष्टा देवगणाः सर्वे ऊचुस् तं पार्थिवं तदा  ॥ र्क्स्_३६।२४ ॥  
वरं वृणु महाभाग यज्ञेनानेन सुव्रत  ।  
  
वसुदान उवाच:  
रेवाकपिलसम्भेदे स्नात्वा ऽभ्यर्च्य महेश्वरम्  ॥ र्क्स्_३६।२५ ॥  
विमानैस् त्रिदिवं यान्तु ये मृता न पुनर्भवाः  ।  
इमं वरम् अहं मन्ये दीयतां मदनुग्रहात्  ॥ र्क्स्_३६।२६ ॥  
  
देवा ऊचुः:  
कामं कामं फलिष्यन्ति चिन्तितास् ते मनोरथाः  ।  
वरं दत्त्वा च भो राजन् प्रीता वै देवतास् ततः  ॥ र्क्स्_३६।२७ ॥  
स्वं स्वं विमानम् आरुह्य मुदितास् त्रिदिवं ययुः  ।  
वसुदानो ऽपि राजर्षिर् ब्राह्मणैर् वेदपारगैः  ॥ र्क्स्_३६।२८ ॥  
मुदा परमया युक्तो ह्ययोध्याम् आययौ तदा  ।  
तीर्थस्यास्य प्रभावेण सान्तः पुरपरिच्छदः  ॥ र्क्स्_३६।२९ ॥  
भोगांश् च पुष्कलान् भुक्त्वा गतो माहेश्वरं पुरम्  ।  
एतत् ते कथितं सर्वं रेवाकपिलसङ्गमम्  ॥ र्क्स्_३६।३० ॥  
श्रवणात् कीर्तनाद् अस्य मुच्यते भवबन्धनात्  ॥ र्क्स्_३६।३१ ॥  
  
इति श्रीस्कन्दपुराणे रेवाखण्डे कपिलावतारो नाम षट्त्रिंशो ऽध्यायः ॥  
  
  
र्क्स् अध्याय ३७  
  
मार्कण्डेय उवाच:  
स्वायम्भुवे ऽन्तरे प्राप्ते आदिकल्पे कृते युगे  ।  
अरुन्धतीप्रसूताया दाक्षायण्यास् सुतो ऽभवत्  ॥ र्क्स्_३७।१ ॥  
विश्रवां नाम राजा ऽभूच् छक्रतुल्यपराक्रमः  ।  
मथुराधिपतिः श्रीमांश् चक्रवर्ती महाबलः  ॥ र्क्स्_३७।२ ॥  
निर्जिता ऽमरदैत्याश् च स राजा मघवा त्विव  ।  
सर्वकामसमृद्धाश् च ब्राह्मणाश् चेतरे जनाः  ॥ र्क्स्_३७।३ ॥  
एवं शासयतः पृथ्वीं धनधान्यसमाकुलाम्  ।  
न दुर्भिक्षं न दारिद्र्यं क्वचिद् अस्तिं महीतले  ॥ र्क्स्_३७।४ ॥  
एतस्मिन्न् अन्तरे प्राप्ते प्रस्थितो ऽमरकण्टकम्  ।  
स्नात्वा च कोटितीर्थे वै समभ्यर्च्य महेश्वरम्  ॥ र्क्स्_३७।५ ॥  
दक्षिणां मूर्तिम् आश्रित्य तस्य देवस्य भारत  ।  
समाधिस्थो भवेद् यावत् स राजा धर्मवत्सलः  ॥ र्क्स्_३७।६ ॥  
तावत् पश्यति मध्याह्ने प्रतीच्यादित्यमण्डलात्  ।  
द्वौ सूर्यौ पूर्वदिग्भागे गतौ द्वौ दाक्षिणां दिशम्  ॥ र्क्स्_३७।७ ॥  
द्वौ पातालं तथा चोर्द्ध्वं द्वौ सूर्यौ चण्डरूपिणौ  ।  
कालः संवर्तको वह्निः प्रजज्वाल तदा नृप  ॥ र्क्स्_३७।८ ॥  
रौद्राश् च दारुणा वाता ववुः प्रलयकारिणः  ।  
दिग्दाहो भूमिकम्पश् च उत्कापाताश् च दारुणाः  ॥ र्क्स्_३७।९ ॥  
पतितास् सिद्धगन्धर्वा देवलोकात् सकिन्नराः  ।  
विद्याधरास् तथा यक्षाः कर्मच्छेदादिव व्युताः  ॥ र्क्स्_३७।१० ॥  
विद्याधर्यो रुदन्त्यश् च तथैवाप्सरसस् तथा  ।  
प्रजज्वाल महावह्णिः सशैलवनकाननाम्  ॥ र्क्स्_३७।११ ॥  
भस्मीकृत्य धरां सर्वां रेवाकूलम् इवागमत्  ।  
तृषार्तो दाहसन्तप्तस् तदाभूत् नृपसत्तमः  ॥ र्क्स्_३७।१२ ॥  
समुद्यतः पयः पातुं यावत् पश्यति मेकलाम्  ।  
तावत् तन् मध्यमार्गे तु वारि किञ्चिन् न विद्यते  ॥ र्क्स्_३७।१३ ॥  
प्रवाहो रेणुभूतश् च दृश्यते न तु नर्मदा  ।  
सरितः सागरान् छैलान् बभ्राम स सरांसि च  ॥ र्क्स्_३७।१४ ॥  
जलं पातुं न कुत्रापि लब्धवान् स नृपोत्तमः  ।  
अपश्यत् नर्मदां देवीं विन्ध्यं गिरिवरोत्तमम्  ॥ र्क्स्_३७।१५ ॥  
प्रविष्टो नर्मदामध्ये नृपश् चिन्ताकुलो ऽभवत्  ।  
जलं विनाद्य मरणं नियतं मे न संशय  ॥ र्क्स्_३७।१६ ॥  
अन्तर्हितं जगत् कृत्स्नं न च किञ्चिज् जलं विना  ।  
चिन्तयित्वा नृपश्रेष्ठ ॐकारं च समाश्रयत्  ॥ र्क्स्_३७।१७ ॥  
पर्वतारोहणं यावत् तृषार्तः कर्तुम् इच्छति  ।  
तावत् पश्यति राजासौ तत्र वै कल्पशाखिनम्  ॥ र्क्स्_३७।१८ ॥  
फलितं पुष्पितं रम्यं शाखाभिर् उपशोभितम्  ।  
तं दृष्ट्वा शयितो राजा छायां प्राप्य सुशीतलाम्  ॥ र्क्स्_३७।१९ ॥  
शरीरम् अमृतं भूतं जीविताशाभवत् तदा  ।  
अपश्यत् पुरुषं तत्र शयानं दीप्ततेजसम्  ॥ र्क्स्_३७।२० ॥  
तद् उच्छ्वासेन लोका वै कम्पिताश् चोर्द्ध्वशस् तदा  ।  
पातालानि तथा सप्त निःश्वासेन युधिष्ठिर  ॥ र्क्स्_३७।२१ ॥  
कुम्भाः पार्श्वे च चत्वारस् तस्य तिष्ठन्ति सोदकाः  ।  
तान् दृष्ट्वा चिन्तयामास तृषार्तो नृपसत्तमः  ॥ र्क्स्_३७।२२ ॥  
बोधये सुखसुप्तं नो नादत्तं च पिबाम्य् अहम्  ।  
किं करोमीती सञ्चिन्त्य तं प्रणम्य स्थितो नृपः  ॥ र्क्स्_३७।२३ ॥  
मानुषीं तनुम् आश्रित्य स्थितो ऽयं पुरुषोत्तमः  ।  
स्वयं प्रजापतिर् देवो हर्ता कर्ता जगत्प्रभुः  ॥ र्क्स्_३७।२४ ॥  
ततो ऽपश्यद् द्वितीयं च पुरुषं दीप्ततेजसम्  ।  
वृषारूढं त्रिनेत्रं च शूलपाणिपिनाकिनम्  ॥ र्क्स्_३७।२५ ॥  
भस्मोज्ज्वलितगात्रं च जटामुकुटधारिणम्  ।  
कपालमालाभरणं तडिज्ज्योतिःसमप्रभम्  ॥ र्क्स्_३७।२६ ॥  
दंष्ट्राकरालं पुरुषं पिङ्गाक्षं शशिशेखरम्  ।  
तं दृष्ट्वा तादृशं रूपं सर्वेषां लोमहर्षणम्  ॥ र्क्स्_३७।२७ ॥  
राजा तुष्टाव देवेशं सर्वदेवनमस्कृतम्  ।  
जय देव महादेव आदिदेव नमो ऽस्तु ते  ॥ र्क्स्_३७।२८ ॥  
तृषा मां बाधते देव शूलपाणे शृणुष्व तत्  ।  
प्रयच्छ शीतलं तोयं येन जीवामि शङ्कर  ॥ र्क्स्_३७।२९ ॥  
तस्य तद्वचनं श्रुत्वा प्रहसन्न् अब्रवीच् छिवः  ।  
जल्पतस् तस्य देवस्य चास्ये दृष्टाः समन्ततः  ॥ र्क्स्_३७।३० ॥  
सुरा ब्रह्मर्षयो लोकाः सप्त चैव चराचराः  ।  
पातालानि च भूतानि गन्धर्वोरगराक्षसाः  ॥ र्क्स्_३७।३१ ॥  
ततो ददर्श नारीं च समुद्विग्नां समागताम्  ।  
रजो गुण्ठित सर्वाङ्गीं रुधिरेण परिप्लुताम्  ॥ र्क्स्_३७।३२ ॥  
अनन्तदीप्ततेजस्कां मारुतोद्धूतमूर्धजाम्  ।  
बालं निधाय वामोरौ कन्यां चैव स्तनान्तरे  ॥ र्क्स्_३७।३३ ॥  
ब्रह्मसूत्रत्रिदण्डाभ्यां कुण्डलाभ्यां अलङ्कृताम्  ।  
दृष्ट्वा तां स ततो राजा प्रोवाच वचनं तदा  ॥ र्क्स्_३७।३४ ॥  
जय देवि महादेवि लोकानुग्रहकारिणि  ।  
तृषयाप्लुतदेहो ऽहं जलं पायय माम् इह  ॥ र्क्स्_३७।३५ ॥  
तस्य तद्वचनं श्रुत्वा तं प्राह परमेश्वरी  ।  
स्तन्यं पिब महीप त्वं यदि त्वां वाधते तृषा  ॥ र्क्स्_३७।३६ ॥  
तस्यास् तद्वचनं श्रुत्वा चिन्तयामास पार्थिवः  ।  
स्तनं पास्यामि देवेशि नारी वचनम् अब्रवीत्  ॥ र्क्स्_३७।३७ ॥  
प्रतिज्ञातं मया पूर्वं सुतेजस् ते नृपोत्तम  ।  
अग्रे न्यस्य स्तनं त्वां वै पश्चाद् दास्यामि बालकम्  ॥ र्क्स्_३७।३८ ॥  
तस्मात् पिब महाभाग स्तन्यं मे नास्ति पातकम्  ।  
तत प्रोवाच नृपतिस् तां नारीं कामरूपिणीम्  ॥ र्क्स्_३७।३९ ॥  
अकार्यम् एतत् सर्वेषां मादृशानां कुतः कथा  ।  
अन्यो ऽन्यं जल्पतां तेषां सा तत्रान्तरधीयत  ॥ र्क्स्_३७।४० ॥  
क्व गता ऽसि महादेवीत्य् उक्त्वा विस्मयम् आगतः  ।  
स्वप्नलब्धा यथा वार्ता निष्कला प्रतिभासते  ॥ र्क्स्_३७।४१ ॥  
इन्द्रजालम् अयं यद्वन् मृगतृष्णाजलं यथा  ।  
एवं चिन्तयतस् तस्य पुनरग्रे व्यवस्थिता  ॥ र्क्स्_३७।४२ ॥  
तां दृष्ट्वैव ततो राजा साष्टाङ्गं प्रणिपत्य च  ।  
कासि त्वं हि वरारोहे सत्यम् एतद् ब्रवीहि मे  ॥ र्क्स्_३७।४३ ॥  
उमा कात्यायनी गङ्गा वेदमाता सरस्वती  ।  
ब्रह्माणी च महालक्ष्मीः कथयस्व प्रसादतः  ॥ र्क्स्_३७।४४ ॥  
समानः पुरुषः को ऽयं कुम्भाश् चत्वार एव के  ।  
वृषारूढस्त्रिनेत्रश् च को ऽयं शूलपिनाकधृक्  ॥ र्क्स्_३७।४५ ॥  
उत्सङ्गे निहितः को ऽयं बालकः का च कन्यका  ।  
मूर्खो ऽहं नाभिजानामि जननं मरणं यथा  ॥ र्क्स्_३७।४६ ॥  
  
स्त्र्य् उवाच:  
पृथिवीं विद्धि मां राजन् सप्तद्वीपैरलङ्कृताम्  ।  
सप्तपाताललोकैश् च सशैलवनकाननाम्  ॥ र्क्स्_३७।४७ ॥  
सरितः सागराः शैलाममोदरनिवासिनः  ।  
व्याप्तं मया जगत् सर्वं त्रैलोक्यं सचराचरम्  ॥ र्क्स्_३७।४८ ॥  
पर्यङ्कशायिनं देवं शङ्खचक्रगदाधरम्  ।  
जगद्योनिं हरिं विद्धि संसारार्णवतारणम्  ॥ र्क्स्_३७।४९ ॥  
त्रिनेत्रं शूलपाणिं च विद्धि देवं महेश्वरम्  ।  
वृषारूढं महादेवं लोकनाथं जगत्पतिम्  ॥ र्क्स्_३७।५० ॥  
उत्सङ्गस्थं शिशुं विद्धि ब्रह्माणं सृष्टिकारकम्  ।  
त्रिभिर् व्याप्तं जगत्सर्वं ब्रह्मविष्णुमहेश्वरैः  ॥ र्क्स्_३७।५१ ॥  
जगत्सृष्टिकरो ब्रह्मा स्वयं पालयिता हरिः  ।  
संहारकारको रुद्रस् त्रिभिर् व्याप्तं जगत् ततः  ॥ र्क्स्_३७।५२ ॥  
कलशांश् चतुरो विद्धि समुद्रान् पर्वतस्थितान्  ।  
स्तनमध्ये गतां कन्यां नर्मदां विद्धिपावनीम्  ॥ र्क्स्_३७।५३ ॥  
एतच् छ्रुत्वा वचो राजा विस्मयं परमं गतः  ।  
ततः कालेन महता पुनः सृष्टिः प्रवर्तते  ॥ र्क्स्_३७।५४ ॥  
सर्वलोकहितार्थाय ब्रह्मविष्णुमहेश्वराः  ।  
कल्पे कल्पे मया दृष्टम् एतत् सर्वं युधिष्ठिर  ॥ र्क्स्_३७।५५ ॥  
न्यग्रोधः कल्पवृक्षश् च ॐकारः सप्तकल्पगा  ।  
अहं वैदूर्यशैलश् च परलिङ्गानि भारत  ॥ र्क्स्_३७।५६ ॥  
अक्षयं वा ऽव्ययं चैतत् सर्वं जानीहि तत्त्वतः  ।  
एतत् ते कथितं राजन् यत् पृष्टो ऽहं त्वया ऽनघ  ॥ र्क्स्_३७।५७ ॥  
भक्तस्त्वं श्रवणे श्रद्धा पुराणानां न संशयः  ।  
श्रवणात् कीर्तनाद् अस्य मुच्यते भवबन्धनात्  ॥ र्क्स्_३७।५८ ॥  
  
इति श्रीस्कन्दपुराणे रेवाखण्डे कल्पान्तदर्शनं नाम सप्तत्रिंशो ऽध्यायः ॥  
  
  
र्क्स् अध्याय ३८  
  
युधिष्ठिर उवाच:  
ईदृशं यस्य माहात्म्यं तीर्थस्य च परन्तप  ।  
तृप्तिं नैवाधिगच्छामि शृण्वन् वेदविदां वर  ॥ र्क्स्_३८।१ ॥  
समर्थैः सर्वकार्येषु ब्राह्मणैर् वेदपारगैः  ।  
भूयस् तीर्थस्य माहात्म्यं निवेदय महामते  ॥ र्क्स्_३८।२ ॥  
  
मार्कण्डेय उवाच:  
अस्ति तीर्थं महाराज लिङ्गम् अन्यं यमेश्वरम्  ।  
दर्शनात् पूजनाद् अस्य यमलोकं न पश्यति  ॥ र्क्स्_३८।३ ॥  
नर्मदादक्षिणे तीरे कपिलायाश् च पश्चिमे  ।  
विष्णोस् तत्र पुरी रम्या शक्रस्येवामरावती  ॥ र्क्स्_३८।४ ॥  
कल्पकोटियुगं चापि तस्यां तिष्ठति माधवः  ।  
पुरा देवासुरे युद्धे दानवैर् देवकण्टकैः  ॥ र्क्स्_३८।५ ॥  
निर्जिता देवताः सर्वास् तदासीच् च धरार्दिता  ।  
ब्रह्माद्या देवताः सर्वा क्षीरोदर्णवशायिनम्  ॥ र्क्स्_३८।६ ॥  
तुष्टुवुः प्रणिपत्यैनं स्तुत्यं चान्तःस्थम् अव्ययम्  ।  
जय देव जगन्नाथ दैत्यान्तक जनार्दन  ॥ र्क्स्_३८।७ ॥  
वाराहरूपमास्थाय प्रोद्धृता वसुधा त्वया  ।  
उद्धृता मत्स्यरूपेण वेदाः सागरमध्यतः  ॥ र्क्स्_३८।८ ॥  
कूर्मशेषादिरूपैश् च देवानामार्तिनाशनम्  ।  
बलिर् वामनरूपेण त्वया बद्धो ऽसुरारिणा  ॥ र्क्स्_३८।९ ॥  
हिरण्यकशिपुर् दैत्यः सर्वलोकभयङ्करः  ।  
त्वया नृसिंहरूपेण निहतो देवकण्टकः  ॥ र्क्स्_३८।१० ॥  
वेदमूल जगन्नाथ रक्ष नः शरणागतान्  ।  
श्रुत्वा स्तोत्रम् इदं देवो ब्रह्माणं वाक्यम् अब्रवीत्  ॥ र्क्स्_३८।११ ॥  
किम् अर्थं च त्वया ब्रह्मन् क्षीरोदे ऽहं प्रबोधित  ॥ र्क्स्_३८।१२ ॥  
  
ब्रह्मोवाच:  
त्वया विना जगन् नाथ क्षोणी छन्ना सुरारिभिः  ॥ र्क्स्_३८।१३ ॥  
सूर्येण च विहीनं हि निरालोकं जगद्यथा  ॥ र्क्स्_३८।१४ ॥  
  
विष्णुर् उवाच:  
ब्रह्मन् भयं त्यजाशूत्वं दानवो ऽयं दुरासदः  ।  
अचिरेणैव कालेन घातयामि च दानवम्  ॥ र्क्स्_३८।१५ ॥  
एवमुक्त्वा सुरैः सार्द्धमाजगाम जनार्दनः  ।  
सुदर्शनेन चक्रेण दानवानां शिरांसि च  ॥ र्क्स्_३८।१६ ॥  
चकर्त भगवान् विष्णुः सर्वलोकहिताय वै  ।  
भयार्ता दानवाः सर्वे पलायनपरायणाः  ॥ र्क्स्_३८।१७ ॥  
विष्णोस् त्रासात् तु ते सर्वे रसातलतलं ययुः  ।  
पुनः प्रवर्तितो यज्ञो द्विजदेवतपस्विनाम्  ॥ र्क्स्_३८।१८ ॥  
तस्यां पुर्यां महाभाग देवो ऽभूद् दैत्यसूदनः  ।  
तत्र यस् त्यजति प्राणान् अवशः स्ववशो ऽपि वा  ॥ र्क्स्_३८।१९ ॥  
वैष्णवेन विमानेन विष्णुलोके महीयते  ।  
कपिला पश्चिमायां तु नीलगङ्गासमागता  ॥ र्क्स्_३८।२० ॥  
अष्टायुतानि तीर्थानि विष्णुना प्रेरितानि वै  ।  
चक्रतीर्थं वामनं च कोटितीर्थं युगन्धरम्  ॥ र्क्स्_३८।२१ ॥  
तत्र स्नात्वा नरो राजन् कोटितीर्थफलं लभेत्  ।  
सुदर्शनं नाम तीर्थं दैत्यसूदनम् एव च  ॥ र्क्स्_३८।२२ ॥  
विष्ण्वावर्तं शिवावर्तं लक्ष्म्यावर्तं तथैव च  ।  
तत्र यद् दीयते दानं तस्य सङ्ख्या न विद्यते  ॥ र्क्स्_३८।२३ ॥  
विष्णोस् तु प्रीणनं कृत्वा अनन्तफलम् अश्नुते  ।  
क्रोशमात्रप्रमाणं हि विष्णुक्षेत्रं प्रकीर्तितम्  ॥ र्क्स्_३८।२४ ॥  
न विशेद् ब्रह्महत्या च सत्यम् एतच्छिवोदितम्  ।  
मासोपवासं यः कुर्याद् अग्निहोत्रं तथैव च  ॥ र्क्स्_३८।२५ ॥  
पतिव्रता त्वं सत्यं च स्वाध्यायं यज्ञकर्म च  ।  
चान्द्रायणं पराकं च पितॄणां च तिलोदकम्  ॥ र्क्स्_३८।२६ ॥  
पितरस् तस्य तृप्यन्ति लोके क्रीडन्ति वैष्णवे  ।  
एकरात्रं त्रिरात्रं च कृच्छ्रं सान्तपनं तथा  ॥ र्क्स्_३८।२७ ॥  
अतिकृच्छ्रं पर्णकृच्छ्रं तथा ऽन्यद् वैष्णवं व्रतम्  ।  
एकादश्यां न भुङ्क्ते यः पक्षयोर् उभयोर् अपि  ॥ र्क्स्_३८।२८ ॥  
स गच्छति परं स्थानं यत्रास्ते भगवान् हरिः  ।  
अन्यक्षेत्रात् कोटिगुणं फलं वै केशवो ऽब्रवीत्  ॥ र्क्स्_३८।२९ ॥  
तत्र जप्तं तपस् तप्तं सर्वं भवतु चाक्षयम्  ।  
श्रवणे द्वादशी पुण्या रोहिण्याम् अष्टमी शुभा  ॥ र्क्स्_३८।३० ॥  
तत्रोपोष्य महाराज विष्णुलोके महीयते  ।  
चाण्डालः श्वपचो वा ऽपि तिर्यग्योनिगतो ऽपि वा  ॥ र्क्स्_३८।३१ ॥  
अत्र यस् त्यजति प्राणान् विष्णुलोकं स गच्छति  ।  
कार्त्तिके चैव वैशाख उपवासं करोति यः  ॥ र्क्स्_३८।३२ ॥  
दशकोट्य् उपवासानां फलं प्राप्नोति मानवः  ।  
शङ्करेण पुरा गीतं पुराणे स्कन्दकीर्तिते  ॥ र्क्स्_३८।३३ ॥  
मासोपवासिनो दृष्ट्वा तत्रैव च पतिव्रताः  ।  
धर्मराजः स्वयं गत्वा अर्घं तेभ्यो निवेदयेत्  ॥ र्क्स्_३८।३४ ॥  
षष्टियानसहस्रैस् तु आगतो भगवान् प्रभुः  ।  
सहस्रयोजनं यावद् आयाति भगवान् यमः  ॥ र्क्स्_३८।३५ ॥  
शुक्लवस्त्रपरीधानो धर्मतेजो वपुर् धरः  ।  
स्थित्वा यानस्य चैवाग्रे भक्त्या पादौ च वन्दते  ॥ र्क्स्_३८।३६ ॥  
प्रदृश्य वैष्णवं लोकं ततो गत्वा निवर्तते  ।  
प्रत्यागतेषु यानेषु अपृच्छन् स्वेच्छया यमम्  ॥ र्क्स्_३८।३७ ॥  
ब्रह्मणो मानसाः पुत्राः सप्त चैव महर्षयः  ।  
कस्माच् च कारणाद् धर्म पादचारी गतः स्वयम्  ॥ र्क्स्_३८।३८ ॥  
कथयस्व महाभाग परं विस्मयम् आगताः  ।  
प्रहस्य चाब्रवीद् धर्मः शृण्वन्तु मुनिसत्तमाः  ॥ र्क्स्_३८।३९ ॥  
पतिव्रतानां दीप्तिं च दीप्तिं मासोपवासिनाम्  ।  
अशक्ता द्रष्टुम् एतासां विमानान् दूरतः स्थितान्  ॥ र्क्स्_३८।४० ॥  
ताभ्यः प्रत्यागताः सर्वे मम भृत्या भयङ्कराः  ।  
एतस्मात् कारणाद् विप्राः पादचारी गतो ह्य् अहम्  ॥ र्क्स्_३८।४१ ॥  
  
मार्कण्डेय उवाच:  
माहात्म्याच् चामरावत्यां हरेर् अमिततेजसः  ।  
वासश् च यजनं तत्र कीर्तितं कलिनाशनम्  ॥ र्क्स्_३८।४२ ॥  
अथान्यः परमो देवो ब्रह्मेश इति विश्रुतः  ।  
रेवाया उत्तरे कूले संस्थितः पापनाशनः  ॥ र्क्स्_३८।४३ ॥  
अर्चनात् तस्य देवस्य नश्येतैनो युधिष्ठिर  ।  
पितरस् तृप्तिम् आयान्ति ब्रह्मलोकम् अवाप्नुयुः  ॥ र्क्स्_३८।४४ ॥  
लङ्केश्वराद् दक्षिणतः सिद्धलिङ्गं प्रकीर्तितम्  ।  
अर्चनात् स्पर्शनात् तस्य गाणपत्यम् अवाप्यते  ॥ र्क्स्_३८।४५ ॥  
विश्वेश्वरं महालिङ्गं सर्वदेवम् अयं शुभम्  ।  
शुक्लाष्टम्यां च वैशाखे लिङ्गायुतफलं लभेत्  ॥ र्क्स्_३८।४६ ॥  
अर्चनात् तस्य लिङ्गस्य शिवस्यानुचरो भवेत्  ।  
ततो गच्छेन् महाराज रेवाया उत्तरे तटे  ॥ र्क्स्_३८।४७ ॥  
पापप्रणाशनं चैव लिङ्गं परमसिद्धिदम्  ।  
अर्चनात् तर्पणात् स्नानाद् ब्रह्महत्यां व्यपोहति  ॥ र्क्स्_३८।४८ ॥  
ऋणानां मोचनं चैव लिङ्गं पापप्रणाशनम्  ।  
अनेकभाविकं चैव ऋणं तस्य प्रणश्यति  ॥ र्क्स्_३८।४९ ॥  
तिलोदकप्रदानेन ऋणमोचनदर्शनात्  ।  
पितरस् तस्य तृप्यन्ति यावच् चन्द्रार्कतारकम्  ॥ र्क्स्_३८।५० ॥  
अथान्यत् परमं लिङ्गं त्रिषु लोकेषु विश्रुतम्  ।  
दारुवने सिद्धलिङ्गं कथं पश्यन्ति कश्मलाः  ॥ र्क्स्_३८।५१ ॥  
नर्मदाचरुसम्भेदे स्नानं कृत्वा यथोदितम्  ।  
स्नापयित्वोदकेनेशं बिल्वपत्रैश् च पूजनात्  ॥ र्क्स्_३८।५२ ॥  
न तस्य पुनर् आवृत्तिर् उमामाहेश्वरात् पुरात्  ॥ र्क्स्_३८।५३ ॥  
चतुष्केश्वरं सिद्धलिङ्गम् आमलक्याः प्रमाणतः  ।  
अर्चितं वै सुरैर् दैत्यैर् न तं पश्यन्ति मानवाः  ॥ र्क्स्_३८।५४ ॥  
करोत्य् अत्र तु यः श्राद्धं पुत्रः परमधार्मिकः  ।  
पितरस् तस्य तृप्यन्ति यावद् आहूत सम्प्लवम्  ॥ र्क्स्_३८।५५ ॥  
शाकल्यस्याश्रमं पुण्यं योजनायुतविस्तरम्  ।  
यज्ञपर्वतम् आसाद्य निःसृता चरुका नदी  ॥ र्क्स्_३८।५६ ॥  
शक्रेणेष्टं पुरा तत्र बृहस्पतिपुरोधसा  ।  
एतत् पुण्यतमं लोके गीयते सर्वदैवतैः  ॥ र्क्स्_३८।५७ ॥  
चन्द्रसूर्योपरागे तु यत्फलं कुरुजाङ्गले  ।  
रेवाचरुकसंयोगे तत्फलं शिवकीर्तितम्  ॥ र्क्स्_३८।५८ ॥  
तत्राख्यातं दारुवनं भुवि सर्वैर् निषेवितम्  ।  
मुनीनां षष्टिसाहस्रैस् त्रेतातपसि संस्थितैः  ॥ र्क्स्_३८।५९ ॥  
कन्दमूलफलाहारैर् अग्निहोत्रपरायणैः  ।  
एतत् तीर्थप्रभावेण गतास् ते ब्रह्मणः पुरीम्  ॥ र्क्स्_३८।६० ॥  
निहत्य चान्धकं तत्र ननर्त भगवाञ्छिव  ।  
गणानां नायकाः सर्वे नानावाद्यानवादयन्  ॥ र्क्स्_३८।६१ ॥  
तत्र नृत्यति देवेशः सर्वा नृत्यन्ति देवताः  ।  
तेन दारुवनं ख्यातं लिङ्गं पापप्रणाशनम्  ॥ र्क्स्_३८।६२ ॥  
अर्चनात् तस्य देवस्य गाणपत्यम् अवाप्नुयात्  ।  
विमलेश्वरं तत्र लिङ्गं सर्वदेवम् अयं शुभम्  ॥ र्क्स्_३८।६३ ॥  
स्नानात् तत्र दिवं यान्ति ये मृता न पुनर्भवाः  ।  
निर्मलीकृतदेहास् तु कृतास् तत्र सुरासुराः  ॥ र्क्स्_३८।६४ ॥  
पिनाकिना महाराज नीताः सर्वे त्रिविष्टपम्  ।  
तिलोदकैः पिण्डदानैः पितॄन् प्रीणाति यो नरः  ॥ र्क्स्_३८।६५ ॥  
स गच्छति परं स्थानं यत्र देवो महेश्वरः  ।  
चन्द्रसूर्यग्रहे प्राप्ते दानसङ्ख्या न विद्यते  ॥ र्क्स्_३८।६६ ॥  
शिवम् अभ्यर्च्य तत्रैव गाणपत्यम् अवाप्नुयात्  ।  
विमलेश्वरं तत्र लिङ्गं स्वयं विद्धि महेश्वरम्  ॥ र्क्स्_३८।६७ ॥  
व्याघ्रेश्वरं यत्र लिङ्गं व्याघ्री यत्र दिवं गता  ।  
तिलोदकप्रदानेन हविषा पिण्डदानतः  ॥ र्क्स्_३८।६८ ॥  
पितॄन् उद्धरते पुत्रः शतपूर्वांस् तथा परान्  ।  
वसेत् स वारुणे लोके यावद् इन्द्राश् चतुर्दश  ॥ र्क्स्_३८।६९ ॥  
अर्चनात् तस्य देवस्य कीर्तनाच् छ्रवणाद् अपि  ।  
इन्द्रलोकम् अवाप्नोति सत्यम् एतन् मयोदितम्  ॥ र्क्स्_३८।७० ॥  
  
इति श्रीस्कन्दपुराणे रेवाखण्डे चक्रस्वामिवर्णनो नामाष्टत्रिंशत्तमो ऽध्यायः ॥  
  
  
र्क्स् अध्याय ३९  
  
युधिष्ठिर उवाच:  
लिङ्गं व्याघ्रेश्वरं नाम विघ्नकर्तृसमागमे  ।  
कथितं यन् महाभाग सर्वपापविमोक्षणम्  ॥ र्क्स्_३९।१ ॥  
प्रभावं वेदितुं तस्य पुनर् इच्छाम्य् अहं मुने  ।  
  
मार्कण्डेय उवाच:  
शृणु राजन् कथां दिव्यां सर्वपापप्रणाशिनीम्  ॥ र्क्स्_३९।२ ॥  
बभ्रुर् नाम पुरा चासीद्राजा परमधार्मिकः  ।  
पुण्ड्रवर्द्धनवासी च सत्यधर्मपरायणः  ॥ र्क्स्_३९।३ ॥  
पितुः क्षयाहे सम्प्राप्ते श्राद्धकाले सुसंयतः  ।  
नित्यं नैमित्तिकं कर्म पित्रर्थं स चकार ह  ॥ र्क्स्_३९।४ ॥  
यज्ञकाले निवृत्ते ऽथ बुद्धिं प्राप्य तु भारत  ।  
चिन्तयामास राजासौ किङ्करोमीती चाब्रवीत्  ॥ र्क्स्_३९।५ ॥  
ऋषयो निरपेक्षाशाः कन्दमूलफलाशिनः  ।  
विप्रातिथिं न पश्यामि कम् भोजयितुम् उत्सहे  ॥ र्क्स्_३९।६ ॥  
सञ्चिन्त्य विप्रभोज्यार्थं पाकम् अप्सु व्यनिक्षिपत्  ।  
ऋग्वेदश् च ततो वाक्यं कोपात् प्राह ततस् तदा  ॥ र्क्स्_३९।७ ॥  
इदानीं द्वापरस्यान्ते वर्तते पापसम्भवः  ।  
वैवस्वते ऽन्तरे प्राप्ते ब्राह्मणा लब्धकामुकाः  ॥ र्क्स्_३९।८ ॥  
ते भुञ्जन् कामुकाः सर्वे राजद्रव्यं सकिल्बिषम्  ।  
देशे कदाचित् पुण्याहे भारद्वाजाश्रमङ्गतः  ॥ र्क्स्_३९।९ ॥  
सो ऽभिवाद्य नमस्कृत्य मुनिं तत्र व्यवस्थितः  ।  
भारद्वाजो ऽब्रवीद् वाक्यं तस्मै दत्त्वासनं महत्  ॥ र्क्स्_३९।१० ॥  
स्वागतं ते महाराज कुशलं सह भार्यया  ।  
चिरं दृष्टो ऽसि धर्मज्ञ एकाकी त्वं कथञ्चन  ॥ र्क्स्_३९।११ ॥  
  
राजोवाच:  
अद्य मे कुशलं ब्रह्मंस्त्वत्पादाम्बुजदर्शनात्  ।  
महर्षे श्राद्धकालो ऽयां पितॄणां मम वर्तते  ॥ र्क्स्_३९।१२ ॥  
भोजये ऽहं यथा विप्रं तथा त्वं कर्तुम् अर्हसि  ।  
तस्य तद्वचनं श्रुत्वा भारद्वाजो ऽब्रवीद् वचः  ॥ र्क्स्_३९।१३ ॥  
महर्षीणां सहस्राणि तुष्टानाम् ऊर्ध्वरेतसाम्  ।  
हंसलोमशमुख्यानां यदि भोजयितुं क्षमः  ॥ र्क्स्_३९।१४ ॥  
पश्चात् प्रवर्तते श्राद्धं सत्यम् एतद् ब्रवीम्य् अहम्  ।  
दद्या हेममयं पीठं दद्या धान्यं तथा वसु  ॥ र्क्स्_३९।१५ ॥  
मधुधेनुं तथा दिव्यां पयोधेनुं तथैव च  ।  
अग्निशौचस्य कौपीनं वस्त्रस्य तु विशाम्पते  ॥ र्क्स्_३९।१६ ॥  
तस्य तद्वचनं श्रुत्वा भारद्वाजस्य भूपतिः  ।  
एवमस्त्विति तं चोक्त्वा सर्वं पत्न्यै न्यवेदयत्  ॥ र्क्स्_३९।१७ ॥  
महोक्षं कल्पयित्वा पितृकार्यं निवर्तये  ।  
श्रौतस्मार्तादिकं कर्म आमिषं पितृतर्पणम्  ॥ र्क्स्_३९।१८ ॥  
इत्यादिस्मृतिवाक्यानि पर्यालोच्य पुनः पुनः  ।  
महोक्षं च ततो हत्वा तर्पयामास तान् पितॄन्  ॥ र्क्स्_३९।१९ ॥  
अनड्वाहं पशुं ज्ञात्वा भारद्वाजादयस् ततः  ।  
कुपिताः कर्मणा तेन राज्ञीं राजानम् एव च  ॥ र्क्स्_३९।२० ॥  
कोपसम्भारसन्तप्ता गर्हयन्तो ऽब्रुवंस् तदा  ।  
सुरामांसादिमाध्वीकं कृत्वा गोमांसभक्षणम्  ॥ र्क्स्_३९।२१ ॥  
तप्तकृच्छ्रं चरेद् विप्रो मौञ्जीबन्धेन शूद्ध्यति  ।  
अभक्षभक्षणं कृत्वा करीषाग्नौ विशेद् द्विजः  ॥ र्क्स्_३९।२२ ॥  
घातितानि त्वया चाष्टौ सहस्राणि तपस्विनाम्  ।  
हव्यं देवा न गृह्णन्ति कथं च पितरः पुनः  ॥ र्क्स्_३९।२३ ॥  
त्वया वै क्रतवश्चेष्टास्ते गता वै श्वयोनिषु  ।  
व्यर्थमास तपस्ते ऽद्य मूलनाशस् त्वया कृतः  ॥ र्क्स्_३९।२४ ॥  
  
बभ्रुर् उवाच:  
वेदोक्तं यः परित्यज्य धर्ममन्यं समाचरेत्  ।  
दशवर्षसहस्राणि श्वयोनौ जायते ध्रुवम्  ॥ र्क्स्_३९।२५ ॥  
वेदार्थनिन्दका ये वै ब्राह्मणा ज्ञानदुर्बलाः  ।  
इह जन्मनि शूद्रास्ते मृताः श्वानो भवन्ति ते  ॥ र्क्स्_३९।२६ ॥  
गोमेधो हयमेधश् च नरमेधस् तथा ऽपरः  ।  
क्षत्रियास्त्वथ जीवन्ति पूज्यन्ते देवमानुषैः  ॥ र्क्स्_३९।२७ ॥  
राज्ञस् तद्वचनं श्रुत्वा भारद्वाजो ऽशपत् नृपम्  ।  
यस्मान् महोक्षमांसेन तार्पिता ब्राह्मणास् त्वया  ॥ र्क्स्_३९।२८ ॥  
भवतु अनेन पापेन व्याघ्रो व्याघ्री तव प्रिया  ।  
दिव्यं वर्षसहस्रं तु वसुधां विचरिष्यथः  ॥ र्क्स्_३९।२९ ॥  
तस्य तद्वचनं श्रुत्वा मुनेर् अमिततेजसः  ।  
सुधर्मा चाब्रवीद् वाक्यं राजपत्नी यशस्विनी  ॥ र्क्स्_३९।३० ॥  
वेदोक्तकर्मकर्ता तु यतः शप्तः पतिर् मम  ।  
पतिव्रता च निर्दोषा धर्मिष्ठा ऽहं तथैव च  ॥ र्क्स्_३९।३१ ॥  
दशवर्षसहस्राणि तेन पापेन दुःखिताः  ।  
भविष्यथ महाघोरा यूयं वै ब्रह्मराक्षसाः  ॥ र्क्स्_३९।३२ ॥  
निर्जले मरुदेशे च अपरे कण्टकावृते  ।  
क्षुधार्ताश् च तृषार्ताश् च काकगृध्रैर् अनुद्रुताः  ॥ र्क्स्_३९।३३ ॥  
भारद्वाजश् च राज्ञी च शप्त्वा तत्र परस्परम्  ।  
भारद्वाजश् च सार्द्धं तैः कृत्वा पुण्यं ततो नृप  ॥ र्क्स्_३९।३४ ॥  
ब्रह्मलोकं जगामाथ ब्राह्मणैः सह भारत  ।  
सो ऽभिवाद्य यथा न्यायं ब्रह्माणं सुरसत्तमम्  ॥ र्क्स्_३९।३५ ॥  
सर्वं न्यवेदयत् तत्राभक्षभोज्यं च यत्कृतम्  ।  
  
ब्रह्मोवाच:  
लोकापचरितं कर्म [] कार्यं देववर्जितम्  ॥ र्क्स्_३९।३६ ॥ [गप् इन् ओरिगिनल्]  
उक्तानि च निषिद्धानि धर्माधर्मविचारणे  ।  
लोकोक्तं विहितं कर्म त्रयी मार्गं विचारितम्  ॥ र्क्स्_३९।३७ ॥  
कर्तव्यं तु प्रयत्नेन स्वर्गमोक्षप्रदायकम्  ।  
बोधिता ब्राह्मणास् तेन ब्रह्मणा नृपतिस् तदा  ॥ र्क्स्_३९।३८ ॥  
शापान्तः कथितस् तेषां तेनैव परमेष्ठिना  ।  
शापस्यान्तो मया दृष्टो भवतां पापकर्मिणाम्  ॥ र्क्स्_३९।३९ ॥  
पुण्यक्षये च शप्तास् तु सम्प्राप्ते तु युगान्तरे  ।  
नर्मदातीरवासी यो मार्कण्डेयो महामुनिः  ॥ र्क्स्_३९।४० ॥  
स दास्यत्य् उपदेशं वो येन मोक्षम् अवाप्स्यथ  ।  
ततः कालेन महता मार्कण्डेयं मुनिं गताः  ॥ र्क्स्_३९।४१ ॥  
दैवयोगेन ते सर्वे कल्पगा तीरवासिनम्  ।  
अभिवाद्य यथा न्यायं तम् ऋषिं प्रणिपत्य च  ॥ र्क्स्_३९।४२ ॥  
स्थिताः स्वकर्म तत्रैव व्याहरन्तः परस्परम्  ।  
दृष्ट्वा तांश् चिन्तयामास मार्कण्डेयो महामुनिः  ॥ र्क्स्_३९।४३ ॥  
मिथुनं व्याघ्ररूपेण व्याहरन् मानुषीं गिरम्  ।  
केन कर्मविपाकेन ब्राह्मणा ब्रह्मराक्षसाः  ॥ र्क्स्_३९।४४ ॥  
एवं सञ्चिन्त्य मार्कण्डो भारद्वाजम् अथाब्रवीत्  ।  
दम्पती व्याघ्ररूपेण ब्राह्मणा ब्रह्मराक्षसाः  ॥ र्क्स्_३९।४५ ॥  
यूयं च विकृताकाराः कथयध्वं कथं च तत्  ।  
  
भारद्वाज उवाच:  
शृणु ब्रह्मन् समासेन कथ्यमानं वचो मम  ॥ र्क्स्_३९।४६ ॥  
भविष्यभूततत्त्वज्ञ त्रिकालज्ञ त्रिवेदवित्  ।  
बभ्रुर् नामा चक्रवर्ती पुण्ड्रवर्धनसंस्थितः  ॥ र्क्स्_३९।४७ ॥  
सुधर्मा नाम तस्यैव धर्मपत्नी पतिव्रता  ।  
एकदा श्राद्धकाले तु नातिथिं प्राप्तवान् द्विजम्  ॥ र्क्स्_३९।४८ ॥  
सञ्चिन्त्याथ तद् आत्मानम् आगतो ह्याश्रमं मम  ।  
पादौ जग्राह शिरसा ततो वचनम् अब्रवीत्  ॥ र्क्स्_३९।४९ ॥  
पितॄणां श्राद्धकालो मे प्रसादः क्रियतां मयि  ।  
ततो मयोपदिष्टो ऽसौ मुनींस् त्वं भोजयाधुना  ॥ र्क्स्_३९।५० ॥  
महोक्षं शातयित्वा तु भोजितास् ते तपोधनाः  ।  
शप्तो मया च शीघ्रं त्वं व्याघ्रयोनिं गमिष्यसि  ॥ र्क्स्_३९।५१ ॥  
निर्भर्त्स्य मां च तत्पत्नी शशाप ब्रह्मराक्षसाः  ।  
यूयं भवत वै सर्वे मरुदेशे क्षुधार्दिताः  ॥ र्क्स्_३९।५२ ॥  
ब्रह्माणं च ततः प्राप्ता विवादेन परस्परम्  ।  
ब्रह्मणा प्रेषितास् ते ऽमी त्वत् सकाशम् इहागताः  ॥ र्क्स्_३९।५३ ॥  
एतत् ते कथितं सर्वं कारणं विकृते महत्  ।  
नान्यत् स्थानं प्रपश्यामो यत्रास्माकं स्थितिर् भवेत्  ॥ र्क्स्_३९।५४ ॥  
न दिवा नैव रात्रिश् च न सूर्यो न च चन्द्रमाः  ।  
न ग्रहा नैव ऋक्षाणि ऋषयो यत्र मण्डलम्  ॥ र्क्स्_३९।५५ ॥  
सरितः सागराः शैला भूतग्रामं चतुर्विधम्  ।  
आसीद् इदं तमो भूतमादि मध्यान्तवार्जितम्  ॥ र्क्स्_३९।५६ ॥  
मुग्धा वयं न जानीमो न चाज्ञायत किञ्चन  ।  
न्यग्रोधं नर्मदामध्ये मेघाभं कालरूपिणम्  ॥ र्क्स्_३९।५७ ॥  
त्वां वै सर्वद्विजश्रेष्ठं नान्य पश्यामि किञ्चन  ।  
त्वं पिता नो गुरुश् चैव हरिर् धाता स्वयं शिवः  ॥ र्क्स्_३९।५८ ॥  
अकामतः कृतं पापं स्वयम् एतद् उपार्जितम्  ।  
त्वत्प्रसादात् मुनिश्रेष्ठ मुञ्चामो घोरकिल्बिषात्  ॥ र्क्स्_३९।५९ ॥  
नाभुक्तं क्षीयते कर्म कल्पकोटिशतैर् अपि  ।  
अवश्यम् एव भोक्तव्यं कृतं कर्म शुभाशभम्  ॥ र्क्स्_३९।६० ॥  
  
मार्कण्डेय उवाच:  
शाकल्यस्याश्रमं पुण्यं ब्रह्मर्षिगणसेवितम्  ।  
वैदूर्यात् पश्चिमे भागे यत्र देवो महेश्वरः  ॥ र्क्स्_३९।६१ ॥  
तत्र गत्वा च यूयं वै तपश्चोग्रं करिष्यथ  ।  
जपध्यानपरा नित्यं कन्दमूलफलाशिनः  ॥ र्क्स्_३९।६२ ॥  
एवं द्वादशवर्षाणि सन्तिष्ठध्वं द्विजोत्तमाः  ।  
यावद् वै वेदमानेन पुनः सृष्टिः प्रवर्तते  ॥ र्क्स्_३९।६३ ॥  
तमो भूतम् इदं सर्वं न प्राज्ञायत किञ्चन  ।  
सर्वं चकार भगवान् महाकालवपुर्धरः  ॥ र्क्स्_३९।६४ ॥  
प्राणिनां कर्मणा ह्येतज् जगत्कालवशङ्गतम्  ।  
वायुरग्निर्जलं पृथ्वी भूतग्रामश् चतुर्विधः  ॥ र्क्स्_३९।६५ ॥  
कालस्य भोजनं सर्वं भस्मपुञ्जम् इवाभवत्  ।  
नाश्चर्यम् अत्र कर्तव्यं पुनः सृष्टिर् भविष्यति  ॥ र्क्स्_३९।६६ ॥  
तस्य तद्वचनं श्रुत्वा सर्वे ते पापयोनयः  ।  
नमस्कृत्य मुनिश्रेष्ठं मार्कण्डं कल्पवासिनम्  ॥ र्क्स्_३९।६७ ॥  
राजा च राजपत्नी च ऋषयो विमलेश्वरम्  ।  
जग्मुः कालेन महता पुनःसृष्टिः प्रवर्तिता  ॥ र्क्स्_३९।६८ ॥  
स्वयं प्रजापतिर् ब्रह्मा ससर्ज विविधाः प्रजाः  ।  
कलाः काष्ठा मुहूर्ताश् च जगत्स्थावरजङ्गमम्  ॥ र्क्स्_३९।६९ ॥  
सरितः सागरान् गुल्मान् पर्वतां च लतास् तथा  ।  
आपो ऽग्निं वै तथा वायुं भूतग्रामं चतुर्विधम्  ॥ र्क्स्_३९।७० ॥  
सूर्यं च दक्षिणे नेत्रे सो ऽसृजत् प्राणिनस् तथा  ।  
वामनेत्रे हिमांशुं च स तथा पर्यकल्पयत्  ॥ र्क्स्_३९।७१ ॥  
एतद् ऋक्षवरैः सार्द्धं पवित्रं ध्रुवमण्डलम्  ।  
विवस्वतः प्रभां चैव सर्वलोकप्रकाशिनीम्  ॥ र्क्स्_३९।७२ ॥  
सृष्टा चान्द्रमसी ज्योत्स्ना दिवा रात्री तथैव च  ।  
अपरेषु च द्वीपेषु न सूर्यो नैव चन्द्रमाः  ॥ र्क्स्_३९।७३ ॥  
रौद्री प्रभा ऽस्ति तत्रैवं पुनः सृष्टिः प्रवर्तिता  ।  
पूर्णे तु द्वादशे वर्षे शापान्ते समुपस्थिते  ॥ र्क्स्_३९।७४ ॥  
अर्चयित्वा महेशानं रेवाव्याघ्रसमागमे  ।  
भारद्वाजादयः सर्वे ब्रह्मलोकम् अवाप्नुयुः  ॥ र्क्स्_३९।७५ ॥  
कामिकं यानम् आरुह्य राजा मुनियुतस् तदा  ।  
तीर्थस्यास्य प्रभावेण उमामाहेश्वरे पुरे  ॥ र्क्स्_३९।७६ ॥  
व्याघ्रेश्वरो व्याघ्रकर्तृसङ्गमे त्रिदशार्चितः  ।  
अन्यल् लिङ्गं न पश्यामि दिव्यं वै विमलेश्वरात्  ॥ र्क्स्_३९।७७ ॥  
अर्चनात् तस्य लिङ्गस्य दर्शनात् स्पर्शनात् तथा  ।  
ब्रह्महत्या प्रणश्येत पापेष्व् अन्येषु का कथा  ॥ र्क्स्_३९।७८ ॥  
तीर्थेषु श्राद्धकरणात् पितॄणाम् अक्षया गतिः  ।  
कल्पकोटिसहस्राणि कल्पकोटिशतानि च  ॥ र्क्स्_३९।७९ ॥  
तीर्थस्यास्य प्रभावेण लोके क्रीडन्ति वैष्णवे  ।  
एतत् ते कथितं सर्वं यथादृष्टं यथाश्रुतम्  ॥ र्क्स्_३९।८० ॥  
श्रवणात् कीर्तनाद् अस्य अश्वमेधफलं लभेत्  ॥ र्क्स्_३९।८१ ॥  
  
इति श्रीस्कन्दपुराणे रेवाखण्डे विमलेश्वरवर्णनो नामैकोनचत्वारिंशो ऽध्यायः ॥  
  
  
र्क्स् अध्याय ४०  
  
युधिष्ठिर उवाच:  
मनसा चिन्तितं यच्च तद् एव समुपस्थितम्  ।  
लक्षणं सूत्रयागस्य पर्वतस्य तु वेष्टनम्  ॥ र्क्स्_४०।१ ॥  
कस्मिन् काले प्रकर्तव्यं विधानां विधिपूर्वकम्  ।  
त्वम् एव वेत्सि सर्वं वै विदितं कुरु साम्प्रतम्  ॥ र्क्स्_४०।२ ॥  
येन देवाः सगन्धर्वा मानुषाः पापयोनयः  ।  
तत्र यागप्रभावेण दिवि देवत्वम् आगताः  ॥ र्क्स्_४०।३ ॥  
  
मार्कण्डेय उवाच:  
श्रूयतां राजशार्दूल सूत्रयागस्य लक्षणम्  ।  
चन्द्रसूर्योपरागे तु षडशीतिमुखे तथा  ॥ र्क्स्_४०।४ ॥  
युगादौ विषुवे चैव व्यतीपाते च सङ्क्रमे  ।  
कार्त्तिक्यां च तथा माघ्यां वैशाख्यां चैव भारत  ॥ र्क्स्_४०।५ ॥  
सूर्योपरागतुल्यायां षष्ठ्यां हि कपिलस्य तु  ॥ र्क्स्_४०।६ ॥  
वैशाखमासस्य तु या तृतीया नवम्यथोर्जस्य च शुक्लपक्षे  ।  
माघे त्वमा चैव नभस्यकृष्णा त्रयोदशी चेति युगादयस् तथा  ॥ र्क्स्_४०।७ ॥  
पर्वस्वेतेषु कौन्तेय सूत्रयागं तु कारयेत्  ।  
अनन्तफलसंयुक्तं शिवेन कथितं पुरा  ॥ र्क्स्_४०।८ ॥  
सूत्रेण वेष्टयेद् यस् तु पर्वतं शिवसन्निभम्  ।  
उमया सहितं देवं गणेशेन तथैव च  ॥ र्क्स्_४०।९ ॥  
तावद् युगसहस्राणि स्वर्गलोके महीयते  ।  
पुत्रिणी भर्तृसंयुक्ता नारी तद्वेष्टिनी भवेत्  ॥ र्क्स्_४०।१० ॥  
कौशेयं पट्टसूत्रं च कार्पासं च महीपते  ।  
नवतन्तुं च यः कुर्याद् दश द्वादशतन्तुकम्  ॥ र्क्स्_४०।११ ॥  
अष्टादश महाराज चतुर्विंशति वा क्रमात्  ।  
क्षालयेत् कोटितीर्थे तु गन्धधूपेन वासयेत्  ॥ र्क्स्_४०।१२ ॥  
बध्नीयात् पुष्पमालां च दीपमालां च बोधयेत्  ।  
रात्रौ जागरणं कृत्वा ॐकारे विधिपूर्वकम्  ॥ र्क्स्_४०।१३ ॥  
शिवध्यानपरो भूत्वा निराहारो निशां नयेत्  ।  
प्रभाते चोत्सवं कुर्याद् ॐकाराभ्यर्चनं तथा  ॥ र्क्स्_४०।१४ ॥  
न्यग्रोधे बन्धयेत् सूत्रं समाधिस्थो नरेश्वर  ।  
कोटितीर्थं ततो गच्छेत् सर्वतीर्थमयं शुभम्  ॥ र्क्स्_४०।१५ ॥  
ऋणमोक्षं पापनाशं नरकेश्वरम् उत्तमम्  ।  
गन्धर्वेश्वरलिङ्गं तु गच्छेत् परमशोभनम्  ॥ र्क्स्_४०।१६ ॥  
अदृश्यं सर्वभूतानां नागकन्याभिरर्च्यते  ।  
तत्र स्नात्वा नरो राजन् गान्धर्वं लोकमाप्नुयात्  ॥ र्क्स्_४०।१७ ॥  
ततो गच्छेन् नृपश्रेष्ठ अङ्गारेश्वरम् उत्तमम्  ।  
दर्शनात् तस्य लिङ्गस्य गाणपत्यम् अवाप्यते  ॥ र्क्स्_४०।१८ ॥  
अङ्गारेण तपस्तप्तं दिव्यं वर्षशतं तथा  ।  
ग्रहत्वमगमत् सो ऽपि तीर्थस्य ऽस्य प्रभावतः  ॥ र्क्स्_४०।१९ ॥  
ब्रह्मावर्तं ततो गच्छेत् सर्वतीर्थम् अयं शुभम्  ।  
तत्र स्नात्वा नरो राजन् छिवलोकम् अवाप्नुयात्  ॥ र्क्स्_४०।२० ॥  
तिलोदकप्रदानेन पितॄणां परमा गतिः  ।  
दिव्यं वर्षसहस्रं तु तपस् तेपे सुदुष्करम्  ॥ र्क्स्_४०।२१ ॥  
ब्रह्मा चैव पुराकल्पे लोकानुग्रहकारकः  ।  
लिङ्गं मध्येश्वरं नाम जलमध्ये व्यवस्थितम्  ॥ र्क्स्_४०।२२ ॥  
पूज्यते नागकन्याभिर् न तत् पश्यन्ति मानवाः  ।  
दारुकेश्वरलिङ्गं तु सर्वपापप्रणाशनम्  ॥ र्क्स्_४०।२३ ॥  
अर्चनात् तस्य देवस्य नरो विद्याधरो भवेत्  ।  
भृगुलिङ्गं ततो गच्छेद् भैरवो यत्र संस्थितः  ॥ र्क्स्_४०।२४ ॥  
भृगुं गत्वा नरश्रेष्ठ मुच्यते ब्रह्महत्यया  ।  
जालेश्वरं ततो गच्छेत् पर्वतीर्थोत्तमोत्तमम्  ॥ र्क्स्_४०।२५ ॥  
स्नानमात्रो नरस् तत्र स भवे न पुनर् भवेत्  ।  
तिलोदकप्रदानेन पितॄणाम् अक्षया गतिः  ॥ र्क्स्_४०।२६ ॥  
भैरवं रूपमास्थाय बाणस्य च पुरत्रयम्  ।  
पातितं जलमध्ये तु नर्मदाया हरेण वै  ॥ र्क्स्_४०।२७ ॥  
ज्वलत्पाशुपतास्त्रेण तत्रैव तद् अनन्तरम्  ।  
तद् अस्त्रसङ्गमाच् छीघ्रं पातालाच् चोत्थितं ततः  ॥ र्क्स्_४०।२८ ॥  
लिङ्गं जालेश्वरं नाम ब्रह्महत्यां व्यपोहति  ।  
कोटितीर्थं ततो गच्छेत् स्नात्वा च विधिपूर्वकम्  ॥ र्क्स्_४०।२९ ॥  
वलक्षं बन्धयेत् सूत्रम् ॐकारस्य तु भारत  ।  
ॐकारं च समभ्यर्च्य दीपमालां च बोधयेत्  ॥ र्क्स्_४०।३० ॥  
सफलः सूत्रयागस् तु त्वत्प्रसादान् महेश्वर  ।  
यतींश् च भोजयेत् तत्र दद्याच् छक्त्या च दक्षिणाम्  ॥ र्क्स्_४०।३१ ॥  
सार्द्धं च बन्धुभृत्यैश् च पारणं क्रियते नृप  ।  
यः शारीरेण कष्टेन पर्यटेच् छिवपर्वतम्  ॥ र्क्स्_४०।३२ ॥  
पदे पदे यज्ञफल तस्य स्याच् छङ्करो ऽब्रवीत्  ।  
पुरा देवगणैः सर्वैः सिद्धगन्धर्वकिन्नरैः  ॥ र्क्स्_४०।३३ ॥  
विद्याधरैस् तथा यक्षैर् असुरैर् दैत्यदानवैः  ।  
चन्द्रादित्यग्रहैश् चैव नक्षत्रध्रुवमण्डलैः  ॥ र्क्स्_४०।३४ ॥  
विश्वेदेवैश् च साध्यैश् च मरुद्भिर् वसुभिस् तथा  ।  
देवराजेन चेन्द्राण्या सावित्र्या चैव भारत  ॥ र्क्स्_४०।३५ ॥  
अरुन्धत्या सरस्वत्या गायत्र्या स च पर्वतः  ।  
सूत्रेण वेष्टितो भक्त्या फलं प्राप्तं शिवोदितम्  ॥ र्क्स्_४०।३६ ॥  
अहल्या मेनका रम्भा घृताची चोर्वशी तथा  ।  
तिलोत्तमा तथा चान्या सरितः सागराश् च वै  ॥ र्क्स्_४०।३७ ॥  
वेष्टनात् पर्वतस्यास्य दिग्देवत्वमवाप्तवान्  ।  
यावच् चन्द्रश् च सूर्यश् च यावत् तिष्ठति मेदिनी  ॥ र्क्स्_४०।३८ ॥  
सूत्रयागप्रभावेण तावच् छिवपुरे वसेत्  ।  
एतत् ते कथितं राजन् सूत्रयागस्य यत्फलम्  ॥ र्क्स्_४०।३९ ॥  
श्रवणात् कीर्तनाद् अस्य रुद्रस्यानुचरो भवेत्  ॥ र्क्स्_४०।४० ॥  
  
इति श्रीस्कन्दपुराणे रेवाखण्डे सूत्रयागवर्णनो नाम चत्वारिंशो ऽध्यायः ॥  
  
  
र्क्स् अध्याय ४१  
  
युधिष्ठिर उवाच:  
कीर्तनं कोटितीर्थस्य मानसङ्ख्याप्रमाणतः  ।  
तीर्थानि चोत्तरे याम्ये प्राकारे संस्थितानि च  ॥ र्क्स्_४१।१ ॥  
कथयस्व प्रसादेन तानि मे मुनिसत्तम  ।  
तेषां तु दर्शनाद् एव पापं दुष्कृतकर्मिणाम्  ॥ र्क्स्_४१।२ ॥  
प्रणश्येत् तत्क्षणाद् एव तमः सूर्योदये यथा  ।  
मार्कण्डेय उवाच:  
उत्तरे यानि तीर्थानि यानि तीर्थानि दक्षिणे  ॥ र्क्स्_४१।३ ॥  
लीयन्ते कोटितीर्थे तु साक्षाच् छिवपदे नृप  ।  
पृथिव्यां यानि तीर्थानि आसमुद्रान्तगोचरे  ॥ र्क्स्_४१।४ ॥  
तानि साक्षात् कोटितीर्थे लीयन्ते परमे पदे  ।  
कपिला ऽमरयोर् मध्ये नर्मद्ॐकारमध्यतः  ॥ र्क्स्_४१।५ ॥  
अत्रान्तरे नृपश्रेष्ठ कोटितीर्थं व्यवस्थितम्  ।  
दशायुतानि तीर्थानां पातालतलवासिनाम्  ॥ र्क्स्_४१।६ ॥  
कपिलानर्मदामध्ये शिवेन स्थापितानि च  ।  
अत्रान्तरे महाराज रुद्रावर्तजलेन तु  ॥ र्क्स्_४१।७ ॥  
स्नात्वा विधानतस् ते वै गच्छन्ति शिवमन्दिरम्  ।  
ये वसन्त्य् उत्तरे कूले रुद्रलोके वसन्ति ते  ॥ र्क्स्_४१।८ ॥  
वसन्ति वामभागे वै ते लोकं यान्ति वैष्णवम्  ।  
ये पूर्वपश्चिमे भागे वसन्त्य् अमरकण्टके  ॥ र्क्स्_४१।९ ॥  
रुद्रस्य ब्रह्मणो लोकं ते प्रयान्ति च वैष्णवम्  ।  
जले चैकादशाग्नौ तु पतने षोडशैव तु  ॥ र्क्स्_४१।१० ॥  
सहस्राणि तथाशीतिर् मरणाद् गोगृहे तथा  ।  
अनशने ब्रह्मलोकः सार्द्धं लक्षमुदाहृतः  ॥ र्क्स्_४१।११ ॥  
कपिलानर्मदातोये जलाग्नी साधयन्ति ये  ।  
चतुर्युगसहस्राणि रुद्रलोके वसन्ति ते  ॥ र्क्स्_४१।१२ ॥  
अवशः स्ववशो वा ऽपि मृगपक्षिसरीसृपाः  ।  
तिर्यग्योनिगताः पापा म्रियन्ते ये युधिष्ठिर  ॥ र्क्स्_४१।१३ ॥  
राजानस् ते प्रजायन्ते शुभे वैद्याधरे पुरे  ।  
राहुसोमसमायोगे कोटितीर्थे नराधिप  ॥ र्क्स्_४१।१४ ॥  
पुण्यं यत् कीर्तितं पुंसां तस्य सङ्ख्या न विद्यते  ।  
गयायां च कुरुक्षेत्रे पुष्करे ऽमरकण्टके  ॥ र्क्स्_४१।१५ ॥  
तुल्यं फलमवाप्नोति राहुग्रस्ते दिवाकरे  ।  
प्राची सरस्वती यत्र स्थाणुः सारस्वतं जलम्  ॥ र्क्स्_४१।१६ ॥  
सार्द्धं द्वादश लक्षं तु दत्तं तत्र प्रवर्तते  ।  
तत् तुल्यं तु भवेत् सर्वं कोटितीर्थे न संशयः  ॥ र्क्स्_४१।१७ ॥  
न्यायोपार्जितवित्तस्य राहुग्रस्ते दिवाकरे  ।  
नानाविधं तु पुण्यं च मतं वै परिकीर्तितम्  ॥ र्क्स्_४१।१८ ॥  
ब्रह्मविष्णुशिवोक्तं च प्रमाण सर्वसम्मतम्  ।  
अल्पसत्त्वा नरा राजन् काले मायाविमोहिताः  ॥ र्क्स्_४१।१९ ॥  
ॐकारं ये न पश्यन्ति तथा वै सप्तकल्पगाम्  ।  
गोछागयोर् महाराज हेमरूप्ये यद् अन्तरम्  ॥ र्क्स्_४१।२० ॥  
शूद्रब्राह्मणयोर् यद्वद् यथा वद्दधितक्रयोः  ।  
अमरेश्वरतीर्थं हि ज्ञेयं तीर्थान्तरैः सह  ॥ र्क्स्_४१।२१ ॥  
दीयते कोटितीर्थे यद्गुञ्जामात्रं हिरण्यकम्  ।  
तस्य सङ्ख्या न विद्यते यावद् आहूत सम्प्लवम्  ॥ र्क्स्_४१।२२ ॥  
चतुर्हस्तप्रमाणं तु कोटितीर्थं न संशयः  ।  
हस्तमात्रं तथा चान्ये वितस्तिं च तथा ऽपरे  ॥ र्क्स्_४१।२३ ॥  
चतुरङ्गुलमयं के ऽपि केचिद् अङ्गुलमानतः  ।  
अर्द्धाङ्गुलं यवमात्रं ब्रह्मसूत्रप्रमाणतः  ॥ र्क्स्_४१।२४ ॥  
चतुर्विंशे द्वादशाब्दे कुरुक्षेत्रात् सरस्वती  ।  
कोटितीर्थे तथा स्नातुं राहुग्रस्ते दिवाकरे  ॥ र्क्स्_४१।२५ ॥  
करिणीरूपमास्थाय आयात् स्वपुण्यकक्षयात्  ।  
स्नानं कृत्वा पुनर्याति कुरुक्षेत्रं न संशयः  ॥ र्क्स्_४१।२६ ॥  
कावेरीसङ्गमं यावद् आरभ्यो दधिसङ्गमम्  ।  
अत्रान्तरे महाराज तीर्थकोट्यो दश स्मृताः  ॥ र्क्स्_४१।२७ ॥  
कोटितीर्थं समारभ्य नीलगङ्गावसानतः  ।  
अष्टलक्षाणि तीर्थानां ब्रह्मसूत्रप्रमाणतः  ॥ र्क्स्_४१।२८ ॥  
कावेर्याः पूर्वभागे च यावत् पर्यङ्कपर्वतः  ।  
दश लक्षाणि तीर्थानां सङ्ख्या च कथिता तव  ॥ र्क्स्_४१।२९ ॥  
नर्मदायां समासाद्य जमदग्नेर् महाश्रमम्  ।  
श्रीकण्ठं नीलकण्ठं च लिङ्गं पापप्रणाशनम्  ॥ र्क्स्_४१।३० ॥  
कन्यातीर्थं महापुण्यं कपिलेश्वरम् उत्तमम्  ।  
कपिलावर्तसञ्ज्ञं तु तीर्थं पापहरं परम्  ॥ र्क्स्_४१।३१ ॥  
तत्र पूषा च सूर्यस् तु शिवध्यानपरायणः  ।  
दिव्यं वर्षसहस्रं तु तपस् तेपे सुदुष्करम्  ॥ र्क्स्_४१।३२ ॥  
ततस् तुष्टः सुरेशानस् तम् उवाच तदा नृप  ।  
वरं वृणीष्व भद्रं ते यत् ते मनसि वर्तते  ॥ र्क्स्_४१।३३ ॥  
  
पूषोवाच:  
यदि तुष्टो ऽसि देवेश वरं दातुं त्वम् इच्छसि  ।  
सूर्यपिङ्गलसञ्ज्ञं तु लिङ्गं परमसिद्धिदम्  ॥ र्क्स्_४१।३४ ॥  
आकाशे प्रतपद्रश्मिसहस्रांशु समप्रभम्  ।  
मासे मासे ऽन्यमित्रस् तु सङ्क्रमश् चान्यराशिषु  ॥ र्क्स्_४१।३५ ॥  
इमं वरम् अहं मन्ये जगद् द्योतनकारकम्  ।  
  
ईश्वर उवाच:  
सर्वसम्पत्समृद्धिस् ते मत्प्रसादाद् भविष्यति  ॥ र्क्स्_४१।३६ ॥  
कृते युगे महाराज मयैतद् दृष्टम् एव च  ।  
चतुर्दश्यां तथा ऽष्टम्यां पिङ्गलेश्वरपूजनात्  ॥ र्क्स्_४१।३७ ॥  
कोटियज्ञफलं प्राप्य शिवलोके महीयते  ।  
रेवातीरेषु ये देवाः क्रोशमात्रं स्वयम्भुवः  ॥ र्क्स्_४१।३८ ॥  
सर्वे ते सिद्धिदा ज्ञेयाः कामभोगफलप्रदाः  ।  
केचित् कूष्माण्डमात्रा वै केचिद्वै पुष्पमात्रकाः  ॥ र्क्स्_४१।३९ ॥  
एरण्डफलमात्राश् च वज्रमौक्तिकमानतः  ।  
कृते मणिमयाः प्रोक्तास् त्रेतायां तु हिरण्मयाः  ॥ र्क्स्_४१।४० ॥  
द्वापरे रौप्यताम्राश् च कलौ चाश्ममयाः स्मृताः  ।  
ब्राह्मं कृतयुगं प्राहुस् त्रेतां वै क्षत्रियं तथा  ॥ र्क्स्_४१।४१ ॥  
द्वापरं वैश्यम् इत्य् एवं कलिं शूद्रं तथैव च  ।  
नापुण्यालिङ्गमासाद्य म्रियते ऽमरकण्टके  ॥ र्क्स्_४१।४२ ॥  
को न मुच्येत कौन्तेय सप्तजन्मजकिल्बिषात्  ।  
यादृशो ऽयं गिरिः पुण्यः सर्वतो ऽमरकण्टकः  ॥ र्क्स्_४१।४३ ॥  
तादृशं नानुपश्यामि त्रिषु लोकेषु भारत  ।  
पर्वतस्य समन्तात् तु तीर्थकोटिर् व्यवस्थिता  ॥ र्क्स्_४१।४४ ॥  
स्वर्गसोपानमासाद्य प्रात्यक्षं शिवदर्शनम्  ।  
सुपुण्यं कोटितीर्थं वै तथा चामरकण्टकम्  ॥ र्क्स्_४१।४५ ॥  
स्वर्गदं मोक्षदं विद्धि सर्वसिद्धिप्रदायकम्  ।  
वैदूर्यपर्वते सिद्धो मान्धाता च कृते युगे  ॥ र्क्स्_४१।४६ ॥  
कथितो नृपशार्दूल तथान्यत् कथयामि ते  ।  
कावेरीसङ्गमः पुण्यः सर्वलोकेषु विश्रुतः  ॥ र्क्स्_४१।४७ ॥  
तत्र स्नात्वा दिवं यान्ति ये मृता न पुनर्भवाः  ।  
कावेर्यां भूतजाभौमे व्यतीपातो यदा भवेत्  ॥ र्क्स्_४१।४८ ॥  
सहस्रगुणितं पुण्यं भवेत् तस्यास् तु सङ्गमे  ।  
शस्त्रेण निहता ये वै तिलमिश्राम्बुदानतः  ॥ र्क्स्_४१।४९ ॥  
ते चैकोद्दिष्टश्राद्धेन स्वर्गलोकम् अवाप्नुयुः  ।  
चाण्डालाद् गुहकात् सर्पाद् विद्युतो ब्राह्मणाद् अपि  ॥ र्क्स्_४१।५० ॥  
दंष्ट्रिभ्यश् च पशुभ्यश् च मरणं पापकर्मिणाम्  ।  
सर्वे ते नृपशार्दूल कावेरीसङ्गमे शुभे  ॥ र्क्स्_४१।५१ ॥  
श्राद्धस्य करणात् सत्यं तृप्ता यान्ति परां गतिम्  ।  
कुबेरेण तपस् तप्तं दिव्यं वर्षसहस्रकम्  ॥ र्क्स्_४१।५२ ॥  
आराधितः पूजितश् च लोकनाथ उमापतिः  ।  
शिवप्रसादसम्पन्नो लोकपालत्वमाप्तवान्  ॥ र्क्स्_४१।५३ ॥  
तत्र यस् त्यजति प्राणांस् तस्य पुण्यफलं शृणु  ।  
षष्टिवर्षसहस्राणि देवराज्यम् अवाप्नुयात्  ॥ र्क्स्_४१।५४ ॥  
अवशः स्ववशो वा ऽपि प्राणत्यागं करोति यः  ।  
दशवर्षसहस्राणि राजा वैद्याधरे पुरे  ॥ र्क्स्_४१।५५ ॥  
रेवाकावेरिकैस् तोयैस् तिलैर् आरण्यकैस् तथा  ।  
पितरस् तर्पितास् तत्र तृप्ता यान्ति परां गतिम्  ॥ र्क्स्_४१।५६ ॥  
नानामुखसहस्रैस् तु कावेरी प्रथिता भुवि  ।  
चराचरं यथा व्याप्तं वायुना सूर्यरश्मिभिः  ॥ र्क्स्_४१।५७ ॥  
तथा तोयेन कावेर्या व्याप्तं च वसुधातलम्  ।  
नर्मदादक्षिणे कूले वाराहे विन्ध्यपर्वते  ॥ र्क्स्_४१।५८ ॥  
प्रत्यक्षा सर्वदेवानां पयोष्णी निर्गता यतः  ।  
सोमस्य दुहिता चासीत् हिमगर्भेन्दुशीतला  ॥ र्क्स्_४१।५९ ॥  
हरेणाराधिता पूर्वम् उमामूर्तिः पयस्विनी  ।  
लोकानां तारणार्थाय सोमगङ्गेति गीयते  ॥ र्क्स्_४१।६० ॥  
विनिष्क्रान्ता शरीराच् च वाराहस्य यशस्विनः  ।  
तत्र स्नात्वा नरो राजन् भवे वै न पुनर् भवेत्  ॥ र्क्स्_४१।६१ ॥  
तिलोदकप्रदानेन पितरस् तस्य भारत  ।  
दशायुतसहस्राणि लोके क्रीडन्ति शाङ्करे  ॥ र्क्स्_४१।६२ ॥  
कार्त्तिक्यां यत्फलं तस्य वाराहे विन्ध्यपर्वते  ।  
सङ्ख्या न शक्यते स्नानाद् अत्र वर्षशतैर् अपि  ॥ र्क्स्_४१।६३ ॥  
शिवेन कथितं पूर्वं पुराणे स्कन्दकीर्तिते  ।  
तत्र यद् दीयते दानं तस्य सङ्ख्या न विद्यते  ॥ र्क्स्_४१।६४ ॥  
ये चार्चयन्ति वाराहं न ते प्राकृतमानुषाः  ।  
प्राणत्यागे कृते तत्र शिवलोकम् अवाप्नुयुः  ॥ र्क्स्_४१।६५ ॥  
राहुसोमसमायोगे वाराहे विन्ध्यपर्वते  ।  
कुरुक्षेत्रसमं पुण्यं पुरा वै शङ्करो ऽब्रवीत्  ॥ र्क्स्_४१।६६ ॥  
गिरेर् आरभ्य वाराहात् पयोष्ण्याः सङ्गमावधि  ।  
अत्रान्तरे नृपश्रेष्ठ तीर्थकोटिर् उदाहृता  ॥ र्क्स्_४१।६७ ॥  
पयोष्णीसङ्गमे तत्र सोमावर्तः स उच्यते  ।  
स देशः सर्वतः पुण्यः सत्यम् एतत् तवोदितम्  ॥ र्क्स्_४१।६८ ॥  
पयोष्णीसङ्गमे पापहरे लिङ्गस्य दर्शनात्  ।  
तत्र स्नानस्य दानस्य सङ्ख्या कर्तुं न शक्यते  ॥ र्क्स्_४१।६९ ॥  
तापीपयोष्णीसम्भेदश् चन्द्रसूर्यग्रहे नृप  ।  
कुरुक्षेत्राच्छतगुणः शिवेन परिकीर्तितः  ॥ र्क्स्_४१।७० ॥  
चतुर्भुजो हरिर् यत्र श्रीपतिः पुरुषोत्तमः  ।  
विष्णुक्षेत्रं तु विज्ञेयं क्रोशमात्रं तु तन्नृप  ॥ र्क्स्_४१।७१ ॥  
आश्विनस्य तु मासस्य कृष्णपक्षे चतुर्दशी  ।  
अमावास्या सिनीवाली पर्वाण्य् एतान्य् अनुक्रमात्  ॥ र्क्स्_४१।७२ ॥  
चतुर्दश्यां चतुर्योगे पीयूषं वहते नृप  ।  
पितरस् तृप्तिम् आयान्ति दिने तस्मिन् न संशयः  ॥ र्क्स्_४१।७३ ॥  
सुर्यग्रहे कुरुक्षेत्रे यत्फलं परिकीर्तितम्  ।  
तापीपयोष्णीसम्पर्के तत्फलं परिकीर्तितम्  ॥ र्क्स्_४१।७४ ॥  
दीपोत्सर्गे तु कौमुद्यां फलं सङ्ख्या न विद्यते  ।  
पुरुषश् चक्रवर्ती स्याद् दीपं तत्र चकार यः  ॥ र्क्स्_४१।७५ ॥  
कार्त्तिक्याम् आश्विने मासि पक्षयोर् उभयोर् अपि  ।  
मासम् एकं न भुञ्जीत तस्य पुण्यफलं शृणु  ॥ र्क्स्_४१।७६ ॥  
यावच् चन्द्रश् च सूर्यश् च हिमवांश् च महोदधिः  ।  
तावत् कालं वसेत् स्वर्गे विष्णुलोके च भारत  ॥ र्क्स्_४१।७७ ॥  
नर्मदादक्षिणे भित्त्वा पातालात् तु समुत्थितम्  ।  
कावेरी कुण्डम् इत्य् एवं त्रिषु लोकेषु विश्रुतम्  ॥ र्क्स्_४१।७८ ॥  
स्नातमात्रो नरस् तत्र गाणपत्यम् अवाप्नुयात्  ।  
कुण्डेश्वरं सिद्धलिङ्गं सुरसिद्धनिषेवितम्  ॥ र्क्स्_४१।७९ ॥  
प्रमादात् कुरुते यस् तु पूतलिङ्गस्य पूजनम्  ।  
न तत्पुण्यस्य सङ्ख्यास्ति यावच् चन्द्रार्कतारकम्  ॥ र्क्स्_४१।८० ॥  
तिलोदकप्रदानेन पिण्डपातेन भारत  ।  
असङ्ख्यकालिका तृप्तिः पितॄणां नास्ति संशयः  ॥ र्क्स्_४१।८१ ॥  
कावेर्यास् तु प्रभावेण नर्मदासङ्गमात् पुनः  ।  
यज्ञावर्तो ऽभवद् देशः सत्यम् एतच्छिवोदितम्  ॥ र्क्स्_४१।८२ ॥  
स्वयम्भुवानि लिङ्गानि स्वर्गमोक्षप्रदानि तु  ।  
यत्र तत्र नरः स्नात्वा कावेर्या नृपसत्तम  ॥ र्क्स्_४१।८३ ॥  
अश्वमेधफलं प्राप्य विष्णुलोके महीयते  ।  
त्यक्त्वा प्राणांस् तु कौवेर्यां कौबेरं लोकम् आप्नुयात्  ॥ र्क्स्_४१।८४ ॥  
कौबेरेश्वरलिङ्गं तु सर्वसिद्धिप्रदायकम्  ।  
कावेरीनर्मदामध्ये न तत्पश्यन्ति मानवाः  ॥ र्क्स्_४१।८५ ॥  
पूज्यते सुरदैत्यैस् तु नागकन्याभिर् अर्च्यते  ।  
अर्चनात् तस्य देवस्य द्वादशादित्यसन्निभः  ॥ र्क्स्_४१।८६ ॥  
सर्वपापविनिर्मुक्तः शिवलोके महीयते  ।  
कावेरीनर्मदाभेदे बाणलिङ्गं प्रतिष्ठितम्  ॥ र्क्स्_४१।८७ ॥  
कुबेरेण पुरा दृष्टं सङ्गमेश्वरनामतः  ।  
अर्चनात् तस्य देवस्य लोकपुरे वसेत्  ॥ र्क्स्_४१।८८ ॥  
गङ्गायमुनसम्भेदे यत्फलं परिकीर्तितम्  ।  
भौमे तु भूतजायोगे व्यतीपाते च सङ्क्रमे  ॥ र्क्स्_४१।८९ ॥  
राहुसोमसमायोगे तद् एवाष्टगुणं स्मृतम्  ।  
अशीतिश् च गुणाः प्रोक्ता गङ्गायमुनसङ्गमे  ॥ र्क्स्_४१।९० ॥  
कावेरीनर्मदायोगे बाणा अष्टगुणाः स्मृताः  ।  
गङ्गाषष्टिसहस्रैस् तु क्षेत्रपालैः प्रपूज्यते  ॥ र्क्स्_४१।९१ ॥  
तदर्धैरन्यतीर्थानि रक्षन्ते नात्र संशयः  ।  
अमरेश्वरयाम्ये तु लिङ्गं चैव जलेश्वरम्  ॥ र्क्स्_४१।९२ ॥  
दर्शनात् तस्य लिङ्गस्य गाणपत्यमवाप्नुयात्  ।  
लक्षैश् च रक्षिता देवैर् नर्मदा सप्तकल्पगा  ॥ र्क्स्_४१।९३ ॥  
धन्विभिः षष्टिपुरुषैः सहस्रैश् च युधिष्ठिर  ।  
ॐकारं शतसाहस्र्या पर्वतो लिङ्गम् एव च  ॥ र्क्स्_४१।९४ ॥  
अन्यदेशे कृतं पापं पुण्यक्षेत्रे विनश्यति  ।  
पुण्यक्षेत्रे कृतं पापं वज्रलेपो भविष्यति  ॥ र्क्स्_४१।९५ ॥  
क्षणमात्रेण दुःखेन अत्यन्तसुखमश्नुते  ॥ र्क्स्_४१।९६ ॥  
  
इति श्रीस्कन्दपुराणे रेवाखण्डे कावेरीमाहात्म्यं नामैकचत्वारिंशो ऽध्यायः ॥  
  
र्क्स् अध्याय ४२  
  
मार्कण्डेय उवाच:  
रेवा भित्त्वा चण्डवेगा महाभागा विनिःसृता  ।  
तत्र स्नात्वा नरव्याघ्र ब्रह्महत्यां व्यपोहति  ॥ र्क्स्_४२।१ ॥  
तिलोदकं तत्र तीर्थे हविषा पिण्डदानतः  ।  
पितॄन् समुद्धरेद् घोरात् नरकान् नात्र संशयः  ॥ र्क्स्_४२।२ ॥  
पापमृत्युमृता ये तु चण्डकर्मकृतो नराः  ।  
मुच्यन्ते तेन पापेन चण्डवेगासमागमे  ॥ र्क्स्_४२।३ ॥  
चण्डेश्वरं तत्र लिङ्गं सर्वदेवमयं शुभम्  ।  
दर्शनात् पूजनाद् अस्य पुष्पगन्धादिदानतः  ॥ र्क्स्_४२।४ ॥  
ब्रह्महत्या सहस्रैर् हि तत्क्षणाद् एव मुच्यते  ।  
चन्द्रसेनः पुरा चासीद् दुरात्मा पापकर्मकृत्  ॥ र्क्स्_४२।५ ॥  
परदाररतश्चौरो ब्रह्मघ्नो गुरुतल्पगः  ।  
रघुवंशी च पापात्मा ऋषिपत्नीं च ब्राह्मणीम्  ॥ र्क्स्_४२।६ ॥  
अन्याश् च या वै सुभगाः पतिं हत्वा समाहरत्  ।  
नैमिषारण्यवासी च शाण्डिल्यो ब्रह्मवित्तमः  ॥ र्क्स्_४२।७ ॥  
सौदामिनी तस्य भार्या धर्मपत्नी यशस्विनी  ।  
रूपयौवनसम्पन्ना चन्द्रकान्तिसमप्रभा  ॥ र्क्स्_४२।८ ॥  
कामिनी वल्कलधरा पीनोन्नतपयोधरा  ।  
आख्यानं कथयिष्यामि तस्यास् तस्य पुरातनम्  ॥ र्क्स्_४२।९ ॥  
हयारूढश् चन्द्रसेनो नैमिषारण्यवासिनः  ।  
शाण्डिल्यस्याश्रमं प्राप्तो वने स मृगयन् मृगान्  ॥ र्क्स्_४२।१० ॥  
दष्टा सौदामिनी तेन शाण्डिल्यस्य प्रिया तदा  ।  
उवाच वचनं तां वै त्वं मे राज्ञी भवेद् इति  ॥ र्क्स्_४२।११ ॥  
वल्कलाजिनधारी च कुशकाशपवित्रकः  ।  
कन्दमूलफलाशी च ब्राह्मणश् च पतिस् तव  ॥ र्क्स्_४२।१२ ॥  
किं करिष्यसि तत् तेन मम भोगांश् च पुष्कलान्  ।  
सर्वदा मत्प्रसादेन भुङ्क्ष्व त्वं वरवर्णिनि  ॥ र्क्स्_४२।१३ ॥  
तस्य तद् वचनं श्रुत्वा नृपतेः पापकर्मणः  ।  
आह सौदामिनी वाक्यं चन्द्रसेनं नृपाधमम्  ॥ र्क्स्_४२।१४ ॥  
याचस्व मे पतिं राजंस् तस्याहं वशवार्तिनी  ।  
शाण्डिल्यम् अब्रवीद् राजा ततो ऽमूं वरयामि ते  ॥ र्क्स्_४२।१५ ॥  
कन्याम् इमां च पत्नी ते चेद् अद्य त्वं ददस्व मे  ।  
मौल्ये ददामि ते द्रव्यमस्याः शतसहस्रशः  ॥ र्क्स्_४२।१६ ॥  
  
शाण्डिल्य उवाच:  
सर्वाः स्त्रियः कैतवबद्धमूलास् तासां प्रियो नास्ति मनुष्यलोके  ।  
यथेष्टचेष्टो भव भूमिपाल किं मां द्विजं पृच्छसि दुर्बलं च  ॥ र्क्स्_४२।१७ ॥  
कामान्धस् तु ततो राजा करे जग्राह तां तदा  ।  
सा निरीक्ष्या हतं पापं ज्वलन्ती तीव्रकोपतः  ।  
रजस्वला ऽहं मां स्पृष्ट्वा चाण्डालस् त्वं भविष्यसि  ॥ र्क्स्_४२।१८ ॥  
तां दृष्ट्वा तादृशीं नग्नां भयार्तां प्राणवल्लभाम्  ।  
चाण्डालस् तत् क्षणाज् जातः सर्वभूतभयावहः  ॥ र्क्स्_४२।१९ ॥  
हाहाकारं ततश् चक्रुः सर्वे देवाः समानुषाः  ।  
अश्वम् आरुह्य राजा ऽसाव् अयोध्याम् आविशत् पुरीम्  ॥ र्क्स्_४२।२० ॥  
दृष्ट्वा चाण्डालरूपं तं ब्राह्मणाः पुरवासिनः  ।  
राजपुत्रा महीपालस्यान्तःपुरनिवासिनः  ॥ र्क्स्_४२।२१ ॥  
बभूवुर् भयभीताश् च गर्हयन्तो महीपतिम्  ।  
वशिष्ठं शरणं प्राप्तः शोचित्वा चात्मनस् तनुम्  ॥ र्क्स्_४२।२२ ॥  
राजा विषण्णवदन उवाच स्वपुरोहितम्  ।  
जगामाहं समुद्देशं नैमिषारण्यवासिनम्  ॥ र्क्स्_४२।२३ ॥  
शाण्डिल्यं च नमस्कृत्य साष्टाङ्गं प्रणिपत्य च  ।  
अब्रवं देहि भार्यां स्वां वित्तेन बहुलेन मे  ॥ र्क्स्_४२।२४ ॥  
शाण्डिल्यस्य तु पत्न्या वै तया शप्तो ऽहम् अन्तिके  ।  
श्रुत्वा तस्य चरित्रं च पापस्य भो नराधिप  ॥ र्क्स्_४२।२५ ॥  
वशिष्ठो ऽप्य् अब्रवीद् वाक्यं चन्द्रसेनं नराधिपम्  ।  
शाण्डिल्यं गच्छ राजेन्द्र तापसं ऋतुगामिनम्  ॥ र्क्स्_४२।२६ ॥  
सौदामिनीम् ऋषेर् भार्यां ज्वलन्तीम् इव तेजसा  ।  
एवम् अस्त्व् इति चोक्त्वा तं नमस्कृत्य पुरोधसम्  ॥ र्क्स्_४२।२७ ॥  
स जगाम तम् उद्देशं नैमिषारण्यवासिनम्  ।  
शाण्डिल्यं तु नमस्कृत्य साष्टाङ्गं च पुनः पुनः  ॥ र्क्स्_४२।२८ ॥  
अब्रवीत् तं मुनिश्रेष्ठं भयत्रस्तो नराधिपः  ।  
क्षमस्व मे मुनिश्रेष्ठ त्वद्भार्यां प्रति कामिनः  ॥ र्क्स्_४२।२९ ॥  
त्वं माता मे पिता चासि रघुवंशं समुद्धर  ।  
मया त्व् अपकृतं ते ऽद्य तस्य प्राप्तं फलं हि वै  ॥ र्क्स्_४२।३० ॥  
उवाच ब्राह्मणः प्रीतो भार्या चैव पतिव्रता  ।  
मार्कण्डेयः पिता राजन् छिष्यो ऽहं तस्य धीमतः  ॥ र्क्स्_४२।३१ ॥  
भार्यार्थम् इह सम्प्राप्तो नैमिषारण्यवासिनः  ।  
त्वं तु गच्छ नृपश्रेष्ठ चण्डवेगासमागमम्  ॥ र्क्स्_४२।३२ ॥  
चण्डेश्वरं तमभ्यर्च्य तत्र स्नात्वा नृपोत्तम  ।  
अवाप्स्यसि परं स्थानं मुक्तश् चास्माच् च किल्बिषात्  ॥ र्क्स्_४२।३३ ॥  
तस्य तद् वचनं श्रुत्वा शाण्डिल्यस्य महात्मनः  ।  
शाण्डिल्यं च नमस्कृत्य तथा सौदामिनीं नृपः  ॥ र्क्स्_४२।३४ ॥  
स्वस्ति वो ऽस्तु गमिष्यामि चण्डवेगासमागमम्  ।  
एवमुक्त्वा गतस् तत्र समागत्य क्षमापतिः  ॥ र्क्स्_४२।३५ ॥  
चण्डेश्वरं समभ्यर्च्य तत्र स्नात्वा विधानतः  ।  
दिव्ययानसमारूढः स्तूयमानो ऽप्सरोगणैः  ॥ र्क्स्_४२।३६ ॥  
सर्वपापविनिर्मुक्तस् तीर्थस्यास्य प्रभावतः  ।  
क्षणाच् छिवपुरं प्राप्तश् चन्द्रसेनो महीपतिः  ॥ र्क्स्_४२।३७ ॥  
स्वारोचिषे ऽन्तरे प्राप्ते आदिकल्पे कृते युगे  ।  
भूतानां च सहस्राणि संसिद्धिं तत्र चान्वयुः  ॥ र्क्स्_४२।३८ ॥  
एतत् ते कथितं राजंश् चण्डवेगासमागमम्  ।  
श्रवणात् कीर्तनाद् वापि भ्रूणहत्या प्रणश्यति  ॥ र्क्स्_४२।३९ ॥  
  
इति श्रीस्कन्दपुराणे रेवाखण्डे चण्डवेगामाहात्म्यवर्णनो नाम द्विचत्वारिंशो ऽध्याय  
  
  
र्क्स् अध्याय ४३  
  
मार्कण्डेय उवाच:  
एरण्डीनर्मदायोगं ततो गच्छेद् युधिष्ठिर  ।  
तृतीया चण्डवेगा च स्वर्गसोपानपद्धतिः  ॥ र्क्स्_४३।१ ॥  
तत्र स्नात्वा दिवं यान्ति ये मृता न पुनर्भवाः  ।  
तिलोदकप्रदानेन पिण्डपातेन भारत  ॥ र्क्स्_४३।२ ॥  
अनेककालिका तृप्तिः पितॄणाम् उपजायते  ।  
अमासोमसमायोगे राहुग्रस्ते दिवाकरे  ॥ र्क्स्_४३।३ ॥  
एरण्डीसङ्गमस्थाने पुण्यसङ्ख्या न विद्यते  ।  
एरण्डीश्वरलिङ्गं तु सर्वपापप्रणाशनम्  ॥ र्क्स्_४३।४ ॥  
कुङ्कुमेन समालिप्य गन्धधूपैः प्रपूजयेत्  ।  
दिव्यं वर्षसहस्रं तु मोदते शिवसन्निधौ  ॥ र्क्स्_४३।५ ॥  
दर्शनात् तस्य लिङ्गस्य गाणपत्यम् अवाप्नुयात्  ।  
भद्ररुद्रेश्वरं नाम लिङ्गं परमसिद्धिदम्  ॥ र्क्स्_४३।६ ॥  
भद्ररुद्रौ पुराकल्पे गन्धर्वौ भ्रातरौ तथा  ।  
तम् अभ्यर्च्य विधानेन गतौ वैद्याधरं पुरम्  ॥ र्क्स्_४३।७ ॥  
गायन्ति पितरो गाथां तथैव च पितामहाः  ।  
तिलोदकप्रदानेन पिण्डपातेन भारत  ॥ र्क्स्_४३।८ ॥  
वसेत् मन्वन्तराणीह रुद्रलोके चतुर्दश  ।  
अस्त्रेण तु हता ये वै दैवात् पापमृता नराः  ॥ र्क्स्_४३।९ ॥  
चतुर्दश्यां तु श्राद्धेन वृषोत्सर्गेण भारत  ।  
वीरलोकम् अवाप्यैव तत्र क्रीडन्ति मानवाः  ॥ र्क्स्_४३।१० ॥  
तत्र यस् त्यजति प्राणान् अवशः स्ववशो ऽपि वा  ।  
तीर्थस्यास्य प्रभावेण स भवे न पुनर् भवेत्  ॥ र्क्स्_४३।११ ॥  
चतुर्युगसहस्राणि राजा वैद्याधरे पुरे  ।  
आख्यानं कथयिष्यामि यथादृष्टं पुरा ऽनघ  ॥ र्क्स्_४३।१२ ॥  
चाक्षुषे चान्तरे प्राप्ते आदिकल्पे कृते युगे  ।  
निमिर्नाम पुरा राजा चक्रवर्ती विशाम्पते  ॥ र्क्स्_४३।१३ ॥  
पक्षियोनौ च सम्प्राप्तः कोपाद् वै ब्राह्मणस्य च  ।  
अस्य तीर्थस्य माहात्म्याद् दर्शसोमसमागमे  ॥ र्क्स्_४३।१४ ॥  
स्नात्वा सन्त्यज्य तां योनिं राज्यं कृत्वा दिवं गतः  ।  
  
युधिष्ठिर उवाच:  
कथं स राजा सम्प्राप्तो मानुषीं च तनुं पुनः  ॥ र्क्स्_४३।१५ ॥  
एतद् आश्चर्यभूतं मे कथयस्व महामते  ।  
  
मार्कण्डेय उवाच:  
सुकन्यां नाम कन्यां वै ययाचे च्यवनो नृपम्  ॥ र्क्स्_४३।१६ ॥  
राज्ञी चन्द्रवती नाम निमेरासीत् पतिव्रता  ।  
सा पुत्रीं जनयामास प्राणेभ्यो ऽपि गरीयसीम्  ॥ र्क्स्_४३।१७ ॥  
एकदा तु नृपश्रेष्ठः सुखासीनो यदृच्छया  ।  
आगतं च्यवनं दृष्ट्वा अर्घपाद्यैर् अपूजयत्  ॥ र्क्स्_४३।१८ ॥  
अद्य मे सफलं जन्म त्वत्पादाम्बुजदर्शनात्  ।  
अनुग्रहम् इमं मन्ये भोजनं कर्तुम् अर्हसि  ॥ र्क्स्_४३।१९ ॥  
तस्य तद्वचनं श्रुत्वा प्रोवाच च्यवनो मुनिः  ।  
कन्यां ददासि चेत् मह्यं भार्यार्थं धर्मतत्पराम्  ॥ र्क्स्_४३।२० ॥  
तदा भोक्ष्ये महीपाल नो चेत् पापम् अवाप्स्यसि  ।  
  
राजोवाच:  
एका मे दुहिता ब्रह्मन् राज्ञीं याचस्व वर्णिनीम्  ॥ र्क्स्_४३।२१ ॥  
कन्यादाने न शक्तो ऽहं सत्यम् एतत् तवोदितम्  ।  
ततः श्रुत्वा वचो राज्ञीं मुनिर् वचनम् अब्रवीत्  ॥ र्क्स्_४३।२२ ॥  
कन्यां देहि च मे राज्ञि गृहिणः पुत्रकारणात्  ।  
प्रहस्य चाब्रवीद् राज्ञी न ते योग्या द्विजोत्तम  ॥ र्क्स्_४३।२३ ॥  
अन्यदाचक्ष्व ब्रह्मर्षे तद् ददामि न संशयः  ।  
ततः कोपाच्छशापैनां पक्षियोनिं तु गच्छसि  ॥ र्क्स्_४३।२४ ॥  
शापं श्रुत्वा ततो राज्ञी शशापाथ महामुनिम्  ।  
यदि मे विद्यते सत्यं भर्तृभक्तिश् च निश्चला  ॥ र्क्स्_४३।२५ ॥  
शप्ता निरपराधाहं नेत्रहीनो भविष्यसि  ।  
परस्परं च तौ शप्तौ नर्मदातीरमागतौ  ॥ र्क्स्_४३।२६ ॥  
चचार च्यवनश् चोग्रमेरण्डीसङ्गमे तपः  ।  
दिव्यं वर्षसहस्रं तु वल्मीकेन तु पूरितः  ॥ र्क्स्_४३।२७ ॥  
गिरेर् वै पूर्वभागे तु मध्यारण्यम् इति स्मृतम्  ।  
कदम्बवृक्षम् आसाद्य वने तस्मिंश् च दम्पती  ॥ र्क्स्_४३।२८ ॥  
पुष्पिते फलिते रम्ये सञ्जातौ पक्षिरूपिणौ  ।  
अन्ये ऽपि पक्षिणस् तत्र समुद्भूताः सहस्रशः  ॥ र्क्स्_४३।२९ ॥  
जातिस्मरा व्याहरन्तो मानुषीं गिरमुत्तमाम्  ।  
सारङ्गाः पक्षिणस् ते तु सर्वदा हृष्टमानसाः  ॥ र्क्स्_४३।३० ॥  
ज्येष्ठे मासे तु सम्प्राप्ते दावाग्निर् अदहद् वनम्  ।  
प्रणष्टाश् चाण्डजाः सर्वे ज्वालामालाकुलीकृताः  ॥ र्क्स्_४३।३१ ॥  
कोटरे तु समालम्ब्य पुत्रैः सह यथा सुखम्  ।  
एकदा गर्भिणी जाता पक्षिणी तत्र भारत  ॥ र्क्स्_४३।३२ ॥  
भर्तारं पक्षिणी प्राह किं त्वं तिष्ठसि निर्भयम्  ।  
गताश् च पक्षिणः सर्वे किं त्वं संहारयिष्यसि  ॥ र्क्स्_४३।३३ ॥  
तस्यास् तद् वचनं श्रुत्वा खेचरो वाक्यम् अब्रवीत्  ।  
भार्यां त्यक्त्वा सुतांश् चैव याम्येकाकी कथं प्रिये  ॥ र्क्स्_४३।३४ ॥  
इति लोके न वेदे च दृष्टं केनापि कुत्रचित्  ।  
पाणिग्रहेण या भार्या सुशीला धर्मचारिणी  ॥ र्क्स्_४३।३५ ॥  
त्यक्त्वा गच्छति तां मोहाद् भ्रूणघ्नः स तु कीर्तितः  ।  
  
पक्षिण्य् उवाच:  
आत्मानं रक्ष जीवेश मूलभूतं कुलस्य तु  ॥ र्क्स्_४३।३६ ॥  
भूयो ऽन्यास्ते भविष्यन्ति भार्याः शतसहस्रशः  ।  
जीवमाने तु या पत्यावन्यं कामयते वरम्  ॥ र्क्स्_४३।३७ ॥  
सा पापिष्ठा दुराचारा विष्ठायां जायते कृमिः  ।  
विधवा भर्तृहीना या ऽनुगता न स्वकं पतिम्  ॥ र्क्स्_४३।३८ ॥  
जीवेद् वर्षशतं यावत् सा पापिष्ठा प्रकीर्तिता  ।  
पत्यौ जीवति या नारी म्रियते भर्तुरग्रतः  ॥ र्क्स्_४३।३९ ॥  
भर्तृदत्तोदकश्राद्धैः सा याति परमां गतिम्  ।  
प्रसादाद् यस्य लभ्येत पुत्रालङ्कारकीर्तयः  ॥ र्क्स्_४३।४० ॥  
को ऽन्यः प्रियतरस् तस्माद् इह लोके परत्र च  ।  
स्वयं प्राप्तस् तु दावाग्निः शीघ्रं गच्छ कथं सुतान्  ॥ र्क्स्_४३।४१ ॥  
त्यक्त्वा गच्छामि जीवेश संहारो वर्तते ऽधुना  ।  
हस्तौ पादौ न विद्येते पावको नैव शाम्यति  ॥ र्क्स्_४३।४२ ॥  
अशक्ता नीयमाने तु पक्षिणश्चाण्डजीविनः  ।  
सुतांस् त्यक्त्वा तु या माता भयार्ता याति गर्हिता  ॥ र्क्स्_४३।४३ ॥  
सा सप्तजन्मपर्यन्तं सर्पिणी जायते ध्रुवम्  ।  
एवम् उक्त्वा तु तत्रैव पुत्राणां च परस्परम्  ॥ र्क्स्_४३।४४ ॥  
सा सङ्गृह्य प्रयत्नेन युग्मं युग्मं दम्पती  ।  
संस्थाप्यैरण्डिकायोगे भर्ता भार्याम् उवाच ह  ॥ र्क्स्_४३।४५ ॥  
दंष्ट्रिभ्यश् च प्रयत्नेन रक्षणीयाः सुता मम  ।  
गच्छामि च सुतान् अन्यान् आनेतुं साम्प्रतं प्रिये  ॥ र्क्स्_४३।४६ ॥  
एवमुक्त्वा गतः पक्षी कदम्बाश्रितमन्दिरम्  ।  
सो ऽपश्यत् तदा तत्र मन्दिरं वह्निसङ्कुलम्  ॥ र्क्स्_४३।४७ ॥  
स्नेहात् प्रविष्टः पुत्रार्थी ज्वालामालावृतं गृहम्  ।  
तं ददाह तदा वह्णिः ससुतं स महीरुहम्  ॥ र्क्स्_४३।४८ ॥  
दग्धस् तु वह्णिना तेन वह्निपुञ्ज इवाभवत्  ।  
भस्मीभूते वने तस्मिन् प्रावट् कालः समागतः  ॥ र्क्स्_४३।४९ ॥  
एरण्ड्यन्तर्जले तत्र सर्वं तत्प्लावितं नृप  ।  
अमासोमसमायोगे पक्षिणस् तस्य चास्थि वै  ॥ र्क्स्_४३।५० ॥  
एरण्ड्याः सङ्गमे प्राप्तं दैवाद् वै नृपसत्तम  ।  
तत्क्षणाद् दिव्यदेहस् तु दिव्ययानं समाश्रितः  ॥ र्क्स्_४३।५१ ॥  
ध्रियमाणातपत्रस् तु वीज्यमानो ऽप्सरोगणैः  ।  
दिव्यवस्त्रपरीधानो दिव्यालङ्कारभूषितः  ॥ र्क्स्_४३।५२ ॥  
उपरिव्याहरन् भार्यां स जगामात्मनः पुरीम्  ।  
आगच्छ सुभगे शीघ्रं भार्या त्वं मे भविष्यसि  ॥ र्क्स्_४३।५३ ॥  
सिद्धविद्याधरैर् यक्षैः साधुवादेन पूजितः  ।  
पुष्पवृष्टिः पपातोच्चैर्देवराजोपकल्पिता  ॥ र्क्स्_४३।५४ ॥  
एतस्मिन्न् अन्तरे राजन् पत्नीं भूयो ऽपि चाब्रवीत्  ।  
कन्यार्थं त्वं सुशप्तासि च्यवनेन महात्मना  ॥ र्क्स्_४३।५५ ॥  
मुञ्चात्मानम् अवाप्य त्वं भवनं धर्मचारिणाम्  ।  
स्मारिताकाशवचसा नृपेणैवं पुरं गता  ॥ र्क्स्_४३।५६ ॥  
सुतान् प्रगृह्य चागत्य भर्तारम् इदम् अब्रवीत्  ।  
या गतिर् मम भर्तुः स्यात् सा मे नित्यं भविष्यति  ॥ र्क्स्_४३।५७ ॥  
उवाच वचनं भर्ता शीघ्रं विश हुताशनम्  ।  
अमासोमसमायोगे एरण्डीतीर्थसङ्गमे  ॥ र्क्स्_४३।५८ ॥  
तत्र यत् पतितं चास्थि पापात् त्वां तारयिष्यति  ।  
एवम् अस्त्विति तं चोक्त्वा पक्षिणी सत्वरं तदा  ॥ र्क्स्_४३।५९ ॥  
आहृत्य तृणकाष्ठानि सम्प्रदीप्य हुताशनम्  ।  
ततो यानं समारूढा भर्तुः सा च सुतैः सह  ॥ र्क्स्_४३।६० ॥  
उमामहेश्वरं यद्वच् छ्रीपतिं च यथा रमा  ।  
तद्वच्चावाप भर्तारं तीर्थस्यास्य प्रभावतः  ॥ र्क्स्_४३।६१ ॥  
एवं यानं समारुह्य सभार्यस् तु तदा नृपः  ।  
चन्द्रसेनो देवसेनो यज्ञसेनस् तथापरः  ॥ र्क्स्_४३।६२ ॥  
त्रिभिः पुत्रैः परिवृतो धर्मवृत्तिपरायणः  ।  
विवेश नगरीं रम्याम् अयोध्यां देवनिर्मिताम्  ॥ र्क्स्_४३।६३ ॥  
मुदा परमया युक्तः सान्तः पुरपरिच्छदः  ।  
राज्यं कृत्वा वर्षलक्षं ततः प्राप्तः शिवालयम्  ॥ र्क्स्_४३।६४ ॥  
एरण्डीश्वरम् अभ्यर्च्य एरण्ड्याः सङ्गमे नृप  ।  
पञ्चाशीतिसहस्राणि क्षत्रियाणां महात्मनाम्  ॥ र्क्स्_४३।६५ ॥  
गतानि तत्र राजेन्द्र सत्यं वै शाम्भवं पुरम्  ।  
एतत् ते कथितं राजन्न् आख्यानं वै पुरातनम्  ॥ र्क्स्_४३।६६ ॥  
श्रवणात् कीर्तनाद् वा ऽपि गोसहस्रफलं लभेत्  ॥ र्क्स्_४३।६७ ॥  
  
इति श्रीस्कन्दपुराणे रेवाखण्डे एरण्डीसङ्गममहिमानुवर्णनो नाम त्रिचत्वारिंशो ऽध्यायः ॥  
  
  
र्क्स् अध्याय ४४  
  
युधिष्ठिरौवाच:  
सुकन्यार्थे मुनिः शप्तश् चन्द्रवत्या महामुने  ।  
वल्मीकाच् च कथं मुक्तश् च्यवनः काममोहितः  ॥ र्क्स्_४४।१ ॥  
परलोकं कथं प्राप्तो ब्राह्मणो ब्रह्मवित्तमः  ।  
कथयस्व महाबाहो परं कौतूहलं हि मे  ॥ र्क्स्_४४।२ ॥  
  
मार्कण्डेय उवाच:  
शृणु त्वं राजशार्दूल कथ्यमानं निबोध मे  ।  
निमिः पुत्रं च राज्ये वै सूर्यसेनं निवेश्य च  ॥ र्क्स्_४४।३ ॥  
आदिदेशाथ मतिमाञ् ज्येष्ठा वै भगिनी तथा  ।  
च्यवनाय प्रदातव्या ब्राह्मणाय न संशयः  ॥ र्क्स्_४४।४ ॥  
एरण्ड्याः सङ्गमे चेष्ट्वा हयमेधं मखोत्तमम्  ।  
सर्वयज्ञकृतं पुण्यं ब्राह्मणाय प्रदास्यसि  ॥ र्क्स्_४४।५ ॥  
उक्त्वैवं सूर्यसेनं तु स गतः शिवमन्दिरे  ।  
एवम् अस्त्विति तं चोक्त्वा सूर्यसेनः प्रतापवान्  ॥ र्क्स्_४४।६ ॥  
एवं सञ्चिन्त्य मनसा सर्वसम्भारसंवृतः  ।  
स जगाम सुरैः सार्द्धं कन्याम् आदाय भूपतिः  ॥ र्क्स्_४४।७ ॥  
मण्डपांश् चैव यूपांश् च पञ्चयोजनविस्तरान्  ।  
स चकार ततो राजा पितुराज्ञाम् अनुस्मरन्  ॥ र्क्स्_४४।८ ॥  
यज्ञस् तेन समारब्धः समाप्तवरदक्षिणः  ।  
रममाणा सुकन्या च कन्याभिर् नृपतिस्वसा  ॥ र्क्स्_४४।९ ॥  
श्रुत्वा शब्दं च वल्मीके कर्तुं क्रीडां समाययौ  ।  
तत्रापश्यत् मानुषं सा चक्षुर् हीनमधोमुखम्  ॥ र्क्स्_४४।१० ॥  
दृष्ट्वा सा कण्टकेनैव विव्याध च गृहं गता  ।  
हाहाकारो महानासीत् किम् एतद् इति भारत  ॥ र्क्स्_४४।११ ॥  
दुर्मनाः सूर्यसेनस् तु ब्राह्मणैः सह सत्वरम्  ।  
आजुहाव ततो देवाव् अश्विनौ पाकशासनम्  ॥ र्क्स्_४४।१२ ॥  
यज्ञं निवर्तयामास यथावद् विधिपूर्वकम्  ।  
निवर्त्य च ततो यज्ञं राजा परमधार्मिकः  ॥ र्क्स्_४४।१३ ॥  
देवान् अभ्यर्चयामास च्यवनाय महात्मने  ।  
दिव्यं चक्षुर् ददध्वं हि वपुः कान्तं नवं वयः  ॥ र्क्स्_४४।१४ ॥  
एवम् अभ्यर्थितैर् देवैर् दत्तं चक्षुर् युधिष्ठिर  ।  
रूपयौ वनसम्पन्नं कामदेवसमं वपुः  ॥ र्क्स्_४४।१५ ॥  
ततः प्रसादयित्वा ऽसौ च्यवनं वाक्यम् अब्रवीत्  ।  
तत्क्षमस्व महाभाग यत्कृतं ते सुकन्यया  ॥ र्क्स्_४४।१६ ॥  
गृहाण पाणिमस्यास् त्वं मुने कोपं परित्यज  ।  
एवम् अभ्यर्थितो राज्ञा मुनिरोमित्य् उवाच ह  ॥ र्क्स्_४४।१७ ॥  
ततश् चावभृथे युग्मं चण्डवेगासमागमे  ।  
संस्थाप्य विधिवद् राजा तस्मै दत्त्वा क्रतोः फलम्  ॥ र्क्स्_४४।१८ ॥  
चकार पाणिग्रहणं सुकन्याया मनोहरम्  ।  
दिव्यरूपधरौ तौ तु लक्ष्मीनारायणाव् इव  ॥ र्क्स्_४४।१९ ॥  
सञ्जातौ दम्पती तत्र हर्षेणोत्फुल्ललोचनौ  ।  
दत्त्वा कन्यां मुनेस् तत्र सूर्यसेनः पुरं ययौ  ॥ र्क्स्_४४।२० ॥  
बुभुजे विविधान् भोगान् छक्रतुल्यपराक्रमः  ।  
सूर्यसेनं सुकन्यां च च्यवनं शक्रम् अश्विनौ  ॥ र्क्स्_४४।२१ ॥  
भोजनान्ते स्मरेद् यस् तु चक्षुस् तस्य न हीयते  ।  
एतत् ते कथितं राजंश् चण्डैरण्डकसङ्गमम्  ॥ र्क्स्_४४।२२ ॥  
तत्र स्नातो दिवं याति न पुनर्गर्भम् आविशेत्  ।  
यजेत वाश्वमेधेन नीलं वा वृषम् उत्सृजेत्  ॥ र्क्स्_४४।२३ ॥  
आख्यानं कथयिष्यामि यथा दृष्टं यथाश्रुतम्  ।  
बभ्राम सर्वतीर्थानि दुर्वासाश् चोग्रतापसः  ॥ र्क्स्_४४।२४ ॥  
पितृतीर्थं समागम्य पितॄणां हितकाम्यया  ।  
तत्र स्नात्वार्चयित्वा च शूलपाणिं पितामहम्  ॥ र्क्स्_४४।२५ ॥  
जलाञ्जलिं कुशतिलां पितृपिण्डमवासृजत्  ।  
दत्त्वा पिण्डं मुनीन् प्राह परं विस्मयमागतः  ॥ र्क्स्_४४।२६ ॥  
करे गृह्णन्ति पितरः पिण्डानीह मया श्रुतम्  ।  
तद् अद्य भो न पश्यामि तीर्थयात्रा निरर्थिका  ॥ र्क्स्_४४।२७ ॥  
तम् उग्रतापसं ज्ञात्वा प्रोचुस्ते मुनयस् तदा  ।  
करे गृह्णन्ति पितरः पिण्डं दर्शे प्रकल्पितम्  ॥ र्क्स्_४४।२८ ॥  
सत्यम् एतन् मुनिश्रेष्ठ नान्यथा वेदभाषितम्  ।  
तद्दर्शं च प्रतीक्ष त्वं तीर्थान्तरदिदृक्षया  ॥ र्क्स्_४४।२९ ॥  
चुकोप वै तदा विप्र ऋषिश् चैवाब्रवीद् वचः  ।  
अत्र नो पातये पिण्डं स्नानं दानं करोमि न  ॥ र्क्स्_४४।३० ॥  
दुर्वासास् तु ततः प्राह एरण्डं मुनिपुङ्गवम्  ।  
करे कमण्डलुं कृत्वा जलपूर्णं महामुनिम्  ॥ र्क्स्_४४।३१ ॥  
शरीरं क्लिश्यसे कस्मात् तवात्र निष्फलं तपः  ।  
ॐकारं कल्पगां गच्छ गृहीत्वैकं कमण्डलुम्  ॥ र्क्स्_४४।३२ ॥  
एकः पितामहः पूज्यो गयायां प्रभुर् अव्ययः  ।  
उक्त्वैवम् ऋषिभिः सार्द्धं गिरिं त्व् अमरकण्टकम्  ॥ र्क्स्_४४।३३ ॥  
आजगाम महातेजा गत्वा तत्र च भारत  ।  
ॐकारस्यार्चनं कृत्वा स्तोत्रम् एतद् उदाहरत्  ॥ र्क्स्_४४।३४ ॥  
नमः कालाय देवाय त्रिदेवाय त्रिमूर्तये  ।  
अव्यक्ताव्यक्तरूपाय अनन्तानन्तगामिने  ॥ र्क्स्_४४।३५ ॥  
ऋग्यजुः सामरूपाय सर्वज्ञाय नमो ऽस्तु ते  ।  
भवोद्भव जगन्नाथ उमाकान्त नमो ऽस्तु ते  ॥ र्क्स्_४४।३६ ॥  
असुरघ्नाय देवाय त्रिपुरघ्नाय ते नमः  ।  
सद्योजातस् तथा घोरः पुरुषेशाय ते नमः  ॥ र्क्स्_४४।३७ ॥  
जयकालाग्निरुद्राय संवर्ताय नमो नमः  ।  
हृषीकेश्वररुद्राय पुरुषेशाय ते नमः  ॥ र्क्स्_४४।३८ ॥  
नमः शम्भवाय मयोभवाय शङ्कराय नमो ऽस्तु ते  ।  
ब्रह्मविष्ण्विन्द्रवरद त्रिनेत्राय नमो ऽस्तु ते  ॥ र्क्स्_४४।३९ ॥  
श्रीकण्ठनीलकण्ठाय नमः सोमार्धधारिणे  ।  
कपालमालिने तुभ्यं नमः खट्वाङ्गधारिणे  ॥ र्क्स्_४४।४० ॥  
नमः त्रिशूलहस्ताय नागाभरणभूषिणे  ।  
नमः पिनाकिने तुभ्यं महानाथ नमो ऽस्तु ते  ॥ र्क्स्_४४।४१ ॥  
शर्वाय सर्वरूपाय चराचर नमो ऽस्तु ते  ।  
जिह्वाचापल्यभावेन खेदितो ऽसि मया प्रभो  ॥ र्क्स्_४४।४२ ॥  
क्षमस्व मे सुरेशान इह लोके परत्र च  ।  
त्वत्समो नास्ति देवेश कश्चिद् अन्य उमापते  ॥ र्क्स्_४४।४३ ॥  
श्रुत्वा स्तोत्रम् इदं दिव्यं शिव ॐकाररूपधृक्  ।  
वरं वृणु महाभाग इति वाक्यम् उवाच ह  ॥ र्क्स्_४४।४४ ॥  
  
दुर्वासा उवाच:  
यदि तुष्टो ऽसि देवेश यदि देयो वरो मम  ।  
पितृतीर्थसमं तीर्थम् एतद् अस्त्व् इति देहि मे  ॥ र्क्स्_४४।४५ ॥  
  
ॐकार उवाच:  
एतत् सर्वं भवत्वद्य मत्प्रसादात् तपोधन  ।  
असाध्यम् अपि साध्यं ते त्रैलोक्ये सचराचरे  ॥ र्क्स्_४४।४६ ॥  
एवं लब्ध्वा वरं विप्रो गिरेर् वै पूर्वभागतः  ।  
उवास मुनिभिः सार्द्धं दुर्वासा उग्र तापसः  ॥ र्क्स्_४४।४७ ॥  
अत्रान्तरे नृपश्रेष्ठ ब्रह्माणं प्राह नारदः  ।  
पितृतीर्थं गया नष्टा दुर्वाससः कोपतस् ततः  ॥ र्क्स्_४४।४८ ॥  
आस्ते स नर्मदातीरे ॐकारे ऽमरकण्टके  ।  
नारदस्य वचः श्रुत्वा ब्रह्मा लोकानुकम्पया  ॥ र्क्स्_४४।४९ ॥  
हंसयानं समारूढो देवैः सह नृपोत्तम  ।  
आजगामाश्रमं तत्र दुर्वासा यत्र संस्थितः  ॥ र्क्स्_४४।५० ॥  
दृष्ट्वा पितामहं देवमेरण्डो मुनिपुङ्गवः  ।  
कमण्डलुं समादाय पादमूले तु ब्रह्मणः  ॥ र्क्स्_४४।५१ ॥  
विनिक्षिप्य यथा न्यायम् अर्घं दत्त्वा च तस्थिवान्  ।  
कमण्डलुजलोद्भूतः प्रवाहो नर्मदां गतः  ॥ र्क्स्_४४।५२ ॥  
ततः सम्पूज्य विधिवद् दुर्वासास् तं पितामहम्  ।  
  
ब्रह्मोवाच:  
उद्भवेद् यदि ते तीर्थममासोमसमागमे  ॥ र्क्स्_४४।५३ ॥  
इदानीं पितृतीर्थं तु जनैर् नेहोपदृश्यते  ।  
अनिवर्त्यस् तु शापस्ते तत्पूर्णं कुरु साम्प्रतम्  ॥ र्क्स्_४४।५४ ॥  
  
दुर्वासा उवाच:  
मया निवर्तितः शापो वचनात् ते पितामह  ।  
पितॄणां दर्शनं तत्र गयापितृविसर्जिनी  ॥ र्क्स्_४४।५५ ॥  
भविष्यति प्रसादात् ते तस्मिंस् तीर्थे पितामह  ।  
एवम् अस्त्व् इति तं चोक्त्वा दिवं ब्रह्मा ययौ नृप  ॥ र्क्स्_४४।५६ ॥  
नमस्कृत्य महेशानं सुरासुरनमस्कृतम्  ।  
हर्षेण महताविष्टः पूज्यमानो द्विजोत्तमैः  ॥ र्क्स्_४४।५७ ॥  
दुर्वासास् तु मुनिश्रेष्ठस् तत्रैवान्तरधीयत  ।  
तेन पुण्यतमं लोके तत्रैरण्डी समागता  ॥ र्क्स्_४४।५८ ॥  
एरण्डीश्वरलिङ्गं तु सुरासुरनमस्कृतम्  ।  
पुण्यकर्मानुपश्येद् अमासोमसमागमे  ॥ र्क्स्_४४।५९ ॥  
दृष्ट्वा तत्परमं लिङ्गं यमलोकं न पश्यति  ।  
एतत् तु कथितं राजन् मया त्वां प्रति भारत  ॥ र्क्स्_४४।६० ॥  
श्रवणात् कीर्तनाद् अस्य गच्छेत् माहेश्वरं पुरम्  ॥ र्क्स्_४४।६१ ॥  
  
इति श्रीस्कन्दपुराणे रेवाखण्डे दुर्वासश्चरित्रे एरण्डीतीर्थवर्णनो नाम चतुश्चत्वारिंशो ऽध्यायः  
  
  
र्क्स् अध्याय ४५  
  
मार्कण्डेय उवाच:  
ततो गच्छेत् महाभाग रेवाशल्याविशल्ययोः  ।  
तत्र स्नात्वा दिवं याति फलं यज्ञेश्वराज्ञया  ॥ र्क्स्_४५।१ ॥  
तत्र यज्ञेश्वरां लिङ्गं धूपेश्वरमनुत्तमम्  ।  
सिद्धिदं मोक्षदं विद्धि न ते पश्यन्ति मानवाः  ॥ र्क्स्_४५।२ ॥  
तिलोदकप्रदानेन चान्नदानेन भारत  ।  
पितरस्तृप्तिम् आयान्ति यावच् चन्द्रार्कतारकम्  ॥ र्क्स्_४५।३ ॥  
पौर्णमास्यां तु सोमे वै व्यतीपाते च सङ्क्रमे  ।  
दानं यत् क्रियते तत्र तस्य पुण्यफलं शृणु  ॥ र्क्स्_४५।४ ॥  
भरतेन कृतस् तत्र हयमेधः पुरा यथा  ।  
तत् ते ऽहं कथयिष्यामि शृणु कौन्तेय साम्प्रतम्  ॥ र्क्स्_४५।५ ॥  
भरतो नाम राजासीत् सूर्यवंशे विशाम्पते  ।  
प्रशशास महाराज कृत्स्नं वै स महीतलम्  ॥ र्क्स्_४५।६ ॥  
यावत् तृणं विजानीया यावत्कीर्तिश् च भास्करः  ।  
तावद् वै भरतक्षेत्रं सशैलवनकाननम्  ॥ र्क्स्_४५।७ ॥  
एकदा स नृपश्रेष्ठो यज्ञकर्मपरायणः  ।  
भृगोर् दक्षिणभागे तु कुण्डमण्डपमण्डिताम्  ॥ र्क्स्_४५।८ ॥  
दशयोजनविस्तीर्णां यज्ञभूमिं चकार ह  ।  
गवां हि दशलक्षाणि सवत्सानां पयोमुचाम्  ॥ र्क्स्_४५।९ ॥  
लक्षम् एकं हयानां च दन्तिनाम् अयुतं तथा  ।  
मणिमाणिक्यरत्नानि वासांसि विविधानि च  ॥ र्क्स्_४५।१० ॥  
यज्ञोपस्करम् आदाय सर्वसम्भारसंवृतः  ।  
वेदध्वनिनिनादेन दिवं भूमिं च संस्पृशन्  ॥ र्क्स्_४५।११ ॥  
होमेन देवतास् तृप्ताः सप्तलोकनिवासिनः  ।  
एवं प्रवर्तिते यज्ञे राज्ञश् चामिततेजसः  ॥ र्क्स्_४५।१२ ॥  
यज्ञविध्वंसनार्थं तु राक्षसा रौद्ररूपिणः  ।  
माल्यवांश् च सुमाली च सुकेशी शङ्खदूषणौ  ॥ र्क्स्_४५।१३ ॥  
राक्षसाना सहस्राणि समायातास्तु सत्वरम्  ।  
भग्नानि यज्ञवस्तूनि त्रिषु लोकेषु दारुणैः  ॥ र्क्स्_४५।१४ ॥  
प्रणष्टा देवताः सर्वा ऋत्विजश् च निपातिताः  ।  
एवं विनाशिते यज्ञे रक्षोभिश् च ततो ऽनघ  ॥ र्क्स्_४५।१५ ॥  
कोपाज् जज्वाल राजापि हुताशन इवाहुतः  ।  
जघान राक्षसान् सर्वान् गिरीन् वज्रधरो यथा  ॥ र्क्स्_४५।१६ ॥  
प्रणष्टान् भयमीतांश् च पतितान् धरणीतले  ।  
राक्षसैर् निहतान् दृष्ट्वा ब्राह्मणान् ऋत्विजस् तथा  ॥ र्क्स्_४५।१७ ॥  
शोकाविष्टस् ततः प्राह भरतो देवमन्त्रिणम्  ।  
गुरुस् त्वं सर्वदेवानां त्रिकालज्ञस् त्रिवेदवित्  ॥ र्क्स्_४५।१८ ॥  
ब्रह्महत्यादिकं पापं ममार्थे देवकण्टकैः  ।  
प्रायश्चित्तं मया कार्यं किं त्वं ब्रूहि बृहस्पते  ॥ र्क्स्_४५।१९ ॥  
  
बृहस्पतिर् उवाच:  
विद्यां सञ्जीवनीं ते ऽहं ददामि नृपसत्तम  ।  
जीविता ब्राह्मणा देवाः शशंसुर् देवमन्त्रिणम्  ॥ र्क्स्_४५।२० ॥  
ततो निवर्तितो यज्ञः समग्रवरदक्षिणः  ।  
यूपमूलसमुद्भूता शल्या चैव विशल्यका  ॥ र्क्स्_४५।२१ ॥  
प्रविवेश महाराज नर्मदां लोकपावनीम्  ।  
ततो देवाः समारुह्य स्वं स्वं यानं दिवं ययुः  ॥ र्क्स्_४५।२२ ॥  
भरतो ऽपि द्विजैः सार्द्धं प्रविवेश पुरीं ततः  ।  
तेन शल्या विशल्या च विख्याता भुवनत्रये  ॥ र्क्स्_४५।२३ ॥  
भरतेश्वरलिङ्गं च ब्रह्मयोन्यां समास्थितम्  ।  
एतत् ते कथितं राजन्यथादृष्टं यथाश्रुतम्  ॥ र्क्स्_४५।२४ ॥  
श्रवणात् कीर्तनाद् अस्य न विशेद् योनिसङ्कटे  ॥ र्क्स्_४५।२५ ॥  
  
इति श्रीस्कन्दपुराणे रेवाखण्डे शल्याविशल्यामाहात्म्यानुवर्णनो नाम पञ्चचत्वारिंशो ऽध्यायः ॥  
  
  
र्क्स् अध्याय ४६  
भृगुं पतन्ति ये शूराः कां गतिं प्राप्नुवन्ति ते  ।  
श्रोतुमिच्छाम्यहं त्वे तत् कथयस्व महामुने  ॥ र्क्स्_४६।१ ॥  
  
मार्कण्डेय उवाच:  
अनाशकेन भो राजन् भृगुगोग्रहसङ्गरैः  ।  
प्राणांस् त्यजन्ति ये शूरा गतिं तेषां निबोध मे  ॥ र्क्स्_४६।२ ॥  
पृथक् पृथङ् निवासांश्च तेषां कर्म्माणि भारत  ।  
चतुर्विंशतिकोट्यस् तु सप्तविंशतिर् एव च  ॥ र्क्स्_४६।३ ॥  
उमया तु पुरा ज्ञप्ता मध्यमोत्तमकन्यकाः  ।  
अनेन विधिना ये तु प्राणांस् त्यक्ष्यन्ति मानवाः  ॥ र्क्स्_४६।४ ॥  
तांश्च भुङ्ग्ध्वं मया दत्ता युष्माकं सुप्रसादतः  ।  
अमरेशे प्रमृताश्च भ्रंशितुं ये पतन्ति ते  ॥ र्क्स्_४६।५ ॥  
भृगून् दृष्ट्वा नृपश्रेष्ठ मुच्यन्ते ब्रह्महत्यया  ।  
चतुरशीतिभृगवो जम्बूद्वीपे प्रकीर्तिताः  ॥ र्क्स्_४६।६ ॥  
तथा ऽन्ये सप्तनिर्दिष्टाः स्वर्गसोपानम् उत्तमम्  ।  
भैरवस् तु भृगुश्रेष्ठो ज्ञेयस्त्व् अमरकण्टके  ॥ र्क्स्_४६।७ ॥  
शूद्राश्च क्षत्रिया वैश्या अन्त्यजाश्चाधमास्तथा  ।  
एते त्यजन्ति प्राणान् वै वर्जयित्वा द्विजं नृप  ॥ र्क्स्_४६।८ ॥  
पतितो ब्राह्मणस् तत्र ब्रह्महा चात्महा भवेत्  ॥ र्क्स्_४६।९ ॥  
द्वाविंशतिसहस्राणि राहुसोमसमागमे  ।  
वर्षाणां जायते राजन् राजा वैद्याधरे पुरे  ॥ र्क्स्_४६।१० ॥  
ग्रस्ते तु राहुणा सूर्ये द्विगुणं फलमश्नुते  ।  
अवशः स्ववशो वा ऽपि जलपूरानलाहतः  ॥ र्क्स्_४६।११ ॥  
म्रियते यो भृगुं प्राप्य स विद्याधरराड् भवेत्  ।  
भृगुर् भैरवरूपेण विन्ध्यकैलाससन्निभः  ॥ र्क्स्_४६।१२ ॥  
गर्हयन्ति भृगुं ये तु ते लिङ्गब्रह्मभेदिनः  ।  
भैरवः क्षमते तेषां नेति स्कन्देन कीर्तितम्  ॥ र्क्स्_४६।१३ ॥  
मन्यासाच्च च्युतो विप्रो मातृहा पितृहा तथा  ।  
स्वसृगः स्वस्नुषागश्च तथा स्वज्ञातिगस्तथा  ॥ र्क्स्_४६।१४ ॥  
एतेषां पतनं शस्तं करीषाग्नौ प्रसाधनम्  ।  
मुच्यते तेन पापेन शिवलोकं सगच्छति  ॥ र्क्स्_४६।१५ ॥  
हरिश्चन्द्रपुरे चन्द्रे श्रीशैले त्रिपुरान्तिके  ।  
त्रैयम्बके धौतपापे वाराहे विन्ध्यपर्वते  ॥ र्क्स्_४६।१६ ॥  
कावेर्यास् तु तथा कुण्डे पतनात् स्वर्गम् आप्नुयात्  ।  
भृगोर् दक्षिणभागे तु लिङ्गं वै चपलेश्वरम्  ॥ र्क्स्_४६।१७ ॥  
क्षेत्रसंरक्षणायेह विख्यातं पापनाशनम्  ।  
धनुः षष्ट्यां ततः क्षेत्रं विज्ञेयं चापलेश्वरम्  ॥ र्क्स्_४६।१८ ॥  
आरोहति गिरिं यस् तु तम् अदृष्ट्वा तु मानवः  ।  
तस्य पुण्यफलं सर्वं स गृह्णाति न संशयः  ॥ र्क्स्_४६।१९ ॥  
आलेख्य च पटे सूर्यं पताकादण्डमण्डितम्  ।  
वलयं च करे कृत्वा वीज्यमानस् तु चामरैः  ॥ र्क्स्_४६।२० ॥  
वीरस् तु पतितुं गच्छेद् आरोहेद् भृगुपर्वतम्  ।  
पदे पदे यज्ञफलं तस्य स्याच्छङ्करो ऽब्रवीत्  ॥ र्क्स्_४६।२१ ॥  
प्रतीक्षन्ते सर्वकाले ऽप्सरसः काममोहिताः  ।  
दिव्यं यानं समारूढा दिव्या भरणभूषिताः  ॥ र्क्स्_४६।२२ ॥  
वीरस् तु पतितस् तत्र स्वं च त्यक्त्वा कलेवरम्  ।  
तत्क्षणाद् दिव्यदेहस् तु शक्रतुल्यपराक्रमः  ॥ र्क्स्_४६।२३ ॥  
कामदं यानम् आरुह्य विवादेन परस्परम्  ।  
गच्छेच्छिवपुरं सार्द्धम् अप्सरोभिः समन्वितः  ॥ र्क्स्_४६।२४ ॥  
क्लीबस्य सत्त्वहीनस्य उत्तीर्णस्य भृगोः पुनः  ।  
पदे पदे ब्रह्महत्या भवेत् तस्य न सशयः  ॥ र्क्स्_४६।२५ ॥  
न चिरायुर् भवेत् मर्त्यः कस्मात् मृत्योर् बिभेत्यसौ  ।  
न को ऽपि रक्षितुं शक्तः कालमृत्युवशं गतम्  ॥ र्क्स्_४६।२६ ॥  
स पापिष्ठो दुराचारश्चाण्डालो लोकगर्हितः  ।  
सन्यासादिकम् आरुह्य च्यवते यस् तु मानवः  ॥ र्क्स्_४६।२७ ॥  
सन्यासात् प्रच्युतं विप्रं दृष्ट्वा स्नानार्कवीक्षणम्  ।  
कुर्यात् सर्वप्रयतेन स्पर्शाच्चान्द्रायणं स्मृतम्  ॥ र्क्स्_४६।२८ ॥  
ऋतान् ऋतं न वक्तव्यं तेन सार्द्धं कदाचन  ।  
स्थातव्यं चैव मौनेन नो चेत् पापम् अवाप्नुयात्  ॥ र्क्स्_४६।२९ ॥  
निश्चिते मरणे प्राप्ते कथं मृत्युर् उपेक्षते  ।  
जरामृत्युश्च रोगाश्च संसारोदधि सम्प्लवे  ॥ र्क्स्_४६।३० ॥  
एवं ज्ञात्वा नृपश्रेष्ठ ह्यारोहेद् भृगुपर्वतम्  ।  
एतत् ते कथितं राजन् भृगोर् माहात्म्यमुत्तमम्  ॥ र्क्स्_४६।३१ ॥  
न ब्रूयाद् दुष्टबुद्धीनां कलौ पाखण्डकर्म्मणाम्  ।  
दिगम्बरश्वेतपटबौद्धादीनां विशेषतः  ॥ र्क्स्_४६।३२ ॥  
असम्भाष्या दुराचाराः पुराणस्मृतिनिन्दकाः  ।  
न तैः सह प्रकर्तव्यः संवादो हि कदाचन  ॥ र्क्स्_४६।३३ ॥  
प्रत्येकं सर्वदेवानां स्वयम् आह वृषध्वजः  ।  
न मन्यन्ते तु ये मूढास् तीर्थराजं मयोदितम्  ॥ र्क्स्_४६।३४ ॥  
प्रयान्ति नरकं घोरं भृगोर् ये ऽवतरन्ति ते  ॥ र्क्स्_४६।३५ ॥  
  
इति श्रीस्कन्दपुराणे रेवाखण्डे भृगुपर्वतमहिमा ऽनुवर्णनो नाम षट्चत्वारिंशो ऽध्यायः ॥  
  
  
र्क्स् अध्याय ४७  
  
युधिष्ठिर उवाच:  
ॐकारकीर्तनं विप्रदानं यज्ञस् तपस् तथा  ।  
सम्भवं पञ्चवक्त्राणां लिङ्गानां सम्भवं तथा  ॥ र्क्स्_४७।१ ॥  
युगसङ्ख्यां कलां चैव चरितं च महामुने  ।  
कथयस्व प्रसादेन यथोद्दिष्टं तु शम्भुना  ॥ र्क्स्_४७।२ ॥  
  
मार्कण्डेय उवाच:  
श्रूयतां राजराजेन्द्र पुराणं स्कन्दकीर्तितम्  ।  
द्वात्रिंशतिसहस्राणि लक्षाण्यष्टादशैव च  ॥ र्क्स्_४७।३ ॥  
एषा कृतयुगे सङ्ख्या सन्ध्यासन्ध्यांशमानतः  ।  
लक्ष्याण्य् अष्टौ तथा चाष्टौ सहस्राणि युधिष्ठिर  ॥ र्क्स्_४७।४ ॥  
द्वापरे भानम् इच्छन्ति सन्ध्यासन्ध्यांशमानत  ।  
सहस्राणि च चत्वारि तथा लक्षचतुष्टयम्  ॥ र्क्स्_४७।५ ॥  
मानं कलियुगस्यैतत् सन्ध्यासन्ध्यांशमानतः  ।  
अल्पक्षीरप्रदा गावो ह्य् अल्पसस्या च मेदिनी  ॥ र्क्स्_४७।६ ॥  
अल्पोदकास् तथा मेघाः स्वल्पविद्यास् तथा द्विजाः  ।  
पूर्णे तु षोडशे वर्षे नराः पलितयौवनाः  ॥ र्क्स्_४७।७ ॥  
दशमे द्वादशे वर्षे नारी गर्भधरा भवेत्  ।  
शूद्रा धर्मपरा नित्यं कलौ काले दिगम्बराः  ॥ र्क्स्_४७।८ ॥  
एकवर्णाः प्रजाः सर्वा राजा म्लेच्छो भविष्यति  ।  
कलौ युगे तथा प्राप्ते कलिरूपे च माधवे  ॥ र्क्स्_४७।९ ॥  
नाग्निहोत्रं न वेदाश् च न धर्मो न च याजनम्  ।  
न सत्यं न तपो दानं न सत्त्वं न च देवताः  ॥ र्क्स्_४७।१० ॥  
वेदविक्रयिणो विप्रा अन्त्यजानां गृहे गृहे  ।  
वेदादेशं करिष्यन्ति वेदविप्लवकारकाः  ॥ र्क्स्_४७।११ ॥  
कन्याविक्रयिणः पापास् तथा कन्योपजीविनः  ।  
सहस्रांशो न धर्मस्य कला चैका प्रवर्तिता  ॥ र्क्स्_४७।१२ ॥  
यत्र सिद्धस् तत्र तीर्थं जले स्नास्यन्ति मानवाः  ।  
शूद्रा पत्नी द्विजानां तु भविष्यति गृहे गृहे  ॥ र्क्स्_४७।१३ ॥  
अधरोत्तरभावेन भविष्यन्ति कलौ नराः  ।  
बौद्धाः क्षपणकाः पापा नग्ना मलिनकश्मलाः  ॥ र्क्स्_४७।१४ ॥  
विडम्बयन्ति बालानां मोहिताः पापकर्मणाम्  ।  
न गुरुं मन्यते शिष्यः पुत्रश् च पितरं तथा  ॥ र्क्स्_४७।१५ ॥  
स्ववंशद्रव्यहर्तारः प्रव्रज्यावेषधारिणः  ।  
लिङ्गोपजीविनः पापास् तथा भस्मोपजीविनः  ॥ र्क्स्_४७।१६ ॥  
वैवस्वते ऽन्तरे प्राप्ते कलौ सर्वं भविष्यति  ।  
एतत् ते कथितं राजन् कलौ यद्यद् भविष्यति  ॥ र्क्स्_४७।१७ ॥  
ॐकारस्यैव चोत्पत्तिं विधानं विधिपूर्वकम्  ।  
कथयामि समासेन यत् पृष्टो ऽहं त्वया ऽनघ  ॥ र्क्स्_४७।१८ ॥  
कीर्तनाद् अस्य देवस्य मुच्यते भवबन्धनात्  ।  
ॐ मित्येकाक्षर राजन् व्याहरन् समनुस्मरन्  ॥ र्क्स्_४७।१९ ॥  
यः प्रयाति त्यजन् देहं स याति परमां गतिम्  ।  
वेदमाता च गायत्री ॐकारप्रभवा तथा  ॥ र्क्स्_४७।२० ॥  
ॐमित्येकाक्षरे तत्त्वे ब्रह्मविष्णुमहेश्वराः  ।  
ॐकारो वेदमूलं तु श्रुतिशाखः प्रतिष्ठितः  ॥ र्क्स्_४७।२१ ॥  
फलं चैव तु पुष्पं च पर्णानि स्मृतिर् आगमः  ।  
यथादौ सर्वविद्यानाम् ॐकारः परिपठ्यते  ॥ र्क्स्_४७।२२ ॥  
तथादौ सर्वदेवानाम् आदिदेवो महेश्वरः  ।  
सन्ध्यात्रयं त्रिकालादि ॐकारे परिकीर्तितम्  ॥ र्क्स्_४७।२३ ॥  
अग्नित्रयं त्रयो लोकास् त्रिवर्गश् च प्रतिष्ठितः  ।  
अष्टषष्टिं च तीर्थानां ब्रह्मणे शिवकीर्तितम्  ॥ र्क्स्_४७।२४ ॥  
एकेन च शतं पूर्णं रुद्राणां परिकीर्तितम्  ।  
केदारे शतमेकं ॐकारैकोत्तरं शतम्  ॥ र्क्स्_४७।२५ ॥  
पञ्चब्रह्म पञ्चवक्त्रम् ॐकारं लिङ्गमुत्तमम्  ।  
पृथिव्यां यानि लिङ्गानि आसमुद्रान्तगोचरे  ॥ र्क्स्_४७।२६ ॥  
न तेषां पञ्चवक्त्राणि त्यक्त्व्ॐकारं युधिष्ठिर  ।  
स्वायम्भुवे ऽन्तरे प्राप्ते आदिकल्पे कृते युगे  ॥ र्क्स्_४७।२७ ॥  
दानवैर् निर्जिता देवा नर्मदातीरमाश्रिताः  ।  
अवद्रुताः कङ्कोलैस् तु कालिकेयैश् च कालकैः  ॥ र्क्स्_४७।२८ ॥  
ते देवा ब्रह्मसहिता ईश्वरं शरणं गताः  ।  
बृहस्पतिस् ततः प्राह ब्रह्माणं प्रति भारत  ॥ र्क्स्_४७।२९ ॥  
इष्टिं कुरु महारौद्रीं दानवानां क्षयङ्करीम्  ।  
उवाच वचनं ब्रह्मा तदा तं देवमन्त्रिणम्  ॥ र्क्स्_४७।३० ॥  
ममैव विस्मृता मन्त्रा दानवानां भयेन च  ।  
एतस्मिन्न् अन्तरे भित्त्वा पातालानि च सप्त च  ॥ र्क्स्_४७।३१ ॥  
ॐकारपूर्वकं राजन् भूर्भुवःस्वश् च कीर्तयन्  ।  
पर्वताद् उत्थितं लिङ्गं ज्वलत्कालानलप्रभम्  ॥ र्क्स्_४७।३२ ॥  
सूर्यकोटिसमप्रख्यं ज्वालामालासमाश्रितम्  ।  
आदिमध्यान्तहीनं च न दृष्टं परमं क्वचित्  ॥ र्क्स्_४७।३३ ॥  
चतुर्वर्गैश् चतुर्वेदैर् वेदाङ्गनिगमैः स्वयम्  ।  
उवाच वचनं शम्भुर्ब्रह्माणं लोकभावनम्  ॥ र्क्स्_४७।३४ ॥  
सौम्यां चैव तु भो ब्रह्मंल् लोकानां शान्तिकारिणीम्  ।  
मया समार्पिता वेदा इष्टिं कुरु यथेप्सया  ॥ र्क्स्_४७।३५ ॥  
ततो ब्रह्मा चकारेष्टिं रौद्रीं दैत्यक्षयङ्करीम्  ।  
इष्टिं चैव तत सौम्यां लोकानां शान्तिकारिणीम्  ॥ र्क्स्_४७।३६ ॥  
ततो ऽसुरा महाराज दृष्ट्वा चेष्टिं भयङ्करीम्  ।  
ब्रह्मशापभयोद्विग्ना गतास् ते तु दिशो दश  ॥ र्क्स्_४७।३७ ॥  
ॐकारस्य प्रभावेण सर्वे देवास् तु निर्भयाः  ।  
ततो ऽभ्यर्च्य सुरेशानं देवास् ते त्रिदिवं ययुः  ॥ र्क्स्_४७।३८ ॥  
कल्पान्तगं महालिङ्गं सुरासुरनमस्कृतम्  ।  
कामदं मोक्षदं चैव ॐकारं विद्धि पार्थिव  ॥ र्क्स्_४७।३९ ॥  
तस्मिंल् लिङ्गे तु लीयन्ते कल्पान्ते सर्वदेवताः  ।  
अमरं ब्रह्म वेत्याहुर् हरिं सिद्धेश्वरं तथा  ॥ र्क्स्_४७।४० ॥  
पिङ्गलेश्वरम् आदित्यं सोमं पित्रीश्वरं तथा  ।  
यत्र सिद्धास् त्रयो वेदाः सषडङ्गपदक्रमाः  ॥ र्क्स्_४७।४१ ॥  
तेन सिद्धेश्वरं विद्धि सर्वसिद्धिप्रदायकम्  ।  
कथितं पर्वतस्याग्रे लिङ्गकोटिसमन्वितम्  ॥ र्क्स्_४७।४२ ॥  
अर्चनात् तस्य लिङ्गस्य विष्णुलोके महीयते  ।  
कल्पे कल्पे महाराज क्षीयन्ते सर्वदेवताः  ॥ र्क्स्_४७।४३ ॥  
मुक्त्वा तु पञ्चलिङ्गानि मार्कण्डं नार्मदं नृप  ।  
अविमुक्तं च केदारम् ॐकारम् अमरेश्वरम्  ॥ र्क्स्_४७।४४ ॥  
तथैव च महाकालम् एवं लिङ्गं तु भारत  ।  
पुण्यानि पञ्चलिङ्गानि प्रातर् उत्थाय यः पठेत्  ॥ र्क्स्_४७।४५ ॥  
सर्वतीर्थफलं प्राप्य शिवलोके महीयते  ।  
एका काली महाकाले वसेद् वै व्यापिनी सदा  ॥ र्क्स्_४७।४६ ॥  
सपादकोटिस्तीर्थानां महाकाले वसेत् नृप  ।  
शिवलोकेन कावेरी शिवक्षेत्रे स्थिता नृप  ॥ र्क्स्_४७।४७ ॥  
चतुः क्रोशाभ्यन्तरतो ब्रह्महत्या न सर्पति  ।  
आग्नेयं सिद्धलिङ्गं च तस्यास् तीरे समाश्रितम्  ॥ र्क्स्_४७।४८ ॥  
शिवख्यातम् इति ख्यातं तीर्थे तु कुरुनन्दन  ।  
स्नातमात्रो नरस् तत्र स भवे न पुनर्भवेत्  ॥ र्क्स्_४७।४९ ॥  
कीटपक्षिपतङ्गादि तिर्यग् योनिगता नराः  ।  
मुच्यन्ते तत्र पापेन शिवस्य वचनं यथा  ॥ र्क्स्_४७।५० ॥  
तत्र यः कुरुते श्राद्धं पितॄणां च तिलोदकम्  ।  
युगकोटिसहस्रं तु पितरस् ते न तर्पिताः  ॥ र्क्स्_४७।५१ ॥  
सर्वेषाम् एव लिङ्गानां दिव्यं वा ऽत्र प्रकीर्तितम्  ।  
तत्र स्नातो दिवं याति न विशेद् योनिसङ्कटे  ॥ र्क्स्_४७।५२ ॥  
कोटियज्ञफलं प्राप्य शिवलोके महीयते  ।  
अष्टकोटिस् तु तीर्थानां केदारे कथिता नृप  ॥ र्क्स्_४७।५३ ॥  
दर्शनाद् अर्चनात् तस्य स्पर्शात् मोक्षफलं नृणाम्  ।  
केदारस्योदके पीते पुनर्जन्म न विद्यते  ॥ र्क्स्_४७।५४ ॥  
अहोरात्रोषितो भूत्वा पयः पानं करोति यः  ।  
तस्योदरे भवेल् लिङ्गं षण्मासाद् ब्रह्मचारिणः  ॥ र्क्स्_४७।५५ ॥  
केदारदर्शनाद् एव शिवलोके महीयते  ।  
वाराणसी महापुण्या त्रिषु लोकेषु विश्रुता  ॥ र्क्स्_४७।५६ ॥  
अन्तरिक्षे पुरी सा तु मृत्युलोकस्य बाह्यतः  ।  
पञ्चक्रोशान्तरे यावद् ब्रह्महत्या न सर्पति  ॥ र्क्स्_४७।५७ ॥  
अष्टाविंशतिकोट्यस् तु लिङ्गानां तत्र भारत  ।  
गङ्गावरुणयोर् मध्ये स्नानं कृत्वा यथोदितम्  ॥ र्क्स्_४७।५८ ॥  
सर्वपापविनिर्मुक्तो देववन् मोदते दिवि  ।  
तत्र यस् त्यजति प्राणान् छिवं ध्यात्वा तु मानवः  ॥ र्क्स्_४७।५९ ॥  
सहस्रकुलमुद्धृत्य शिवलोकं स गच्छति  ।  
तत्र यद् दीयते दानं तस्य सङ्ख्या न विद्यते  ॥ र्क्स्_४७।६० ॥  
तिलोदकप्रदानेन पितृणां प्रीतिरक्षया  ।  
तत्र यस् त्यजति प्राणान् अवशः स्ववशो ऽपि वा  ॥ र्क्स्_४७।६१ ॥  
त्रिनेत्रः शूलपाणिस् तु शिवस्यानुचरो भवेत्  ।  
अविमुक्तस्य लिङ्गस्य स्पर्शनात् मुक्तिर् आप्यते  ॥ र्क्स्_४७।६२ ॥  
कलात्रयं तु तत्रास्ते काशीपुर्यां न संशयः  ।  
गङ्गासागरसम्भेदे चतस्रस्तु कलाः स्मृताः  ॥ र्क्स्_४७।६३ ॥  
गङ्गासहस्रवक्त्रेण प्रविष्टा यत्र सागरम्  ।  
स्नानावगाहनात् पानात् पिण्डदानाच् च तर्पणात्  ॥ र्क्स्_४७।६४ ॥  
गच्छेच् छिवपुरं तत्र पितृभिः सह मानवः  ।  
अपरं कालरुद्रं तु सप्तपातालवासिनम्  ॥ र्क्स्_४७।६५ ॥  
हाटकं विद्धि तं देवं न तु पश्यन्ति मानवाः  ।  
पूज्यते सुरदैत्यैश् च सुरसिद्धनिषेवितम्  ॥ र्क्स्_४७।६६ ॥  
गङ्गेश्वरद्वितीयं तु तृतीयं सागरेश्वरम्  ।  
चतुर्थं शूलपाणिं तु चतस्रश् च कला इति  ॥ र्क्स्_४७।६७ ॥  
कलापञ्चात्मकं रुद्रम् आसमुद्रान्तगोचरे  ।  
वर्जयित्वा महेशानम् ॐकारं कामरूपिणम्  ॥ र्क्स्_४७।६८ ॥  
पञ्चब्रह्मपञ्चवक्त्रं नवशक्तिसमन्वितम्  ।  
ॐकारं कल्पगातीरे शिवेन कथितं पुरा  ॥ र्क्स्_४७।६९ ॥  
तेन पुण्यात्मके लोके लोकत्रितयपूजितम्  ।  
शङ्खकुन्देन्दुसङ्काशं सद्योवक्त्रं तु पश्चिमम्  ॥ र्क्स्_४७।७० ॥  
ऋग्वेदो निर्गतो यस्माद् ब्रह्मा तत्राधिदेवता  ।  
उत्तरं वामदेवं तु पीताभं सुमनोहरम्  ॥ र्क्स्_४७।७१ ॥  
यजुर्वेदोद्भवं विद्धि विष्णुस् तत्राधिदेवता  ।  
अघोर मेघवर्णाभं याम्यां च दिशि चास्थितम्  ॥ र्क्स्_४७।७२ ॥  
सामवेदोद्भवं विद्धि सूर्यकालाग्निदैवतम्  ।  
पूर्वे तत्पुरुषं ज्ञेयं कुङ्कुमारुणसन्निभम्  ॥ र्क्स्_४७।७३ ॥  
अथर्वं निर्गतं तुर्यम् आपस् तत्राधिदेवताः  ।  
ईशानस्तव वक्त्रं तु पञ्चवर्णं महातनुम्  ॥ र्क्स्_४७।७४ ॥  
श्रुतिसिद्धान्तसङ्गीतं सोमं तत्राधिदेवता  ।  
षष्ठं सदाशिवं नाम निर्भागं च निरामयम्  ॥ र्क्स्_४७।७५ ॥  
निर्लक्षं लक्षहीनं तु ज्ञात्वा मोक्षे न संशयः  ।  
एतत् ते कथितं राजन्न् ॐकारस्य तु वर्णनम्  ॥ र्क्स्_४७।७६ ॥  
सहस्रास् यस्य नो शक्तिर् एकवक्त्रस्य का कथा  ।  
स्नापयित्वोदकेनैव बिल्वपत्रेण पूजयेत्  ॥ र्क्स्_४७।७७ ॥  
चतुर्वर्षसहस्राणि रुद्रलोके महीयते  ।  
ॐकारदक्षिणामूर्तौ प्राणत्याग करोति यः  ॥ र्क्स्_४७।७८ ॥  
वर्षकोटिसहस्राणि वसेत् माहेश्वरे पुरे  ।  
प्रासादं च मठं चापि सुधयेष्टकसंयुतम्  ॥ र्क्स्_४७।७९ ॥  
चित्रमालेख्यमूले च पताकाध्वजशोभितम्  ।  
वितानां किङ्किणीयुक्तं नेत्रं वंशोद्भवं शुभम्  ॥ र्क्स्_४७।८० ॥  
पञ्चवर्णकशोभाढ्यम् ॐकारस्य तु कारयेत्  ।  
पञ्चामृतैः स्नापयित्वा चन्दनागुरुकुङ्कमैः  ॥ र्क्स्_४७।८१ ॥  
समावेष्ट्य परीधानैर् नानावस्त्रैः सुशोभनैः  ।  
हेममौक्तिकरत्नैश् च सघृतं गुग्गुलुं दहेत्  ॥ र्क्स्_४७।८२ ॥  
घण्टां च दीपकं चैव विधूमारार्तिकं च यत्  ।  
मृदङ्गान् पटहांश् चैव वेणुं वीणां च गीतकम्  ॥ र्क्स्_४७।८३ ॥  
काहली शङ्खवाद्यानि कांस्यतालाद्यम् एव च  ।  
व्यजनं गेडुकं छत्रं चामरं ध्वजदण्डकम्  ॥ र्क्स्_४७।८४ ॥  
हेम चान्नधरादीनि गृहांश् च ग्रामपत्तनम्  ।  
यद्वा तद्वा नृपश्रेष्ठ ॐकाराय निवेदयेत्  ॥ र्क्स्_४७।८५ ॥  
तस्य दानफलस्येह सङ्ख्या कर्तुं न शक्यते  ।  
सिद्धेश्वरौङ्कारयोस् तु चन्द्रसूर्यग्रहग्रहे  ॥ र्क्स्_४७।८६ ॥  
ध्वजमालाकुलं कुर्यात् तस्य पुण्यफलं शृणु  ।  
यावती तं तु सङ्ख्या ऽस्ति वायुनोद्धूयते पुनः  ॥ र्क्स्_४७।८७ ॥  
तावद् युगसहस्राणि शिवलोके वसेन् नृप  ।  
युगकोटिसहस्राणि युगकोटिशतानि च  ॥ र्क्स्_४७।८८ ॥  
सर्वकामसमृद्धात्मा ब्रह्मविष्णुशिवालये  ।  
एतत् ते कथितं राजन् ॐकारोत्पत्तिलक्षणम्  ॥ र्क्स्_४७।८९ ॥  
ब्रह्मणा तु कृतं तस्य स्तोत्रं त्वं शृणु साम्प्रतम्  ॥ र्क्स्_४७।९० ॥  
  
इति श्रीस्कन्दपुराणे रेवाखण्डे ॐकारमहिमानुवर्णनो नाम सप्तचत्वारिंशो ऽध्यायः ॥  
  
  
र्क्स् अध्याय ४८  
  
मार्कण्डेय उवाच:  
ब्रह्मणे कथितो मन्त्र ॐकारेण ततो ऽनघ  ।  
ब्रह्मापि तद्वचः श्रुत्वा स्तोत्रमेतद् उदाहरत्  ॥ र्क्स्_४८।१ ॥  
ॐ व्योमसङ्ख्यायिते व्योमहराय सर्वव्यापिने  ।  
अनन्ताय अनाथाय अमृताय ध्रुवाय च  ॥ र्क्स्_४८।२ ॥  
शम्भवाय शाश्वताय योगपीठसंस्थिताय  ।  
नित्यं योगयोगिने व्योमहराय  ॥ र्क्स्_४८।३ ॥  
ॐ नमः शिवाय सर्वप्रभवाय शिवाय ईशानाय  ॥ र्क्स्_४८।४ ॥  
मूर्धाय तत्पुरुषाय वक्त्राय अघोराय हृदयाय वासुदेवाय गुह्याय सद्योजाताय मूर्तये ॐकाराय नमो नमः  ॥ र्क्स्_४८।५ ॥  
कलातीतो ऽव्ययो बुद्धो वज्रदेहोपमर्दनः  ॥ र्क्स्_४८।६  
अध्यक्षश् च विधुः शास्ता पिनाकी त्रिदशाधिपः  ।  
अग्नी रुद्रो हुताशश् च पिङ्गलः पावनो हर  ॥ र्क्स्_४८।७ ॥  
ज्वलनो दहनो वस्तुर् भस्मान्तश् च क्षमान्तकः  ।  
अपमृत्युहरो धाता विधाता कर्तृसञ्ज्ञकः  ॥ र्क्स्_४८।८ ॥  
कालो धर्मपतिः शास्ता वियोक्ता नवमः प्रियः  ।  
निर्मित्तो वारुणो हन्ता क्रूरदृष्टिर् भयावहः  ॥ र्क्स्_४८।९ ॥  
ऊर्ध्वदृष्टिर् विरूपाक्षो दंष्ट्रावान् धूम्रलोचनः  ।  
वालो ह्यतिबलश्चैव पाशहस्तो महाबलः  ॥ र्क्स्_४८।१० ॥  
श्वेतो विरूपो रुद्रश् च दीर्घबाहुर्जडान्तकः  ।  
शीघ्रो लघुर्वायुवेगो भीमश् च वडवामुखः  ॥ र्क्स्_४८।११ ॥  
पञ्चशीर्षा कपर्दी च सूक्ष्मस्तीक्ष्णः क्षपान्तकः  ।  
निधीशो रौद्रवान् धन्वी सौम्यदेहः प्रमर्दनः  ॥ र्क्स्_४८।१२ ॥  
अनन्तपालको धारः पातालेशो वृषध्वजः  ।  
सधूम्रः शाश्वतः शर्वः सर्वपिङ्गः करालवान्  ॥ र्क्स्_४८।१३ ॥  
विष्णुर् ईशो महात्मा च सुखो मृत्युविवार्जितः  ।  
शम्भुर् विभुर् गणाध्यक्षस् त्र्यक्षश्चैव दिवस्पतिः  ॥ र्क्स्_४८।१४ ॥  
संवादश् च विवादश् च प्रभविष्णुर् विवर्धनः  ।  
शतमेकोत्तरं यावद् रुद्राणां सङ्ख्यया स्मृतम्  ॥ र्क्स्_४८।१५ ॥  
शतमेकोत्तरं सर्वम् ॐकारे च प्रतिष्ठितम्  ।  
स्तोत्रं कृत्वा तथा ब्रह्मा देवदेवं महेश्वरम्  ॥ र्क्स्_४८।१६ ॥  
भूमौ प्रणम्य साष्टाङ्गं कृत्वा चैव प्रदक्षिणम्  ।  
मनसा संस्मरन् देवं तस्थौ लोकपितामहः  ॥ र्क्स्_४८।१७ ॥  
स्तोत्रं श्रुत्वा भगवतो ब्रह्मणो लोमहर्षणम्  ।  
देवदेवो ऽब्रवीद् वाक्यं ब्रह्माणं प्रति भारत  ॥ र्क्स्_४८।१८ ॥  
स्तोत्रेणानेन दिव्येन तुष्टो ऽहं ते वरं वृणु  ।  
ददामि ते न सन्देहो दुष्प्राप्यं त्रिदशैर् अपि  ॥ र्क्स्_४८।१९ ॥  
  
ब्रह्मोवाच:  
यदि तुष्टो ऽसि देवेश यदि देयो वरो मम  ।  
पञ्चवक्त्रेषु यजनं ब्रह्म नाम भवत्व् इह  ॥ र्क्स्_४८।२० ॥  
  
हर उवाच:  
एवम् भवतु वै ब्रह्मन् सत्यम् एतत् तवोदितम्  ।  
ब्रह्मणो धर्मपूजा वै तदा प्रभृति भारत  ॥ र्क्स्_४८।२१ ॥  
  
ब्रह्मोवाच:  
पठिष्यन्ति स्तवं रौद्रम् ॐकारस्य तवाग्रतः  ।  
ब्राह्मणाः क्षत्रिया वैश्याः सदा तद्गतमानसाः  ॥ र्क्स्_४८।२२ ॥  
सर्वकामम् अवाप्स्यन्ति चेह लोके परत्र च  ।  
यं यं कामयते कामं तं तं प्राप्नोति मानवः  ॥ र्क्स्_४८।२३ ॥  
शतमेकोत्तरं नित्यं पठित्वा च दिवं व्रजेत्  ।  
एवम् उक्त्वा तदा ब्रह्मा नमस्कृत्य महेश्वरम्  ॥ र्क्स्_४८।२४ ॥  
दिव्ययानसमारूढो ब्रह्मलोकं मुदा ययौ  ।  
चतुर्युगसहस्रेण ब्रह्मणो ऽहः प्रकीर्तितम्  ॥ र्क्स्_४८।२५ ॥  
अनेनैव तु मानेन शतं ब्रह्मा हि जीवति  ।  
पितामहशतं यावद् विष्णोर् मानं विधीयते  ॥ र्क्स्_४८।२६ ॥  
ॐकारनिमिषार्धेन सहस्राणि चतुर्दश  ।  
विनश्यन्ति परं विष्णोरसङ्ख्याताः पितामहाः  ॥ र्क्स्_४८।२७ ॥  
एवं ब्रह्मगतिं ज्ञात्वा शिवम् अन्तः सदार्चयेत्  ।  
शिवाज्ञा वर्तते लिङ्गे तस्माल् लिङ्गं सदार्चयेत्  ॥ र्क्स्_४८।२८ ॥  
द्वेष्टि लिङ्गं तु यो मोहात् सर्वदेवनमस्कृतम्  ।  
स याति नरकं घोरं शिवस्य वचनं यथा  ॥ र्क्स्_४८।२९ ॥  
बौद्धक्षपणपाखण्डा मिथ्यातत्त्वविचक्षणाः  ।  
नष्टास् तु नाशिता ये वै शिवाराधनवार्जिताः  ॥ र्क्स्_४८।३० ॥  
जन्मजन्मान्तराभ्यासात् ते प्रयान्ति रसातलम्  ।  
पुराणेषु तथा युद्ध्वा शिवोक्तं धर्मम् आचरेत्  ॥ र्क्स्_४८।३१ ॥  
सदुष्टः पापबुद्धिस् तु यो ऽन्यं धर्मं समाचरेत्  ।  
एतत् ते कथितं राजन् पुराणं स्कन्दकीर्तितम्  ॥ र्क्स्_४८।३२ ॥  
श्रवणात् कीर्तनाद् अस्य शिवलोके महीयते  ॥ र्क्स्_४८।३३ ॥  
  
इति श्रीस्कन्दपुराणे रेवाखण्डे पञ्चब्रह्मात्मकस्तवो नामाष्टचत्वारिंशो ऽध्यायः ॥  
  
  
र्क्स् अध्याय ४९  
  
मार्कण्डेय उवाच:  
ततो गच्छेत् महाभाग रेवाकपिलसङ्गमम्  ।  
तत्र स्नाता दिवं यान्ति ये मृता न पुनर्भवाः  ॥ र्क्स्_४९।१ ॥  
तिलोदकप्रदानेन पितॄणां परमा गतिः  ।  
दिनानि नवसार्धानि राहुग्रस्ते निशाकरे  ॥ र्क्स्_४९।२ ॥  
वृद्धिं याति महाराज पुण्यवृद्ध्या न संशयः  ।  
ग्रस्ते तु राहुणा सूर्ये दिनानि च दशैव तु  ॥ र्क्स्_४९।३ ॥  
वर्धते कपिलाभेदस् तद्वद् एव विशाम्पते  ।  
रेवायाः कपिलायोगे वाराणस्याः समागमे  ॥ र्क्स्_४९।४ ॥  
समानं फलां उद्दिष्टं तिलोदकेनापि विद्यते  ।  
वाराणसीसमा रेवा कपिलायाश् च सङ्गमे  ॥ र्क्स्_४९।५ ॥  
स्वायम्भुवे ऽन्तरे प्राप्ते ब्रह्मलब्धवरोद्भवाः  ।  
रुद्रावर्तं ब्रह्मावर्तं सूर्यावर्तं तथा ऽपरम्  ॥ र्क्स्_४९।६ ॥  
कपिलानर्मदायोगे ज्ञेयम् एतत् त्रयं पुनः  ।  
नर्मदाभेदनं यत्र चतुर्हस्तप्रमाणतः  ॥ र्क्स्_४९।७ ॥  
रेवाकपिलयो राजंस् तत्रावर्तद्वयं स्मृतम्  ।  
पिप्पलावाहिनी तत्र सप्तपातालवासिनी  ॥ र्क्स्_४९।८ ॥  
तत्रैव कपिलावर्तं पिप्पलावर्तम् एव च  ।  
कामयन्ति हि तीर्थं च पितरस्तृप्तिदायकम्  ॥ र्क्स्_४९।९ ॥  
तस्मात् पुत्रः प्रयत्नेन पितृभ्यश् च यथाविधि  ।  
जलाञ्जलिं तिलैर्मिश्रं दद्यात् पिण्डं च यत्नतः  ॥ र्क्स्_४९।१० ॥  
पितॄन् समुद्धरेद् घोराच् छ्राद्धं कृत्वा तु मानवः  ।  
रेवाकपिलयोर् योगे शुचिः स्नात्वा तु मानवः  ॥ र्क्स्_४९।११ ॥  
यः पश्येद् अमरं तत्र फलं तस्याश्वमेधिकम्  ।  
चन्द्रसूर्योपरागे तु पर्वकाले विशेषतः  ॥ र्क्स्_४९।१२ ॥  
गन्धं धूपं च नैवेद्यं दीपमालां च कारयेत्  ।  
तिलतण्डुलमिश्रैर् यः कुर्याल् लिङ्गस्य चार्चनम्  ॥ र्क्स्_४९।१३ ॥  
कुङ्कुमेन समालिप्य रक्तवस्त्रैः प्रवेष्टयेत्  ।  
पुष्पमालार्चनं कृत्वा हेमरत्नादिभिस् तथा  ॥ र्क्स्_४९।१४ ॥  
यावच् चन्द्रश् च सूर्यश् च हिमवांश् च महोदधिः  ।  
तावद् युगसहस्त्राणि रुद्रलोके महीयते  ॥ र्क्स्_४९।१५ ॥  
कौशेयं पट्टसूत्रं च कार्पासं रक्ततान्तवम्  ।  
वैजयन्तीवितानं च कलशोपरि वर्धयेत्  ॥ र्क्स्_४९।१६ ॥  
पञ्चरत्नसमायुक्तं किङ्किणीरवसंयुतम्  ।  
तत्तन्तुसङ्ख्यया यावन् मुहूर्तम् इह भारत  ॥ र्क्स्_४९।१७ ॥  
तावत्कालं वसेत् स्वर्ग उमामाहेश्वरे पुरे  ।  
ईशानम् अपरं चैव सामान्यात् कथितं पुरा  ॥ र्क्स्_४९।१८ ॥  
कपिलापूर्वभागे तु नातिदूरे व्यवस्थितम्  ।  
अर्चनात् तस्य लिङ्गस्य गाणपत्यम् अवाप्नुयात्  ॥ र्क्स्_४९।१९ ॥  
शुक्लाष्टम् यां कार्त्तिके तु फलं शतगणोत्तरम्  ।  
सङ्क्रमे च व्यतीपाते तस्य सङ्ख्या न विद्यते  ॥ र्क्स्_४९।२० ॥  
उपहारप्रदानेन कपिलेश्वरपूजनात्  ।  
वर्षाणामयुतं सार्द्धं लोके क्रीडति भास्करे  ॥ र्क्स्_४९।२१ ॥  
मृतवत्सा तथा बन्ध्या गर्भस्रावा च या भवेत्  ।  
रक्तवस्त्रैः पञ्चरत्नैः स्नानं सा च समाचरेत्  ॥ र्क्स्_४९।२२ ॥  
चतुर्दश्यां तथाष्टम्यां कपिलायां युधिष्ठिर  ।  
सुभगा जीवपुत्रा च सत्यमेतच् छिवोदितम्  ॥ र्क्स्_४९।२३ ॥  
उमया च वरो दत्तो नारीभ्यश् च प्रसादतः  ।  
कपिला निर्गता यस्मात् नर्मदायां प्रसर्पति  ॥ र्क्स्_४९।२४ ॥  
तीर्थानाम् अष्टसाहस्रं कामभोगफलप्रदम्  ।  
आस्ते तत्र महाराज शिवेन कथितं पुरा  ॥ र्क्स्_४९।२५ ॥  
कपिला च ततो देया सर्वाभरणभूषिता  ।  
ब्राह्मणान् भोजयेत् तत्र यथा विभवविस्तरैः  ॥ र्क्स्_४९।२६ ॥  
उपवासपरो नित्यं तार्पिताः पितृदेवताः  ।  
हेमजालेश्वरं नाम लिङ्गं तत्रैव सिद्धिदम्  ॥ र्क्स्_४९।२७ ॥  
अर्चनात् तस्य देवस्य यमलोकं न पश्यति  ।  
वसुदानो धुन्धुमारश् चक्रवर्ती पुरा ऽभवत्  ॥ र्क्स्_४९।२८ ॥  
अस्य तीर्थस्य माहात्म्याद् दिवि देवत्वमाप्तवान्  ।  
अनेकानि सहस्राणि संसिद्धिं परमां गताः  ॥ र्क्स्_४९।२९ ॥  
क्षत्रियाणां नृपश्रेष्ठ कोटितीर्थप्रभावतः  ।  
उलूकैः पातितान् यत्र कोटितीर्थे शिरांस्यथ  ॥ र्क्स्_४९।३० ॥  
काकानां जलमध्ये तु शतशो ऽथ सहस्रशः  ।  
तत्क्षणाद् दिव्यदेहास् तु ते काका यानमाश्रिताः  ॥ र्क्स्_४९।३१ ॥  
विद्याधराणां राजानो मया दृष्टाः पुरानघ  ।  
वृन्दाश् च जम्बुकानां तु व्याघ्राणां च भयेन वै  ॥ र्क्स्_४९।३२ ॥  
तथा मेघावृते काले नर्मदाजलम् आविशन्  ।  
यक्षलोकं तु ते प्राप्ताः सर्वकामफलोदयम्  ॥ र्क्स्_४९।३३ ॥  
जम्बुकेश्वरम् इत्येवं तिर्यग्योनिविमोक्षणम्  ।  
पृथिव्यां नैमिषं तीर्थम् अन्तरिक्षे च पुष्करम्  ॥ र्क्स्_४९।३४ ॥  
वाराणसीप्रयागं च त्रैलोक्ये त्व् अमरेश्वरम्  ।  
त्रयस्त्रिंशत्कोटिभिस् तु सुरासुरनमस्कृतम्  ॥ र्क्स्_४९।३५ ॥  
तत्र स्नातश् च राजेन्द्र हयमेधफलं लभेत्  ।  
सिद्धा सरस्वती तत्र तीर्थस्यास्य प्रभावतः  ॥ र्क्स्_४९।३६ ॥  
यः कश्चित् कुरुते श्राद्धं पितॄणां प्रीतिवर्द्धनम्  ।  
स याति परमं स्थानं पितृभिः सह मानवः  ॥ र्क्स्_४९।३७ ॥  
लिङ्गं सारस्वतं नाम ब्रह्महत्याव्यापोहनम्  ।  
आख्यानं कथयिष्यामि इतिहासं पुरातनम्  ॥ र्क्स्_४९।३८ ॥  
स्वायम्भुवे ऽन्तरे प्राप्ते आदिकल्पे कृते युगे  ।  
अयोध्याधिपतिः श्रीमाञ्छक्रतुल्यपराक्रमः  ॥ र्क्स्_४९।३९ ॥  
धुन्धुमार इति ख्यातः सत्यवादी जितेन्द्रियः  ।  
यज्ञयाजी दानशीलो देवतातिथिपूजकः  ॥ र्क्स्_४९।४० ॥  
निरवद्याः प्रजास् तस्य भयदारिद्र्यवर्जिताः  ।  
सपादलक्षवर्षाणि प्रजा जीवन्ति भारत  ॥ र्क्स्_४९।४१ ॥  
यज्ञोत्सवविवाहैश् च वेदमङ्गलनिःस्वनैः  ।  
स्वयं कामदुघा धेनुः पृथिवी सस्यशालिनी  ॥ र्क्स्_४९।४२ ॥  
चतुर्वर्षसहस्राणि प्राकृता इतरे जनाः  ।  
कौशेयपट्टं वृक्षेषु बद्धं सर्वत्र भारत  ॥ र्क्स्_४९।४३ ॥  
यज्ञहोमसहस्रैस् तु सदा दोहमयीं नृप  ।  
एवं शशास पृथिवीं यथा शक्रस्त्रिविष्टपम्  ॥ र्क्स्_४९।४४ ॥  
एकस्मिन् समये राजा प्रतीहारम् उवाच ह  ।  
आदेशय नृपान् सर्वान् नानादेशसमुद्भवान्  ॥ र्क्स्_४९।४५ ॥  
प्रतीहारसमादिष्टाः समायातास् ततो नृपाः  ।  
मृगयां तु स तैः सर्वैः कर्तुं विन्ध्यं जगाम ह  ॥ र्क्स्_४९।४६ ॥  
वेदध्वनितनिर्घोषैर् द्विजानाम् अग्निहोत्रिणाम्  ।  
नादिता त्रिषु लोकेषु विख्याता सप्तकल्पगा  ॥ र्क्स्_४९।४७ ॥  
तत्रोपशोभितं रम्यं विचित्रं वनमण्डलम्  ।  
हत्वा जीवसहस्राणि क्षत्रियैः सह भारत  ॥ र्क्स्_४९।४८ ॥  
विवेश च वनं सर्वं ततः परमदारुणम्  ।  
भीमरूपं महाघोरं दुष्प्रेक्ष्यं च सुदुःसहम्  ॥ र्क्स्_४९।४९ ॥  
मेघनादेन गर्जन्तं सुतरां लोमहर्षणम्  ।  
वाराहं श्वेतवर्णं च दंष्ट्रायुगलभीषणम्  ॥ र्क्स्_४९।५० ॥  
तं दृष्ट्वा तादृशं तत्र वाराहं नृपसत्तमः  ।  
उवाच क्षत्रियान् सर्वान् न दृष्टं न मया श्रुतम्  ॥ र्क्स्_४९।५१ ॥  
एतादृशं वराहस्य रूपं वै लोमहर्षणम्  ।  
इत्युक्त्वा पाशम् आदाय यावद्धन्तुं समुद्यतः  ॥ र्क्स्_४९।५२ ॥  
तावद् वायुवपुर् भूत्वा निर्यातः प्राणपीडितः  ।  
विवेश जलमध्ये च कोटितीर्थे नराधिप  ॥ र्क्स्_४९।५३ ॥  
पृष्ठतो ऽनुजगाम ऽथ स राजा हयवाहनः  ।  
प्रविष्टमात्रः पयसि वराहस् तु विशाम्पते  ॥ र्क्स्_४९।५४ ॥  
तत्क्षणाद् दिव्यदेहस् तु कामिकं यानमास्थितः  ।  
किमिदं प्राह तं राजा वाराहं देवरूपणम्  ॥ र्क्स्_४९।५५ ॥  
हृदि विस्मयमापन्नो सत्यम् एतच् च ब्रूहि मे  ।  
तस्य तद्वचनं श्रुत्वा वाराहो देवरूपधृक्  ॥ र्क्स्_४९।५६ ॥  
प्रहसन्न् अब्रवीद् वाक्यं शृणु राजन् महामते  ।  
अङ्गदं नाम तु गणं विद्धि मां शङ्करस्य तु  ॥ र्क्स्_४९।५७ ॥  
गणैश् च देवमुख्यैश् च उमया च महेश्वरः  ।  
क्रीडन् नास्ते कदाचित् तु तस्याग्रे नृपसत्तम  ॥ र्क्स्_४९।५८ ॥  
तत्र गीतं मया गीतं रम्यं दण्डकलक्षणम्  ।  
दृष्ट्वोर्वशीं तथा रम्भामभूवं काममोहितः  ॥ र्क्स्_४९।५९ ॥  
व्याहरं छूकरीं वाणीं विस्वरो विकृताननः  ।  
विह्वलेन मया तत्र ह्य् अप्सरोभिस् तु क्रीडितम्  ॥ र्क्स्_४९।६० ॥  
तादृशं मां तुदृष्ट्वावैकामक्रीडावशगतम्  ।  
शशाप नन्दी कोपात्मा शुकरो ऽमेध्यभुग् भव  ॥ र्क्स्_४९।६१ ॥  
दशवर्षसहस्राणि भ्रमिष्यसि महीतले  ।  
ब्रह्मापि नैव शक्नोति शिवस्य तु प्रकीर्तितम्  ॥ र्क्स्_४९।६२ ॥  
त्वं तु गामटमानो ऽपि किङ्करस्यापि किङ्करः  ।  
कुपितं नन्दिनं ज्ञात्वा भयभीतान्तरात्मना  ॥ र्क्स्_४९।६३ ॥  
प्रसादितो मया नन्दी शापान्तं वरमादिशत्  ।  
दर्शनाद् धुन्धुमारस्यकोटितीर्थप्रभावतः  ॥ र्क्स्_४९।६४ ॥  
त्यक्त्वा तु शूकरीं योनिं पुनः प्रत्यागमिष्यसि  ।  
एतत् ते कथितं राजन्वाराहीं योनिमाश्रितः  ॥ र्क्स्_४९।६५ ॥  
यथा हि किल्विषात् मुक्तस् तीर्थस्यास्य प्रभावतः  ।  
ॐकारदर्शनाद् राजन् रेवातोयपरिष्कृतः  ॥ र्क्स्_४९।६६ ॥  
प्राप्तो गन्धर्वयोनिं तु दर्शनात् तव सुव्रत  ।  
विषादं त्यज राजेन्द्र गहना कर्मणां गतिः  ॥ र्क्स्_४९।६७ ॥  
धर्मे बुद्धिं समाधाय सर्वभूतहितो भव  ।  
जन्मतो मरणं राजन् मरणाज् जन्मसम्भवः  ॥ र्क्स्_४९।६८ ॥  
ज्ञात्वा शुभाशुभं कर्म त्वम् आत्मानं समुद्धर  ।  
स्वयम् एवार्जितं कर्म स्वयम् एवोपभुज्यते  ॥ र्क्स्_४९।६९ ॥  
स्वयं कर्ता च भोक्ता च शुभस्याप्य् अशुभस्य च  ।  
स्वस्ति वो ऽस्ति गमिष्यामि एवम् उक्त्वा जगाम ह  ॥ र्क्स्_४९।७० ॥  
ध्रियमाणातपत्रस् तु वीज्यमानो ऽप्सरोगणैः  ।  
शिवध्यानपरो भूत्वा कैलासे न्यवसत् सुखम्  ॥ र्क्स्_४९।७१ ॥  
  
इति श्रीस्कन्दपुराणे रेवाखण्डे वाराहस्वर्गारोहणं नामैकोनपञ्चाशत्तमो ऽध्यायः ॥  
  
  
र्क्स् अध्याय ५०  
  
मार्कण्डेय उवाच:  
स तस्मिन् नृपति श्रेष्ठस्तृषितः श्रान्तवाहनः  ।  
हयं मुमोच राजा वै सर्वोपस्करम् एव च  ॥ र्क्स्_५०।१ ॥  
स्मरन् ऊर्ध्वगतिं तावद् उपविष्टः शिलातले  ।  
रेणुध्वस्तस् ततो ऽश्वो वै प्रविष्टः सप्तकल्पगाम्  ॥ र्क्स्_५०।२ ॥  
पानस्नानादिकं कृत्वा ह्यन्तरिक्षस्थितो हयः  ।  
ब्रह्मतेजः स्थितो भूत्वा ब्रह्मयानं समाश्रयत्  ॥ र्क्स्_५०।३ ॥  
अत्यद्भुतं तु तं दृष्ट्वा परं विस्मयम् आगत  ।  
उवाच वचनं राजा तुरङ्गं तं द्विजर्षभम्  ॥ र्क्स्_५०।४ ॥  
किम् एतत् कारणं ब्रह्मञ्च् छंस मे ऽद्ययथोचितम्  ।  
उवाच तद्वचः श्रुत्वा हयरूपो द्विजोत्तमः  ॥ र्क्स्_५०।५ ॥  
ब्रह्मर्षिर् गालवश् चाहं कुरुक्षेत्रे पुरा स्थितः  ।  
अश्वप्रतिग्रहाद् दग्धस् त्व् अश्वयोनिं समाश्रित  ॥ र्क्स्_५०।६ ॥  
दावाग्निना च यद् दग्धम् उदकात् तत्प्ररोहति  ।  
दुष्टप्रतिग्रहाद् दग्धो न प्ररोहेत् कदाचन  ॥ र्क्स्_५०।७ ॥  
द्रुमसेनः पुरा चासीद् राजा परमधार्मिक  ।  
अयोध्याधिपतिश् चासौ चक्रवर्ती महाबलः  ॥ र्क्स्_५०।८ ॥  
राहुसूर्यसमायोगे कुरुक्षेत्रं जगाम ह  ।  
गजानश्वान् समादाय हिरण्यं गास् तथैव च  ॥ र्क्स्_५०।९ ॥  
माणिक्यवज्रवैदूर्यवासांसि विविधानि च  ।  
ब्राह्मणार्थे नृपश्रेष्ठ मुदा परमया युतः  ॥ र्क्स्_५०।१० ॥  
गृहाणि साप्तभौमानि धूपितानि तु काञ्चनैः  ।  
सर्वकामसम् ऋद्धानि ब्राह्मणेभ्यो यथाविधि  ॥ र्क्स्_५०।११ ॥  
दत्त्वा स याचयामास सक्तुप्रस्थव्रते स्थितम्  ।  
राजोत्तमकुलं विप्रमुञ्छवृत्तिं समाश्रितम्  ॥ र्क्स्_५०।१२ ॥  
श्राद्धकालः पितॄणां मे भोजनं क्रियताम् इति  ।  
  
ऋषिर् उवाच:  
राज्ञो हि दर्शनं घोरं मेधामथनमक्षमम्  ॥ र्क्स्_५०।१३ ॥  
दृष्ट्वा चैव महीपालमादित्यं चावलोकयेत्  ।  
द्विजात् परतरो नास्ति प्रतिग्रहपराङ्मुखात्  ॥ र्क्स्_५०।१४ ॥  
असत् प्रतिग्रहं गृह्णन् नरकं याति वै ध्रुवम्  ।  
भार्याप्रतिग्रहग्राही याचस्वा ऽन्यं द्विजोत्तमम्  ॥ र्क्स्_५०।१५ ॥  
ऋषे राजा वचः श्रुत्वा प्रतीहारं तथाब्रवीत्  ।  
घोषणा क्रियतां शीघ्रं स्थानेश्वरनिवासिनाम्  ॥ र्क्स्_५०।१६ ॥  
प्रतिग्रहाय यः कश्चित् स चायातु इह सत्वरम्  ।  
कृते तु घोषणे कश्चित् नासीत् नृपप्रतिग्रही  ॥ र्क्स्_५०।१७ ॥  
ततस् तु कुपितो राजा स्थानं तच् च निनिन्द च  ।  
अब्रह्मण्यम् इदं स्थानं न वेदो न च याजनम्  ॥ र्क्स्_५०।१८ ॥  
जुगुप्सित्वा तु तान् सर्वांस् तूष्णीं चैव बभूव ह  ।  
तस्य वाक्यं तु तच्छ्रुत्वा राजानं चेदम् अब्रुवम्  ॥ र्क्स्_५०।१९ ॥  
गालवो ऽहं द्विजश्रेष्ठश् चतुर्वेदी महातपाः  ।  
यज्ञयाजी तपस्वी च सर्वभूतहिते रतः  ॥ र्क्स्_५०।२० ॥  
अनुग्रहम् इमं विद्धि उद्धरिष्ये भवार्णवात्  ।  
  
राजोवाच:  
ददामि ते न सन्देहः त्वम् एको मुनिसत्तमः  ॥ र्क्स्_५०।२१ ॥  
मुद्गलाद्यैर् द्विजैः सर्वैर् वार्यमाणो ऽपि चानघ  ।  
गृहीतो ऽश्वरथस् तत्र मयाभरणभूषितः  ॥ र्क्स्_५०।२२ ॥  
ततः स मां नमस्कृत्य द्रुमसेनो ययौ नृप  ।  
मयापि चाग्निहोत्रादिकर्म त्यक्त्वा यथासुखम्  ॥ र्क्स्_५०।२३ ॥  
नानाविधानि दिव्यानि स्त्रीभिः सार्द्धं सुखानि तु  ।  
क्रीडतो ऽपि तदर्थं वै यावत् मे च क्षयं गतम्  ॥ र्क्स्_५०।२४ ॥  
एवम् उक्त्वा ययौ विप्रो ब्रह्मलोकं सनातनम्  ।  
एकाकी च ततो राजा चिन्तयामास भारत  ॥ र्क्स्_५०।२५ ॥  
एकाकी यदि यास्यामि गताश्वश् चरणेन तु  ।  
राजानो मां हसिष्यन्ति वचनैः स्वैः परस्परम्  ॥ र्क्स्_५०।२६ ॥  
दस्युभिर् निहतश्चास्य हय इत्य् एवम् आदिभिः  ।  
अश्वोपस्करम् आदाय शिरसा च कथं मया  ॥ र्क्स्_५०।२७ ॥  
प्रवेष्टव्यं पुरं चैतत् महालज्जाकरं मम  ।  
अद्य यावत् मया तावद् ब्राह्मणारोहणं कृतम्  ॥ र्क्स्_५०।२८ ॥  
पापस्यास्य विशुद्ध्यर्थं प्रवेक्ष्यामि हुताशनम्  ।  
एवं विचिन्तयाभास राजा तत्रैव सत्वरम्  ॥ र्क्स्_५०।२९ ॥  
दक्षिणां दिशम् आश्रित्य शुष्ककाष्ठानि चाहरत्  ।  
ततः प्रज्वाल्य काष्ठानि कृत्वा च त्रिःप्रदक्षिणम्  ॥ र्क्स्_५०।३० ॥  
नमस्कृत्य हुताशं च विवेश स्वगृहं यथा  ।  
निर्जित्य तेजसा तेजः पावकस्य तदा नृपः  ॥ र्क्स्_५०।३१ ॥  
चतुर्भुजा त्रिनेत्रा तु मुक्ताभरणभूषिता  ।  
तं गृहीत्वा करेणैव इदं वचनम् अब्रवीत्  ॥ र्क्स्_५०।३२ ॥  
अप्राप्तं मरणं राजन् कालो विहितस् तव  ।  
अकस्मात् साहसं देव युक्तं न प्रतिभाति मे  ॥ र्क्स्_५०।३३ ॥  
कालप्राप्तं पुमांसं तु न रक्षेद् ईश्वरः स्वयम्  ।  
  
राजोवाच:  
का ऽसि त्वं च वरारोहे ह्युमा गङ्गा ऽथवा रमा  ॥ र्क्स्_५०।३४ ॥  
कथयस्व महाभागे मम त्वं भक्तिदायिनी  ।  
  
स्त्र्युवाच:  
नाहं गङ्गा न वाणी वा कपिलां विद्धि मां नृप  ॥ र्क्स्_५०।३५ ॥  
एनां रुद्राद् विनिष्क्रान्तां नर्मदातलवाहिनीम्  ।  
वसुदानस्य यज्ञे तु रेवाकपिलसङ्गमः  ॥ र्क्स्_५०।३६ ॥  
उमा कात्यायनी गङ्गा यमुना गौतमी तथा  ।  
सरस्वती तथा शिप्रा वरणा च शुभापगा  ॥ र्क्स्_५०।३७ ॥  
शतद्रूश् चन्द्रभागा च सिन्धू रेवामला तथा  ।  
वितस्ता चर्मणा देवी सोमावभृथमध्यतः  ॥ र्क्स्_५०।३८ ॥  
ब्रह्मविष्णुमहेशानां स्नानार्थं हृतवारिभिः  ।  
तिलोदकैर् मुनीनां तु प्रणीतः कलशोदकैः  ॥ र्क्स्_५०।३९ ॥  
तथा सोमरसैश् चैव घृतखण्डादिमिश्रितैः  ।  
बभूवातिप्रवाहो वै इज्याजन्यो महान् पुरा  ॥ र्क्स्_५०।४० ॥  
एतद् भूतं महत् पुण्यम् उदयाचलम् आश्रितम्  ।  
रुद्रावर्तपदं चात्र विद्यते नृपसत्तम  ॥ र्क्स्_५०।४१ ॥  
एवम् उक्तो ययौ राजा देवी चान्तरधीयत  ।  
हृष्टस् तुष्टश् चक्रवर्ती मार्कण्डेयाश्रमं ययौ  ॥ र्क्स्_५०।४२ ॥  
गत्वा प्रणम्य तम् ऋषिम् उपविष्टस् तथाग्रतः  ।  
  
मार्कण्डेय उवाच:  
कुशलं ते नृपश्रेष्ठ धर्माचारविदां वर  ॥ र्क्स्_५०।४३ ॥  
सन्त्यज्य च कथं सैन्यम् एकाकी त्वम् इहागतः  ।  
  
राजोवाच:  
अद्य मे सफलं जन्म त्वत्पादाम्बुजदर्शनात्  ॥ र्क्स्_५०।४४ ॥  
धुन्धुमारस् तथा राजा कथयामास पूर्वकम्  ।  
मार्कण्डेयस् ततः श्रुत्वा वृत्तान्तं पृथिवीपतेः  ॥ र्क्स्_५०।४५ ॥  
रेवाकपिलयोर् योगे स्नात्वा स्तोत्रं चकार ह  ।  
तत्र स्नाता दिवं यान्ति रेवाकपिलसङ्गमे  ॥ र्क्स्_५०।४६ ॥  
उमा कात्यायनी गङ्गा यमुना गौतमी तथा  ।  
सरस्वती तथा शिप्रा वरणा च शुभापगा  ॥ र्क्स्_५०।४७ ॥  
शतद्रूश्चन्द्रभागा च सिन्धू रेवामला तथा  ।  
वितस्ता चर्मणादेवी बाहुदा वारुणी तथा  ॥ र्क्स्_५०।४८ ॥  
सरयूर् गण्डकी चैव घर्घरा बदरी तथा  ।  
गोमती वेणुकी चैव पारा वेत्रवती शुभा  ॥ र्क्स्_५०।४९ ॥  
विपाशा च तथा वाहा शङ्खिनी च पयोष्णिका  ।  
गोदावरी च कावेरी भीमा कृष्णा तथा शुभा  ॥ र्क्स्_५०।५० ॥  
सुभद्रा च तथा भद्रा करतोयाथ मालिनी  ।  
एताः सर्वास् त्वमेवासि सर्वगे त्वां नमाम्य् अहम्  ॥ र्क्स्_५०।५१ ॥  
लोकत्रयं त्वया व्याप्तम् अपां रूपेण सुव्रते  ।  
प्रसीद त्वं महाभागे लोकत्रितयपावनी  ॥ र्क्स्_५०।५२ ॥  
श्रुत्वा स्तोत्रम् इदं देवी मार्कण्डेयात् तपोधनात्  ।  
पुष्पकं यानमारुह्य सर्वाभरणभूषिता  ॥ र्क्स्_५०।५३ ॥  
चतुर्भुजा त्रिनेत्रा च चन्द्रबिम्बनिभानना  ।  
उवाच वचनं देवी मार्कण्डेयं महामुनिम्  ॥ र्क्स्_५०।५४ ॥  
स्तोत्रेणानेन तुष्टाहं वरं वृणु यथेप्सितम्  ।  
  
मार्कण्डेय उवाच:  
परितुष्टासि देवेशि वरं दातुं त्वम् इच्छसि  ॥ र्क्स्_५०।५५ ॥  
कलुषं हर कल्याणि लोकानां हरसम्भवे  ।  
स्नानं कृत्वा स्तुवन् तोये लोकानापुः शिवाज्ञया  ॥ र्क्स्_५०।५६ ॥  
वरं ददस्व देवि त्वं धुन्धुमाराय साम्प्रतम्  ।  
राज्यं कृत्वा दिवं यातु सान्तःपुरपरिच्छदः  ॥ र्क्स्_५०।५७ ॥  
यं यं चिन्तयते कामं तं तं प्राप्नोति सुव्रते  ।  
एवं भवतु विप्रेन्द्र मत्तो यद्वाञ्छितं त्वया  ॥ र्क्स्_५०।५८ ॥  
एवम् उक्त्वा ययौ देवी कपिला लोकपावनी  ।  
मार्कण्डेयं मुनिं राजा मुनिभिः परिवारितम्  ॥ र्क्स्_५०।५९ ॥  
प्रणिपत्य यथा न्यायं गतश् च स्वपुरं तदा  ।  
ततः कालेन महताराजा धर्मपरायणः  ॥ र्क्स्_५०।६० ॥  
राज्यं कृत्वा क्रतूनिष्ट्वा धुन्धुमारो दिवं गतः  ।  
एतत् ते कथितं सर्वं मया दृष्टं पुरानघ  ॥ र्क्स्_५०।६१ ॥  
श्रवणात् कीर्तनाद् अस्य मुच्यते भवबन्धनात्  ॥ र्क्स्_५०।६२ ॥  
  
इति श्रीस्कन्दपुराणे रेवाखण्डे कपिलामाहात्म्ये धुन्धुमारस्वर्गारोहणं नाम पञ्चाशत्तमो ऽध्यायः ॥  
  
  
र्क्स् अध्याय ५१  
  
युधिष्ठिर उवाच:  
द्वीपसङ्ख्या भुवो मानं सागराणां च कीर्तनम्  ।  
पाताललोकसङ्ख्यानं सर्वतो विदितं कुरु  ॥ र्क्स्_५१।१ ॥  
नरकं स्वर्गमानं च यत्किञ्चिद् अन्यदीदृशम्  ।  
उक्तानुक्तं यत्किञ्चित् कर्माकर्मशुभावहम्  ॥ र्क्स्_५१।२ ॥  
एतत् सर्वं समासेन स्कन्दपृष्टेन शम्भुना  ।  
कथितं तु पुराणं वै यथावृत्तं पुरातनम्  ॥ र्क्स्_५१।३ ॥  
भविष्यभूततत्त्वज्ञस् त्रिकालज्ञस् त्रिवेदवित्  ।  
त्वम् एव वेत्सि सर्वं च प्रसादाद् वक्तुम् अर्हसि  ॥ र्क्स्_५१।४ ॥  
  
मार्कण्डेय उवाच:  
शृणु राजन् महाभाग कथ्यमानं निबोध मे  ।  
अनेकानि सहस्राणि मया दृष्टानि भारत  ॥ र्क्स्_५१।५ ॥  
युगे युगे क्षत्रियाणां दानयज्ञक्रियाणि च  ।  
नान्यस् तु त्वादृशो राजा दृष्टस् तेषां तु मध्यतः  ॥ र्क्स्_५१।६ ॥  
एतत् सर्वं समासेन स्कन्दपृष्टेन शम्भुना  ।  
कथितं तु पुराणं वै सर्वं ते कथयाम्य् अहम्  ॥ र्क्स्_५१।७ ॥  
चन्द्रद्वीपः प्रभासे तु ताम्रपर्णिर् गभस्तिमान्  ।  
नागद्वीपश् च सौम्यश् च गन्धर्वो वरुणस् तथा  ॥ र्क्स्_५१।८ ॥  
नवमः कुमारिकाख्यस् तु इति द्वीपाः प्रकीर्तिताः  ।  
नवखण्डवती चैषा कथिता ते समासतः  ॥ र्क्स्_५१।९ ॥  
खण्डेष्व् एतेषु सर्वेषु प्रवाहो नार्मदः स्मृतः  ।  
जम्बूशाककुशक्रौञ्चशाल्मल्यश् च युधिष्ठिर  ॥ र्क्स्_५१।१० ॥  
प्लक्षश् च पुष्करश्चैव सप्तद्वीपाः प्रकीर्तिताः  ।  
क्षारं क्षीरं दधि सर्पिस् तथैवेक्षुरसो ऽपि च  ॥ र्क्स्_५१।११ ॥  
सुरोदो मधुरोदश् च समुद्राः सप्तकीर्तिताः  ।  
भूर्लोकश् च भुवर्लोकः स्वर्लोकश् च महस् तथा  ॥ र्क्स्_५१।१२ ॥  
जनलोकस् तपोलोकः सत्यलोकस् तथा परः  ।  
भूर्लोकादित्ययोर् विद्धि त्व् अन्तरालं युधिष्ठिर  ॥ र्क्स्_५१।१३ ॥  
योजनानां चतुर्लक्ष पातालं यत्प्रमाणतः  ।  
रुद्राश् च वसवश् चाष्टौ निवसन्त्य् अत्र भारत  ॥ र्क्स्_५१।१४ ॥  
कथिताश् च मया लोकाः पातालानि निबोध मे  ।  
अतलं वितलं चैव शर्करं च गभस्तिकम्  ॥ र्क्स्_५१।१५ ॥  
महातलं च सुतलं रसातलम् अतः परम्  ।  
सौवर्णमष्टमं विद्धि सर्वकामसमन्वितम्  ॥ र्क्स्_५१।१६ ॥  
वह्नेर्दाहो ह्य् अपां शैत्यं मरुतां वहनं तथा  ।  
काठिन्यं च तथा धात्र्या गगने शुषिरं तथा  ॥ र्क्स्_५१।१७ ॥  
स्वभाव एव भूतानां स्वस्वभावानुसारतः  ।  
प्रकृतिं यान्ति भूतानि नात्र कार्या विचारणा  ॥ र्क्स्_५१।१८ ॥  
लक्षाणि चतुरशीतिर्योनीनां पापकर्मणाम्  ।  
नरकेषु च घोरेषु दारुणा यमयातनाः  ॥ र्क्स्_५१।१९ ॥  
निरुद्धाः प्राणिनः सर्वे नीतास् तु यमकिङ्करैः  ।  
यातना विविधा रौद्रास्तत्रस्थैर् अनुभूयते  ॥ र्क्स्_५१।२० ॥  
स्वकर्मफलयोगेन प्राप्नुवन्ति शुभाशूभम्  ।  
एतद् अर्थं तपो होमं दानं ध्यानं च पावनम्  ॥ र्क्स्_५१।२१ ॥  
कारुण्यं सर्वभूतेषु नर्मदाश्रयणं तथा  ।  
रेवायाः स्तवनं पूजा सूर्यस्य प्रभवो यथा  ॥ र्क्स्_५१।२२ ॥  
आख्यानं कथयिष्यामि यथावृत्तं पुरातनम्  ।  
मुचुकुन्दस्य संवादो दानवेन्द्रस्य भारत  ॥ र्क्स्_५१।२३ ॥  
कुवलयाश्वो ऽथ राजर्षिश् चक्रवर्ती महायशाः  ।  
आसीत् कृतयुगे राजन् अन्तरे चाक्षुषे किल  ॥ र्क्स्_५१।२४ ॥  
शक्रादष्टगुणं राज्यं राज्ञश् चामिततेजसः  ।  
अनेकानि सहस्राणि दानानि विविधानि च  ॥ र्क्स्_५१।२५ ॥  
दत्तानि तेन राज्ञा वै सर्वतीर्थेष्व् अनुत्तमम्  ।  
इष्टाश्च क्रतवश् चापि वर्जयित्वा तु कल्पगाम्  ॥ र्क्स्_५१।२६ ॥  
दानवो मुचुकुन्दश् च सर्वधर्मपरायणः  ।  
ब्रह्मण्यः शिवभक्तश् च विष्णुभक्तो जितेन्द्रियः  ॥ र्क्स्_५१।२७ ॥  
राहुसोमसमायोगे वैदूर्ये सिद्धपर्वते  ।  
ॐकारनाथसहिता यत्रास्ते कल्पगा सरित्  ॥ र्क्स्_५१।२८ ॥  
अन्यानि यानि लिङ्गानि लोके चैव चराचरे  ।  
कल्पान्ते तानि लीयन्त ॐकारे वै न संशयः  ॥ र्क्स्_५१।२९ ॥  
शिवेन कथितं ह्य् एतद् विष्णोश् चैव शतक्रतोः  ।  
पार्वत्याः षण्मुखस्यापि पुराणे स्कन्दकीर्तिते  ॥ र्क्स्_५१।३० ॥  
आगतः कल्पगां देवीं कोटितीर्थे नराधिपः  ।  
नर्मदाकपिलायोगे सर्वसम्भारसंवृतः  ॥ र्क्स्_५१।३१ ॥  
लक्षमेकं तु दोग्ध्रीणां समादाय गवां नृप  ।  
अयुतं च हयानां च सहस्रं दन्तिनां तथा  ॥ र्क्स्_५१।३२ ॥  
कामिकानां तु यानानां सहस्रं हेममालिनाम्  ।  
धनं धान्य च वासांसि रत्नानि विविधानि च  ॥ र्क्स्_५१।३३ ॥  
स्नानं कृत्वा यथान्यायं ब्राह्मणेभ्यो ददौ तदा  ।  
मूर्तौ तु दक्षिणां चापि ॐकारस्य नराधिप  ॥ र्क्स्_५१।३४ ॥  
यो यं कामयते कामं तं तस्मै स प्रयच्छति  ।  
राजा कुवलयाश्वस् तु धर्मकर्मपरायणः  ॥ र्क्स्_५१।३५ ॥  
राहुसूर्यसमायोगे कुरुक्षेत्रं ययौ किल  ।  
सान्तःपुरपरीवारो ह्य् अयोध्याधिपतिः स्वयम्  ॥ र्क्स्_५१।३६ ॥  
राजपुत्रसहस्रैस् तु वृतः स्नानेप्सया किल  ।  
लक्षमेकं हयानान् च दन्तिनाम् अयुतं तथा  ॥ र्क्स्_५१।३७ ॥  
हेममाणिक्यरत्नानि वासांसि विविधानि च  ।  
श्रद्धया परया युक्तो ब्राह्मणेभ्यो ददौ नृप  ॥ र्क्स्_५१।३८ ॥  
शेषं निर्वापितं क्षेत्रे स्थाने वायनपूर्वकम्  ।  
कालान्तरे ततः प्राप्ते कुरुक्षेत्रप्रभावतः  ॥ र्क्स्_५१।३९ ॥  
नानायानसहस्रैस् तु सान्तः पुरपरिग्रहः  ।  
ध्रियमाणा तपत्रस् तु वीज्यमानो ऽप्सरोगणैः  ॥ र्क्स्_५१।४० ॥  
शङ्खवादित्रघोषेण नानाभरणभूषितः  ।  
विचचार च तत्रस्थो विद्याधर इवापरः  ॥ र्क्स्_५१।४१ ॥  
मुचुकुन्दो ऽपि दैत्येन्द्रः सर्वकामसमन्वितः  ।  
कामिकैश् च महायानैर् हेमरत्नविभूषणैः  ॥ र्क्स्_५१।४२ ॥  
श्रुत्वा वाद्यसहस्राणि धर्मराजो विशाम्पते  ।  
जगाम विस्मयं घोरं किम् एतद् इति चाब्रवीत्  ॥ र्क्स्_५१।४३ ॥  
ततः कुवलयाश्वो ऽपि तस्मिन् अहनि तत्पुरम्  ।  
उभौ निवेदितौ दूतैर्धर्मराजस्य धीमतः  ॥ र्क्स्_५१।४४ ॥  
कुवलयाश्वो ऽथ राजर्षिर् मुचुकुन्दो महाबलः  ।  
लोकान्तरम् उभाव् एतौ विमानस्थौ समागतौ  ॥ र्क्स्_५१।४५ ॥  
तावद् उत्पतितं यानं मुचुकुन्दस्य चोपरि  ।  
योजनानां सहस्रेण ह्युपर्य् उपरि संस्थितम्  ॥ र्क्स्_५१।४६ ॥  
अयोध्याधिपतेर् यानम् अधोभागे व्यवस्थितम्  ।  
पप्रच्छ धर्मराजो ऽपि चित्रगुप्तं तु लेखकम्  ॥ र्क्स्_५१।४७ ॥  
किं तु यानं समासाद्य अर्घपाद्येन पूजये  ।  
सप्तर्षीन् ऋषिमुख्यांश् च धर्माधर्मविचारकान्  ॥ र्क्स्_५१।४८ ॥  
चित्रगुप्तो ऽब्रवीद् वाक्यं तथा सप्तर्षयो ऽब्रुवन्  ।  
मुचुकुन्दं समासाद्य त्वर्घपाद्येन पूजय  ॥ र्क्स्_५१।४९ ॥  
दानेन कापिलेनेज्यो दानवेन्द्रो न चापरः  ।  
अधः कुवलयाश्वश्च मुचुकुन्दस् तथोपरि  ॥ र्क्स्_५१।५० ॥  
एवमुक्तो धर्मराजो दानवेन्द्रम् उपाश्रयत्  ।  
श्वेतवस्त्रपरीधानो ज्वलत्कुण्डलभूषणः  ॥ र्क्स्_५१।५१ ॥  
अञ्जलिं च ततो बद्ध्वा यानस्याग्रे व्यवस्थितः  ।  
कुशलं ते ऽद्य दैत्येन्द्र सर्वधर्मभृतां वर  ॥ र्क्स्_५१।५२ ॥  
निर्जितास्ते त्रयो लोका दानेना ऽनेन सुव्रत  ।  
ॐकारदक्षिणस्यान्ते मूर्तौ कापिलसङ्गमे  ॥ र्क्स्_५१।५३ ॥  
सप्तकल्पवहातीरे दानसङ्ख्या न विद्यते  ।  
  
मुचुकुन्द उवाच:  
धर्माधर्मे त्वम् एवाद्य स्वर्गद्वारार्गलो यतः  ॥ र्क्स्_५१।५४ ॥  
एवम् उक्तो यमस् तत्र दैत्येन्द्रेण महात्मना  ।  
पन्थानं दर्शयामास दैत्येन्द्रस्य युधिष्ठिर  ॥ र्क्स्_५१।५५ ॥  
ततस् तु प्रेषितस् तेन मुचुकुन्दो जगाम ह  ।  
मुदा परमया युक्त उमामाहेश्वरं पुरम्  ॥ र्क्स्_५१।५६ ॥  
संस्मारयित्वा विधिवद् दैत्येन्द्रं धर्मराट् ततः  ।  
आसाद्य कुवलयाश्वं धर्मराजो ऽब्रवीद् इदम्  ॥ र्क्स्_५१।५७ ॥  
स्वागतं ते महाराज कुशलं तव सर्वदा  ।  
  
कुवलयाश्व उवाच:  
परस्परविरोधत्वं देवदानवयोः सदा  ॥ र्क्स्_५१।५८ ॥  
मां त्यक्त्वा दानवेन्द्रस् तु पाद्यार्घेण त्वयार्चितः  ।  
विपरीतं च तत्सर्वं धर्मराज कृतं कथम्  ॥ र्क्स्_५१।५९ ॥  
  
यम उवाच:  
विषादं त्यज राजेन्द्र गहना कर्मणां गतिः  ।  
नाहं दाता च हर्ता च शुभाशुभफलस्य वै  ॥ र्क्स्_५१।६० ॥  
कर्मसाक्षी च सर्वेषां देवासुरनृणां नृप  ।  
सरस्वत्यां कुरुक्षेत्रे दानं दत्तं त्वयानघ  ॥ र्क्स्_५१।६१ ॥  
द्वापरान्ते तु दानं वै रेवादानं समं नहि  ।  
शिवेन कथितं चासीद् ब्रह्मविष्णुमरुद्गाणान्  ॥ र्क्स्_५१।६२ ॥  
कलां नार्हन्ति तीर्थानि सार्द्धं कल्पगया क्वचित्  ।  
अनृतं न मया चोक्तं पुराणं श्रुतिसम्मतम्  ॥ र्क्स्_५१।६३ ॥  
एतस्मिन् अन्तरे राजन् द्वयोः संवदतोस् तयोः  ।  
उक्तः कुवलयाश्वस् तु तदाकाशगिरा स्वयम्  ॥ र्क्स्_५१।६४ ॥  
धर्मश् चेत्थं महाराज मा कृथास् त्वं कथञ्चन  ।  
कल्पगा तोयसंस्पृष्टो दैत्यः शिवम् अवाप्तवान्  ॥ र्क्स्_५१।६५ ॥  
स राजा विस्मयापन्नः पुनर्व्यावृत्य चागतः  ।  
नर्मदां स्नातुकामो ऽपि कपिलासङ्गमं प्रति  ॥ र्क्स्_५१।६६ ॥  
तत्र प्लुतस् ततो राजा शिवलोकं जगाम ह  ॥ र्क्स्_५१।६७ ॥  
  
इति श्रीस्कन्दपुराणे रेवाखण्डे मुचुकुन्दकुवलयाश्वस्वर्गारोहणं नामैकपञ्चाशत्तमो ऽध्यायः ॥  
  
  
र्क्स् अध्याय ५२  
  
युधिष्ठिर उवाच:  
के व्रजन्ति यमं विप्र कीदृशा नरकास् तु ते  ।  
एतन् मे सर्वम् आख्याहि देवलोकं व्रजन्ति के  ॥ र्क्स्_५२।१ ॥  
  
मार्कण्डेय उवाच:  
यान्ति पुष्पकयानेन पुष्परागप्रदायिनः  ।  
देवायतनकर्तारः शिवलोकं व्रजन्ति ते  ॥ र्क्स्_५२।२ ॥  
अनाथमण्डपानां तु ते क्रीडन्ति गृहोत्तमैः  ।  
देवाग्निगुरुविप्राणां मातापित्रोश् च पूजकाः  ॥ र्क्स्_५२।३ ॥  
पूज्यमाना नरा यान्ति कामिकैश् च यथा सुखम्  ।  
द्योतयन्तो दिशः सर्वा यान्ति दीपप्रदानतः  ॥ र्क्स्_५२।४ ॥  
प्रतिश्रयप्रदानेन सुखं यान्ति यमालयम्  ।  
सर्वकामसमृद्धेन तथा गच्छति तोयदः  ॥ र्क्स्_५२।५ ॥  
अन्नं पानं प्रयच्छन्ति सुखं यान्ति निराकुलाः  ।  
दीपमालां हि यच्छन्ति गुरुशुश्रूषणे रताः  ॥ र्क्स्_५२।६ ॥  
पादाभ्यङ्गं च यः कुर्यात् सो ऽश्वपृष्ठेन गच्छति  ।  
हेमरत्नप्रदानेन यान्ति रत्नविभूषिताः  ॥ र्क्स्_५२।७ ॥  
सर्वकामसमृद्धात्मा भूमिदानेन गच्छति  ।  
अन्नपानप्रदानेन पिबन् खादंश् च गच्छति  ॥ र्क्स्_५२।८ ॥  
इत्य् एवम् आदिभिर् दानैः सुखं यान्ति शिवालयम्  ।  
स्वर्गे च विपुलान् भोगान् प्राप्नोत्य् अन्नप्रदानतः  ॥ र्क्स्_५२।९ ॥  
सर्वेषाम् एव दानानामन्नदानपरं विदुः  ।  
सर्वप्रीतिकरं पुण्यं बलपुष्टिविवर्द्धनम्  ॥ र्क्स्_५२।१० ॥  
नान्नदानसमं दानं त्रिषु लोकेषु विश्रुतम्  ।  
अन्नादानसमं दानं त्रिषु लोकेषु विश्रुतम्  ।  
अन्नाद् भवन्ति भूतानि म्रियन्ते तद् अभावतः  ॥ र्क्स्_५२।११ ॥  
रक्तं मांसं मज्जशुक्रे क्रमाद् अन्नात् प्रवर्तते  ।  
शुक्राद् भवन्ति भूतानि तस्माद् अन्नमयं जगत्  ॥ र्क्स्_५२।१२ ॥  
हेमरत्नाश्वनागेन्द्रनारीस्रक् चन्दनादिभिः  ।  
नास्त्य् आहारसमं सौख्यं नास्ति क्रोधसमो रिपुः  ॥ र्क्स्_५२।१३ ॥  
अत एव महापुण्यम् अन्नदानं च भारत  ।  
अन्नदः प्राणदः प्रोक्तस् तस्माद् अन्नप्रदो भवेत्  ॥ र्क्स्_५२।१४ ॥  
तस्माद् अन्नप्रदानेन दत्तान्य् अन्यानि सर्वशः  ।  
त्रैलोक्ये यानि दानानि भोगस्त्रीवाहनानि च  ॥ र्क्स्_५२।१५ ॥  
अन्नपानादि यत्किञ्चिद् ऐश्वर्यं च युधिष्ठिर  ।  
अन्नदानस्य तत्सर्वम् इहामुत्र फलं स्मृतम्  ॥ र्क्स्_५२।१६ ॥  
यस्माद् अन्नेन पुष्टाङ्गः कुरुते धर्मसञ्चयम्  ।  
पवित्रममृतं दिव्यं शुद्धं सत्त्वं रसायनम्  ॥ र्क्स्_५२।१७ ॥  
अन्नपानाश्वगोवत्सशय्याछत्राण्य् उपानहौ  ।  
प्रेतलोकप्रशस्तानि दानान्यष्टौ युधिष्ठिर  ॥ र्क्स्_५२।१८ ॥  
एवं दानविशेषेण धर्मराजपुरे नराः  ।  
सुखेनैव तु गच्छन्ति तस्माद् धर्मं समाचरेत्  ॥ र्क्स्_५२।१९ ॥  
अन्नदानं महाराज जलं चैव तु पुष्कलम्  ।  
पितृभ्यः प्रयतो दद्यात् तीर्थे चैवामरेश्वरे  ॥ र्क्स्_५२।२० ॥  
तीर्थानि पुण्यक्षेत्राणि यानि वै कीर्तितानि च  ।  
काममोक्षप्रदानीह सर्वसिद्धिकराणि च  ॥ र्क्स्_५२।२१ ॥  
सर्वेषाम् एव तेषां तु माता वै परिकीर्तिता  ।  
नर्मदा सरिता श्रेष्ठा सप्तकल्पवहा शुभा  ॥ र्क्स्_५२।२२ ॥  
तपसो यज्ञदानानां सङ्ख्या तीर्थेषु विद्यते  ।  
नर्मदायां न सङ्ख्यास्ति तेषाम् इत्य् आह शङ्करः  ॥ र्क्स्_५२।२३ ॥  
यथा शिवस् तथा रेवा पूजनीया प्रयत्नतः  ।  
एषु ये तु कुकर्माणः पापा दानविवार्जिताः  ॥ र्क्स्_५२।२४ ॥  
पथा घोरेण ते यान्ति दक्षिणेन यमालयम्  ।  
षडशीतिसहस्राणि योजनानां समन्ततः  ॥ र्क्स्_५२।२५ ॥  
पुरं ज्ञेयं महारौद्रं नानारूपैर् अधिष्ठितम्  ।  
समीपस्थम् इवाभाति नराणां क्रूरकर्मणाम्  ॥ र्क्स्_५२।२६ ॥  
पापिनाम् अपि दूरस्थं पथा रौद्रेण यान्ति ते  ।  
तीव्रकण्टकयुक्तेन शर्कराभूषितेन च  ॥ र्क्स्_५२।२७ ॥  
क्षुरधारावृतैस् तीक्ष्णैः पाषाणैर् निर्मितेन च  ।  
केचित् त्व् अनेन महता दारुदारैश् च घातकैः  ॥ र्क्स्_५२।२८ ॥  
लोहसूचीभिर् उग्राभिर् ग्रस्तेन च क्वचित् क्वचित्  ।  
लताप्रतानविषमैः पर्वतैर् वृक्षसङ्कुलैः  ॥ र्क्स्_५२।२९ ॥  
सुतप्ताङ्गारयुक्तेन यान्ति मार्गेण दुःखिताः  ।  
क्वचिद् विषम् अगर्ताभिस् तप्तलोष्टेष्टकैर् अपि  ॥ र्क्स्_५२।३० ॥  
सुतप्तबालुकाभिश् च तथा तीक्ष्णैश् च शङ्कुभिः  ।  
अनेकभग्नशाखाभिर् आवृतेन क्वचित् क्वचित्  ॥ र्क्स्_५२।३१ ॥  
कष्टेन तमसा केचिद् गच्छन्ति हि यमालयम्  ।  
मार्गस्थाङ्गारकैस् तप्तैर् ग्रस्ता दावाग्निभिस् तथा  ॥ र्क्स्_५२।३२ ॥  
क्वचित् तप्तशिलाभिश् च पङ्केन कटिमानतः  ।  
क्वचिद् दुष्टाम्बुना व्याप्तं दुष्करीषाग्निना क्वचित्  ॥ र्क्स्_५२।३३ ॥  
क्वचिद् गृध्रैर् बकैर् व्याघ्रैर् दुष्टैः कीटैः सुदारुणैः  ।  
क्वचिन् महाकुलीराद्यैः क्वचित् त्वजगरैः पुनः  ॥ र्क्स्_५२।३४ ॥  
मक्षिकाभिश् च रौद्राभिः क्वचित् सर्पैर् विषोल्वणैः  ।  
मत्तमातङ्गयूथैश् च समन्ताच् च प्रमाथिभिः  ॥ र्क्स्_५२।३५ ॥  
पन्थानमुल्लिखद्भिश् च तीक्ष्णशृङ्गैर् महाबलैः  ।  
सिंहैर् विषाणमहिषैर् रौद्रैर् मत्तैश् च श्वापदैः  ॥ र्क्स्_५२।३६ ॥  
डाकिनीभिश् च रौद्राभिर् विकरालैश् च राक्षसैः  ।  
व्याधिभिश् च महाघोरैः पावकैश् च दुरासदैः  ॥ र्क्स्_५२।३७ ॥  
महानलविमिश्रेण महाचण्डेन वायुना  ।  
महापाषाणवर्षेण भिद्यमाना निराश्रयाः  ॥ र्क्स्_५२।३८ ॥  
क्वचित् क्वचित् प्रतप्तेन दीप्यमाना व्रजन्ति हि  ।  
महता व बाणवर्षेण भिद्यमानाः समन्ततः  ॥ र्क्स्_५२।३९ ॥  
पतद्भिर्वज्रसङ्घातैर् उल्कापातैश् च दारुणैः  ।  
प्रदीप्ताङ्गारवर्षेण हन्यमाना व्रजन्ति हि  ॥ र्क्स्_५२।४० ॥  
महाघोररवैर् घोरैर् वित्रस्यन्तो मुहुर् मुहुः  ।  
निशितायुधवर्षेण पूर्यमाणाश् च सर्वशः  ॥ र्क्स्_५२।४१ ॥  
महाक्षराम्बुधाराभिः सिच्यमाना मुहुर्मुहुः  ।  
महाशीतेन रौद्रेण क्षुरधारादिभिस् तथा  ॥ र्क्स्_५२।४२ ॥  
अन्यैर् बहुविधाकारैः शतशो ऽथ सहस्रशः  ।  
इत्थं च तप्तरौद्रेण मार्गेण विषमेण च  ॥ र्क्स्_५२।४३ ॥  
अविश्रान्तेन महता ह्य् अविदूरेण भारत  ।  
अविदूरेण कष्टेन सर्वदुःखाश्रयेण च  ॥ र्क्स्_५२।४४ ॥  
नीयन्ते देहिनः सर्वे मूढाः पापपरायणाः  ।  
यमदूतैर् महाघोरैर् यमाज्ञाकारिभिर् बलात्  ॥ र्क्स्_५२।४५ ॥  
एकाकिनः पराधीना मित्रबन्धुविवर्जिताः  ।  
शोचन्तः स्वानि कर्माणि दह्यन्ते च मुहुर्मुहुः  ॥ र्क्स्_५२।४६ ॥  
प्रेतभूतविमिश्राश् च शुष्ककण्ठोष्ठतालुकाः  ।  
कृशाङ्गा भीतभीताश् च दह्यमाना हुताग्निना  ॥ र्क्स्_५२।४७ ॥  
बद्धाः शृङ्खलया केचित् मज्जन्तः पापिनो भृशम्  ।  
कृष्यन्ते दह्यमानास् तु यमदूतैर् बलोत्कटैः  ॥ र्क्स्_५२।४८ ॥  
उरस्यधोमुखस्थाने तथैव खलु दुःखिताः  ।  
केशपाशे विबद्धाश् च कृष्यन्ते पापिनस् तथा  ॥ र्क्स्_५२।४९ ॥  
ललाटे चाशुगैर् बिद्ध्वा कृष्यन्ते देहिनः क्वचित्  ।  
उत्ताना दुष्टपन्थानं नीयन्ते पापकर्मणा  ॥ र्क्स्_५२।५० ॥  
पार्श्वबाहुविबद्धाश् च जठरे परिपीडिताः  ।  
ग्रीवापाशविकृष्याश् च के ऽपि यान्ति सुदुःखिताः  ॥ र्क्स्_५२।५१ ॥  
जिह्वाशङ्कुप्रदानेन समानीयकृकाटिकाः  ।  
अर्द्धचन्द्रेण गृह्यन्ते क्षिप्यमाणा इतस् ततः  ॥ र्क्स्_५२।५२ ॥  
शिश्ने च वृषणे चैव रज्ज्वा बद्धास् तथा परो  ।  
विच्छिन्नहस्तपादाश् च छिन्नकर्णोष्ठनासिकाः  ॥ र्क्स्_५२।५३ ॥  
विच्छिन्नशिश्नवृषणाश् छिन्नशीर्षाङ्गसञ्चयाः  ।  
अङ्कुशैर् भिद्यमानास् तु खाद्यमानाः सरीसृपैः  ॥ र्क्स्_५२।५४ ॥  
इतश् चेतश् च धावन्ति क्रन्दमाना निराश्रयाः  ।  
मुद्गारैर् लोहदण्डैश् च हन्यमाना मुहुर् मुहुः  ॥ र्क्स्_५२।५५ ॥  
कशाभिर् विविधाभिश् च घोराभिश् च समन्ततः  ।  
भिन्दिपालैश् च तुद्यन्ते वमन्तः शोणितं मुहुः  ॥ र्क्स्_५२।५६ ॥  
पात्यमानाश् च सलिले छायां वै प्रार्थयन्ति च  ।  
दानहीनाः प्रयान्त्य् एवं प्रायश्चित्तकृतो नराः  ॥ र्क्स्_५२।५७ ॥  
गृहीत्वा चैव पाथेयं सुखं याति यमालयम्  ।  
एवं पथा निकृष्टेन प्राप्ता यमपुरं नराः  ॥ र्क्स्_५२।५८ ॥  
प्राज्ञापितैस् तथा दूतैः प्रवेश्यन्ते यमाग्रतः  ।  
तत्र ये शुभकर्माणस् तान् वै संस्मारयेद् यमः  ॥ र्क्स्_५२।५९ ॥  
स्वागतासनदानेन पाद्यार्घेण प्रियेण च  ।  
धन्या यूयं महात्मानात्मनो हितकारिणः  ॥ र्क्स्_५२।६० ॥  
यैस् तु दिव्यसुखार्थं हि भवद्भिः सुकृतं कृतम्  ।  
नर्मदातटमाश्रित्य पर्वते ऽमरकण्टके  ॥ र्क्स्_५२।६१ ॥  
दानं दत्तं तपस्तप्तं हुतं चेष्टं विधानतः  ।  
वाराणस्यां कुरुक्षेत्रे प्रयागे पुष्करे तथा  ॥ र्क्स्_५२।६२ ॥  
गयायां नैमिषारण्ये गङ्गासागरसङ्गमे  ।  
केदारे भरैवे चापि प्रभासे शशिभूषणे  ॥ र्क्स्_५२।६३ ॥  
महाकालवने रम्ये श्रीशैले त्रिपुरान्तके  ।  
त्रैयम्बके धौतपापे नीलकण्ठे तथैव च  ॥ र्क्स्_५२।६४ ॥  
गङ्गाद्वारे हिमद्वारे तथा कालञ्जरे गिरौ  ।  
एतेष्वन्येषु तीर्थेषु क्षेत्रेषु च यथाक्रमम्  ॥ र्क्स्_५२।६५ ॥  
लब्धं जन्मफलं चैव भवद्भिर् नात्र संशयः  ।  
इदं विमानम् आरुह्य दिव्यस्त्रीभोगभूषितम्  ॥ र्क्स्_५२।६६ ॥  
सङ्गच्छध्वं शिवं स्वर्गं सर्वकामसमन्वितम्  ।  
तत्र भुक्त्वा महाभोगान् अनन्तान् पुण्यसङ्ख्यया  ॥ र्क्स्_५२।६७ ॥  
यत्किञ्चिद् अन्यद् अशुभं स्वल्पं तदपि भोक्ष्यथ  ।  
आख्यातं तु मया तावत् कल्पगातीरवासिनः  ॥ र्क्स्_५२।६८ ॥  
आरोहन्ति विमानानि सर्वेषामुपरि स्थिताः  ।  
सर्वतीर्थेषु सङ्ख्यास्ति ह्युक्तं ब्रह्मादिभिः पुरा  ॥ र्क्स्_५२।६९ ॥  
तत्र यद् दीयते दानं तेन स्वर्गे महीयते  ।  
म्रियते तत्र यः कश्चिद् व्रतेनानशनेन च  ॥ र्क्स्_५२।७० ॥  
दिव्ययानं समाश्रित्य स प्रयाति शिवालयम्  ।  
एतत् ते कथितं राजन् कल्पगापुण्यमुत्तमम्  ॥ र्क्स्_५२।७१ ॥  
पश्यन्ति पुण्यकर्माणो यमं मित्रम् इवात्मनः  ।  
ये पुनः क्रूरकर्माणस्ते पश्यन्ति भयानकम्  ॥ र्क्स्_५२।७२ ॥  
दंष्ट्रा करालवदनं भ्रुकुटीकुटिलेक्षणम्  ।  
ऊर्द्ध्वकेशं महाश्मश्रुं स्फुरदोष्ठाधरोत्तरम्  ॥ र्क्स्_५२।७३ ॥  
अष्टादशभुजं क्रूरं नीलाञ्जनचयोपमम्  ।  
सर्वायुधोह्यतकरं गर्जन्तं दण्डपाणिनम्  ॥ र्क्स्_५२।७४ ॥  
महामहिषमारूढं तप्ताग्निसमलोचनम्  ।  
रक्तमाल्याम्बरधरं महामेरुम् इवोत्थितम्  ॥ र्क्स्_५२।७५ ॥  
प्रलयाम्बुदनिर्घोषं पिबन्तम् इव वारिधीन्  ।  
ग्रसन्तम् इव त्रैलोक्यमुद्गिरतम् इवानलम्  ॥ र्क्स्_५२।७६ ॥  
मृत्युस् तस्य समीपस्थः कालानलसमप्रभः  ।  
कालश् चाञ्जनसङ्काशः कृतान्तश् च भयानकः  ॥ र्क्स्_५२।७७ ॥  
विविधा व्याधयस्तीक्ष्णा नानारूपा भयानकाः  ।  
शक्तिशूलाङ्कुशधराः पाशचक्रासिपाणयः  ॥ र्क्स्_५२।७८ ॥  
वज्रदंष्ट्राधरा रौद्राः क्रूराश् चाञ्जनसन्निभाः  ।  
सर्वायुधोद्यतकरा यमदूताश् च घातकाः  ॥ र्क्स्_५२।७९ ॥  
एवं विधं यमं तत्र पश्यन्ति पापचारिणः  ।  
निर्भयो याति चात्यर्थं यमो वा पापकारिणम्  ॥ र्क्स्_५२।८० ॥  
चित्रगुप्तश् च भगवान् धर्मं तेषां प्रबोधयन्  ।  
भो भो दुष्कृतकर्माणः परद्रव्यापहारकाः  ॥ र्क्स्_५२।८१ ॥  
गार्जिता रूपवीर्येण परदारोपमर्दकाः  ।  
यस् तु यत् कुरुते कर्म तेन तद् भुज्यते पुनः  ॥ र्क्स्_५२।८२ ॥  
तत् किम् आत्मोपघातार्थं भवद्भिर् दुष्कृतं कृतम्  ।  
किम् अर्थं परितप्यध्वं पीड्यमानाः स्वकर्मभिः  ॥ र्क्स्_५२।८३ ॥  
भुज्यन्ते स्वानि कर्माणि नास्ति दोषो ऽत्र कस्यचित्  ।  
एते च पृथिवीपालाः सम्प्राप्ताश् च महीपते  ॥ र्क्स्_५२।८४ ॥  
स्वकीयैः कर्मभिर् घोरैर् दुष्प्रज्ञाबलगर्विताः  ।  
भो भो नृपा दुराचाराः प्रजाविध्वंसकारिणः  ॥ र्क्स्_५२।८५ ॥  
स्वल्पकालस्य राज्यस्य किं वै तद् दुष्कृतं कृतम्  ।  
भवद्भी राज्यलोभेन मोहेनान्यायवृत्तिभिः  ॥ र्क्स्_५२।८६ ॥  
यद्गृहीतं फलं तस्य यूयं भुङ्ग्ध्वं यथातथम्  ।  
कुत्र राज्यं कलत्रं वा यदर्थम् अशुभं कृतम्  ॥ र्क्स्_५२।८७ ॥  
तत्सर्वस्वं परित्यज्य यूयम् एकाकिनस् तथा  ।  
त्वद् बान्धवा न पश्यन्ति येन विध्वंसिताः प्रजाः  ॥ र्क्स्_५२।८८ ॥  
यमदूतैः पात्यमाना अधुना कीदृशं भवेत्  ।  
एवं बहुविधैर् वाक्यैर् उपलब्धा यमेन ते  ॥ र्क्स्_५२।८९ ॥  
शोचन्ति स्वानि कर्माणि तूष्णीं भूताश् च पार्थिव  ।  
इति वाक्यैः समादिश्य नृपांस् तान् धर्मराट् ततः  ॥ र्क्स्_५२।९० ॥  
तेषां पापविशुद्ध्यर्थं यमो दूतान् अथाब्रवीत्  ।  
भो भोश् चण्ड महाचण्ड गृहीत्वा नृपतीनिमान्  ॥ र्क्स्_५२।९१ ॥  
विशोधयध्वं पापेभ्यः क्रमेण नरकाग्निना  ।  
ततः शीघ्रं समास्थाय नृपान् सङ्गृह्य पादयोः  ॥ र्क्स्_५२।९२ ॥  
भ्रामयित्वा तु वेगेन चिक्षिपुर्यमकिङ्कराः  ।  
सर्वे वेगेन महता सुप्रतप्ते महीतले  ॥ र्क्स्_५२।९३ ॥  
आस्फालयन्ति महति चाश्मसारमये द्रुमे  ।  
ततस् ते सर्व एवाशु प्रहारैर् जर्जरीकृताः  ॥ र्क्स्_५२।९४ ॥  
विसञ्ज्ञाश् च तदा सन्ति निश्चेष्टाश् च युधिष्ठिर  ।  
ततस् ते वायुना स्पृष्टाः शनैस् तु जीविताः पुनः  ॥ र्क्स्_५२।९५ ॥  
तानानीय विशुद्ध्यर्थं क्षिपन्ति नरकार्णवे  ।  
अष्टाविंशतिर् एवाद्यास् तीव्रानरककोटयः  ॥ र्क्स्_५२।९६ ॥  
सप्तमस्य तलस्यान्ते घोरे तमसि संस्थिताः  ।  
अतिघोरा च रौद्रा च तथा घोरतमा स्थिता  ॥ र्क्स्_५२।९७ ॥  
अत्यन्तदुःखजननी घोररूपा च पञ्चमी  ।  
षष्ठी तरणताराख्या सप्तमी च भयानका  ॥ र्क्स्_५२।९८ ॥  
अष्टमी कालरात्रिश् च नवमी च घटोत्कटा  ।  
दशमी चैव चण्डा च महाचण्डा ततो ऽप्यधः  ॥ र्क्स्_५२।९९ ॥  
चण्डकोलाहला चैव प्रचण्डा च पराग्निका  ।  
जघन्या ह्यवरा लोमा भीषणी चैव नायिका  ॥ र्क्स्_५२।१०० ॥  
कराला विकराला च वज्रविंशतिराश्रिता  ।  
अस्ता च पञ्चकोणा च सुदीर्घा परिवर्तुला  ॥ र्क्स्_५२।१०१ ॥  
सप्तभौमाष्टभौमा च दीर्घमायेतिहापरा  ।  
इति ता नामतः प्रोक्ता घोरा नरककोटयः  ॥ र्क्स्_५२।१०२ ॥  
अष्टाविंशतिरेतास् तु भूतानां मानतः स्मृताः  ।  
तासां क्रमेण विज्ञेयाः पञ्चपञ्चैव नायका  ॥ र्क्स्_५२।१०३ ॥  
प्रत्येकं सर्वकोटीनां नामतस् तु विशाम्पते  ।  
रौरवः प्रथमस् तेषां रुदन्ति यत्र देहिनः  ॥ र्क्स्_५२।१०४ ॥  
महारौरवपीडाभिर् महान्तो ऽपि रुदन्ति हि  ।  
तमः शीतं तथा चोष्णं पञ्चैते नायकाः स्मृताः  ॥ र्क्स्_५२।१०५ ॥  
अघोरः प्रथमस् तीक्ष्णः पद्मः सञ्जीवनः शठः  ।  
महामायो विलोमश् च कण्टकः कटकः स्मृतः  ॥ र्क्स्_५२।१०६ ॥  
तीव्रो वामः करालश् च किङ्करालः प्रकम्पनः  ।  
महाचक्रः सुपद्मश् च कालसूत्रः प्रगर्जनः  ॥ र्क्स्_५२।१०७ ॥  
सूचीमुखः सुनेमिश् च खादकः सुप्रपीडितः  ।  
कुम्भीपाकः सुपाकश् च क्रकचश् च सुदारुणः  ॥ र्क्स्_५२।१०८ ॥  
अङ्गाररात्रिः पचनः असृक्पूयभवस् तथा  ।  
सुतीक्ष्णाः शण्डशकुनी महासंवर्तकः क्रतुः  ॥ र्क्स्_५२।१०९ ॥  
तप्तजन्तुः पङ्कलेषः पूतिमान् च ह्रदस्त्रपुः  ।  
उच्छ्वासश् च निरुच्छ्वासः सुदीर्घः क्रूरशाल्मली  ॥ र्क्स्_५२।११० ॥  
उष्ट्रितस्तु महानादः प्रवाहः सुप्रवाहनः  ।  
वृषाश्रयो वृषाश्वश् च सिंहव्याघ्रगजाननाः  ॥ र्क्स्_५२।१११ ॥  
श्वशूकराजमहिषमेषमूषखराननाः  ।  
ग्राहकुम्भीरनक्रास्या महाघोरा भयानकाः  ॥ र्क्स्_५२।११२ ॥  
सर्वभक्षाः स्वभक्षाश् च सर्वकर्मा ऽश्ववायसाः  ।  
गृध्रोलूक उलूकश् च शार्दूलकपिकच्छुराः  ॥ र्क्स्_५२।११३ ॥  
गण्डकः पूतिवक्त्रश् च रक्तास्यः पूतिमूत्रिकः  ।  
कणधूम्रस् तुषाराग्निः कृमिमान् निरयस् तथा  ॥ र्क्स्_५२।११४ ॥  
आतोद्यश् च प्रतोद्यश् च रुधिरोद्यश् च भोजनम्  ।  
कालात्मगो ऽनुभक्षश् च सर्वभक्षः सुदारुणः  ॥ र्क्स्_५२।११५ ॥  
कर्कटस् तु विशालश् च विकटः कटपूतनः  ।  
अम्बरीषः कटाहश् च कष्टा वैतरणी नदी  ॥ र्क्स्_५२।११६ ॥  
सुतप्तो लोहशङ्कुश् च एकपादो ऽश्रुपूरणः  ।  
असिपत्रवनं घोरम् अस्थिलिङ्गं प्रतिष्ठितम्  ॥ र्क्स्_५२।११७ ॥  
तिलातसीक्षुयन्त्राणि कूटपापप्रमर्दनाः  ।  
महाचुल्ली विचुल्ली च तप्तलोहमयी शिला  ॥ र्क्स्_५२।११८ ॥  
पर्वतः क्षुरधाराख्यो मयो यमलपर्वतः  ।  
सूचीविष्ठान्धकूपाश् च पतनः पातनस् तथा  ॥ र्क्स्_५२।११९ ॥  
मुशली वृषली चैवाशिवा सङ्कटला तथा  ।  
तालपत्रासिगहनं महामोहक एव च  ॥ र्क्स्_५२।१२० ॥  
सम्मोहनो ऽस्थिभङ्गश् च तप्ताचलमयो ऽगुणः  ।  
बहुदुःखो महादुःखः कश्मलो यमलस् तथा  ॥ र्क्स्_५२।१२१ ॥  
हालाहलो विरूपश् च श्वरूपश्च्युतमानसः  ।  
एकपादस्त्रिपादश् च तीव्रश् च विदितस् ततः  ॥ र्क्स्_५२।१२२ ॥  
अष्टाविंशतिर् इत्य् एते क्रमशः पञ्चकाः स्मृताः  ॥ र्क्स्_५२।१२३ ॥  
  
इति श्रीस्कन्दपुराणे रेवाखण्डे नरकवर्णनं नाम द्विपञ्चाशत्तमो ऽध्यायः ॥  
  
  
र्क्स् अध्याय ५३  
  
मार्कण्डेय उवाच:  
कोटी नामनुरूपाश् च पञ्चपञ्चैव नायकाः  ।  
रौरवाद्यं मरीच्यन्तं नरकानां शतं स्मृतम्  ॥ र्क्स्_५३।१ ॥  
चत्वारिंशत् समधिकं महानरकमण्डलम्  ।  
एकक्रमात् प्रभुज्यन्ते नरैः कर्मानुरूपतः  ॥ र्क्स्_५३।२ ॥  
कामनाभिर् विरूपाभिर् अकर्मप्रचयाद् द्रुतम्  ।  
सुगूढया ततो ध्वान्ते तप्तशृङ्खलया नराः  ॥ र्क्स्_५३।३ ॥  
महावृक्षस्य शाखायां लम्ब्यन्ते यमकिङ्करैः  ।  
ततस् तान् सर्वतश् चैव दोलयन्ति हि किङ्कराः  ॥ र्क्स्_५३।४ ॥  
दोलिताश् चातिवेगेन निःसञ्ज्ञां यान्ति पापिनः  ।  
अन्तरिक्षे स्थितानां च लोहभारशतं तदा  ॥ र्क्स्_५३।५ ॥  
पादयोर् बध्यते तेषां यमदूतैर् बलोत्कटैः  ।  
तेन भारेण महता भृशं सन्तापिता नराः  ॥ र्क्स्_५३।६ ॥  
ध्यायन्ति स्वानि कर्माणि तूष्णीं तिष्ठन्ति निश्चलाः  ।  
ततः क्रमाद् अग्निवर्णैर् लोहदण्डैः सकण्टकैः  ॥ र्क्स्_५३।७ ॥  
निहन्यन्ते प्रयत्नेन यमदूतैश् च मस्तके  ।  
विष्ठापूर्णे ततः कूपे कृमीणां निलये ततः  ॥ र्क्स्_५३।८ ॥  
समन्तात् किङ्करैर् घोरैः पच्यन्ते पापकारिणः  ।  
ततः क्षारेण नीरेण वह्णावपि विशेषतः  ॥ र्क्स्_५३।९ ॥  
वार्ताकवत् प्रपच्यन्ते तप्ते लोहकटाहके  ।  
अमेध्यकूपे प्रक्षिप्य जलजन्तु समाकुले  ॥ र्क्स्_५३।१० ॥  
मेदोसृक्पूयपूर्णायां वाप्यां क्षिप्तास् तु ते ततः  ।  
भक्षन्ते कृमिभिस् तीक्ष्णैर् लोहतुण्डैश् च वायसैः  ॥ र्क्स्_५३।११ ॥  
पच्यन्ते मांसवच् चापि प्रदीप्ताङ्गारराशिषु  ।  
प्रोताः शूलेषु तीक्ष्णेषु नराः पापसमन्विताः  ॥ र्क्स्_५३।१२ ॥  
पच्यन्ते पापिनस् ते वै यमदूतैर् अनेकधा  ।  
तैलपूर्णकटाहेषु सुतप्तेषु ततः पुनः  ॥ र्क्स्_५३।१३ ॥  
तेषां चोत्पाट्यते जिह्वा असत्या प्रियवादिनाम्  ।  
सुदृढेन सुतप्तेन प्रपीड्योरसि पादतः  ॥ र्क्स्_५३।१४ ॥  
मिथ्यागमप्रयुक्तस्य द्विजस्यापि तथैवच  ।  
यज्ञार्थकोशविस्तीर्णं भल्लैस् तीक्ष्णैः प्रतोद्यते  ॥ र्क्स्_५३।१५ ॥  
निर्भत्सयन्ति ये मूढा मातरं पितरं तेषां  ।  
तेषां वक्त्रं बालुकाभिर् मुहुर् आपूर्य सिच्यते  ॥ र्क्स्_५३।१६ ॥  
ततः क्षारेण दीप्तेन पयसा तु पुनः पुनः  ।  
द्रुतं सम्पूर्यते ऽत्यर्थं तप्ततैलेन तन्मुखम्  ॥ र्क्स्_५३।१७ ॥  
विष्ठाभिः कृमिपूर्णाभिः श्वानवच् चरणैर् भटैः  ।  
परिपीड्य विषाणेन प्रविष्टा लोहशाल्मलीम्  ॥ र्क्स्_५३।१८ ॥  
हन्यन्ते पृष्ठदेहेषु पुनर् भीमैर् महाबलैः  ।  
दन्तुरेणातिकुण्ठेन क्रकचेन बलीयसा  ॥ र्क्स्_५३।१९ ॥  
शिरः प्रभृति पाट्यन्ते घोरैः कर्मभिर् आत्मजैः  ।  
खादयन्ति स्वमांसानि पाययन्ति स्वशोणितम्  ॥ र्क्स्_५३।२० ॥  
अन्नं पानं न दत्तं यैर् मूढैर् नाप्य् अनुमोदितम्  ।  
इक्षुवत्ते प्रपीड्यन्ते जर्जरीकृत्य मुद्गरैः  ॥ र्क्स्_५३।२१ ॥  
असितालवने घोरे छिद्यन्ते खण्डखण्डशः  ।  
सूचीभिर् भिन्नसर्वाङ्गास् ततः शूले प्ररोपिताः  ॥ र्क्स्_५३।२२ ॥  
चाचल्यमानाः कृष्यन्ते न म्रियन्ते तथापि च  ।  
देहाद् उत्पाट्यते मांसं तेषाम् अस्थीनि मुद्गरैः  ॥ र्क्स्_५३।२३ ॥  
बहुशः कृष्यते तूर्णं यमदूतैर् बलोत्कटैः  ।  
ते ऽनुच्छ्वासेनानुछ्वासास् तिष्ठन्ति नरके चिरम्  ॥ र्क्स्_५३।२४ ॥  
उच्छ्वासे च सदोच्छ्वासा बालुकावदनावृताः  ।  
रौरवेषु तु दन्ते वै पीड्यन्ते विविधैश् चरैः  ॥ र्क्स्_५३।२५ ॥  
महारौरवपीडाभिर् महान्तो ऽपि रुदन्ति हि  ।  
उपस्थास्ये गुदे पार्श्वे पादे चोरसि मस्तके  ॥ र्क्स्_५३।२६ ॥  
निहन्यन्ते भटैस् तीक्ष्णैः सुतप्तैर् लोहमुद्गरैः  ।  
निन्दन्ति ये स्वरूपेण परदारान् हसन्ति च  ॥ र्क्स्_५३।२७ ॥  
आलिङ्गन्ति पतीन् अन्यान् न विन्दन्ति स्वकान् स्त्रियः  ।  
किमु धावसि वेगेन न स्मरेर् अतिशाश्वतीम्  ॥ र्क्स्_५३।२८ ॥  
वञ्चितश् च त्वया भर्ता पापान्धश् च यथा सुखम्  ।  
लोहकुम्भे विनिक्षिप्ताः चिताश् च शनैः शनैः  ॥ र्क्स्_५३।२९ ॥  
समृद्धाग्नौ प्रपाच्यन्ते प्रवेश्यन्ते शिलासु च  ।  
क्षिप्यन्ते चान्धकूपेषु दश्यन्ते ऽजगरैर् भृशम्  ॥ र्क्स्_५३।३० ॥  
ये निन्दन्ति महात्मानम् आचार्यं धर्मर्दर्शिनम्  ।  
शिवभक्तं च विप्रं च शिवधर्मं च शाश्वतम्  ॥ र्क्स्_५३।३१ ॥  
तेषाम् उरसि कण्ठे च जिह्वायां देहसन्धिषु  ।  
कीलकैरोष्ठपुटके कील्यन्ते यमकिङ्करैः  ॥ र्क्स्_५३।३२ ॥  
एवम् आदिमहाघोरा यातनाः पापकर्मिणाम्  ।  
एकैक नरके ज्ञेयाः शतशो ऽथ सहस्रशः  ॥ र्क्स्_५३।३३ ॥  
यातना गहना राजन् सर्वेषां पापकर्मिणाम्  ।  
इत्येव यातनानन्ताः सर्वेषु नरकेषु च  ॥ र्क्स्_५३।३४ ॥  
कस्ता वर्षशतेनापि वक्तुं शक्नोति मानवः  ।  
इत्य् एवं विविधैर् घोरैः पात्यमानाः स्वकर्मभिः  ॥ र्क्स्_५३।३५ ॥  
क्रमात् सर्वेषु पच्यन्ते नरकेषु न संशयः  ।  
महापातकिनश् चापि सर्वेषु नरकेषु च  ॥ र्क्स्_५३।३६ ॥  
आचन्द्रतारकं यावत् पीड्यन्ते विविधैश् चरैः  ।  
तथा पातकिनः सर्वे निरयेष्व् एषु सर्वदा  ॥ र्क्स्_५३।३७ ॥  
चतुर्दिक्षु सुपच्यन्ते नरकेषु न संशयः  ।  
उपपातकिनश् चापि तदर्द्धं यान्ति मानवाः  ॥ र्क्स्_५३।३८ ॥  
मृत्युर् न ज्ञायते तात कदा कस्य भविष्यति  ।  
प्राप्ते चाकस्मिके मृत्यौ वर्षं विन्दति को नरः  ॥ र्क्स्_५३।३९ ॥  
परित्यज्य यतः सर्वम् एकाकी यास्यसि ध्रुवम्  ।  
तस्मात् सर्वप्रयत्नेन सत्यधर्मपरो भव  ॥ र्क्स्_५३।४० ॥  
एतत् ते सर्वमाख्यातं नरकाणा तु लक्षणम्  ॥ र्क्स्_५३।४१ ॥  
  
इति श्रीस्कन्दपुराणे रेवाखण्डे नरकायातनानुवर्णनो नाम त्रिपञ्चाशत्तमो ऽध्यायः ॥  
  
  
र्क्स् अध्याय ५४  
  
युधिष्ठिर उवाच:  
तीर्यते केन धर्मेण संसाराब्धिः सुदुस्तरः  ।  
  
मार्कण्डेय उवाच:  
तेन निर्भर्त्सितैः पापैः कथ्यमानां कथां शृणु  ॥ र्क्स्_५४।१ ॥  
रक्तो मूढश् च लोको ऽयम् अकार्ये सम्प्रवर्तते  ।  
न चात्मानं विजानाति न परं न च दैवतम्  ॥ र्क्स्_५४।२ ॥  
न शृणोति परं श्रेयः सति चक्षुषि नेक्षते  ।  
समे पथि शनैर् गच्छन् प्लवते स्म पदे पदे  ॥ र्क्स्_५४।३ ॥  
एवम् उक्तो धर्मराजः सङ्क्षेपात् पापदेहिनाम्  ।  
विस्तरेण यदा चख्यौ तेषां तच् छृणु साम्प्रतम्  ॥ र्क्स्_५४।४ ॥  
  
यम उवाच:  
मया मुक्तो न जानाति बोध्यमानो बुधैर् अपि  ।  
संसारे क्लिश्यते नाना रागलोभवशात् नरः  ॥ र्क्स्_५४।५ ॥  
गर्भपातेन भावेन शास्त्रम् उक्तं न बुध्यते  ।  
नरैर् न श्रूयते कर्म स्वर्गमोक्षप्रसाधकम्  ॥ र्क्स्_५४।६ ॥  
सन्तप्यति शिवध्याने सर्वकामार्थसाधने  ।  
नरकाद् आत्मनः श्रेयो यदत्र महदद्भुतम्  ॥ र्क्स्_५४।७ ॥  
प्रेतभूता नराः सर्वे यमलोकं समागताः  ।  
आख्यानं कथयिष्यामि यथोद्दिष्टं पुरातनम्  ॥ र्क्स्_५४।८ ॥  
सूर्येण कथितं त्व् आसीन् नर्मदाख्यानम् उत्तमम्  ।  
देवतानां पितॄणां च मम पित्रानुकम्पया  ॥ र्क्स्_५४।९ ॥  
सपादलक्षम् अधिकं ब्रह्मणा कथितं रवेः  ।  
तत्र श्रुतं मया कृत्स्नं ब्रह्मणा तु शिवाच् छ्रुतम्  ॥ र्क्स्_५४।१० ॥  
शिवेन कथितं पूर्वं पार्वत्याः षण्मुखस्य तु  ।  
जम्बूद्वीपं समासाद्य मानुषीं योनिम् आश्रितः  ॥ र्क्स्_५४।११ ॥  
नाश्रयेन्नर्मदां देवीं सप्तकल्पवहां तु यः  ।  
स्नानावगाहनात् पानात् तथा दानक्रियादिभिः  ॥ र्क्स्_५४।१२ ॥  
लोके ऽस्मिन् गतिदा कान्या पापोपहतचेतसाम्  ।  
ये ध्यायन्ति महादेवीं नर्मदां पापहारिणीम्  ॥ र्क्स्_५४।१३ ॥  
अघानि तेषां नश्यन्ति तमः सूर्योदये यथा  ।  
नर्मदां संस्मरेद् यस् तु कीर्तयेद् यस् तु वा गिरा  ॥ र्क्स्_५४।१४ ॥  
परलोकं समायातो यमदूतैर् न बाध्यते  ।  
नर्मदां कीर्तयेद् यस् तु पापकर्मा नराधमः  ॥ र्क्स्_५४।१५ ॥  
नरकान् समयोद्दिष्टान् न च क्रामति कर्हिचित्  ।  
गङ्गाद्याः सरितस्तत्र तीर्थकोटिर् अनेकधा  ॥ र्क्स्_५४।१६ ॥  
रेवातेजः प्रतापेन शुद्धिं गच्छन्ति तत्क्षणात्  ।  
नरकस्थः स्मरेद् यस् तु मेकलां तु हरं हरिम्  ॥ र्क्स्_५४।१७ ॥  
मुच्यते यमदूतैः स तत्क्षणान् नात्र संशयः  ।  
यदि तिष्ठति वैदूर्यपर्वते ऽमरकण्टके  ॥ र्क्स्_५४।१८ ॥  
ॐकारः परमेशानो भुक्तिमुक्तिफलप्रदः  ।  
किमर्थं त्व् इह शोचन्ति पापोपहतचेतसः  ॥ र्क्स्_५४।१९ ॥  
सिद्धेश्वरं सिद्धलिङ्गं लोकानुग्रहकारकम्  ।  
यज्ञेश्वरं च मध्ये तु तत्रैव शशिभूषणम्  ॥ र्क्स्_५४।२० ॥  
नर्मदा दक्षिणे भागे लिङ्गं चैव महेश्वरम्  ।  
चतुर्थं कपिलेशं च शिवक्षेत्रं विदुर्बुधाः  ॥ र्क्स्_५४।२१ ॥  
ये ऽर्चयन्ति सदा भक्त्या पुष्पधूपार्तितर्पणैः  ।  
शिवलोकं तु ते यान्ति नरकान् नात्र संशयः  ॥ र्क्स्_५४।२२ ॥  
एतत् ते सर्वम् आख्यातं यथा पृष्टं त्वयानघ  ।  
पापिष्ठान् नॄनधर्मस्थान् कथयामास भारत (?)  ॥ र्क्स्_५४।२३ ॥ [स्तेह्त् सो दोर्त्]  
गोदानं हेमदानं च तिलदानं तथैव च  ।  
अन्नदानं पयोदानं सर्वोपस्करम् एव च  ॥ र्क्स्_५४।२४ ॥  
प्रासादारामदानं च ये कुर्वन्ति नरोत्तमाः  ।  
यमलोकं न ते यान्ति नरकं घोररूपिणम्  ॥ र्क्स्_५४।२५ ॥  
मुच्यन्ते सर्वपापेभ्यः शिवस्य वचनं यथा  ।  
सन्मानं चापमानेन वियोगेनेष्टसङ्गमम्  ॥ र्क्स्_५४।२६ ॥  
यौवनं जरया ग्रस्तं कष्टात् सौख्यमुपद्रुतम्  ।  
वलिभिः पलितैश् चापि जर्जरीकृतविग्रहः  ॥ र्क्स्_५४।२७ ॥  
किं करोति नरः प्राज्ञो जरया जर्जरीकृतः  ।  
स्त्रीपुंसोर् यौवनं रूपं यदन्यो ऽन्यं प्रियङ्करम्  ॥ र्क्स्_५४।२८ ॥  
तद् एव जरया ग्रस्तम् उभयोर् अपि न प्रियम्  ।  
अपूर्ववत् तथात्मानं शैथिल्येन समन्वितम्  ॥ र्क्स्_५४।२९ ॥  
यः पश्यन् न विरज्येत को ऽन्यस् तस्माद् अचेतनः  ।  
जराभिभूतः पुरुषः पत्नीपुत्रादिबान्धवैः  ॥ र्क्स्_५४।३० ॥  
अशक्तत्वाद् दुराचारैर् भृत्यैश् च परिभूयते  ।  
धर्मम् अर्थं च कामं च मोक्षं न जरया युतः  ॥ र्क्स्_५४।३१ ॥  
शक्तः साधयितुं तस्मात् पुरा धर्मं समाचरेत्  ।  
वातपित्तकफादीनां वैषम्यं च युधिष्ठिर  ॥ र्क्स्_५४।३२ ॥  
वातादीनां समूहश् च देहजः परिकीर्तितः  ।  
तस्माद् व्याधिपरं ज्ञेयं शरीरम् इदम् आत्मनः  ॥ र्क्स्_५४।३३ ॥  
वातोत्पत्त्य् अतिरेकेण बाधितो वै ज्वरेण च  ।  
रोगैर् नानाविधिभवैर् बहुदुःखान्य् अनेकधा  ॥ र्क्स्_५४।३४ ॥  
तानि च स्वात्मवेद्यानि किम् अन्यत् कथयाम्य् अहम्  ।  
एकोत्तरं मृत्युशतम् अस्मिन् देहे प्रतिष्ठितम्  ॥ र्क्स्_५४।३५ ॥  
अत्रैकं कालरूपं च शेषास्त्वागन्तवः स्मृताः  ।  
ये त्व् इहागन्तवः प्रोक्तास्ते प्रशाम्यन्ति भैषजैः  ॥ र्क्स्_५४।३६ ॥  
जपहोमप्रदानैश् च कालमृत्युर् न शाम्यति  ।  
अपमृत्युश् च सर्वस्य विषम् अद्यादिसम्भवः  ॥ र्क्स्_५४।३७ ॥  
न चातिपुरुषस् तस्माद् अपमृत्योर् बभेति वै  ।  
विविधा व्याधयः कष्टाः सवैद्याः प्राणिनस् तथा  ॥ र्क्स्_५४।३८ ॥  
विषाणि त्व् अभिचाराश् च मृत्योर् द्वाराणि देहिनाम्  ।  
पीडितं रोगसर्पाद्यैर् अपि धन्वन्तरिः स्वयम्  ॥ र्क्स्_५४।३९ ॥  
स्वस्थं कर्तुं न शक्नोति कालप्राप्तं हि देहिनम्  ।  
नैषधं न तपो दानं न मित्राणि न बान्धवाः  ॥ र्क्स्_५४।४० ॥  
परित्रातुं नो समर्थाः कालेन परिपीडितम्  ।  
नास्ति मृत्युसमं दुःखं नास्ति मृत्युसमो रिपुः  ॥ र्क्स्_५४।४१ ॥  
नास्ति मृत्युसमः कालः सर्वेषाम् एव देहिनाम्  ।  
सद्भार्या पुत्रमित्राणि राज्यैश्वर्यसुखानि च  ॥ र्क्स्_५४।४२ ॥  
मृत्युश्छिनत्ति सर्वाणि विविधान्य् अपि भारत  ।  
इदं ते कथितं राजञ्ज्ञातिसंसारदुस्तरम्  ॥ र्क्स्_५४।४३ ॥  
परिणाम इति ज्ञात्वा सर्वङ्कालस्य भोजनम्  ।  
तस्मात् सर्वप्रयत्नेन संसेव्या सप्तकल्पगा  ॥ र्क्स्_५४।४४ ॥  
सर्वदुःखापहा नित्यं सर्वशोकविनाशिनी  ।  
यो यान् कामयते कामांस्तांस्तान् देवी प्रयच्छति  ॥ र्क्स्_५४।४५ ॥  
इदं ज्ञानम् इदं ध्यानं पाण्डित्यं वेद वेदनम्  ।  
निवासः सर्वभूतानां सेव्यते सप्तकल्पगा  ॥ र्क्स्_५४।४६ ॥  
यज्ञो दानं तपः सत्यं स्वाध्यायः पितृतर्पणम्  ।  
सफलं लभते तेषां यो रेवाम्बु निषेवते  ॥ र्क्स्_५४।४७ ॥  
ब्रह्मकूर्चसहस्राणि सोमपानायुतं तथा  ।  
नर्मदातोयपानस्य कलां नार्हन्ति षोडशीम्  ॥ र्क्स्_५४।४८ ॥  
संयुक्तो ऽपि महापापैर् नानाजन्मकृतैर् अपि  ।  
ॐकारदक्षिणे घोरं मुच्यते तत्क्षणाज् जपन्  ॥ र्क्स्_५४।४९ ॥  
गोदानान्न परं दानं त्रिषु लोकेषु विश्रुतम्  ।  
नर्मदापयसि स्नात्वा यो दद्याद् गां द्विजन्मने  ॥ र्क्स्_५४।५० ॥  
सङ्ख्यां कर्तुं यथावच् च न देवैर् अपि शक्यते  ॥ र्क्स्_५४।५१ ॥  
  
इति श्रीस्कन्दपुराणे रेवाखण्डे कर्मगतियमवाक्यं नाम चतुष्पञ्चाशत्तमो ऽध्यायः ॥  
  
  
र्क्स् अध्याय ५५  
  
युधिष्ठिर उवाच:  
धेनुः कतिविधा प्रोक्ता कस्मिन् काले च दीयते  ।  
सर्वोपस्करसंयुक्ता त्वत्त इच्छामि वेदितुम्  ॥ र्क्स्_५५।१ ॥  
  
मार्कण्डेय उवाच:  
शृणु राजन् महाबाहो कथ्यमानं निबोध मे  ।  
कथयामि तवाख्यानम् आदिकल्पे कृते युगे  ॥ र्क्स्_५५।२ ॥  
चक्रवर्ती शशाङ्को ऽभूत् सर्वधर्मभृतां वरः  ।  
न च वर्णयितुं शक्यः सत्यधर्मव्रते स्थितः  ॥ र्क्स्_५५।३ ॥  
बुभुजे स महीमेतामेकच्छत्रां समाहितः  ।  
नवखण्डां सप्तद्वीपा यथा शक्रो ऽमरावतीम्  ॥ र्क्स्_५५।४ ॥  
हरिश्चन्द्रस्य तस्यापि संवादश् चक्रवर्तिनः  ।  
हरिश्चन्द्रः कुरुक्षेत्रे गवाम् अयुतम् उत्तमम्  ॥ र्क्स्_५५।५ ॥  
हेमभारमलङ्कारसर्वरत्नविभूषितम्  ।  
ब्रह्मर्षिर् मुद्गलो नाम स्वयं ब्रह्म प्रतिष्ठितः  ॥ र्क्स्_५५।६ ॥  
मुद्गलाश् च द्विजाः सर्वे सत्यधर्मपरायणाः  ।  
शतमष्टोत्तरं साग्रं ब्राह्मणा ब्रह्मवादिनः  ॥ र्क्स्_५५।७ ॥  
हरिश्चन्द्रो ददौ तेभ्यो राहुसूर्यसमागमे  ।  
द्विजान् सम्पूज्य विधिच्छ्रद्धया परया युतः  ॥ र्क्स्_५५।८ ॥  
अर्चयित्वा महेशानं स्थानं परमसिद्धिदम्  ।  
चक्रपाणिं हृषीकेशं मुदा परमया युतः  ॥ र्क्स्_५५।९ ॥  
सरस्वत्यां नृपश्रेष्ठ तिलदर्भान्वितस्य तु  ।  
दानस्यास्य प्रभावेण लोकास्तेनाखिला जिताः  ॥ र्क्स्_५५।१० ॥  
अन्तरिक्षे पुरी प्राप्ता सर्वलोकमनोहरा  ।  
हरिश्चन्द्रपुरी ख्याता सा ऽस्मिल् लोके चराचरे  ॥ र्क्स्_५५।११ ॥  
सत्यदानसर्वत्यागैर् इत्यादिभिर् अलङ्कृतः  ।  
हरिश्चन्द्रसमो राजा न भूतो न भविष्यति  ॥ र्क्स्_५५।१२ ॥  
एवं गाथा पुरा गीता शक्राद्यैः सुरसत्तमैः  ।  
शशाङ्को ऽप्यकरोत् सर्वं नर्मदातीरमाश्रितः  ॥ र्क्स्_५५।१३ ॥  
दानं यज्ञ तपः सत्यं पर्वते ऽमरकण्टके  ।  
ददौ चार्धप्रसूतां ब्राह्मणाय महात्मने  ॥ र्क्स्_५५।१४ ॥  
दानस्यास्य प्रभावेण हरिश्चन्द्राधिको ऽभवत्  ।  
अनेकभाविकं पापं दग्ध्वा तूलौघवच्छिखी  ॥ र्क्स्_५५।१५ ॥  
यावद् वत्सस्य पादौ द्वौ मुखं योनौ प्रदृश्यते  ।  
तावद् गौः पृथिवी ज्ञेया सशैलवनकानना  ॥ र्क्स्_५५।१६ ॥  
स्वर्णशृङ्गी रौप्यखुरी सवत्सा कांस्यदोहना  ।  
नर्मदास्नानयुक्ता तु सकुशा तिलसंयुता  ॥ र्क्स्_५५।१७ ॥  
ॐकारामरयोर् मध्ये कोटितीर्थे नराधिपः  ।  
एताः सहस्रसख्याता ब्राह्मणेभ्यो न्यवेदयत्  ॥ र्क्स्_५५।१८ ॥  
एतस्मिन्न् अन्तरे नेदुर्देवदुन्दुभयो दिवि  ।  
तत्क्षणाद् यानम् आरूढो ज्वलन् मणिगणैर् इव  ॥ र्क्स्_५५।१९ ॥  
स्तूयमानः समीपस्थैर् असङ्ख्यातैर् विमानिभिः  ।  
धृतस्वर्णातपत्रस् तु वीज्यमानस् तु चामरैः  ॥ र्क्स्_५५।२० ॥  
योजनानां सहस्रेण हरिश्चन्द्रो ऽप्य् अधः स्थितः  ।  
तद् दृष्ट्वा तादृशं कर्म शशाङ्कस्य विशाम्पतेः  ॥ र्क्स्_५५।२१ ॥  
स विनिन्द्य कुरुक्षेत्रं विस्मयाविष्टचेतनः  ।  
महानद्यां शशाङ्केन राहुसोमसमागमे  ॥ र्क्स्_५५।२२ ॥  
दत्तं दानं न सामान्यं भवेद् इति समासतः  ।  
विषण्णवदनो भूत्वा हरिश्चन्द्रो नृपोत्तमः  ॥ र्क्स्_५५।२३ ॥  
ब्रह्मलोकं गतः क्षिप्रं यत्र लोकेश्वरः प्रभुः  ।  
अभिवाद्य यथा न्यायं पप्रच्छ स पितामहम्  ॥ र्क्स्_५५।२४ ॥  
दानेन निर्जिता देवाः शशाङ्केन महात्मना  ।  
किं च पुण्यमिदं ब्रह्मन् कुरुक्षेत्राद् विशिष्यते  ॥ र्क्स्_५५।२५ ॥  
अमरेश्वरतीर्थं तु नाम रेवासमुद्भवम्  ।  
केनापि न समं भूतम् उपर्युपरि दीप्यते  ॥ र्क्स्_५५।२६ ॥  
इति श्रुत्वा वचस् तस्य हरिश्चन्द्रस्य धीमतः  ।  
उवाच वचनं ब्रह्मा हरिश्चन्द्रं नृपोत्तमम्  ॥ र्क्स्_५५।२७ ॥  
विषादं त्यज राजेन्द्र गहना कर्मणां गतिः  ।  
शशाङ्कसदृशो राजा न दृष्टो न श्रुतो मया  ॥ र्क्स्_५५।२८ ॥  
एवं वक्तुं न योग्यो ऽहं न देवापि सवासवाः  ।  
अनेकानि सहस्राणि पुरा वै चक्रवर्तिना  ॥ र्क्स्_५५।२९ ॥  
इष्टानि च विधानेन पर्वते ऽमरकण्टके  ।  
राहुसूर्यसमायोगे तीर्थलक्षाणि भारत  ॥ र्क्स्_५५।३० ॥  
सरस्वतीं कुरुक्षेत्रं पुष्करं नैमिषं तथा  ।  
तीर्थान्य् एतानि चान्यानि स्नानं कर्तुं समाययुः  ॥ र्क्स्_५५।३१ ॥  
मेकलायां हरिश्चन्द्र कोटितीर्थे नराधिप  ।  
तीर्थानां त्यज राजेन्द्र साम्यं मेकलया सह  ॥ र्क्स्_५५।३२ ॥  
वाराणस्या कुरुक्षेत्रं तोलितं च मया पुरा  ।  
तीर्थानि न समं यान्ति तीर्थस्यास्य प्रभावतः  ॥ र्क्स्_५५।३३ ॥  
ख्यातमात्रं कुरुक्षेत्रं लोकयात्राप्रवर्तकम्  ।  
पुराणं न श्रुतं यैस् तु मिथ्याज्ञानसमन्वितैः  ॥ र्क्स्_५५।३४ ॥  
सेव्यतां कल्पगा देवी यदीच्छेत् परमं पदम्  ।  
नमस्कृत्य विधातारम् अयोध्याधिपतिस् तदा  ॥ र्क्स्_५५।३५ ॥  
मुदा परमया युक्तः स ययाव् अमरेश्वरम्  ।  
एतत् सर्वं समाख्यातं यथावत् तव सुव्रत  ॥ र्क्स्_५५।३६ ॥  
यः शृणोति नरो राजन् गोसहस्रफलं लभेत्  ॥ र्क्स्_५५।३७ ॥  
  
इति श्रीस्कन्दपुराणे रेवाखण्डे गोदानमहिमानुवर्णनो नाम पञ्चपञ्चाशत्तमो ऽध्यायः ॥  
  
  
र्क्स् अध्याय ५६  
  
मार्कण्डेय उवाच:  
माहिष्मत्याः पश्चिमे वै तीर्थं पापहरं परम्  ।  
अशोकवनिका नाम सर्वशोकविनाशनम्  ॥ र्क्स्_५६।१ ॥  
स्नात्वा तत्रार्चयेद् गौरीं यथा विभवविस्तरैः  ।  
मातङ्गस्याश्रम तद्वत् सिद्धगन्धर्वसेवितम्  ॥ र्क्स्_५६।२ ॥  
शुक्लकृष्णातृतीयायां गन्धधूपविलेपनैः  ।  
उपहारैर् अनेकैश् च दीपमालाप्रबोधनैः  ॥ र्क्स्_५६।३ ॥  
तत्र या पूजयेन् नारी गौरीं भक्तिसमन्विता  ।  
रूपसौभाग्यसम्पन्नं लभते सत्पतिं तु सा  ॥ र्क्स्_५६।४ ॥  
कार्त्तिक्यां तु गतप्राणा मोदमाना तु संयता  ।  
अस्य तीर्थस्य माहात्म्यात् प्राप्ता माहेश्वरं पुरम्  ॥ र्क्स्_५६।५ ॥  
मातङ्गो नाम देवर्षिः पुराकल्पे युधिष्ठिर  ।  
नर्मदातीरमाश्रित्य तपस् तेपे सुदुष्करम्  ॥ र्क्स्_५६।६ ॥  
पुरा जन्मनिषादः स जातिं स्मरति पूर्विकाम्  ।  
अघमर्षणदेशस्थः सर्वधर्म बुबोध च  ॥ र्क्स्_५६।७ ॥  
महर्षीणां प्रसङ्गेन नर्मदादर्शनेन च  ।  
पापबुद्धिं परित्यज्य धर्मबुद्धिं चकार सः  ॥ र्क्स्_५६।८ ॥  
निर्विण्णो ऽहं च भिक्षुश् चाधुना श्वपचयोनिषु  ।  
एवम् उक्त्वा ततो राजन्न् अशोकवनिकां गतः  ॥ र्क्स्_५६।९ ॥  
जटावल्कलधारी च कन्दमूलफलाशनः  ।  
दिव्यं वर्षसहस्रं तु शिवाराधनतत्परः  ॥ र्क्स्_५६।१० ॥  
शिवध्यानपरः सो ऽभूद् उग्रे तपसि संस्थितः  ।  
दिव्यं वर्षसहस्रं हि तथा तस्य तपस्यतः  ॥ र्क्स्_५६।११ ॥  
एकाशीतिसहस्राणि जटाग्रेभ्यो विनिःस्मृताः  ।  
स्वयं पतन्ति विविधा नर्मदातोयम् अध्यतः  ॥ र्क्स्_५६।१२ ॥  
तत्क्षणाद् यक्षिणीरूपा अनन्ताश् चाप्रमाणिकाः  ।  
श्यामवर्णाः सुतेजः काः सर्वाभरणभूषिताः  ॥ र्क्स्_५६।१३ ॥  
यक्षलोकं व्रजन्त्य् आशु तीर्थस्यास्य प्रभावतः  ।  
मन्त्रयन्त्रविहीनो ऽपि शिवभक्तिपरायणः  ॥ र्क्स्_५६।१४ ॥  
षडक्षरम् इमं मन्त्रं हृदि चक्रे दिवानिशम्  ।  
ॐनमः शिवाय इति सर्वमन्त्रोत्तमोत्तमम्  ॥ र्क्स्_५६।१५ ॥  
तस्य भक्तिं परां ज्ञात्वा देवदेव उमापतिः  ।  
प्रत्यक्षरूपो भगवान् छूलपाणिः समागतः  ॥ र्क्स्_५६।१६ ॥  
उवाच वचनं देवो मातङ्गं प्रति भारत  ।  
वरं वृणीष्व भद्रं ते ध्यानेनानेन सुव्रत  ॥ र्क्स्_५६।१७ ॥  
  
मातङ्ग उवाच:  
यदि तुष्टो ऽसि देवेश वरं दातुम् इहेच्छसि  ।  
मातङ्गनाम्ना विख्यातिं तीर्थम् एतत् प्रयातु वै  ॥ र्क्स्_५६।१८ ॥  
चाण्डालाः श्वपचाश् चैव पापयोनिगता ऽपि  ।  
जपादि रहिताश् चापि मुच्यन्ते ऽत्रापि किल्बिषात्  ॥ र्क्स्_५६।१९ ॥  
मातङ्गनामलिङ्गं तु नर्मदातीरम् आश्रितम्  ।  
स्नात्वा यो ऽत्रार्चयेत् तस्य भवेद् बन्धविमोक्षणम्  ॥ र्क्स्_५६।२० ॥  
इदं वरम् अहं मन्ये त्वत्प्रसादात् महेश्वर  ।  
तस्य तद् वचनं श्रुत्वा प्रत्य् उवाच शिवापतिः  ॥ र्क्स्_५६।२१ ॥  
एवम् भवतु तत्सर्वं मत्प्रसादान् न संशय  ।  
एवम् उक्त्वा ययौ देव कैलासं पर्वतोत्तमम्  ॥ र्क्स्_५६।२२ ॥  
वरं सम्प्राप्य मातङ्ग उमामाहेश्वरं पुरम्  ।  
कामिकं यानम् आरूढः सर्वाभरणभूषित  ॥ र्क्स्_५६।२३ ॥  
जगामाशु चिरं भोक्तुं भोगान् स्नानप्रभावतः  ।  
या चैत्रमासे ऽमावास्या कृष्णपक्षे चतुर्दशी  ॥ र्क्स्_५६।२४ ॥  
तस्यां तत्र हुतं दत्तम् अनन्तफलम् अश्नुते  ।  
तिलोदकप्रदानेन पापयोनिगता ऽपि  ॥ र्क्स्_५६।२५ ॥  
सक्त्वाढ्यगुडपिण्डेन पितॄन् मोदयते तु यः  ।  
पितरस्तस्य तृप्यन्ति यावदिन्द्राश् चतुर्दश  ॥ र्क्स्_५६।२६ ॥  
तिलतण्डुलमिश्रं यः कुर्याल् लिङ्गस्य पूजनम्  ।  
सो ऽपि वर्षसहस्राणि शिवलोके महीयते  ॥ र्क्स्_५६।२७ ॥  
अशोकवनिका नाम मातङ्गं तीर्थम् उच्यते  ।  
रेवाया उत्तरे कूले कथितं तव भारत  ॥ र्क्स्_५६।२८ ॥  
अथान्यत् कथयिष्यामि याम्यभागे व्यवस्थितम्  ।  
तीर्थं मृगवनं नाम सर्वपापप्रणाशनम्  ॥ र्क्स्_५६।२९ ॥  
तत्र स्नात्वा ऽर्चयेद् विष्णुं शङ्खचक्रगदाधरम्  ।  
एकादश्यां महाराज निराहारो निशां नयेत्  ॥ र्क्स्_५६।३० ॥  
हरिं मृगवने तत्र गन्धपुष्पैश् च पूजयेत्  ।  
एकस्मिन् भोजिते विप्रे लक्षं भवतु भोजितम्  ॥ र्क्स्_५६।३१ ॥  
तिलोदकप्रदानेन पितॄणां वैष्णवं पदम्  ।  
तत्रैव सन्निविष्टं तु वाराहं तीर्थमुत्तमम्  ॥ र्क्स्_५६।३२ ॥  
यत्र वाराहरूपेण धरा चैव समुद्धृता  ।  
विश्वरूपं तथा चान्यद्धरिणामिततेजसा  ॥ र्क्स्_५६।३३ ॥  
पतिव्रता च नारी वै तथा मासोपवासिनी  ।  
तत्र स्नात्वा विधानेन लोकं प्राप्नोति वैष्णवम्  ॥ र्क्स्_५६।३४ ॥  
  
इति श्रीस्कन्दपुराणे रेवाखण्डे मातङ्गाश्रमवर्णनो नाम षट्पञ्चाशत्तमो ऽध्यायः ॥  
  
  
र्क्स् अध्याय ५७  
  
मार्कण्डेय उवाच:  
आख्यानं कथयिष्यामि ख्यातं मृगवनं यथा  ।  
व्याध कश्चिद् दुराचारः सर्वभूतेषु निर्दयः  ॥ र्क्स्_५७।१ ॥  
पाशहस्तो धनुष्पाणिर् विचरन् गिरिकन्दरे  ।  
आजघान मृगान् सर्वान् कुटुम्बार्थे नृपोत्तम  ॥ र्क्स्_५७।२ ॥  
ज्येष्ठे मासि तु सम्प्राप्ते निदाघे ज्वलनप्रभे  ।  
भ्रमति स्म तृषार्तश् च वृक्षमूले समाश्रितः  ॥ र्क्स्_५७।३ ॥  
रात्रौ स्वपिति निश्चेष्टो दुःखार्तश् च क्षुधान्वितः  ।  
वनसङ्घर्षजो वह्निर् उत्थितो गिरिकन्दरात्  ॥ र्क्स्_५७।४ ॥  
प्रदग्धं च वन तेन मृगव्याघ्रसमावृतम्  ।  
भस्मीभूतं च तत्सर्वं रेणुभूतं च कृत्स्नशः  ॥ र्क्स्_५७।५ ॥  
मेघागमोक्तकाले तु प्रवाहे नार्मदे शुभे  ।  
कन्याराशिगते भानौ द्वादश्यां श्रवणेन तु  ॥ र्क्स्_५७।६ ॥  
नर्मदातोय संसर्गाद् यक्षा जातास् तु पन्नगाः  ।  
तत्क्षणाद् दिव्यदेहास् तु वैष्णवं यानमास्थिताः  ॥ र्क्स्_५७।७ ॥  
स व्याधश् चाभवद् राजा तीर्थस्यास्य प्रभावतः  ।  
दशवर्षसहस्राणि भोगान् भुङ्क्ते मनोहरान्  ॥ र्क्स्_५७।८ ॥  
ये ऽपि दग्धा मृगास् तत्र ते ऽपि गन्धर्वतां गताः  ।  
वैष्णवेनैव यानेन प्राप्तास् तु वैष्णवं पदम्  ॥ र्क्स्_५७।९ ॥  
अवशः स्ववशो वापि यस् तु प्राणान् परित्यजेत्  ।  
दिव्यवर्षसहस्रं तु विष्णुलोके स मोदते  ॥ र्क्स्_५७।१० ॥  
तिलोदकप्रदानेन पितॄणां परमा गतिः  ।  
मनोरथं नाम तीर्थम् अन्यत् परमसिद्धिदम्  ॥ र्क्स्_५७।११ ॥  
त्रिषु लोकेषु विख्यातं रेवातीरसमुद्भवम्  ।  
यं यं प्रार्थयते कामं तं तं स्नात्वापि मानवः  ॥ र्क्स्_५७।१२ ॥  
सर्व च समवाप्नोति तीर्थस्यास्य प्रभावतः  ।  
अङ्गरावर्तसम्भेदो गोसहस्रफलप्रदः  ॥ र्क्स्_५७।१३ ॥  
अङ्गारेश्वरदेवश् च तत्र तिष्ठति सङ्गमे  ।  
स्नानमात्रो नरस् तत्र गाणपत्यम् अवाप्नुयात्  ॥ र्क्स्_५७।१४ ॥  
अङ्गारश् च चतुर्थ्यां च यदा भवति भारत  ।  
हिरण्यपुरुषं कृत्वा रक्तवस्त्रेण वेष्टयेत्  ॥ र्क्स्_५७।१५ ॥  
घृतपूर्णं ताम्रपात्रं गुडेनापि प्रपूरितम्  ।  
तत्सर्वं विधिवद् दद्याच् छ्रोत्रियाय विशेषतः  ॥ र्क्स्_५७।१६ ॥  
दानतीर्थप्रभावेण शक्रार्द्धासनभाग् भवेत्  ।  
यस्मात् पापानि दुःखानि तीव्राण्य् अपि बहून्यपि  ॥ र्क्स्_५७।१७ ॥  
तस्मात् पापं न कर्तव्यम् आत्मपीडाकरं हि तत्  ।  
यस्मिन् काले च देशे च वयसा यादृशेन च  ॥ र्क्स्_५७।१८ ॥  
कृतं शुभाशूभं कर्म तत् तथा तेन भुज्यते  ।  
तस्मात् सदैव दातव्यम् अविच्छिन्न तयार्थिने  ॥ र्क्स्_५७।१९ ॥  
विच्छिद्यन्ते ऽन्यथा भोगा ग्रीष्मे कुसरितो यथा  ।  
संसेव्यते यथा देवी सप्तकल्पवहा शुभा  ॥ र्क्स्_५७।२० ॥  
संसारस्य समुच्छित्त्यै ज्ञानयोगं ब्रवीमि ते  ।  
शिवप्रकाशकं ज्ञानं योगस् तत्रैव चिन्तितः  ॥ र्क्स्_५७।२१ ॥  
दुर्विज्ञेय गतिर् योगो नर्मदाशिवसन्निधौ  ।  
शिवाज्ञा वर्तते तत्र स्नानपूजाविधिर् यथा  ॥ र्क्स्_५७।२२ ॥  
स सिद्धान्ता ऽविरोधेन पुस्तकैर् न विरोधयेत्  ।  
धर्मज्ञानापवर्गार्थं सहितं विन्दते नरः  ॥ र्क्स्_५७।२३ ॥  
पूर्वोत्तरविरोधेन कुत्रार्थो ऽभिमतो भवेत्  ।  
दृष्ट्वाद्यमूलतस् तर्कं श्रुत्या सह विवर्जयेत्  ॥ र्क्स्_५७।२४ ॥  
तस्माद् आगमयुक्तेन सदात्मार्थविचारणम्  ।  
कर्तव्यं नानुमानेन केवलेन विपश्चिता  ॥ र्क्स्_५७।२५ ॥  
हीनोत्तमाद्यस्य फलं बहुधा स्वं च तत्स्मृतम्  ।  
तस्मात् परीक्षां कुर्वीत पुण्यं साधु महत्फलम्  ॥ र्क्स्_५७।२६ ॥  
पाखण्डिनो विकर्मस्थान् वैडालव्रतिकां शठान्  ।  
वर्जयेद् दूरतो धीमान् हैतुक्यान् तीर्थनिन्दकान्  ॥ र्क्स्_५७।२७ ॥  
दिगम्बरान् श्वेतपटान् ये चान्ये हेतुवादिनः  ।  
एतैः सह न संवादं संसर्गं न कथञ्चन  ॥ र्क्स्_५७।२८ ॥  
विपरीतं कलौ धर्मं नग्ना मुण्डा मलाशिनः  ।  
तस्मात् तं च परित्यज्य त्रेताधर्मं समाचरेत्  ॥ र्क्स्_५७।२९ ॥  
प्रमाणं सर्वधर्मेषु ब्रह्मविष्णुशिवोदितम्  ।  
अन्यथा कुरुते यस् तु नरके पतति ध्रुवम्  ॥ र्क्स्_५७।३० ॥  
सर्वेषाम् एव शास्त्राणाम् एवं शास्त्रविनिश्चयः  ।  
सेव्यतां कल्पगा देवी शिवपूजारतैः सदा  ॥ र्क्स्_५७।३१ ॥  
पितॄणां तर्पणं कुर्याद् भिक्षां दद्याच् च भिक्षवे  ।  
कारुण्यं सर्वभूतेषु नर्मदाख्यानचिन्तनम्  ॥ र्क्स्_५७।३२ ॥  
इदं ज्ञानमशेषं च सर्वकर्मविशोधनम्  ।  
आदिमध्यान्तरहितः स्वभावविमलः प्रभुः  ॥ र्क्स्_५७।३३ ॥  
सर्वज्ञः परिपूर्णश् च शिवो ज्ञेयः शिवागमे  ।  
सर्वार्थसाधकं ज्ञानं तत्प्रणीतम् असंशयम्  ॥ र्क्स्_५७।३४ ॥  
यः सर्वज्ञः सुसम्पूर्णः स्वभावविमलः शिवः  ।  
सर्वदोषविनिर्मुक्तः स ब्रूयात् कथम् अन्यथा  ॥ र्क्स्_५७।३५ ॥  
शिवाज्ञाम् अन्तरेणापि जगत्सृष्टिः कथम् भवेत्  ।  
अचैतन्यात् प्रधानेन अज्ञत्वात् पुरुषस्य च  ॥ र्क्स्_५७।३६ ॥  
प्रधानं परमाण्वादि यावत् किञ्चिद् अचेतनम्  ।  
तन्न कर्तृ स्वयं द्रष्टृ बुद्धिमत्करणं विना  ॥ र्क्स्_५७।३७ ॥  
न यथा घटम् आनेन मृत्पिण्डः स्वयम् ऋच्छति  ।  
तथाज्ञाबुद्धिभावेन न तिष्ठेत् प्रकृतिः स्वयम्  ॥ र्क्स्_५७।३८ ॥  
धर्माधर्मोपदेशो न धर्माधर्मविचारणम्  ।  
सर्वज्ञेन विना जातु नादिसर्गे प्रसिद्ध्यति  ॥ र्क्स्_५७।३९ ॥  
यथानादि प्रवृत्तो ऽयं घोरः संसारसागरः  ।  
शिवो ऽपि हि तथानादिः संसारान् मोचकः स्मृतः  ॥ र्क्स्_५७।४० ॥  
व्याधीनां भैषजं यद्वत् प्रतिपक्षं स्वभावतः  ।  
तद्वत्संसारघोराणां प्रतिपक्षः शिवः स्मृतः  ॥ र्क्स्_५७।४१ ॥  
वैद्यं विना निराक्रन्दाः क्लिश्यन्ते रोगिणो यथा  ।  
शिवेन तु विना सर्वं निराक्रन्दं जगत् तथा  ॥ र्क्स्_५७।४२ ॥  
तस्माद् अनादिः सर्वज्ञः परिपूर्णः परः शिवः  ।  
अस्ति नातः परित्राता पुमान् संसारसागरे  ॥ र्क्स्_५७।४३ ॥  
ये ऽभ्यसन्ति शिवज्ञानं हृदये शिवभाविताः  ।  
यदि वेदाः प्रमाणं तु तेषां ज्ञानं प्रजायते  ॥ र्क्स्_५७।४४ ॥  
इयं च सर्वभूतानां शरणं भुवि नर्मदा  ।  
अपां रूपतया देवी लोकानुग्रहकारिणी  ॥ र्क्स्_५७।४५ ॥  
स्थावरं जङ्गमं चैव भूतग्रामं चतुर्विधम्  ।  
भगवत्य् उद्धरत्य् एषां पतन्तं नरके ध्रुवम्  ॥ र्क्स्_५७।४६ ॥  
एवञ्ज्ञात्वा नरश्रेष्ठ शिवम् अन्वीक्ष्य कल्पगाम्  ।  
उच्चैर्गृहाणि दिव्यानि धनधान्यान्वितानि च  ॥ र्क्स्_५७।४७ ॥  
सर्वोपस्करदिव्यानि ब्राह्मणेभ्यो निवेदयेत्  ।  
अनाथायातिवृद्धाय विकलाय कुटुम्बिने  ॥ र्क्स्_५७।४८ ॥  
काष्ठमृन्मयगेहं च यो द्विजाय प्रयच्छति  ।  
एवं विधान् गृहान् रम्यान् सर्वतो ऽमरकण्टके  ॥ र्क्स्_५७।४९ ॥  
कारयेद् यः पुमान् दिव्यांस् तस्य पुण्यफलं शृणु  ।  
किं तस्य बहुभिर् दत्तैर् दानैर् भवति भारत  ॥ र्क्स्_५७।५० ॥  
एतद् एव परं दानं सर्वकामार्थसाधकम्  ।  
यः शृणोति नरो भक्त्या सर्वपापैः प्रमुच्यते  ॥ र्क्स्_५७।५१ ॥  
  
इति श्रीस्कन्दपुराणे रेवाखण्डे नर्मदामाहात्म्ये सप्तपञ्चाशत्तमो ऽध्यायः ॥  
  
  
र्क्स् अध्याय ५८  
  
युधिष्ठिर उवाच:  
श्रुत्वैतत् परमं गुह्यं गवां देवसम् उद्भवम्  ।  
ब्रह्मकूर्चस्य माहात्म्यं श्रोतुम् इच्छामि तत्त्वतः  ॥ र्क्स्_५८।१ ॥  
आख्याहि भगवन् सर्वं गोलोकः कीदृशः स्मृतः  ।  
प्राप्यते कर्मणा केन के तस्मिन्न् अनिशं स्थिताः  ॥ र्क्स्_५८।२ ॥  
  
मार्कण्डेय उवाच:  
श्रूयताम् अभिधास्यामि नमस्कृत्य महेश्वरम्  ।  
गोमातृलोकं परमं सर्वकाम् असमन्वितम्  ॥ र्क्स्_५८।३ ॥  
यथावत् सर्वलोकानाम् उपर्युपरि संस्थितम्  ।  
पातालानि ततः सप्त पातालं च ततस् तथा  ॥ र्क्स्_५८।४ ॥  
यावत् प्रमाणं परितः परिच्छिन्नं महीतलम्  ।  
तावत् प्रमाणं तस्याः समुद्रास् तानि चैव तु  ॥ र्क्स्_५८।५ ॥  
तेषां प्रत्येकम् उत्सेधप्रमाणं परिकीर्तितम्  ।  
योजनानां सहस्राणि दशार्धानि ततस् ततः  ॥ र्क्स्_५८।६ ॥  
सहस्रयोजनोत्सेधस् तस्याभ्यन्तरतस् तथा  ।  
विवराणां समस्तानां सहस्राणि नव स्मृतम्  ॥ र्क्स्_५८।७ ॥  
तेषां रुचिरमाहात्म्यं नामतस् तु महीतले  ।  
दिव्यदिव्योपसम्पन्नः श्रीमच्चामीकरद्युतिः  ॥ र्क्स्_५८।८ ॥  
नागराजः सदैवास्ते तस्मिन् कृतनिकेतनः  ।  
अनन्तो ऽनन्तधामा च मुकुन्दो नृपशैवलः  ॥ र्क्स्_५८।९ ॥  
ततो रसातलं नाम शिवसन्तोषभूमिकम्  ।  
वासुकेर् नागराजस्य तत्र चारु महापुरम्  ॥ र्क्स्_५८।१० ॥  
पुर च सुरलोम्नस् तु दानवाधिपतेर् महत्  ।  
सुपर्णस्य च दैत्यानाम् अशेषाणां महात्मनाम्  ॥ र्क्स्_५८।११ ॥  
ततः सुतलनामास्ति शर्कराञ्चितभूमिकम्  ।  
नागादीनां स्वस्तिकानां तत्रैव वसतिः सदा  ॥ र्क्स्_५८।१२ ॥  
दानवाधिपतीनां च तत्रैव निलयः परः  ।  
वैरोचनहिरण्याख्यप्रभृतीनां महात्मनाम्  ॥ र्क्स्_५८।१३ ॥  
ततश्चातलम् इत्युक्तं पातालानां तस्य तु वै  ।  
तेषाम् ऊर्ध्ववस्तुसर्वेषां मृन्मयं च तलं क्षितेः  ॥ र्क्स्_५८।१४ ॥  
असुराधिपतेस् तावत् कालनेमेर्महापुरम्  ।  
चारुचामीकराभासं वैनतेयस्य चापरम्  ॥ र्क्स्_५८।१५ ॥  
ततश् च वितलं नाम पातालं रक्तभूतलम्  ।  
तस्मिन् महान्तको नाम दानवेन्द्रकृतालयः  ॥ र्क्स्_५८।१६ ॥  
तालको ऽग्निमुखस् तस्मिन् नलह्रादश् च दानवाः  ।  
निवसन्ति कृतागारास् तथा प्रह्लादवर्चसः  ॥ र्क्स्_५८।१७ ॥  
पातालं वितलं नाम शुक्लं क्षितितलं ततः  ।  
कम्बलाश्वतरौ नागौ सहितौ तत्र तिष्ठतः  ॥ र्क्स्_५८।१८ ॥  
महाजम्भहयग्रीवप्रभृतीनां महात्मनाम्  ।  
वाराणस्यसुरेन्द्राणां निवासस् तत्रकल्पितः  ॥ र्क्स्_५८।१९ ॥  
कृष्णं क्षितितलं तस्मात् पातालतलसञ्ज्ञकम्  ।  
शङ्कुकर्णमहानादनमुचीनां निकेतनम्  ॥ र्क्स्_५८।२० ॥  
पातालात् सप्तमाद् ऊर्ध्वं सप्तद्वीपा मही स्थिता  ।  
समुद्रैः सप्तभिर् युक्ता पर्वतैः समलङ्कृता  ॥ र्क्स्_५८।२१ ॥  
जम्बूद्वीपश् च तन् मध्ये प्लक्षद्वीपस् ततः परः  ॥ र्क्स्_५८।२२ ॥  
क्रौञ्चद्वीपश् च परतः शाकद्वीपश् च तद्बहिः  ।  
परतः पुष्करद्वीपः सप्तमः परिकीर्तितः  ॥ र्क्स्_५८।२३ ॥  
क्षारोदकश् चेक्षुरसः सुरोदश् च घृतोदधिः  ।  
दधितोयः क्षीरपूर्णः स्वादूदः सप्तमः स्मृतः  ॥ र्क्स्_५८।२४ ॥  
सप्तद्वीपसमुद्राणां द्विगुणद्विगुणान्तरः  ।  
प्रमाणविस्तरो ज्ञेयो नियुतः प्रथमः स्मृतः  ॥ र्क्स्_५८।२५ ॥  
हिमवान् हेमकूटश् च निषधश् चेति दक्षिणे  ।  
नीलश् च श्वेतः शृङ्गश् च मेरोरुत्तरतः स्मृताः  ॥ र्क्स्_५८।२६ ॥  
मेरुर् अस्ति स्थितो मध्ये जम्बूद्वीपस्य भारत  ।  
माल्यवान् पूर्वतो ज्ञेयः पश्चिमे गन्धमादनः  ॥ र्क्स्_५८।२७ ॥  
एते पर्वतराजानो जम्बूद्वीपे नव स्मृताः  ।  
प्लक्षद्वीपादिषु ज्ञेयाः सप्तसप्तैव पर्वताः  ॥ र्क्स्_५८।२८ ॥  
पुष्करद्वीपमध्ये तु पर्वतो वलयाकृतिः  ।  
एकः स्मृतः समन्ताच् च नामतो मानसः स्मृतः  ॥ र्क्स्_५८।२९ ॥  
विन्ध्यो नाम महाभागो जम्बूद्वीपे व्यवस्थितः  ।  
यत्रैषा नर्मदादेवी प्लवन्ती लोकतारिणी  ॥ र्क्स्_५८।३० ॥  
विन्ध्यस्य चानुजो भ्राता सह्यो दक्षिणतः स्मृतः  ।  
उर्वी कूर्मतलाकारा काञ्चनी परिमण्डला  ॥ र्क्स्_५८।३१ ॥  
अणुरेव तथा सा तु निर्दिष्टातिविदः क्षितिः  ।  
तस्याः प्रमाणं निर्दिष्टं दशयोजनकोटयः  ॥ र्क्स्_५८।३२ ॥  
लोकालोक इति ख्यातस् तस्याः प्रान्ते समन्ततः  ।  
स्फीतो हेममयः श्रीमान् सरलः परिमण्डलः  ॥ र्क्स्_५८।३३ ॥  
योजनानां सहस्राणि चार्धमस्य व्यवस्थितम्  ।  
तावदेव च विस्तीर्णं तदर्धे भानुराहितः  ॥ र्क्स्_५८।३४ ॥  
प्रकाशयति स ज्योतिः परभागे निहन्यते  ।  
लोकालोक इति प्रोक्तस् ततो ऽसावचलो महान्  ॥ र्क्स्_५८।३५ ॥  
लोकालोकावसानो ऽयं भूर्लोकः परिकीर्तितः  ।  
गन्धर्वयक्षरक्षोभिः पिशाचैश् च निषेवितः  ॥ र्क्स्_५८।३६ ॥  
मानुषैः पशुभिश् चैव मृगपक्षिसरीसृपैः  ।  
स्थावरैर्विविधाकारैर् भूतैर् एतैश् च षड्विधैः  ॥ र्क्स्_५८।३७ ॥  
भूर्लोकश् च भुवर्लोको यावद् आदित्यमण्डलम्  ।  
वसन्ति सततं रुद्रास् सततं वक्त्रभास्कराः  ॥ र्क्स्_५८।३८ ॥  
आदित्यमण्डलादूर्ध्वं स्मृता स्वर्लोकसंस्थितिः  ।  
विमानकोटयस् तस्मिन्न् अष्टाविंशतिराशयः  ॥ र्क्स्_५८।३९ ॥  
मेढीभूतो विमानानां सर्वेषाम् उपरि ध्रुवः  ।  
नियुता अनिलस्कन्धाः सप्तास्मिन्न् अन्तरे स्थिताः  ॥ र्क्स्_५८।४० ॥  
पृथिव्याः प्रथमः स्कन्धः स्थितश् चामेघमण्डलम्  ।  
आहवो नाम वै वातो व्यूहानां व्यूहकृत् तथा  ॥ र्क्स्_५८।४१ ॥  
द्वितीयः प्रवहो नाम निबद्धः सूर्यमण्डले  ।  
तृतीयः संवहो माम सुस्कन्धो ऽसौ प्रतिष्ठितः  ॥ र्क्स्_५८।४२ ॥  
चतुर्थः सोद्वहः स्कन्धः स्थितो नक्षत्रमण्डले  ।  
ततो द्वयोर् विनिर्दिष्टा विमानोद्वहनक्रिया  ॥ र्क्स्_५८।४३ ॥  
योजनानां ध्रुवः कोटिर् महर्लोकः समुच्छ्रितः  ।  
स्कन्धः परिवहो नाम निबद्धः सप्तमो ध्रुवे  ॥ र्क्स्_५८।४४ ॥  
अन्नादीनि करोत्य् एष पर्वणाम् उपरि स्थितः  ।  
विनिर्वृत्तं विकाराणाम् अधिवासो महात्मनाम्  ॥ र्क्स्_५८।४५ ॥  
तत्राधिकारिदेवानाम् अष्टाविंशति कोटयः  ।  
जनात् स्वर्लोकम् आगत्य नियोगात् पद्मजन्मनः  ॥ र्क्स्_५८।४६ ॥  
स्थिता मन्वन्तरं तत्र स्वव्यापारावसायिनः  ।  
आरुह्य च महर्लोकम् आगच्छन्ति ततः पुनः  ॥ र्क्स्_५८।४७ ॥  
ब्रह्मणो दिवसैकेन देवाः स्वर्गे चतुर्दश  ।  
क्रमेण कृत्वा कर्माणि महर्लोके वसन्ति ते  ॥ र्क्स्_५८।४८ ॥  
कोटिद्वयं महर्लोकाज् जनलोकः समुच्छ्रितः  ।  
साध्यानाम् असुरास् तत्र वसन्ति सुखिनः सदा  ॥ र्क्स्_५८।४९ ॥  
योजनानां चतुःकोट्यः जनाद् अप्य् उच्छ्रितं तपः  ।  
प्रजानां पतयस् तत्र स्थितास् तु ब्रह्मणः सुताः  ॥ र्क्स्_५८।५० ॥  
सत्यलोकस् तपोलोकात् कोटिषट्कं समुच्छ्रितम्  ।  
आस्ते परिवृतस् तत्र देवासुरगणैर् विराट्  ॥ र्क्स्_५८।५१ ॥  
ब्रह्मलोकाद् विष्णुलोको द्विगुणेन समुच्छ्रितः  ।  
विस्तरेण तदूर्ध्वे च दिव्यलोकः समन्वितः  ॥ र्क्स्_५८।५२ ॥  
विष्णुलोकाच् च परतः श्रीमच् छिवपुरं महत्  ।  
द्वाविंशत् कोटिविस्तीर्णं तदूर्ध्वे समुपस्थितम्  ॥ र्क्स्_५८।५३ ॥  
सूर्यायुतप्रतीकाशं सर्वकामसमन्वितम्  ।  
अनेकारण्यविन्यासं स्वर्गनद्युपशोभितम्  ॥ र्क्स्_५८।५४ ॥  
सर्वरत्नान्वितैर् दिव्यैस् तप्तजाम्बूनदप्रभैः  ।  
सहस्रखण्डभौमैश् च सर्वशोभासमन्वितैः  ॥ र्क्स्_५८।५५ ॥  
विमानैः सर्वतो व्याप्तं चन्द्रैर् इवनभस्तलम्  ।  
अप्सरोगणसङ्कीर्णं सर्वविद्याधरान्वितम्  ॥ र्क्स्_५८।५६ ॥  
नृत्यगीतरवोपेतैर् अप्रमेयगुणान्वितैः  ।  
मनोजवैर् असङ्ख्यातैः परिवारसमन्वितैः  ॥ र्क्स्_५८।५७ ॥  
क्वचिद् दोलागृहैर् रम्यैः किङ्किणीर् अवकान्वितैः  ।  
उद्गतैर् अर्धचन्द्रैश् च घण्टाभरणभूषितैः  ॥ र्क्स्_५८।५८ ॥  
मणिमुक्तावितानैश् च मणिरत्नचयैः शुभैः  ।  
सर्वरत्नार्चितैर् द्रव्यैर् मुक्तादामसुशोभनैः  ॥ र्क्स्_५८।५९ ॥  
महासिंहासनैर् दिव्यैः सर्वरत्नविभूषितैः  ।  
क्वचित् पुण्यगृहैर् व्याप्तम् असङ्ख्यगुणान्वितैः  ॥ र्क्स्_५८।६० ॥  
सदा पुष्पफलैर् वृक्षैः क्वचिद् व्याप्तं मनोरमैः  ।  
पुष्पोद्यानैर् महारम्यैः शतशो ऽथ सहस्रशः  ॥ र्क्स्_५८।६१ ॥  
सप्तकल्पवहा पुण्या तत्रैवास्ते सरिद्वरा  ।  
तत्कलायाः सहस्रांशो जम्बूद्वीपे प्रदृश्यते  ॥ र्क्स्_५८।६२ ॥  
अवतीर्णा महीपृष्ठे लोकानुग्रहकाम्यया  ।  
सर्वात्मना ऽवतारश् च गङ्गादिसरिताम् इह  ॥ र्क्स्_५८।६३ ॥  
अमृतस्यन्दिनीभिश् च नदीभिर् उपशोभितम्  ।  
हेमरत्नाञ्चिता वाप्यः सोपानैः स्फाटिकैर् युताः  ॥ र्क्स्_५८।६४ ॥  
सितरक्तासितैः पीतैः सरोजैर्याः सुगन्धिभिः  ।  
पञ्चवर्णैश् च गुरुभिः शोभिताः काञ्चनाकुलैः  ॥ र्क्स्_५८।६५ ॥  
महाविकाशि संस्निग्धैः श्रीमद्भिः पञ्चहस्तकैः  ।  
दश द्वादशहस्तैश् च तथा विंशतिहस्तकैः  ॥ र्क्स्_५८।६६ ॥  
नालैर् मरकतप्रख्यैर् मनोहरदलान्वितैः  ।  
पूर्णनीलोत्पलैश् चान्यैर् दीर्घिकाश् च क्वचित् क्वचित्  ॥ र्क्स्_५८।६७ ॥  
सिंहव्याघ्रमुखैर् दिव्यैर् गजवाजिमृगाननैः  ।  
गोमुखैश् छागवदनैः कपिपक्षिमुखैस् तथा  ॥ र्क्स्_५८।६८ ॥  
एकवक्त्रैर् महावक्त्रैर् बहुवक्त्रैर् अवक्त्रकैः  ।  
एकपादैस् त्रिपादैश् च बहुपादैर् अपादकैः  ॥ र्क्स्_५८।६९ ॥  
वामनैर् जटिलैर् मुण्डैर् दीर्घग्रीवैर् महोदरैः  ।  
महाकायैर् महानासैर् महाकर्णैर् अकर्णकैः  ॥ र्क्स्_५८।७० ॥  
नानारूपाकृतिधरैर् नानाभरणभूषितैः  ।  
नानावेषधरैर् दिव्यैः कामरूपैर् महाबलैः  ॥ र्क्स्_५८।७१ ॥  
नानाप्रभावसंयुक्तैर् नानाशास्त्रविशारदैः  ।  
असङ्ख्या जातयश् चान्या निवसन्ति तथा विधाः  ॥ र्क्स्_५८।७२ ॥  
कुब्जावामनकादीर्घा वरदेहा वराननाः  ।  
मुण्डाश् च विकटा नीचा ह्रस्वदीर्घश् च तादृशाः  ॥ र्क्स्_५८।७३ ॥  
लम्बोदरा ह्रस्वभुजा विनता ह्रस्वजानुकाः  ।  
मृगेन्द्रवदनाश् चान्या गजवाजिमुखास् तथा  ॥ र्क्स्_५८।७४ ॥  
ह्रस्वकुञ्चितकेशाश् च सुन्दरप्रियदर्शनाः  ।  
पञ्चाशत्कोटयस् तत्र शिवस्य परिचारिकाः  ॥ र्क्स्_५८।७५ ॥  
मणिमाणिक्यगेहेषु रमन्ते ता बहिः क्वचित्  ।  
तत्र गेहेषु यद् द्वारिसहस्रशतभूमिषु  ॥ र्क्स्_५८।७६ ॥  
विचित्रभूमयस् तत्र वज्रवैदूर्यभूषिताः  ।  
इति सर्वगुणोपेतैः स्त्रीसहस्रैर् वराननैः  ॥ र्क्स्_५८।७७ ॥  
असङ्ख्यातैः पुरं व्याप्तम् ईश्वरस्य समन्ततः  ।  
तन् मध्ये सर्वतोभद्रं दिव्यमायतनं महत्  ॥ र्क्स्_५८।७८ ॥  
शुद्धस्फटिकसङ्काशं स्थानम् आद्यम् उमापतेः  ।  
तत्रास्ते भगवान् सोमः पूज्यमानो गणेश्वरैः  ॥ र्क्स्_५८।७९ ॥  
सिद्धैः स्वस्थानसम्प्राप्तैर् ब्रह्मविष्ण्वादिभिस् तथा  ।  
धर्मस् तत्र स्थितः श्रीमानीश्वरायतने ऽनघ  ॥ र्क्स्_५८।८० ॥  
यत्र वीरवृषः तत्र नित्यं गोमातरः स्थिताः  ।  
तत्र सा नर्मदादेवी पूज्यमाना सुरासुरैः  ॥ र्क्स्_५८।८१ ॥  
तेनोदकेन तृप्यन्ति गोवत्साः सर्वदेवताः  ।  
ब्रह्माविष्णुः सुरेशान उमया सहितो ऽनघ  ॥ र्क्स्_५८।८२ ॥  
सुराश् च ऋषयो भूताः पितरो मातरस् तथा  ।  
स लोकः शिवलोको ऽत्र नर्मदालोक एव च  ॥ र्क्स्_५८।८३ ॥  
ये गुणा रुद्रलोकस्य गोलोकस्य तथैव च  ।  
नन्दा भद्रा सुभद्रा च सुशीला सुरभिस् तथा  ॥ र्क्स्_५८।८४ ॥  
इति गोमातरः पञ्च शिवलोकविनिर्गताः  ।  
षष्ठी तु नर्मदादेवी लोकानुग्रहकाम्यया  ॥ र्क्स्_५८।८५ ॥  
एताः सर्वा जगत्सर्वं सर्वलोकस्य मातरः  ।  
तर्पयन्ति महाराज नित्यम् अत्रात्मिकैर् गुणैः  ॥ र्क्स्_५८।८६ ॥  
कारणाच् च शिवस्थानाद् ईश्वरेच्छावशा ऽनुगा  ।  
ॐकारात् सर्वलोकानाम् इमं लोकं समाश्रिताः  ॥ र्क्स्_५८।८७ ॥  
तृणानि खादन्ति चरन्त्य् अरण्ये पिबन्ति तोयानि सुनिर्मलानि  ।  
दुग्धं प्रयच्छन्ति पुनन्ति देहं गावो यतो जीवति जीवलोकः  ॥ र्क्स्_५८।८८ ॥  
कुतस् तेषां हि पापानि येषां गृहमलङ्कृतम्  ।  
सततं बालवत्साभिर् गोभिः स्त्रीभिरिव स्वयम्  ॥ र्क्स्_५८।८९ ॥  
ये स्मरन्ति सद्ॐकारं नर्मदां च शिवात्मना  ।  
न तेषां पुनरावृत्तिर्घोरे संसारसागरे  ॥ र्क्स्_५८।९० ॥  
ये कुर्वन्ति परां भक्तिं तृणतोयप्रदानतः  ।  
प्रसादात् तु गवां तासां शिवलोकं व्रजन्ति ते  ॥ र्क्स्_५८।९१ ॥  
एताः सदानुकूलेन मातरः सर्वकामदाः  ।  
ये रक्षन्ति शुभा गाश् च शिवलोकं व्रजन्ति ते  ॥ र्क्स्_५८।९२ ॥  
ये ऽर्चयन्ति शिवं भक्त्या सद्विधानैः समाहिताः  ।  
ते विन्दन्ति महाभोगान् पुरं यान्ति शिवस्य वै  ॥ र्क्स्_५८।९३ ॥  
ये शिवाश्रयतीर्थानि श्रद्धया यान्ति मानवाः  ।  
कल्पगां च विशेषेण शैलं चामरकण्टकम्  ॥ र्क्स्_५८।९४ ॥  
ते क्रीडन्ति महाभोगैर् ब्रह्मविष्णुशिवालये  ।  
पयो ऽमृतं घृतं क्षीरं मधुदध्यादिकं तु यत्  ॥ र्क्स्_५८।९५ ॥  
न पश्यति महाभाग कल्पगायां विमोहितः  ।  
एतत्ते कथितं राजन् रेवावतरणं शुभम्  ॥ र्क्स्_५८।९६ ॥  
अस्याख्यानेन भगवान्  ।#  
प्रीयतां मे शिवः स्वयम्  ॥ र्क्स्_५८।९७ ॥#  
  
इति श्रीस्कन्दपुराणे रेवाखण्डे शिवलोकवर्णनो नामाष्टपञ्चाशत्तमो ऽध्यायः ॥  
  
  
र्क्स् अध्याय ५९  
  
युधिष्ठिर उवाच:  
दानधर्मविधानं च श्रोतुम् इच्छामि कल्पग  ।  
दरिद्रा भिक्षवो वापि कथं यान्ति शिवालयम्  ॥ र्क्स्_५९।१ ॥  
विधिना केन दानेन मुच्यते दुष्कृतं तथा  ।  
लोकानां च हितार्थाय कथयस्व महामुने  ॥ र्क्स्_५९।२ ॥  
  
मार्कण्डेय उवाच:  
शृणु राजन् यथा न्यायं कथयामि तवानघ  ।  
पुष्करं बिल्वपत्रं च कुशास्तोयं च नार्मदम्  ॥ र्क्स्_५९।३ ॥  
स्वयम्भूर् भगवान् आह सामान्यं धर्मकारणम्  ।  
श्रद्धापूताः सर्वधर्माः पुराणं श्रुतयस् तथा  ॥ र्क्स्_५९।४ ॥  
तस्योपदेशधर्मेण नरा यान्ति त्रिविष्टपम्  ।  
यस् तूलपूर्णविस्तीर्णं रक्तवस्त्रं ससूत्रकम्  ॥ र्क्स्_५९।५ ॥  
व्याघ्रचर्मकृतं वापि नववस्त्रावगुण्ठितम्  ।  
कृष्णाजिनोपवीतं च पुण्यधूपाधिवासितम्  ॥ र्क्स्_५९।६ ॥  
शिवध्यानाभियुक्ताय श्रद्धया विनिवेदयेत्  ।  
तत् तूलवस्त्रतन्तूनां रोमसङ्ख्यास्ति यावती  ॥ र्क्स्_५९।७ ॥  
तावद् वर्षसहस्राणि शिवलोके महीयते  ।  
मोदते सर्वलोकेषु भुक्त्वा भोगान् अनेकशः  ॥ र्क्स्_५९।८ ॥  
पुनश् च क्षितिमासाद्य सिंहासनपतिर् भवेत्  ।  
तृणवल्कलपर्णानि शय्या प्रावरणादिकम्  ॥ र्क्स्_५९।९ ॥  
दत्त्वा तदर्थिने भूमौ शिवलोके महीयते  ।  
शिवमुद्दिश्य नैवेद्यं यो दद्याच् छिवदर्शिने  ॥ र्क्स्_५९।१० ॥  
शाकं मूलं फलं वापि तस्य पुण्यफलं शृणु  ।  
यावत् स्यात् तण्डुलादीनां सङ्ख्याफलदलेषु च  ॥ र्क्स्_५९।११ ॥  
तावद् वर्षसहस्राणि शिवलोके महीयते  ।  
भिक्षां सव्यञ्जनां दत्त्वा शिवभक्ताय भक्तितः  ॥ र्क्स्_५९।१२ ॥  
वर्षलक्षं महाभाग शिवलोके महीयते  ।  
दधिभक्तं सुसम्पूर्णं भिक्षापात्रं सुशोभनम्  ॥ र्क्स्_५९।१३ ॥  
दद्याद् यः शिवभक्ताय तस्य पुण्यफलं शृणु  ।  
वर्षकोटिसमं दिव्यं महाभोगैः समन्वितम्  ॥ र्क्स्_५९।१४ ॥  
स्थित्वा शिवपुरे दिव्ये तस्यान्ते च महीपतिः  ।  
सुशीतलेन तोयेन शिवभक्तं सितायुजा  ॥ र्क्स्_५९।१५ ॥  
तर्पयित्वा शम्भुलोके वर्षलक्षं च मोदते  ।  
कलशं शर्करोपेतं वस्त्रपूताम्बुपूरितम्  ॥ र्क्स्_५९।१६ ॥  
दद्याद् यः शिवभक्ताय तस्य पुण्यफलं शृणु  ।  
शुद्धस्फटिकसङ्काशं विमानं सर्वकामिकम्  ॥ र्क्स्_५९।१७ ॥  
सम्प्राप्य शिवलोके तु वर्षकोटिं स मोदते  ।  
पलाशपर्णैः पत्रैर् वा यः कुर्यात् पुटकानि तु  ॥ र्क्स्_५९।१८ ॥  
प्रदद्याच्छिवयोगिभ्यस् ताम्रपात्रप्रदो हि सः  ।  
यस् ताम्रपात्रं सुकृतं प्रदद्याच् छिवयोगिने  ॥ र्क्स्_५९।१९ ॥  
कोटिषट् कं स कल्पानां शिवलोके महीयते  ।  
शूलं वहति यः पाणौ शक्तिं पृष्ठे कमण्डलुम्  ॥ र्क्स्_५९।२० ॥  
तं भोजयित्वा यत्नेन शिवलोकम् अवाप्नुयात्  ।  
भोजयेच् च यथा शक्त्या यः शिवव्रतचारिणम्  ॥ र्क्स्_५९।२१ ॥  
भोगैः स क्रीडति श्रेष्ठैः शिवलोके व्यवस्थितः  ।  
यः शिवाश्रमधर्मं च गृहस्थं भोजयेद् बुधः  ॥ र्क्स्_५९।२२ ॥  
विपुलैः स महाभोगैः शिवलोके महीयते  ।  
शिवाश्रमव्रतस्थं यः कन्दाद्यैर् भोजयेत् नरः  ॥ र्क्स्_५९।२३ ॥  
स दिव्यानाप्नुयाद् भोगान् ईश्वरस्य पुरे स्थितः  ।  
एवं पाशुपतं भक्तं भोजयित्वा प्रणम्य च  ॥ र्क्स्_५९।२४ ॥  
नानाविधैर् महाभोगैः शिवलोके महीयते  ।  
महाव्रतधरायैव भिक्षां यः प्रतिपादयेत्  ॥ र्क्स्_५९।२५ ॥  
स दिव्यैः शोभनैर् भोगैः शिवलोके महीयते  ।  
सयमनियम् आचारं शिवभक्तिपरं नरम्  ॥ र्क्स्_५९।२६ ॥  
भोजयित्वा यथाशक्त्या शिवलोके महीयते  ।  
ज्ञानयोगबहिःस्था ये लोकसामान्यधर्मिणः  ॥ र्क्स्_५९।२७ ॥  
पूजयन्ति शिवं भक्त्या शिवलोकं व्रजन्ति ते  ।  
अनाशिकेनापि करीषवह्णिना पयः प्रदानेन तपोभिर् उग्रैः  ॥ र्क्स्_५९।२८ ॥  
प्रयान्ति यज्ञैश् च न तां गतिं नरा  ।  
नीचो ऽपि यां याति हि रुद्रभक्तः  ॥ र्क्स्_५९।२९ ॥  
यथा रेवाजलस्पर्शाल् लभन्ते सद्गतिं नराः  ।  
न तथा यज्ञदानाद्यैर् उपायैर् भरतर्षभ  ॥ र्क्स्_५९।३० ॥  
इत्य् एष शिवलोकस् तु प्रसङ्गात् समुदाहृतः  ।  
गोलोकः कल्पगालोकः शिवभक्तैः समन्वितः  ॥ र्क्स्_५९।३१ ॥  
ज्ञानयोगेन ये शान्ता जपन्ति परमं शिवम्  ।  
ते सर्वदुःखनिर्मुक्ता भवन्ति सुखिनः सदा  ॥ र्क्स्_५९।३२ ॥  
शिवलोकश् च विज्ञेयो मण्डलावरणात्मकः  ।  
पञ्चभूतान्यहङ्कारः सत्त्वं प्रकृतिरष्टमी  ॥ र्क्स्_५९।३३ ॥  
ईदृशानां तु नागानां कोट्यो ज्ञेयाः सहस्रशः  ।  
सर्वाङ्गत्वात् प्रधानस्य तिर्यगूर्ध्वमधः स्थितम्  ॥ र्क्स्_५९।३४ ॥  
विष्णुलोकात् परं स्थानं कुमारस्य महात्मनः  ।  
स्वच्छमौक्तिकसङ्काशं परमा श्रीसमन्वितम्  ॥ र्क्स्_५९।३५ ॥  
स्कन्दलोकात् परं स्थानम् उमादेव्याः प्रकीर्तितम्  ।  
तप्तचामीकरप्रख्यम् अशेषगुणसंयुतम्  ॥ र्क्स्_५९।३६ ॥  
उमास्थानात् परं चैव हरस्थानं तदुत्तमम्  ।  
सूर्यकोटिप्रतीकाशं सर्वकाम् असमन्वितम्  ॥ र्क्स्_५९।३७ ॥  
गणैर् अध्युषितं सर्वैर् असङ्ख्यैर् योगतत्परैः  ।  
हिरण्यगर्भकूर्माद्यैर् वसुरुद्रदिवाकरैः  ॥ र्क्स्_५९।३८ ॥  
स्तूयते भगवान् नित्यं तस्यान्ति प्रतिकाङ्क्षिभिः  ।  
ज्ञानध्यानपरैः शान्तैर् भिक्षाहारैर् जितेन्द्रियैः  ॥ र्क्स्_५९।३९ ॥  
प्राप्यं तैश् च परं स्थानं सूर्यायुतसमप्रभम्  ।  
तत्सत्कर्मकरैर् नित्यं ब्राह्मणैर् दग्धकल्मषैः  ॥ र्क्स्_५९।४० ॥  
वसन्ति यदृतं सिद्धाशयास् तु क्लेशवर्जिताः  ।  
नर्मदा सेव्यमानाश् च लभन्ते तत्पदं नराः  ॥ र्क्स्_५९।४१ ॥  
एतत् ते कथितं पार्थ यथोद्दिष्टं तु शम्भुना  ।  
यन् मया कथितं दानं नर्मदातीरम् आश्रितम्  ॥ र्क्स्_५९।४२ ॥  
गच्छन्ति ये ऽन्यत् तीर्थं तु सहस्रांशो विशिष्यते  ।  
सर्वज्ञाः सर्वगाः शुद्धाः परिपूर्णा भवन्ति ते  ॥ र्क्स्_५९।४३ ॥  
शुद्धकर्मकरा ये तु परमैश्वर्यसंयुताः  ।  
सदेहाश् च विदेहाश् च भवन्ति स्वेच्छया पुनः  ॥ र्क्स्_५९।४४ ॥  
इति नित्यं विशुद्धं च स्थानम् आद्यम् उमापतेः  ।  
दिव्यं श्रीकण्ठनाथस्य जगद्भर्तुः समंस्थितम्  ॥ र्क्स्_५९।४५ ॥  
स्थानं नवकमित्य् एवं निर्गता यत्र कल्पगा  ।  
परमाष्टगुणैश्वर्यनित्यम् अक्षयम् अव्ययम्  ॥ र्क्स्_५९।४६ ॥  
शश्वद्गुरुप्रणीतेन ध्यानयोगेन ये नराः  ।  
ध्यायन्ति देवतां नित्यं ते सिद्धा यान्ति तत्पदम्  ॥ र्क्स्_५९।४७ ॥  
ये ऽभ्यसन्ति शिवज्ञानं नर्मदातीरम् आश्रिताः  ।  
कामतृष्णाविनिर्मुक्तास् ते ऽपि यान्ति च तत्पुरम्  ॥ र्क्स्_५९।४८ ॥  
अप्य् एकदिवसं यावच् छिवध्यानपरायणः  ।  
शिवधर्मपरस् तस्य धर्मस्यान्तो न विद्यते  ॥ र्क्स्_५९।४९ ॥  
योगधर्मसु सारत्वादभेद्यं पापमुद्गरैः  ।  
वज्रतण्डुलवज् ज्ञेयं तस्मात् तस्य फलं महत्  ॥ र्क्स्_५९।५० ॥  
देहान्तेनैव धर्मेण स्थानमाद्यं शिवालयम्  ।  
यत्रास्ते विपुलैर् भोगैः क्रीडन् कल्पायुतं नरः  ॥ र्क्स्_५९।५१ ॥  
ततः कल्पायुतस्यान्ते स्थानं कौमारम् आप्नुयात्  ।  
तत्रार्धसम्मितं कालं स क्रीडन् ससुखं वसेत्  ॥ र्क्स्_५९।५२ ॥  
तदन्ते विष्णुलोकं च सम्प्राप्य वसते पुनः  ।  
ब्रह्मलोकं गतश् चान्ते तत्रापि वसते नरः  ॥ र्क्स्_५९।५३ ॥  
ब्रह्मलोकपरिभ्रष्टो वसेच् छिवपुरे सुखम्  ।  
तत् तस्माद् ब्रह्मविष्ण्वाद्यांल् लोकान् प्राप्नोत्य् अनुक्रमात्  ॥ र्क्स्_५९।५४ ॥  
इत्य् एवं सर्वलोकेषु रमित्वा क्रमशस् ततः  ।  
मनुष्यलोकम् आसाद्य शिवं रेवां समाश्रयेत्  ॥ र्क्स्_५९।५५ ॥  
मया ते कथिता ऽन्यत्र यानि दानानि भारत  ।  
तानि सर्वे प्रशंसन्ति पर्वते ऽमरकण्टके  ॥ र्क्स्_५९।५६ ॥  
  
इति श्रीस्कन्दपुराणे रेवाखण्डे नर्मदामाहात्म्ये शिवमहिमानुवर्णनो नामैकोनषष्टितमो ऽध्यायः ॥  
  
  
र्क्स् अध्याय ६०  
  
मार्कण्डेय उवाच:  
वैष्णवं दानधर्मं च कथ्यमानं निबोध मे  ।  
विष्णुयोगं समभ्यस्य सर्वक्लेशापनुत्तये  ॥ र्क्स्_६०।१ ॥  
विष्णुं सम्पूज्य विधिना घृतस्नानादिभिः स्तवैः  ।  
द्वादश्यां विष्णुम् उद्दिश्य दद्याद् एकां पयस्विनीम्  ॥ र्क्स्_६०।२ ॥  
नर्मदातीरम् आसाद्य तस्य पुण्यफलं शृणु  ।  
पूज्यते धर्मराजेन यथा विष्णुस् तथैव सः  ॥ र्क्स्_६०।३ ॥  
शैवानां वैष्णवानां च सहस्रम् भोजयेत् तु यः  ।  
गर्भिणी धेनुसम्मिश्रं वृषभैर् दशभिर्युतम्  ॥ र्क्स्_६०।४ ॥  
अर्चितं गन्धपुष्पाद्यैर् हेमवस्त्रैर् अलङ्कृतम्  ।  
प्रदक्षिणम् उपाक्रम्य मन्त्रराजं च भक्तितः  ॥ र्क्स्_६०।५ ॥  
ॐ नमो भगवते वासुदेवयेति समुच्चरन्  ।  
वेदविद्भिः समाकीर्णं विष्णोर् आराधनैः शुभैः  ॥ र्क्स्_६०।६ ॥  
नर्मदातोयम् आसाद्य दीपमालां प्रबोधयेत्  ।  
गावो ममाग्रतो नित्यं गावः पृष्ठत एव च  ॥ र्क्स्_६०।७ ॥  
गावो मे हृदये वापि गवां मध्ये वसाम्य् अहम्  ।  
इमं मन्त्रं समुत्थाय जपेद् आसां पुरो गवाम्  ॥ र्क्स्_६०।८ ॥  
गन्धतो याक्षतैर् मिश्रैर् गृहीत्वा ताम्रभाजनम्  ।  
शृङ्गपुच्छ जलस्नातः शुक्लवस्त्रसमन्वितः  ॥ र्क्स्_६०।९ ॥  
नर्मदास्नानपानेन गवां पुच्छाम्भसा तथा  ।  
सर्वकल्मषनिर्मुक्तः सुसिद्धः सुचिरव्रतः  ॥ र्क्स्_६०।१० ॥  
स्नापयित्वा गतस् तत्र स विप्रो नर्मदातटे  ।  
पौर्णमास्यां पूर्णचन्द्रे राहुसोमसमागमे  ॥ र्क्स्_६०।११ ॥  
तैरेव सार्द्धं विप्रेन्द्रैः सम्प्रपूज्य हरिं स्मरेत्  ।  
भृत्यपुत्रकलत्राद् यैर् युक्तः स्वजनबान्धवैः  ॥ र्क्स्_६०।१२ ॥  
निवेदयेत् तु कृष्णाय मन्त्रेण श्रद्धयान्वितः  ।  
श्राद्धे दाने च होमे च विवाहे मङ्गले तथा  ॥ र्क्स्_६०।१३ ॥  
गोमातरः स्थिता नित्यं विष्णुलोके शिवात्मिकाः  ।  
शिवायैता मया दत्ता विष्णवे च महात्मने  ॥ र्क्स्_६०।१४ ॥  
एवं विप्राय यो दद्याद् यज्ञार्थं समलङ्कृताः  ।  
एवं निवेद्य पुरुषो गोसहस्रफलं लभेत्  ॥ र्क्स्_६०।१५ ॥  
कुलानि त्रिंशदुत्तार्य नरकाद् भृत्यबान्धवान्  ।  
स्थापयेद् वैष्णवे लोके शिवस्य च महात्मनः  ॥ र्क्स्_६०।१६ ॥  
सर्वज्ञः परिपूर्णश् च विशुद्धः सर्वगः प्रभुः  ।  
संसारसागरान् मुक्तो हरितुल्यः प्रजायते  ॥ र्क्स्_६०।१७ ॥  
अनेनैव विधानेन गृहस्थाः प्राप्नुयुर् दिवम्  ।  
विनापि ज्ञानयोगेन गोसहस्रप्रदानतः  ॥ र्क्स्_६०।१८ ॥  
ब्राह्मणः क्षत्रियो वापि शूद्रो ऽथापि च भक्तितः  ।  
नर्मदाकपिलायोगे यथा विभवविस्तरैः  ॥ र्क्स्_६०।१९ ॥  
ब्राह्मणाय दरिद्राय दीक्षितायोपशोभिने  ।  
चन्द्रसूर्योपरागे तु व्यतीपाते च सङ्क्रमे  ॥ र्क्स्_६०।२० ॥  
षडशीति मुखे दद्याद् अमासोमसमागमे  ।  
कार्त्तिक्या वा युगादौ वा पुण्ये वाहनि भारत  ॥ र्क्स्_६०।२१ ॥  
यद्धि गायन्ति पितरो गाथाम् एतां नराधिप  ।  
अपि स्यात् स कुले ऽस्माकं पुत्रः परमधार्मिकः  ॥ र्क्स्_६०।२२ ॥  
नर्मदाकपिलायोगे कोटितीर्थे च मुक्तिदे  ।  
नरकाद् उद्धरेद् अस्मान् दत्त्वा गा यस् तु संयुताः  ॥ र्क्स्_६०।२३ ॥  
दशवर्षसहस्राणि लोके क्रीडति वैष्णवे  ।  
तस्मात् त्वम् अपि राजेन्द्र गोसहस्रप्रदो भव  ॥ र्क्स्_६०।२४ ॥  
देववद् दिवि मोदन्ते येन ते पितरः सदा  ।  
कथयामि तवाथाहमितिहासं पुरातनम्  ॥ र्क्स्_६०।२५ ॥  
युवनाश्वः पुरा राजा चक्रवर्ती महायशाः  ।  
शक्राच् छतगणं पुण्यं प्रजापालनतत्परः  ॥ र्क्स्_६०।२६ ॥  
अयोध्यानगरी यस्य ब्रह्मलोकसमप्रभा  ।  
तस्या कृतयुगे चादौ सर्वधर्मपरायणः  ॥ र्क्स्_६०।२७ ॥  
बृहस्पतिब्रह्मसमं वशिष्ठं स्वपुरोहितम्  ।  
अभिवाद्य यथान्यायम् उवाच मुनिसत्तमम्  ॥ र्क्स्_६०।२८ ॥  
कस्मिन् स्थाने यजेद् यज्ञं तीर्थे देशे सुरालये  ।  
वशिष्ठप्रमुखाः सर्वे मुनयश् चेदम् अब्रुवन्  ॥ र्क्स्_६०।२९ ॥  
पृथिव्यां नैमिषं तीर्थं सर्वतीर्थमयं शुभम्  ।  
सफलो हयमेधस् तु कोटिकोटिगणोत्तरः  ॥ र्क्स्_६०।३० ॥  
पुराणे कीर्तितं राजन् मत्स्यरूपेण विष्णुना  ।  
सूर्येण कीर्तितं राजन् मनुपुत्राय चात्मनः  ॥ र्क्स्_६०।३१ ॥  
सर्वेषां तु पुराणानां पुराणं मत्स्यकीर्तितम्  ।  
वेदाश्चैव पुरा नष्टा मत्स्यरूपेण चोद्धृताः  ॥ र्क्स्_६०।३२ ॥  
वेदहीनाश् च वर्तन्ते द्विजा वै यज्ञकर्मसु  ।  
एवं विधं तु तत् तीर्थं युवनाश्व तवोदितम्  ॥ र्क्स्_६०।३३ ॥  
एवं श्रुत्वा ततो वाक्यं वशिष्ठस्य पुरोधसः  ।  
आदिदेश ततो ऽमात्यान् धर्मिष्ठान् सत्यवादिनः  ॥ र्क्स्_६०।३४ ॥  
यज्ञोपस्करम् आदाय समागच्छत सत्वरम्  ।  
घोषणा क्रियतां राष्ट्रे दण्डहस्तैश् च किङ्करैः  ॥ र्क्स्_६०।३५ ॥  
आहूतास् तु ततो देवा नृपतेर् यज्ञकर्मणि  ।  
ब्रह्मा विष्णुः सुरेशश् च स्कन्दो वैश्रवणस् तथा  ॥ र्क्स्_६०।३६ ॥  
शम्भुश् चैव विशेषेण सुरासुरनमस्कृतः  ।  
धेनूनां दशलक्षाणि हेमरत्नान्वितानि च  ॥ र्क्स्_६०।३७ ॥  
लक्षमेकं हयानां च दन्तिनाम् अयुतत्रयम्  ।  
मणिमाणिक्यमुक्ताश् च हिरण्यं चाप्य् अनन्तकम्  ॥ र्क्स्_६०।३८ ॥  
नानाविधानि द्रव्याणि भक्ष्यभोज्यमलङ्कृतम्  ।  
यज्ञद्रव्यं च यच् चान्यत् तत् सर्वसहितो नृपः  ॥ र्क्स्_६०।३९ ॥  
नानासहस्रयानैस् तु नानादेशगतैर् नृपैः  ।  
नानावाद्यसहस्रैस् तु नानागीतैर् मनोहरैः  ॥ र्क्स्_६०।४० ॥  
वेदघोषेण महता दिवं भूमिं विनादयन्  ।  
विवेश नैमिषं तीर्थं यत्र देवो महेश्वरः  ॥ र्क्स्_६०।४१ ॥  
हरिं सद्यः प्रभुं दृष्ट्वा मुच्यते यत्र किल्बिषात्  ।  
स्वर्गसोपानम् एतत् तु प्रत्यक्षं देवलोकवत्  ॥ र्क्स्_६०।४२ ॥  
तत्र स्नात्वा ऽभ्यर्च्य हरिं हरं स्वर्गम् अवाप्नुयात्  ।  
कीर्तनान् नैमिषस्यास्य नरो दहति तत्क्षणात्  ॥ र्क्स्_६०।४३ ॥  
अनेकभाविकं घोरं तूलराशिम् इवानलः  ।  
दीक्षिता ब्राह्मणा देवाः कुतश्चित् तु समागताः  ॥ र्क्स्_६०।४४ ॥  
आर्तानाम् अयुतं तेभ्यो ददौ देवाय चानघ  ।  
सहस्रम् एकं नृपतिर्भूषणानां च भारत  ॥ र्क्स्_६०।४५ ॥  
ॐ नमः शङ्करायेति माधवायेति चोत्तमः  ।  
जलदर्भौ समादाय पात्रे राजा हिरण्मये  ॥ र्क्स्_६०।४६ ॥  
एवं सङ्कल्प्य राजेन्द्र यज्ञवाटम् अकारयत्  ।  
दशयोजनपर्यन्तं यज्ञयूपाश् च हेमजान्  ॥ र्क्स्_६०।४७ ॥  
ततो निर्वर्तितो यज्ञो वशिष्ठप्रमुखैर् द्विजैः  ।  
मुदिता देवताः सर्वा दिव्ययानसमाश्रिताः  ॥ र्क्स्_६०।४८ ॥  
जयशब्दं प्रचक्रुस् ता राजा नान्यो भवत्समः  ।  
नान्यो मम समः कश्चिद् इत्यहङ्कारवान् नृपः  ॥ र्क्स्_६०।४९ ॥  
यावद् यानं समारुह्य सान्तःपुरपरिच्छदः  ।  
निःसृतो नैमिषारण्यात् तावत् पश्यति वानरम्  ॥ र्क्स्_६०।५० ॥  
तिष्ठ तिष्ठेत्य् उवाचाथ शृणु राजन् वचो मम  ।  
किं ते यज्ञविधानेन देवतादानकर्मणि  ॥ र्क्स्_६०।५१ ॥  
अहङ्कारविमूढात्मा कर्ताहम् इति मन्यसे  ।  
पुरामरेश्वरे यज्ञे सत्यधर्मस्य भूपतेः  ॥ र्क्स्_६०।५२ ॥  
वर्जयित्वा मुखम् मे ऽभूत् कण्ठाधो हेमवर्णकम्  ।  
ये गताः शिशवस् तेषां सर्वाङ्गाश् च हिरण्मयाः  ॥ र्क्स्_६०।५३ ॥  
कपिला नर्मदायोगे यज्ञतोयप्रवाहतः  ।  
स्नानावगाहनात् पानाल् लोडनात् कर्दमे तथा  ॥ र्क्स्_६०।५४ ॥  
गन्धर्वलोकं सम्प्राप्तो भूतग्रामश् चतुर्विधः  ।  
त्वदीये लुलितं यज्ञे नैमिषारण्यसम्भवे  ॥ र्क्स्_६०।५५ ॥  
पङ्केन लिप्तं गात्रं मे क्षालितं चाम्बुना तथा  ।  
न किञ्चित् फलमासीन् मे तव यज्ञो निरर्थकः  ॥ र्क्स्_६०।५६ ॥  
गवां त्वयायुते दत्तं धनं धान्यं तथा बहु  ।  
भूभुजा सत्यधर्मेण किन्तु तावन् निरर्थकम्  ॥ र्क्स्_६०।५७ ॥  
दानेन तपसा वापि त्रयो लोकाः समर्जिताः  ।  
सर्वेषाम् एव तीर्थानां माता वै मेकला स्मृता  ॥ र्क्स्_६०।५८ ॥  
एतत् ते कथितं राजन् यथाभूद् अमरेश्वरे  ।  
स्वस्ति वो ऽस्तु गमिष्यामि त्वं वायोध्या प्रति व्रज  ॥ र्क्स्_६०।५९ ॥  
अहम् एव गमिष्यामि नर्मदां सप्तकल्पगाम्  ।  
श्रुत्वा त्वदीयं यज्ञं हि नैमिषारण्यम् आगतः  ॥ र्क्स्_६०।६० ॥  
निराशो ऽहं गमिष्यामि नाभून् मे काञ्चनं मुखम्  ।  
वानरस्य वचः श्रुत्वा युवनाश्वो ऽब्रवीद् वचः  ॥ र्क्स्_६०।६१ ॥  
कस्त्वं वानररूपेण सत्यम् एतद् ब्रवीषि मे  ।  
  
वानर उवाच:  
अहं जाबालिनः पुत्रः कदम्बो नाम विश्रुतः  ॥ र्क्स्_६०।६२ ॥  
तिर्यग्योनौ प्रविष्टश् च प्राकृतैः कर्मभिः स्वकैः  ।  
भ्रान्तानि सर्वतीर्थानि वेषेणानेन सुव्रत  ॥ र्क्स्_६०।६३ ॥  
परित्राणं परं नाभूत् सत्यधर्ममखोत्तमे  ।  
वपुर् हिरण्मयं सर्वं मुखवर्जं ममाभवत्  ॥ र्क्स्_६०।६४ ॥  
वानरस्य वचं श्रुत्वा सन्निवृत्य नृपोत्तमः  ।  
आराध्य देवदेवेशं नैमिषे यज्ञपूरुषम्  ॥ र्क्स्_६०।६५ ॥  
उवाच वचनं श्लक्ष्णं प्रणिपत्य प्रसाद्य च  ।  
मदीययज्ञे दानेन तपसा नियमेन च  ॥ र्क्स्_६०।६६ ॥  
शमिच्छं छ्रावयामास एको वानररूपधृक्  ।  
हिरण्मयं मुखं चास्य यथा स्यात् त्वं तथा कुरु  ॥ र्क्स्_६०।६७ ॥  
उवाच वचनं देवो युवनाश्वं महीपतिम्  ।  
प्रत्यक्षं नैमिषं तीर्थं सूर्यकोटिसमप्रभम्  ॥ र्क्स्_६०।६८ ॥  
पृथिव्यां नैमिषं तीर्थम् अन्तरिक्षे च पुष्करम्  ।  
त्रिषु लोकेषु विख्यातो गिरिश् चामरकण्टकः  ॥ र्क्स्_६०।६९ ॥  
न च श्रुतं त्वया तात पुराणं स्कन्दकीर्तितम्  ।  
माता सा यत्र सरितां तीर्थानां च सरिद्वरा  ॥ र्क्स्_६०।७० ॥  
नामसङ्कीर्तनादस्या मुच्यते भवबन्धनात्  ।  
विषादं त्यज तीर्थानां प्रधानो ऽमरकण्टकः  ॥ र्क्स्_६०।७१ ॥  
सत्यधर्मः पुनस् तत्र करिष्यति मखोत्तमम्  ।  
रेवाकपिलयोर् योगे मुखं तत्र हिरण्मयम्  ॥ र्क्स्_६०।७२ ॥  
भविष्यति न सन्देहस् तव वानरसत्तम  ।  
नैमिषं स नमस्कृत्य आदिदेवं हरं हरिम्  ॥ र्क्स्_६०।७३ ॥  
स्थानं स्वं च जगामाथ मुदा परमया युतः  ।  
नैमिषस्य वचः श्रुत्वा अयोध्याधिपतिस् तथा  ॥ र्क्स्_६०।७४ ॥  
विवेश नगरीं पुण्यां यथा शक्रो ऽमरावतीम्  ।  
वानरो ऽपि गतस् तत्र सत्यधर्मो यतः स्वयम्  ॥ र्क्स्_६०।७५ ॥  
प्रणम्य सत्यधर्माख्यम् इदं वचनम् अब्रवीत्  ।  
रेवाकपिलयोर् योगे त्वदीये च महामखे  ॥ र्क्स्_६०।७६ ॥  
अवभृथस्नानजनिते कर्दमे लुठनान् मम  ।  
शरीरं काञ्चनीभूतं मुखम् एवावशिष्यते  ॥ र्क्स्_६०।७७ ॥  
यज्ञमिष्ट्वा पुनस् तत्र मुखं मे काञ्चनं कुरु  ।  
गन्धर्वाधिपतिर् भूयो मुक्तो वानरयोनितः  ॥ र्क्स्_६०।७८ ॥  
हेमीभूतवपुस् तत्र यदा वानरसत्तमः  ।  
देवन्दुन्दुभिनादेन नानालङ्कारभूषितः  ॥ र्क्स्_६०।७९ ॥  
हंसयुक्तेन यानेन वीज्यमानो ऽप्सरोगणैः  ।  
जगाम शाङ्करं लोकं तीर्थस्यास्य प्रभावतः  ॥ र्क्स्_६०।८० ॥  
तत्र ये श्वापदास् सर्वे ते ऽपि स्नात्वा दिवङ्गताः  ।  
एतत् ते कथितं पार्थ यथावृत्तं पुरातनम्  ॥ र्क्स्_६०।८१ ॥  
श्रवणात् कीर्तनाच् चास्य गोसहस्रफलं लभेत्  ॥ र्क्स्_६०।८२ ॥  
  
इति श्रीस्कन्दपुराणे रेवाखण्डे नर्मदामाहात्म्ये षष्टितमो ऽध्यायः ॥  
  
  
र्क्स् अध्याय ६१  
  
युधिष्ठिर उवाच:  
श्रुत्वा नानाविधान् धर्मास्त्वत्प्रसादान् महामुने  ।  
नाहं तृप्तिं तु गच्छामि नर्मदाख्यानकीर्तनात्  ॥ र्क्स्_६१।१ ॥  
  
मार्कण्डेय उवाच:  
गावः पवित्रमतुलं गावः सर्वार्थसाधकाः  ।  
तस्माद्धि गोप्रदानेन शिवभक्त्या प्रमुच्यते  ॥ र्क्स्_६१।२ ॥  
यस्मिन् देशे भवेन् नित्यं शिवभक्तिसमन्वितः  ।  
सो ऽपि देशो भवेत् पूतः किं पुनश् च सबान्धवः  ॥ र्क्स्_६१।३ ॥  
उक्तानि षट्सहस्राणि पुराणे मेकलातटे  ।  
इत्याह ज्ञानयोगस्य धर्मयोगस्य तत्त्ववित्  ॥ र्क्स्_६१।४ ॥  
धर्माधर्मगतीनां च स्वरूपम् उपवर्णितम्  ।  
तीर्थाख्यानसमायुक्तं नर्मदाख्यानम् उत्तमम्  ॥ र्क्स्_६१।५ ॥  
कीर्तनाच् छ्रवणात् तस्य मुच्यते भवबन्धनात्  ।  
विद्यां सिंहासने दिव्ये वस्त्रपुष्पाधिवासिताम्  ॥ र्क्स्_६१।६ ॥  
पूजयित्वा हरं विष्णुं शृणुयाद् वाचयेत् तथा  ।  
श्रीमत्सिंहासनं वापि कॢप्तं हैमं सुशोभनम्  ॥ र्क्स्_६१।७ ॥  
हेमवस्त्रोपरिच्छन्नं नानारत्नविभूषितम्  ।  
राजतं ताम्रकं कांस्यं ब्रह्मचारिविनिर्मितम्  ॥ र्क्स्_६१।८ ॥  
तत् तु तारसमुद्भूतं शृङ्गवद् रत्नभूषितम्  ।  
दिव्यं सिंहासनं वापि पूजां कृत्वा प्रयत्नतः  ॥ र्क्स्_६१।९ ॥  
गन्धाधिवसितकरः श्रीमदासनसंस्थितः  ।  
शम्भ्वायतनतीर्थेषु नरेन्द्र भवनेषु च  ॥ र्क्स्_६१।१० ॥  
बोधयेत् परमं धर्मं गृहग्रामपुरेषु च  ।  
नर्मदाकीर्तनाच्छ्रोता शिवलोके महीयते  ॥ र्क्स्_६१।११ ॥  
इदं तीर्थम् इदं तीर्थं पर्यटन् नेति वै नरः  ।  
नर्मदैव परं तीर्थम् इत्य् आह भगवान् छिवः  ॥ र्क्स्_६१।१२ ॥  
अस्मिंस्तीर्थे नरश्रेष्ठ श्राद्धं कार्यं विधानतः  ।  
स्वागतेन यमः प्रीतश् चासनेन शतक्रतुः  ॥ र्क्स्_६१।१३ ॥  
पितरः पादशौचेन अत्राद्येन प्रजापतिः  ।  
विप्रपादोदकक्लिन्ना यावत् तिष्ठति मेदिनी  ॥ र्क्स्_६१।१४ ॥  
तावत् पुष्करपात्रेषु पिबन्ति पितरो जलम्  ।  
विद्यावते स्नातकाय भिक्षवे श्रोत्रियाय च  ॥ र्क्स्_६१।१५ ॥  
तथा परमहंसाय विष्णुव्रतधराय च  ।  
सर्वोपस्करणं दत्त्वा शिवलोके महीयते  ॥ र्क्स्_६१।१६ ॥  
अनाहिताग्निं यो विप्रम् आहिताग्निं करोति च  ।  
ब्राह्मणः क्षत्रियो वैश्यः स्ववित्तेनैव कारयेत्  ॥ र्क्स्_६१।१७ ॥  
अर्धार्धं सफलं तस्य यावज् जीवं न संशयः  ।  
विष्णुलोके ऽन्तकाले च भोगान् भुङ्क्ते च पुष्कलान्  ॥ र्क्स्_६१।१८ ॥  
स्वद्रव्येण च यो यज्ञं करोति विधिवद् द्विजः  ।  
नर्मदातीरम् आसाद्य ब्रह्मलोके स मोदते  ॥ र्क्स्_६१।१९ ॥  
धात्रीं हिरण्मयीं कृत्वा ब्राह्मणाय प्रकल्पयेत्  ।  
कल्पगा तीरम् आश्रित्य विष्णुलोके महीयते  ॥ र्क्स्_६१।२० ॥  
तिलतण्डुलकर्पूरसुसम्भोज्यविमिश्रितैः  ।  
कुङ्कुमैर् वस्त्रधान्यैश् च निर्मितं शिवसन्निधौ  ॥ र्क्स्_६१।२१ ॥  
पर्वकाले च यो दद्यात् पर्वते मेकलातटे  ।  
वसेत् विष्णुलोकेषु नरः स्वर्गे न संशयः  ॥ र्क्स्_६१।२२ ॥  
प्रत्यक्षधेनुं यो दद्यात् हेमरत्नविभूषिताम्  ।  
घृतधेनुं गुडधेनुं शर्कराधेनुम् एव च  ॥ र्क्स्_६१।२३ ॥  
रेवाकपिलयोर् योगे दत्त्वैतान् नरसत्तमः  ।  
सर्वपापविनिर्मुक्तो लोके क्रीडति वैष्णवे  ॥ र्क्स्_६१।२४ ॥  
यदि तत्र महाराज भिक्षान्नं च निवेदितम्  ।  
तस्य सङ्ख्या न विद्येत स यावत् सङ्गमो नृप  ॥ र्क्स्_६१।२५ ॥  
एतत् सर्वं यथान्यायं कथितं तव सुव्रत  ।  
वैवस्वते ऽन्तरे ऽथान्यच् छृणु त्वं नृपसत्तम  ॥ र्क्स्_६१।२६ ॥  
वीरणस्य तु राजर्षेर् मैत्रेयो ऽभूत् पुरोहितः  ।  
तेन चायतनं विष्णोः कारितं नर्मदातटे  ॥ र्क्स्_६१।२७ ॥  
पुर्याश् चैवामरावत्या दिशि याम्यां व्यवस्थितम्  ।  
तदायतनमाहात्म्यान् नर्मदायाः प्रभावतः  ॥ र्क्स्_६१।२८ ॥  
मोदते वैष्णवे लोके युगस्यार्द्धं द्विजोत्तमः  ।  
शृणु त्वं यानि तीर्थानि रेवायाः पश्चिमोत्तरे  ॥ र्क्स्_६१।२९ ॥  
वनं मेघवनं नाम यज्ञपर्वतम् आश्रितम्  ।  
रन्तिदेवः पुरा तत्र चक्रवर्ती युधिष्ठिर  ॥ र्क्स्_६१।३० ॥  
गवि नीतं कुलं येन स देवासुरमानुषम्  ।  
पितरो मोचिता येन गोभिर् विनिहताः पुरा  ॥ र्क्स्_६१।३१ ॥  
चाण्डालैश् च हता ये च प्राप्नुवन्ति परां गतिम्  ।  
चाण्डालाद् उदकात् सर्पाद् विद्युतो ब्राह्मणाद् अपि  ॥ र्क्स्_६१।३२ ॥  
दन्तिभ्यश् च पशुभ्यश् च मरणं पापशालिनाम्  ।  
विष्णोर् बलिप्रदानेन क्रियाणां करणेन च  ॥ र्क्स्_६१।३३ ॥  
तीर्थपिण्डप्रदानेन ते यान्ति परमां गतिम्  ।  
दधीचिर् नाम राजर्षिर् अवन्त्यधिपतिस् तथा  ॥ र्क्स्_६१।३४ ॥  
सर्वधर्मभृतां श्रेष्ठः शक्रतुल्यपराक्रमः  ।  
पुरा देवासुरे युद्धे दैत्यैर् देवा विनिर्जिताः  ॥ र्क्स्_६१।३५ ॥  
देवानां ब्राह्मणानां च हन्तारो दैत्यकण्टकाः  ।  
नष्टाः स्वपापदोषेण सभृत्यकुलबान्धवाः  ॥ र्क्स्_६१।३६ ॥  
देवाः समुदिताः सर्वे लोकपालाः सवासवाः  ।  
निर्विघ्नं पृथिवीं कृत्वा लोकं चैव चराचरम्  ॥ र्क्स्_६१।३७ ॥  
विन्ध्यं गिरिं गतास् ते तु यस्मिन् वहति कल्पगा  ।  
समर्थं भूपतिं ज्ञात्वा दधीचिं कुरुसत्तम  ॥ र्क्स्_६१।३८ ॥  
दत्तान्य् अस्त्राणि रक्षार्थं तस्य राज्ञः सुरोत्तमैः  ।  
वज्रं शक्तिं तथा पाशं दण्डं खड्गं ध्वजं गदाम्  ॥ र्क्स्_६१।३९ ॥  
त्रिशूलं चेति देवानाम् आयुधानि प्रचक्षते  ।  
तानि दत्त्वा यथा न्यायं नाकपृष्ठं मुदा ययुः  ॥ र्क्स्_६१।४० ॥  
पुराणमतमाज्ञाय दधीचिः सत्यविक्रमः  ।  
शापस्यैव भयाद् भीतो नमस्कृत्य प्रगृह्य च  ॥ र्क्स्_६१।४१ ॥  
प्रभावात् तोयतां नीत्वा शरीरान्तर् न्यवेशयत्  ।  
ततः कालान्तरे प्राप्ते दानवा बलदर्पिताः  ॥ र्क्स्_६१।४२ ॥  
जम्भकुम्भहयग्रीवप्रमुखाः पुनरुत्थिताः  ।  
दानवानां बलं ज्ञात्वा त्रस्ता देवाः सवासवाः  ॥ र्क्स्_६१।४३ ॥  
कार्यकाले समुत्पन्ने संस्मृत्यास्त्रायुधानि च  ।  
नारद प्रेषयामासुः दधीचिं प्रति भारत  ॥ र्क्स्_६१।४४ ॥  
अवन्तीं स पुरीं प्राप्य देवर्षिर् नारदस् तथा  ।  
विवेश भवनं राज्ञो मणिकाञ्चनवेदिकम्  ॥ र्क्स्_६१।४५ ॥  
उत्थितो नृपशार्दूलो मुनिं दृष्ट्वा सुतेजसम्  ।  
पूजयित्वा यथा न्यायं हेमकासनसंस्थितम्  ॥ र्क्स्_६१।४६ ॥  
तं तु दृष्ट्वा सुखासीनं राजा वचनम् अब्रवीत्  ।  
किम् अर्थं मानुषे लोके देवलोकात् समागतः  ॥ र्क्स्_६१।४७ ॥  
  
नारद उवाच:  
युद्धं महत् समुत्पन्नं देवानां दानवैः सह  ।  
समर्पय त्वं शस्त्राणि क्षीयन्ते दानवा यथा  ॥ र्क्स्_६१।४८ ॥  
कुरु कार्यं च देवानां सत्यधर्मव्रते स्थितः  ।  
  
दधीचिर् उवाच:  
शृणु कार्यं च देवर्षे देवानां हितकाम्यया  ॥ र्क्स्_६१।४९ ॥  
अचिरेणैव कालेन क्षयं यास्यन्ति दानवाः  ।  
मया तान्य् एव शस्त्राणि रक्षणार्थं महामुने  ॥ र्क्स्_६१।५० ॥  
आपोभूतानि पीतानि शरीरे सन्ति तानि वै  ।  
उपायेन हि गृह्णन्तु दास्याम्य् एतानि वै पुनः  ॥ र्क्स्_६१।५१ ॥  
इत्युक्त्वा च नृपश्रेष्ठ आजुहाव च गाः पुरा  ।  
मांसादिभक्षितं गोभिर् अस्थिवर्जं विशाम्पते  ॥ र्क्स्_६१।५२ ॥  
अस्त्रग्रामस् ततः प्राप्तो लोकपालैर् यथा तथा  ।  
गोनर्दं नाम नगरं तत् तु लोकेषु विश्रुतम्  ॥ र्क्स्_६१।५३ ॥  
दानवा निहता देवैः पुनः सृष्टिः प्रवर्तिता  ।  
अचिन्तयत् तदा तत्र रन्तिदेवो महीपतिः  ॥ र्क्स्_६१।५४ ॥  
गोविद्युत्पशुचाण्डालसर्पैर्विनिहता नराः  ।  
देवलोकं न ते यान्ति न तेषामुदकक्रिया  ॥ र्क्स्_६१।५५ ॥  
शोचयित्वा चिरं कालं सान्तःपुरपरिग्रहः  ।  
प्रक्षाल्य नर्मदातोये तदस्थीनि व्यसर्जयत्  ॥ र्क्स्_६१।५६ ॥  
लिङ्गं ब्रह्मेश्वरं तत्र यज्ञपर्वतसन्निधौ  ।  
धर्मसंशयम् आपन्नो रन्तिदेवो महीपतिः  ॥ र्क्स्_६१।५७ ॥  
पप्रच्छ मुनिशार्दूलान् वशिष्ठप्रमुखान् द्विजान्  ।  
त्रिःप्रदक्षिणम् आवृत्य यथा न्यायम् इदं वचः  ॥ र्क्स्_६१।५८ ॥  
के देशाः पर्वताः पुण्या नद्यः काः कीर्तिताः शुभाः  ।  
नरकस्थान् पितॄन् यत्र तद्वदेयुः समुद्धरेत्  ॥ र्क्स्_६१।५९ ॥  
अक्षयं च पितृश्राद्धं पितॄणाम् अक्षया गतिः  ।  
  
ऋषय ऊचुः:  
मार्कण्डेयाश्रमं गच्छ अस्माभिः सह भूपते  ॥ र्क्स्_६१।६० ॥  
सो ऽपि सर्वं विजानीयात् कल्पगा तीरमाश्रितः  ।  
तच् छ्रुत्वा रन्तिदेवो ऽपि मुनिभिः परिभाषितः  ॥ र्क्स्_६१।६१ ॥  
जगाम मुनिभिः सार्द्धं कल्पगातीरवासिनम्  ।  
स राजा ब्राह्मणैः सार्द्धं प्रणिपत्य तथा ऽर्चयत्  ॥ र्क्स्_६१।६२ ॥  
समुत्थायाब्रवीद् वाक्यम् उपविष्टः कुशासने  ।  
  
मार्कण्डेय उवाच:  
कान् न मोचयते घोरान् पितॄन् संसारसागरात्  ॥ र्क्स्_६१।६३ ॥  
शृण्वन्तु मम वाक्यानि मुनयो विदितात्मनः  ।  
सर्वतीर्थमयी रेवा सर्वार्थात्ममयी शुभा ॥ र्क्स्_६१।६४ ॥  
शिवेनैतत् निगदितं पुराणे स्कन्दकीर्तिते  ।  
कुब्जारेवासमायोगे विशेषात् सुरपूजिते  ॥ र्क्स्_६१।६५ ॥  
तत्र स्नाता दिवं यान्ति ये मृता न पुनर्भवाः  ।  
तत्र श्राद्धेन योगेन पितॄणां परमा गतिः  ॥ र्क्स्_६१।६६ ॥  
इदं ते कथितं राजन् कुब्जारेवासमागमे  ।  
अर्चयित्वा महेशानं तत्र बिल्वाम्रकाह्वयम्  ॥ र्क्स्_६१।६७ ॥  
सर्वपापविनिर्मुक्तो गाणपत्यम् अवाप्नुयात्  ।  
सार्धकोटिस् तु कन्यानां तत्र सिद्धिं परां गताः  ॥ र्क्स्_६१।६८ ॥  
शप्तास्ताः पूर्वमुनिभिः कामदोषेण भारत  ।  
विद्याधराश् च यक्षाश् च गन्धर्वाः किन्नरास् तथा  ॥ र्क्स्_६१।६९ ॥  
शप्तास्तेनैव दोषेण कुबेरपुरवासिनः  ।  
सर्वे ते सिद्धिम् आपन्नाः कुब्जारेवासमागमे  ॥ र्क्स्_६१।७० ॥  
अमासोमसमायोगे कार्त्तिक्यां चैव पर्वणि  ।  
वाराणसी प्रयागश् च पुष्करं नैमिषं तथा  ॥ र्क्स्_६१।७१ ॥  
एते स्नातुं समायान्ति कुब्जारेवासमागमे  ।  
श्रवणात् कीर्तनाद् अस्य शिवलोके महीयते  ॥ र्क्स्_६१।७२ ॥  
  
इति श्रीस्कन्दपुराणे रेवाखण्डे रन्तिदेवोपाख्यानं नामैकषष्टितमो ऽध्यायः ॥  
  
र्क्स् अध्याय ६२  
  
रन्तिदेव उवाच:  
यथा शप्तास् तु ताः कन्यास् तासां नामानि कल्पग  ।  
श्रोतुम् इच्छामि तत्त्वेन केषु स्थानेषु पूजिता  ॥ र्क्स्_६२।१ ॥  
  
मार्कण्डेय उवाच:  
वाराणस्यां विशालाक्षी नैमिषे लिङ्गधारिणी  ।  
प्रयागे ललितादेवी कामुका गन्धमादने  ॥ र्क्स्_६२।२ ॥  
मानसे कुमुदा नाम विश्वयोनिस् तथाम्बरे  ।  
गोमन्ते गोमती नाम मन्दरे कामचारिणी  ॥ र्क्स्_६२।३ ॥  
मदोत्कटा चैत्ररथे तपन्ती हस्तिनापुरे  ।  
कान्यकुब्जे तथा गौरी प्रभा कमलपर्वते  ॥ र्क्स्_६२।४ ॥  
एकाग्रे कीर्तिमत्याख्या विश्वा विश्वेश्वरे तथा  ।  
पुष्करे पुरुहूतेति केदारे मार्गदायिनी  ॥ र्क्स्_६२।५ ॥  
नन्दा हिमवतः पृष्ठे गोकर्णे भद्रकार्णिका  ।  
स्थानेश्वरे भवानीति बिल्वके बिल्वपत्रिका  ॥ र्क्स्_६२।६ ॥  
श्रीशैले माधवी नाम भद्रा भद्रेश्वरे तथा  ।  
जया वाराहशैले तु कमला कमलालये  ॥ र्क्स्_६२।७ ॥  
रुद्रकोट्यां तु रुद्राणी कोटिः कालञ्जरे तथा  ।  
महालिङ्गे तु कपिला माकोटे मुकुटेश्वरी  ॥ र्क्स्_६२।८ ॥  
शालग्रामे महादेवी शिवलिङ्गे जलप्रिया  ।  
मायापुर्यां कुमारी तु सन्ताने ललिता तथा  ॥ र्क्स्_६२।९ ॥  
उत्पलाख्ये सहस्राक्षी हिरण्याक्षे महोत्पला  ।  
तीर्थायां मङ्गला नाम विमला पुरुषोत्तमे  ॥ र्क्स्_६२।१० ॥  
विपाशायाममोघाक्षी पाटला पुण्ड्रवर्धने  ।  
नारायणी सुपार्श्वे च त्रिकूटे भद्रसुन्दरी  ॥ र्क्स्_६२।११ ॥  
विपुले विपुला नाम कल्याणी प्रलयाचले  ।  
कोटीविकोटि तीर्थे तु यमुनायां मृगावती  ॥ र्क्स्_६२।१२ ॥  
करवीरे महालक्ष्मीर् उमादेवी विनायके  ।  
आरोग्या वैद्यनाथे तु महाकाले महेश्वरी  ॥ र्क्स्_६२।१३ ॥  
अभया कृष्णतीर्थे तु अमृता विन्ध्यकन्दरे  ।  
माण्डव्ये माण्डुका नाम स्वाहा माहेश्वरे पुरे  ॥ र्क्स्_६२।१४ ॥  
छागलम्बा प्रचण्डे च चण्डिका ऽमरकण्टके  ।  
सोमेश्वरे वराही तु प्रभासे पुष्करावती  ॥ र्क्स्_६२।१५ ॥  
देवमाता सरस्वत्यां पारा पारावते तथा  ।  
महालये महाभागा पयोष्ण्यां पिङ्गलेश्वरी  ॥ र्क्स्_६२।१६ ॥  
संहिता कृतशौचे तु कार्त्तिकेये तु शाङ्करी  ।  
उत्पला वर्षके लोला सुभद्रा शोणसङ्गमे  ॥ र्क्स्_६२।१७ ॥  
मालासिद्धतले लक्ष्मीरनन्ता भारताश्रमे  ।  
जालन्धरे सिद्धमुखी तारा किष्किन्धपर्वते  ॥ र्क्स्_६२।१८ ॥  
देवदारुवने पुष्टिर् मेधा कश्मीरमण्डले  ।  
भीमादेवी हिमाद्रौ तु तुष्टिर् वस्त्रेश्वरे तथा  ॥ र्क्स्_६२।१९ ॥  
कपालमोचने सिद्धिर् माता कायावरोहणे  ।  
शङ्खोद्धारे धृतिर् नाम ध्वनिः पिण्डारके तथा  ॥ र्क्स्_६२।२० ॥  
कला तु चन्द्रभागायाम् अक्षोदे शिवधारिणी  ।  
वैजयन्त्य् अमृता नाम बदर्याम् ओषधी तथा  ॥ र्क्स्_६२।२१ ॥  
ओषधी चोत्तरकुरौ कुशद्वीपे कुशोदका  ।  
मन्मथा हिमकूटे तु प्रमते सत्यवादिनी  ॥ र्क्स्_६२।२२ ॥  
अश्वत्थे वन्दिनी नाम निधिर्वैश्रवणे तथा  ।  
गायत्री वेदवदने पार्वती शिवसन्निधौ  ॥ र्क्स्_६२।२३ ॥  
देवलोके तथेन्द्राणी ब्रह्मणास्ये सरस्वती  ।  
सूर्यबिम्बे प्रभा नाम मातृका वैष्णवी तथा  ॥ र्क्स्_६२।२४ ॥  
अरुन्धती सतीनां च अप्सरस्सु तिलोत्तमा  ।  
चितिर्ब्रह्मकला नाम शक्तिः सर्वशरीरिणाम्  ॥ र्क्स्_६२।२५ ॥  
एतद् उद्देशतः प्रोक्तं नामाष्टशतम् उत्तमम्  ।  
अष्टोत्तरं तु तीर्थानां शतम् एकं ह्य् उदाहृतम्  ॥ र्क्स्_६२।२६ ॥  
यः पठेत् प्रातरुत्थाय स याति परमां गतिम्  ।  
एषु तीर्थेषु ये स्नात्वा एताः पश्यान्ति मानवाः  ॥ र्क्स्_६२।२७ ॥  
सर्वपापविनिर्मुक्तास् ते यान्ति परमां गतिम्  ।  
यः करोति तनुत्यागम् उमास्थानेषु मानवः  ॥ र्क्स्_६२।२८ ॥  
स भित्त्वा ब्रह्मसदनं पदमाप्नोति शाङ्करम्  ।  
नामाष्टकशतं यस् तु श्रावयेच् छिवसन्निधौ  ॥ र्क्स्_६२।२९ ॥  
तृतीयायां तथाष्टम्यां बहुपुत्रो भवेन् नरः  ।  
गोदाने श्राद्धकाले च विवाहे मङ्गले तथा  ॥ र्क्स्_६२।३० ॥  
देवार्चनविधौ वापि पठन् ब्रह्मत्वम् आप्नुयात्  ।  
श्रुत्वैतत् स्तोत्रमतुलं नमस्कृत्य च पर्वतम्  ॥ र्क्स्_६२।३१ ॥  
राजा स्वपितृमोक्षाय यज्ञार्थं प्राह कल्पगम्  ।  
कस्मिंस् तीर्थे भवेद् यज्ञः पितॄणां मोक्षदायकः  ॥ र्क्स्_६२।३२ ॥  
  
इति श्रीस्कन्दपुराणे रेवाखण्डे मातृस्तुतिर्नाम द्विषष्टितमो ऽध्यायः ॥  
  
  
र्क्स् अध्याय ६३  
  
मार्कण्डेय उवाच:  
रेवातटे महापुण्ये पितॄणां मोक्षणं प्रति  ।  
कुरु यज्ञं महाभाग मुच्यन्ते पितरो यथा  ॥ र्क्स्_६३।१ ॥  
इति श्रुत्वा महाराज नमस्कृत्य च कल्पगाम्  ।  
वशिष्ठप्रमुखैः सार्द्धं जगाम स्वपुरं नृपः  ॥ र्क्स्_६३।२ ॥  
स वत्सानां च लक्षैकमप्रसूतायुतं तथा  ।  
विंशतिः श्यामकर्णानां हयानां च दशायुतम्  ॥ र्क्स्_६३।३ ॥  
मणिमाणिक्यमुक्तादि भूषितोच्चैः श्रवस्त्विषाम्  ।  
अयुतं च करीन्द्राणां घण्टाभरणशोभिनाम्  ॥ र्क्स्_६३।४ ॥  
मणिमाणिक्यरत्नानां सङ्ख्यां कर्तुं न शक्यते  ।  
नानादेशनृपैः सार्द्धं ब्राह्मणैर् वेदपारगैः  ॥ र्क्स्_६३।५ ॥  
वेणुवीणानिनादेन ब्रह्मघोषरवेण च  ।  
आपूरयन् दिशः सर्वा दिवं भूमिं च संस्पृशन्  ॥ र्क्स्_६३।६ ॥  
हर्षेण महता युक्तो यज्ञसम्भारसंवृतः  ।  
रन्तिदेवो महीपालः कल्पगातीरम् आश्रितः  ॥ र्क्स्_६३।७ ॥  
अनेकभक्षभोज्यानां तत्र सङ्ख्या न विद्यते  ।  
अष्टयोजनपर्यन्तं यज्ञयूपाश् च मण्डपाः  ॥ र्क्स्_६३।८ ॥  
हेमरत्नमयाः स्तम्भा मणिमौक्तिकभूषिताः  ।  
हिरण्मयानि कुण्डानि वेदिकाश् च सहस्रशः  ॥ र्क्स्_६३।९ ॥  
स्रुवश् च यज्ञपात्राणि सर्वं स्वर्णम् अयं तथा  ।  
समाहूतास् ततो देवा ब्रह्मविष्णुमहेश्वराः  ॥ र्क्स्_६३।१० ॥  
चन्द्रादित्यौ ग्रहैः सार्द्धं नक्षत्रध्रुवमण्डलम्  ।  
सिद्धा विद्याधरा यक्षाः सुरासुरमहोरगाः  ॥ र्क्स्_६३।११ ॥  
देवराजश् च देवाश् च बृहस्पतिपुरोगमाः  ।  
ततो यज्ञः समारब्धो ब्राह्मणैर् वेदपारगैः  ॥ र्क्स्_६३।१२ ॥  
होमेन तर्पिता देवाः सर्वलोकनिवासिनः  ।  
निर्धूमश् च ज्वलद् वह्णिः सप्तजिह्वासमन्वितः  ॥ र्क्स्_६३।१३ ॥  
प्रत्यक्षो हव्यवाहश् च स्वयं यज्ञे नराधिप  ।  
ततो निवर्तितो यज्ञो ब्राह्मणैर् आप्तदक्षिणैः  ॥ र्क्स्_६३।१४ ॥  
घोषणा भ्रामिता राष्ट्रे प्रतीहारैः सहस्रशः  ।  
यो यं कामयते कामं सो ऽत्र तं त्वेत्यसंशयः  ॥ र्क्स्_६३।१५ ॥  
आहूताः पूर्वजास् तत्र मातृकाः पैतृकास् तथा  ।  
अपमृत्युवशं प्राप्तास् तिर्यग्योनिगताश् च ये  ॥ र्क्स्_६३।१६ ॥  
ते सर्वे शुभयोनित्वम् आपन्ना यज्ञयोगतः  ।  
अर्चिता नर्मदादेवीं प्रत्यक्षा रूपधारिणी  ॥ र्क्स्_६३।१७ ॥  
अर्चितो भगवांस् तत्र पार्वत्या सहितो हरः  ।  
श्रीपतिश् च श्रिया सार्द्धं शङ्खचक्रगदाधरः  ॥ र्क्स्_६३।१८ ॥  
शक्रादयस् तथा देवाः सपत्नीका अलङ्कृताः  ।  
गाश्चाश्वांश् च करीन्द्रांश् च ब्राह्मणेभ्यो न्यवेदयत्  ॥ र्क्स्_६३।१९ ॥  
यच् चान्यद् विद्यते किञ्चिद् धनं धान्यं पयो दधि  ।  
अग्निशौचानि वस्त्राणि सर्वं तेभ्यो न्यवेदयत्  ॥ र्क्स्_६३।२० ॥  
युगपत् पूजिता देवा ब्रह्मविष्णुमहेश्वराः  ।  
अर्चिता नर्मदादेवी शैलमूले व्यवस्थिता  ॥ र्क्स्_६३।२१ ॥  
प्रवाहो निर्गतो यत्र कुब्जारेवासमागमे  ।  
पितरस् तर्पिता देवाः प्राप्ताश् च परमां गतिम्  ॥ र्क्स्_६३।२२ ॥  
दिव्ययानसमारूढो दधीचिश् च नृपोत्तमः  ।  
शतमष्टोत्तरं पूर्वं पश्चिमं तद् अनन्तरम्  ॥ र्क्स्_६३।२३ ॥  
देवयानपथे सन्तः शतशो ऽथ नृपोत्तम  ।  
ऊचुश् च देवास् ते सर्वे ब्रह्माद्या रन्तिदेवकम्  ॥ र्क्स्_६३।२४ ॥  
वृणीष्व भद्रं ते प्रीताः सत्येनानेन भूमिप  ।  
प्राप्तो ऽसि परमं लोकं पितृभिर् मातृभिः सह  ॥ र्क्स्_६३।२५ ॥  
रन्तिदेवो ऽब्रवीद् वाक्यं यूयं मे वरदा यदि  ।  
कलशः स्थापितो यत्र ब्राह्मणैर् वेदपारगैः  ॥ र्क्स्_६३।२६ ॥  
चतुर्वेदधरैर्भक्तैः पञ्चब्रह्मतनुः स्वयम्  ।  
शिवलिङ्गं भवेत् तत्र ज्वालामालासमप्रभम्  ॥ र्क्स्_६३।२७ ॥  
यज्ञपर्वतम् आसाद्य प्रवाहो यज्ञनिर्गतः  ।  
स्नाने विनिर्गता कुब्जा चरुके चरुका तथा  ॥ र्क्स्_६३।२८ ॥  
चर्मिला चाङ्घ्रिमूले तु शिल्पे शिल्पा विनिर्गता  ।  
धनदो देवताश् चान्याः सम्पूज्य प्रणिपत्य च  ॥ र्क्स्_६३।२९ ॥  
कल्पगां च नमस्कृत्य कामिकं यानम् आश्रिताः  ।  
स्तोत्रं चक्रे महाभाग लिङ्गरूपस्य शूलिनः  ॥ र्क्स्_६३।३० ॥  
लोकनाथो जगत्स्रष्टा प्रणिपत्य यथाविधि  ।  
  
ब्रह्मो वाच:  
नास्ति रुद्रसमो देवो नास्ति रुद्रसमो गुरुः  ॥ र्क्स्_६३।३१ ॥  
नित्यदामलकायाय स्वप्रभामलमूर्तये  ।  
शिवभस्माङ्गरागाय देवेशाय नमो ऽस्तु ते  ॥ र्क्स्_६३।३२ ॥  
नीलकण्ठाय देवाय सर्वायामितमूर्तये  ।  
बहुरूपाय कान्ताय शाश्वताय नमो ऽस्तु ते  ॥ र्क्स्_६३।३३ ॥  
पराय परमेशाय सर्वज्ञाय नमो ऽस्तु ते  ।  
सर्वप्रणतदेहाय स्वयम् अप्रणताय च  ॥ र्क्स्_६३।३४ ॥  
पूज्यानाम् अपि पूज्याय नमस्त्र्यक्षाय शूलिने  ।  
ब्रह्मेन्द्रविष्णुवेद्याय उत्पत्तिस्थितिहेतवे  ॥ र्क्स्_६३।३५ ॥  
देवस्तुत नमस्ते ऽस्तु भुक्तिमुक्तिप्रदाय च  ।  
वामाय वामरूपाय वामोमारोपभासिने  ॥ र्क्स्_६३।३६ ॥  
वामकान्तार्धवेहाय ईशानाय नमो ऽस्तु ते  ।  
श्रुत्वा स्तोत्रम् इदं देवो ब्रह्मणः सो ऽमितद्युतिः  ॥ र्क्स्_६३।३७ ॥  
वृणीष्व वाञ्छितं यज्ञे वरम् इत्य् आह शङ्करः  ।  
ददामि ते न सन्देहो यस् त्वया वर ईप्सितः  ॥ र्क्स्_६३।३८ ॥  
उवाच वचनं ब्रह्मा शङ्करं सर्वगं प्रभुम्  ।  
पञ्चवक्त्रं पञ्चलिङ्गं ब्रह्मपूज्यं प्रकीर्तितम्  ॥ र्क्स्_६३।३९ ॥  
बिल्वा निवेदिता यस्मिन्न् आम्राश् च विनिवेदिताः  ।  
बिल्वाम्रकन्नाम लिङ्गं संसारार्णवतारणम्  ॥ र्क्स्_६३।४० ॥  
प्रसिद्धिं परमां यातु भगवंस् त्वत्प्रसादतः  ।  
वामना मेकला यत्र यत्रेदं लिङ्गम् उत्तमम्  ॥ र्क्स्_६३।४१ ॥  
तत्र स्नात्वा नरव्याघ्र शिवलोकम् अवाप्यते  ।  
इदं वरम् अहं मन्ये लोकानुग्रहकारकम्  ॥ र्क्स्_६३।४२ ॥  
शङ्करस् तु तथेत्य् एवं प्राह ब्रह्माणम् अव्ययम्  ।  
एवम् उक्त्वा महेशानो गणकोटिसमावृतः  ॥ र्क्स्_६३।४३ ॥  
स्तूयमानः सुरैः सर्वैः जगाम भवनं स्वकम्  ।  
ब्रह्माद्या देवताश् चैव गताः स्वं स्वं निवेशनम्  ॥ र्क्स्_६३।४४ ॥  
रन्तिदेवः प्रतुष्टाव लिङ्गरूपधरं शिवम्  ।  
निशम्य रन्तिदेवस्य स्तोत्रं प्राह महेश्वरः  ॥ र्क्स्_६३।४५ ॥  
वरं वृणीष्व भद्रं ते स्तोत्रेणानेन सुव्रतं  ।  
रन्तिदेवो ऽब्रवीद् वाक्यं यदि मे वरदः शिवः  ॥ र्क्स्_६३।४६ ॥  
इदं तीर्थं न मोक्तव्यं महादेव सदा त्वया  ।  
अघौघसमप्लुता ये तु तिर्यग्योनिगता नराः  ॥ र्क्स्_६३।४७ ॥  
अस्य तीर्थस्य माहात्म्यात् ते यान्तु परमां गतिम्  ।  
अत्र यद् दीयते दानं सर्वं भवति चाक्षयम्  ॥ र्क्स्_६३।४८ ॥  
इदं वरम् अहं मन्ये यदि तुष्टो ऽसि शङ्कर  ।  
  
शङ्कर उवाच:  
अमासोमसमायोगे कार्त्तिक्यां चैव पर्वणि  ॥ र्क्स्_६३।४९ ॥  
अत्र यद् दीयते दानं तद् अनन्तं समश्नुते  ।  
एतत् ते कथितं राजंस् तीर्थं पापप्रणाशनम्  ॥ र्क्स्_६३।५० ॥  
विश्वेदेवाः परां सिद्धिम् अस्मिंस् तीर्थे समागताः  ।  
अगस्त्यशौनकश् चैव पराशरो ऽघमर्षणः  ॥ र्क्स्_६३।५१ ॥  
संसिद्धिं परमां प्राप्ता नाना मुनिगणास् तथा  ।  
अत्रायुतं मुनीनां च तपसा दिवमारुहत्  ॥ र्क्स्_६३।५२ ॥  
सङ्क्रमे च व्यतीपाते ग्रहणे चन्द्रसूर्ययोः  ।  
अमासोमसमायोगे षडशीतिमुखे तथा  ॥ र्क्स्_६३।५३ ॥  
पुण्यं दशगुणं वृद्धिं सत्यम् एतच् छिवोदितम्  ।  
सपादकोटिस् तीर्थानां कुब्जारेवासमागमे  ॥ र्क्स्_६३।५४ ॥  
दक्षिणोत्तरभागे तु क्रोशमात्रं प्रतिष्ठितम्  ।  
अवशः स्ववशो वा ऽपि प्राणान् यस् तु परित्यजेत्  ॥ र्क्स्_६३।५५ ॥  
राजा वर्षसहस्राणि विद्याधरपुरे भवेत्  ।  
कृमिकीटपतङ्गाद्यास् तीर्थे ऽस्मिन् प्राणमोक्षणे  ॥ र्क्स्_६३।५६ ॥  
दिव्यं वर्षसहस्रं तु राजा विद्याधरे पुरे  ।  
बिल्वाम्रकं सिद्धलिङ्गं कामभोगफलप्रदम्  ॥ र्क्स्_६३।५७ ॥  
कुब्जेश्वरं महच् चान्यद् ब्रह्महत्यां व्यपोहति  ।  
अत्रान्तरे महाराज शिवक्षेत्रं विदुर्बुधाः  ॥ र्क्स्_६३।५८ ॥  
रेवाकुब्जासमायोगे यवानां सप्ततिस्तथा  ।  
अमासोमसमायोगे स्नानाच् छान्तिः प्रकीर्तिता  ॥ र्क्स्_६३।५९ ॥  
वाराणसी कुरुक्षेत्रं प्रयागो नैमिषं तथा  ।  
पुष्करं च गया चैव केदारं तीर्थम् उत्तमम्  ॥ र्क्स्_६३।६० ॥  
फलम् एतेषु सामान्यम् अमासोमसमागमे  ।  
अक्षयं च फलं प्रोक्तं कुब्जारेवासमागमे  ॥ र्क्स्_६३।६१ ॥  
तिलोदकप्रदानेन मातृकं पैतृकं सुतः  ।  
नरकाद् उद्धरेत् सर्वान् पूर्वान् अपि परान् अपि  ॥ र्क्स्_६३।६२ ॥  
सो ऽपि राजा गृहं प्राप्तः सर्वान् उद्धृत्य पूर्वजान्  ।  
अयं ते कथितो राजन् कुब्जारेवासमागमः  ॥ र्क्स्_६३।६३ ॥  
रन्तिदेवो हरिश्चन्द्रः पुरुहूतः पुरूरवाः  ।  
अत्रेष्ट्वा विविधैर् यज्ञैर् दिव्यन्ति दिवि देववत्  ॥ र्क्स्_६३।६४ ॥  
श्रवणात् कीर्तनाद् अस्य तीर्थस्य नरसत्तम  ।  
सर्वपापविशुद्धात्मा शिवलोके महीयते  ॥ र्क्स्_६३।६५ ॥  
  
इति श्रीस्कन्दपुराणे रेवाखण्डे कुब्जामाहात्म्ये त्रिषष्टितमो ऽध्यायः ॥  
  
  
र्क्स् अध्याय ६४  
  
मार्कण्डेय उवाच:  
अथान्यत् कथयिष्यामि तीर्थं तीर्थवरं शुभम्  ।  
याम्यप्रदेशे रेवाया आश्रमः सुरपूजितः  ॥ र्क्स्_६४।१ ॥  
सुवर्णद्वीपपविख्यातो देवद्रोणीसमावृतः  ।  
हारीतो गौतमो विष्णुः सावर्णिः कौशिकस् तथा  ॥ र्क्स्_६४।२ ॥  
एते चान्ये च बहवो मुनयः शंसितव्रताः  ।  
मासोपवासिनः केचिद् अन्ये पक्षोपवासिनः  ॥ र्क्स्_६४।३ ॥  
चान्द्रायणपराश् चान्ये तथान्ये कृच्छ्रचारिणः  ।  
फलमूलाशिनः केचित् तथान्ये वायुभक्षकाः  ॥ र्क्स्_६४।४ ॥  
कणधूमं पिबन्त्य् अन्ये जलाहारास् तथा परे  ।  
एकपादाः स्थिताः केचिद् अन्ये चार्धपदाः स्थिताः  ॥ र्क्स्_६४।५ ॥  
दन्तोलूखलिनः केचिदन्ये सूर्यावलोकिनः  ।  
ब्राह्मणाश् च ब्रह्मविदः श्रुतिस्मृतिविशारदाः  ॥ र्क्स्_६४।६ ॥  
इतिहासपुराणानि मोक्षोपायविचिन्तकाः  ।  
अग्निहोत्रपरा नित्यं जपयज्ञक्रियापराः  ॥ र्क्स्_६४।७ ॥  
वेदध्वनितनिर्घोषैस् तारयन्ति जगत्त्रयम्  ।  
न तस्मिन् सञ्चरेत् पापं तमः सूर्योदये यथा  ॥ र्क्स्_६४।८ ॥  
मेकलादक्षिणे तीरे ब्रह्मलोक इव स्थितः  ।  
आम्रजम्बूकदम्बैश् च कपित्थैर् बिल्वदाडिमैः  ॥ र्क्स्_६४।९ ॥  
कदलीबीजपूराद्यैर् जम्बीरैः पनसैस् तथा  ।  
न्यग्रोधबदरैर् मुख्यैर् बहुवृक्षविभूषितम्  ॥ र्क्स्_६४।१० ॥  
पुन्नागैर् नागबकुलैर् अशोकैस् तिलकैस् तथा  ।  
मन्दारैश् चम्पकैश् चाम्रातकैर् नीलोत्पलोत्पलैः  ॥ र्क्स्_६४।११ ॥  
पत्रपुष्पफलोपेतैर् वृक्षैः सर्वैर् अलङ्कृतम्  ।  
नानापक्षिगणोपेतं सिद्धगन्धर्वसेवितम्  ॥ र्क्स्_६४।१२ ॥  
व्याहरत्यण्डजाः सर्वे मानुषाणां गिरा नृप  ।  
एतद् गुणसमायुक्तं सुवर्णद्वीपम् उत्तमम्  ॥ र्क्स्_६४।१३ ॥  
स्वायम्भुवे ऽन्तरे राजन्न् आदिकल्पे कृते युगे  ।  
अर्चनाद् देवदेवस्य सुवर्णद्वीपवासिनः  ॥ र्क्स्_६४।१४ ॥  
अपहाय तमः कृत्स्नं लोके क्रीडन्ति शाङ्करे  ।  
पितॄणाम् अन्नदानेन तिलतोयप्रदानतः  ॥ र्क्स्_६४।१५ ॥  
मलापकर्षणं कृत्वा वसन्ति ब्रह्मणः पुरे  ।  
पुण्यायां भूपकार्तिक्यां सर्वतीर्थफलप्रदः  ॥ र्क्स्_६४।१६ ॥  
नैतत् पश्यन्ति मनुजाः कलौ मायाविमोहिताः  ।  
कल्पगा याम्यभागे तु तीर्थकोटिरनेकधा  ॥ र्क्स्_६४।१७ ॥  
प्रसिद्धं सिद्धमुनिभिर् ज्ञायते केवलं हि तत्  ।  
नास्तिकैर् भिन्नमर्यादैः पुराणस्मृतिनिन्दकैः  ॥ र्क्स्_६४।१८ ॥  
तैलाभ्यक्तैर् न वेदोक्तकरै रेवातटे तथा  ।  
कलिमायाविमूढैश् च स्थानं तन्न प्रदृश्यते  ॥ र्क्स्_६४।१९ ॥  
हिरण्यगर्भास्थाने तु यस्मिन् वहति कल्पगा  ।  
यज्ञगर्भेश्वरं नाम शिवलिङ्गं प्रकीर्तितम्  ॥ र्क्स्_६४।२० ॥  
पूज्यते सिद्धगन्धर्वैः सुरासुरमहोरगैः  ।  
यत्र वैवस्वतो राजा सूर्यपुत्रो महायशाः  ॥ र्क्स्_६४।२१ ॥  
तस्य तीर्थस्य माहात्म्याच् चन्द्रबिम्बाननो ऽभवत्  ।  
चैत्रस्यैव तु मासस्य शुक्लपक्षे नराधिप  ॥ र्क्स्_६४।२२ ॥  
चतुर्दश्यां पौर्णमास्यां यत्र सन्निहितो हरः  ।  
तिलोदकप्रदानेन पिण्डदानेन भारत  ॥ र्क्स्_६४।२३ ॥  
पितॄन् समुद्धरेत् तत्र नरकाद् भूरिदक्षिणः  ।  
निवसेद् वैष्णवे लोके यावच् चन्द्रार्कदर्शनम्  ॥ र्क्स्_६४।२४ ॥  
तत्र यद्दीयते दानं कुरुक्षेत्रसमं हि तत्  ।  
प्राणत्यागे कृते तत्र न पश्यन्ति यमालयम्  ॥ र्क्स्_६४।२५ ॥  
रेवाया उत्तरे कूले पर्यङ्को नाम पर्वतः  ।  
स च विन्ध्यसुतः श्रीमान् सर्वदेवमयः शुभः  ॥ र्क्स्_६४।२६ ॥  
तत्र पापहरो विष्णुः स्वयं तिष्ठति केशवः  ।  
नरपापहरो यस् तु नर्मदातटम् आश्रितः  ॥ र्क्स्_६४।२७ ॥  
तत्र स्नात्वा महाराज गोसहस्रफलं लभेत्  ।  
तर्पिताः पितरस् तस्य तृप्ता यान्ति हरेः पुरम्  ॥ र्क्स्_६४।२८ ॥  
एकादशीं द्वादशीं वा तत्र यः कुरुते नरः  ।  
न तस्य पुनरावृत्तिर् मर्त्यलोके दुरासदे  ॥ र्क्स्_६४।२९ ॥  
क्रोशमात्रप्रमाणं च हरिक्षेत्रं प्रकीर्तितम्  ।  
अपमृत्युमृता ये च ते यान्ति परमां गतिम्  ॥ र्क्स्_६४।३० ॥  
  
इति श्रीस्कन्दपुराणे रेवाखण्डे विष्णुकीर्तनं नाम चतुःषष्टितमो ऽध्यायः ॥  
  
र्क्स् अध्याय ६५  
  
मार्कण्डेय उवाच:  
नर्मदायाम्यभागे तु तीर्थं पापप्रणाशनम्  ।  
माण्डव्यस्याश्रमं पुण्यं सिद्धगन्धर्वसेवितम्  ॥ र्क्स्_६५।१ ॥  
विभाण्डकश् च गार्ग्यश् च ऋष्यशृङ्गादयस् तथा  ।  
तस्मिन् सहस्रसङ्ख्याता मुनयः शंसितव्रताः  ॥ र्क्स्_६५।२ ॥  
अशोकवनिकां राजन् छृणु साम्प्रतमुत्तमम्  ।  
तत्र सन्निहितो देव उमया सहितो हरः  ॥ र्क्स्_६५।३ ॥  
आविष्टश् चाश्रमे तत्र विशोको विमलः शिवः  ।  
विशोकया सरिच्छ्रेष्ठा नर्मदा यत्र सङ्गता  ॥ र्क्स्_६५।४ ॥  
तत्र स्नाता दिवं यान्ति ये मृता न पुनर्भवाः  ।  
अशोकेश्वरलिङ्गम् च प्रत्यक्षं सिद्धिशङ्करम्  ॥ र्क्स्_६५।५ ॥  
शापभ्रष्टा द्विजास् तत्र नारदेन विमोचिताः  ।  
तस्य तीर्थस्य माहात्म्यात् मोदन्ते दिवि देवताः  ॥ र्क्स्_६५।६ ॥  
नानावृक्षफलैः पुष्पैः सर्वकामसमन्वितैः  ।  
नाना पक्षिगणैर्जुष्टं नानावृक्षनिषेवितम्  ॥ र्क्स्_६५।७ ॥  
सिद्धविद्याधरैर् यक्षैर् गन्धर्वैः किन्नरैस् तथा  ।  
वेणुवीणानिनादेन शङ्खवादित्रनिःस्वनैः  ॥ र्क्स्_६५।८ ॥  
शोभते सर्वदा राजन् नर्मदा विन्ध्यसङ्गमः  ।  
अशोका देवता यत्र ब्रह्मशक्रपुरोगमाः  ॥ र्क्स्_६५।९ ॥  
विश्वेदेवाश्रमं तद्धि सर्वदेवनमस्कृतम्  ।  
विश्वायाश् च तथा पुत्रा विश्वेदेवाः प्रकीर्तिताः  ॥ र्क्स्_६५।१० ॥  
अशोकवनिकायां च जनयामास कश्यपः  ।  
वैवस्वते ऽन्तरे प्राप्ते त्रेतायां नरसत्तम  ॥ र्क्स्_६५।११ ॥  
पञ्चायुतानि तानि तीर्थानि निवसन्ति शुभानि च  ।  
तत्र सिद्धा च सावित्री देवमातादितिस् तथा  ॥ र्क्स्_६५।१२ ॥  
देवयानी तथेन्द्राणी रोहिणी सम्भरायणी  ।  
दाक्षायणी लोकवन्द्या लोपामुद्रा महायशा  ॥ र्क्स्_६५।१३ ॥  
रत्नावली सूर्यभार्या ध्रुवा तारा गणेश्वरी  ।  
अशोकास् तेन विहितास् तत्रस्थाः शतसङ्ख्यकाः  ॥ र्क्स्_६५।१४ ॥  
अस्य तीर्थस्य माहात्म्यान् मुच्यते किल्बिषान् नरः  ।  
शुक्लपक्षे चतुर्दश्याम् आश्विने मासि भारत  ॥ र्क्स्_६५।१५ ॥  
अपुत्रिणी तथा बन्ध्या दुर्भगा भर्तृवर्जिता  ।  
पञ्चरत्नफलैः स्नाता दिव्यकुम्भैः समर्चयेत्  ॥ र्क्स्_६५।१६ ॥  
सहस्रजन्म सा भूयः पुत्रिणी सुभगा भवेत्  ।  
अशोकवनिका क्षेत्रे तत्र गौर्या वरः कृतः  ॥ र्क्स्_६५।१७ ॥  
यस्मिन् वहति सा देवी नर्मदा सप्तकल्पगा  ।  
तत्रेष्टं धर्मराजेन वरुणेन महात्मना  ॥ र्क्स्_६५।१८ ॥  
नैरृत्येन तथान्यैश् च लोकपालैर् यथा विधि  ।  
प्रत्यक्षो हव्यवाहश् च लोकपालानुपागतः  ॥ र्क्स्_६५।१९ ॥  
अत्रिर् मरीचिः कश्यपश् चक्रुस् तत्र मखोत्तमम्  ।  
अन्यक्षेत्राच् छतगुणा तत्र दानादिका क्रिया  ॥ र्क्स्_६५।२० ॥  
वाराणसी कुरुक्षेत्रं गया वै नैमिषं तथा  ।  
मायापुरी पुष्करं च प्रयागः शशिभूषणम्  ॥ र्क्स्_६५।२१ ॥  
काश्यपी सर्वतीर्थानि यत्र तिष्ठति कल्पगा  ।  
अशोकवनिकायास् तु नान्यत् तीर्थं समं विदुः  ॥ र्क्स्_६५।२२ ॥  
इष्टं यत्र पुरा राजन् हयमेधं मखोत्तमम्  ।  
ब्रह्मणा मोचिताः पूर्वं विप्राः कौलेययोनितः  ॥ र्क्स्_६५।२३ ॥  
अस्य तीर्थस्य माहात्म्यात् पाटलीपुत्रवासिनः  ।  
  
युधिष्ठिर उवाच:  
हयमेधमखेनेष्टं कथं तात स्वयम्भुवा  ॥ र्क्स्_६५।२४ ॥  
कथं च मोचिता विप्राः पूर्वं कौलेययोनितः  ।  
को वा राजा पुरा ब्रह्मन् देवराजसमो ऽभवत्  ॥ र्क्स्_६५।२५ ॥  
एतत् सर्वं यथा न्यायं शंस मे मुनिसत्तम  ।  
  
मार्कण्डेय उवाच:  
शृणु राजन् महाभाग समाख्यानं पुरातनम्  ॥ र्क्स्_६५।२६ ॥  
अशोकवनिका तीर्थं कल्पगा तटमाश्रितम्  ।  
न जानन्ति महामूढा मनुजाः पापमोहिताः  ॥ र्क्स्_६५।२७ ॥  
गुप्ताद् गुप्ततरं तीर्थं सर्वतीर्थोत्तमोत्तमम्  ।  
विशोकेश्वरलिङ्गं तु तस्मिन् परमसिद्धिदम्  ॥ र्क्स्_६५।२८ ॥  
पूज्यते सिद्धगन्धर्वैर् न तत् पश्यन्ति मानुषाः  ।  
दर्शनात् स्पर्शनात् तस्य ब्रह्महत्यां व्यपोहति  ॥ र्क्स्_६५।२९ ॥  
स्वायम्भुवे ऽन्तरे प्राप्ते आदिकल्पे कृते युगे  ।  
रविश् चन्द्रो महाराज चक्रवर्ती महायशाः  ॥ र्क्स्_६५।३० ॥  
सोमवंशे जनिं प्राप्तः काञ्चीपुरपतिस् तथा  ।  
शशास पृथिवीं सर्वां यथा शक्रस् त्रिविष्टपम्  ॥ र्क्स्_६५।३१ ॥  
गतस् तु पृथिवीपालो नानावृक्षसमाकुलम्  ।  
नानापक्षिगणैर्जुष्टं नानामुनिनिषेवतम्  ॥ र्क्स्_६५।३२ ॥  
यत्रागस्त्येश्वरं नाम शम्भोरायतनं शुभम्  ।  
सेव्यते मुनिभिः सर्वैर् अगस्त्याद् यैस् तपोधनैः  ॥ र्क्स्_६५।३३ ॥  
राहुसूर्यसमायोगे रविश्चन्द्रो नृपोत्तमः  ।  
सप्तकल्पवहा यत्र शैलश्चामरकण्टकः  ॥ र्क्स्_६५।३४ ॥  
हस्त्यश्वरथपादातैः सकोशबलवाहनैः  ।  
तपस्यन्तं महात्मानं मुनिसङ्घैः समावृतम्  ॥ र्क्स्_६५।३५ ॥  
मैत्रावरुणिकं नाम ज्वलन्तमिति पावकम्  ।  
तेषां मध्ये समुत्थाय शाण्डिल्यश् च महातपाः  ॥ र्क्स्_६५।३६ ॥  
उरसा पृथिवीं गत्वा सो ऽगस्तिं परिपृच्छति  ।  
रविश्चन्द्रो महातेजाः समायातस् तवाश्रमम्  ॥ र्क्स्_६५।३७ ॥  
पुरोहितो ऽहम् अस्यास्मि जानीहि त्वं तपोनिधे  ।  
त्वत् पादार्चनम् आकाङ्क्षी मन्यसे चेद् अनुग्रहः  ॥ र्क्स्_६५।३८ ॥  
  
अगस्त्य उवाच:  
आगच्छतु नृपश्रेष्ठः शीघ्रं सिंहासने स्थितः  ।  
आगतस् तद् अनुज्ञातः पादौ जग्राह तस्य च  ॥ र्क्स्_६५।३९ ॥  
अर्घपाद्यैश् च सम्पूज्य पप्रच्छ कुशलं मुनिः  ।  
कुशलं ते महाभाग सान्तः पुरपरिच्छदः  ॥ र्क्स्_६५।४० ॥  
उवाच वचनं राजा मुनीन्द्रं प्रति भारत  ।  
अद्य मे सफलं जन्म राज्यं जीवनम् एव च  ॥ र्क्स्_६५।४१ ॥  
मुक्तश् च किल्बिषाद् अस्मात् त्वात्पादाम्बुजदर्शनात्  ।  
सर्वत्र कल्पगा पुण्या सर्वतीर्थमयी शुभा  ॥ र्क्स्_६५।४२ ॥  
कस्मिन् स्थाने यजे यज्ञं शंस मे मुनिसत्तम  ।  
यथा संसिद्ध्यते यज्ञः सुराणां तृप्तिर् अक्षया  ॥ र्क्स्_६५।४३ ॥  
एतत् सर्वं यथा न्यायं त्रिकालज्ञ निवेदय  ।  
  
अगस्त्य उवाच:  
शृणु राजन् महाभाग कथ्यमानं निबोध च  ॥ र्क्स्_६५।४४ ॥  
शिवेन कथितं पूर्वं पार्वत्याः षण्मुखस्य च  ।  
ब्रह्मविष्ण्वादिदेवानामन्येषां च दिवौकसाम्  ॥ र्क्स्_६५।४५ ॥  
मया तत्र श्रुतं राजन् मार्कण्डेन चिरायुषा  ।  
तत्ते ऽहं कथयिष्यामि मेकलातीर्थसम्भवम्  ॥ र्क्स्_६५।४६ ॥  
शृणुध्वं मुनयः सर्वे यत् प्रष्टव्यावतारणम्  ।  
कस्य शक्तिर् महाराज वर्जयित्वा महेश्वरम्  ॥ र्क्स्_६५।४७ ॥  
प्रमाणं सर्वतीर्थानां सङ्ख्यां वा कर्तुम् आदितः  ।  
उद्देशमात्रवक्ता ऽहं मार्कण्डस्य महामुनेः  ॥ र्क्स्_६५।४८ ॥  
एतत् ते कथितं राजन् यथावृत्तं पुरातनम्  ॥ र्क्स्_६५।४९ ॥  
  
इति श्रीस्कन्दपुराणे रेवाखण्डे नर्मदामाहात्म्ये पञ्चषष्टितमो ऽध्यायः ॥  
  
  
र्क्स् अध्याय ६६  
  
मार्कण्डेय उवाच:  
एवं श्रुतं पुरा राज्ञा रविश्चन्द्रेण धीमता  ।  
उवाच वचनं श्रीमानगस्त्यो मुनिसत्तम  ॥ र्क्स्_६६।१ ॥  
सरस्वती न गङ्गा च यमुना वा न सागराः  ।  
न चैवान्यानि तीर्थानि प्रयागप्रमुखान्य् अपि  ॥ र्क्स्_६६।२ ॥  
एकैव नर्मदा पुण्या सप्तकल्पवहा शुभा  ।  
लक्षयोजनपर्यन्तं जम्बूद्वीपं प्रकीर्तितम्  ॥ र्क्स्_६६।३ ॥  
नर्मदातोयपानेन लोकालोके चराचरे  ।  
तपोहीना नराश् चैव ते ऽपि यान्ति शिवालयम्  ॥ र्क्स्_६६।४ ॥  
यो ऽयं कामयते कामं स तं प्राप्नोति पुष्कलम्  ।  
साधु साधु महाभाग पृष्टो ऽहं यत् त्वयानघ  ॥ र्क्स्_६६।५ ॥  
नर्मदा कथिता दिव्या हृद्या कस्य न रोचते  ।  
सन्ति तीर्थानि यावन्ति दक्षिणोत्तरकूलयोः  ॥ र्क्स्_६६।६ ॥  
त्वत्प्रीतिदानि तावन्ति कथयामि नृपोत्तम  ।  
अन्यानि ग्रन्थलक्षेण न च कीर्तयितुं क्षमः  ॥ र्क्स्_६६।७ ॥  
त्रयो वेदास्त्रयो लोकास् तिस्रः सन्ध्यास्त्रयो ऽग्नयः  ।  
सिद्धगन्धर्वयक्षाश् च सकिन्नरमहोरगाः  ॥ र्क्स्_६६।८ ॥  
विद्याधरश् चाप्सरसः कल्पगातटमाश्रिताः  ।  
ॐकारादीनि लिङ्गानि वैदूर्यादिनगाः पुरा  ॥ र्क्स्_६६।९ ॥  
द्वापरे च कलिं प्राप्य पावनत्वम् अवाप्नुयुः  ।  
ब्रह्मविष्ण्वादिदेवानां मर्यादा कथ्यते ऽधुना  ॥ र्क्स्_६६।१० ॥  
प्रभाभिर्द्योतमानाया रेवाया दक्षिणोत्तरे  ।  
यज्ञभूमिरियं ख्याता सुरासुरनमस्कृता  ॥ र्क्स्_६६।११ ॥  
अशोकवनिका तत्र तस्या देवो महेश्वरः  ।  
तत्र सिद्ध्यति निर्विघ्नो यज्ञ इत्य् आह शङ्करः  ॥ र्क्स्_६६।१२ ॥  
उवाच वचनं राजा अगस्त्यं मुनिसत्तमम्  ।  
स्वस्ति वो ऽस्तु गमिष्यामि त्वया सह महामुने  ॥ र्क्स्_६६।१३ ॥  
अशोकवनिकां प्राप्तः स राजा मुनिभिर्वृतः  ।  
रेवाया दक्षिणे कूले पुण्यतीर्थेसु शोभने  ॥ र्क्स्_६६।१४ ॥  
दशयोजनपर्यन्तं यज्ञयूपाश् च मण्डपम्  ।  
मणिमाणिक्यरत्नौघैः सर्वद्वारेषु शोभिताः  ॥ र्क्स्_६६।१५ ॥  
पताकाध्वजशोभाड्या नानावस्त्रावगुण्ठिताः  ।  
विश्वामित्रो भरद्वाजः कश्यपो भार्गवस् तथा  ॥ र्क्स्_६६।१६ ॥  
ब्रह्मदृश्यो लोमशश् च तथान्ये मुनिसत्तमाः  ।  
वालखिल्या महाभागा मानसा ब्रह्मणः सुताः  ॥ र्क्स्_६६।१७ ॥  
एते चान्ये च बहवो मुनयः शंसितव्रताः  ।  
ततः प्रवर्तितो यज्ञो ब्राह्मणैर् आप्तदक्षिणैः  ॥ र्क्स्_६६।१८ ॥  
तृप्ताश् च देवताः सर्वाः प्रतिजग्मुस् त्रिविष्टपम्  ।  
जग्मुः सर्वे च मुदिता मुनयः स्वाश्रमं प्रति  ॥ र्क्स्_६६।१९ ॥  
ततो निवर्तितो यज्ञो दुर्वासाः कुपितो गतः  ।  
नात्र वैवस्वतो नाहं नारदः पर्वतस् तथा  ॥ र्क्स्_६६।२० ॥  
कथं निवर्तितो यज्ञः पापर्कर्मिनराधमैः  ।  
आगतस् तु यमस् तत्र नारदः पर्वतस् तथा  ॥ र्क्स्_६६।२१ ॥  
लेखकश्चित्रगुप्तश् च कालो मृत्युस् तथैव च  ।  
एते च कुपिताः सर्वे यज्ञभागं विना नृप  ॥ र्क्स्_६६।२२ ॥  
तान् सर्वान् कुपितान् दृष्ट्वा रविश्चन्द्रो ऽब्रवीद् वचः  ।  
अशोकेश्वरदेवस्य नर्मदायाः प्रसादतः  ॥ र्क्स्_६६।२३ ॥  
को मे समर्थो विघ्नाय सुरासुरगणेष्व् अपि  ।  
तथैव को ऽन्यो जन्तूनां यज्ञविघ्नस्य हेतवे  ॥ र्क्स्_६६।२४ ॥  
यज्ञकाले च सम्प्राप्तो य कश्चिद् अपि मानवः  ।  
पूजनीयस् तथार्च्यश् च यथा देवश्चतुर्भुजः  ॥ र्क्स्_६६।२५ ॥  
यथायाता महाभागा ब्रह्मपुत्रा महौजसः  ।  
ददामि वो न सन्देहो मनसा यदभीप्सितम्  ॥ र्क्स्_६६।२६ ॥  
  
दुर्वासा उवाच:  
परिपूज्यश् च नः पुत्रो नारदः पर्वतस् तथा  ।  
एकाकी प्रार्थये नाहं मिलित्वा प्रार्थयामहे  ॥ र्क्स्_६६।२७ ॥  
  
रविश्चन्द्र उवाच:  
यो यं कामयते कामं तं तस्मै प्रददाम्य् अहम्  ।  
इति सर्वे ऽपि तेनैव प्रस्तुता मुनिपुङ्गवाः  ॥ र्क्स्_६६।२८ ॥  
सुप्रीता विहिता राजन्न् अर्घपाद्यप्रदानतः  ।  
  
युधिष्ठिर उवाच:  
मुनयः केन कार्येण पाटलीपुत्रवासिनः  ॥ र्क्स्_६६।२९ ॥  
देव्या शप्ताः श्वयोनिं च गता मुक्ताश् च ते कथम्  ।  
  
मार्कण्डेय उवाच:  
पुरा तपोधनाः सर्वे जटावल्कलधारिणः  ॥ र्क्स्_६६।३० ॥  
नैपाले वै पशुपतिं देवदेवं महेश्वरम्  ।  
पूजयन्ति शिवं भक्त्या गौर्या विरहितं हरम्  ॥ र्क्स्_६६।३१ ॥  
अर्धनारीश्वरं देवं सुरासुरनमस्कृतम्  ।  
संशप्तास् तेन कार्येण पार्वत्या लिङ्गभेदिनः  ॥ र्क्स्_६६।३२ ॥  
वर्षं सहस्रं हि मितं श्वयोनिं च गमिष्यथ  ।  
निर्माल्यभक्षकाः पापाश्चण्डद्रव्यस्य भक्षकाः  ॥ र्क्स्_६६।३३ ॥  
तेषां कृते महाराज दुर्वासा नृपम् अब्रवीत्  ।  
श्वयोनिं समनुप्राप्तास् तत्र काले मुनीश्वराः  ॥ र्क्स्_६६।३४ ॥  
मोचय त्वं ततो राजन्न् अस्मत् प्रियचिकीर्षया  ।  
पार्वत्या ते ऽभिशप्ताश् च नरके मज्जन्ति दारुणे  ॥ र्क्स्_६६।३५ ॥  
उवाच वचनं राजा मुनिं दुर्वाससं ततः  ।  
मोचयामि न सन्देहस् तस्मात् पापाद् द्विजोत्तमान्  ॥ र्क्स्_६६।३६ ॥  
प्रेषिताः किङ्करास् तेन सीदन्तो यत्र ते वने  ।  
प्रणिपत्य च ते सर्वे तानूचुश् च वनेचरान्  ॥ र्क्स्_६६।३७ ॥  
स्मारयन्ति पूर्वजातिम् आदिष्टाः प्रभुणा यथा  ।  
ततस् तद् वचनात् प्राप्तास् ते ऽशोकवनिकां द्रुतम्  ॥ र्क्स्_६६।३८ ॥  
रविश्चन्द्रश्चक्रवर्ती तान् विलोक्य तपोधनान्  ।  
मुदा परमया युक्तः प्राह तान् प्रहसन्न् इव  ॥ र्क्स्_६६।३९ ॥  
अशोकेश्वरदेवस्य मेकलायाः प्रभावतः  ।  
मम दानप्रभावेण महर्षीणां प्रसादतः  ॥ र्क्स्_६६।४० ॥  
त्यक्त्वा श्वयोनिं मुनयः शिवलोकं प्रयान्तु वै  ।  
एतत् पापं महाघोरं मयि सर्वं निषीदतु  ॥ र्क्स्_६६।४१ ॥  
तत्क्षणान् मुक्तशापास्ते कामिकं यानम् आस्थिताः  ।  
ऊचुर् महर्षयो वाक्यं रविश्चन्द्रं शतक्रतुम्  ॥ र्क्स्_६६।४२ ॥  
त्वं माता त्वं पितास्माकं गुरुर्मोक्षप्रदायकः  ।  
एवम् उक्त्वा ययुस् ते तु उमामाहेश्वरं परम्  ॥ र्क्स्_६६।४३ ॥  
साधु साधु महाभाग त्वं तु यज्ञतपोनिधिः  ।  
ना ऽन्यस्त्वया समः कश्चित् सोमवंशे महीपतिः  ॥ र्क्स्_६६।४४ ॥  
त्वया हि निर्जितं सर्वं त्रैलोक्यं सचराचरम्  ।  
एवम् उक्त्वा सुरश्रेष्ठाः साधुवादैस् तम् आर्चयन्  ॥ र्क्स्_६६।४५ ॥  
देवदुन्दुभयो नेदुः पुष्पवृष्टिः पपात च  ।  
  
दुर्वासा उवाच:  
क्षत्रियेषु त्वया तुल्यो न दृष्टो न श्रुतो मया  ॥ र्क्स्_६६।४६ ॥  
प्राणत्यागो हि सुकरो धर्मत्यागो हि दुष्करः  ।  
वरं वृणीष्व भद्रं ते यत्ते मनसि वर्तते  ॥ र्क्स्_६६।४७ ॥  
प्रहसन्न् अब्रवीद् वाक्यं राजा दुर्वाससं मुनिम्  ।  
मम दानप्रभावेण नरा दुष्कृतबुद्धयः  ॥ र्क्स्_६६।४८ ॥  
प्राप्नुवन् तु परं लोकं वर एष मम प्रियः  ।  
एवमस्त्विति तस्याग्रे ऽभिधाय मुनिपुङ्गवः  ॥ र्क्स्_६६।४९ ॥  
स मुदा परया युक्तस् तत्रैवान्तरधीयत  ।  
तद् दृष्ट्वा तादृशं कर्म राज्ञश् चामिततेजसः  ॥ र्क्स्_६६।५० ॥  
शङ्कया परया युक्तो धर्मराजो ऽब्रवीद् इदम्  ।  
वरं ददामि भद्रं ते यज्ञभागबहिष्कृतः  ॥ र्क्स्_६६।५१ ॥  
श्वयोनित्वं गता विप्रा मोचिताः कर्मबन्धनात्  ।  
ईदृशं तव सामर्थ्यं जानामि च नृपोत्तम  ॥ र्क्स्_६६।५२ ॥  
पृथिव्यां दुष्करं कर्म यज्ञश् चैव विशेषतः  ।  
यो ददाति महाभाग स्वकीयं पुण्यमुत्तमम्  ॥ र्क्स्_६६।५३ ॥  
यमलोको जितस् तेन देवलोको जितस् तथा  ।  
वरयोग्यो ऽसि राजेन्द्र सत्यम् एतत् मयोदितम्  ॥ र्क्स्_६६।५४ ॥  
  
रविश्चन्द्र उवाच:  
यदि तुष्टः सूर्यपुत्र वरं दातुं ममेच्छसि  ।  
मम यज्ञशतेनैव दानेन तपसा तथा  ॥ र्क्स्_६६।५५ ॥  
पापयोनिगता ये तु ये च दुष्कृतकारिणः  ।  
प्रयान्तु त्वत्प्रसादेन धर्मराज शिवालयम्  ॥ र्क्स्_६६।५६ ॥  
इमं वरम् अहं मन्ये प्रसादः क्रियतां मयि  ।  
  
यम उवाच:  
एवं भवतु राजेन्द्र सत्यधर्मपरायण  ॥ र्क्स्_६६।५७ ॥  
प्राप्नुहि त्वं परं लोकं सत्येनानेन सुव्रत  ।  
यतस् ते मोचिताः सर्वाः कश्मलात् पापयोनयः  ॥ र्क्स्_६६।५८ ॥  
क्षत्रियाः शतशो राजन्न् अन्ये चैव सहस्रशः  ।  
पापात् समुद्धृता ये च तेषां सङ्ख्या न विद्यते  ॥ र्क्स्_६६।५९ ॥  
एवमुक्त्वा नृपश्रेष्ठं धर्मराजो महाभुजः  ।  
कामिकं यानमारुह्य सुरासुरनमस्कृतम्  ॥ र्क्स्_६६।६० ॥  
ययौ स्वभवनं राजन् नारदः पर्वतस् तथा  ।  
तस्याम् अशीतिलक्षाणि तीर्थानां नरसत्तम  ॥ र्क्स्_६६।६१ ॥  
अशोकवनिकायां तु कीर्तितानि तवानघ  ।  
श्रवणात् कीर्तनात् तेषां गोसहस्रफलं भवेत्  ॥ र्क्स्_६६।६२ ॥  
  
इति श्रीस्कन्दपुराणे रेवाखण्डे ऽशोकवनिकावर्णनो नाम षट्षष्टितमो ऽध्यायः ॥  
  
  
र्क्स् अध्याय ६७  
  
मार्कण्डेय उवाच:  
अथातः कथयिष्यामि तीर्थं पापप्रणाशनम्  ।  
रेवाया उत्तरे कूले पुरं वागीश्वराभिधम्  ॥ र्क्स्_६७।१ ॥  
वागुर्नाम नदी तत्र रेवया सह सङ्गता  ।  
तत्र स्नाता दिवं यान्ति ये मृता न पुनर्भवाः  ॥ र्क्स्_६७।२ ॥  
वागीशा तत्र चामुण्डा दानवक्षयकारिणी  ।  
मणिभद्रो वीरभद्रस् तथा ऽन्ये शतशो नृपाः  ॥ र्क्स्_६७।३ ॥  
बभूवुर् मुक्तशापास् ते तीर्थस्यास्य प्रभावतः  ।  
तिलपिण्डप्रदानेन पितॄणां परमा गतिः  ॥ र्क्स्_६७।४ ॥  
ब्रह्मदत्तश्चक्रवर्ती सूर्यवंशे महीपतिः  ।  
अयोध्याधिपतिः श्रीमान् चक्रतुल्यपराक्रमः  ॥ र्क्स्_६७।५ ॥  
धनधान्यसमायुक्तो भयदारिद्र्यवर्जितः  ।  
प्रजास् तस्मिन् महीपाले सर्वा ऽपि मुदान्विताः  ॥ र्क्स्_६७।६ ॥  
इष्टः क्रतुवरस्तेन नर्मदावागुसङ्गमे  ।  
ब्रह्माद्या देवताः सर्वाः शक्रविष्णुपुरोगमाः  ॥ र्क्स्_६७।७ ॥  
प्रत्यक्षश् च महेशानो गणेश्वरसमन्वितः  ।  
लोकपालाश् च मरुतश्चन्द्रादित्यौ ध्रुवस् तथा  ॥ र्क्स्_६७।८ ॥  
ऋक्षाणि योगसिद्धाश् च सोममुख्याश् च सर्वशः  ।  
वशिष्ठो मुनिभिः सार्द्धं विदेहाधिपतिस् तथा  ॥ र्क्स्_६७।९ ॥  
एवमाद्याः समाहूता मित्रावरुण एव च  ।  
सर्वे हिरण्मयास् तत्र यज्ञयूपाश् च मण्डपाः  ॥ र्क्स्_६७।१० ॥  
दशयोजनपर्यन्तं यज्ञभूमिर् महीभृतः  ।  
स्वारोचिषे ऽन्तरे राजन्न् आदिकल्पे कृते युगे  ॥ र्क्स्_६७।११ ॥  
गवां शतसहस्राणि हेमभारान्वितानि च  ।  
हयानां श्यामकर्णानाम् अयुतं साग्रम् एव च  ॥ र्क्स्_६७।१२ ॥  
दन्तिनाम् अयुतं चैव घण्टाभरणभूषितम्  ।  
मणिमाणिक्यम् उक्ताश् च भक्ष्यभोज्यान्य् अनेकधा  ॥ र्क्स्_६७।१३ ॥  
एवं राजा ब्रह्मदत्तः सर्वभूपालसत्तमः  ।  
यज्ञं प्रवर्तयामास सर्वसम्भारसम्भृतः  ॥ र्क्स्_६७।१४ ॥  
वेदनिर्घोषशब्देन गीतवाद्यरवेण च  ।  
नानायानसमारूढैः स्तूयमानो मरुद्गणैः  ॥ र्क्स्_६७।१५ ॥  
ब्रह्मदत्तस्य यज्ञेन वागीशस्य प्रसादतः  ।  
नर्मदायाः प्रसादेन प्रेतास् तृप्तिं परां गताः  ॥ र्क्स्_६७।१६ ॥  
  
युधिष्ठिर उवाच:  
कथं तु ब्रह्मदत्तस्य कल्पगातीरयाजनम्  ।  
कथं प्रेता विनिर्मुक्ताः प्रेतास् ते केन कर्मणा  ॥ र्क्स्_६७।१७ ॥  
एतत् सर्वं यथा न्यायं कथयस्व तपोधन  ।  
  
मार्कण्डेय उवाच:  
शृणु राजन् यथा न्यायम् इतिहासं पुरातनम्  ॥ र्क्स्_६७।१८ ॥  
कार्त्तिक्याम् उत्सवं प्राप्य पुष्करे ज्येष्ठपुष्करे  ।  
अयोगन्धः स्वयम्भूश् च पुण्डरीकाक्ष एव च  ॥ र्क्स्_६७।१९ ॥  
पितामहः स्वयं तत्र सुरासुरगुरुः पिता  ।  
काव्यश् च होतृसदनौ वेदगर्भः कृतध्वनः  ॥ र्क्स्_६७।२० ॥  
स्वस्तिकश् चैव सावित्रो वामदेवो ऽघमर्षणः  ।  
एते चान्ये च मुनयो ब्रह्मतेजो ऽशसम्भवाः  ॥ र्क्स्_६७।२१ ॥  
तथा ते हि यथाशक्ता ऋतुकालाभिगामिनः  ।  
गार्हस्थ्ये च स्थिता भार्या भर्तृशुश्रूषणे रताः  ॥ र्क्स्_६७।२२ ॥  
चीरवल्कलधारिण्यः शाकस्यामाकभक्षिकाः  ।  
विषण्णास् तेन धर्मेण सत्यस्ता अप्यगर्हयन्  ॥ र्क्स्_६७।२३ ॥  
द्विजस्य षट् च कर्माणि यजनं याजनं तथा  ।  
अध्यापनं चाध्ययनं दानं चैव प्रतिग्रहः  ॥ र्क्स्_६७।२४ ॥  
भूषणं परिधानं च योषितां भर्तृसेवनम्  ।  
एवं च गर्हिता राजन् योषिद्भिः पतयस् तथा  ॥ र्क्स्_६७।२५ ॥  
भीतास् ते विस्मिताः सर्वे विषण्णवदनास् तथा  ।  
हरिश्चन्द्रः पुरा राजा न भूतो न भविष्यति  ॥ र्क्स्_६७।२६ ॥  
दानेन निर्जितं येन त्रैलोक्यं सचराचरम्  ।  
राहुसूर्यसमायोगे कुरुक्षेत्रं जगाम ह  ॥ र्क्स्_६७।२७ ॥  
त्यक्त्वा ते पुष्करं तीर्थं धनलोभेन मोहिताः  ।  
सहस्रसङ्ख्यामुनयः सभार्याः ससुताश् च ते  ॥ र्क्स्_६७।२८ ॥  
यत्र राजा हरिश्चन्द्रः प्रतिग्रहविलिप्सया  ।  
मुनीनाह हरिश्चन्द्रो मुदा परमया युतः  ॥ र्क्स्_६७।२९ ॥  
धन्या मे सफला यात्रा कुरुक्षेत्रे रविग्रहे  ।  
क्षुधार्ता दुःखिताश् चैव बाला वृद्धाः कृशातुराः  ॥ र्क्स्_६७।३० ॥  
वल्कलाजिनवस्त्राश् च यौवने प्रेतरूपिणः  ।  
यन्नो यूयम् अभिप्राप्ताः पत्नीपुत्रैश् च संयुताः  ॥ र्क्स्_६७।३१ ॥  
उवाच वचनं राजा साष्टाङ्गं प्रणिपत्य च  ।  
आदेशो दीयतां मह्यं किं करोमि भवत्कृते  ॥ र्क्स्_६७।३२ ॥  
एवमुक्त्वा ददौ श्रीमानेकैकस्य पृथक् पृथक्  ।  
लक्षं लक्षं हिरण्यस्य तथा गावः सहस्रशः  ॥ र्क्स्_६७।३३ ॥  
सहस्रं तुरगाणां च दन्तिनां शतम् एव च  ।  
साप्तभौमान् गृहान् रम्यान् हेमप्राकारतोरणान्  ॥ र्क्स्_६७।३४ ॥  
नानाविधविलासांश् च यथा धनपतिः स्वयम्  ।  
कल्पान्तरे मृता जाताः प्रेतरूपा भयङ्कराः  ॥ र्क्स्_६७।३५ ॥  
लम्बोष्ठा लम्बवृषणा विकृताननसंयुताः  ।  
प्रतिग्रहप्रभावेण द्विजस्य पतनं ध्रुवम्  ॥ र्क्स्_६७।३६ ॥  
जातिस्मराः स्वं शोचन्ति एकाकीनास् तु ते बहिः  ।  
न भार्या न च मे पुत्रा न भृत्या न च बान्धवाः  ॥ र्क्स्_६७।३७ ॥  
न ते प्रतिग्रहैर् दग्धा यथा पूर्वं तथैव च  ।  
वयम् एकाकिनो दग्धा वृक्षा इव हविर्भुजा  ॥ र्क्स्_६७।३८ ॥  
राजप्रतिग्रहैर् दग्धा न प्ररोहन्ति मानवाः  ।  
वैश्वानरेण दग्धानां पुनर्जन्म प्रजायते  ॥ र्क्स्_६७।३९ ॥  
न माता न पिता पुत्रो द्रविणं न च बान्धवाः  ।  
यमदूतैर् गृहीतानां धर्म एकः सहानुगः  ॥ र्क्स्_६७।४० ॥  
शोचित्वा सुचिरं कालं भार्यापुत्रविवर्जिताः  ।  
भ्रमित्वा च महीं सर्वां पुष्करं तीर्थमागताः  ॥ र्क्स्_६७।४१ ॥  
प्रेतरूपान् मुनीन् दृष्ट्वा विषादं परमं गतः  ।  
तान् उवाच मुनिश्रेष्ठः कथं प्रेतत्वम् आगताः  ॥ र्क्स्_६७।४२ ॥  
  
प्रेता ऊचुः:  
हरिश्चन्द्रः सत्यधर्म सूर्यवंशे महीपतिः  ।  
अयोध्याधिपतिः श्रीमान् देवतुल्यपराक्रमः  ॥ र्क्स्_६७।४३ ॥  
तस्य प्रतिग्रहो ऽस्माभिराप्तः सूर्यग्रहे स्थिते  ।  
तेन प्रेतत्वम् आपन्नाः सर्वे ब्रह्मर्षयो मुने  ॥ र्क्स्_६७।४४ ॥  
एतत् ते कथितं ब्रह्मन् मोक्षो ऽस्माकं विधीयताम्  ।  
भविष्यभूततत्त्वज्ञो ब्रह्मपुत्रस् तपोनिधिः  ॥ र्क्स्_६७।४५ ॥  
उवाच वचनं श्रीमान् नारदस् तांस् तपोधनान्  ।  
कस्मिन्नवसरे पुण्ये कार्त्तिक्यां दिव्यपर्वणि  ॥ र्क्स्_६७।४६ ॥  
शिवेन कीर्तितं पूर्वं पार्वत्याः षण्मुखस्य च  ।  
श्रुतं मयापि तत्रैव पुराणं स्कन्दकीर्तितम्  ॥ र्क्स्_६७।४७ ॥  
कान्या पापक्षयं कर्तुं शक्ता रेवां विना नृप  ।  
गङ्गाद्याः सरितो विप्राः पुण्यतीर्थास् तथापि च  ॥ र्क्स्_६७।४८ ॥  
वागीशं च पुरं तत्र नर्मदातटमाश्रितम्  ।  
अध्वरे ब्रह्मदत्तस्य मोक्षणं तु भविष्यति  ॥ र्क्स्_६७।४९ ॥  
उद्देशं तु ततो दत्त्वा नारदस्त्रिदिवं गतः  ।  
ते ऽपि प्रेता महाभाग ध्यात्वा शिवम् उमापतिम्  ॥ र्क्स्_६७।५० ॥  
अभिजग्मुस् तम् उद्देशं वागीशपुरम् उत्तमम्  ।  
तत्र स्नात्वाभ्यर्च्य शिवं हरिं भास्करम् एव च  ॥ र्क्स्_६७।५१ ॥  
अध्वरे ब्रह्मदत्तस्य मुक्ताः सर्वे ऽपि किल्बिषात्  ।  
ब्रह्मयानं समारुह्य ब्रह्मलोकं समागताः  ॥ र्क्स्_६७।५२ ॥  
प्रतपन्ति यथादित्या ब्रह्मतेजोवपुर्धराः  ।  
तस्योपरि नरेशस्य पुष्पवृष्टिः पपात वै  ॥ र्क्स्_६७।५३ ॥  
एतत् ते कथितं राजन् यथावृत्तं पुरातनम्  ।  
श्रवणात् कीर्तनाद् अस्य गोसहस्रफलं लभेत्  ॥ र्क्स्_६७।५४ ॥  
  
इति श्रीस्कन्दपुराणे रेवाखण्डे वागीश्वराख्यान नाम सप्तषष्टितमो ऽध्यायः ॥  
  
  
र्क्स् अध्याय ६८  
  
मार्कण्डेय उवाच:  
प्रतिग्रहग्रहग्रस्ता लोभमोहविमोहिताः  ।  
मज्जन्ति नरके घोरे यत्र गत्वा न निर्गताः  ॥ र्क्स्_६८।१ ॥  
सफला वेदयज्ञाश् च तीर्थयात्रा च भारत  ।  
तथा क्लिश्यन्ति चात्मानं प्रतिग्रहपरा नराः  ॥ र्क्स्_६८।२ ॥  
दाता च याचकश् चैव कराभ्याम् एव सूचितौ  ।  
अथो गच्छेद् ग्रहीता तु दाता गच्छति चोर्द्ध्वतः  ॥ र्क्स्_६८।३ ॥  
सहस्रावर्तकं नाम तीर्थं पापप्रणाशनम्  ।  
तत्र स्नातस्य विधिवद् वृषोत्सर्गफलं भवेत्  ॥ र्क्स्_६८।४ ॥  
आसप्तमं कुलं चैव पुनीते ना ऽत्र संशयः  ।  
रेवाया उत्तरे कूले सहस्रायुधसङ्ख्यया  ॥ र्क्स्_६८।५ ॥  
ततश् चान्ते महाभाग काराया वनम् उत्तमम्  ।  
अग्निष्टोमफलं यत्र स्नात्वा स्वर्गं च गच्छति  ॥ र्क्स्_६८।६ ॥  
रेवाया उत्तरे भागे तीर्थ परमशोभनम्  ।  
सौगन्धिकं वनं नाम ब्रह्मचारिशुचिव्रताः  ॥ र्क्स्_६८।७ ॥  
सिषिचुः पितरस् तत् तु ब्रह्माद्याः सुतपोधनाः  ।  
सिद्धचारणगन्धर्वाः सकिन्नरमहोरगाः  ॥ र्क्स्_६८।८ ॥  
प्रविश्य तद् वनं मर्त्यः सर्वपापात् प्रमुच्यते  ।  
ततः सरस्वती चास्ति नदीनाम् उत्तमा नदी  ॥ र्क्स्_६८।९ ॥  
लक्ष्या देवसुता राजन् महापुण्या प्रकीर्तिता  ।  
तत्र स्नानं प्रकुर्वीत मानवो नृपते जले  ॥ र्क्स्_६८।१० ॥  
तर्पयित्वा पितॄन् देवान् अश्वमेधफलं लभेत्  ।  
ईशानाध्युषितं नाम तत्र तीर्थं सुदुर्लभम्  ॥ र्क्स्_६८।११ ॥  
तत्र स्नात्वा व्यतीपाते सङ्क्रान्तौ ग्रहणे नरः  ।  
सहस्रकपिलादाने वाजिमेधे च यत्फलम्  ॥ र्क्स्_६८।१२ ॥  
सुगन्धां छातकुम्भाश् च पञ्चयज्ञांश् च भारत  ।  
अभिगम्य नरश्रेष्ठ स्वर्गलोके महीयते  ॥ र्क्स्_६८।१३ ॥  
त्रिशूलाख्यं तु तत्रैव तीर्थम् आसाद्य भारत  ।  
तत्राभिषेकं यः कुर्याद् अर्चयेत् पितृदैवतम्  ॥ र्क्स्_६८।१४ ॥  
गणेशत्वं स लभते त्यक्त्वा देहं न संशयः  ।  
ततो गच्छेन् महाराज ब्रह्मस्थानम् अनुत्तमम्  ॥ र्क्स्_६८।१५ ॥  
रेवाया उत्तरे कूले कामभोगफलप्रदम्  ।  
ब्रह्मोदम् इति विख्यातं प्रकाश्यं भुवि भारत  ॥ र्क्स्_६८।१६ ॥  
तत्र सप्तर्षयः प्राप्ताः स्नानार्थं भरतर्षभ  ।  
कपिञ्जलो मुनिश्रेष्ठो हव्यवाहश् च भारत  ॥ र्क्स्_६८।१७ ॥  
भगवान् देवयानश् च विश्वावसुमहामुनिः  ।  
अस्य तीर्थस्य माहात्म्याद् ब्रह्मलोकम् अवाप्नुयुः  ॥ र्क्स्_६८।१८ ॥  
पितरः श्राद्धदानेन प्रयाता ब्रह्मणः पुरम्  ।  
उदुम्बरस्य कृत्वा तु विधिवद् दर्शनं ततः  ॥ र्क्स्_६८।१९ ॥  
अन्तर्द्धानम् अवाप्नोति तपसा दग्धकिल्बिषः  ।  
ततो गच्छेन् महाराज शङ्करं लोकशङ्करम्  ॥ र्क्स्_६८।२० ॥  
कृष्णपक्षे चतुर्दश्याम् अभिगम्य वृषध्वजम्  ।  
लभते सर्वकामांश् च स्वर्गलोकं हि गच्छति  ॥ र्क्स्_६८।२१ ॥  
नर्मदायाम्यभागे तु गोप्याद् गोप्यतर महत्  ।  
सिद्धलिङ्गं मणिमयं न तत्पश्यन्ति मानवाः  ॥ र्क्स्_६८।२२ ॥  
नागेन्द्रसुरसिद्धैश् च नागकन्याभिर् अर्च्यते  ।  
सपादकोटिस्तीर्थानां शङ्करे कुरुनन्दन  ॥ र्क्स्_६८।२३ ॥  
वसूनामाश्रमं पुण्यं मुनीनां ब्रह्मचारिणाम्  ।  
शिवभक्तिपराणाञ्च कन्दमूलफलाशिनाम्  ॥ र्क्स्_६८।२४ ॥  
पितॄणाम् अक्षया तृप्तिस् तिलतोयप्रदानतः  ।  
मुदा परमया युक्तो दाता याति शिवालयम्  ॥ र्क्स्_६८।२५ ॥  
ध्रुवो धरश् च सोमश् च सावित्रश् चानलो ऽनिलः  ।  
प्रत्यूषश् च प्रभासश् च वसवो ऽष्टौ प्रकीर्तिता  ॥ र्क्स्_६८।२६ ॥  
शङ्करस्य प्रसादेन दिवि देवत्वम् आगताः  ।  
कल्पगासौम्यभागे तु सोमतीर्थम् अनुत्तमम्  ॥ र्क्स्_६८।२७ ॥  
तत्र स्नात्वा नरो राजन् स्वर्गलोके महीयते  ।  
सप्तसारस्वतं तीर्थं ततो गच्छेन् नृपोत्तम  ॥ र्क्स्_६८।२८ ॥  
ब्रह्मणा च कृतं स्तोत्रं पुण्यकीर्ते निशामय  ।  
  
ब्रह्मोवाचा:  
वाक्पतिर् वचसां नित्यं वासुदेवो ऽस्तु मे गतिः  ॥ र्क्स्_६८।२९ ॥  
हंसः सुरेशो वक्ता वा वसूनामन्तरा वसन्  ।  
होता दिविषदीशानो वासुदेवो ऽस्तु मे गतिः  ॥ र्क्स्_६८।३० ॥  
स्वाहाकारः स्वधाकारो वषट्कारो हविष्यभुक्  ।  
ऋङ्मूर्तिर्यजुषां मूर्तिर्वासुदेवो ऽस्तु मे गतिः  ॥ र्क्स्_६८।३१ ॥  
क्षेत्रज्ञः परमः सूक्ष्मो जगतां तारको हरिः  ।  
ईश्वरो हृदयावासो वासुदेवो ऽस्तु मे गतिः  ॥ र्क्स्_६८।३२ ॥  
श्रवण्यः श्रवणोपायः पुण्यश्लोकः शुचिश्रवाः  ।  
वरदो वासुदेवो ऽग्निर् वासुदेवो ऽस्तु मे गतिः  ॥ र्क्स्_६८।३३ ॥  
पुरुषः पुण्डरीकाक्षः पुराणो भुवनेश्वरः  ।  
आदित्यान्तर्गतो वह्णिर् वासुदेवो ऽस्तु मे गतिः  ॥ र्क्स्_६८।३४ ॥  
कंसकालियहन्ता च सुबलो बलमर्दनः  ।  
शिशुपालनिहन्ता ऽग्निर् वासुदेवो ऽस्तु मे गतिः  ॥ र्क्स्_६८।३५ ॥  
कालनेमिनिहन्ता ऽग्निर्यः काले नियतान्तकः  ।  
शतासुरशरीरघ्नो वासुदेवो ऽस्तु मे गतिः  ॥ र्क्स्_६८।३६ ॥  
कङ्कासुरनिहन्ता च मधुकैटभनाशनः  ।  
शङ्खचक्रगदापाणिर् वासुदेवो ऽस्तु मे गतिः  ॥ र्क्स्_६८।३७ ॥  
शुक्लः सलिलशायी च विष्णुः पापक्षयाह्वयः  ।  
इन्द्रो वचनसत्पालो वासुदेवो ऽस्तु मे गतिः  ॥ र्क्स्_६८।३८ ॥  
हृषीकेशश् चेन्द्रपालोपेन्द्रो गरुडासनः  ।  
सहस्रनामा धर्मज्ञो वासुदेवो ऽस्तु मे गतिः  ॥ र्क्स्_६८।३९ ॥  
शङ्खी च नन्दकी चक्री शार्ङ्गधन्वा गदाधरः  ।  
धीरो वपुष्मान् मेधावी वासुदेवो ऽस्तु मे गतिः  ॥ र्क्स्_६८।४० ॥  
बृहत्सङ्कर्षणः शम्भुः स्वयम्भूर् भूतभावनः  ।  
निपुणो लक्षणः शुद्धो वासुदेवो ऽस्तु मे गतिः  ॥ र्क्स्_६८।४१ ॥  
त्रैकालिकस्त्रिकालज्ञस्त्रयी कर्ता त्रिलोचनः  ।  
त्रिसामा देवकीसूनुर् वासुदेवो ऽस्तु मे गतिः  ॥ र्क्स्_६८।४२ ॥  
अव्यक्तात्मा महात्मा च अन्तरात्मा जनार्दनः  ।  
प्राणश्चेन्द्रियभूतात्मा वासुदेवो ऽस्तु मे गतिः  ॥ र्क्स्_६८।४३ ॥  
परमात्मा परं ब्रह्म परमेशः परा गतिः  ।  
परमेष्ठी परं ज्योतिर् वासुदेवो ऽस्तु मे गतिः  ॥ र्क्स्_६८।४४ ॥  
विश्वात्मा विश्वकर्ता च विश्वस्य पतिरात्मवान्  ।  
द्यावापृथिव्योः कर्ता च वासुदेवो ऽस्तु मे गतिः  ॥ र्क्स्_६८।४५ ॥  
सहस्रशीर्षा भगवान् सहस्राक्षः सहस्रपात्  ।  
सहस्रकोटिधारी वा वासुदेवो ऽस्तु मे गतिः  ॥ र्क्स्_६८।४६ ॥  
इति वागीश्वरो वाग्मी पूजितः परमेश्वरः  ।  
भक्तस्य भगवान् विष्णुः प्रीयतां मे जनार्दनः  ॥ र्क्स्_६८।४७ ॥  
जन्मप्रभृति यत् किञ्चिन् मया सुकृतमर्जितम्  ।  
तत्समग्रं फलं चास्तु शाश्वतं पुरुषोत्तम  ॥ र्क्स्_६८।४८ ॥  
इदम् अभ्यस्यतो नित्यं पूजितः स्यात् सकेशवः  ।  
विनाशयति पापानि प्रकाशयति तत् फलम्  ॥ र्क्स्_६८।४९ ॥  
एष निष्कण्टकः पन्था यत्र सम्पूज्यते हरिः  ।  
कुपथं तं विजानीयाद् यत्र नाराध्यते हरिः  ॥ र्क्स्_६८।५० ॥  
वासुदेवपरा वेदा सुदेवपराक्रिया  ।  
वासुदेवात्मका विप्रा वासुदेवपराश्रयः  ॥ र्क्स्_६८।५१ ॥  
सर्वे देवा वासुदेवं यजन्ते सर्वे देवा वासुदेवात् प्रसूताः  ।  
सर्वेषां वा वासुदेवो ऽपि देवो नान्यत् किञ्चिद् अवासुदेवातिरिक्तम्  ॥ र्क्स्_६८।५२ ॥  
नान्यः पुण्यतरो देवो नास्ति विष्णुपरं तपः  ।  
नास्ति विष्णुपरं ज्ञानं सर्वं विष्णुमयं जगत्  ॥ र्क्स्_६८।५३ ॥  
ये पठन्ति नरा भक्त्या विष्णुनामाङ्कितस्तवम्  ।  
ते यान्ति वैष्णवं लोकं परं ब्रह्म सनातनम्  ॥ र्क्स्_६८।५४ ॥  
  
मार्कण्डेय उवाच:  
श्रुत्वा स्तोत्रम् इदं देवो ब्रह्मणः समहात्मनः  ।  
श्रिया प्रबोधितः कृष्णः शयानो योगनिद्रया  ॥ र्क्स्_६८।५५ ॥  
दृष्ट्वा ऽब्रवीत् सुरान् सर्वान् नानारूपान् भयानकान्  ।  
किमस्ति वः समुत्पन्नं मां दिदृक्षुर् इहागताः  ॥ र्क्स्_६८।५६ ॥  
उवाच वचनं ब्रह्मा केशवं प्रति भारत  ।  
त्वां विनात्र जगन्नाथ कस् त्राता देवकण्टकैः  ॥ र्क्स्_६८।५७ ॥  
दानवैर् वेष्टिता धात्री स्वर्गश्चैव विनाशितः  ।  
धर्मकामादिका यज्ञा वेदा विप्लावितास् तथा  ॥ र्क्स्_६८।५८ ॥  
दनुभारभराक्रान्ता रसातततलं गता  ।  
जटासुरश् च जाबालिर्दैत्यो मयसुतस् तथा  ॥ र्क्स्_६८।५९ ॥  
दशकोट्यस् तु दैत्यानां समग्रबलशालिनाम्  ।  
शिवप्रसादयुक्तानां स्वर्गविप्लवकारिणाम्  ॥ र्क्स्_६८।६० ॥  
तस्मात् प्रवर्तितं चक्रमुद्धर स्ववसुन्धराम्  ।  
श्रुत्वा वाक्यम् इदं देवो भयार्तं प्राणपीडितम्  ॥ र्क्स्_६८।६१ ॥  
उवाच वचनं देवो भयं त्यजत दैत्यजम्  ।  
अचिरेणैव कालेन हनिष्यामि महासुरान्  ॥ र्क्स्_६८।६२ ॥  
वाराहरूपमास्थाय प्रेषितं कल्पगाजले  ।  
दंष्ट्राग्रेण धृता धात्री दानवानां क्षयः कृतः  ॥ र्क्स्_६८।६३ ॥  
पुनः प्रवर्तिता सृष्टिर् यथापूर्वं तथैव च  ।  
ब्रह्माद्या मुदिता देवाः प्रतिजग्मुस् त्रिविष्टपम्  ॥ र्क्स्_६८।६४ ॥  
एतत् ते कथितं राजन् वाराहं कल्पगातटे  ।  
श्रवणात् कीर्तनाद् अस्य हयमेधफलं लभेत्  ॥ र्क्स्_६८।६५ ॥  
इति श्रीस्कन्दपुराणे रेवाखण्डे वाराहमहिमानुवर्णनो नामाष्टषष्टितमो ऽध्यायः ॥  
  
  
र्क्स् अध्याय ६९  
  
मार्कण्डेय उवाच:  
ततो देवपथं तीर्थं सर्वदेवमयं शुभम्  ।  
तत्र स्नातश् च विधिवत् सर्वयज्ञफलं लभेत्  ॥ र्क्स्_६९।१ ॥  
मासे मासे कुशाग्रेण सोमयागं करोति यः  ।  
स रेवाजलपूतस्य कलां नार्हति षोडशीम्  ॥ र्क्स्_६९।२ ॥  
लिङ्गं देवपथं नाम सुरासुरनमस्कृतम्  ।  
श्रद्धया तद् दर्शनेन पितॄणां परमा गतिः  ॥ र्क्स्_६९।३ ॥  
चैत्रे मासे चतुर्दश्या पक्षयोर् उभयोर् अपि  ।  
स्नानार्थं सर्वतीर्थानि जग्मुः कर्तुं च सत्क्रियाम्  ॥ र्क्स्_६९।४ ॥  
यद्देवलोके देवानाम् ईप्सितं च नृपध्वज  ।  
सहस्राणि मुनीन्द्राणां तस्मिंश् शिवमुपासते  ॥ र्क्स्_६९।५ ॥  
चान्द्रायणपराः केचिद् ब्रह्मकूर्चपरास् तथा  ।  
कन्दमूलफलाहारा जलाहारा जलप्रियाः  ॥ र्क्स्_६९।६ ॥  
अग्निहोत्रपरा नित्यं तथा हुतहुताशनाः  ।  
उपासते देवपथं संसिद्धिं परमां गताः  ॥ र्क्स्_६९।७ ॥  
अथान्यत् सम्प्रवक्ष्यामि तीर्थं पापप्रणाशनम्  ।  
सहस्रयज्ञं परमं सर्वकामफलप्रदम्  ॥ र्क्स्_६९।८ ॥  
एकादश्यां मार्गशीर्षे पूजयित्वा जनार्दनम्  ।  
सहस्रयज्ञस्येष्टस्य फलं प्राप्नोति मानवः  ॥ र्क्स्_६९।९ ॥  
न पश्येद् यमलोकं च तिर्यग्योनिं न गच्छति  ।  
तीर्थस्यास्य प्रभावेण नरो विगतकल्मषः  ॥ र्क्स्_६९।१० ॥  
एतत् ते कथितं राजन् पुण्याख्यानम् अनुत्तमम्  ।  
श्रवणात् कीर्तनाद् अस्य विष्णुलोके महीयते  ॥ र्क्स्_६९।११ ॥  
शुक्लतीर्थं ततो गच्छेत् सर्वतीर्थमयं शुभम्  ।  
यत्र स्नातो ऽपि लभते दशधेनुफलं नरः  ॥ र्क्स्_६९।१२ ॥  
शुक्लीकृतास् तेन देवा ब्रह्मविष्णुमहेश्वराः  ।  
सपादकोटिस्तीर्थानां शुक्लतीर्थे व्यवस्थिता  ॥ र्क्स्_६९।१३ ॥  
अष्टहस्तप्रमाणं च शुक्लतीर्थं युधिष्ठिर  ।  
तत्र कालाग्निरुद्रश् च श्रीकण्ठश् च तथा परः  ॥ र्क्स्_६९।१४ ॥  
तैस् तैस् तपोभिरुग्रैश् च तत्र सिद्धिं परा गताः  ।  
शुक्लतीर्थप्रभावेण मोदन्ते दिवि देवताः  ॥ र्क्स्_६९।१५ ॥  
शक्रो ऽपि च पुराध्यक्षं देवदेवम् उमापतिम्  ।  
रेवातोयेन संस्नाप्य बिल्वपत्रैः समार्चयत्  ॥ र्क्स्_६९।१६ ॥  
पौर्णमास्याम् अमावस्यां सोमः सूर्यः प्रभावतीम्  ।  
तत्र स्नातो ग्रहैः सार्द्धं नक्षत्रध्रुवमण्डलैः  ॥ र्क्स्_६९।१७ ॥  
तेन देवाश् च दीव्यन्ते शुक्लतीर्थप्रभावतः  ।  
कश्यपस्याश्रमं पुण्यं सुरसिद्धनिषेवितम्  ॥ र्क्स्_६९।१८ ॥  
मुनीनाम् अयुतं तत्र स्वयं तिष्ठति भारत  ।  
कन्दमूलफलाहारा जलाहारास् तथा परे  ॥ र्क्स्_६९।१९ ॥  
शाकाहारा निराहारा ब्रह्मकूर्चास् तथा परे  ।  
चान्द्रायणपराः केचिदन्ये मासोपवासिनः  ॥ र्क्स्_६९।२० ॥  
ऋषिकोट्यस् त्रयस्त्रिंशच् छुक्लेश्वरमुपासते  ।  
राहुग्रस्ते तथा चन्द्रे पौर्णमास्यां तिथौ तथा  ॥ र्क्स्_६९।२१ ॥  
आयान्ति सर्वतीर्थानि स्नातुम् एतच् छिवोदितम्  ।  
स्थानेश्वरे यत्फलं स्याद् राहुसूर्यसमागमे  ॥ र्क्स्_६९।२२ ॥  
तत्फलं प्राप्नुयात् सर्वं शुक्लतीर्थे न संशयः  ।  
हेमधेनुधरादीनि रूप्यदा गजदास् तथा  ॥ र्क्स्_६९।२३ ॥  
एतद् दत्त्वा महाराज पुण्यसङ्ख्या न विद्यते  ।  
धनदेन कुबेरेण देवगन्धर्वदानवैः  ॥ र्क्स्_६९।२४ ॥  
राहुसूर्यसमायोगे शुक्लतीर्थे महेश्वरः  ।  
चन्दनागुरुकर्पूरपुष्पमालाभिर् अर्चितः  ॥ र्क्स्_६९।२५ ॥  
वितानध्वजमुख्यैश् च दीपमालाप्रबोधनैः  ।  
अस्य तीर्थप्रभावेण यक्षराजो धनेश्वरः  ॥ र्क्स्_६९।२६ ॥  
भोगा नानाविधास् तेन सम्प्राप्ता दिवि देवताः  ।  
सर्वतीर्थम् अयं तीर्थं सर्वदेवम् अयं च यत्  ॥ र्क्स्_६९।२७ ॥  
अपि वर्षसहस्रेण शुक्लतीर्थस्य वर्णनम्  ।  
न शक्यते सुरैः कर्तुं पुराणे स्कन्दकीर्तिते  ॥ र्क्स्_६९।२८ ॥  
पापयोनिगतो यश् च तिर्यग्योनिगतश् च यः  ।  
ब्रह्महा च सुरापश् च शिवनिर्माल्यभक्षकः  ॥ र्क्स्_६९।२९ ॥  
मुच्यते तेन पापेन तीर्थस्यास्य प्रभावतः  ।  
तत्र स्नानं नरः कृत्वा पूजयित्वा वृषध्वजम्  ॥ र्क्स्_६९।३० ॥  
सुरासुरगणैः सर्वैः पूज्यते नरसत्तम  ।  
एतत् ते कथितं राजन् महापातकनाशनम्  ॥ र्क्स्_६९।३१ ॥  
पितामहेन यत्रेष्टो यज्ञे यज्ञेश्वरः पुरा  ।  
स्तोत्रं कृत्वा यथा न्यायं देवदेवस्य शूलिनः  ॥ र्क्स्_६९।३२ ॥  
पूजयित्वा तु शुक्लेशं ब्रह्मा स्तोत्रम् उदाहरत्  ।  
नमः शिवाय शान्ताय ज्ञानविज्ञानरूपिणे  ॥ र्क्स्_६९।३३ ॥  
सूक्ष्माय सूक्ष्मरूपाय सर्वसूक्ष्माय हेतवे  ।  
सूक्ष्माणाम् अपि सूक्ष्माय नमः सूक्ष्मतमाय च  ॥ र्क्स्_६९।३४ ॥  
दिव्याय दिव्यरूपाय दिव्यदेहाय सेतवे  ।  
दिव्यानाम् अपि दिव्याय नमो दिव्यतमाय च  ॥ र्क्स्_६९।३५ ॥  
व्योमप्रभाय भावाय अघोराय नमो नमः  ।  
व्योमप्रमाणधामाय वामेशाय नमो नमः  ॥ र्क्स्_६९।३६ ॥  
पराय परमेशाय पारमार्थिकहेतवे  ।  
पराय परमुक्ताय नमः परतराय च  ॥ र्क्स्_६९।३७ ॥  
एकजिह्वद्विजह्वाय बहुजिह्वाय ते नमः  ।  
तथैवासङ्ख्यजिह्वाय त्रिणेत्राय नमो नमः  ॥ र्क्स्_६९।३८ ॥  
पूज्याय पूज्यपूज्याय सर्वपूज्यैकहेतवे  ।  
नित्यायानित्यरूपाय नित्यनित्यैकहेतवे  ॥ र्क्स्_६९।३९ ॥  
नित्यानाम् अपि नित्याय नमो नित्यतमाय च  ।  
शक्ताय शक्तिरूपाय सर्वशक्त्येकहेतवे  ॥ र्क्स्_६९।४० ॥  
शक्तानाम् अपि शक्ताय नमः शक्ततमाय च  ।  
शुद्धाय सर्वशुद्धाय सर्वशुद्ध्येकहेतवे  ॥ र्क्स्_६९।४१ ॥  
कालाय कालरूपाय सर्वकालैकहेतवे  ।  
कालानाम् अपि कालाय नमः कालतमाय ते  ॥ र्क्स्_६९।४२ ॥  
सर्वमन्त्रशरीराय सर्वमन्त्रैकहेतवे  ।  
मन्त्राणाम् अपि मन्त्राय नमो मन्त्रतमाय च  ॥ र्क्स्_६९।४३ ॥  
अप्रमेयमहेशाय ईशानाय नमो नमः  ।  
योगाय योगरूपाय योगपुरुष ते नमः  ॥ र्क्स्_६९।४४ ॥  
एककण्ठद्विकण्ठाय बहुकण्ठाय ते नमः  ।  
असङ्ख्यकण्ठयुक्ताय नीलकण्ठाय ते नमः  ॥ र्क्स्_६९।४५ ॥  
अनन्ताय महेशाय हर्त्रे कर्त्रे नमो ऽस्तु ते  ।  
नमस्ते ऽस्तु महादेव नमस्ते ऽस्तु सदाशिव  ॥ र्क्स्_६९।४६ ॥  
नमस्ते ऽस्तु महाशुद्ध नमस् तुभ्यं नमो नमः  ।  
नमो भस्माङ्गरागाय नमः खट्वाङ्गधारिणे  ॥ र्क्स्_६९।४७ ॥  
सर्वात्मने नमस् तुभ्यं विश्वेशाय नमो नमः  ।  
सर्वज्ञाय नमस् तुभ्यं सनाथाय नमो नमः  ॥ र्क्स्_६९।४८ ॥  
अव्यक्ताय नमस् तुभ्यं शाश्वताय नमो नमः  ।  
कैलासवासिने तुभ्यं नमः पातालवासिने  ॥ र्क्स्_६९।४९ ॥  
त्वया व्याप्तम् इदं सर्वं लोकालोकं चराचरम्  ।  
अपि वर्षसहस्रेण कः स्तोतुं शक्तिमान् भवेत्  ॥ र्क्स्_६९।५० ॥  
इति स्तवेन दिव्येन यः स्तौति परमेश्वरम्  ।  
विधूय सर्वपापानि रुद्रलोके महीयते  ॥ र्क्स्_६९।५१ ॥  
  
इति श्रीस्कन्दपुराणे रेवाखण्डे शम्भुस्तुतिर्नामैकोनसप्ततितमो ऽध्यायः ॥  
  
र्क्स् अध्याय ७०  
  
युधिष्ठिर उवाच:  
किमर्थं संस्तुतो देवो ब्रह्मणा तेन तत्र वै  ।  
शुक्लतीर्थम् इदं कस्मादास्ते यत्र महेश्वरः  ॥ र्क्स्_७०।१ ॥  
एतत् सर्वं समाख्याहि पृच्छतो मे महामुने  ।  
  
मार्कण्डेय उवाच:  
शृणु राजन् कथां दिव्यां स्वर्गार्हण्याम् अनुत्तमाम्  ॥ र्क्स्_७०।२ ॥  
यां श्रुत्वा सर्वपापेभ्यस् तीर्थस्नानेन मुच्यते  ।  
ययातिर् नाम धर्मात्मा सत्यधर्मपरायणः  ॥ र्क्स्_७०।३ ॥  
चक्रवर्ती नृपश्रेष्ठः सर्वधर्मभृतां वरः  ।  
इयाज स महायज्ञैः शतक्रतुर् इवापरः  ॥ र्क्स्_७०।४ ॥  
नदी मधुमती पुण्या रेवया यत्र सङ्गता  ।  
यत्र यज्ञः समारब्ध ऋत्विग्भिर् ब्राह्मणैः सह  ॥ र्क्स्_७०।५ ॥  
मध्येश्वरं यत्र लिङ्गं स्वयन्देवो महेश्वरः  ।  
तत्र स्नाता दिवं यान्ति ये मृता न पुनर्भवाः  ॥ र्क्स्_७०।६ ॥  
चक्रेण विष्णुना तत्र घातितौ मधुकैटभौ  ।  
अर्चनात् तस्य देवस्य गोसहस्रफलं लभेत्  ॥ र्क्स्_७०।७ ॥  
तिलतोयप्रदानेन पिण्डदानेन भारत  ।  
पितरस् तस्य तृप्यन्ति यावद् इन्द्राश्चतुर्दश  ॥ र्क्स्_७०।८ ॥  
तत्र यज्ञः समारब्धो हरिशङ्करवर्जितः  ।  
जटासुरस् तत्र दैत्यश् छिद्रं दृष्ट्वा समागतः  ॥ र्क्स्_७०।९ ॥  
ततोविध्वंसितो यज्ञो दानवैर् बलदर्पितैः  ।  
यज्ञयूपा यज्ञपात्रं दश दिक्षु निपातिताः  ॥ र्क्स्_७०।१० ॥  
भुक्तो हुतपुरोडाशः सोमपानं च तैः कृतम्  ।  
प्रणष्टा देवताः सर्वा दानवानां भयेन च  ॥ र्क्स्_७०।११ ॥  
अष्टोत्तरशतं देवा मृगरूपेण निर्गताः  ।  
धनदो यक्षरूपेण प्रणष्टः स्वपुरीं गतः  ॥ र्क्स्_७०।१२ ॥  
महिषारूढो धर्मराजो गजारूढश् शतक्रतुः  ।  
मेषारूढो हव्यवाहो निर्गता व्रतमास्थिताः  ॥ र्क्स्_७०।१३ ॥  
वरुणश् च समायातः प्रणष्टः स्वपुरीं गतः  ।  
मकरासनमारूढो वायुश् च मृगम् आश्रितः  ॥ र्क्स्_७०।१४ ॥  
ईशान ईशरूपेण वृषारूढः पलायितः  ।  
अस्त्राणि लोकपालानां हृतानि दनुसम्भवैः  ॥ र्क्स्_७०।१५ ॥  
एकाकी यानम् आरुह्य कथं यामि स्त्रिया सह  ।  
चिन्तयित्वा नृपश्रेष्ठश् चास्त्रं जग्राह भारत  ॥ र्क्स्_७०।१६ ॥  
तिष्ठ तिष्ठेति चोक्त्वा वै दैत्यसिंह दुरासदम्  ।  
न क्षत्रकुलसञ्जाता जातु दृष्ट्वा पलायिताः  ॥ र्क्स्_७०।१७ ॥  
दश द्वादशवर्षाणि विमुखास् तव पूर्वजाः  ।  
न चात्राह्वानितो रुद्रो रुद्र भागो न कल्पितः  ॥ र्क्स्_७०।१८ ॥  
यज्ञे ऽस्मिन् यज्ञपुरुषो नाहूतो भगवान् हरिः  ।  
तेन दोषेण मे यज्ञो दानवैश् च विनाशितः  ॥ र्क्स्_७०।१९ ॥  
एवम् उक्त्वा नृपश्रेष्ठो रुद्रं ध्यात्वा महेश्वरम्  ।  
रौद्ररूपं समास्थाय ज्याघोषं घोषरूपिणम्  ॥ र्क्स्_७०।२० ॥  
जग्राह कोपान् निस्त्रिंशं निजघान च दानवान्  ।  
आहूताश् च पुनर्देवाः सर्वे ब्रह्मपुरोगमाः  ॥ र्क्स्_७०।२१ ॥  
ऊचुस् ते वचनं देवा राजानं प्रति भारत  ।  
त्वया समो ऽत्र राजर्षे न भूतो न भविष्यति  ॥ र्क्स्_७०।२२ ॥  
देवानां वचनं श्रुत्वा ययातिर् वाक्यम् अब्रवीत्  ।  
पुनः प्रवर्तितो यज्ञो हरविष्णुप्रसादतः  ॥ र्क्स्_७०।२३ ॥  
युक्तं पलायनं चात्र क्षत्रियस्य न विद्यते  ।  
स्तुतस् तु तेन कार्येण शूलपाणिः पिनाकधृक्  ॥ र्क्स्_७०।२४ ॥  
पातालाद् उत्थितं तत्र लिङ्गं कालानलप्रभम्  ।  
शुक्लीकृतं जगत् सर्वं प्रभया तस्य भारत  ॥ र्क्स्_७०।२५ ॥  
वरं वृणीष्व भद्रं ते तम् उवाच वृषध्वजः  ।  
  
ययातिर् उवाच:  
यदि तुष्टो ऽसि मे देव वरं दातुं ममेच्छसि  ॥ र्क्स्_७०।२६ ॥  
इदं स्थानं न मोक्तव्यम् उमया सह शङ्कर  ।  
यज्ञदानादिकं सर्वम् अक्षयं चात्र सर्वदा  ॥ र्क्स्_७०।२७ ॥  
तपोहीना नरा ये च दानहीनाः सकिल्बिषाः  ।  
ते सर्वे त्वत्पुरं यान्तु शुक्लतीर्थप्रभावतः  ॥ र्क्स्_७०।२८ ॥  
तम् उवाच महादेवः सत्यम् एतत् तवोदितम्  ।  
यं यं कामयते कामं तं तं प्राप्नोति मानवः  ॥ र्क्स्_७०।२९ ॥  
अस्य तीर्थस्य महात्म्याल् लिङ्गस्यास्य समर्चनात्  ।  
नरकं नैव पश्यन्ति जन्मजन्मनि भारत  ॥ र्क्स्_७०।३० ॥  
एतत् ते कथितं राजन् यथा स्कन्दशिवोदितम्  ।  
तत्र ये निहता दैत्याः प्राप्तास् ते ऽपि शिवालयम्  ॥ र्क्स्_७०।३१ ॥  
स्वं स्वं यानं समारूढा ययुर् देवास् त्रिविष्टपम्  ।  
मुदा परमया युक्तः स्तूयमानो नृपोत्तमः  ॥ र्क्स्_७०।३२ ॥  
ययातिर् नाम राजर्षी राज्यं कृत्वा दिवं गतः  ।  
श्रवणात् कीर्तनाद् अस्य शिवलोके महीयते  ॥ र्क्स्_७०।३३ ॥  
  
  
र्क्स् अध्याय ७१  
  
मार्कण्डेय उवाच:  
दीप्तकेश्वरदेवेशं सिद्धलिङ्गं प्रकीर्तितम्  ।  
नातः परतरं किञ्चित् त्रिषु लोकेषु विश्रुतम्  ॥ र्क्स्_७१।१ ॥  
दर्शनाद् दीप्तदेवस्य स्पर्शनाद् अर्चनात् तथा  ।  
अनेकभाविकं घोरं क्षणमात्रेण नश्यति  ॥ र्क्स्_७१।२ ॥  
अर्चयेद् दिनम् एकं तु यो मुहूर्तं तु मानवः  ।  
न तस्य पुनरावृत्तिर् घोरे संसारसागरे  ॥ र्क्स्_७१।३ ॥  
मोक्षदा नाम चामुण्डा विद्धि गौरीं सरस्वतीम्  ।  
स्तुतः सहस्रनाम्ना वै विष्णुना ब्रह्मणा स्वयम्  ॥ र्क्स्_७१।४ ॥  
स्तुतानि तानि लिङ्गानि रेवाया उत्तरे तटे  ।  
ॐकारश्चाधिदेवश् च बिल्वाम्रकमहेश्वरः  ॥ र्क्स्_७१।५ ॥  
शुक्लेश्वरो भृगुश् चेति द्वीपेश्वरत्रिलोचनौ  ।  
वैवस्वते ऽन्तरे प्राप्ते आदिकल्पेकृतेयुगे  ॥ र्क्स्_७१।६ ॥  
श्रीपतिः परमाद्यश् च द्वितीयश् च पितामहः  ।  
तृतीयो देवराजश् च चतुर्थः सूर्य एव च  ॥ र्क्स्_७१।७ ॥  
पञ्चमः कथितः सोमः षष्ठो राहुः प्रकीर्तितः  ।  
सप्तमश् च शनिश् चैव त्वष्टमः केतुकः स्मृतः  ॥ र्क्स्_७१।८ ॥  
वैश्वानरश् च नवमो दशमश् च दिगीश्वरः  ।  
एकादशो वैक्रमश् च द्वादशो वारुणस् तथा  ॥ र्क्स्_७१।९ ॥  
त्रयोदशश् च वायुर् वै धनदश् च चतुर्दशः  ।  
नाना पदप्रकारेण स्तुतो देव उमापतिः  ॥ र्क्स्_७१।१० ॥  
विष्णुना देवनाथेन ब्रह्मणा च सुरासुरैः  ।  
स्थिरः स्थाणुः प्रभाभानुः प्रवरो वरदो वरः  ॥ र्क्स्_७१।११ ॥  
हरिश्च हरिणाख्यश् च सर्वभूतहरः प्रभुः  ।  
प्रवृत्तिश् च निवृत्तिश् च नियमः शाश्वतो ध्रुवः  ॥ र्क्स्_७१।१२ ॥  
श्मशानवासी भगवान् खेचरो गोचरस् तथा  ।  
अभिवन्द्यो महाकर्मा तपस्वी भूतभावनः  ॥ र्क्स्_७१।१३ ॥  
उन्मत्तवेषप्रच्छन्नः सर्वलोकप्रजापतिः  ।  
महारूपो महाकायः सर्वलोकप्रजापतिः  ॥ र्क्स्_७१।१४ ॥  
परात्मा सर्वभूतानां विरूपो वामनो मनुः  ।  
लोकपालो पिहितात्मा प्रसन्नो भवनाशनः  ॥ र्क्स्_७१।१५ ॥  
प्रवृत्तश् च महाङ्गश् च निचयो नियताश्रयः  ।  
सर्वकामः स्वयम्भूश् च आदिनादिकरो निधिः  ॥ र्क्स्_७१।१६ ॥  
सहस्राक्षो विरूपाक्षः सोमो नक्षत्रसाधकः  ।  
चन्द्रः सूर्यः शनिः केतुर्ग्रहो ग्रहपतिर्वरः  ॥ र्क्स्_७१।१७ ॥  
तपोद्रष्टा बलः स्थातुर् मृगबाणार्पणो ऽनघः  ।  
महातपा दीर्घतपा आदिर्दीनानुकम्पनः  ॥ र्क्स्_७१।१८ ॥  
सवत्सरकरो मन्त्रः प्रमाणं परमं तपः  ।  
योगी योगमहावीर्यो महारेता हरो हरः  ॥ र्क्स्_७१।१९ ॥  
महाचेताश् च सर्वज्ञः सबीजो ऽपहरो हरः  ।  
कमण्डलुधरो धन्वी प्राणहस्तः प्रतापवान्  ॥ र्क्स्_७१।२० ॥  
अंशो ऽनीशस् तथा शूली खट्वाङ्गी पट्टिशी तथा  ।  
शुचिश् च शुचिरूपश्च तेजस्तेजस्करो निधिः  ॥ र्क्स्_७१।२१ ॥  
उष्णीषी च सुवक्त्राश्च उदक्यो वितनस् तथा  ।  
हरिश् च हरिनेत्रश् च सुतीर्थः कृष्ण एव च  ॥ र्क्स्_७१।२२ ॥  
शृगालरूपी सर्वार्थः शुण्डीशुद्धः कमण्डलुः  ।  
अजश् च गन्धमाली च मृगरूपी कपालभृत्  ॥ र्क्स्_७१।२३ ॥  
ऊर्ध्वरेता ऊर्ध्वसाक्षी ऊर्ध्वबाहुर्नभः स्थलः  ।  
त्रिजटी च निवासश् च रुद्रः सेनापतिर्विभुः  ॥ र्क्स्_७१।२४ ॥  
अहश् चरो रात्रिचरः सुवासश्च दिशाम्पतिः  ।  
राजहा दैत्यहा चैव धातारूपगुणात्मकः  ॥ र्क्स्_७१।२५ ॥  
सिंहशार्दूलरूपश् च आर्द्रचर्मधरो हरः  ।  
कालयोगी महानादः सर्ववासश्चतुष्पथः  ॥ र्क्स्_७१।२६ ॥  
दुर्वारप्रेतचारी च भूतचारी महेश्वरः  ।  
बहुभूतो बहुधनः सर्वार्थो रुचिरा गतिः  ॥ र्क्स्_७१।२७ ॥  
नृत्यप्रियो नृत्यकर्ता नर्तकश् च बलाहकः  ।  
घोरो महातपा वासो नित्यो गिरिधरो नभः  ॥ र्क्स्_७१।२८ ॥  
सहस्रभूतो विज्ञेयो व्यवसायश् च निश्चयः  ।  
अमर्षो मर्षणो दक्षो दक्षक्रतुविनाशनः  ॥ र्क्स्_७१।२९ ॥  
दक्षयज्ञापहारी च सुमहो मध्यमस् तथा  ।  
तेजो ऽपहारी बलिहा मुदितश् चार्चितो भवः  ॥ र्क्स्_७१।३० ॥  
गम्भीरघोषो गम्भीरो गभीरो हव्यवाहनः  ।  
न्यग्रोधरूपो न्यग्रोधऋक्षवर्णः प्रभुर् विभुः  ॥ र्क्स्_७१।३१ ॥  
तीक्ष्णबाणश् च हर्यक्षो महेशः कर्मकालवित्  ।  
दीक्षः प्रसादितो यज्ञः समुद्रो वडवानलः  ॥ र्क्स्_७१।३२ ॥  
हुताशश् च हृताशास्यः प्रसन्नात्मा हृताशनः  ।  
महातेजाः सुतेजाश् च विजयो जय एव च  ॥ र्क्स्_७१।३३ ॥  
ज्योतिषामयनं सिद्धिः सन्धिर्विग्रह एव च  ।  
शिखी दण्डी जटी ज्वाली मूर्तोदो दुर्बलो बहिः  ॥ र्क्स्_७१।३४ ॥  
वैणवी पापवेतालः कालाग्निः कालदण्डकः  ।  
नक्षत्रविग्रहो वृद्धिरजो गन्धवहो ऽग्रजः  ॥ र्क्स्_७१।३५ ॥  
प्रजापतिर् हरिर् बाहुर्विभागः सर्वतोमुखः  ।  
विमोचनः सुरगणो हिरण्यकवचो भवः  ॥ र्क्स्_७१।३६ ॥  
अरजो धूलिधारी च महाचारी श्रुतश्रवाः  ।  
अनादिः सर्वभूतादिः सर्वस्याद्यः पिता गुरुः  ॥ र्क्स्_७१।३७ ॥  
व्यालरूपो महावासी हीनमाली तरङ्गवित्  ।  
त्रिपदस् त्र्यम्बको ऽव्यक्तः सर्वबन्धविमोचकः  ॥ र्क्स्_७१।३८ ॥  
साङ्ख्यप्रसादो दुर्वासाः सर्वसाधुनिषेवितः  ।  
प्रस्कन्दनो विभागश् च तुल्यो यज्ञविभागवित्  ॥ र्क्स्_७१।३९ ॥  
सर्ववासी सर्वचारी दुर्वासा भैरवो यमः  ।  
हिमो हिमकरो यज्ञः सर्वधाता बुधोत्तमः  ॥ र्क्स्_७१।४० ॥  
लोहिताक्षो महाक्षश् च विजयाख्यो विशारदः  ।  
सङ्ग्रहो विग्रहः कर्म सर्प राजविभूषणः  ॥ र्क्स्_७१।४१ ॥  
मुख्यो विमुक्तदेहश् च देहचारी च कर्दमः  ।  
सर्वाचारः प्रसादश् च खेचरो बलरूपधृक्  ॥ र्क्स्_७१।४२ ॥  
आकाशवृत्तिरूपश् च निपात उरगः खलः  ।  
रौद्ररूपः सुरादित्यो वसुरश्मिः सुवर्चसः  ॥ र्क्स्_७१।४३ ॥  
वसुवेगो महावेगो मनोवेगो निशाचरः  ।  
सर्वावासः श्रियावास आपदीशकलो हरः  ॥ र्क्स्_७१।४४ ॥  
मुनिर् आत्मगतिर् लोकः सहस्रवदनो विभुः  ।  
यक्षी च यक्षराजश् च श्येनो दीप्तिर् विशाम्पतिः  ॥ र्क्स्_७१।४५ ॥  
उन्मदो मदनाकारो ऽप्य् अर्थानर्थकरो महान्  ।  
सिद्धयोगो ऽपहारी च सिद्धः सर्वार्थसाधकः  ॥ र्क्स्_७१।४६ ॥  
भिक्षुश् च भिक्षुरूपश् च विभुः षण्णां मृदुत्वचः  ।  
महासेनो विशाखश् च यष्टिभागो गवाम्पतिः  ॥ र्क्स्_७१।४७ ॥  
वज्रहस्तश् च विष्टम्भिर् विष्ठः स्तम्भन एव च  ।  
ऋक्षो रिपुकरः कालो मधुर्मधुकलोचनः  ॥ र्क्स्_७१।४८ ॥  
वाचस्पत्यो वाजसेनो नैष्ठश्चाश्रमसूचकः  ।  
ब्रह्मचारी लोकचारी सर्वचारी सुरत्नवित्  ॥ र्क्स्_७१।४९ ॥  
ईशान ईश्वरः कालो निशाचारी त्वम् एकधृक्  ।  
अमितश्चाप्रमेयश् च नदीनदकरो ऽव्ययः  ॥ र्क्स्_७१।५० ॥  
नन्दीश्वरः सुनन्दी च नन्दनो नन्दवर्द्धनः  ।  
नागहारो विहारी च कालो ब्रह्मविदां वरः  ॥ र्क्स्_७१।५१ ॥  
चतुर्मुखो महालिङ्गश्चतुर्लिङ्गस् तथैव च  ।  
लिङ्गाध्यक्षः सुरध्यक्षो कालाध्यक्षो युगावहः  ॥ र्क्स्_७१।५२ ॥  
उमापतिरुमाकान्तो जाह्नवी धृतिमान् वरः  ।  
सर्वार्थः सर्वभूतार्थो नित्यः सर्वव्रतः शुचिः  ॥ र्क्स्_७१।५३ ॥  
यो न ब्रह्मादिभिर् देवो जायते न महर्षिभिः  ।  
स्तोतव्यः स कथं नाथ परमात्मा परात्परः  ॥ र्क्स्_७१।५४ ॥  
जिह्वाचापल्यम् अस्माकं क्षमस्व परमेश्वर  ।  
शिवं कुरुष्व देवानां स्वर्ग्याणां पुष्टिवर्धनम्  ॥ र्क्स्_७१।५५ ॥  
  
मार्कण्डेय उवाच:  
श्रुत्वा स्तोत्रमिदं देवः श्रीमान् द्वीपेश्वरः शिवः  ।  
प्रसन्नब्रवीद् देवान् प्रार्थयध्वं वरं सुराः  ॥ र्क्स्_७१।५६ ॥  
  
देवा ऊचुः:  
यदि तुष्टो महेशानो देवानां वरदः प्रभुः  ।  
तद् विनाशाय दैत्यानां त्राता भव महेश्वर  ॥ र्क्स्_७१।५७ ॥  
पापकर्माधमश् चैव पञ्चलिङ्गानि यो ऽर्चयेत्  ।  
सो ऽपि तां गतिम् आप्नोति दुर्लभा या महामखैः  ॥ र्क्स्_७१।५८ ॥  
शक्रेणाभिवृतस् तत्र देवदेव उमापतिः  ।  
पुरा नाम्नां सहस्रेण सुरासुरनमस्कृतः  ॥ र्क्स्_७१।५९ ॥  
शिवप्रसादसम्पन्नो देवराजस् ततो ऽभवत्  ।  
धनदेन स्तुतस् तत्र देवो लक्षेश्वरः प्रभुः  ॥ र्क्स्_७१।६० ॥  
मोक्षदा नाम गौरीं च तां देवीं विद्धि भारत  ।  
मोक्षेश्वरं सिद्धलिङ्गं सुरासुरनमस्कृतम्  ॥ र्क्स्_७१।६१ ॥  
सिद्धैर् विद्याधरैर् यक्षैर् गन्धर्वैः किन्नरैर् नरैः  ।  
देवत्वं समनुप्राप्तं पञ्चलिङ्गसमर्चनात्  ॥ र्क्स्_७१।६२ ॥  
कुबेरो मारुतश् चैव वरुणो निरृतिस् तथा  ।  
वैवस्वतो यमश् चैव ततश् च नरकेश्वरः  ॥ र्क्स्_७१।६३ ॥  
तस्य लिङ्गस्य माहात्म्यात् सूर्यपुत्रो महायशाः  ।  
अन्यैर् अभिष्टुतस् तत्र पूर्वं द्वीपेश्वरः प्रभुः  ॥ र्क्स्_७१।६४ ॥  
भक्त्या नामसहस्रेण स्तुतः पूज्यतमः शिवः  ।  
सोमेनातो ऽभवत् तत्र शम्भोः शिरसि भूषणम्  ॥ र्क्स्_७१।६५ ॥  
रोहिण्या ऽभ्यर्चिता गौरी सुभगा तेन साभवत्  ।  
ऋक्षैर् योगतरैस् तद्वत् स्तुतो देवः पिनाकधृक्  ॥ र्क्स्_७१।६६ ॥  
ततस् तैर् भास्करेणैव तभः स्थलमलं कृतम्  ।  
व्याधयः कालमृत्युश् च चित्रगुप्तश् च लेखकः  ॥ र्क्स्_७१।६७ ॥  
तथा शक्रः सुरगणैर् एतैः परिवृतः प्रभुः  ।  
पापिष्ठानां महारौद्रो धर्मिष्ठानां प्रसादवान्  ॥ र्क्स्_७१।६८ ॥  
कोट्यो ऽष्टौ चोर्ध्वकेशा रौद्राश् च विकृताननाः  ।  
पतिव्रतासहस्रैश् च तथा मासोपवासिभिः  ॥ र्क्स्_७१।६९ ॥  
किल्किलारवशब्दैश् च धर्मराजपुरोत्तमम्  ।  
व्याप्तं तु परितः श्रीमदसङ्ख्यातैर् मनोरमैः  ॥ र्क्स्_७१।७० ॥  
श्रुत्वा तेषां रवं सार्द्धं धर्मराजः सभासदैः  ।  
श्वेतवस्त्रपरीधानः श्वेतमाल्यानुलेपनः  ॥ र्क्स्_७१।७१ ॥  
पादचारी गतः क्षिप्रं यत्र ते यानसंस्थिताः  ।  
कृताञ्जलिपुटो भूत्वा पप्रच्छ शुभकर्मणः  ॥ र्क्स्_७१।७२ ॥  
यथा शक्तेन योगेन धर्मं धर्मोत्तरं महत्  ।  
कस्माद् देशात् समायाताः कथं पुण्यमुपार्जितम्  ॥ र्क्स्_७१।७३ ॥  
  
विमानारूढा ऊचुः:  
कुरुक्षेत्रे तपस् तप्तं गङ्गायां च विशेषतः  ।  
सर्वेषाम् एव लोकानां द्वारं तद्धि प्रतिष्ठितम्  ॥ र्क्स्_७१।७४ ॥  
धर्माधर्मं तव बलं कारणं चेति तत्त्वतः  ।  
वाराणसी प्रयागश् च गङ्गासागरसङ्गमः  ॥ र्क्स्_७१।७५ ॥  
पितृतीर्थं महापुण्यं पुष्करं नैमिषं तथा  ।  
केदारं भैरवं चैव तथा रुद्रमहालयम्  ॥ र्क्स्_७१।७६ ॥  
सरस्वतीरुद्रकोटिः प्रभासं शशिभूषणम्  ।  
नानातीर्थसहस्रेषु दानयज्ञतपः कृतम्  ॥ र्क्स्_७१।७७ ॥  
एतत् ते कथितं सर्वं सूर्यपुत्रमहायशः  ।  
अन्ये दृष्ट्वा यथा न्यायं धर्मराजं ततस् तथा  ॥ र्क्स्_७१।७८ ॥  
ऊचुः सर्वे वचः श्लक्ष्णं धर्मराजं यथोदितम्  ।  
न त्वं प्रभुः सुकृतिनां ब्रह्मा विष्णुः शिवः प्रभुः  ॥ र्क्स्_७१।७९ ॥  
पापकर्मरता ये तु तेषां शास्ता यमः स्वयम्  ।  
  
यम उवाच:  
गत्वा कैलासमायामि यावत् तावत् प्रतीक्षताम्  ॥ र्क्स्_७१।८० ॥  
एवम् उक्त्वा ययौ राजन् कैलासं स नगोत्तमम्  ।  
यस्मिन् शिवाद्यास् ते सर्वे पार्वती षण्मुखस् तथा  ॥ र्क्स्_७१।८१ ॥  
स्तुवन्ति देवताः सर्वादेवदेवम् उमापतिम्  ।  
नृत्यन्ति चाग्रतः केचिद् उत्पत्य निपतन्ति च  ॥ र्क्स्_७१।८२ ॥  
तं दृष्ट्वा तादृशं शम्भुं स्तुवन्तं दीप्ततेजसम्  ।  
स्तुवन्नामसहस्रेण देवदेवं पिनाकिनम्  ॥ र्क्स्_७१।८३ ॥  
साष्टाङ्गं च नमस्कृत्य धर्मराजो ऽब्रवीद् इदम्  ।  
ये ऽस्मत्पुरीं समायातास् तेषां का गतिर् उच्यते  ॥ र्क्स्_७१।८४ ॥  
प्रहसन्न् अब्रवीद् देवो धर्मराजं युधिष्ठिर  ।  
अत्र प्रयान्तु ते सर्वे ये रेवातीरवासिनः  ॥ र्क्स्_७१।८५ ॥  
अन्यतीर्थनिवासा ये भोगान् भुञ्जन्तु ते दिवि  ।  
शिववाक्यं ततः श्रुत्वा ब्रह्माविष्णुर् यथातथम्  ॥ र्क्स्_७१।८६ ॥  
तुष्टा देवस्य वाक्येन सर्वदेवगणेश्वरुः  ।  
आगतः क्षणमात्रेण धर्मराजः पुरोत्तमम्  ॥ र्क्स्_७१।८७ ॥  
शिवोक्ताः प्रेषिताः सर्वे शिवलोकं युधिष्ठिर  ।  
यथा यथा समादिष्टास् ततो ऽन्ये ऽपि शूभान्विताः  ॥ र्क्स्_७१।८८ ॥  
पुराकल्पे मया दृष्टं कार्त्तिक्यां देवतागमे  ।  
ततो गच्छेन् महाराज वैष्णवं तीर्थमुत्तमम्  ॥ र्क्स्_७१।८९ ॥  
कोकिला नाम विख्यातं सर्वपापविमोक्षणम्  ।  
वैष्णवं क्षेत्रमित्य् आह देवदेवो जनार्दनः  ॥ र्क्स्_७१।९० ॥  
सपादकोटिस्तीर्थानां तत्रास्ते चैव भारत  ।  
उपोष्यैकादशीं पुण्यां दीपमालां प्रबोधयेत्  ॥ र्क्स्_७१।९१ ॥  
न तस्य पुनरावृत्तिर् मर्त्यलोके दुरासदे  ।  
सर्वकामसमृद्धेन विमानाग्रेण भारत  ॥ र्क्स्_७१।९२ ॥  
असङ्ख्यकालिका तृप्तिः पितॄणां नात्र संशयः  ।  
विप्रे च तोषिते तत्र दानसङ्ख्या न विद्यते  ॥ र्क्स्_७१।९३ ॥  
अत्रान्तरे त्यजेत् प्राणानवशः स्ववशो ऽपि वा  ।  
दशवर्षसहस्राणि राजा वैद्याधरे पुरे  ॥ र्क्स्_७१।९४ ॥  
ध्रुवो ध्रुवत्वं स्वर्गे तु तारातेजः समुज्ज्वलन्  ।  
मर्त्ययोनिषु सम्भूता भूतग्रामा तथापरे  ॥ र्क्स्_७१।९५ ॥  
अर्चन्राड् देवदेवस्य दिवि देवत्वम् आप्नुवन्  ।  
देवपुण्यक्षये मर्त्या भक्त्या पुण्यैश् च देवताः  ॥ र्क्स्_७१।९६ ॥  
स्वर्गमर्त्यप्रभेदो ऽयं धर्माधर्मप्रभेदतः  ।  
केनापि तत्प्रकारेण पूजनीयो महेश्वरः  ॥ र्क्स्_७१।९७ ॥  
यद् वा तद् वा शिवे देयं भक्तियुक्तेन चेतसा  ।  
अरुन्धत्या सा भरण्या सावित्र्या च तथा तथा  ॥ र्क्स्_७१।९८ ॥  
अहल्यया मेनकया मरुत्वत्या च रम्भया  ।  
अप्सरोगणसङ्घैश् च सुरसिद्धगणैस् तथा  ॥ र्क्स्_७१।९९ ॥  
नर्मदातटम् आश्रित्य पूजितो येन शङ्करः  ।  
तेन वै विपुला भोगाः प्राप्ता मोक्षश् च भारत  ॥ र्क्स्_७१।१०० ॥  
न पूजयेद् धरं यस् तु शिवमायाविमोहितः  ।  
न तस्य स्वर्गमोक्षौ च कैलासं प्रति का कथा  ॥ र्क्स्_७१।१०१ ॥  
न च स्वर्गस्य राज्यस्य भाजनं च नराधिप  ।  
सर्वतीर्थमयी रेवा सर्वदेवमयो हरः  ॥ र्क्स्_७१।१०२ ॥  
सर्वधर्ममयी बुद्धिः क्षमासत्यम् अयं तपः  ।  
ब्रह्मचर्यं तपोमूलं पञ्चेन्द्रियविनिग्रहः  ॥ र्क्स्_७१।१०३ ॥  
क्षमा सत्यं जपो ऽधीतं तपः संयमलक्षणम्  ।  
एतत् ते कथितं राजं शिवेन कथितं पुरा  ॥ र्क्स्_७१।१०४ ॥  
मया च तव राजेन्द्र भ्रातॄणां च विशेषतः  ।  
न सामान्यतरा देवी कथिता या मया तव  ॥ र्क्स्_७१।१०५ ॥  
द्वीपेश्वरः कपिलेश्वरस् तथा वै नरकेश्वरः  ।  
एतान् देवान् समुत्थाय यथावत् परिकीर्तयेत्  ॥ र्क्स्_७१।१०६ ॥  
सर्वतीर्थफलं प्राप्य शिवलोके महीयते  ।  
अघौघे च परिक्षीणे प्राप्यते सप्तकल्पगा  ॥ र्क्स्_७१।१०७ ॥  
शिवः सन्निहितो यस्यां शिवक्षेत्रं ततः परम्  ।  
श्रवणात् कीर्तनाद् अस्य शिवलोके महीयते  ॥ र्क्स्_७१।१०८ ॥  
  
इति श्रीस्कन्दपुराणे रेवाखण्डे द्वीपेश्वरवर्णनो नामैकसप्ततितमो ऽध्यायः ॥  
  
  
र्क्स् अध्याय ७२  
  
मार्कण्डेय उवाच:  
नर्मदासङ्गमं पुण्यं सुरसिद्धनिषेवितम्  ।  
तत्र स्नात्वा दिवं यान्ति पूजयित्वा महेश्वरम्  ॥ र्क्स्_७२।१ ॥  
आगच्छन्ती पुरा लोके नर्मदा भरतर्षभ  ।  
स्तुता पूर्वं नमस्कृत्य देवैर् ब्रह्मर्षिभिस् तथा  ॥ र्क्स्_७२।२ ॥  
त्वया पवित्रितं पुण्यं मर्त्यलोकं चराचरम्  ।  
अपां रूपगता रेवा हरस्य परमा कला  ॥ र्क्स्_७२।३ ॥  
उमा कात्यायनी गङ्गा यमुना च सरस्वती  ।  
चामुण्डा चर्चिका देवी रेवा त्वं सप्तकल्पगा  ॥ र्क्स्_७२।४ ॥  
शिवजा प्रवहा पुण्या मेकलाद्रिसुता स्तुता  ।  
यज्ञयूपा च मूर्धा च स्वर्गमोक्षप्रदा तथा  ॥ र्क्स्_७२।५ ॥  
तारिणी सर्वभूतानां पापघ्नी च तरङ्गिणी  ।  
लक्ष्मीः स्वाहा स्वधा चैव पुरुहूता यशस्विनी  ॥ र्क्स्_७२।६ ॥  
त्वया व्याप्तं जगत्कृत्स्नम् अपां रूपेण सुव्रते  ।  
सङ्गमं सिद्धलिङ्गं च सुरासुरनमस्कृतम्  ॥ र्क्स्_७२।७ ॥  
अत्र दत्तं हुतं सर्वम् एतद् भवति चाक्षयम्  ।  
अत्यद्भुतं महाराज नर्मदास्नानम् अर्चनम्  ॥ र्क्स्_७२।८ ॥  
अनेकानि सहस्राणि विमानानि युधिष्ठिर  ।  
नानारत्नप्रभाजालैः सूर्यकोटिसमानि च  ॥ र्क्स्_७२।९ ॥  
गतानि धर्मराजस्य पुरीं वीणादिनिः स्वनैः  ।  
नादयन्ति दिवं भूमिं वेदनिर्घोषणादिभिः  ॥ र्क्स्_७२।१० ॥  
एकस्मिन् समये दृष्ट्वाश्चर्यं वैवस्वतो नृपः  ।  
अत्रिश् चैव वशिष्ठश् च पुलस्त्यः पुलहः क्रतुः  ॥ र्क्स्_७२।११ ॥  
इत्याद्याः सप्त मुनयो धर्माधर्मविचारकाः  ।  
शिवेन स्थापिताः पूर्वं हरिणा ब्रह्मणा तथा  ॥ र्क्स्_७२।१२ ॥  
  
युधिष्ठिर उवाच:  
अक्षीणकर्मबन्धुस् तु पुरुषो मुनिसत्तम  ।  
परं पदम् अवाप्नोति तन् मे कथय कल्पग  ॥ र्क्स्_७२।१३ ॥  
  
मार्कण्डेय उवाच:  
विष्णुना कथितं पूर्वं ब्रह्मणे च महात्मने  ।  
प्रपद्ये पुण्डरीकाक्षं देवं नारायणं हरिम्  ॥ र्क्स्_७२।१४ ॥  
लोकनाथं सहस्राक्षम् अक्षरं परमं पदम्  ।  
भगवन्तं प्रपद्ये ऽहं भूतभव्यभवत्प्रभुम्  ॥ र्क्स्_७२।१५ ॥  
स्रष्टारं सर्वभूतानाम् अनन्तबलपौरुषम्  ।  
पद्मनाभं हृषीकेशं प्रपद्ये सत्यम् अव्ययम्  ॥ र्क्स्_७२।१६ ॥  
हिरण्यगर्भं भूगर्भम् अमृतं विश्वतोमुखम्  ।  
अनश्वरमनाथं च प्रपद्ये भास्करद्युतिम्  ॥ र्क्स्_७२।१७ ॥  
सहस्रशिरसं देवं वैकुण्ठं तार्क्ष्यवाहनम्  ।  
प्रपद्ये सूक्ष्मम् अचलं वरेण्यम् अभयप्रदम्  ॥ र्क्स्_७२।१८ ॥  
नारायणं हरिं चैव योगात्मानं सनातनम्  ।  
शरण्यं सर्वलोकानां प्रपद्ये ध्रुवमीश्वरम्  ॥ र्क्स्_७२।१९ ॥  
यः प्रभुः सर्वभूतानां येन सर्वम् इदं ततम्  ।  
यः संहारकरो देवः स मे विष्णुः प्रसीदतु  ॥ र्क्स्_७२।२० ॥  
यस्माज् जातः पुरा ब्रह्मा पद्मयोनिः प्रजापतिः  ।  
प्रसीदतु स मे विष्णुः पितामहपरः प्रभुः  ॥ र्क्स्_७२।२१ ॥  
पुरा लये तु सम्प्राप्ते नष्टे लोके चराचरे  ।  
एकस् तिष्ठति योगात्मा स मे विष्णुः प्रसीदतु  ॥ र्क्स्_७२।२२ ॥  
जयेद् यः पृथिवीं सत्यं कालो धर्मः क्रियाफलम्  ।  
गणाकारः स तां वाचो वासुदेवः प्रसीदतु  ॥ र्क्स्_७२।२३ ॥  
योगावास नमस्तुभ्यं सर्वावास वरप्रद  ।  
यज्ञभोगिन् पञ्चभोगिन् नारायण नमो ऽस्तु ते  ॥ र्क्स्_७२।२४ ॥  
चतुर्मूर्ते जगद्धाम लक्ष्मीवास वरप्रद  ।  
विश्वावास नमस्ते ऽस्तु साक्षीभूत जगत्पते  ॥ र्क्स्_७२।२५ ॥  
अजेयः षड्विभागैकविश्वमूर्तिर् वृषाकपिः  ।  
मृगाधिपश् च कालश् च नमस् ते ज्ञानसागर  ॥ र्क्स्_७२।२६ ॥  
अव्यक्तादण्डम् उत्पन्नम् अव्यक्ताद् अपरः प्रभुः  ।  
यस्मात् परतरं नास्ति तम् अस्मि शरणं गतः  ॥ र्क्स्_७२।२७ ॥  
चिन्तयन्तो हि यं नित्यं ब्रह्मेशानादयः प्रभुम्  ।  
एकांशेन जगत्सर्वं यो विष्टभ्य विभुः स्थितः  ॥ र्क्स्_७२।२८ ॥  
अग्राह्यो निर्गुणः शास्ता तम् अस्मि शरणं गतः  ।  
दिवाकरस्य सोमस्य मध्ये ज्योतिर् इव स्थितम्  ॥ र्क्स्_७२।२९ ॥  
क्षेत्रज्ञ इति यं प्राहुः स महात्मा प्रसीदतु  ।  
साङ्ख्ययोगेन ये चान्ये सिद्धाश् चैव महर्षयः  ॥ र्क्स्_७२।३० ॥  
यं विदित्वा विमुच्यन्ते स महात्मा प्रसीदतु  ।  
नमस्ते सर्वतोभद्र सर्वतो ऽक्षिशिरोमुख  ॥ र्क्स्_७२।३१ ॥  
निर्विकार नमस्ते ऽस्तु आदिकल्प हृदि स्थित  ।  
अतीन्द्रिय नमस्तुभ्यं परमात्मन् नमो ऽस्तु ते  ॥ र्क्स्_७२।३२ ॥  
ये च त्वाम् अभिजानन्ति संसारे न वसन्ति ते  ।  
रागद्वेषविनिर्मुक्ता लोभमोहविवार्जिताः  ॥ र्क्स्_७२।३३ ॥  
अशरीरः सुगुप्तः सन् सर्वदेहेषु तन् मयः  ।  
अव्यक्तबुद्ध्य् अहङ्कारमहाभूतेन्द्रियाणि च  ॥ र्क्स्_७२।३४ ॥  
त्वयि तानि न तेषु त्वं ते च तानि न तु स्वयम्  ।  
अव्यक्तो नातिकूटस्थो गुणानां प्रभुरीश्वरः  ॥ र्क्स्_७२।३५ ॥  
आवर्तो हेतुर् अहितः प्रभुः स्वात्मव्यवस्थितः  ।  
नमस्ते पुण्डरीकाक्ष वासुदेव नमो ऽस्तु ते  ॥ र्क्स्_७२।३६ ॥  
ईश्वरो ऽसि जगन्नाथ किम् अतः परमुच्यते  ।  
भक्तानां मुक्तिदस् त्वं च गुरुश् च त्रिदशेश्वरः  ॥ र्क्स्_७२।३७ ॥  
समे भूतपतिस् त्वं हि प्रभुर् जन्मनि जन्मनि  ।  
अहङ्कारेण बद्धो वा तथा सत्त्वादिभिर् गणैः  ॥ र्क्स्_७२।३८ ॥  
पृथिवीं यातु मे घ्राणं यातु मे रसनाजलम्  ।  
चक्षुर्हुताशनं यातु स्पर्शो मे यातु मारुतम्  ॥ र्क्स्_७२।३९ ॥  
शब्दश् चाकाशम् आयातु मनो वै कारणं तथा  ।  
अहङ्कारश् च मे बुद्धिं त्वयि बुद्धिर् ममास्त्व् इति  ॥ र्क्स्_७२।४० ॥  
वियोगः सर्वकरणैर् गुणैर् भूतैस् तथा ऽस्तु मे  ।  
सत्त्वं रजस्तमश् चैव प्रकृतिं स्वां विशन्तु मे  ॥ र्क्स्_७२।४१ ॥  
प्रभोः प्रभुमनवद्यं प्रपद्ये ऽहं नरः प्रभुम्  ।  
सहस्रशिरसं देवं महर्षिं भूतभावनम्  ॥ र्क्स्_७२।४२ ॥  
ब्रह्मयोनिश् च विश्वस्य स मे विष्णुः प्रसीदतु  ।  
ब्रह्मपत्न्यां प्रलीयन्ते नष्टे स्थावरजङ्गमे  ॥ र्क्स्_७२।४३ ॥  
आहूतसम्प्लवे चैव लीयते प्रकृतौ महत्  ।  
हूयते च पुनस् ताभ्यां स मे विष्णुः प्रसीदतु  ॥ र्क्स्_७२।४४ ॥  
अग्निसोमार्कदेवानां ब्रह्मरुद्रेन्द्रयोगिनाम्  ।  
यस्ते जयति तेजांसि स मे विष्णुः प्रसीदतु  ॥ र्क्स्_७२।४५ ॥  
अजस्त्वं जगतः पन्था अमूर्तिर्वीश्वमूर्तिजित्  ।  
नवं प्रधानं च महान् पुरुषश् चेतनो ऽलसः  ॥ र्क्स्_७२।४६ ॥  
अगोप्यो यः परतरस् तम् एव शरणं गतः  ।  
सोमसूर्योपमस् तेजो यो ऽवतारयति स्वयम्  ॥ र्क्स्_७२।४७ ॥  
विजायन्ते दिशो यस्मात् स महात्मा प्रसीदतु  ।  
गुणवान् निर्गुणश् चैव चेतनो ऽचेतनो स्वगः  ॥ र्क्स्_७२।४८ ॥  
सूक्ष्मः सर्वगतो देहः स महात्मा प्रसीदतु  ।  
सूर्यमध्ये स्थितः सोमस् तस्य मध्ये तु संस्मृतः  ॥ र्क्स्_७२।४९ ॥  
भूतत्वाद् यो ऽचलो दीप्तः स महात्मा प्रसीदतु  ।  
एकत्वात् तव नानात्वं ये विदुर्यान्ति ते परम्  ॥ र्क्स्_७२।५० ॥  
समः सर्वेषु भूतेषु प्रद्वेष्यात्मजनप्रियः  ।  
समं भजत्य् अनाकाङ्क्षी भजते नान्यचेतसः  ॥ र्क्स्_७२।५१ ॥  
यो ऽयं सर्वात्मना ज्ञेयः स मे विष्णुः प्रसीदतु  ।  
चराचरम् इदं सर्वं भूतग्रामं चतुर्विधम्  ॥ र्क्स्_७२।५२ ॥  
त्वयि तं तन्तुवत् प्रोतं सूत्रे मणिगणा इव  ।  
न ते धर्मो ह्य् अधर्मो ऽस्ति न गर्भो जन्म वा पुनः  ॥ र्क्स्_७२।५३ ॥  
जराजन्मविमोक्षार्थं तम् एव शरणं गतः  ।  
इन्द्रियाणि गुणश् चैव श्वासोच्छ्वासश् च योनिषु  ॥ र्क्स्_७२।५४ ॥  
केवलं दारुवद् देहं नश्यं यत् परमापदम्  ।  
स्वयम् एकाकिभावो मे जन्मतो ऽत्र पुनर्भवः  ॥ र्क्स्_७२।५५ ॥  
त्वद् बुद्धिस् त्वद् गतप्राणा त्वद् भक्तस् त्वत् परायणः  ।  
त्वाम् एवाहं स्मरिष्यामि मरणे पर्युपस्थिते  ॥ र्क्स्_७२।५६ ॥  
पूर्वदेहे कृता ये तु व्याधयः प्रविशन्तु माम्  ।  
वातादयश् च दुःखानि ऋणं तन् मुञ्चतात् प्रभो  ॥ र्क्स्_७२।५७ ॥  
श्रेयसां च परं श्रेयस् त्व् अन्येषां च यशस्विनाम्  ।  
सर्वपापविशुद्ध्यर्थं पुण्यं यत्परमं पदम्  ॥ र्क्स्_७२।५८ ॥  
प्रातर् उत्थाय सततं मध्याह्ने च दिनक्षये  ।  
अजस्रं च तथा जप्यं सर्वपापोपशान्तिदम्  ॥ र्क्स्_७२।५९ ॥  
हरिं कृष्णं हृषीकेशं वासुदेवं जनार्दनम्  ।  
प्रणतो ऽस्मि जगन्नाथं स मे पापं व्यपोहतु  ॥ र्क्स्_७२।६० ॥  
गोवर्धनधरं देवं गोब्राह्मणहिते रतम्  ।  
प्रणतो ऽस्मि गदापाणिं स मे पापं व्यपोहतु  ॥ र्क्स्_७२।६१ ॥  
शङ्खिनं चक्रिणं विष्णुं शार्ङ्गिणं मधुसूदनम्  ।  
प्रणतो ऽस्मि पतिं लक्ष्म्याः स मे पापं व्यपोहतु  ॥ र्क्स्_७२।६२ ॥  
दामोदरं मुदा युक्तं पुण्डरीकाक्षम् अव्ययम्  ।  
प्रणतो ऽस्मि स्थितं स्थित्यै स मे पापं व्यपोहतु  ॥ र्क्स्_७२।६३ ॥  
नारायणं नरं सौम्यं माधवं च जनार्दनम्  ।  
श्रीवत्सं श्रीवपुः श्रीमच् छ्रीधरं श्रीनिकेतनम्  ॥ र्क्स्_७२।६४ ॥  
प्रणतो ऽस्मि श्रियः कान्तं स मे पापं व्यपोहतु  ।  
यम् ईशं सर्वभूतानां ध्यायन्ति च तमक्षरम्  ॥ र्क्स्_७२।६५ ॥  
वासुदेवमनिर्देश्यं तम् अस्मि शरणं गतः  ।  
सर्वबन्धविनिर्मुक्तो यं प्रविश्य पुनर्भवम्  ॥ र्क्स्_७२।६६ ॥  
पुरुषो नैव प्राप्नोति तम् अस्मि शरणं गतः  ।  
कृत्वा ब्रह्मवपुः सर्वं सदेवासुरमानुषम्  ॥ र्क्स्_७२।६७ ॥  
यः करोति पुनः सृष्टिं तम् अस्मि शरणं गतः  ।  
ब्रह्मरूपधरं देवं योनिरूपं जनार्दनम्  ॥ र्क्स्_७२।६८ ॥  
सृष्टित्वे संस्थितं नित्यं प्रणतो ऽस्मि जनार्दनम्  ।  
यस्मान् नान्यत् परं किञ्चिद् यस्मिन् सर्वम् इदं जगत्  ॥ र्क्स्_७२।६९ ॥  
यः सर्वमध्यगो ऽनन्तः सर्वगं तं नमाम्य् अहम्  ।  
यो ऽस्ति भूतेषु सर्वेषु स्थावरे जङ्गमेषु च  ॥ र्क्स्_७२।७० ॥  
विष्णुर् एव स वै पापं ममाशेषं प्रणश्यतु  ।  
न वृत्तं निर्वृतं कर्म विष्णोर् यत्कर्म वा कृतम्  ॥ र्क्स्_७२।७१ ॥  
अनेकजन्मकर्मोत्थं पापं नश्यति मे तथा  ।  
निशायां च तथा प्रातर् मध्याह्णे चापराह्णयोः  ॥ र्क्स्_७२।७२ ॥  
अज्ञानाच् च कृतं पापं कर्मणा मनसा गिरा  ।  
यत्कृतं चाशुभं किञ्चित् तत्सर्वं नश्यतु क्षणात्  ॥ र्क्स्_७२।७३ ॥  
तत्सर्वं विलयं यातु तोयेषु लवणं यथा  ।  
परपीडां च निन्दां च कुर्वतो जन्म नार्जितम्  ॥ र्क्स्_७२।७४ ॥  
परद्रव्यपरक्षेत्रवाञ्छा क्रोधोद्भवं च यत्  ।  
तत्सर्वं विलयं यातु तोयेषु लवणं यथा  ॥ र्क्स्_७२।७५ ॥  
विष्णवे वासुदेवाय हरये केशवाय च  ।  
जनार्दनाय कृष्णाय नमो भूयो नमो नमः  ॥ र्क्स्_७२।७६ ॥  
नाभागो नाम राजर्षिर् नर्मदातीरसङ्गमे  ।  
चकार स्तोत्रम् अतुलं वैष्णवं तु प्रजापतिः  ॥ र्क्स्_७२।७७ ॥  
ब्रह्मणो ऽङ्गिरसा प्राप्तं तस्माद् इन्द्रेण भारत  ।  
वशिष्ठः श्रावयामास नाभागं राजसत्तमम्  ॥ र्क्स्_७२।७८ ॥  
स्नात्वा च नर्मदातोये दत्त्वा दानान्य् अनेकशः  ।  
कामिकं यानमारुह्य नाभागः स्वपुरीं ययौ  ॥ र्क्स्_७२।७९ ॥  
स्तौति नामसहस्रेण यः स्तवेन जनार्दनम्  ।  
न तस्य पुनरावृत्तिर्घोरे संसारसागरे  ॥ र्क्स्_७२।८० ॥  
  
इति श्रीस्कन्दपुराणे रेवाखण्डे विष्णुस्तुतिर्नाम द्विसप्ततितमो ऽध्यायः ॥  
  
  
र्क्स् अध्याय ७३  
  
मार्कण्डेय उवाच:  
ततो गच्छेच् च राजेन्द्र मेघनादम् इति स्मृतम्  ।  
जलमध्ये महादेवो यत्र तिष्ठत्य् अदर्शितः  ॥ र्क्स्_७३।१ ॥  
  
युधिष्ठिर उवाच:  
जलमध्ये महादेवस् तिष्ठते केन हेतुना  ।  
उत्तरं दक्षिणं कूलं वर्जयित्वा द्विजोत्तम  ॥ र्क्स्_७३।२ ॥  
  
मार्कण्डेय उवाच:  
एतद् आख्यानम् अतुलं पुण्यं श्रुतिसुखावहम्  ।  
पुराणे यच्छ्रुतं तात तत् ते वक्ष्याम्य् अशेषतः  ॥ र्क्स्_७३।३ ॥  
पुरा त्रेतायुगे तात पौलस्त्यो देवकण्टकः  ।  
त्रिलोकविजयी रौद्रः सुरासुरभयङ्करः  ॥ र्क्स्_७३।४ ॥  
देवदानवयक्षाणां गन्धर्वोरगरक्षसाम्  ।  
अवध्यो वरदानेन यत्र पर्यटते महीम्  ॥ र्क्स्_७३।५ ॥  
तत्र देवगिरौ रम्ये दानवो बलदर्पितः  ।  
मयो नामेति विख्यातो महानासीन् नृपेश्वर  ॥ र्क्स्_७३।६ ॥  
रावणस् तं ततो गत्वा विनयावनतः स्थितः  ।  
पूजितो दानसम्मानैर् मयं वचनम् अब्रवीत्  ॥ र्क्स्_७३।७ ॥  
कस्येयं पद्मपत्राक्षी पूर्णचन्द्रनिभानना  ।  
किं नामधेया तपते तप उग्रं कथं विभो  ॥ र्क्स्_७३।८ ॥  
  
मय उवाच:  
दानवानां पतिः श्रेष्ठो मयो ऽहं नामनामतः  ।  
भार्या तेजवती नाम ममेयं तनया शुभा  ॥ र्क्स्_७३।९ ॥  
मन्दोदरीति विख्याता तपते पतिकारणात्  ।  
श्रुत्वा तु वचनं तस्य रावणो मददर्पितः  ॥ र्क्स्_७३।१० ॥  
प्रश्रितः प्रणतो भूत्वा मयं वचनम् अब्रवीत्  ।  
पौलस्त्यो नाम राजाहं देवदानवदर्पहा  ॥ र्क्स्_७३।११ ॥  
प्रार्थयामि महाभाग सुतां त्वं दातुम् अर्हसि  ।  
ज्ञात्वा पैतामहं वंशं मयेनापि महात्मना  ॥ र्क्स्_७३।१२ ॥  
सुता दत्ता रावणाय कृत्वा विधिविधानतः  ।  
गृहीत्वा तां तदा रक्षः पूज्यमानो निशाचरैः  ॥ र्क्स्_७३।१३ ॥  
दिव्यैर् यानैर् विमानैश् च क्रीडते तु तया सह  ।  
पुत्रं पुत्रवतां श्रेष्ठो जनयामास भारत  ॥ र्क्स्_७३।१४ ॥  
तेनैव जातमात्रेण रवो मुक्तो महात्मना  ।  
संवर्तकस्य मेघस्य येन लोको जडीकृतः  ॥ र्क्स्_७३।१५ ॥  
श्रुत्वा तन्निनदं घोरं त्रस्तो लोकपितामहः  ।  
नाम चक्रे तदा तस्य मेघनादो भविष्यति  ॥ र्क्स्_७३।१६ ॥  
एतन् नामकृतं सो ऽपि परमं व्रतम् आस्थितः  ।  
भावयामास देवेशम् उमया सह शङ्करम्  ॥ र्क्स्_७३।१७ ॥  
व्रतैर् नियमदानैश् च होमैर् जाप्यैर्विधानतः  ।  
कृच्छ्रचान्द्रायणैर् दिव्यैः क्लिश्यते च कलेवरम्  ॥ र्क्स्_७३।१८ ॥  
एवम् अन्यद् दिने तात कैलासं धरणीधरम्  ।  
गत्वा लिङ्गम् अयं प्राप्य प्रस्थितो दक्षिणामुखः  ॥ र्क्स्_७३।१९ ॥  
नर्मदातटम् आश्रित्य स्नातुकामो महाबलः  ।  
निक्षिप्यापूजयद् देवं कृत्वा जाप्यं जनेश्वरः  ॥ र्क्स्_७३।२० ॥  
गन्तुकामः परं मार्गं लङ्कायां नृपसत्तम  ।  
एकं समुद्धृतं लिङ्गं गृहितं सव्यपाणिना  ॥ र्क्स्_७३।२१ ॥  
प्रथमं च द्वितीयं च भक्त्या पौलस्त्यनन्दनः  ।  
तदा देवमहालिङ्गं पतितं नर्मदाम्भसि  ॥ र्क्स्_७३।२२ ॥  
पाहि पाहीति तेनोक्तो लिङ्गेन परमेष्ठिना  ।  
द्वितीयं पतितं तावद् उत्तरे नर्मदातटे  ॥ र्क्स्_७३।२३ ॥  
मेघनादेति विख्यातं लिङ्गं तत्र सुशोभनम्  ।  
मध्यमेश्वरनामेति जलमध्ये व्यवस्थितम्  ॥ र्क्स्_७३।२४ ॥  
यावद् उद्धर्तुकामो ऽसौ सप्तपातालम् आगमत्  ।  
देवयोर् निश्चयं ज्ञात्वा निवृत्तो ऽसौ निशाचरः  ॥ र्क्स्_७३।२५ ॥  
जगामाकाशम् आविश्य पूज्यमानो निशाचरैः  ।  
तदा प्रभृति तत्तीर्थं मेघनादेति विश्रुतम्  ॥ र्क्स्_७३।२६ ॥  
मेघारवेति विख्यातम् उत्तरे खेटकः शुभः  ।  
पूर्वे तु गर्जनं नाम सर्वपापक्षयङ्करम्  ॥ र्क्स्_७३।२७ ॥  
तस्मिंस् तीर्थे तु राजेन्द्र यस् तु स्नानं समाचरेत्  ।  
अहोरात्रोषितो भूत्वा स लभेच्छाश्वतं शुभम्  ॥ र्क्स्_७३।२८ ॥  
पिण्डदानं तु यः कुर्यात् तस्मिंस् तीर्थे नराधिप  ।  
तेन द्वादश वर्षाणि पितरस् तर्पिता दिवि  ॥ र्क्स्_७३।२९ ॥  
यस् तु भोजयते विप्रांस् तस्मिंस् तीर्थे नराधिप  ।  
यत्फलं योगिनां तत्र लभते नात्र संशयः  ॥ र्क्स्_७३।३० ॥  
अग्निवेशं जले वापि अथवापि ह्य् अनाशकम्  ।  
अनिवर्तिका गतिस् तस्य स्याद् इदं शङ्करो ऽब्रवीत्  ॥ र्क्स्_७३।३१ ॥  
एवं ते नरशार्दूल गर्जितेश्वरम् उत्तमम्  ।  
कथितं स्मरणाद् एव सर्वपापक्षयं करम्  ॥ र्क्स्_७३।३२ ॥  
  
इति श्रीस्कन्दपुराणे रेवाखण्डे मेघनादेश्वरमहिमानुवर्णनो नाम त्रिसप्ततितमो ऽध्यायः ॥  
  
  
र्क्स् अध्याय ७४  
  
मार्कण्डेय उवाच:  
ततो गच्छेच् च राजेन्द्र दारुतीर्थम् अनुत्तमम्  ।  
दारुको यत्र संसिद्धिम् इन्द्रस्य दयितः सखा  ॥ र्क्स्_७४।१ ॥  
  
युधिष्ठिर उवाच:  
दारुकेण कथं तात तपश्चीर्णं पुरा ऽनघ  ।  
विधानं श्रोतुम् इच्छामि सर्वपापक्षयं करम्  ॥ र्क्स्_७४।२ ॥  
  
मार्कण्डेय उवाच:  
अहं ते कथयिष्यामि विचित्रं यत् पुरातनम्  ।  
वृत्तं समभवत् तत्र ऋषीणां भावितात्मनाम्  ॥ र्क्स्_७४।३ ॥  
सूतो वज्रधरस्यासीत् मातलिर्नामनामतः  ।  
स पुत्रं शप्तवान् पूर्वं कथञ्चित् कारणान्तरे  ॥ र्क्स्_७४।४ ॥  
शापहेतोर् वेपमान इन्द्रस्य चरणौ शुभौ  ।  
प्रपीड्य तत्र देवेन्द्रं विज्ञापयति भारत  ॥ र्क्स्_७४।५ ॥  
मम ताताभिशप्तस्य अनाथस्य सुरेश्वर  ।  
कर्मणा केन शापस्य घोरस्यान्तो भविष्यति  ॥ र्क्स्_७४।६ ॥  
  
शक्र उवाच:  
नर्मदातटम् आश्रित्य तोषय त्वं महेश्वरम्  ।  
तिष्ठ यावद् युगस्यान्तं पुनर्जननम् आप्स्यसि  ॥ र्क्स्_७४।७ ॥  
पुनर्भूत्वा यदुकुले दारुको नाम नामतः  ।  
आरोहयित्वा देवेशं शङ्खचक्रगदाधरम्  ॥ र्क्स्_७४।८ ॥  
मानुषं तत्र सम्पन्नं ततः सिद्धिम् अवाप्स्यसि  ।  
एवम् उक्तस् तु देवेन सहस्राक्षेण भारत  ॥ र्क्स्_७४।९ ॥  
प्रणम्य शिरसा भूमिम् आगतो ऽसौ हतप्रभः  ।  
नर्मदा तटम् आश्रित्य कर्शितस्वकलेवरः  ॥ र्क्स्_७४।१० ॥  
व्रतोपवार्सैर् विविधैर् जपहोमपरायणः  ।  
महादेवं महात्मानं वरदं शूलपाणिनम्  ॥ र्क्स्_७४।११ ॥  
अभजत् परया भक्त्या यावद् आहूतसम्प्लवम्  ।  
अंशावतरणे विष्णोस् ततो भूत्वा महामतिः  ॥ र्क्स्_७४।१२ ॥  
तोषयित्वा जगन्नाथं ततो यातः स सद्गतिम्  ।  
एष ते सम्भवस् तात दारुतीर्थस्य सुव्रत  ॥ र्क्स्_७४।१३ ॥  
कथितस् तु मया पूर्वं यथा मे शङ्करो ऽब्रवीत्  ।  
ततो युधिष्ठिरो राजा विस्मयाविष्टचेतनः  ॥ र्क्स्_७४।१४ ॥  
भ्रान्तो ऽवलोकयामास स्तब्धरोमा मुहुर् मुहुः  ।  
तस्मिंस् तीर्थे नरः स्नात्वा विधिपूर्वं नरेश्वर  ॥ र्क्स्_७४।१५ ॥  
उपास्य सभ्यां तत्रैव सन्तर्प्य पितृदेवताः  ।  
देहत्यागं च तत्रैव यः करोति समाहितः  ॥ र्क्स्_७४।१६ ॥  
सो ऽश्वमेधफलं प्राप्य रमते शिवसन्निधौ  ।  
तस्मिंस् तीर्थे तु यो भक्त्या भोजयेद् ब्राह्मणं शुचिः  ॥ र्क्स्_७४।१७ ॥  
स तु विप्रसहस्रस्य लभते फलम् उत्तमम्  ।  
स्नानं दानं तपो होमः स्वाध्यायः पितृतर्पणम्  ॥ र्क्स्_७४।१८ ॥  
यत्कृतं तु शुभं तत्र तत्सर्वं लभते ऽक्षयम्  ॥ र्क्स्_७४।१९ ॥  
  
इति श्रीस्कन्दपुराणे रेवाखण्डे दारुतीर्थतमहिमानुवर्णनो नाम चतुःसप्ततितमो ऽध्यायः ॥  
  
  
र्क्स् अध्याय ७५  
  
मार्कण्डेय उवाच:  
ततो गच्छेच् च राजेन्द्र देवतीर्थम् अनुत्तमम्  ।  
यत्र देवास् त्रयस्त्रिंशत् तप्त्वा सिद्धिं परां गताः  ॥ र्क्स्_७५।१ ॥  
पुरा देवासुरे युद्धे दानवैर् बलदर्पितैः  ।  
इन्द्रो देवगणैः सार्द्धं स्वराज्याच् च्यावितो भृशम्  ॥ र्क्स्_७५।२ ॥  
हस्त्यश्वरथयानौघैर् मर्दयित्वा च वाहिनीम्  ।  
विशक्ता भेजिरे मार्गं प्रहारैर् जर्जरीकृताः  ॥ र्क्स्_७५।३ ॥  
जम्भशुम्भनिशुम्भाद्यैस् तु हुण्डग्रहकैः सह  ।  
बलिभिर् बाधिताः सर्वे ब्रह्माणम् उपतस्थिरे  ॥ र्क्स्_७५।४ ॥  
प्रणम्य शिरसा देवं ब्रह्माणं परमेष्ठिनम्  ।  
व्यज्ञापयन्त देवेशम् इन्द्राग्निकपुरोगमाः  ॥ र्क्स्_७५।५ ॥  
पश्य पश्य महाभाग दानवैर् आकुलीकृताः  ।  
बाधिताः पुत्रदाराभ्यां त्वाम् एव शरणं गताः  ॥ र्क्स्_७५।६ ॥  
परित्रायस्व देवेश सर्वलोकपितामह  ।  
नान्या गतिः सुरेशान मुक्त्वा त्वां परमेष्ठिनम्  ॥ र्क्स्_७५।७ ॥  
  
ब्रह्मोवाच:  
दानवानां विघातार्थं नर्मदातटम् आश्रिताः  ।  
तपः कुरुत भो देवास् तपो हि परमं बलम्  ॥ र्क्स्_७५।८ ॥  
नान्योपायो न वै मन्त्रो न विद्या न च विक्रमः  ।  
विना रेवाजलं पुण्यं सर्वपापक्षयं करम्  ॥ र्क्स्_७५।९ ॥  
दारिद्र्यव्याधिमरणबन्धनव्यसनानि च  ।  
एतानि चैव पापस्य फलानीति मतिर् मम  ॥ र्क्स्_७५।१० ॥  
एवं ज्ञात्वा विधानेन तपः कुरुत दुष्करम्  ।  
पूज्यते शाम्भवं सर्वैः प्राप्नुयाताभयं ततः  ॥ र्क्स्_७५।११ ॥  
तच्छ्रुत्वा वचनं देवा ब्रह्मणः परमेष्ठिनः  ।  
नर्मदामागताः सर्वे तदेन्द्राग्निपुरोगमाः  ॥ र्क्स्_७५।१२ ॥  
विचेरुस् तत्र विपुलं तपः परमदुःसहम्  ।  
सकल्पैः परमां राजंस् तत् ते सिद्धिम् अवाप्नुवन्  ॥ र्क्स्_७५।१३ ॥  
तदा प्रभृति तत् तीर्थं देवतीर्थम् इति श्रुतम्  ।  
गीयते सर्वलोकेषु सर्वपापक्षयङ्करम्  ॥ र्क्स्_७५।१४ ॥  
तत्र श्रद्धात्मना यो ऽपि विधिनापि समन्वितः  ।  
स्नानं समाचरेद् भक्त्या स लभेन् मौक्तिकं फलम्  ॥ र्क्स्_७५।१५ ॥  
यस् तम् अर्चयते देवं सर्वदेवैस् तु पूजितम्  ।  
लभते चाश्वमेधस्य फलं यागस्य चोत्तमम्  ॥ र्क्स्_७५।१६ ॥  
यस् तु भोजयते विप्रांस् तस्मिंस् तीर्थे नराधिप  ।  
तत्र देवशिला रम्या महापुण्याद्रिर्वधिनी  ॥ र्क्स्_७५।१७ ॥  
सन्न्यासेन मृतानां तु नराणामक्षया गतिः  ।  
अग्निप्रवेशं यः कुर्याद् देवतीर्थे युधिष्ठिर  ॥ र्क्स्_७५।१८ ॥  
रुद्रलोके वसेत् तावद् यावद् आहूतसम्प्लवम्  ।  
एवं स्नानं जपो होमः स्वाध्यायो देवतार्चनम्  ॥ र्क्स्_७५।१९ ॥  
सुकृतं दुष्कृतं वापि तत्र तीर्थे ऽक्षयं भवेत्  ।  
एतावद् विधिर् उद्दिष्टा उत्पत्तिश् चैव भारत  ॥ र्क्स्_७५।२० ॥  
देवतीर्थस्य चरितं सर्वतीर्थेष्व् अनुत्तमम्  ॥ र्क्स्_७५।२१ ॥  
  
इति श्रीस्कन्दपुराणे रेवाखण्डे देवतीर्थमहिमानुवर्णनो नाम पञ्चसप्ततितमो ऽध्यायः ॥  
  
  
र्क्स् अध्याय ७६  
  
मार्कण्डेय उवाच:  
ततोगच्छेच् च राजेन्द्र गुहावासीति चोत्तमम्  ।  
यत्र सिद्धो महादेवो गुहावासीति शङ्करः  ॥ र्क्स्_७६।१ ॥  
  
युधिष्ठिर उवाच:  
केन कार्येण विप्रेन्द्र गुहावासीति शङ्करः  ।  
एतद् विस्तरतः सर्व कथयस्व ममानघ  ॥ र्क्स्_७६।२ ॥  
श्रोतुम् इच्छाम्य् अहं देव सर्वं कौतूहलं हि मे  ।  
  
मार्कण्डेय उवाच:  
महाप्रश्नः कृतो मां यो महाप्राज्ञ नरेश्वर  ॥ र्क्स्_७६।३ ॥  
पुराणे विस्तरो ऽप्य् अस्य न शक्यो हि मयाधुना  ।  
वृद्धभावात् कथयितुम् अहं च बहुकालिकः  ॥ र्क्स्_७६।४ ॥  
पूर्व दारुवने विप्रा वसन्ति स्म सुरैः समाः  ।  
ब्रह्मचारी गृहस्थश् च वानप्रस्थो यतिस् तथा  ॥ र्क्स्_७६।५ ॥  
स्वधर्मनिरतानां च कथितं परमं पदम्  ।  
तावद्वसन्तसमये कस्मिंश्चित् कारणान्तरे  ॥ र्क्स्_७६।६ ॥  
विमानस्थो महादेवो गम्यमानोमया सह  ।  
ददर्श च जनावासं वेदध्वनिनिनादितम्  ॥ र्क्स्_७६।७ ॥  
अगतागतसंवासं सर्वपापक्षयं करम्  ।  
तद्दृष्ट्वा मुदितां देवीं हर्षगद्गदया गिरा  ॥ र्क्स्_७६।८ ॥  
उवाच वचनं देवो दृष्ट्वा तापसयोषितः  ।  
नान्यं देवं न वै धर्मं ध्यायन्ति हिमनन्दिनि  ॥ र्क्स्_७६।९ ॥  
एतच् छ्रुत्वा परं वाक्यं देवदेवेन भाषितम्  ।  
कौतूहलसमाविष्टा शङ्करं पुनर् अब्रवीत्  ॥ र्क्स्_७६।१० ॥  
यत् त्वयोक्तं महादेव पतिधर्मपरास्त्रियः  ।  
तासाम् अनङ्गो भूत्वा त्वं चरित्रं क्षोभय प्रभो  ॥ र्क्स्_७६।११ ॥  
  
महादेव उवाच:  
त्वयोक्तं वचनं देवि न चैतद् रोचते प्रिये  ।  
ब्राह्मणा हि महाभागा न तेषां विप्रियं चरेत्  ॥ र्क्स्_७६।१२ ॥  
मन्युप्रहरणा विप्राश् चक्रप्रहरणो हरिः  ।  
चक्रात् तीक्ष्णतरो मन्युस् तस्माद् विप्रं न कोपयेत्  ॥ र्क्स्_७६।१३ ॥  
न ते देवा न ते लोकास् ते नागा नासुरास् तथा  ।  
दृश्यन्ते च त्रिभिर् लोकैर् एतैर् उष्टैर् न वञ्चिताः  ॥ र्क्स्_७६।१४ ॥  
तेषां क्षोभकरः प्रायः स्वर्गभोगफलच्युतः  ।  
येषां तुष्टा महाभागा ब्राह्मणाः क्षितिदेवताः  ॥ र्क्स्_७६।१५ ॥  
तेषां धर्मस् तथार्थश् च कामो मोक्षो न संशयः  ।  
एवं ज्ञात्वा महाभागे आग्रहस्त्यज्यताम् अयम्  ॥ र्क्स्_७६।१६ ॥  
एतल् लोकविरुद्धं हि यदीच्छसि वशे सुखम्  ।  
  
देव्य् उवाच:  
नाहं ते दयिता देव नाहं ते वशवर्तिनी  ॥ र्क्स्_७६।१७ ॥  
अन्यायधर्षणां चात्र सर्वासां कुरु सुव्रत  ।  
लोकालोके महादेव अशक्यं नास्ति ते विभो  ॥ र्क्स्_७६।१८ ॥  
क्रियतां मम देवैतत्परं कौतूहलं प्रभो  ।  
एवम् उक्तो महादेवो देव्याः प्रियहिते रतः  ॥ र्क्स्_७६।१९ ॥  
कृत्वा कापालिकं रूपं ययौ दारुवनं प्रति  ।  
महाहिनां जटाजूटं नियम्य शशिभूषणः  ॥ र्क्स्_७६।२० ॥  
कङ्कत्राणं परं कृत्वा तथा सौवर्णकुण्डले  ।  
व्याघ्रचर्मपरीधानो हारकेयूरभूषितः  ॥ र्क्स्_७६।२१ ॥  
नूपुरारावनिर्घोषैः कम्पयंश् च वसुन्धराम्  ।  
महाडमरुघोषेण वीरघण्टानिनादिना  ॥ र्क्स्_७६।२२ ॥  
प्रभातसमये प्राप्ते तत्र दारुवनं गत  ।  
तावद् विप्रजनः सर्वः पुष्पमूलफलाशनः  ॥ र्क्स्_७६।२३ ॥  
निर्गतो बहुभिः सार्धं पठ्यमान इतस् ततः  ।  
तद्दृष्ट्वा महदाश्चर्यरूपं देवस्य भारत  ॥ र्क्स्_७६।२४ ॥  
युवतीजनः प्रमत्तश् च कामेन कलुषीकृतः  ।  
सुरूपं परमं दृष्ट्वा सर्वास् ताश् च वराननाः  ॥ र्क्स्_७६।२५ ॥  
क्लेशभावं तदागच्छन् याश् च दारुवने स्त्रियः  ।  
विकारा बहवस् तासां देवं दृष्ट्वा मनोजवम्  ॥ र्क्स्_७६।२६ ॥  
सञ्जाता विप्रपत्नीनां तां शृणुष्व नृपोत्तम  ।  
परिधानं न जानन्ति परिभ्रष्टं करोद्यताः  ॥ र्क्स्_७६।२७ ॥  
दातुकामा तथा भैक्ष्यं चेष्टितुं नैव शक्यते  ।  
काचिद् दृष्ट्वा महादेवं रूपयौवनगर्विता  ॥ र्क्स्_७६।२८ ॥  
उत्सङ्गे संस्थितं वालं पतितं व्यस्मरत् ततः  ।  
कामबाणहता चान्या बाहुभ्यां पीडति स्तनौ  ॥ र्क्स्_७६।२९ ॥  
निःश्वसन्ती तथा चान्या न किञ्चित् परिजल्पते  ।  
एवम् अक्षोभयत् सर्वा महेशः पतिदेवताः  ॥ र्क्स्_७६।३० ॥  
चालितास्ता विदित्वा तु निर्जग्मुर् द्वारिसत्वराः  ।  
सञ्चिताः परमं कृत्वा सर्वा देवो महेश्वरः  ॥ र्क्स्_७६।३१ ॥  
क्षोभयित्वा गणं स्त्रीणां गतश् चादर्शनं च तम्  ।  
ततो विप्रगणः सर्वः समायातो ददर्श ह  ॥ र्क्स्_७६।३२ ॥  
क्षोभितं स्त्रीजनं सर्वं हरेण क्रोधमाविशत्  ।  
क्रोधाविष्टो द्विजः कश्चिद् दण्डम् उद्यम्य धावति  ॥ र्क्स्_७६।३३ ॥  
कुठारहस्तो ह्य् अपरस् तथान्यो दर्भमुष्टिमान्  ।  
इतश्चेतश्च ते सर्वे भ्रमित्वा तच् च काननम्  ॥ र्क्स्_७६।३४ ॥  
एकीभूता महात्मानो व्याजहुश् च रुषा गिरम्  ।  
यदि दत्तं हुतं किञ्चिद् गुरवस्तोषिता यदि  ॥ र्क्स्_७६।३५ ॥  
तेन सत्येन देवस्य लिङ्गं पततु भूतले  ।  
एवं सत्यप्रभावेण वचनेन द्विजन्मनाम्  ॥ र्क्स्_७६।३६ ॥  
देवस्य पश्यतो लिङ्गं पतितं धरणीतले  ।  
हाहाकारो महानासील् लोकालोके तु भारत  ॥ र्क्स्_७६।३७ ॥  
देवस्य पतितं लिङ्गं जगत्य् एव महाक्षयम्  ।  
पतमानस्य लिङ्गस्य शब्दो ऽभूत् तत्र दारुणः  ॥ र्क्स्_७६।३८ ॥  
पतन्ति पर्वताग्राणि शोषम् आयान्ति सागराः  ।  
देवस्य पतिते लिङ्गे विमानैर् देवदानवाः  ॥ र्क्स्_७६।३९ ॥  
समेत्य सहिताः सर्वे ब्रह्मणा परमेष्ठिना  ।  
कृताञ्जलिपुटा देवं स्तुवन्ति विविधैः स्तवैः  ॥ र्क्स्_७६।४० ॥  
ततस् तुष्टो जगन्नाथो देवानां वरदो ऽभवत्  ।  
देवो ऽपि पतिते लिङ्गे शापेन धरणीतले  ॥ र्क्स्_७६।४१ ॥  
गत्वा दारुवनं विप्रांस् तोषयामास भारत  ।  
विश्वामित्रो वशिष्ठाद्या जाबालिर् अथ काश्यपः  ॥ र्क्स्_७६।४२ ॥  
समेत्य सहिताः सर्वे तम् ऊचुस् त्रिपुरान्तकम्  ।  
महाजनो ऽपि बलवान् नावज्ञेयः सुरेश्वरः  ॥ र्क्स्_७६।४३ ॥  
क्षान्तियुक्तो ऽपि भूत्वा च भविष्यसि गतक्लमः  ।  
विध्वंसिता विप्रदारा यद् एतल् लिङ्गम् उत्तमम्  ॥ र्क्स्_७६।४४ ॥  
पतितं ते महादेव एतत् पुण्यं भविष्यति  ।  
तत्पुण्यं नाग्निहोत्रेण अग्निष्टोमैर् न लभ्यते  ॥ र्क्स्_७६।४५ ॥  
यच्छर्म रुद्र प्राप्स्यन्ति मानवा लिङ्गपूजया  ।  
देवानां चैव यक्षाणां गन्धर्वोरगरक्षसाम्  ॥ र्क्स्_७६।४६ ॥  
वचनेन तु विप्राणाम् एतत् पुण्यं भविष्यति  ।  
ब्रह्मविष्ण्विन्द्ररुद्राणां दर्शनेन च यत्फलम्  ॥ र्क्स्_७६।४७ ॥  
तत्फलं तस्य लिङ्गस्य दर्शने सकलं लभेत्  ।  
एवम् उक्तो जगन्नाथः प्रणिपत्य द्विजोत्तमान्  ॥ र्क्स्_७६।४८ ॥  
मुदा परमया युक्तस् तांश् चैव प्रत्यभाषत  ।  
ब्राह्मणा जङ्गमं तीर्थं निर्जलं सर्वकामिकम्  ॥ र्क्स्_७६।४९ ॥  
येषां वाक्योदयेनैव शुद्ध्यन्ति मलना जनाः  ।  
किञ्चित् तीर्थं न हि क्षेत्रमूषरं गह्वराणि च  ॥ र्क्स्_७६।५० ॥  
ब्राह्मणाच् छ्रेष्ठम् उद्दिष्टं यत्र गत्वा विशुद्ध्यति  ।  
पृथिव्यां यानि तीर्थानि गङ्गाद्याः सरितस् तथा  ॥ र्क्स्_७६।५१ ॥  
एकस्या विप्रवाक्यस्य कला नार्हन्ति षोडशीम्  ।  
अभिनन्द्य द्विजान् सर्वान् अनुज्ञातो महानृषिः  ॥ र्क्स्_७६।५२ ॥  
ततो ऽगाच् च महादेवो नर्मदातटम् उत्तमम्  ।  
परम व्रतम् आस्थाय गुहावासं महार्बुदम्  ॥ र्क्स्_७६।५३ ॥  
मौनं चचार भगवाञ्जपध्यानरतः सदा  ।  
समाप्ते नियमे तात स्थापयित्वा महेश्वरम्  ॥ र्क्स्_७६।५४ ॥  
वन्द्यमानः सुरैः सार्धं कैलासम् अगमत् प्रभुः  ।  
नर्मदायास् तटे येन स्थापितः परमेश्वरः  ॥ र्क्स्_७६।५५ ॥  
तेनैव कारणेनासौ नर्मदेश्वरमुत्तमम्  ।  
यद् यद् आचरति श्रेष्ठस् तत्तद् एवेतरो जनः  ॥ र्क्स्_७६।५६ ॥  
स यत्प्रमाणं कुरुते लोकस् तद् अनुवर्तते  ।  
तत्र तीर्थे नरः स्नात्वा विधिना सुजितेन्द्रियः  ॥ र्क्स्_७६।५७ ॥  
अर्चयित्वा महादेवम् अश्वमेधफलं लभेत्  ।  
पितृभ्यो ददते यस् तु तिलपुष्पकुशोदकम्  ॥ र्क्स्_७६।५८ ॥  
त्रिसप्तपुरुषास् तस्य स्वर्गे पाण्डव मोदन्ते  ।  
यस् तु भोजयते विप्रान् यथाशक्त्या नरोत्तमः  ॥ र्क्स्_७६।५९ ॥  
तस्य तीर्थप्रभावेण दत्तं भवति चाक्षयम्  ।  
सुवर्णं रजतं वापि ब्राह्मणेभ्यो युधिष्ठिर  ॥ र्क्स्_७६।६० ॥  
ददते तोयम् आस्पृश्य सो ऽग्निष्टोमफलं लभेत्  ।  
अष्टम्यां च चतुर्दश्यां पूजयेच् च विशेषतः  ॥ र्क्स्_७६।६१ ॥  
नर्मदेश्वरम् आसाद्य अवाप्तं जन्मनः फलम्  ।  
अग्निवेशे जले वापि अनाशकमृतश् च यः  ॥ र्क्स्_७६।६२ ॥  
अनिवर्तिका गतिस् तस्य यथा मे शङ्करो ऽब्रवीत्  ।  
एतत् कीर्तयते यस् तु नर्मदेश्वरम् उत्तमम्  ॥ र्क्स्_७६।६३ ॥  
भक्त्या शृणोति यो राजन्न् अश्वमेधफलं लभेत्  ॥ र्क्स्_७६।६४ ॥  
  
इति श्रीस्कन्दपुराणे रेवाखण्डे दारुवनप्रसङ्गे नर्मदेश्वरकीर्तनं नाम षट्सप्ततितमो ऽध्यायः ॥  
  
  
र्क्स् अध्याय ७७  
ततो गच्छेच् च राजेन्द्र कपिलातीर्थम् उत्तमम्  ।  
स्नानमात्रः प्रसङ्गेन नर्मदेश्वरकीर्तनम्  ॥ र्क्स्_७७।१ ॥  
तस्मिंस् तीर्थे तु राजेन्द्र कपिलां यः प्रयच्छति  ।  
यावन्ति रोमकूपानि तत्प्रसूतिकुलेषु च  ॥ र्क्स्_७७।२ ॥  
तावन्त्य् अब्दसहस्राणि विष्णुलोके महीयते  ।  
जले वाग्निप्रवेशे वा अथवानशके नरः  ॥ र्क्स्_७७।३ ॥  
तत्र तीर्थे मृतो यस् तु न गर्भे जायते क्वचित्  ।  
एव हि विधिर् उद्दिष्टः सकलो नृपसत्तम  ॥ र्क्स्_७७।४ ॥  
तीर्थस्य च फलं पुण्यं किम् अन्यत् परिपृच्छसि  ।  
धन्यं यशस्यम् आयुष्यं सर्वदुःखघ्नम् उत्तमम्  ॥ र्क्स्_७७।५ ॥  
एतच् छ्रुत्वा नरो राजन् सर्वपापैः प्रमुच्यते  ।  
ततो गच्छेत् तु राजेन्द्र करञ्जेश्वरम् उत्तमम्  ॥ र्क्स्_७७।६ ॥  
तत्र सिद्धो महाभाग दैत्यो वै लोकविश्रुतः  ।  
  
युधिष्ठिर उवाच:  
को ऽसौ सिद्धो महाभाग तत्र तीर्थे महातपाः  ॥ र्क्स्_७७।७ ॥  
कस्य पुत्रो ऽथ किङ्कार्यं कालः कः कथय द्विज  ।  
  
मार्कण्डेय उवाच:  
पुरा चादियुगे राजन् मानसो ब्रह्मणः सुतः  ॥ र्क्स्_७७।८ ॥  
वेदवेदाङ्गतत्त्वज्ञो मरीचिर् नाम नामतः  ।  
तस्या ऽपि कश्यपो राजन् कालेन महतानघ  ॥ र्क्स्_७७।९ ॥  
पुत्रो ऽथ मानसो जातः साक्षाद् ब्रह्मेव चापरः  ।  
क्षमा दमा दया दानं सत्यं शौचम् अथार्जवम्  ॥ र्क्स्_७७।१० ॥  
मरीचेस् तु गुणास् त्व् एते सन्ति भान्ति च भारत  ।  
एवं गुणगणाः कीर्तिः कश्यपे द्विजसत्तमे  ॥ र्क्स्_७७।११ ॥  
ज्ञात्वा प्रजापतिर् दक्षो भार्यार्थे स्वसुतां ददौ  ।  
अदितिर् वै दनुश् चैव तथा ह्येकादशा पराः  ॥ र्क्स्_७७।१२ ॥  
यासां पुत्राश् च पौत्राश् च जाता भ्रातरसङ्ख्यकाः  ।  
अदितिर् जनयामास पुत्रानिन्द्रपुरोगमान्  ॥ र्क्स्_७७।१३ ॥  
नागान् प्रेतपिशाचांश् च पतत्रीन् यक्षराक्षसान्  ।  
सिंहव्याघ्रवराहांश् च अन्या इत्य् एवम् आदयः  ॥ र्क्स्_७७।१४ ॥  
जातास् तस्य महाबाहो कश्यपस्य प्रजापतेः  ।  
यैस् तु लोकत्रयं व्याप्तं स्थावरं जङ्गमं महत्  ॥ र्क्स्_७७।१५ ॥  
तथान्यश् च महाभागो दनोः पुत्रो व्यजायत  ।  
सर्वलक्षणसम्पन्नः करञ्जो नाम नामतः  ॥ र्क्स्_७७।१६ ॥  
बलेर् इव महाभाग चचार सुमहत् तपः  ।  
वरेण छन्दयामास त्रिपुरान्तकरः प्रभुः  ॥ र्क्स्_७७।१७ ॥  
भोः करञ्ज महासत्त्व परितुष्टो ऽस्मि ते ऽनघ  ।  
वरं वृणीष्व भद्रं ते यत् ते मनसि वर्तते  ॥ र्क्स्_७७।१८ ॥  
  
करञ्ज उवाच:  
यदि तुष्टो ऽसि मे देव त्रिपुरान्तकर प्रभो  ।  
ततः पुत्रैश् च पौत्रैश् च सहितं मे धनं कुरु  ॥ र्क्स्_७७।१९ ॥  
तथेत्य् उक्त्वा महादेव उमया सहितस् तदा  ।  
वृषारूढो गणैः सार्धं तत्रैवान्तरधीयत  ॥ र्क्स्_७७।२० ॥  
गते चादर्शनं देवे सो ऽपि दैत्यो मुदान्वितः  ।  
स्वनाम्ना च महादेवं स्थापयित्वा गृहं ययौ  ॥ र्क्स्_७७।२१ ॥  
तदा प्रभृति तत्तीर्थं करञ्जेश्वरम् उत्तमम्  ।  
स्नानमात्रो नरो राजन् मुच्यते ब्रह्महत्यया  ॥ र्क्स्_७७।२२ ॥  
तस्मिंस् तीर्थे महाराज तर्पयेत् पितृदेवताः  ।  
सो ऽग्निष्टोमस्य यत्पुण्यं फलं प्राप्नोत्य् असंशयम्  ॥ र्क्स्_७७।२३ ॥  
अनाशकं तु यः कुर्यात् तस्मिंस् तीर्थे नरोत्तम  ॥ र्क्स्_७७।२४ ॥  
अथाग्नौ च जले प्राणान् भूतले वापि यस् त्यजेत्  ।  
स्वर्गे स तु वसेन् नूनं वर्षाणाम् अयुतद्वयम्  ॥ र्क्स्_७७।२५ ॥  
धनवान् सुकुले चान्ते जायते विपुले कुले  ।  
वेदवेदाङ्गतत्त्वज्ञः सर्वशास्त्रविशारदः  ॥ र्क्स्_७७।२६ ॥  
राजा वा राजतुल्यो वा जायते नात्र संशयः  ।  
पुत्रपौत्रसमायुक्तः सर्वव्याधिविवर्जितः  ॥ र्क्स्_७७।२७ ॥  
एतत् ते सर्वमाख्यातं यत् त्वं मां परिपृच्छसि  ।  
तीर्थस्य तु फलं युक्त्या सर्वदानेषु भारत  ॥ र्क्स्_७७।२८ ॥  
एतत् पुण्यं पापहरं धन्यं दुःखप्रणाशनम्  ।  
पठतां शृण्वतां चैव तीर्थमाहात्म्यम् उत्तमम्  ॥ र्क्स्_७७।२९ ॥  
यस् तु श्रावयते श्राद्धे स तत्पितृपरायणः  ।  
अक्षयं तस्य सर्वं स्याच् छङ्करस् त्व् इदम् अब्रवीत्  ॥ र्क्स्_७७।३० ॥  
  
इति श्रीस्कन्दपुराणे रेवाखण्डे करञ्जेश्वरमहिमानुवर्णनो नाम सप्तसप्ततितमो ऽध्यायः ॥  
  
  
र्क्स् अध्याय ७८  
अथ अष्टसप्ततितमो ऽध्यायः  
  
  
मार्कण्डेय उवाच:  
ततो गच्छेच् च राजेन्द्र कुण्डलेश्वरम् उत्तमम्  ।  
यत्र सिद्धिं गतो देवः कुण्डधारो नृपोत्तम  ॥ र्क्स्_७८।१ ॥  
तपः कृत्वा तु विपुलं सुरासुरभयं करम्  ।  
कुण्डधारो मन्दरस्थः क्रीडते स नृपोत्तम  ॥ र्क्स्_७८।२ ॥  
  
युधिष्ठिर उवाच:  
कस्यान्वये समुत्पन्नः कस्य पुत्रो महामतिः  ।  
तपस् तप्त्वा सुविपुलं तोषितो येन शङ्करः  ॥ र्क्स्_७८।३ ॥  
एतद् विस्तरतस् तात कथयस्व ममानघ  ।  
  
मार्कण्डेय उवाच:  
पुरा त्रेतायुगे राजन् पौलस्त्यो नाम विश्रवाः  ॥ र्क्स्_७८।४ ॥  
उपये मे महाभाग भरद्वाजसुतां नृप  ।  
पुत्रः पुत्रगुणैर्युक्तस् तस्यां जातो धनं जयः  ॥ र्क्स्_७८।५ ॥  
जातमात्रं सुतं ज्ञात्वा ब्रह्मा लोकपितामहः  ।  
चकार नाम सुप्रीत ऋषिदेवसमन्वितः  ॥ र्क्स्_७८।६ ॥  
यस्माद् विश्रवसो जातो मम पौत्रत्वम् आगतः  ।  
तस्माद् वैश्रवणो नाम मया दत्तं तवानघ  ॥ र्क्स्_७८।७ ॥  
यः स्वयं सर्वदेवानां धनगोप्ता भविष्यति  ।  
चतुर्थो लोकपालानाम् अक्षयो यक्षपो ऽपि वा  ॥ र्क्स्_७८।८ ॥  
यक्षो यक्षाधिपः श्रेष्ठः कुण्डधारो ऽभवत् सुतः  ।  
सुस्वंरूपवयः प्राप्य मातापित्रोरनुज्ञया  ॥ र्क्स्_७८।९ ॥  
तपश् चकार विपुलं नर्मदातीरम् आश्रितः  ।  
यत्र व्याघ्रेश्वरं लिङ्गं व्याघ्रखेटकम् उत्तमम्  ॥ र्क्स्_७८।१० ॥  
कुण्डधारेण तत्रैव तपस् तप्तं सुदारुणम्  ।  
ग्रीष्मे पञ्चाग्निमध्यस्थो वर्षास्वासारथारणः  ॥ र्क्स्_७८।११ ॥  
शिशिरे जलमध्यस्थो वायुभक्षः शतं समाः  ।  
एवं वर्षशते पूर्णे एकाङ्गुष्ठो ऽभवत् ततः  ॥ र्क्स्_७८।१२ ॥  
चक्रवद् भ्रमते सूर्यमभितो भरतर्षभ  ।  
चतुर्थे पञ्चमे तावत् तुतोष वृषवाहनः  ॥ र्क्स्_७८।१३ ॥  
वरं वृणीष्व हे वत्स यत् ते मनसि रोचते  ।  
तद् ददामि न सन्देहस् तपसा तोषितो ह्य् अहम्  ॥ र्क्स्_७८।१४ ॥  
  
कुण्डधार उवाच:  
यदि तुष्टो ऽसि मे देव वरदित्सुर् इहागतः  ।  
ततो मन्नामकं लिङ्गं तीर्थं चैतद् भवत्व् इति  ॥ र्क्स्_७८।१५ ॥  
तथेत्युक्त्वा महादेवः सोमो ऽन्तर्धानमागमत्  ।  
जगामा काशम् आविश्य कैलासं धरणिधरम्  ॥ र्क्स्_७८।१६ ॥  
गते चादर्शन देव सो ऽपि यक्षो मुदान्वितः  ।  
स्थापयामास देवेशं कुण्डलेश्वरमुत्तमम्  ॥ र्क्स्_७८।१७ ॥  
अलङ्कृत्वा गजं धेनुं धूपपुष्पविलेपनैः  ।  
वितानैश् चामरैश् छत्रैस् तथैव लिङ्गपूजनैः  ॥ र्क्स्_७८।१८ ॥  
तर्पयित्वा द्विजान् सम्यग् अन्नपानादि भूषणैः  ।  
प्रीणयित्वा महादेवं ततः स्वभवनं ययौ  ॥ र्क्स्_७८।१९ ॥  
तदा प्रभृति तत् तीर्थं त्रिषु लोकेषु विश्रुतम्  ।  
युधिष्ठिर परं पुण्यं कुण्डलेश्वरसञ्ज्ञकम्  ॥ र्क्स्_७८।२० ॥  
तत्र तीर्थे तु यः कश्चिद् उपवासपरायणः  ।  
अर्चयेद् देवम् ईशानं सर्वपापैः प्रमुच्यते  ॥ र्क्स्_७८।२१ ॥  
सुवर्णं रजतं वापि मणिं मौक्तिकम् एव च  ।  
ब्राह्मणेभ्यो ददात्यत्र स मुख्यो मोदते दिवि  ॥ र्क्स्_७८।२२ ॥  
तत्र तीर्थे नरः स्नात्वा ऋग्यजुः सामसु द्विजः  ।  
ऋचम् एकां जपित्वा च चतुर्वेदफलं लभेत्  ॥ र्क्स्_७८।२३ ॥  
तस्मिंस् तीर्थे तु गोदानम् अन्नदानम् अथापि वा  ।  
यः प्रयच्छति विप्रेभ्यस् तत्फलं शृणु पाण्डव  ॥ र्क्स्_७८।२४ ॥  
यावन्ति तस्य रोमाणि तत्प्रसूतिकुलेषु च  ।  
तावद् वर्षसहस्राणि स्वर्गलोके महीयते  ॥ र्क्स्_७८।२५ ॥  
स्वर्गवासो भवेत् तस्य पुत्रपौत्रसमन्वितः  ।  
तस्मिंस् तीर्थे महाभाग व्याघ्रश् चैव पिपासितः  ॥ र्क्स्_७८।२६ ॥  
निषादानां भयेनैव अटव्यामटति स्वयम्  ।  
निषादानां भर्यैर् नष्टः पतितो नर्मदाजले  ॥ र्क्स्_७८।२७ ॥  
जलप्लुतो महाभाग लिङ्गरूपधरो ऽभवत्  ।  
उक्तश्चाकाशवाण्या वै व्याघ्रेश्वरम् अनुत्तमम्  ॥ र्क्स्_७८।२८ ॥  
पूज्यं वै त्रिषु लोकेषु ख्यातिं यास्यत्य् असंशयम्  ।  
तत्र तीर्थे नरः स्नात्वा तल् लिङ्गम् अर्चयेत् तु यः  ॥ र्क्स्_७८।२९ ॥  
ब्रह्महत्यादिपापेभ्यो मुच्यते नात्र संशयः  ।  
एतत् ते कथितं राजन् कुण्डलेश्वरम् उत्तमम्  ॥ र्क्स्_७८।३० ॥  
श्रवणात् कीर्तनाद् अस्य गोसहस्रफलं लभेत्  ॥ र्क्स्_७८।३१ ॥  
  
इति श्रीस्कन्दपुराणे रेवाखण्डे कुण्डलेश्वरमहिमा अनुवर्णनोनाम अष्टसप्ततितमो ऽध्यायः ॥  
  
  
र्क्स् अध्याय ७९  
  
मार्कण्डेय उवाच:  
ततो गच्छेत् तु राजेन्द्र पिप्पलेश्वरम् उत्तमम्  ।  
यत्र सिद्धो महायोगी पिप्पलादो महातपाः  ॥ र्क्स्_७९।१ ॥  
  
युधिष्ठिर उवाच:  
पिप्पलादस्य चरितं श्रोतुमिच्छाम्य् अहं प्रभो  ।  
माहात्म्यं तस्य तीर्थस्य यत्र सिद्धो महातपाः  ॥ र्क्स्_७९।२ ॥  
कस्य पुत्रो महाभाग किमर्थं तप्तवांस् तपः  ।  
एतद् विस्तरतः सर्वं कथयस्व ममानघ  ॥ र्क्स्_७९।३ ॥  
  
मार्कण्डेय उवाच:  
मिथिलास्थो महाभाग वेदवेदाङ्गपारगः  ।  
याज्ञवल्क्यश् च पुरतश् चचार विपुलं तपः  ॥ र्क्स्_७९।४ ॥  
तापसी तस्य भगिनी याज्ञवल्क्यस्य धीमतः  ।  
चचार सापि तत्रस्था शुश्रूषन्ती महत्तपः  ॥ र्क्स्_७९।५ ॥  
ततस् त्व् एकस्मिन् समये स्नाताहनि रजस्वला  ।  
अन्तर्वासं कृतवती दृष्ट्वा कर्कटकं रहः  ॥ र्क्स्_७९।६ ॥  
याज्ञवल्क्यो ऽपि तद् रात्रौ परिधानेन तेन वै  ।  
स्वप्नं दृष्ट्वात्यजच् छुक्रं प्रभाते ऽन्वैषयत् पुनः  ॥ र्क्स्_७९।७ ॥  
तत सा ब्राह्मणी तात किम् अन्वेष्यसि भारत  ।  
केन कार्यं तव विभो वदस्व मम तत्त्वतः  ॥ र्क्स्_७९।८ ॥  
  
याज्ञवल्क्य उवाच:  
अपवित्रो मया भद्रे स्वप्नो दृष्टो ऽद्य वै निशि  ।  
शुक्लं मे चात्र वस्त्रं स्वं निक्षिप्तं तन् न दृश्यते  ॥ र्क्स्_७९।९ ॥  
तच्छ्रुत्वा ब्राह्मणी वाक्यं भीतभीताभवन् नृप  ।  
तद्वस्त्रं तु मया ब्रह्मन् स्नात्वान्तर्धानकं कृतम्  ॥ र्क्स्_७९।१० ॥  
तस्यास् तद् वचनं श्रुत्वा हाहेत्युक्त्वा महातपाः  ।  
पपात सहसा भूमौ छिन्नमूल इव द्रुमः  ॥ र्क्स्_७९।११ ॥  
किम् एतद् इति जल्पन्तम् आकाशाद् वाग्विनिर्गता  ।  
तोषयन्ती च तं विप्रं प्रोवाच नृपते तदा  ॥ र्क्स्_७९।१२ ॥  
नास्य दोषो मया दृष्टस् तव चैव शुभव्रते  ।  
तव गर्भोदयो येन तत्र दैवं परायणम्  ॥ र्क्स्_७९।१३ ॥  
न विनाशो ऽस्य कर्तव्यो यावत् कालस्य पर्ययः  ।  
तथेति व्रीडिता सा च दुर्मनेति विमानतः  ॥ र्क्स्_७९।१४ ॥  
पालयामास तं गर्भं यावत् पुत्रो व्यजायत  ।  
जातमात्रं तु तं गर्भं कथयित्वा न कञ्चन  ॥ र्क्स्_७९।१५ ॥  
अश्वस्थवृक्षमासाद्य सोत्ससर्ज महीतले  ।  
यानि सत्त्वानि लोकेषु स्थावराणि चराणि वै  ॥ र्क्स्_७९।१६ ॥  
तानि वै पालयन्त्व् एनं बालकं त्यजति स्म सा  ।  
एवमुक्त्वा ततः साध्वी ब्राह्मणी नृपसत्तम  ॥ र्क्स्_७९।१७ ॥  
यथागतं जगामाथ सावस्थाय मुहूर्तकम्  ।  
पादौ पाणी विनिक्षिप्य विमृज्य नयने शूभे  ॥ र्क्स्_७९।१८ ॥  
आस्यं च विकृतं कृत्वा रुरोदोच्चैरनाथवत्  ।  
तेन शब्देन वित्रस्ताः स्थावरा जङ्गमाश् च ये  ॥ र्क्स्_७९।१९ ॥  
अकम्पयत् महीं तात सशैलवनकन्दराम्  ।  
ततो ज्ञात्वा महद्भूतं क्षुधाविष्टं द्विजर्षभम्  ॥ र्क्स्_७९।२० ॥  
न जहाति नगश् छायामार्पयच् च ततः पयः  ।  
आप्यायितस् ततस् तेन अमृतेनैव भारत  ।  
ततः स चिन्तयाविष्टो निर्ममे ग्रहगोचरम्  ॥ र्क्स्_७९।२१ ॥  
तेन क्रूरसम् आचारः क्रूरदृष्ट्या निरीक्षितः  ।  
पपात सहसा भूमौ शनैश्चारी शनैश्चरः  ॥ र्क्स्_७९।२२ ॥  
शनैश्चरं बालको ऽपि पादेनैव परामृशत्  ।  
पीडितः सो ऽपि बालेन उवाच वचनं तदा  ॥ र्क्स्_७९।२३ ॥  
किं मया ऽपकृतं विप्र पिप्पलाद महामुने  ।  
निष्क्रामन् गगने चैव पातितो धरणीतले  ॥ र्क्स्_७९।२४ ॥  
सौरिणाप्य् एवम् उक्तस् तु पिप्पलादो महामुनिः  ।  
क्रोधरूपो ऽब्रवीद् वाक्यं तच् छृणुष्व नराधिप  ॥ र्क्स्_७९।२५ ॥  
पितृमातृविहीनस्य बालभावस्य दुर्मते  ।  
पीडां करोषि कस्मात् त्वं सौरे त्वम् अवशेषितः  ॥ र्क्स्_७९।२६ ॥  
  
शनैश्चर उवाच:  
क्रूरस्वभावसञ्जाता मम दृष्टि द्विजोत्तम  ।  
मुञ्च त्वं मां च कर्ताहं यद् ब्रवीषि न संशयः  ॥ र्क्स्_७९।२७ ॥  
  
पिप्पलाद उवाच:  
अद्य प्रभृतिबालानां जन्मतः षोडशीः समाः  ।  
पीडा त्वया न कर्तव्या एष ते समयः परः  ॥ र्क्स्_७९।२८ ॥  
एवम् अस्त्व् इति तं चोक्त्वा प्रजगाम यथागतः  ।  
देवमार्गं शनैश्चारी प्रणम्य ऋषिसत्तमम्  ॥ र्क्स्_७९।२९ ॥  
ततश् चादर्शनं तत्र गतवान् स महाग्रहः  ।  
विचिन्तयानश् चैकाकी क्रोधेन कलुषीकृतः  ॥ र्क्स्_७९।३० ॥  
आग्नेयीं हि दिशं ध्यात्वा जनयामास पावकम्  ।  
कृत्त्वा मांसं जुहावाग्नौ क्रियासम्भवतत्त्वतः  ॥ र्क्स्_७९।३१ ॥  
तावच् च जनिता कृत्या ज्वालामालाविभूषिता  ।  
हुतभुक्सदृशाकारा किङ्करोमीति चाब्रवीत्  ॥ र्क्स्_७९।३२ ॥  
शोषयामि समुद्रं किं चूर्णयामि च पर्वतम्  ।  
भूमिं च वेष्टयामीह पातयित्वा नभस्तलम्  ॥ र्क्स्_७९।३३ ॥  
कस्य मूर्ध्नि पतिष्यामि घातयामि च कं द्विज  ।  
शीघ्रमादिश मे कार्यं न कालातिक्रमो भवेत्  ॥ र्क्स्_७९।३४ ॥  
तस्यास् तद् वचनं श्रुत्वा पिप्पलादो महातपाः  ।  
क्रोधरक्तान्तनयन इदं वचनम् अब्रवीत्  ॥ र्क्स्_७९।३५ ॥  
महता क्रोधवेगेन मया त्वं चिन्तिता शुभे  ।  
पिता मे याज्ञवल्क्यस् तु तं त्वं घातय माचिरम्  ॥ र्क्स्_७९।३६ ॥  
एवमुक्ता तु सा शीघ्रं स्फुटन्तीव नभस् तलम्  ।  
मिथिलास्थो महाप्राज्ञो यत्र तेपे महातपाः  ॥ र्क्स्_७९।३७ ॥  
यावत् पश्यति दिङ्मार्गं ज्वलनार्कसमप्रभम्  ।  
याज्ञवल्क्यो महातेजास् तद्भूतं समुपस्थितम्  ॥ र्क्स्_७९।३८ ॥  
तां दृष्ट्वा सहसायान्तीं भीतभीतो महामुनिः  ।  
भूतेनाक्रमितो विप्रो जनकं नृपतिं ययौ  ॥ र्क्स्_७९।३९ ॥  
शरणार्थम् अनुप्राप्तं विद्धि मां नृपसत्तम  ।  
महाभूताच् च मां रक्ष यदि शक्नोषि मानद  ॥ र्क्स्_७९।४० ॥  
  
राजोवाच:  
ब्रह्मतेजोभवम् भूतम् अनिवार्यं दुरासदम्  ।  
प्रभुर् नैवाद्य शक्नोमि अन्यं गच्छ महामते  ॥ र्क्स्_७९।४१ ॥  
ततश् चान्यं नृपश्रेष्ठं शरणार्थी महातपाः  ।  
जगाम तेन चैवोक्त इन्द्रस्य शरणं ययौ  ॥ र्क्स्_७९।४२ ॥  
देवराज नमस्ते ऽस्तु महाभूताच् च रक्ष माम्  ।  
तस्य तद् वचनं श्रुत्वाब्रवीद् इन्द्रस् तदा वचः  ॥ र्क्स्_७९।४३ ॥  
न च शक्तः परित्रातुं ब्रह्मतेजो हि दुःसहम्  ।  
ततश् च ब्रह्मभवनं ब्राह्मणो ब्रह्मवित्तमः  ॥ र्क्स्_७९।४४ ॥  
जगाम विष्णुभवनं शक्तो ऽपि त्यक्तवान् भयात्  ।  
ततः स परमोद्विग्नो निराशो जीविते नृप  ॥ र्क्स्_७९।४५ ॥  
अनुगम्यमानो भूतेन अगच्छच् च महेश्वरम्  ।  
तस्य योगबलोपेतो महादेवस्य पाण्डव  ॥ र्क्स्_७९।४६ ॥  
नखमांसान्तरे लुप्तो यथा देवो न पश्यति  ।  
अदृष्टम् अगमद् भूतं ज्वलनार्कसमप्रभम्  ॥ र्क्स्_७९।४७ ॥  
मुञ्च मुञ्चेति पुरुष मुञ्चेश्वरम् उवाच ह  ।  
एवम् उक्तो महादेवस् तेन भूतेन भारत  ॥ र्क्स्_७९।४८ ॥  
योगीन्द्रं दर्शयाम् आस नखमांसान्तरे स्थितम्  ।  
संस्थाप्य कृत्यां भूतेशो ज्वलत्कालानलप्रभाम्  ॥ र्क्स्_७९।४९ ॥  
उवाच मा भैस्त्वं विप्र मा च गच्छ महामुने  ।  
ततस् तं सूक्ष्मदेहस्थं महादेवो ऽब्रवीद् इदम्  ॥ र्क्स्_७९।५० ॥  
किमस्य त्वं महाभूत कर्ता कृत्य वदस्व मे  ।  
  
कृत्योवाच:  
क्रोधदीप्तेन देवेश पिप्पलादेन चिन्तिता  ॥ र्क्स्_७९।५१ ॥  
अस्य देहे पतिष्यामि अहिंस्यां विद्धि मां प्रभो  ।  
एतच् छ्रुत्वा महादेवो भूतस्य वदनाच् च्युतम्  ॥ र्क्स्_७९।५२ ॥  
वरिष्ठं बन्धयामास याज्ञवल्क्यस्य घातकम्  ।  
योगीश्वरं तं विप्रेन्द्रं दत्त्वाभीतिं युधिष्ठिर  ॥ र्क्स्_७९।५३ ॥  
विसर्जयित्वा देवस् तं तत्रैवान्तरधीयत  ।  
प्रेषयित्वा तु तं भूतं पिप्पलादो ऽपि दुर्मनाः  ॥ र्क्स्_७९।५४ ॥  
मातापितृविहीनस् तु नर्मदातटम् आश्रितः  ।  
एकनिष्ठो निराहारो वर्षाणि षोडशैव तु  ॥ र्क्स्_७९।५५ ॥  
तोषयामास देवेशम् उमया सह शङ्करम्  ।  
  
हर उवाच:  
परितुष्टो ऽस्मि ते विप्र तपसानेन सुव्रत  ॥ र्क्स्_७९।५६ ॥  
वरं वृणीष्व ते दद्यां मनसाभीप्सितं शुभम्  ।  
  
पिप्पलाद उवाच:  
यदि मे भगवांस् तुष्टो यदि देयो वरो मम  ॥ र्क्स्_७९।५७ ॥  
अत्र सन्निहितो देव मम नाम्ना च शङ्कर  ।  
एवम् उक्तस् तथेत्य् उक्त्वा पिप्पलादं महामुनिम्  ॥ र्क्स्_७९।५८ ॥  
जगामादर्शनं देवो भूतसङ्घैर् निषेवितः  ।  
पिप्पलादो गते देवे स्नात्वा तत्र महाम्भसि  ॥ र्क्स्_७९।५९ ॥  
स्थापयित्वा महदेवं जगामोत्तरपर्वतम्  ।  
तत्र तीर्थे नरो भक्त्या स्नात्वा मन्त्रयुतो नृप  ॥ र्क्स्_७९।६० ॥  
तर्पयित्वा पितॄन् देवान् पूजयित्वा महेश्वरम्  ।  
अश्वमेधस्य यज्ञस्य फलं प्राप्नोत्य् अनुत्तमम्  ॥ र्क्स्_७९।६१ ॥  
मृतो रुद्रपुरं याति पिप्पलेश्वरसन्निधौ  ।  
अथवा भोजयेद् विप्रान् पितॄन् उद्दिश्य भक्तितः  ॥ र्क्स्_७९।६२ ॥  
द्वादशाब्दसहस्राणि तृप्ता गच्छन्ति सद्गतिम्  ।  
सन्न्यासेन तु यः कश्चित् तत्र तीर्थे तनुं त्यजेत्  ॥ र्क्स्_७९।६३ ॥  
अनिवर्तिका गतिस् तस्य यथा मे शङ्करो ऽब्रवीत्  ।  
एतत् सर्वं समाख्यातं यत् त्वं मां परिपृष्टवान्  ॥ र्क्स्_७९।६४ ॥  
माहात्म्यं पिप्पलादस्य पिप्पलेश्वरम् उत्तमम्  ।  
एतत् पुण्यं पापहरं धन्यं दुःखप्रणाशनम्  ॥ र्क्स्_७९।६५ ॥  
पठतां शृण्वतां चैव सर्वपापप्रमोचनम्  ॥ र्क्स्_७९।६६ ॥  
  
इति श्रीस्कन्दपुराणे रेवाखण्डे पिप्पलेश्वरमहिमानुवर्णनो नामैकोनाशीतितमो ऽध्यायः ॥  
  
  
र्क्स् अध्याय ८०  
  
मार्कण्डेय उवाच:  
ततो गच्छेत् तु राजेन्द्र विमलेश्वरम् उत्तमम्  ।  
तत्र देवशिला रम्या महादेवेन भाषिता  ॥ र्क्स्_८०।१ ॥  
गर्जनं खेटकं नाम तत्र देवशिला शुभा  ।  
तत्र स्नात्वा तु यो भक्त्या तर्पयेत् पितृदेवताः  ॥ र्क्स्_८०।२ ॥  
तस्य ते द्वादशाब्दानि सुतृप्ता दिवि मोदिताः  ।  
तस्मिंस् तीर्थे तु यो भक्त्या ब्राह्मणान् पूजयेन् नृप  ॥ र्क्स्_८०।३ ॥  
स्वल्पेनापि हि दानेन तस्य चान्तो न विद्यते  ।  
  
युधिष्ठिर उवाच:  
कानि दानानि विप्रेन्द्र शस्तानि धरणीतले  ॥ र्क्स्_८०।४ ॥  
यानि दत्त्वा नरो भक्त्या मुच्यते सर्वकिल्बिषैः  ।  
  
मार्कण्डेय उवाच:  
सुवर्णं रजतं ताम्रं मणिं मौक्तिकम् एव च  ॥ र्क्स्_८०।५ ॥  
भूमिदानं तथा गावो मोचयन्त्य् अंशुमान् नरम्  ।  
तत्र तीर्थे तु यः कश्चित् कुरुते प्राणसङ्क्षयम्  ॥ र्क्स्_८०।६ ॥  
रुद्रलोके वसेत् तावद् यावद् आहूतसम्प्लवम्  ।  
ततः पुष्करिणीं गच्छेत् कुरुक्षेत्रसमां नृप  ॥ र्क्स्_८०।७ ॥  
पूर्वं पुष्करिणी नाम कुरुक्षेत्रं कलौ स्मृतम्  ।  
तत्र स्नात्वा यजेद् देवं तेजोराशिं दिवाकरम्  ॥ र्क्स्_८०।८ ॥  
ऋचम् एकां जपेत् सौम्यः सामवेदफलं लभेत्  ।  
यजुर्वेदस्य जपनं ऋग्वेदस्य तथैव च  ॥ र्क्स्_८०।९ ॥  
त्र्यक्षरं वा जपेन् मन्त्रं ध्यायमानो दिवाकरम्  ।  
आदित्यहृदयं जप्त्वा मुच्यते सर्वकिल्बिषैः  ॥ र्क्स्_८०।१० ॥  
तत्र तीर्थे तु यः स्नात्वा विधिना पूजयेद् द्विजान्  ।  
तस्य कोटिगुणं दानं जायते नात्र संशयः  ॥ र्क्स्_८०।११ ॥  
कार्तिक्यां च तथा माध्यां वैशाख्यां तु विशेषतः  ।  
अमावास्यां व्यतीपाते सङ्क्रमे वैधृतौ रवौ  ॥ र्क्स्_८०।१२ ॥  
कुरुक्षेत्रे नरः स्नात्वा रुद्रस्यानुचरो भवेत्  ।  
अनाशके जले ह्य् अग्नौ पञ्चाग्नौ वा तथापि वा  ॥ र्क्स्_८०।१३ ॥  
तस्मिंस् तीर्थे मृतो यस् तु स याति परमां गतिम्  ।  
ब्राह्मणः क्षत्रियो वैश्यः शूद्रो वा नृपसत्तम  ॥ र्क्स्_८०।१४ ॥  
विहितं कर्मकुर्वाणः स गच्छति सतां गतिम्  ।  
  
युधिष्ठिर उवाच:  
किं जपन् मुच्यते व्याधेर् ज्ञात्वा वर्णं द्विजोत्तम  ॥ र्क्स्_८०।१५ ॥  
किं कुर्वन् मुच्यते प्राणी याति लोकम् अनामयम्  ।  
  
मार्कण्डेय उवाच:  
शृणु राजन्न् अवहित इतिहासं पुरातनम्  ॥ र्क्स्_८०।१६ ॥  
गुह्यतीर्थे समासाद्य ब्राह्मणो मुक्तवान् यथा  ।  
पुरा द्विजवरश् चासीद् गोविन्दो नाम नामतः  ॥ र्क्स्_८०।१७ ॥  
तस्य भार्या सुसम्पन्ना ब्राह्मणी च पतिव्रता  ।  
तस्यां सञ्जनयामास पुत्रम् एकं च सुन्दरम्  ॥ र्क्स्_८०।१८ ॥  
स बाल एव भवने क्रीडते शिशुलीलया  ।  
कदाचिद् ब्राह्मणश्रेष्ठः काष्ठमानयितुं गतः  ॥ र्क्स्_८०।१९ ॥  
वनान् नीत्वा काष्ठभारं गृहे पश्चाच् च क्षिप्तवान्  ।  
क्रीडन्न् आस्ते शिशुस् तत्र काष्ठभारेण पीडितः  ॥ र्क्स्_८०।२० ॥  
ममार बालकस् तत्र द्विजो न ज्ञातवांस् तदा  ।  
ब्राह्मण्य् अपि तदा तस्मै न शशंस भयात् तथा  ॥ र्क्स्_८०।२१ ॥  
पुर्नद्विजः स गोविन्दो विपिनं सञ्जगाम ह  ॥ र्क्स्_८०।२२ ॥  
  
ब्राह्मण्य् उवाच:  
रावणो ब्रह्मणः पौत्रस् त्रैलोक्यं यस्य शङ्कते  ।  
स हतो रामचन्द्रेण सपुत्रामात्यबान्धवः  ॥ र्क्स्_८०।२३ ॥  
एवं पुत्रं विना सौख्यं मर्त्ये नाके न विद्यते  ।  
यश आख्यायितं यस्य स्वर्गार्थं यस्य भारती  ॥ र्क्स्_८०।२४ ॥  
मिष्टान्नं ब्राह्मणस्यार्थे स्वर्गवासो ऽपि विद्यते  ।  
पुत्रोत्पत्तिविनाशाभ्यां नापरं सुखदुःखयोः  ॥ र्क्स्_८०।२५ ॥  
ब्रह्महत्याश्वमेधाभ्यां नापरं पापपुण्ययोः  ।  
किं ब्रवीमीति हे वत्स नानुसौख्यं सुतं विना  ॥ र्क्स्_८०।२६ ॥  
एवं बहुविधं दुःखं प्रलपित्वा पुनः पुनः  ।  
बालं गृहगते विप्रे सङ्गोप्य ब्राह्मणी तथा  ॥ र्क्स्_८०।२७ ॥  
एवं तस्यां विलपन्त्यां गता रात्रिर् युधिष्ठिर  ।  
भूम्यां प्रसुप्तं गोविन्दं पुत्रशोकेन पीडिता  ॥ र्क्स्_८०।२८ ॥  
यावन् निरीक्षते भार्या भर्तारं दुःखपीडितम्  ।  
कृमिराशिम् अयं तावद् गोविन्दं नृपसत्तम  ॥ र्क्स्_८०।२९ ॥  
दुःखाद् दुःखतरे मग्ना दृष्ट्वा तं पातकान्वितम्  ।  
एवं दुःखनिमग्नायाः शर्वरी विगता तदा  ॥ र्क्स्_८०।३० ॥  
पुनः प्रातस् तु गोविन्दो दर्भाय च वनं गतः  ।  
एवं न ज्ञातवान् विप्रः काष्ठेन च हतं सुतम्  ॥ र्क्स्_८०।३१ ॥  
गताश् च दिवसाः पञ्चब्राह्मण्या गोपितं च यत्  ।  
पशुपालः पञ्चमे ऽह्नि महिषीरुत्तमाश् च गाः  ॥ र्क्स्_८०।३२ ॥  
अरण्ये महिषीर् मुक्त्वा गाश् च भोक्तुं गृहं गतः  ।  
विज्ञप्तः पशुपालेन गोविन्दो ब्राह्मणोत्तमः  ॥ र्क्स्_८०।३३ ॥  
यावद् भक्षाम्य् अहं स्वामिन् महिषीर् गाश् च रक्षय  ।  
ततः स त्वरितो गाश् च ब्राह्मणो महिषीः प्रति  ॥ र्क्स्_८०।३४ ॥  
जगाम महिषीर् गाश् च विप्रस्य तस्य रक्षतः  ।  
धावमानस्य गावश् च महिष्यः सङ्गमं गताः  ॥ र्क्स्_८०।३५ ॥  
तत्र प्रविष्टास् तु जले नद्या रेवासुसङ्गमे  ।  
तज् जलं पीतमात्रं तु त्वरया तेन वारिताः  ॥ र्क्स्_८०।३६ ॥  
अकामात् सलिलं पीत्वा प्रक्षाल्य नयने शुभे  ।  
आजगाम ततः पश्चाद् भवनं दिनसङ्क्षये  ॥ र्क्स्_८०।३७ ॥  
भुक्त्वा दुःखान्वितो रात्रौ गोविन्दः शयनं ययौ  ।  
निद्राभिभूतो दुःखेन श्रमेणैव तु खेदितः  ॥ र्क्स्_८०।३८ ॥  
पुनस् तं चार्धरात्रे तु तस्य भार्या निरीक्षते  ।  
कृमिभिर् वेष्टितं गात्रं क्वचित् पश्यत्य् अवेष्टितम्  ॥ र्क्स्_८०।३९ ॥  
पुनः सा विस्मयाविष्टा तस्य भार्या गुणान्विता  ।  
उवाच दुष्कृतं तस्य साध्वसाविष्टचेतना  ॥ र्क्स्_८०।४० ॥  
  
भार्योवाच:  
अतीते पञ्चमे चाह्णि इन्धनं क्षिपता तु ते  ।  
गृहे पश्चात् स्थितो बालस् त्व् अज्ञातो घातितस् त्वया  ॥ र्क्स्_८०।४१ ॥  
मया तत् पातकं घोरं त्वत् कृतं न प्रकाशितम्  ।  
तेन प्रच्छन्नपापेन दह्यमाना दिवानिशम्  ॥ र्क्स्_८०।४२ ॥  
न सुखं तव गात्रस्य न च पश्यामि चात्मनः  ।  
निद्रा प्रणष्टा मे नाथ रतिश् चैव त्वया सह  ॥ र्क्स्_८०।४३ ॥  
श्रूयते मानवे शास्त्रे श्लोको गीतो महर्षिभिः  ।  
स्मृत्वा स्मृत्वा च तं रात्रौ परितापो न शाम्यति  ॥ र्क्स्_८०।४४ ॥  
कीर्तनान् नश्यते ऽधर्मो वर्धते ऽसौ च गूहनात्  ।  
इह लोके परे चैव पापस्यान्तो न विद्यते  ॥ र्क्स्_८०।४५ ॥  
एवं सञ्चिन्त्यमानाहं स्थिता रात्रौ भयातुरा  ।  
कृमिराशिमयं त्वां तु पश्यामि कथयामि किम्  ॥ र्क्स्_८०।४६ ॥  
पुनश् च कान्त त्वद् देहं भ्रूणहत्याकृमिप्लुतम्  ।  
क्वचित् तुदन्ति ते चैव क्वचिन्नष्टाः समन्ततः  ॥ र्क्स्_८०।४७ ॥  
एतत्संस्मृत्य संस्मृत्य विमृशन्ती पुनः पुनः  ।  
न जाने कारणं किञ्चित् पृच्छामि कथयस्व मे  ॥ र्क्स्_८०।४८ ॥  
तडागं वापि सरितं तीर्थं वा देवतालयम्  ।  
यं गतो ऽसि प्रभावो ऽयं तस्य नान्यस्य मे मतिः  ॥ र्क्स्_८०।४९ ॥  
एवम् उक्तस् त्व् असौ विप्रः कथयामास भारत  ।  
भार्यया पूर्ववृत्तान्तं रममाणो नृपोत्तम  ॥ र्क्स्_८०।५० ॥  
गोलुलायी निवृत्त्यर्थं नर्मदा सङ्गमं गतः  ।  
नाभिमात्रे जले मग्नस् तोयं पीतं यथेष्टतः  ॥ र्क्स्_८०।५१ ॥  
नान्यत् तीर्थं विजानामि नर्मदा च सरिद्वरा  ।  
एवं श्रुत्वा च तत्सर्वम् उपवासः कृतः क्षणात्  ॥ र्क्स्_८०।५२ ॥  
भर्त्रा सह गता तत्र सङ्गमे वरवर्णिनी  ।  
स्नात्वा विधिप्रयुक्तेन सङ्गमे सुरपूजिते  ॥ र्क्स्_८०।५३ ॥  
तर्पयामास देवेशं शङ्करं च सहोमया  ।  
पञ्चामृतैः स्नापयित्वा ब्राह्मण्या सहितो द्विज  ॥ र्क्स्_८०।५४ ॥  
गन्धमाल्यादिधूपैश् च नैवेद्यैश् च सुशोभनैः  ।  
अपूजयत् तत्र लिङ्गं देवीं कात्यायनीं शुभाम्  ॥ र्क्स्_८०।५५ ॥  
रात्रौ जागरणं कृत्वा भर्त्रा तेन सहैव सा  ।  
ततः प्रभाते विमले द्विजं सम्पूज्य यत्नतः  ॥ र्क्स्_८०।५६ ॥  
गोदानेन हिरण्येन वस्त्रेणान्नेन भारत  ।  
गोविन्दः पूजयामास स्वशक्त्या ब्राह्मणं शुभम्  ॥ र्क्स्_८०।५७ ॥  
उक्तश् चाकाशवाण्या तु तीर्थं गुह्यावती त्व् इदम्  ।  
गुह्येश्वरं तत्र लिङ्गं पातालादुत्थितं तदा  ॥ र्क्स्_८०।५८ ॥  
गुह्यावतीनर्मदयोः सङ्गमो गुणवानभूत्  ।  
मुक्तपापो गृहं यातः स्वभार्यासहितो द्विजः  ॥ र्क्स्_८०।५९ ॥  
एतत् तीर्थं पापहरं बालहत्याप्रणाशनम्  ।  
तत्र स्नात्वा च जप्त्वा च दत्त्वा ब्राह्मणभोजनम्  ॥ र्क्स्_८०।६० ॥  
उपास्य श्राद्धकरणात् तिलोदकप्रदानतः  ।  
निवसेच्छिवलोके हि यावद् आहूत सम्प्लवम्  ॥ र्क्स्_८०।६१ ॥  
  
इति श्रीस्कन्दपुराणे रेवाखण्डे गुह्यावतीतीर्थमहिमानुवर्णनो नामाशीतितमो ऽध्यायः ॥  
  
  
र्क्स् अध्याय ८१  
  
मार्कण्डेय उवाच:  
ततो गच्छेत् तु राजेन्द्र उत्तरे नर्मदातटे  ।  
मेघनादसमीपे तु विश्वरूपा सरिद्वरा  ॥ र्क्स्_८१।१ ॥  
निर्गता विश्वरूपस्य शरीराद् उपकुर्वतः  ।  
पुरा दारुवने देवो लिङ्गहीनः कृतो द्विजैः  ॥ र्क्स्_८१।२ ॥  
नर्मदातटम् आश्रित्य तपः कुर्वंस् तदा नृप  ।  
विश्वरूपो ऽभवद् देवो निर्गता सरितां वरा  ॥ र्क्स्_८१।३ ॥  
गता सा नर्मदातोयं सङ्गमो गुणवान् अभूत्  ।  
तस्मिंस् तीर्थे नरः स्नात्वा स भवे न पुनर् भवेत्  ॥ र्क्स्_८१।४ ॥  
तत्र यत् क्रियते कर्म सर्वं तदक्षयं भवेत्  ।  
सारिका सिद्धिम् आयाता पतिता तीर्थसङ्गमे  ॥ र्क्स्_८१।५ ॥  
पूर्वम् अप्सरसां श्रेष्ठा शक्रशापाद् अकामतः  ।  
चित्राङ्गदेन रमिता काचित् कष्टमवाप ह  ॥ र्क्स्_८१।६ ॥  
सारिका भव कल्याणि वर्षाणां सा ऽग्रविंशतिम्  ।  
मृत्वा त्वं नर्मदातोये विश्वरूपा सुसङ्गमे  ॥ र्क्स्_८१।७ ॥  
विचित्रा बहुचार्वङ्गी सञ्जाता सारिका नृप  ।  
जातिस्मरा सुराभावा नर्मदातटम् आश्रिता  ॥ र्क्स्_८१।८ ॥  
ततः काले च सम्प्राप्ते प्रज्वाल्य पावकं शुभम्  ।  
प्रविष्टा सा शुभाचारा विश्वरूपा सुसङ्गमे  ॥ र्क्स्_८१।९ ॥  
दिव्यदेहधरी राजन् प्राप्ता शक्रस्य मन्दिरम्  ।  
एतद् अन्तरम् आसाद्य सारिकातीर्थमुच्यते  ॥ र्क्स्_८१।१० ॥  
तत्र यत् क्रियते कर्म श्राद्धं यज्ञः शिवार्चनम्  ।  
सर्वं कोटिगुणं विद्यान् मेघनादस्य दर्शनात्  ॥ र्क्स्_८१।११ ॥  
अवशः स्ववशो वापि यस् तु प्राणान् परित्यजेत्  ।  
न तस्य पुनरावृत्तिर्घोरे संसारसागरे  ॥ र्क्स्_८१।१२ ॥  
ख्यातानि पञ्चलिङ्गानि यानि दृष्ट्वा शिवं व्रजेत्  ।  
मानवो मनुजश्रेष्ठ शृणु तानि युधिष्ठिर  ॥ र्क्स्_८१।१३ ॥  
मेघनादं च गोष्ठेशं वागीशं काकडेश्वरम्  ।  
लक्षेश्वरं पञ्चलिङ्गान्य् एकाहे यस् तु पूजयेत्  ॥ र्क्स्_८१।१४ ॥  
अनेनैव शरीरेण स नरो हि शिवं व्रजेत्  ।  
कोटियज्ञफलं प्राप्य पश्चान् मोक्षमवाप्नुयात्  ॥ र्क्स्_८१।१५ ॥  
आख्यानं कथयिष्यामि पुरावृत्तं तवानघ  ।  
धर्मसेनः पुरा राजा अयोध्याधिपतिर्बली  ॥ र्क्स्_८१।१६ ॥  
धर्मेण राज्यं कृतवान् यज्ञांश् च बहुदक्षिणान्  ।  
शृण्वन् स धर्मशास्त्राणि नर्मदाचरितं तथा  ॥ र्क्स्_८१।१७ ॥  
श्रुत्वा विनिर्गतो राजा रेवाया उत्तरे तटे  ।  
मेघनादं समभ्यर्च्य स्नात्वा वै नर्मदाजले  ॥ र्क्स्_८१।१८ ॥  
उद्गच्छति दिनकरे अश्वारूढो नरेश्वरः  ।  
उत्तरां दिशमाश्रित्य गतो गोष्ठेश्वरं शिवम्  ॥ र्क्स्_८१।१९ ॥  
यथाविधानं सम्पूज्य वागीश्वरं गतस् ततः  ।  
तत्र स्नात्वा विधानेन पूजयित्वा शिवं नृपः  ॥ र्क्स्_८१।२० ॥  
चन्दनागुरुकर्पूरैर् धूपैर् दीपैर् विधानकैः  ।  
अश्वारूढो नृपश्रेष्ठः काकडेश्वरम् आगतः  ॥ र्क्स्_८१।२१ ॥  
तं प्रपूज्य ततो राजा गत्वा वै नार्मदे जले  ।  
लक्षेश्वरं पूजयित्वा स्थितं वै विधिपूर्वकम्  ॥ र्क्स्_८१।२२ ॥  
मेघनादं ततो गत्वा सूर्यश्चास्तम् उपागमत्  ।  
ध्यात्वा स्वयं कालरूपं यावत् तिष्ठति वै नृपः  ॥ र्क्स्_८१।२३ ॥  
तावद् घोरो ऽपि तुरगो ह्य् अन्तरिक्षचरस् तदा  ।  
दिव्यदेहधरः सश्चाप्य् अप्सरोभिः समावृतः  ॥ र्क्स्_८१।२४ ॥  
विमाने देवराजस्य ययाविन्द्रपुरीं स्थितः  ।  
शुनी पृष्ठे तु या राज्ञस्तीर्थयात्रां प्रकुर्वती  ॥ र्क्स्_८१।२५ ॥  
दिव्यदेहधरा सापि विमानेन गता दिवि  ।  
धर्मसेनो ऽपि तां दृष्ट्वा विस्मयाविष्टचेतनः  ॥ र्क्स्_८१।२६ ॥  
अश्वरूपं जगादाथ किम् एतद् इति भारत  ।  
उवाचाकाशगो वाचं कथं त्वं खिद्यसे नृप  ॥ र्क्स्_८१।२७ ॥  
शरीरजेन कष्टेन तपः साध्या विभूतयः  ।  
पादचारी हि गच्छ त्वं परपादैर् गतो ह्यसि  ॥ र्क्स्_८१।२८ ॥  
भूयो यात्रां प्रकुरुषे तदा सिद्धिम् अवाप्स्यसि  ।  
ततो राजा च तस्याथ श्रुत्वा तद्वचनं तदा  ॥ र्क्स्_८१।२९ ॥  
पुनर् द्वितीयदिवसे प्रस्थितो लिङ्गपूजनम्  ।  
पञ्चलिङ्गान् समभ्यर्च्य समायातस् तु नर्मदाम्  ॥ र्क्स्_८१।३० ॥  
मेघनादं यदापश्यद् द्वारे देवं च दृष्टवान्  ।  
पञ्चवक्त्रं दशभुजं त्रिनेत्रं शूलपाणिनम्  ॥ र्क्स्_८१।३१ ॥  
वृषारूढं जगद्गर्भं शशाङ्ककृतशेखरम्  ।  
दृष्ट्वा तं देवदेवेशं तुष्टाव परमेश्वरम्  ॥ र्क्स्_८१।३२ ॥  
जय देव महादेव महापातकनाशन  ।  
संसारसागरे मग्नं मां समुद्धर साम्प्रतम्  ॥ र्क्स्_८१।३३ ॥  
  
हर उवाच:  
वरं वृणु महाभाग यत् ते मनसि वर्तते  ।  
तद् ददामि न सन्देहश् श्विभक्तो हि पुत्रक  ॥ र्क्स्_८१।३४ ॥  
यदि तुष्टो ऽसि मे देव तन्मां सहचरं कुरु  ।  
एकाहे पञ्चलिङ्गानि पूजयिष्यति यो नरः  ॥ र्क्स्_८१।३५ ॥  
स तवानुचरो देव भवत्व् एष वरो मम  ।  
धर्मसेनवचः श्रुत्वा भवत्व् एवं हरो ऽब्रवीत्  ॥ र्क्स्_८१।३६ ॥  
तं गृहीत्वा तु राजानं कैलासं स जगाम ह  ।  
स्वदेहस्थं चकारासौ धर्मसेनं नृपं नृप  ॥ र्क्स्_८१।३७ ॥  
एतत् ते कथितं राजन्न् इतिहासं पुरातनम्  ।  
श्रवणात् कीर्तनाद् अस्य अश्वमेधफलं लभेत्  ॥ र्क्स्_८१।३८ ॥  
  
इति श्रीस्कन्दपुराणे रेवाखण्डे पञ्चलिङ्गमहिमानुवर्णनो नामैकाशीतितमो ऽध्यायः ॥  
  
  
र्क्स् अध्याय ८२  
  
मार्कण्डेय उवाच:  
अथान्यत् कथयिष्यामि तीर्थं पापप्रणाशनम्  ।  
मयूरकुक्कुटं नाम ब्रह्महत्या व्यपोहनम्  ॥ र्क्स्_८२।१ ॥  
मृकण्डस्याश्रमं पुण्यं नर्मदादक्षिणे तटे  ।  
मृकण्डो नाम भूपाल ऋषिः परमधार्मिकः  ॥ र्क्स्_८२।२ ॥  
तपस् तेपे महाभाग दिव्यैर् वर्षसहस्रकैः  ।  
तस्याश्रमपदे रम्ये मुनयः शंसितव्रताः  ॥ र्क्स्_८२।३ ॥  
वसन्ति स्म जलाहाराः शुष्कपत्रकृताशनाः  ।  
केचित् तन्न निराहारा मोक्षोपायविचिन्तकाः  ॥ र्क्स्_८२।४ ॥  
एतस्मिन्न् अन्तरे राजन् गन्धर्वौ शक्रगायनौ  ।  
हेतिप्रहेतिनामानौ गतौ शक्रसभां नृप  ॥ र्क्स्_८२।५ ॥  
वधूरप्सरसां श्रेष्ठा दृष्टा ताभ्यां युधिष्ठिर  ।  
दृष्टमात्रौ तु गन्धर्वौ कामबाणप्रपीडितौ  ॥ र्क्स्_८२।६ ॥  
हेतिः कुक्कुटशब्देन प्रहेतिर् बर्हिणस् तथा  ।  
घोष्यमाणौ सुमधुरं सादयामास तु च ताम्  ॥ र्क्स्_८२।७ ॥  
वृत्रहा तद् अभिप्रायं ज्ञात्वा शापं ददौ तवा  ॥ र्क्स्_८२।८ ॥  
पूर्णे दिव्यशते वर्षे पश्चाद् अत्रागमिष्यथः  ।  
तिर्यग्योनौ तु सम्प्राप्तौ गन्धर्वौ हि युधिष्ठिर  ॥ र्क्स्_८२।९ ॥  
जातिस्मरौ दुराचारौ पक्षिणौ प्रियदर्शीनौ  ।  
सर्वतीर्थान्य् उत्तरन् तौ नारदं च ददर्शतुः  ॥ र्क्स्_८२।१० ॥  
  
गन्धर्वाव् ऊचतुः:  
भविष्यावः शुभाचार ब्रह्मपुत्र तपोधन  ।  
कर्मणा केन चावां हि मुक्तावेतौ वदस्व तत्  ॥ र्क्स्_८२।११ ॥  
  
नारद उवाच:  
नर्मदा दक्षिणे तीरे मृकण्डस्याश्रमं शुभम्  ।  
तिर्यग्योनिविमोक्षं च तीर्थं हि परमं मतम्  ॥ र्क्स्_८२।१२ ॥  
जलाप्लुतौ नर्मदायाः सर्वं तत्र भविष्यति  ।  
ततो हेतिः प्रहेतिश् च सुस्नातौ दिव्यरूपिणौ  ॥ र्क्स्_८२।१३ ॥  
एकेन स्नानमात्रेण पक्षिणौ दिव्यतां गतौ  ।  
स्नात्वा तु विधिना ऽनेन ध्यात्वा देवं सदाशिवम्  ॥ र्क्स्_८२।१४ ॥  
उच्चार्य्याघोरमन्त्रं तौ सदा ध्यानस्थितौ नृप  ।  
एतस्मिन्न् अन्तरे राजन् पातालादुत्थितं शुभम्  ॥ र्क्स्_८२।१५ ॥  
शतसूर्यप्रकाशं हि लिङ्गं तत्र युधिष्ठिर  ।  
कुक्कुटेश्वरम् एकं तु मयूरेश्वरम् एव च  ॥ र्क्स्_८२।१६ ॥  
गन्धर्वौ तु विमानस्थौ गतौ शक्रस्य मन्दिरम्  ।  
तस्मिंस् तीर्थे नरः स्नात्वा भवे नैव पुनर् भवेत्  ॥ र्क्स्_८२।१७ ॥  
स्नात्वा तिलोदकं दत्त्वा पितॄणां परमा गतिः  ।  
अवशः स्ववशो ऽवापि यस्तु प्राणान् परित्यजेत्  ॥ र्क्स्_८२।१८ ॥  
न तस्य पुनरावृत्तिर् घोरे संसारसागरे  ।  
तत्र कीटाः पतङ्गाश् च पक्षिणो ऽथ सरीसृपाः  ॥ र्क्स्_८२।१९ ॥  
मण्डूकाः पापवृक्षाश् च मृता यान्ति शिवं पदम्  ॥ र्क्स्_८२।२० ॥  
  
इति श्रीस्कन्दपुराणे रेवाखण्डे मृकण्डाश्रमकीर्तनो नाम द्व्यशीतितमो ऽध्यायः ॥  
  
  
र्क्स् अध्याय ८३  
  
मार्कण्डेय उवाच:  
ततो ऽन्यत् परमं तीर्थं चन्द्रमत्यास् तु सङ्गमे  ।  
चन्द्रेश्वरं सिद्धलिङ्गं तथा सिद्धेश्वरं पुनः  ॥ र्क्स्_८३।१ ॥  
घण्टेश्वरं महिषेशम् अश्वतीर्थम् अतः परम्  ।  
वृषसेनं हयग्रीवं शुकतीर्थम् अतः परम्  ॥ र्क्स्_८३।२ ॥  
रमेश्वरं ततो गच्छेत् तीर्थं पापप्रणाशनम्  ।  
मेकलायास् तटे राजन् महापातकनाशनम्  ॥ र्क्स्_८३।३ ॥  
यदा दारुवने पूर्वं महादेवेन मोहिताः  ।  
ब्राह्मणानां स्त्रियस् तत्र रममाणाः समागताः  ॥ र्क्स्_८३।४ ॥  
चिन्तयन्त्यश् च ता मोक्षं मेकलातीरम् आश्रिताः  ।  
ताभिश् च रममाणाभिर् आवृतं शिवपूजनम्  ॥ र्क्स्_८३।५ ॥  
नीलोत्पलदलैर् बिल्वैर् मल्लिकाजातिकुन्दकैः  ।  
शून्यं प्रपूजितं यावत्तावल् लिङ्गं समुत्थितम्  ॥ र्क्स्_८३।६ ॥  
पातालादागतं लिङ्गं ज्वलत् कालानलप्रभम्  ।  
रमेश्वरेति विख्यातं रममाणात् समुत्थितम्  ॥ र्क्स्_८३।७ ॥  
स्त्रीणां उवाच देवेशः शापमोक्षो भवत्व् इति  ।  
गच्छन्तु सर्वाः स्वगृहं साम्प्रतं गतकल्मषाः  ॥ र्क्स्_८३।८ ॥  
इत्युक्त्वा देवदेवेशस् तत्रैवान्तरधीयत  ।  
तस्मिंस् तीर्थे नरः स्नात्वा स भवे न पुनर्भवेत्  ॥ र्क्स्_८३।९ ॥  
अनाशकेन चाग्नौ हि ये मृता न पुनर्भवाः  ।  
तिलोदकं पितॄणां तु पिण्डदानं यथाविधि  ॥ र्क्स्_८३।१० ॥  
श्राद्धेनैव च दानेन पितॄणां परमा गतिः  ।  
इन्द्रेण ब्रह्मणा पूर्वं विष्णुना धनदेन च  ॥ र्क्स्_८३।११ ॥  
रक्षसा रावणेनाथ तथा चेन्द्रजिता नृप  ।  
जपो जप्तस् तपस् तप्तं यज्ञानि विविधानि च  ॥ र्क्स्_८३।१२ ॥  
कृतानि नृपशार्दूल गता हि परमां गतिम्  ।  
अन्यच् च कथयिष्यामि हारिणं तीर्थम् उत्तमम्  ॥ र्क्स्_८३।१३ ॥  
हरिणेशं सिद्धलिङ्गं तथा वै धनुरीश्वरम्  ।  
बाणेश्वरं परविद्धि तथा वै लुब्धकेश्वरम्  ॥ र्क्स्_८३।१४ ॥  
लिङ्गरूपाणि पूजयित्वा शिवं व्रजेत्  ।  
आख्यानं कथयिष्यामि पुरावृत्तं युधिष्ठिर  ॥ र्क्स्_८३।१५ ॥  
अर्जुनो लुब्धको नाम मन्दजातिसमुद्भवः  ।  
पर्यटन् मृगयां राजन् नर्मदातीरमागतः  ॥ र्क्स्_८३।१६ ॥  
दृष्ट्वा यूथं मृगाणां तु धावमानः पुनः पुनः  ।  
पलायमानाः सर्वे ते एकः पश्चात् स्थितो मृगः  ॥ र्क्स्_८३।१७ ॥  
हतो मध्यदिने सो ऽद्य कुरङ्गो नर्मदातटे  ।  
पतितो ऽसौ गतप्राणो दिव्यदेहधरः पुनः  ॥ र्क्स्_८३।१८ ॥  
विमाने हंसयुक्ते वै ब्रह्मलोकं जगाम ह  ।  
गते तु हरिणे सो ऽथ लुब्धकश् चिन्तयान्वितः  ॥ र्क्स्_८३।१९ ॥  
महापापान्य् अनेकानि कृतानि तु मया पुनः  ।  
का गतिं याम्यहं चाथ श्रेयसे मरणं मम  ॥ र्क्स्_८३।२० ॥  
चिन्तयित्वा ततो राजन् पतितो नर्मदाजले  ।  
तत्क्षणाद् दिव्यदेहो ऽसौ गन्धर्वपुरम् आययौ  ॥ र्क्स्_८३।२१ ॥  
गते तस्मिन् देवलोके धनुर्बाणौ जले स्थितौ  ।  
चत्वार्य् एतानि लिङ्गानि ख्यातानि भुवनत्रये  ॥ र्क्स्_८३।२२ ॥  
हरिणेश्वरं च बाणेशं लुब्धेशं धनुरीश्वरम्  ।  
रमेश्वरं पञ्चमं तु पञ्चलिङ्गानि कीर्तयेत्  ॥ र्क्स्_८३।२३ ॥  
न तस्य पुनरावृत्तिर् घोरे संसारसागरे  ।  
तस्मिंस् तीर्थे नरो राजन् स्नात्वा शिवपुरं व्रजेत्  ॥ र्क्स्_८३।२४ ॥  
ब्रह्महत्यादि पापानि विलयं यान्ति पार्थिव  ।  
अनाशके चार्धजले मृतः शिवमवाप्नुयात्  ॥ र्क्स्_८३।२५ ॥  
  
इति श्रीस्कन्दपुराणे रेवाखण्डे रमेश्वरहरिणेश्वरलुब्धकेश्वरधनुरीश्वरबाणेश्वरकथनो नाम त्र्यशीतितमो ऽध्यायः ॥  
  
  
र्क्स् अध्याय ८४  
  
मार्कण्डेय उवाच:  
तत्र स्नात्वा तु भक्त्या य उपवासपरायणः  ।  
क्षपाजागरणं कुर्याद् दद्याद् दानं च यत्नतः  ॥ र्क्स्_८४।१ ॥  
देवस्य स्नपनं कुर्याद् अमृतैः पञ्चभिस् तथा  ।  
समालभेद् यथाशक्त्या पूजां कृत्वा विधानतः  ॥ र्क्स्_८४।२ ॥  
पात्रं परीक्ष्य दातव्यम् आत्मनः श्रेय इच्छता  ।  
पितरस् तस्य तृप्यन्ति द्वादशाब्दं न संशयः  ॥ र्क्स्_८४।३ ॥  
गच्छति तत्र दाता च यत्र देवो निरञ्जनः  ।  
गृहमध्ये प्रविष्टस् तु स्मरन् नामास्य शक्तितः  ॥ र्क्स्_८४।४ ॥  
नीलाद्रौ तु च यत्पुण्यं तत् समस्तं लभेत सः  ।  
शूलभेदे च यः कुर्याच् छ्राद्धं पर्वणि पर्वणि  ॥ र्क्स्_८४।५ ॥  
विशेषाच् चैव मासान्ते तस्य पुण्यफलं शृणु  ।  
केदारे चैव यत्पुण्यं कुब्जायां च तथा नृप  ॥ र्क्स्_८४।६ ॥  
कनखले चैव यत् पुण्यं गङ्गासागरसङ्गमे  ।  
सितासिते तु यत् पुण्यम् अन्यतीर्थे विशेषतः  ॥ र्क्स्_८४।७ ॥  
अर्बुदे चैव यत्पुण्यं पुण्यम् चामरपर्वते  ।  
गङ्गाद्यैः सर्वतीर्थैश् च फलं प्राप्नोति मानवः  ॥ र्क्स्_८४।८ ॥  
अस्मिंस् तीर्थे तथा पुण्यं लभते नात्र संशयः  ।  
विधिमन्त्रसमायुक्तं तर्पयेत् पितृदेवताः  ॥ र्क्स्_८४।९ ॥  
कुलानि तारयत्येव दश पूर्वापराणि सः  ।  
दक्षिणां चैव मर्त्यश् च शुचिर् भूत्वा समाहितः  ॥ र्क्स्_८४।१० ॥  
न्यासं कृत्वा तु पूर्वोक्तं प्रदद्याद् अष्टपुष्पकम्  ।  
शास्त्रोक्तैर् अष्टभिर् मन्त्रैर् मानसैः शृणु तांस् तथा  ॥ र्क्स्_८४।११ ॥  
वारिजं सौम्यम् आग्नेयं वायव्यं पार्थिवं पुनः  ।  
वानस्पत्यं भवेत् पुष्पं प्राजापत्यं तु सप्तमम्  ॥ र्क्स्_८४।१२ ॥  
अष्टमं शिवपुष्पं च शृण्व् एतेषां विनिर्णयम्  ।  
वारिजं सलिलं ज्ञेयं सौम्यं मधुयुतं पयः  ॥ र्क्स्_८४।१३ ॥  
आग्नेयं धूपदीपं च वायव्यं चन्दनादिकम्  ।  
पार्थिवं कन्दमूलाद्यं वानस्पत्यफलात्मकम्  ॥ र्क्स्_८४।१४ ॥  
प्राजापत्यम् अन्नाद्यं च शिवपुष्पम् उपासनम्  ।  
अहिंसा प्रथमं पुष्पं पुष्पमिन्द्रियनिग्रहः  ॥ र्क्स्_८४।१५ ॥  
तृतीयं च दयापुष्पमेभिस् तुष्यन्ति देवताः  ।  
तपसा चार्चयेद् भक्त्या अत्र तीर्थे नराधिप  ॥ र्क्स्_८४।१६ ॥  
छत्रं च चामरं दद्याच् छय्यां चोपानहौ तथा  ।  
तेन पूजनमात्रेण पूजिताः पुरुषास् त्रयः  ॥ र्क्स्_८४।१७ ॥  
स्वर्गलोके वसेत् तावद् यावद् आहुत सम्प्लवम्  ।  
शूलपाणेस् तु यो भक्त्या स्नपनं चैव कारयेत्  ॥ र्क्स्_८४।१८ ॥  
पञ्चामृतेन यश्चैव यक्षकर्दमकुङ्कुमैः  ।  
समालभेच् च देवेशं श्रीखण्डैरगरादिभिः  ॥ र्क्स्_८४।१९ ॥  
नानाविधैश् च पुष्पैश् चार्चां कुर्वन्ति ये द्विजाः  ।  
रुद्रं पुरुषसूक्तं च लोके यः स्वस्वसूत्रकम्  ॥ र्क्स्_८४।२० ॥  
इषे त्वादिकमन्त्रादि ज्योतिर् ब्राह्मणम् एव च  ।  
गायत्री च मधुश्चैव मण्डलब्राह्मणम् एव च  ॥ र्क्स्_८४।२१ ॥  
एतज् जपं तु ये भक्त्या यजुर्वेदसमुद्भवम्  ।  
देवव्रतं नाम दैव्यं पुरुषास् तत्पुरं ययुः  ॥ र्क्स्_८४।२२ ॥  
आसीत् पुरा महाराज अन्धको नाम दुर्जय  ।  
आराधयामास शिवं चिरकालम् उपस्थितः  ॥ र्क्स्_८४।२३ ॥  
प्रसन्नो भगवान् देवो वरं याचस्व सुव्रत  ।  
वरं लब्ध्वा तदा दैत्यो ऽधावत् सहर्षतो ऽन्धकः  ॥ र्क्स्_८४।२४ ॥  
पुरे जनाश् च दृश्यन्ते भाजनैर् रत्नपूरितैः  ।  
साक्षतैर् भाजनैस् तस्य शतसाहस्रयोषितः  ॥ र्क्स्_८४।२५ ॥  
मन्त्रान् पठन्ति विप्राश् च माङ्गल्यनिस्वनेन च  ।  
भूपं चामात्यभृत्यैश् च राज्याश्वरथदन्तिभिः  ॥ र्क्स्_८४।२६ ॥  
वर्धापयन्ति ते सर्वे ये केचित् पुरवासिनः  ।  
हृष्टः पुष्टो वसंस् तत्र स सुरैर् नाभिभूयते  ॥ र्क्स्_८४।२७ ॥  
वरलब्धं तु तं ज्ञात्वा गीर्वाणाः शङ्कितास् तदा  ।  
एकीभूताश् च ते सर्वे शक्रस्य शरणं ययुः  ॥ र्क्स्_८४।२८ ॥  
समागतान् सुरान् दृष्ट्वा शक्रो वचनम् अब्रवीत्  ।  
कथं समागतास् सर्वे यूयं च त्रिदिवौकसः  ॥ र्क्स्_८४।२९ ॥  
कथं च भयम् उत्पन्नं कथयध्वं महासुराः  ॥ र्क्स्_८४।३० ॥  
  
देवा ऊचुः:  
मृत्युलोके ऽभवत् पापस् त्व् अन्धको नाम दुर्मदः  ॥ र्क्स्_८४।३१ ॥  
तस्माच् च भयमापन्ना भवच् छरणम् आगताः  ।  
एतस्मिन्न् अन्तरे रौद्रो दानवो बलदार्पितः  ॥ र्क्स्_८४।३२ ॥  
एकाकी स्यन्दनारूढ आयुधैर् विविधैर् युतः  ।  
अन्धको राजशार्दूल ययौ शक्रपुरीं ततः  ॥ र्क्स्_८४।३३ ॥  
स्वर्णप्राकारसंयुक्तां शोभितां विविधैर् गृहैः  ।  
दुर्गमां शत्रुवर्गस्य सदा पार्थिवसत्तम  ॥ र्क्स्_८४।३४ ॥  
प्रविवेशासुरस् तत्र लीलया स्वगृहं यथा  ।  
समुत्थाय ततः शक्रः स्वकीयञ्चासनं ददौ  ॥ र्क्स्_८४।३५ ॥  
उपविष्टो ऽन्धकस् तत्र शक्रस्यैवासने शुभे  ।  
  
शक्र उवाच:  
किं वो ह्य् आगमनं चात्र किं कार्यं कथयस्व मे  ॥ र्क्स्_८४।३६ ॥  
यदस्मदीयं वित्तं च तत्ते दास्यामि दानव  ।  
  
अन्धक उवाच:  
न चाहं कामये वित्तं न गजान् न तुरङ्गमान्  ॥ र्क्स्_८४।३७ ॥  
स्वकीयं दर्शयस्वाद्य स्वर्गशृङ्गारभूमिकम्  ।  
ऐरावतं महानागं सैन्धवोच्चैः श्रवोहयम्  ॥ र्क्स्_८४।३८ ॥  
उर्वश्यादीनि सर्वाणि वादित्रत्रितयानि च  ।  
अन्याः स्वीया विभूतीश् च दर्शयस्व शचीपते  ॥ र्क्स्_८४।३९ ॥  
तस्यैतद् वचनं श्रुत्वा शक्रो ऽपि भयविह्वलः  ।  
सर्वाणि च पदार्थानि दर्शयामास चान्धकम्  ॥ र्क्स्_८४।४० ॥  
तदागत्य सुरैः सार्धं यक्षगन्धर्वकिन्नरैः  ।  
नृत्यन्त्य् अप्सरसस् तत्र वादित्रैर् विविधैर् नृप  ॥ र्क्स्_८४।४१ ॥  
तत् तस्य विभ्रमच् चित्तं दृष्ट्वाप्य् अप्सरसस् तदा  ।  
तेन देवगणास् सर्वे त्रस्ताः पार्थिवसत्तम  ॥ र्क्स्_८४।४२ ॥  
सङ्ग्रामैर् विविधैस् तत्र चक्रवज्रारिभीषणैः  ।  
सन्तापिताः सुरास् सर्वे क्षयं नीता ह्य् अनेकशः  ॥ र्क्स्_८४।४३ ॥  
आदित्य मरुताद् याश् च भग्नास् सङ्ग्राममण्डले  ।  
यथा सिंहकराक्रान्ताः श्वापदा व्यचरन् वने  ॥ र्क्स्_८४।४४ ॥  
तद् वद् एकेन ते देवाः कृतास् सर्वे पराङ्मुखाः  ।  
बलाद् देशेषु ग्रामेषु प्रजाः पीडयते ऽनिशम्  ॥ र्क्स्_८४।४५ ॥  
आकम्प्य गृह्यते क्षीरं शाकं वासस् तथैव च  ।  
न सम्माने वचस् तेषां प्रजासन्तापने रतः  ॥ र्क्स्_८४।४६ ॥  
गृहीत्वा शक्रभार्यां च दानवो ऽपि गृहं गतः  ।  
ततः सुराश् च शक्रश् च ब्रह्माणं शरणं ययुः  ॥ र्क्स्_८४।४७ ॥  
गजैश् च पर्वताकारैर् अश्वैश् चैव गजोपमैः  ।  
स्यन्दनैर् गगनाकारैः सिंहशार्दूलयोजितैः  ॥ र्क्स्_८४।४८ ॥  
कच्छपैर् मकरैश् चापि मृगमेषैस् तथोरगैः  ।  
ब्रह्मलोकमनुप्राप्ता देवाश् चेन्द्रपुरोगमाः  ॥ र्क्स्_८४।४९ ॥  
दृष्ट्वा पद्मोद्भवं देवं प्रणम्येशं प्रतुष्टुवुः  ।  
जयदेव जगन्नाथ जयसम्भूति कारक  ॥ र्क्स्_८४।५० ॥  
पद्मयोने सुरश्रेष्ठ त्वाम् एव शरणं गताः  ।  
सोद्वेगं भाषितं श्रुत्वा देवानां भावितात्मनाम्  ॥ र्क्स्_८४।५१ ॥  
मेघगम्भीरया वाचा ब्रह्मा प्रोवाच वासवम्  ।  
किं वो ह्यागमनं देवास् सर्वेषां वै विवर्णता  ॥ र्क्स्_८४।५२ ॥  
केनावमानितास् सर्वे तत्सर्वं मे निवेद्यताम्  ।  
  
देवा ऊचुः:  
अन्यको नाम नाम्नेति दानवो बलदर्पितः  ॥ र्क्स्_८४।५३ ॥  
तेन देवगणास् सर्वे धनरत्नैर् विवर्जिताः  ।  
हत्वा देवगणान् नाथ पर्शुचक्रासितोमरैः  ॥ र्क्स्_८४।५४ ॥  
गृहीत्वा शक्रभार्यां वै दानवो विगतो बलात्  ।  
ततः श्रुत्वा वचस् तेषां ब्रह्मा लोकपितामहः  ॥ र्क्स्_८४।५५ ॥  
चिन्तयामास भगवान् वधं तस्य तु रक्षसः  ।  
अवध्यो दानवः पापः सर्वैर् अपि सुरासुरैः  ॥ र्क्स्_८४।५६ ॥  
ततः प्रतुष्टुवुः सर्वे देवाः शक्रपुरोगमाः  ।  
जय त्वं देव देवेश लक्ष्म्या चार्धशरीरवान्  ॥ र्क्स्_८४।५७ ॥  
आशु रक्षय देवेश तस्मात् ते शरणं गताः  ।  
  
जनार्दन उवाच:  
स्वागतं वो महाभागा ब्रुवतां चैव स्वागतम्  ॥ र्क्स्_८४।५८ ॥  
किं कार्यं प्रोच्यतां सर्वं कारणं यन्मयेप्सितम्  ।  
पराभवः कृतो येन स गच्छतु यमालयम्  ॥ र्क्स्_८४।५९ ॥  
एवमुक्तास् सुरास् सर्वे कथयन्ति स्म तत्त्वतः  ।  
प्रदर्शयन्ति चाङ्गानि वेपमानास् त्व् अधोमुखाः  ॥ र्क्स्_८४।६० ॥  
हृतराज्याः कृता नाथ अन्धकेन पराजिताः  ॥ र्क्स्_८४।६१ ॥  
पितेव पुत्रान् परिरक्ष देव जहीह शत्रुं सह पुत्रगोत्रैः  ।  
तथेति चोक्त्वा कमलासनं प्रभुः सुरासुरैर् वन्दितपादपीठः  ॥ र्क्स्_८४।६२ ॥  
  
इति श्रीस्कन्दपुराणे रेवाखण्डे ऽन्धकोपाख्याने चतुरशीतितमो ऽध्यायः ॥  
  
  
र्क्स् अध्याय ८५  
  
मार्कण्डेय उवाच:  
शङ्खं चक्रं गदां पाशं सङ्गृह्य परमेश्वरः  ।  
उत्थितः शयनात् तूर्णं देवानां च जयप्रदः  ॥ र्क्स्_८५।१ ॥  
  
केशव उवाच:  
पाताले यदि वा स्वर्गे मर्त्ये वा यदि वा सुराः  ।  
अन्धकं तं वधिष्यामि येन सन्तापितास् सुराः  ॥ र्क्स्_८५।२ ॥  
गच्छन्तु स्वगृहं देवास् सन्तोषे भावितात्मनः  ।  
विष्णोस् तु वचनं श्रुत्वा ब्रह्माद्यास् तु सवासवाः  ॥ र्क्स्_८५।३ ॥  
स्वं स्वं यानं समारुह्य हृदि तुष्टा दिवं ययुः  ।  
ततो देवो माधवस् तु यत्र तिष्ठति चान्धकः  ॥ र्क्स्_८५।४ ॥  
तत्र गत्वा हृषीकेश आग्नेयास्त्रं मुमोच ह  ।  
दृष्ट्वा ज्वलन्तं चाग्नेयं केशवेन विसर्जितम्  ॥ र्क्स्_८५।५ ॥  
विसर्जयामास तदा वारुणं चास्त्रम् उत्तमम्  ।  
वारुणास्त्रेण बाणेन आग्नेय शोषितं तदा  ॥ र्क्स्_८५।६ ॥  
अन्धकश् चिन्तयामास केन बाणो विसर्जितः  ।  
कस्येयं पौरुषी शक्तिः को यास्यति यमालयम्  ॥ र्क्स्_८५।७ ॥  
ततो ऽन्धकः कोपयुक्तो बाणमार्गस्य सञ्चरन्  ।  
दृष्ट्वा युद्धपथे प्राप्तं देवं तं चान्धको ऽब्रवीत्  ॥ र्क्स्_८५।८ ॥  
न शर्म प्राप्नुषे चात्र मम दृष्ट्या निरीक्षितः  ।  
तथा न शक्नुषे त्वं तु शार्दूलाद् गवयो हरे  ॥ र्क्स्_८५।९ ॥  
आगतं च यथाभक्षं मार्जारस्य च मूषकम्  ।  
तथा न शक्नुषे त्वं तु संस्थितो ऽपि ममाग्रतः  ॥ र्क्स्_८५।१० ॥  
ततस् तु देव देवेशं शङ्खचक्रगदाधरम्  ।  
चतुर्भुजावदात् तं च द्वन्द्वयुद्धप्रदायिनम्  ॥ र्क्स्_८५।११ ॥  
दृष्ट्वा गदाधरं देवं साष्टाङ्गं प्रणतो भुवि  ।  
  
अन्धक उवाच:  
जय कृष्ण परस्त्वं हि विष्णो जिष्णो नमो नमः  ॥ र्क्स्_८५।१२ ॥  
हृषीकेशाय केशाय जगद्धात्रे ऽच्युताय च  ।  
नमः पङ्कजनाभाय नमः पङ्कजमालिने  ॥ र्क्स्_८५।१३ ॥  
जनार्दनाय देवाय पीताम्बरधराय च  ।  
गोविन्दाय नमो नित्यं नमश्चोदधिशायिने  ॥ र्क्स्_८५।१४ ॥  
नमः करालवक्त्राय नृसिंहाय निनादिने  ।  
शार्ङ्गिणे स्मितवक्त्राय शङ्खचक्रगदाभृते  ॥ र्क्स्_८५।१५ ॥  
नमो वामनरूपाय क्रान्तलोकत्रयाय च  ।  
नमो वराहरूपाय यज्ञरूपाय ते नमः  ॥ र्क्स्_८५।१६ ॥  
वासुदेव नमस्तुभ्यं नमः कैटभनाशिने  ।  
वसुदेवसुतश्चेश नमस्ते सुरनायक  ॥ र्क्स्_८५।१७ ॥  
विष्णो देवाधिदेवेश जगद्धातः प्रजापते  ।  
प्रणामं ये ऽपि कुर्वन्ति तेभ्यश् चापि नमो नमः  ॥ र्क्स्_८५।१८ ॥  
समस्तभूतदेवाय वासुदेवाय धीमते  ।  
तस्मै यज्ञवराहाय विष्णवे ऽमिततेजसे  ॥ र्क्स्_८५।१९ ॥  
गुणानां हि विधानाय नमस्ते ऽस्तु पुनः पुनः  ।  
  
देव उवाच:  
तुष्टो ह्य् अहं दानवेन्द्र वरं वृणु यथेप्सितम्  ॥ र्क्स्_८५।२० ॥  
ददामि ते वरं चाद्य याचमानस्य साम्प्रतम्  ।  
  
अन्धक उवाच:  
यदि तुष्टो ऽसि मे देव वरं दातुम् इहेच्छसि  ॥ र्क्स्_८५।२१ ॥  
तदा ददस्व मे देव युद्धं परमशोभनम्  ।  
  
श्रीभगवान् उवाच:  
कथं ददामि ते युद्धं तोषितो ऽहं त्वया पुनः  ॥ र्क्स्_८५।२२ ॥  
न त्वां प्रति भवेत् कोपः कथं युध्ये ऽहम् अन्धक  ।  
यदि ते वर्तते बुद्धिर् युद्धं प्रति न संशयः  ॥ र्क्स्_८५।२३ ॥  
तर्हि त्वं गच्छ शीघ्रं वै देवं प्रति महेश्वरम्  ।  
  
अन्धक उवाच:  
प्रसादात् तस्य देवस्य विजयी भुवनत्रये  ॥ र्क्स्_८५।२४ ॥  
कथं युद्धं चरे तेन शङ्करेण वदस्व नः  ।  
एतच् छ्रुत्वा दानवस्य भगवान् अब्रवीद् इदम्  ॥ र्क्स्_८५।२५ ॥  
अहं ते कथयिष्यामि येन युद्धं त्वया सह  ।  
कैलासशिखरं गत्वा धुनु तं च पुनः पुनः  ॥ र्क्स्_८५।२६ ॥  
धुनिते पर्वते तस्मिन् कम्पितं भुवनत्रयम्  ।  
पतन्ति शिखराग्राणि शीर्यमाणान्यनेकशः  ॥ र्क्स्_८५।२७ ॥  
चत्वारः सागरा राजन्नेकीभूताः समन्ततः  ।  
उमया सहितो रुद्रो विषयासक्तचेतनः  ॥ र्क्स्_८५।२८ ॥  
कम्पमानश् च पतितः पार्वत्या सह शङ्करः  ।  
गाढमालिङ्ग्य देवेशम् उमा वचनम् अब्रवीत्  ॥ र्क्स्_८५।२९ ॥  
किमर्थं कम्पते शैलः कथं वै कम्पते धरा  ।  
पातालानि तु सप्तैव कम्पते स्वर्गसप्तकम्  ॥ र्क्स्_८५।३० ॥  
किं वा युगक्षयो देव तन् ममाख्यातुम् अर्हसि  ।  
  
महेश्वर उवाच:  
कस्यैषा दुर्मतिर् जाता ऽपि पार्श्वचरस्य नु  ॥ र्क्स्_८५।३१ ॥  
ललाटे चेद् अयं भग्नः प्रयास्यति यमालयम्  ।  
कैलासे संस्थितो ध्याने सुप्तो ऽहं प्रतिबोधितः  ॥ र्क्स्_८५।३२ ॥  
वधिष्ये तं न सन्देहः षण्मुखो वा भवेद् यदि  ।  
ततः स चिन्तयामास जानातीत्यन्धको ऽप्य् अयम्  ॥ र्क्स्_८५।३३ ॥  
उपायं चिन्तयामास येनासौ वध्यते क्षणात्  ।  
ततस् समागता देवा इन्द्रब्रह्मपुरोगमाः  ॥ र्क्स्_८५।३४ ॥  
रथं देवमयं कृत्वा सर्वलक्षणसंयुतम्  ।  
केचिद् देवाः स्थिताश् चक्रे केचित् तुण्डाग्रसंस्थिताः  ॥ र्क्स्_८५।३५ ॥  
केचिदक्षे स्थिता राजन् युगरश्मिषु संस्थिताः  ।  
रथस्तम्भे ध्वजाग्रे तु केचिद् अन्यत्र संस्थिताः  ॥ र्क्स्_८५।३६ ॥  
एवं देवमयं कृत्वा समारूढो जगत्प्रभुः  ।  
निर्ययौ दानवो यत्र क्रोधेना ऽपि महेश्वरः  ॥ र्क्स्_८५।३७ ॥  
दानवानर्दयामास आकाशं चाशुमान् इव  ।  
न तत्र दृश्यते सूर्यो न काष्ठा न च चन्द्रमाः  ॥ र्क्स्_८५।३८ ॥  
ततो दानवराजेन आग्नेयास्त्रं सुयोजितम्  ।  
दह्यमानं शरैस् तत्र सर्वं गीर्वाणमण्डलम्  ॥ र्क्स्_८५।३९ ॥  
दह्यमानाः शरैश् चैवं देवं शरणमाययुः  ।  
ततो देवाधिदेवेन वारुणास्त्रं विसर्जितम्  ॥ र्क्स्_८५।४० ॥  
वारुणास्त्रेण तेनैव आग्नेयास्त्रं प्रशामितम्  ।  
दानवेन ततो मुक्तं वायव्यास्त्रं नृपोत्तम  ॥ र्क्स्_८५।४१ ॥  
पन्नगास्त्रं च देवो ऽपि कोपाविष्टः प्रमुक्तवान्  ।  
मारुतो भक्षितः सर्पैः क्रोधाविष्टैर् न संशयः  ॥ र्क्स्_८५।४२ ॥  
दानवेन तदा मुक्तं गरुडास्त्रं बलीयसा  ।  
तेन तच् छतधा नीतं पन्नगास्त्रं न दृश्यते  ॥ र्क्स्_८५।४३ ॥  
ततो देवाधिदेवेन नारसिंहं विसर्जितम्  ।  
अस्त्रैरस्त्राणि संवार्य युध्येते च परस्परम्  ॥ र्क्स्_८५।४४ ॥  
समं युद्धम् अभूत् तात सुरासुरभयङ्करम्  ।  
चक्रेणालीकनाराचैस्तोमरैः खड्गमुद्गरैः  ॥ र्क्स्_८५।४५ ॥  
वत्सदन्तैस् तथा भल्लैः कर्णिकारैश् च शोभनैः  ।  
एवं न शक्यते हन्तुं दानवैर् विविधायुधैः  ॥ र्क्स्_८५।४६ ॥  
ततो दंष्ट्राकरालेन खड्गनाराचतोमरैः  ।  
श्वश्रून् दृष्ट्वा यथा याति लज्जमाना ह्य् अधोमुखी  ॥ र्क्स्_८५।४७ ॥  
न संस्पृशन्ति गात्राणि शस्ता गौडवधूर्यथा  ।  
आयुधानि ततस् त्यक्त्वा बाहुयुद्धम् उपस्थितौ  ॥ र्क्स्_८५।४८ ॥  
करैः करांस् तु सङ्गृह्य प्रहरन्तौ हि मुष्टिभिः  ।  
बन्धैः करप्रहाराद्यैर् युध्येते स्म परस्परम्  ॥ र्क्स्_८५।४९ ॥  
दानवो ऽपि च तं देवं कक्षान्तरम् अपीडयत्  ।  
निश्चेष्टश् च तदा देवो मूर्छितस् तु महेश्वरः  ॥ र्क्स्_८५।५० ॥  
मूर्च्छागतं तु तं ज्ञात्वा चिन्तयामास दानवः  ।  
हा हा कष्टं कृतं वाद्य पापेन च दुरात्मना  ॥ र्क्स्_८५।५१ ॥  
किं नु कार्यं मया चात्र कथं वापि व्रजाम्य् अहम्  ।  
तं गृहीत्वाथ देवेशं गतः कैलासपर्वतम्  ॥ र्क्स्_८५।५२ ॥  
मुक्त्वा शयानम्मुच्चेतम् अन्धको ऽपि ययौ क्षणात्  ।  
ततस् स चेतनो भूत्वा देवदेवो महेश्वरः  ॥ र्क्स्_८५।५३ ॥  
यावत् पश्यति चात्मानं स्वकीये भवने स्थितम्  ।  
तावत् स चिन्तयामास पराभूतो दुरात्मना  ॥ र्क्स्_८५।५४ ॥  
क्रोधवेगसमाविष्टो निर्ययौ दानवं प्रति  ।  
आयसं लगुडं धृत्वा प्रभुर् भारसहस्रकम्  ॥ र्क्स्_८५।५५ ॥  
दानवं दृष्टवान् देवः प्राक्षिपत् तस्य मूर्धनि  ।  
खड्गेन ताडयामास दानवः प्रहसन् रणे  ॥ र्क्स्_८५।५६ ॥  
गृहीत्वा देव देवेशः कौवेरं बाणमुत्तमम्  ।  
हृदये ताडयामास ज्वलितेन च तत्क्षणात्  ॥ र्क्स्_८५।५७ ॥  
ततस् स दानवस् तत्र रुधिरोद्गारमुद्गिरन्  ।  
अधोमुखस् ततो भूत्वा शूलेन विदलीकृतः  ॥ र्क्स्_८५।५८ ॥  
शूलाग्रविक्षतः पापश् चक्रवद् भ्रमते तदा  ।  
ये तु भूमौ पतन्ति स्म देहतो रक्तबिन्दवः  ॥ र्क्स्_८५।५९ ॥  
तेभ्य उदभवन् पापा दानवाः शस्त्रपाणयः  ।  
व्याकुलश् च ततो देवो दानवैश् च पुनः पुनः  ॥ र्क्स्_८५।६० ॥  
देवेन संस्मृता दुर्गा चामुण्डा भीषणा तदा  ।  
आगता भीषणा देवी आयुधायुतसंयुता  ॥ र्क्स्_८५।६१ ॥  
महादंष्ट्रा महाकाया पिङ्गाक्षी लम्बकर्णिका  ।  
उवाच देवी देवेशं समादिश महेश्वर  ॥ र्क्स्_८५।६२ ॥  
  
देव उवाच:  
पिब त्वं रुधिरं भद्रे यथेष्टं दानवस्य च  ।  
पतितं च पृथिव्यां तु दुर्गे यत्नाद् गृहाण तत्  ॥ र्क्स्_८५।६३ ॥  
दानवस्य वधे चाद्य सहायं कर्तुम् अर्हसि  ।  
ततो हताश् च ते सर्वे खड्गेनापि सहस्रशः  ॥ र्क्स्_८५।६४ ॥  
अन्धको ऽपि च तान् दृष्ट्वा दानवान् निधनं गतान्  ।  
ततो वाग्भिः सुपुष्टाभिः स्तुवन् देवं महेश्वरम्  ॥ र्क्स्_८५।६५ ॥  
तिष्ठ तिष्ठेति देवेशं चण्डीं प्रति महाबलः  ।  
शूलविक्षतरन्ध्रेण रक्तं वै स्रावयन् बहु  ॥ र्क्स्_८५।६६ ॥  
पृथिवीं पूरयामास चतुः सागरमेखलाम्  ।  
अन्तरिक्षे स्थितेनापि शूलाग्रे संस्थितेन च  ॥ र्क्स्_८५।६७ ॥  
स्कन्धे धृतेन देवेन रुधिरौघप्रवर्षिणा  ।  
पृथिवी पूरिता तेन सशैलवनकानना  ॥ र्क्स्_८५।६८ ॥  
रुधिरेण कटिं यावद् वारितो ऽपि महेश्वरः  ।  
ततो हृदयपर्यन्तं देवस्य च समागमत्  ॥ र्क्स्_८५।६९ ॥  
व्याकुलाश् च ततो देवाः प्रणष्टाश् च दिशं गताः  ।  
स तु स्वस्य शरीरस्य अङ्गान्य् अष्टौ व्यमर्दयत्  ॥ र्क्स्_८५।७० ॥  
अष्टौ भैरवरूपाश् च समुत्पन्ना महेश्वरात्  ।  
दंष्ट्राकरालिनः सर्वे हाहाकारं प्रकुर्वतः  ॥ र्क्स्_८५।७१ ॥  
खर्पराग्रकरास् सर्वे खड्गिनः कर्तिनस् तथा  ।  
पिबन्तु रुधिरं सर्वम् इत्याह परमेश्वर  ॥ र्क्स्_८५।७२ ॥  
पीतं तु तैश् च रुधिरं क्षीणं रक्तं स्थितं स्थलम्  ।  
शरीरं शोषितं तस्य अस्थिचर्मावशेषितम्  ॥ र्क्स्_८५।७३ ॥  
दानवश् चान्धकः प्राह अन्तरिक्षचरस् तथा  ।  
  
अन्धक उवाच:  
जयदेव जगन्नाथ उमाङ्गार्धशरीरभृत्  ॥ र्क्स्_८५।७४ ॥  
वृषभासनमारूढ शशाङ्ककृतशेखर  ।  
जयखट्वाङ्गहस्ताय गङ्गां शिरसि धारिणे  ॥ र्क्स्_८५।७५ ॥  
स्मरप्रमथनायेह ईश्वराय नमो ऽस्तु ते  ।  
पूष्णोदन्तविनाशाय गणनाथ नमो नमः  ॥ र्क्स्_८५।७६ ॥  
जय सुरूपदेहाय अरूपाय नमो नमः  ।  
ब्रह्मोत्तमाङ्गनाशाय विश्वेश्वर सनातन  ॥ र्क्स्_८५।७७ ॥  
श्मशानवासिने नित्यं नित्यं भैरवरूपिणे  ।  
त्वं सर्वगश् च कर्ता त्वं त्वं हर्ता नान्य एव च  ॥ र्क्स्_८५।७८ ॥  
त्वं भूमिस् त्वं दिशश् चैव ज्योतिस् त्वं तेजसस् तथा  ।  
त्वं वायुः सर्वभूतानां जन्तुरूपो महेश्वरः  ॥ र्क्स्_८५।७९ ॥  
त्वं सोमस्त्वं बुधश् चैव त्वं गुरुर्भार्गवस् तथा  ।  
सौरिस्त्वं देवदेवेश भूमिपुत्रस् तथैव च  ॥ र्क्स्_८५।८० ॥  
ऋक्षाणि यानि दृश्यन्ते गगने शशिभास्करौ  ।  
एतान्य् एव च सर्वाणि त्वत्प्रसादान् महेश्वर  ॥ र्क्स्_८५।८१ ॥  
एवं बहुविधं स्तुत्वा देवदेवं स दानवः  ।  
संहताभ्यां च हस्ताभ्यां तं प्रणम्य महेश्वरम्  ॥ र्क्स्_८५।८२ ॥  
  
शङ्कर उवाच:  
साधु साधु महासत्त्व वरं याचस्व दानव  ।  
दाताहं याचकस् त्वं तु ददामीति यथेप्सितम्  ॥ र्क्स्_८५।८३ ॥  
  
अन्धक उवाच:  
यदि तुष्टो ऽसि देवेश यदि देयो वरो मम  ।  
तदात्मनः समीपे ऽहं स्थापितव्यो हि नान्यथा  ॥ र्क्स्_८५।८४ ॥  
भस्मी जटी त्रिशूली च त्रिनेत्री च चतुर्भुजः  ।  
व्याघ्रचर्मोत्तरीयश् च नागयज्ञोपवीतकः  ॥ र्क्स्_८५।८५ ॥  
एतदिच्छाम्य् अहं सर्वं यदि दास्यसि शङ्कर  ।  
शूलाग्रस्थो वदद् यावत् तावत् तुष्टो महेश्वरः  ॥ र्क्स्_८५।८६ ॥  
  
ईश्वर उवाच:  
ददामि ते वरं चाद्य यस् त्वया परिभाषितः  ।  
मया त्वम् उदितः पूर्वं भृङ्गिरीटिर् भविष्यसि  ॥ र्क्स्_८५।८७ ॥  
  
इति श्रीस्कन्दपुराणे रेवाखण्डे ऽन्धकवरप्रदानो नाम पञ्चाशीतितमो ऽध्यायः ॥  
  
  
र्क्स् अध्याय ८६  
  
मार्कण्डेय उवाच:  
अन्धकस्य वरं दत्त्वा तेनैव सह शङ्करः  ।  
उमया सहितश्चापि कैलासं पर्वतं गतः  ॥ र्क्स्_८६।१ ॥  
ततस् समागता देवा ब्रह्माद्यास् सह वासवाः  ।  
हृष्टपुष्टाश् च ते सर्वे महेश तं प्रणेमिरे  ॥ र्क्स्_८६।२ ॥  
  
देव उवाच:  
स्वागतं वो महाभागा ये केचित् त्व् इह चागताः  ।  
निहतो दानवस् तत्र भवदर्थे न संशयः  ॥ र्क्स्_८६।३ ॥  
रक्तेन तस्य मे शूलं निर्मलं च न दृश्यते  ।  
कर्तव्यं किं मया चाद्य कथ्यतां हि पितामह  ॥ र्क्स्_८६।४ ॥  
सुतस् तु भवतो ब्रह्मन् यश्चा ऽसौ निहतो मया  ।  
कर्तुमिच्छाम्यहं सम्यक् तीर्थयात्रां न संशयः  ॥ र्क्स्_८६।५ ॥  
उत्थाय गम्यतां सर्वे ये केचित् त्व् इह चागताः  ।  
ततस् सर्वैः सुरैः सार्धं प्रभासं प्रति निर्ययौ  ॥ र्क्स्_८६।६ ॥  
प्रभासाद् यानि तीर्थानि गङ्गासागरसङ्गमे  ।  
अवगाह्य तु सर्वाणि निर्मलत्वं न विद्यते  ॥ र्क्स्_८६।७ ॥  
नीलीभूतं यथावस्त्रं सितत्वं नैव गच्छति  ।  
तथा कृष्णत्रिशूलस्य निर्मलत्वं न जायते  ॥ र्क्स्_८६।८ ॥  
नर्मदा तु ततो गत्वा देवो देवैः समन्वितः  ।  
उत्तरं दक्षिणं कूलम् अवगाह्य प्रयत्नतः  ॥ र्क्स्_८६।९ ॥  
गत्वा तु दक्षिणे कूले पर्वते भृगुसञ्ज्ञिते  ।  
तत्र स्थित्वा महादेवो देवैः सह धरापते  ॥ र्क्स्_८६।१० ॥  
मनोहरं तु तत्स्थानं सर्वेषां हि दिवौकसाम्  ।  
ज्ञात्वा तीर्थविशेषं तु स्थितो देवो महेश्वरः  ॥ र्क्स्_८६।११ ॥  
गिरिं बिभेद शूलेन तेन भिन्नं रसातलम्  ।  
निर्मलं चाभवच् छूलं न लेपो दृश्यते क्वचित्  ॥ र्क्स्_८६।१२ ॥  
पातालान् निःसृता गङ्गा नाम्ना भोगवतीति सा  ।  
तत्र तीर्थं समुत्पन्नं शूलभेदेति विश्रुतम्  ॥ र्क्स्_८६।१३ ॥  
सूर्ये राहुगते तत्र महापुण्या सरस्वती  ।  
द्वितीयं सङ्गमं तत्र यथा वेणी सितासितम्  ॥ र्क्स्_८६।१४ ॥  
तत्र ब्रह्मा स्वयं देवो ब्रह्मेशं लिङ्गम् उत्तमम्  ।  
यस्य याम्यदिशाभागे स्वयं देवो जनार्दनः  ॥ र्क्स्_८६।१५ ॥  
विद्यते च स्वयं तत्र विष्णुः पीठेषु संस्थितः  ।  
शूलेन च कृता रेखा तत्र तोयवहा नृप  ॥ र्क्स्_८६।१६ ॥  
तत् तोयं च गतं तत्र यत्र रेवा नदीजलम्  ।  
तत्र लिङ्गं महापुण्यं चक्रतीर्थेति विश्रुतम्  ॥ र्क्स्_८६।१७ ॥  
शूलभेदे च देवेशः स्नानं कृत्वा यथा विधि  ।  
आत्मानं मन्यते शुद्धं न किञ्चित् कलुषं तनौ  ॥ र्क्स्_८६।१८ ॥  
तस्य चैवोत्तरे भागे देव देवं जगद्गुरुम्  ।  
शूलपाणिं ततः प्राप्य पूजयामास यत्नतः  ॥ र्क्स्_८६।१९ ॥  
सर्वतीर्थम् अयं तीर्थं सर्वतीर्थाधिकं परम्  ।  
सर्वपुण्याधिकं पुण्यं सर्वद्रुःखघ्नम् उत्तमम्  ॥ र्क्स्_८६।२० ॥  
तत्र तीर्थं प्रतिष्ठाप्य देवदेवो जगद्गुरुः  ।  
रक्षकांस् तु ततो मुक्त्वा तत्र स्थाप्य विनायकम्  ॥ र्क्स्_८६।२१ ॥  
क्षेत्रपालशतं चाष्टौ तीर्थं रक्षन्ति यत्नतः  ।  
विघ्नानि तस्य कुर्वन्ति यस् तत्र स्थातुम् इच्छति  ॥ र्क्स्_८६।२२ ॥  
केचित् कुटुम्बचिन्तां तु केचिच् चिन्तां कृषीषु च  ।  
सेवां च कुर्वते केचिद् द्रव्यार्जनपरायणाः  ॥ र्क्स्_८६।२३ ॥  
परोक्षवादं कुर्वन्ति अन्ये हिसारता जनाः  ।  
परदारान् प्रसर्पन्ति अन्ये च वित्तचिन्तकाः  ॥ र्क्स्_८६।२४ ॥  
अन्ये ऽपि च वदन्त्य् एवं कथं तीर्थेषु गम्यते  ।  
क्षुधया पीड्यते भार्या ह्य् अपत्यानि तथैव च  ॥ र्क्स्_८६।२५ ॥  
मोहजाले निपतिताः पापाचाराश् च ये नराः  ।  
तेभ्यो रक्षन्ति तत् तीर्थं देवस्य च गणाः शुभम्  ॥ र्क्स्_८६।२६ ॥  
पुण्या जनाः स्थिरा ये च स्नानं तेषां च जायते  ।  
पयोष्ण्यां देवनद्यां च भोगवत्यां विशेषतः  ॥ र्क्स्_८६।२७ ॥  
एतच् च सङ्गमं पुण्यं यथा वेण्यां सितासिते  ।  
दृष्ट्वा तीर्थं तु ते सर्वे गीर्वाणा हृष्टमानसाः  ॥ र्क्स्_८६।२८ ॥  
देवस्य सन्निधो भूत्वा वर्णयन्ति परस्परम्  ।  
इदं तीर्थं च देवेश गयातीर्थसमं विदुः  ॥ र्क्स्_८६।२९ ॥  
गुह्याद् गुह्यतरं तीर्थं न भूतं न भविष्यति  ।  
शूलपाणिं समभ्यर्च्य ब्रह्माद्याश् च सुरैः सह  ॥ र्क्स्_८६।३० ॥  
ये गणाश् चैव गन्धर्वा यमो वरुणवासवौ  ।  
नृत्यगीतैस् तथा स्तोत्रैः सर्वे चैव सुरासुराः  ॥ र्क्स्_८६।३१ ॥  
देवेन भोदितो यत्र शूलाग्रेण नृपोत्तम  ।  
त्रयो गर्तास् तु सञ्जातास् तोयपूर्णा नराधिप  ॥ र्क्स्_८६।३२ ॥  
आर्यावर्ता नरश्रेष्ठ महाकुलिशलाञ्छिताः  ।  
सर्वपापक्षयकराः सर्वदुःखापहारकाः  ॥ र्क्स्_८६।३३ ॥  
तस्मिंस् तीर्थे नरः स्नात्वा उपवासपरायणः  ।  
दीक्षामन्त्रविहीनो ऽपि मुच्यते भवबन्धनात्  ॥ र्क्स्_८६।३४ ॥  
यः पुनर् विधिवत् स्नात्वा मन्त्रैः पञ्चभिर् एव च  ।  
वेदोक्तैः पञ्चभिर् मन्त्रैः सहिरण्यैर् घटैस् तथा  ॥ र्क्स्_८६।३५ ॥  
अक्षरैर् दशभिश् चैव पञ्चाक्षरैस् त्रिभिस् तथा  ।  
पृथग्भूतैर् द्विजातीनां तीर्थं शस्तं नराधिप  ॥ र्क्स्_८६।३६ ॥  
ब्रह्मक्षत्रविशां वापि शूद्रस्याथ स्त्रियास् तथा  ।  
ध्यात्वा देवत्रयं राजन् स्नानं चैव यथाविधि  ॥ र्क्स्_८६।३७ ॥  
दशाक्षरेण मन्त्रेण तोयं पिबति यो नरः  ।  
केदारे च यथा पीतं तथा कुण्डे न संशयः  ॥ र्क्स्_८६।३८ ॥  
पञ्चरेफसमायुक्तं क्षकाराक्षरभूषितम्  ।  
ॐकारद्वयसंयुक्तम् एतद् अत्रानुकीर्तनम्  ॥ र्क्स्_८६।३९ ॥  
यस् तत्र कुरुते स्नानं विधियुक्तो जितेन्द्रिय  ।  
तिलमिश्रेण तोयेन तर्पयेत् पितृदेवताः  ॥ र्क्स्_८६।४० ॥  
कुलं तारयते विंशद्दशपूर्वान् दशापरान्  ।  
गङ्गायां पञ्चतीर्थे च श्राद्धं वै कुरुते तु यः  ॥ र्क्स्_८६।४१ ॥  
स तत्र फलम् आप्नोति शूलभेदे न संशयः  ।  
यस् तत्र विधिना युक्तो दानं दद्याच् च भक्तितः  ॥ र्क्स्_८६।४२ ॥  
तदक्षयं फलं तत्र कृतस्य सुकृतो ऽथवा  ।  
गयाक्षेत्रे यथापुण्यं सर्वकार्येषु चैव हि  ॥ र्क्स्_८६।४३ ॥  
शूलभेदे तथा पुण्यं स्नानदानादितर्पणैः  ।  
भक्त्या च यो ददात् यत्र काञ्चनं गां महीं जलम्  ॥ र्क्स्_८६।४४ ॥  
अन्नं कृषीभवं शय्यां वासांसि भूषणानि च  ।  
अन्नादिभिर् धनैश् चैव गृहं पूर्णं च सर्वतः  ॥ र्क्स्_८६।४५ ॥  
युग्ययुग्लाङ्गलं मुख्यं नवं चैव धुरन्धरौ  ।  
दानान्य् एतानि यो दद्याद् ब्राह्मणे वेदपारगे  ॥ र्क्स्_८६।४६ ॥  
श्रोत्रियं च कुलीनं च शुचिं च विजितेन्द्रियम्  ।  
ज्ञात्वा दानं च यो दद्यात् तस्यान्तो नैव विद्यते  ॥ र्क्स्_८६।४७ ॥  
त्रयोदशदिनेष्व् एकं त्रयोदशगुणं भवेत्  ॥ र्क्स्_८६।४८ ॥  
  
इति श्रीस्कन्दपुराणे रेवाखण्डे शूलभेदोत्पत्तिर्नाम षडशीतितमो ऽध्यायः ॥  
  
  
र्क्स् अध्याय ८७  
  
मार्कण्डेय उवाच:  
उत्तानपादो राजेन्द्र पृच्छति स्म महेश्वरम्  ।  
सिद्धाश् च कीदृशा देव अपूज्याश् चैव कीदृशाः  ॥ र्क्स्_८७।१ ॥  
श्राद्धे चैवाह्निके यज्ञे दाने चैव विशेषतः  ।  
एतद् आख्याहि मे देव कस्य दानं न दीयते  ॥ र्क्स्_८७।२ ॥  
  
ईश्वर उवाच:  
यथा काष्ठमयो हस्ती यथा चर्ममयो मृगः  ।  
ब्राह्मणश् चानधीयानस्त्रयस्ते नामधारकाः  ॥ र्क्स्_८७।३ ॥  
रोगी हीनातिरिक्ताङ्गः काणः पौनर्भवस् तथा  ।  
अवकीर्णः कुण्डगोलौ श्राद्धे दाने न शुद्ध्यति  ॥ र्क्स्_८७।४ ॥  
माहिष्यो वृषलः स्तेनो वार्धक्यो ऽथ विशेषतः  ।  
एते विप्राः सदा त्याज्याः पश्चान् मानं प्रशंसति  ॥ र्क्स्_८७।५ ॥  
प्रतिग्रहं तु गृह्णाति कालज्ञानं विना द्विजः  ।  
तस्य दानं न दातव्यं वृथा भवति निष्फलम्  ॥ र्क्स्_८७।६ ॥  
दरिद्रान् देहि राजंस् त्वं मा समृद्धान् कदाचन  ।  
व्याधितस्यौषधं पथ्यं नीरुजस्य किमौषधम्  ॥ र्क्स्_८७।७ ॥  
  
उत्तानपाद उवाच:  
विधिश् च कीदृशी देव कथं श्राद्धस्य च क्रिया  ।  
दानं च दीयते येन तन् ममाख्यातुम् अर्हसि  ॥ र्क्स्_८७।८ ॥  
  
देव उवाच:  
श्राद्धं कृत्वा गृहे भक्त्या सुस्नातो विजितेन्द्रियः  ।  
वाग्यतस् तर्पयेत् तावद् यावत् सङ्ख्यामलङ्घयन्  ॥ र्क्स्_८७।९ ॥  
शूलभेदं ततो गत्वा स्नानं कृत्वा यथाविधि  ।  
पञ्चस्थानेषु यः श्राद्धं हव्यकव्यादिभिश् चरेत्  ॥ र्क्स्_८७।१० ॥  
पिण्डदानं च य कुर्यात् पायसैर् मधुसर्पिषा  ।  
तस्य तत्फलम् आप्नोति तस्मिंस् तीर्थे न संशयः  ॥ र्क्स्_८७।११ ॥  
उपानहौ च यो दद्याद् ब्राह्मणेभ्यो विशेषतः  ।  
गच्छेद् विमानमारूढस् त्व् अमरैः परिवारितः  ॥ र्क्स्_८७।१२ ॥  
उत्तमं च गृहं दद्यात् सप्तधान्यैश् च पूरितम्  ।  
स स्वर्गलोके वसति काञ्चने भवनोत्तमे  ॥ र्क्स्_८७।१३ ॥  
तिलधेनुं च यो दद्यात् सवत्सां विधिपूर्वकम्  ।  
नाकपृष्ठे वसेत् तावद् यावद् आहूतसम्प्लवम्  ॥ र्क्स्_८७।१४ ॥  
गृहे वा यदि वारण्ये तीर्थे वा कुपथेषु च  ।  
तोयम् अन्नं च यो दद्याद् यमलोकं न पश्यति  ॥ र्क्स्_८७।१५ ॥  
अक्षयं चान्नदानं च तोयभूमिस् तथैव च  ।  
अन्नदानात् परं दानं न भूतो न भविष्यति  ॥ र्क्स्_८७।१६ ॥  
  
उत्तानपाद उवाच:  
कन्यादानं कथं देव कर्तव्यं कथयस्व तत्  ।  
प्रतिग्रहं तथा तोष्यं कन्योद्वाहम् उपस्करम्  ॥ र्क्स्_८७।१७ ॥  
दातव्यं कस्य वै दानं दत्तं भवति चाक्षयम्  ।  
उत्तमं मध्यमं वापि कनीयांसं कथञ्चन  ॥ र्क्स्_८७।१८ ॥  
राजसं तामसं वापि निःश्रेयसम् अथापि वा  ।  
  
ईश्वर उवाच:  
सर्वेषाम् एव दानानां कन्यादानं विशिष्यते  ॥ र्क्स्_८७।१९ ॥  
यो दद्यात् परया भक्त्या अभिगम्य च यत्नतः  ।  
कुलीनस्य स्वरूपस्य गुणज्ञस्य विशेषतः  ॥ र्क्स्_८७।२० ॥  
सुलग्ने च मुहूर्ते च दद्यात् कन्याम् अलङ्कृताम्  ।  
अश्वान् नागांश् च वासांसि यो दद्याच् चैव भक्तितः  ॥ र्क्स्_८७।२१ ॥  
तस्य वासो भवेत् तत्र पदं यत्र निरामयम्  ।  
येन सा दुहिता दत्ता प्राणेभ्यो ऽपि गरीयसी  ॥ र्क्स्_८७।२२ ॥  
तेन सर्वम् इदं दत्तं त्रैलोक्यं सचराचरम्  ।  
धनं कन्यार्थतः कल्प्यो न रोचयति दुर्मतिः  ॥ र्क्स्_८७।२३ ॥  
स भवेत् कर्मचाण्डालः कोशकारो भवेन् मृतः  ।  
कन्यार्थं याचते यस् तु स धनी निर्धनो ऽपि वा  ॥ र्क्स्_८७।२४ ॥  
अभोज्यो भवते मर्त्यः सर्ववस्तुषु वर्जितः  ।  
गृहे तस्य च यो ऽश्नीयाज् जिह्वालम्पटको नृप  ॥ र्क्स्_८७।२५ ॥  
चान्द्रायणेन शुद्धः स्यात् तप्तकृच्छ्रम् अथापि वा  ।  
  
राजोवाच:  
वित्तं न विद्यते यस्य कन्योद्वाहे ऽवतिष्ठति  ॥ र्क्स्_८७।२६ ॥  
कथं चोद्वाहनं कुर्याद् एतद् आचक्ष्व मे प्रभो  ।  
  
देव उवाच:  
स्ववित्तेनानुकर्तव्यं कन्योद्वाहनम् एव च  ॥ र्क्स्_८७।२७ ॥  
कन्या नाम समुच्चार्य न दोषो याचकस्य च  ।  
अभिगम्योत्तमं दानम् आहूतं चैव मध्यमम्  ॥ र्क्स्_८७।२८ ॥  
अधमं प्रोच्यमानं तु सेवादानं च निष्फलम्  ।  
असमर्थे न दातव्यं कन्यादानं तथैव च  ॥ र्क्स्_८७।२९ ॥  
समर्थस् तारयेद् विद्वान् काष्ठं क्षिप्तं यथा जले  ।  
यथा नौका तथा विद्वांस् तारयेत् परमं तटम्  ॥ र्क्स्_८७।३० ॥  
आहिताग्निस् तु यो भूत्वा गृह्नञ् शूद्रप्रतिग्रहम्  ।  
इह जन्मनि शूद्रत्वं मृतः श्वा चोपजायते  ॥ र्क्स्_८७।३१ ॥  
वृथा क्लेशाश् च जायन्ते ब्राह्मणस्याग्निहोत्रिणः  ।  
असत् प्रतिग्रहं गृह्णन् नापदं च विना द्विजः  ॥ र्क्स्_८७।३२ ॥  
तत्सर्वं नाशयेत् तस्य भिन्ना नौका यथाम्भसि  ।  
अतिक्लेशवशार्जितं विनाशयति तत्क्षणात्  ॥ र्क्स्_८७।३३ ॥  
एवं दुःखार्जितं पुण्यं शूद्रे गच्छति नान्यथा  ।  
लक्षदाक्षिण्यलाभाय प्रदानं चापराधकम्  ॥ र्क्स्_८७।३४ ॥  
कीर्तिपात्रेषु यद् दत्तं वृथा भवति पार्थिव  ॥ र्क्स्_८७।३५ ॥  
  
इति श्रीस्कन्दपुराणे रेवाखण्डे दानमहिमानुवर्णनं नाम सप्ताशीतितमो ऽध्यायः ॥  
  
  
र्क्स् अध्याय ८८  
  
उत्तानपाद उवाच:  
कस्मिन् काले च क्रियते श्राद्धं दानं च शङ्कर  ।  
तीर्थयात्रा कथं कार्या आतिथ्यं कथयस्व नः  ॥ र्क्स्_८८।१ ॥  
  
शङ्कर उवाच:  
पितुरर्थं यथा पुण्यं सार्वकालिकम् उत्तमम्  ।  
इदं तीर्थं तथा पुण्यं स्नानदानादितर्पणैः  ॥ र्क्स्_८८।२ ॥  
विशेषेण च कुर्वन्ति श्राद्धं चतुर्युगादिषु  ।  
मन्वन्तरादयो वत्स श्रूयतां च चतुर्दश  ॥ र्क्स्_८८।३ ॥  
आश्विने नवमी शुक्ला द्वादशी कार्तिकस्य च  ।  
तृतीया चैत्रमासे तु तथा भाद्रपदस्य च  ॥ र्क्स्_८८।४ ॥  
आषाढदशमी तथा माघस्यैव चसप्तमी  ।  
श्रावणस्याष्टमी कृष्णा तथाषाढी तु पूर्णिमा  ॥ र्क्स्_८८।५ ॥  
फाल्गुनस्य अमावास्या पौषस्यैकादशी शुभा  ।  
कार्त्तिकी फाल्गुनी चैत्री ज्यैष्ठी पञ्चदशी सिता  ॥ र्क्स्_८८।६ ॥  
मन्वन्तरादयश् चैव ह्यनन्तफलदाः स्मृताः  ।  
अयने तूत्तरे चैव दक्षिणे च तथैव हि  ॥ र्क्स्_८८।७ ॥  
कार्त्तिक्यां च तथा माध्यां वैशाख्यां च तृतीयया  ।  
चैत्र्यां चैव तथा षष्ठ्यां प्रौष्ठपद्यां तथैव च  ॥ र्क्स्_८८।८ ॥  
श्राद्धकालाश् च ते सर्वे दत्तं भवति चाक्षयम्  ।  
मधुमासे सिते पक्ष एकादश्याम् उपोषितः  ॥ र्क्स्_८८।९ ॥  
क्षपाजागरणं कुर्याद् विष्णोः पदसमीपतः  ।  
दद्याद् दानं तथा शक्त्या हिरण्यं गो ऽम्बराणि च  ॥ र्क्स्_८८।१० ॥  
धूपं दीपं च नैवेद्यं स्रक्पुष्पचन्दनानि च  ।  
अर्चां करोति यो विष्णोः कथां पौराणकीर्तनम्  ॥ र्क्स्_८८।११ ॥  
ऋग्यजुःसामाथर्वाणां सूक्तं तज् जपति द्विजः  ।  
सर्वपापविनिर्मुक्तो विष्णुलोकं स गच्छति  ॥ र्क्स्_८८।१२ ॥  
प्रभाते कुरुते श्राद्धं द्विजान् भोज्य प्रयत्नतः  ।  
ददेद् दानं यथा शक्त्या हिरण्यं गो ऽम्बराणि च  ॥ र्क्स्_८८।१३ ॥  
पितरस्तस्य तृप्यन्ति यावद् आहूतसम्प्लवम्  ।  
श्राद्धदश् च वसेत् तत्र यत्र देवो जनार्दनः  ॥ र्क्स्_८८।१४ ॥  
त्रयोदश्यां ततो गच्छेद् गुहावासीति तिष्ठति  ।  
दृष्ट्वा मार्कण्डमीशानं सर्वपापैः प्रमुच्यते  ॥ र्क्स्_८८।१५ ॥  
  
उत्तानपाद उवाच:  
गुहामध्ये यथा देव लिङ्गं परमशोभनम्  ।  
प्रतिष्ठा येन देवस्य तन् ममाख्यातुम् अर्हसि  ॥ र्क्स्_८८।१६ ॥  
  
ईश्वर उवाच:  
त्रिषु लोकेषु विख्यातं मार्कण्डेश्वरसञ्ज्ञिकम्  ।  
बृहद्रथान्तरं यच् च सामवेदं द्विजोत्तमः  ॥ र्क्स्_८८।१७ ॥  
अथर्वाथर्वशीर्षाणि तथा हृच्च वृषाकपिम्  ।  
शिवसङ्कल्पितं जप्त्वा मुच्यते सर्वपातकैः  ॥ र्क्स्_८८।१८ ॥  
स याति परमं स्थानं यत्र देवो महेश्वरः  ।  
पादशौचं तथा तस्य कुर्वते ये च भक्तितः  ॥ र्क्स्_८८।१९ ॥  
गोदानेनैव यत्पुण्यं लभन्ते ना ऽत्र संशयः  ।  
ब्राह्मणान् भोजयेत् तत्र पायसैर् मधुसर्पिषा  ॥ र्क्स्_८८।२० ॥  
एकेन भोजितेनापि सहस्रं तेन भोजितम्  ।  
सुवर्णं रजतं वस्त्रं दद्याद् भक्त्या द्विजातिषु  ॥ र्क्स्_८८।२१ ॥  
तेन तृप्यन्ति ते देवा मनुष्याः पितरस् तथा  ।  
चन्द्रसूर्यग्रहे भक्त्या स्नानं कुर्वन्ति ये नराः  ॥ र्क्स्_८८।२२ ॥  
देवार्चनं च यः कुर्याज् जपं होमं विशेषतः  ।  
दह्याद् दानं यथाशक्त्या ब्राह्मणे वेदपारगे  ॥ र्क्स्_८८।२३ ॥  
अश्वरत्नं गजरत्नं तूलापुरुषम् एव च  ।  
यो दद्याच् छकटं तत्र सप्तधान्यप्रपूरितम्  ॥ र्क्स्_८८।२४ ॥  
युक्तं च लाङ्गलं दद्याद् युवानौ तु धुरन्धरौ  ।  
गोभूतिलहिरण्यं च पात्रे दातव्यम् ईप्सितम्  ॥ र्क्स्_८८।२५ ॥  
अपात्रे विदुषा किञ्चित् न देयं श्रेय इच्छता  ।  
सर्वभूतानि चात्मैव यतो धारयते मही  ॥ र्क्स्_८८।२६ ॥  
ततो विप्राय सा देया सर्वसस्यानुशालिनी  ।  
अन्यच् च शृणु राजेन्द्र गोदानस्य च यत्फलम्  ॥ र्क्स्_८८।२७ ॥  
यावद् वत्सस्य पादौ द्वौ मुखं योन्यां च दृश्यते  ।  
तावद् गौः पृथिवी ज्ञेया यावद् गर्भं न मुञ्चति  ॥ र्क्स्_८८।२८ ॥  
येन केनाप्य् उपायेन ब्राह्मणाय समर्पयेत्  ।  
पृथ्वी दत्ता भवेत् तेन सशैलवनकानना  ॥ र्क्स्_८८।२९ ॥  
तारयन्ती च सा दत्ता कुलानाम् एकविंशतिम्  ।  
रौप्यखुरीं कांस्यदोहां सवत्सां च पयस्विनीम्  ॥ र्क्स्_८८।३० ॥  
प्रयच्छन्ति जनाः पुण्या राहुग्रस्ते निशाकरे  ।  
सर्वस्यैव तु दानस्य सङ्ख्या चास्ति नराधिप  ॥ र्क्स्_८८।३१ ॥  
चन्द्रसूर्योपरागे च दानसङ्ख्या न विद्यते  ।  
यत्र गावः प्रदृश्यन्ते सर्वतीर्थानि तत्र वै  ॥ र्क्स्_८८।३२ ॥  
तत्र यज्ञं विजानीयात् नात्र कार्या विचारणा  ।  
पुनः स्मृत्वा तु तत् तीर्थं गमनं कुरुते नरः  ॥ र्क्स्_८८।३३ ॥  
अथवा श्रूयते यस् तु रुद्रस्यानुचरो भवेत्  ॥ र्क्स्_८८।३४ ॥  
  
इति श्रीस्कन्दपुराणे रेवाखण्डे शूलभेदमहिमानुकथनं नामाष्टाशीतितमो ऽध्यायः ॥  
  
  
र्क्स् अध्याय ८९  
  
ईश्वर उवाच:  
अन्यच् चाख्यानकं वक्ष्ये पुरावृत्तं नराधिप  ।  
सकुटुम्बो गतः स्वर्गम् ऋषिर् दीर्घतपा महान्  ॥ र्क्स्_८९।१ ॥  
  
शङ्कर उवाच:  
काशिराजेति विख्यातश् चित्रसेनो महाबलः  ।  
तस्य पुर्यां स वसते सर्वकामसमन्वितः  ॥ र्क्स्_८९।२ ॥  
सा पुरी जनसम्पूर्णा नानारत्नोपशोभिता  ।  
वाराणासीति विख्याता गङ्गातीरे समाश्रिता  ॥ र्क्स्_८९।३ ॥  
इन्द्रप्रस्थसमप्रख्या गौरीगोकुलसंयुता  ।  
बहुद्विजसमाकीर्णा वेदध्वनितनिःस्वना  ॥ र्क्स्_८९।४ ॥  
वणिग्जनैर्बहुविधैः क्रयविक्रयसंयुतैः  ।  
अट्टाट्टालैः प्रतोलीभिर् उत्सवाद्यैस् तु मण्डिता  ॥ र्क्स्_८९।५ ॥  
देवतायतनैर् दिव्यैर् आरामैर् उपशोभिता  ।  
नानापुष्पफलैर् रम्यैः कदलीषण्डमण्डिता  ॥ र्क्स्_८९।६ ॥  
तस्या उत्तरदिग्भागे आरामश्चोत्तमः शुभः  ।  
समन्दारवनं नाम त्रिषु लोकेषु विश्रुतम्  ॥ र्क्स्_८९।७ ॥  
नानाद्रुमलताकीर्णं नानापुष्पोपशोभितम्  ।  
बहुमन्दारसंयुक्तं तेन मन्दारकं वनम्  ॥ र्क्स्_८९।८ ॥  
विप्रो दीर्घतपा नाम सर्वदा तत्र तिष्ठति  ।  
तपस् तपति सो ऽत्यर्थं तेन दीर्घतपाः स्मृतः  ॥ र्क्स्_८९।९ ॥  
स तिष्ठते सपत्नी कस् तिष्ठते पुत्रसंयुतः  ।  
शुश्रूषयन्ति तं सर्वे सुताः पञ्च समीपगाः  ॥ र्क्स्_८९।१० ॥  
तस्य पुत्रः कनीयांस् तु ऋष्यशृङ्गो महातपाः  ।  
वेदाध्ययनसंयुक्तो ब्रह्मचारी गुणान्वितः  ॥ र्क्स्_८९।११ ॥  
योगाभ्यासरतो नित्यं कन्दमूलफलाशनः  ।  
तिष्ठते मृगरूपेण मृगमध्ये वसन् सदा  ॥ र्क्स्_८९।१२ ॥  
दिनारम्भे दिनान्ते च मातापित्रग्रतः स्थितः  ।  
अभिवादयते नित्यं भाक्तमान् ऋषिपुत्रकः  ॥ र्क्स्_८९।१३ ॥  
पुनर्जगाम तत्रैव कानने गिरिगह्वरे  ।  
क्रीडन् बालमृगैः सार्धं राजबाणमृतस् तु सः  ॥ र्क्स्_८९।१४ ॥  
  
राजोवाच:  
आश्रमे वसतस् तत्र सुदीर्घतपसस् तदा  ।  
सूनुस् तस्य कनीयांस् तु कथं मृत्युवशं गतः  ॥ र्क्स्_८९।१५ ॥  
  
श्रीभगवान् उवाच:  
शृणुष्वैकमना भूत्वा कथां चित्रां महीपते  ।  
श्रवणाद् एव तस्या हि सर्वपापैः प्रमुच्यते  ॥ र्क्स्_८९।१६ ॥  
काशिराजो महाराजा महाबलपराक्रमः  ।  
चित्रसेन इति ख्यातो वाराणस्यां वसत्य् असौ  ॥ र्क्स्_८९।१७ ॥  
एवं वसंस् तत्र राज्ये मन्त्रिणो वाक्यम् अब्रवीत्  ।  
मृगया च गमिष्यामि यूयं राज्ये प्रतिष्ठिताः  ॥ र्क्स्_८९।१८ ॥  
गम्यतां मन्त्रिभिः प्रोक्तो गतो ऽसौ वसुधाधिपः  ॥ र्क्स्_८९।१९ ॥  
छत्रैश्छत्राणि दृश्यन्ते गच्छन्तं काननं प्रति  ।  
रजस्तत्रोत्थितं भूरि गजवाजिपदाहतम्  ॥ र्क्स्_८९।२० ॥  
तेनैवाच्छादितं सर्वं सादित्यं भूमिमण्डलम्  ।  
न तत्र दृश्यते सूर्यो न काष्ठा न च चन्द्रमाः  ॥ र्क्स्_८९।२१ ॥  
पादपाश् च न दृश्यन्ते गिरिसातूनि सर्वशः  ।  
तत्रापि च महाराज मृगयूथम् अदृश्यत  ॥ र्क्स्_८९।२२ ॥  
अधावन् पुरुषाः सर्वे सराजाराजपुत्रकाः  ।  
वृन्दलोपो ऽभवत् तेषां शीघ्रं जग्मुर् दिशो दश  ॥ र्क्स्_८९।२३ ॥  
एकमार्गं गतो राजा चित्रसेनो महीपतिः  ।  
एकाकी स गतस् तत्र यत्र यत्र च ते मृगाः  ॥ र्क्स्_८९।२४ ॥  
प्रविष्टस् तु ततो दुर्गे कानने पक्षिवर्जिते  ।  
वल्मीगुल्मलताकीर्णे प्रविष्टो नैव दृश्यते  ॥ र्क्स्_८९।२५ ॥  
एकाक्यपश्यदात्मानं न चाश्वं न पदातिकान्  ।  
न को ऽपि चात्र जानाति नाहं वेद्मि दिशो दश  ॥ र्क्स्_८९।२६ ॥  
एवं कष्टं गतो राजा चित्रसेनो नराधिपः  ।  
छायां समाश्रितस् तत्र विश्रम्य च पुनः पुनः  ॥ र्क्स्_८९।२७ ॥  
क्षुत्तृषार्तो भ्रमन् दुर्गे कानने गिरिगह्वरे  ।  
ततो ऽपश्यत् सरो दिव्यं पद्मिनीषण्डमण्डितम्  ॥ र्क्स्_८९।२८ ॥  
हंसकारण्डवाकीर्णं चक्रवाकोपकूजितम्  ।  
सरो दृष्ट्वा तु राजेन्द्रः सम्प्रहृष्टतनूरुहः  ॥ र्क्स्_८९।२९ ॥  
कुमुदानि गृहीत्वा तु तत्र स्नानं समाचरत्  ।  
तर्पयित्वा पितॄन् देवान् मनुष्यांश् च यथा विधि  ॥ र्क्स्_८९।३० ॥  
पपौ पानीयममलं यथावत् समभीप्सितम्  ।  
उत्तीर्य स जलात् तीरे दृष्ट्वा वृक्षं समीपतः  ॥ र्क्स्_८९।३१ ॥  
चिन्तया ऽनुपविष्टो ऽसौ किं तु कर्म करोम्य् अहम्  ।  
ततश् छायाश्रितान् पश्यन् वनोद्देशे मृगान् बहून्  ॥ र्क्स्_८९।३२ ॥  
केचित् पूर्वमुखास् तत्र अपरे दक्षिणामुखा  ।  
वारुण्यभिमुखाः केचित् केचित् कौबेरम् आश्रिताः  ॥ र्क्स्_८९।३३ ॥  
केचिन् निद्रां प्रकुर्वन्ति ऊर्ध्वकर्णाः स्थिताः परे  ।  
मृगमध्ये स्थितो योगी ऋष्यशृङ्गो महातपाः  ॥ र्क्स्_८९।३४ ॥  
मृगान् दृष्ट्वा ततो राजा प्रहारार्थम् अचिन्तयत्  ।  
वधित्वा च मृगं चैकं भक्षयामि यदृच्छया  ॥ र्क्स्_८९।३५ ॥  
स्वस्थावस्थो भविष्यामि मृगमांसस्य भक्षणात्  ।  
काशीं प्रति गमिष्यामि मार्गम् अन्वेषयंस् ततः  ॥ र्क्स्_८९।३६ ॥  
विचिन्त्यैवं ततो राजा वृक्षमूलं समाश्रितः  ।  
चापं धृत्वा कराग्रेण प्राक्षिपत् तच् छरं विभुः  ॥ र्क्स्_८९।३७ ॥  
क्षिप्तमात्रे शरे तस्मिन् सर्वे नष्टा मृगास् ततः  ।  
तेषां मध्ये स चैवेक ऋष्यशृङ्गो महातपाः  ॥ र्क्स्_८९।३८ ॥  
शरेण विद्धः पतितः कृष्ण कृष्णेति चाब्रवीत्  ।  
हाहा शब्दं कृतं तेन केनाहं पातितो ऽधुना  ॥ र्क्स्_८९।३९ ॥  
कस्यैषा दुर्मतिर्जाता यया बुद्धिर् ममोपरि  ।  
मृगमध्ये स्थितश्चाहं न किञ्चदपराद्धवान्  ॥ र्क्स्_८९।४० ॥  
वाचां तां मानुषीं श्रुत्वा स राजा विस्मयान्वितः  ।  
शीघ्रं गत्वा ततो ऽपश्यद् ब्राह्मणं ब्रह्मवर्चसम्  ॥ र्क्स्_८९।४१ ॥  
हा हा कष्टं कृतं मे ऽद्य येनासौ घातितो मया  ।  
  
ब्राह्मण उवाच:  
न ते सिद्धिर् भवेत् किञ्चिन् मयि पञ्चत्वम् आगते  ॥ र्क्स्_८९।४२ ॥  
तवैव विहिता हत्या मयि पञ्चत्वम् आगते  ।  
जननी मे पिता वृद्धौ भ्रातरो हि तपस्विनः  ॥ र्क्स्_८९।४३ ॥  
भ्रातृजाया मरिष्यन्ति मयि पञ्चत्वम् आगते  ।  
एता हत्या भविष्यन्ति तव शुद्धिः कथं भवेत्  ॥ र्क्स्_८९।४४ ॥  
उपायं कथयिष्यामि कर्तुं त्वं यदि मन्यसे  ॥ र्क्स्_८९।४५ ॥  
  
राजोवाच:  
उपायः कथ्यतां मे ऽद्य यस् ते मनसि वर्तते  ।  
करिष्ये तदहं सर्वं प्रयत्नेन महामुने  ॥ र्क्स्_८९।४६ ॥  
  
शृङ्ग्य् उवाच:  
पृच्छामि त्वां कुतः को वा कथं त्वम् इह चागतः  ।  
ब्रह्मक्षत्रविशां मध्ये ऽन्त्यजः शूद्रो ऽथवा पुनः  ॥ र्क्स्_८९।४७ ॥  
  
राजोवाच:  
नाहं विप्रो न वैश्यो ऽहं न शूद्रः क्षत्रियो ह्य् अहम्  ।  
  
शृङ्ग्युवाच:  
मां गृहीत्वाश्रमं पुण्यं यत्र तौ पितरौ मम  ॥ र्क्स्_८९।४८ ॥  
आवेदयस्व दयस्व चात्मानं पुत्रपापिनम् आगतम्  ।  
तौ दृष्ट्वा मां करिष्येते कारुण्यं च तवोपरि  ॥ र्क्स्_८९।४९ ॥  
उपायं वा करिष्येते येन शान्तिर् भविष्यति  ।  
तस्य तद् वचनं श्रुत्वा चित्रसेनो नृपोत्तमः  ॥ र्क्स्_८९।५० ॥  
स्कन्धे कृत्वा च तं विप्रं जगामाश्रमकं प्रति  ।  
न शक्नोति च तं वोढुं विश्रम्य च पुनः पुनः  ॥ र्क्स्_८९।५१ ॥  
तावत् पश्यति तं विप्रं मूर्छितं विकलेन्द्रियम्  ।  
मुमोच चित्रसेनस् तु छायां न्यग्रोधकस्य च  ॥ र्क्स्_८९।५२ ॥  
विश्रामं च ततः कृत्वा वाचं कुर्वन् मुहुर् मुहुः  ।  
पश्यतस् तस्य राजेन्द्र ऋष्यशृङ्गो महातपाः  ॥ र्क्स्_८९।५३ ॥  
पञ्चत्वम् अगमच् छीघ्रं ध्यानयोगेन योगवित्  ।  
दाहयामास तं विप्रं विधिदृष्टेन कर्मणा  ॥ र्क्स्_८९।५४ ॥  
स्नानं कृत्वा तु शोकार्तो रुरोद च मुमोह च  ।  
ततश् चानन्तरं राजा उद्वेगं परमं गतः  ॥ र्क्स्_८९।५५ ॥  
कथं यास्ये गृहान् अद्य वाराणस्यां हतो ह्य् अहम्  ।  
ब्रह्महत्या समाविष्टो जुहोम्य् अग्नौ कलेवरम्  ॥ र्क्स्_८९।५६ ॥  
अथवा ऋषिवाक्येन गच्छाम्य् एवाश्रमं प्रति  ।  
कथयामि यथावृत्तं गत्वा तस्य महा ऋषेः  ॥ र्क्स्_८९।५७ ॥  
एवं विचिन्त्य राजासौ जगामाश्रमसन्निधौ  ।  
ऋष्यशृङ्गस्य चास्थीनि गृहीत्वा स नृपोत्तमः  ॥ र्क्स्_८९।५८ ॥  
दृष्टिमार्गे स्थितस् तस्य ब्रह्मर्षेर् भावितात्मनः  ।  
  
दीर्घतपा उवाच:  
आगच्छ स्वागतं ते ऽद्य आसने उपविश्यताम्  ॥ र्क्स्_८९।५९ ॥  
दीर्घतपास्म्य् अहं ते ऽद्य मधुपर्कः सविष्टरः  ।  
  
राजोवाचा:  
अर्घस्यैव न योग्यो ऽहं महर्षेर् भावितात्मनः  ॥ र्क्स्_८९।६० ॥  
मृगमध्ये स्थितो विप्र तव पुत्रो मया हतः  ।  
पुत्रघ्नं शाधि मां विप्र तीव्रदण्डेन दण्डय  ॥ र्क्स्_८९।६१ ॥  
मृगभ्रान्त्या हतो विप्र ऋष्यशृङ्गो महातपाः  ।  
इति ज्ञात्वा च मां विप्र कुरुष्व च यथोचितम्  ॥ र्क्स्_८९।६२ ॥  
माता तस्य वचः श्रुत्वा गृहान् निर्गत्य विह्वला  ।  
हा हतास्मीत्य् उवाचाथ पतिता च महीतले  ॥ र्क्स्_८९।६३ ॥  
विललाप सुदुःखार्ता पुत्रशोकेन पीडिता  ।  
हा पुत्र पुत्रेति वदन् करुणं कुररी यथा  ॥ र्क्स्_८९।६४ ॥  
श्रुत्यध्ययनसम्पूर्णो जपहोमपरायणः  ।  
आगतं त्वां गृहद्वारे कदा पृच्छामि पुत्रक  ॥ र्क्स्_८९।६५ ॥  
त्रिलोक्याम् अपि श्रूयते चन्दनं किल शीतलम्  ।  
पुत्रगातपरिष्वङ्गश् चन्दनाद् अपि शीतलः  ॥ र्क्स्_८९।६६ ॥  
परिष्वजितुम् इच्छामि त्वाम् अहं पुत्रसुप्रियम्  ।  
पञ्चत्वं च गमिष्यामि त्वद् विहीना सुदुःखिता  ॥ र्क्स्_८९।६७ ॥  
एवं विलपती दीना पुत्रशोकेन पीडिता  ।  
मूर्छिता विह्वला दीना निपपात महीतले  ॥ र्क्स्_८९।६८ ॥  
भार्यां च पतितां दृष्ट्वा पुत्रशोकेन पीडितः  ।  
चुकोप मुनिश्रेष्ठश् चित्रसेनं नृपं तदा  ॥ र्क्स्_८९।६९ ॥  
  
दीर्घतपा उवाच:  
याहि याहि महापाप मा मुखं दर्शयस्व मे  ।  
किं त्वया घातितो विप्र ह्य् अकामाच् च सुतो मम  ॥ र्क्स्_८९।७० ॥  
ब्रह्महत्या भविष्यन्ति बहवस् ते नराधिप  ।  
सकुटुम्बस्य मे त्वं हि मृत्युर् एवम् उपागतः  ॥ र्क्स्_८९।७१ ॥  
एवम् उक्त्वा ततो विप्रो विचिन्त्य च पुनः पुनः  ।  
क्रोधं परित्यज्य ततो मुनिमार्गं जगाम ह  ॥ र्क्स्_८९।७२ ॥  
  
ऋषिर् उवाच:  
उद्वेगं त्यज भो राजन् दुरुक्तं गदितं मया  ।  
पुत्रशोकाभिभूतेन दुःखमाप्तेन मानद  ॥ र्क्स्_८९।७३ ॥  
किं करोति नरः प्राज्ञः प्रेर्यमाणः स्वकर्मभिः  ।  
प्रायेण हि मनुष्याणां बुद्धिः कर्मानुसारिणी  ॥ र्क्स्_८९।७४ ॥  
अनेनैव प्रकारेण यत् त्वया लिखितं मम  ।  
परं तव भविष्यन्ति विप्रहत्या न संशयः  ॥ र्क्स्_८९।७५ ॥  
ब्रह्मक्षत्रविशां मध्ये शूद्रो वा चान्त्यजादिषु  ।  
कस्त्वं कथय सत्यं मे कस्माच् च निहतः सुतः  ॥ र्क्स्_८९।७६ ॥  
  
चित्रसेन उवाच:  
विज्ञापयामि विप्रर्षे क्षन्तव्यं च ममोपरि  ।  
नाहं विप्रो ऽस्मि भो तात न शूद्रो नैव वैश्यजः  ॥ र्क्स्_८९।७७ ॥  
नचापि चान्त्यजातीयः क्षत्रियो ऽहं द्विजोत्तम  ।  
काशिराजो मृगान् हन्तुम् आगतो वनम् उत्तमम्  ॥ र्क्स्_८९।७८ ॥  
भ्रमता पातितस् तत्र मृगरूपधरो मुनिः  ।  
किं कर्तव्यं मया विप्र उपायं कथयस्व मे  ॥ र्क्स्_८९।७९ ॥  
  
दीर्घतपा उवाच:  
ब्रह्महत्या न शक्येत एकेन तरितुं विभो  ।  
देशे काले यथाशक्त्या तच्छृणुष्व नराधिप  ॥ र्क्स्_८९।८० ॥  
चत्वारो मे सुता राजन् सभार्या मातृपूर्वकाः  ।  
मया सह न जीवन्ति ऋष्यशृङ्गस्य कारणे  ॥ र्क्स्_८९।८१ ॥  
उपायं शोभनं तात कथयामि शृणुष्व भोः  ।  
शक्यते यदि चेत् कर्तुं सुखोपायं नरेश्वर  ॥ र्क्स्_८९।८२ ॥  
सकुटुम्बसमस्तान् नो दाहयस्वानले नृप  ।  
अस्थीनि नर्मदातोये शूलभेदे विनिक्षिपेः  ॥ र्क्स्_८९।८३ ॥  
नर्मदादक्षिणे कूले शूलभेदेति विश्रुतम्  ।  
सर्वपापहरं तीर्थं सर्वतीर्थोत्तमोत्तमम्  ॥ र्क्स्_८९।८४ ॥  
शुचिर् भूत्वा ममास्थीनि क्षिप त्वं शूलभेदके  ।  
मुच्यते सर्वपापेभ्यो मम वाक्यात् न संशयः  ॥ र्क्स्_८९।८५ ॥  
  
राजोवाच:  
आदेशो दीयतां तात करिष्यामि न संशयः  ।  
सर्वस्वम् अपि यत् किञ्चिद् राज्यं कोशः स्त्रियः सुताः  ॥ र्क्स्_८९।८६ ॥  
तव दानं प्रयच्छामि विप्र मां त्वं प्रसीद च  ।  
परस्परं विवदतोर् मुनिराज्ञोस् तदा नृप  ॥ र्क्स्_८९।८७ ॥  
स्फुटित्वा हृदयं शीघ्रं मुनेर् भार्या मृता तदा  ।  
पुत्रशोकसमाक्रान्ता निर्जीवा पतिता क्षितौ  ॥ र्क्स्_८९।८८ ॥  
पुत्राश् च मातृशोकेन सर्वे पञ्चत्वम् आगताः  ।  
स्नुषाश् चैव तु ताः सर्वा मृताश् च सह भर्तृभिः  ॥ र्क्स्_८९।८९ ॥  
पञ्चत्वं तु गतान् सर्वान् मुनिमुख्यान् निरीक्ष्य तान्  ।  
विप्राश् चाह्वानितास् तेन ते तत्राश्रमवासिनः  ॥ र्क्स्_८९।९० ॥  
तेभ्यो निवेदयामास यथा वृत्तं नरोत्तमः  ।  
संहतैस् तैर् अनुज्ञातः कथञ्चिद् दह्य यत्नतः  ॥ र्क्स्_८९।९१ ॥  
देहं स्वं पावनं कृत्वास्थीनि प्रगृह्य यत्नतः  ।  
याम्यां हि प्रस्थितो राजा पादचारी महीपतिः  ॥ र्क्स्_८९।९२ ॥  
न शक्नोति यदा गन्तुं छायामाश्रित्य तिष्ठति  ।  
विश्रम्य च पुनर् गच्छन् विश्रम्य च पुनः पुनः  ॥ र्क्स्_८९।९३ ॥  
सचैलं कुरुते स्नानमस्थीन् वोढा पदे पदे  ।  
विना जलं निराहारः सो ऽगच्छद् दक्षिणामुखः  ॥ र्क्स्_८९।९४ ॥  
अचिरेणैव कालेन स गतो नर्मदातटे  ।  
आश्रमस्थान् द्विजान् सर्वान् पप्रच्छ राजसत्तमः  ॥ र्क्स्_८९।९५ ॥  
कथ्यतां मे द्विजश्रेष्ठाः शूलभेदस्य मार्गकः  ॥ र्क्स्_८९।९६ ॥  
  
विप्रा ऊचुः:  
नर्मदादक्षिणे कूले गतो द्रक्ष्यसि नान्यथा  ॥ र्क्स्_८९।९७ ॥  
ऋषिवाक्येन वै राजा गतो ऽथ हि नरेश्वरः  ।  
स ददर्श ततस् तीर्थं बहुद्विजसमाकुलम्  ॥ र्क्स्_८९।९८ ॥  
बहुद्रुमलताकीर्णं बहुपुष्पोपशोभितम्  ।  
बहुमूलफलोपेतं बहुश्वापदशोभितम्  ॥ र्क्स्_८९।९९ ॥  
ऋषिसङ्घैः समाकीर्णं नानाव्रतधरैः शुभैः  ।  
एकपादस्थिताः केचिद् अपरे सूर्यवर्चसः  ॥ र्क्स्_८९।१०० ॥  
एकदृष्टिस्थिताः केचिद् ऊर्ध्वबाहुस्थिताः परे  ।  
चान्द्रायणपरा केचित् केचित् पक्षोपवासिनः  ॥ र्क्स्_८९।१०१ ॥  
मासोपवासिनः केचित् केचिद् ऋतुमुपोषिताः  ।  
शीर्णपर्णाशिनः केचित् केचिन् मारुतभोजनाः  ॥ र्क्स्_८९।१०२ ॥  
योगाभ्यासरताः केचिद् ध्यायन्तः परमं पदम्  ।  
गार्हस्थम् आस्थिताः केचित् केचिच् चैवाग्निहोत्रिणः  ॥ र्क्स्_८९।१०३ ॥  
एवं विधान् द्विजान् दृष्ट्वा जानुभ्याम् अवनीं गतः  ।  
प्रणम्य शिरसा राजन् राजा वचनम् अब्रवीत्  ॥ र्क्स्_८९।१०४ ॥  
कस्मिन् देशे तु तत् तीर्थं कथयध्वं द्विजोत्तमाः  ।  
सर्वेषां वाञ्छितां सिद्धिं दद्याच् च फलम् ईप्सितम्  ॥ र्क्स्_८९।१०५ ॥  
  
ऋषिरुवाच:  
धन्वन्तरशतं गच्छ भृगुतुङ्गस्य मूर्धनि  ।  
कुण्डं द्रक्ष्यसि विस्तीर्णं तोयपूर्णं सुशोभनम्  ॥ र्क्स्_८९।१०६ ॥  
तेषां तद्वचनं श्रुत्वा गतः कुण्डस्य मूर्धनि  ।  
दृष्ट्वा हि चैव तत्तीर्थं भ्रान्तिर् जाता नृपस्य हि  ॥ र्क्स्_८९।१०७ ॥  
वीक्ष्य कुण्डं महाभागं गङ्गां चैव विशेषतः  ।  
प्राचीं सरस्वतीं दृष्ट्वा भ्रान्तिर्जाता नृपस्य हि  ॥ र्क्स्_८९।१०८ ॥  
ततो विस्मयमापन्नश् चिन्तयानो मुहुर्मुहुः  ।  
आकाशसंस्थितं दृष्ट्वा सामिषं कुररं तथा  ॥ र्क्स्_८९।१०९ ॥  
भ्रममाणं गृहीत्वा तं वध्यमानं निरामिषैः  ।  
परस्परं हि युध्यन्ते सर्वे चामिषभक्षकाः  ॥ र्क्स्_८९।११० ॥  
हतश् चञ्चुप्रहारैस् तु कुररः पतितो ऽम्भसि  ।  
शूलेन शूलिना यत्र भूभागं भेदितं पुरा  ॥ र्क्स्_८९।१११ ॥  
तत् तीर्थस्य प्रभावेण स सद्यः पुरुषो ऽभवत्  ।  
विमानस्थं तु तं दृष्ट्वा क्रौञ्च वै दिव्यरूपिणम्  ॥ र्क्स्_८९।११२ ॥  
अप्सरोभिर् गीयमानं नृपस् तत् तीर्थम् आगतः  ।  
अस्थीनि भूमौ निक्षिप्य स्नानं कृत्वा यथा विधि  ॥ र्क्स्_८९।११३ ॥  
तिलमिश्रेण तोयेन तर्पयित्वेष्टदेवताः  ।  
धृत्वास्थीनि ततो राजा निक्षिप्यान्तर्जले तथा  ॥ र्क्स्_८९।११४ ॥  
क्षणम् एकं ततो वीक्ष्य राजा ऊर्ध्वमुखः स्थितः  ।  
तां ददर्श ततः सर्वान् देवमूर्तिधरान् शुभान्  ॥ र्क्स्_८९।११५ ॥  
दिव्यवस्त्रैश् च संवीतान् दिव्याभरणभूषितान्  ।  
विमानैः काञ्चनैर् दिव्यैर् अप्सरोगणसेवितैः  ॥ र्क्स्_८९।११६ ॥  
पृथग्भूताश् च तान् सर्वान् विमानेषु व्यवस्थितान्  ।  
उत्पततः समालोक्य स राजा हर्षितो ऽभवत्  ॥ र्क्स्_८९।११७ ॥  
ऋषिर् विमानम् आरूढश् चित्रसेनम् अथाब्रवीत्  ।  
भो भोः साधु महाराज चित्रसेन महामते  ॥ र्क्स्_८९।११८ ॥  
त्वत्प्रसादान् नृपश्रेष्ठ गतिर्दिव्या ममाद्य वै  ।  
इदं च यत्त्वया किञ्चित् कृतं परमदुष्करम्  ॥ र्क्स्_८९।११९ ॥  
स्वसुतो ऽपि न शक्नोति पितॄणां कर्तुम् ईदृशम्  ।  
मदीयवचनाद् राजन् निष्पापस् त्वं भविष्यसि  ॥ र्क्स्_८९।१२० ॥  
यत् त्वं द्रक्ष्यसि राजेन्द्र कामिकं मनसेप्सितम्  ।  
आशीर्वादं ततो दत्त्वा चित्रसेनाय धीमते  ॥ र्क्स्_८९।१२१ ॥  
स्वर्गं जगाम स्वसुतैस् ततो दीर्घतपा मुनिः  ॥ र्क्स्_८९।१२२ ॥  
  
इति श्रीस्कन्दपुराणे रेवाखण्डे दीर्घतपाख्यानो नामैकोननवतितमो ऽध्यायः ॥  
  
  
र्क्स् अध्याय ९०  
  
उत्तानपाद उवाच:  
दृष्ट्वा तत्तीर्थमाहात्म्यं चित्रसेनो नरेश्वरः  ।  
विपुलं तीक्ष्णधारं च कण्ठे चासि नृपोत्तम  ॥ र्क्स्_९०।१ ॥  
देवान् सर्वान् हृदि ध्यायन् ब्रह्मविष्णुमहेश्वरान्  ।  
विनिक्षिपन्नथात्मानौ प्रत्यक्षौ विष्णुशङ्करौ  ॥ र्क्स्_९०।२ ॥  
करे धृत्वा तु राजानं रुद्रो वचनम् अब्रवीत्  ।  
  
हर उवाच:  
प्राणत्यागं महाराज अकाले मा कुरुष्व ह  ॥ र्क्स्_९०।३ ॥  
अद्यापि तु युवासि त्वं न युक्तं मरणं तव  ।  
स्वस्थानं गच्छ वै शीघ्रं भोगान् भुङ्क्ष्व यथेप्सितान्  ॥ र्क्स्_९०।४ ॥  
भुङ्क्ष्व निष्कण्टकं राज्यं नाकं शक्र इवापरः  ।  
  
चित्रसेन उवाच:  
न राज्यं कामये देव न पुत्रान् न च बान्धवान्  ॥ र्क्स्_९०।५ ॥  
न भार्यां न च कोशं च न गाश्च न तुरङ्गमान्  ।  
मुञ्चस्व मां महादेव अविघ्नं क्रियतां मम  ॥ र्क्स्_९०।६ ॥  
स्वर्गप्राप्तिर् ममाद्यैव त्वत्प्रसादान् महेश्वर  ।  
  
देव उवाच:  
यस्याग्रतो भवेद् विष्णुर्ब्रह्मा रुद्रस् तथैव च  ॥ र्क्स्_९०।७ ॥  
स्वर्गेण तस्य किं कार्यं गतो ऽसौ किं करिष्यति  ।  
तुष्टाव त्वां त्रयो देवा वृणीष्व वरम् उत्तमम्  ॥ र्क्स्_९०।८ ॥  
यथेप्सितं महाराज सत्यम् एतन्न संशयः  ।  
  
चित्रसेन उवाच:  
यदि तुष्टास् त्रयो देवा ब्रह्मविष्णुमहेश्वराः  ॥ र्क्स्_९०।९ ॥  
अद्य प्रभृति युष्माभिः स्थातव्यम् इह सर्वदा  ।  
गयाशिरं यथा पुण्यं कृतं युष्माभिर् एव च  ॥ र्क्स्_९०।१० ॥  
तथैवेदं तु कर्तव्यं शूलभेदं च पावनम्  ।  
यत्र यत्र स्थिता यूयं तत्र तत्र वसाम्य् अहम्  ॥ र्क्स्_९०।११ ॥  
गणानाम् इह सर्वेषाम् अवध्यो ऽहं सुरेश्वर  ।  
  
ईश्वर उवाच:  
अद्य प्रभृति तिष्ठाम शूलभेदे नरेश्वर  ॥ र्क्स्_९०।१२ ॥  
कलांशेन त्रयो देवास् त्रिकालं निवसामहे  ।  
नन्दिसञ्ज्ञो गणश् च त्वं भविष्यसि न संशय  ॥ र्क्स्_९०।१३ ॥  
भविष्यत्य् अग्रपूजा ते मत्समीपे सदा नृप  ।  
प्रक्षिप्य च निजास्थीनि यथा दीर्घतपा ययौ  ॥ र्क्स्_९०।१४ ॥  
सकुटुम्बो विमानस्थः स्वर्गे तिष्ठति तत्कुरु  ।  
एवं देवा वरं दत्त्वा चित्रसेनाय पार्थिव  ॥ र्क्स्_९०।१५ ॥  
कुण्डमूर्धनि यास्यामस्त्रयो देवास् तदा स्थिताः  ।  
परस्परं वदन्त्य् एवम् इदं तीर्थं तथा शुभम् ॥ र्क्स्_९०।१६ ॥  
यथा गयाशिरं पुण्यं सर्वमासि च पठ्यते  ।  
तथा रेवातटे पुण्यं शूलभेदं न संशयः  ॥ र्क्स्_९०।१७ ॥  
  
ब्रह्मोवाच:  
इदं तीर्थं महाराज यथापुण्यं गयाशिरः  ।  
स्नात्वा चैवोदके तस्मिन् नरो निर्मलतां व्रजेत्  ॥ र्क्स्_९०।१८ ॥  
एकं गयाशिरं मुक्त्वा सर्वतीर्थानि शङ्कर  ।  
शूलभेदस्य तीर्थस्य कलां नार्हन्ति षोडशीम्  ॥ र्क्स्_९०।१९ ॥  
कुण्डस्य दक्षिणे भागे दशहस्तप्रमाणतः  ।  
ऐन्द्रवारुणवायव्यां प्रमाणन्त्व् एकविंशतिः  ॥ र्क्स्_९०।२० ॥  
एतत् प्रमाणं तीर्थस्य पिण्डदानादिकर्मसु  ।  
नराः पुण्याश् च ते सर्वे अत्र दानं कृतं च यैः  ॥ र्क्स्_९०।२१ ॥  
विष्णुस् त्रिनेत्ररूपेण ब्रह्मरूपी पितामहः  ।  
तस्मिंस् तीर्थे स्थिता नित्यं पूजां गृह्णन्ति भक्तितः  ॥ र्क्स्_९०।२२ ॥  
जातं जातं निरीक्ष्यन्ते स्वपुत्रं हि पितामहाः  ।  
कदा यास्यति पुत्रो ऽसौ कदा दाता भविष्यति  ॥ र्क्स्_९०।२३ ॥  
पञ्चस्थानेषु यः श्राद्धं कुरुते भक्तिमान् नरः  ।  
स्वकुलानि तु सर्वाणि प्रेतभूतानि तारयेत्  ॥ र्क्स्_९०।२४ ॥  
एकविंशत्पितृपक्षे मातृपक्षैकविंशतिम्  ।  
भार्याया एकादशैवेति सर्वाण्य् एतानि तारयेत्  ॥ र्क्स्_९०।२५ ॥  
द्विजदेवप्रसादेन पितॄणां च तथैव हि  ।  
श्राद्धदो वसते तत्र यत्र देवो महेश्वरः  ॥ र्क्स्_९०।२६ ॥  
आत्मनो घातका ये च गोघ्नाः स्त्रैणहताश् च ये  ।  
दंष्ट्रिभिर् जलपातेन विद्युत्पातेन ये हताः  ॥ र्क्स्_९०।२७ ॥  
न तेषाम् अग्निसंस्कारो न शौचं नोदकक्रिया  ।  
तत्र तीर्थे तु यः श्राद्धं तेषां कुर्यात् स्वभक्तितः  ॥ र्क्स्_९०।२८ ॥  
मोक्षप्राप्तिर् भवेत् तेषां त्रिस्थानेषु न संशयः  ।  
तृप्तिस् तु जायते तेषां वर्षम् एकं न संशयः  ॥ र्क्स्_९०।२९ ॥  
अजानता कृतं पापं बालभावेषु यत्कृतम्  ।  
तत्सर्वं नश्यति क्षिप्रं सकृत्स्नानेन भूपते  ॥ र्क्स्_९०।३० ॥  
रजकेन यथा धौतवस्त्रं निर्मलतां व्रजेत्  ।  
पापोपलिप्तस् तीर्थे ऽस्मिन् स्नातो निर्मलतां व्रजेत्  ॥ र्क्स्_९०।३१ ॥  
सन्न्यासं कुरुते यस् तु तस्मिंस् तीर्थे नराधिप  ।  
ध्यायमानो महादेवं स गच्छेत् परमं पदम्  ॥ र्क्स्_९०।३२ ॥  
क्रीडित्वा च यथा कामं स्वेच्छया शिवमन्दिरे  ।  
वेदवेदाङ्गतत्त्वज्ञो जायते विपुले कुले  ॥ र्क्स्_९०।३३ ॥  
रूपवान् सुभगश् चैव सर्वव्याधिविवर्जितः  ।  
सर्वधर्मसमोपेतः सर्वाचारसमन्वितः  ॥ र्क्स्_९०।३४ ॥  
एतत् ते कथितं राजंस् तीर्थस्य फलमुत्तमम्  ।  
तच्छ्रुत्वा मानवो नित्यं मुच्यते सर्वपातकैः  ॥ र्क्स्_९०।३५ ॥  
यश् चैनं श्रावयेद् भक्त्या आख्यानं द्विजसन्निधौ  ।  
श्राद्धे देवगृहे चैव पठेत् पर्वणि पर्वणि  ॥ र्क्स्_९०।३६ ॥  
गीर्वाणास् तस्य तुष्यन्ति मनुष्याः पितृभिः सह  ।  
पठतां शृण्वतां चैव नश्येद् वै पापसञ्चयः  ॥ र्क्स्_९०।३७ ॥  
लिखित्वा तीर्थमाहात्म्यं ब्राह्मणेभ्यो ददाति यः  ।  
जातिस्मरं स लभते प्राप्नोत्य् अभिमतं फलम्  ॥ र्क्स्_९०।३८ ॥  
  
इति श्रीस्कन्दपुराणे रेवाखण्डे चित्रसेनकथावर्णनो नाम नवतितमो ऽध्यायः ॥  
  
  
र्क्स् अध्याय ९१  
  
राजोवाच:  
अन्यच् च श्रोतुम् इच्छामि केन गङ्गावतारिता  ।  
रुद्रशीर्षस्थिता पुण्या देवी कथम् इहागता  ॥ र्क्स्_९१।१ ॥  
पुण्या देवशिलानाम तस्या माहात्म्यमुत्तमम्  ।  
एतदाख्याहि मे सर्वं प्रसादात् पुरुषोत्तम  ॥ र्क्स्_९१।२ ॥  
रुद्र उवाच:  
शृणुष्वैकमना भूत्वा यथा गङ्गावतारिता  ।  
पुरा देवी महाभाग ब्रह्माद्यैः सकलैः सुरैः  ॥ र्क्स्_९१।३ ॥  
अभ्यर्थयज् जगन्नाथं देवदेवं जगद्गुरुम्  ।  
घटमध्ये स्थिता गङ्गा मोचिता च सुभूतले  ॥ र्क्स्_९१।४ ॥  
भारती च ततो मुक्ता रुद्रेण शिरसो भुवि  ।  
नरास्तीर्थे तटे तस्याः स्नानं कुर्वन्ति भक्तितः  ॥ र्क्स्_९१।५ ॥  
पिबन्ति च जलं नित्यं न ते यान्ति यमालयम्  ।  
यत्र सा पतिता कुण्डे शूलभेदे नराधिप  ॥ र्क्स्_९१।६ ॥  
देवनद्याः प्रतीच्यां च यत्र प्राची सरस्वती  ।  
याम्यां च शूलभेदाख्यम् अस्ति तीर्थम् अनुत्तमम्  ॥ र्क्स्_९१।७ ॥  
तत्रदेवशिला रम्या स्वयं देवेन निर्मिता  ।  
तत्र स्नात्वा तु यो भक्त्या ब्राह्मणं भोजयेन् नृप  ॥ र्क्स्_९१।८ ॥  
अल्पस्यैव तु दानस्य तस्य चान्तो न विद्यते  ।  
  
उत्तानपाद उवाच:  
कानि दानानि शस्तानि देवेश धरणीतले  ॥ र्क्स्_९१।९ ॥  
यानि दत्त्वा नरो भक्त्या मुच्यते सर्वकिल्बिषैः  ।  
देवशिलाया माहात्म्यं स्नानदानाद्धि यत्फलम्  ॥ र्क्स्_९१।१० ॥  
व्रतोपवासनि यमैर् यत् प्राप्यं तद् वदस्व मे  ।  
  
श्रीभगवान् उवाच:  
आसीत् पुरा महावीर्यश्चेदिनाथो महाबलः  ॥ र्क्स्_९१।११ ॥  
वीरसेन इति ख्यातो मण्डलाधिपतीश्वरः  ।  
तस्य राज्ये रिपुर्नास्ति न व्याधिर्न च तस्करः  ॥ र्क्स्_९१।१२ ॥  
न चाधर्मो ऽभवत् तत्र धर्म एव हि सर्वदा  ।  
सदा मुदान्वितो राजा सभार्यो बहुपुत्रकः  ॥ र्क्स्_९१।१३ ॥  
एका च दुहिता तस्य सुरूपा गिरिजा इव  ।  
दृष्टा सा पितृमातृभ्यां बन्धुवर्गजनैः सह  ॥ र्क्स्_९१।१४ ॥  
कृत्वा वैवाहिकं कार्यं काले प्राप्ते यथा विधि  ।  
अनन्तरं चेदिपतिर् द्वादशाब्दे महेश्वरः  ॥ र्क्स्_९१।१५ ॥  
ततस् तस्यास्तु यो भर्ता स मृत्युवशम् आगतः  ।  
विधवां तां सुतां दृष्ट्वा राजा शोकसमन्वितः  ॥ र्क्स्_९१।१६ ॥  
उवाच वचनं राजा स्वभार्यां दुःखपीडितः  ।  
भद्रे दुःखम् इदं जातं यावज् जीवं सुदुःसहम्  ॥ र्क्स्_९१।१७ ॥  
नैषा रक्षयितुं शक्या रूपयौवनदर्पिता  ।  
नोपायो विद्यते भार्य्ये भानुमत्याश् च रक्षणे  ॥ र्क्स्_९१।१८ ॥  
परस्परं विवदतोस् तच्छ्रुत्वा कन्यका ऽब्रवीत्  ।  
  
भानुमत्य् उवाच:  
न व्रीडामि तवाग्रे ऽहं ज्वलन्ती दाहकेनच  ॥ र्क्स्_९१।१९ ॥  
सत्यं नोत्पद्यते दोषो मदर्थे च नराधिप  ।  
अद्य प्रभृत्य् अहं तात न वेषं धारये क्वचित्  ॥ र्क्स्_९१।२० ॥  
स्थूलवस्त्रैर् निजाङ्गानि परिधास्यामि संयता  ।  
चरिष्यामि व्रतान् सर्वान् पुराणविहितान् अपि  ॥ र्क्स्_९१।२१ ॥  
आत्मानं शोषयिष्यामि तोषयन्ती जनार्दनम्  ।  
ममैषा वर्तते बुद्धिर् यदि त्वं तात मन्यसे  ॥ र्क्स्_९१।२२ ॥  
भानुमत्या वचः श्रुत्वा राजा स्नेहार्दितो ऽभवत्  ।  
तीर्थयात्रां समुद्दिश्य कोशं दत्त्वा च पुष्कलम्  ॥ र्क्स्_९१।२३ ॥  
विसृज्य राजा स्वसुतां वृद्धान् कृत्वा तु रक्षणे  ।  
पुरुषं सायुधं चान्यं ब्राह्मणं च पुरोहितम्  ॥ र्क्स्_९१।२४ ॥  
अवगाह्य तटे ध्यातुं गङ्गायां सा नराधिप  ।  
नित्यम् आपूजयद् विप्रान् गन्धमाल्यादिभूषणैः  ॥ र्क्स्_९१।२५ ॥  
दासीदासप्रभृतयस् तस्या ये रक्षणे क्षमाः  ।  
ततः पितुर्मतेनैव गङ्गातीरे समास्थिताः  ॥ र्क्स्_९१।२६ ॥  
द्वादशाब्दानि सा तीरे गङ्गायाः समवस्थिता  ।  
त्यक्त्वा गङ्गां क्वचिद् राजपुत्री काष्ठां तु दक्षिणाम्  ॥ र्क्स्_९१।२७ ॥  
प्राप्ता सा सचिवैः सार्द्धं यत्र रेवा महानदी  ।  
षण्मासं च स्थिता तत्र ॐकारे ऽमरकण्टके  ॥ र्क्स्_९१।२८ ॥  
नानाविधेषु तीर्थेषु तीर्थात् तीर्थं जगाम ह  ।  
स्नात्वा स्नात्वा द्विजान् पूज्यभक्तियुक्ता ह्य् अधिष्ठिता  ॥ र्क्स्_९१।२९ ॥  
वारुणीं च दिशं गत्वा देवनद्याश् च सङ्गमे  ।  
ददर्श चाश्रमं पुण्यम् ऋषिसङ्घैर् निषेवितम्  ॥ र्क्स्_९१।३० ॥  
दृष्ट्वा ऋषिसमूहं सा प्रणिपत्येदम् अब्रवीत्  ।  
माहात्म्यं चास्य तीर्थस्य नाम चैवास्य कीर्तय  ॥ र्क्स्_९१।३१ ॥  
  
ऋषिर् उवाच:  
चक्रतीर्थं तु विख्यातं चक्रं दत्तं पुरा हरेः  ।  
महेश्वरेण तुष्टेन देवदेवेन शूलिना  ॥ र्क्स्_९१।३२ ॥  
अत्र तीर्थे तु यः स्नात्वा तर्पयेत् पितृदेवताः  ।  
अनिवर्तिका गतिस् तस्य भविता नात्र संशयः  ॥ र्क्स्_९१।३३ ॥  
द्वितीये ऽह्नि ततो गच्छेच् छूलभेदं तपस्विनि  ।  
रात्रौ जागरणं कृत्वा पठेत् पौराणिकीं कथाम्  ॥ र्क्स्_९१।३४ ॥  
विष्णुपूजां प्रकुर्वीत पुष्पदीपनिवेदनैः  ।  
प्रभाते भोजयेद् विप्रान् दानं दद्यात् स्वभक्तितः  ॥ र्क्स्_९१।३५ ॥  
चतुर्थे ऽह्णि तथा गच्छेद् यत्र प्राची सरस्वती  ।  
ब्रह्मदेवाद् विनिष्क्रान्ता पावनार्थं नराधिप  ॥ र्क्स्_९१।३६ ॥  
तत्र स्नात्वा नरो गत्वा तर्पयेत् पितृदेवताः  ।  
श्राद्धदस् तु वसेत् तत्र यत्र देवः पितामहः  ॥ र्क्स्_९१।३७ ॥  
पञ्चमे ऽह्णि ततो गच्छेल् लिङ्गं मार्कण्डसञ्ज्ञितम्  ।  
तत्र स्नात्वा तु यो भक्त्या अर्चयेत् पितृदेवताः  ॥ र्क्स्_९१।३८ ॥  
श्राद्धं कृत्वा यथा न्यायम् अनिन्द्यान् पूजयेद् द्विजान्  ।  
पितरस्तस्य तृप्यन्ति द्वादशाब्दं न संशयः  ॥ र्क्स्_९१।३९ ॥  
सर्वदेवमयं स्थानं सर्वतीर्थमनुत्तमम्  ।  
कोटितीर्थसमं स्थानं कोटिलिङ्गोत्तमोत्तमम्  ॥ र्क्स्_९१।४० ॥  
त्रिरात्रं कुरुते यस् तु शुचिः स्नानं जितेन्द्रियः  ।  
पक्षं मासं च षण्मासम् अब्दम् एकं कदाचन  ॥ र्क्स्_९१।४१ ॥  
न तस्य वसतिर् मर्त्ये नाके वासः सदाक्षयः  ।  
नियमस्थस् तु मुच्येत त्रिजन्मजनितादघात्  ॥ र्क्स्_९१।४२ ॥  
विना पुमांसं या नारी द्वादशाब्द तु सुव्रता  ।  
तिष्ठते साक्षयं कालं रुद्रलोके महीयते  ॥ र्क्स्_९१।४३ ॥  
मुनेश् च वचनं श्रुत्वा मुदां परमिकां ययौ  ।  
ततो ऽवगाहते तीर्थमहर्निशमतन्द्रितम्  ॥ र्क्स्_९१।४४ ॥  
दृष्ट्वा तीर्थप्रभावं तु राज्ञी वचनम् अब्रवीत्  ।  
श्रूयतां वचनं मे ऽद्य ब्राह्मणाः सपुरोहिताः  ॥ र्क्स्_९१।४५ ॥  
न त्यजाम् ईदृशं स्थानं यावज् जीवाम्य् अहर्निशम्  ।  
मात्रे पित्रे तथा भ्रात्रे सद्भिर् वाच्यम् इदं वचः  ॥ र्क्स्_९१।४६ ॥  
वर्तते शूलभेदे सा नियता व्रतचारिणी  ।  
एकान्तरोपवासेन शनैर् मासमुपोषिता  ॥ र्क्स्_९१।४७ ॥  
देवशिलास्थिता नित्यं ध्यायमाना तु केशवम्  ।  
अहर्निशं स्थिता भूमौ दृष्टा राज्ञी शुभानना  ॥ र्क्स्_९१।४८ ॥  
व्रतस्था नियताहारा नाम्ना भानुमती शुभा  ।  
गतेषु द्विजमुख्येष्व् आययौ शबरयुग्मकम्  ॥ र्क्स्_९१।४९ ॥  
उवाच वचनं तत्र तां दृष्ट्वा शबराङ्गना  ।  
नैवा ऽस्याः सदृशी काचित् त्रिषु लोकेषु विश्रुता  ॥ र्क्स्_९१।५० ॥  
साक्षाद् असौ देवकन्या ह्यवतीर्णा महीतले  ।  
भार्याया वचनं श्रुत्वा शबरस् ताम् उवाच ह  ॥ र्क्स्_९१।५१ ॥  
कमलानि यथा लाभं दत्त्वा त्वं भुङ्क्ष्व सत्वरम्  ।  
मम चैवार्चने बुद्धिर् न भोक्तव्यं मया ऽद्य वै  ॥ र्क्स्_९१।५२ ॥  
न मया वर्जितं भद्रे पापवृद्ध्या ऽशुभं कृतम्  ।  
  
शबर्य् उवाच:  
न पूर्वं तु मया स्वामिन् भुक्तं तस्मिंस् तु वासरे  ॥ र्क्स्_९१।५३ ॥  
भुक्तशेषं मया भुक्तं यावत् कालं स्मराम्य् अहम्  ।  
भार्याया निश्चयं ज्ञात्वा स्नानं कर्तुं जगाम ह  ॥ र्क्स्_९१।५४ ॥  
अर्धोत्तरीयवस्त्रेण स्नानं कृत्वा तु भक्तितः  ।  
सर्वदेवं नमस्कृत्य गतो देवशिलां प्रति  ॥ र्क्स्_९१।५५ ॥  
तस्थौ स शङ्कमानो ऽपि ध्यायमानो जनार्दनम्  ।  
कुमुदद्वयं शबर्या तु दासीहस्ते निवेदितम्  ॥ र्क्स्_९१।५६ ॥  
दृष्ट्वा राज्ञी तथा पुष्पे दासीं चैव तदाब्रवीत्  ।  
त्वेदं पुष्पद्वयं लब्धं कथ्यतां तच् च साम्प्रतम्  ॥ र्क्स्_९१।५७ ॥  
शीघ्रं गच्छावगच्छ त्वं पुष्पं चैवानयापरम्  ।  
अनेन वसुना चैव कमलानि समानय  ॥ र्क्स्_९१।५८ ॥  
भानुमत्या वचः श्रुत्वा गता सा शबरीं प्रति  ।  
श्रीफलानि च पुष्पाणि बहून्य् अन्यानि देहि मे  ॥ र्क्स्_९१।५९ ॥  
  
शबर्य् उवाच:  
श्रीफलानि च दास्यामि पुष्पाणि च विशेषतः  ।  
मूल्येन मे स्पृहा नास्ति गत्वा राज्ञीं निवेदय  ॥ र्क्स्_९१।६० ॥  
गता दासी निवेद्याथ राज्ञी च स्वयम् आगता  ।  
उवाच शबरं राज्ञी पुष्पं मूल्येन देहि मे  ॥ र्क्स्_९१।६१ ॥  
  
शबर उवाच:  
न मूल्यं कामये देवि फलपुष्पसमुद्भवम्  ।  
श्रीफलानि च पुष्पाणि यथेष्टं मम गृह्यताम्  ॥ र्क्स्_९१।६२ ॥  
अर्चां कुरु यथान्यायं वासुदेवं जगत्पतिम्  ।  
  
राज्ञी उवाच:  
विना मूल्यं न गृह्णामि कमलानि तवाधुना  ॥ र्क्स्_९१।६३ ॥  
धान्यस्य खण्डिकाम् एकाम् एतां प्रति निगृह्यताम्  ॥ र्क्स्_९१।६४ ॥  
  
शबर उवाच:  
नाहारं चिन्तयाम्यद्य मुक्त्वा देवं वरानने  ॥ र्क्स्_९१।६५ ॥  
देवकार्यं विना भद्रे नान्याबुद्धिः प्रवर्तते  ।  
  
राज्ञी उवाच:  
न त्वयान्नं परित्याज्यं सर्वमन्ने प्रतिष्ठितम्  ॥ र्क्स्_९१।६६ ॥  
तस्मात् सर्वप्रयत्नेन ममान्नं प्रतिगृह्यताम्  ।  
तपस्विनो महाभागा ये चारण्यनिवासिनः  ॥ र्क्स्_९१।६७ ॥  
ते मद्द्वारे स्थिताः सर्वे याचन्ते ते ऽन्नकाङ्क्षिणः  ।  
  
शबर उवाच:  
निषेधो ऽधिकृतः पूर्वं मया सत्यं न संशयः  ॥ र्क्स्_९१।६८ ॥  
सत्यमूलं जगत् सर्वं सत्ये चैव प्रतिष्ठितम्  ।  
सत्येन तपते सूर्यः सत्येन द्योतते शशी  ॥ र्क्स्_९१।६९ ॥  
सत्येन वायवोवान्ति धरा सत्ये प्रतिष्ठिता  ।  
तस्मात् सर्वप्रयत्नेन सत्यं सत्यं न लोपयेत्  ॥ र्क्स्_९१।७० ॥  
  
राज्ञी उवाच:  
आरामोपहृतं पुष्पम् आरण्यं पुष्पम् एव च  ।  
क्रीतं प्रहिग्रहाल् लब्धं पुष्पम् एवं चतुर्विधम्  ॥ र्क्स्_९१।७१ ॥  
उत्तमं फलमारण्यं गृहीत्वा स्वयम् एव हि  ।  
मध्यमं फलमाराम्यमधमं क्रीतम् एव च  ॥ र्क्स्_९१।७२ ॥  
प्रतिग्रहेण यल् लब्धं निष्फलं तद् विदुर्बुधाः  ।  
  
पुरोहित उवाच:  
गृहाण राज्ञि पुष्पाणि पूजां कुरु जनार्दने  ॥ र्क्स्_९१।७३ ॥  
उपकारं प्रकुर्वन्ती पूजां चक्रे यथाविधि  ।  
रात्रौ जागरणं कृत्वा कथा पौराणिकी श्रुता  ॥ र्क्स्_९१।७४ ॥  
शबरस् तु ततो भार्याम् इदं वचनम् अब्रवीत्  ।  
दीपार्थं गृह्यतां स्नेहो यथालाभेन सुन्दरि  ॥ र्क्स्_९१।७५ ॥  
दत्त्वा दीपं ततः कृत्वा धूपं पूजां जनार्दने  ।  
कृत्वा जागरणं रात्रौ ध्यायमानस् तु केशवम्  ॥ र्क्स्_९१।७६ ॥  
ततः प्रभातसमये दृष्ट्वा स्नानोत्सुकञ्जनम्  ।  
केचिच् च शूलभेदे तु देवनद्यां तथैव च  ॥ र्क्स्_९१।७७ ॥  
सरस्वत्यां तथा केचिन्मार्कण्डेये तथा ह्रदे  ।  
चक्रतीर्थे तथा केचित् स्नानं कुर्वन्ति भक्तितः  ॥ र्क्स्_९१।७८ ॥  
शुचिभूतास् तु ते सर्वे जना देवशिलोपरि  ।  
श्राद्धं कुर्वन्ति वै तत्र प्रयत्नेन द्विजर्षभाः  ॥ र्क्स्_९१।७९ ॥  
तान् दृष्ट्वा शबरो बिल्वैः पिण्डं निर्वर्तयेत् ततः  ।  
भानुमत्या तथा सक्तुपिण्डनिर्वपणं कृतम्  ॥ र्क्स्_९१।८० ॥  
अनिन्द्य भोजयेद् विप्रं दम्भदोषविवर्जितम्  ।  
हविष्येण तथा दध्ना शर्करामधुसर्पिषा  ॥ र्क्स्_९१।८१ ॥  
पायसेन च गव्येन कृशरेण विशेषतः  ।  
भोजयित्वा तथा राज्ञी दानं दत्त्वा यथाविधि  ॥ र्क्स्_९१।८२ ॥  
पादुकोपानहौ छत्रं शय्या गोवृषम् एव च  ।  
विविधानि च दानानि हेमरत्नमयानि च  ॥ र्क्स्_९१।८३ ॥  
तत्र तीर्थे महाराज कपिलां यः प्रयच्छति  ।  
तेन दत्ता मही राजन् सशैलवनकानना  ॥ र्क्स्_९१।८४ ॥  
  
उत्तानपाद उवाच:  
तिलप्रदः प्रजा इष्टा दीपदश्चक्षुरुत्तमम्  ।  
भूमिदः स्वर्गम् आप्नोति दीर्घायुश् च हिरण्यदः  ॥ र्क्स्_९१।८५ ॥  
गृहदो रोगरहितो रौप्यदो रूपमुत्तमम्  ।  
वासोदश् चन्द्रलोकं तु अश्वदः सूर्यलोकभाक्  ॥ र्क्स्_९१।८६ ॥  
वृषदस् तु श्रियं पुण्यां गोदानात् तु त्रिविष्टपम्  ।  
शय्यादानं च यो दद्यात् स स्वर्गमभयप्रदः  ॥ र्क्स्_९१।८७ ॥  
धान्यदः शाश्वतं सौख्यं ब्रह्मदो ब्रह्म शाश्वतम्  ।  
सर्वेषाम् एव दानानां ब्रह्मदानं विशिष्यते  ॥ र्क्स्_९१।८८ ॥  
भार्याम् अश्वं महीं वासस् तिलकां च न सर्पिषम्  ।  
ये नयेन हि भावेन दानं विप्राय यच्छति  ॥ र्क्स्_९१।८९ ॥  
तेन तेन हि भावेन प्राप्नोति पदपूजितम्  ।  
दृष्ट्वा दानानि सर्वाणि राज्ञ्या दत्तानि यानि च  ॥ र्क्स्_९१।९० ॥  
उवाच शबरो भार्यां यच् छृणुष्व नराधिप  ।  
  
शबर उवाच:  
पुराणं पठितं भद्रे ब्राह्मणैर् वेदपारगैः  ॥ र्क्स्_९१।९१ ॥  
श्रुतं च तन् मया सर्वं दानधर्मपरं शुभम्  ।  
पूर्वजन्मार्जितं पापं स्नानदानव्रतेन च  ॥ र्क्स्_९१।९२ ॥  
तत्सर्वं च क्षयं जातं मदीयेन प्रिये शृणु  ।  
अत्र दत्तं हुतं तप्तं सर्वं भवति चाक्षयम्  ॥ र्क्स्_९१।९३ ॥  
ते द्विजा भानुमत्या च शूलभेदं गतास् ततः  ।  
ददृशुः शबरं कुण्डे शबर्या सह संस्थितम्  ॥ र्क्स्_९१।९४ ॥  
ईशान्यां च ततो गत्वा भृगुपर्वतमूर्धनि  ।  
मर्तुकामस् तथारूढो भार्यया सह पार्थिव  ॥ र्क्स्_९१।९५ ॥  
  
राजपुत्र्य् उवाच:  
तिष्ठ तिष्ठ महासत्त्व शृणुष्व वचनं मम  ।  
किमर्थं त्यजसि प्राणानद्यापि च युवा भवान्  ॥ र्क्स्_९१।९६ ॥  
किं सन्तापः समुद्वेगः किं दुःखं व्याधिर् एव च  ।  
शिशुश् च दृश्यते ऽद्यापि कारणं कथयस्व मे  ॥ र्क्स्_९१।९७ ॥  
  
शबर उवाच:  
कारणं नास्ति मे किञ्चिन् न दुःखं किञ्चिद् एव हि  ।  
संसारसारभूतत्वे नान्या बुद्धिः प्रवर्तते  ॥ र्क्स्_९१।९८ ॥  
दुःखेन लभते यस्मान् मनुष्यत्वं वरानने  ।  
मानुष्यं जन्म चासाद्य यो न धर्मं समाचरेत्  ॥ र्क्स्_९१।९९ ॥  
स गच्छेन् नरकं घोरम् अल्पदोषेण सुन्दरि  ।  
तस्मात् पतितुम् इच्छामि अस्मिंस् तीर्थे तपस्विनि  ॥ र्क्स्_९१।१०० ॥  
  
राजपुत्र्य् उवाच:  
अद्यापि वर्तते कालः स्वधर्मा विविधाः क्रियाः  ।  
कृत्वा प्रकृतधर्माणि तत्र दानेन शुद्ध्यति  ॥ र्क्स्_९१।१०१ ॥  
अहं दास्यामि ते धान्यं वासांसि द्रविणानि च  ।  
नित्यं त्वमाचरेर्धर्मं ध्यायमानो जनार्दनम्  ॥ र्क्स्_९१।१०२ ॥  
  
शबर उवाच:  
न चाहं कामये देवि धान्यं वस्त्राणि चैव हि  ।  
यः परस्यान्नम् अश्नाति स नरो ऽश्नाति किल्बिषम्  ॥ र्क्स्_९१।१०३ ॥  
  
राजपुत्र्य् उवाच:  
कन्दमूलफलाहारो भुक्त्वा वै भक्ष्यमुत्तमम्  ।  
अवगाह्य च तीर्थानि सर्वपापैः प्रमुच्यसे  ॥ र्क्स्_९१।१०४ ॥  
ततो विमुक्तपापस् तु यः कश्चित् पुरुषः शुचिः  ।  
कर्मणा तेन चैव त्वं गतिं सम्प्राप्स्यसे शुभाम्  ॥ र्क्स्_९१।१०५ ॥  
  
शबर उवाच:  
अत्र मध्ये मया त्यक्ताः प्राणा दृष्ट्वा हितं च यत्  ।  
सत्यन्न लोपये देवि इति मे निश्चिता मतिः  ॥ र्क्स्_९१।१०६ ॥  
प्रसादः क्रियतां देवि क्षमस्व त्वं जनैः सह  ।  
बद्धोत्तरीयवस्त्रेण आत्मानं च प्रयत्नतः  ॥ र्क्स्_९१।१०७ ॥  
भार्यया सहितस् तत्र हरिं ध्यात्वा पपात ह  ।  
नगार्धं पतितो यावद् गतजीवो नराधिप  ॥ र्क्स्_९१।१०८ ॥  
तूष्णीं भूतं तु तं दृष्ट्वा कुण्डस्योपरि भूमिप  ।  
त्रिमूर्तिगर्ते तत्काले शबरो भार्यया सह  ॥ र्क्स्_९१।१०९ ॥  
दिव्यं विमानम् आरूढो गतश् च गतिमुत्तमाम् ॥ र्क्स्_९१।११० ॥  
  
इति श्रीस्कन्दपुराणे रेवाखण्डे शबरस्वर्गारोहणं नामैकनवतितमो ऽध्यायः ॥  
  
  
र्क्स् अध्याय ९२  
  
राजोवाच:  
ततस् तयापि देवेश भानुमत्या हि किङ्कृतम्  ।  
एतन् मे संशयं देव कथयस्व प्रसादतः  ॥ र्क्स्_९२।१ ॥  
  
हर उवाच:  
चिन्तयित्वा तु सा राज्ञी गता कुण्डस्य सन्निधौ  ।  
दृष्ट्वा तीर्थस्य माहात्म्यं राज्ञी हर्षेण पूरिता  ॥ र्क्स्_९२।२ ॥  
विप्रान् बहून् समाहूय पूजयामास तत्क्षणात्  ।  
ददौ च विविधं दानं ब्राह्मणेभ्यो नराधिप  ॥ र्क्स्_९२।३ ॥  
दत्त्वा च दक्षिणाम् एवं मधुमासे च भूमिप  ।  
अमायां च ततो राज्ञी गता पर्वतमूर्धनि  ॥ र्क्स्_९२।४ ॥  
नगशृङ्गं समारुह्य कृत्वा तु करसम्पुटम्  ।  
विज्ञाप्य ब्राह्मणान् सर्वान् इदं वचनम् अब्रवीत्  ॥ र्क्स्_९२।५ ॥  
मम माता पिता भ्राता तथा ऽन्ये चैव बान्धवाः  ।  
सर्वे क्षमन्तु ते सर्वैर् इदं वाच्यं तदा वचः  ॥ र्क्स्_९२।६ ॥  
इत्युक्त्वा शूलभेदे तु तपः कृत्वा सुदारुणम्  ।  
विसृज्य चैवम् आत्मानं तस्मिंस् तीर्थे दिवङ्गता  ॥ र्क्स्_९२।७ ॥  
  
ब्राह्मणा ऊचुः:  
सन्देशं कथयिष्यामस् त्वयोक्तं शोभनव्रते  ।  
मातापित्रोश् च सुश्रोणि मा ते ऽभूद् अत्र संशयः  ॥ र्क्स्_९२।८ ॥  
ततो विसृज्य लोकं तु स्थिता पर्वतसन्निधौ  ।  
अर्धोत्तरीयवस्त्रं तु गाढं कृत्वा पुनः पुनः  ॥ र्क्स्_९२।९ ॥  
ततो विसृज्य चात्मानम् एकचित्ता नराधिप  ।  
नगार्द्धं पतिता यावत् तावद् दृष्टा सुरासुरैः  ॥ र्क्स्_९२।१० ॥  
दिव्यं विमानम् आरुह्य कैलासं सा जगाम ह  ।  
ततः सा पश्यतां तेषां जनानां त्रिदिवं गता  ॥ र्क्स्_९२।११ ॥  
  
इति श्रीस्कन्दपुराणे रेवाखण्डे भानुमतीस्वर्गारोहणं नाम द्विनवतितमो ऽध्यायः ॥  
  
  
र्क्स् अध्याय ९३  
  
देव उवाच:  
ततः पुष्करिणीं गच्छेत् सर्वपापप्रणाशिनीम्  ।  
श्रुत्वा तस्याः प्रभावं तु सर्वपापैः प्रमुच्यते  ॥ र्क्स्_९३।१ ॥  
रेवाया उत्तरे कूले तीर्थं परमशोभनम्  ।  
यत्रास्ते सर्वदा देवो दिव्यमूर्तिर्दिवाकरः  ॥ र्क्स्_९३।२ ॥  
कुरुक्षेत्रं यथापुण्यं सर्वकामिकम् उत्तमम्  ।  
इदं तीर्थं तथा पुण्यं सर्वकामफलप्रदम्  ॥ र्क्स्_९३।३ ॥  
कुरुक्षेत्रे यथा वृद्धिर् दानस्य जगतीपते  ।  
पुष्करिण्यां तथा वृद्धिर् दानस्यापि न संशयः  ॥ र्क्स्_९३।४ ॥  
यवम् एकं तु यो दद्यात् सौवर्णं चात्र वै नृप  ।  
पुष्करिण्यां तथा स्नानं सर्वं स्थानेश्वरे स्मृतम्  ॥ र्क्स्_९३।५ ॥  
सूर्यग्रहे यथा शक्त्या दत्त्वा दानं यथा विधि  ।  
हस्त्य् अश्वरथरत्नानि गृहं गाश् च धुरन्धरान्  ॥ र्क्स्_९३।६ ॥  
सुवर्णं रजतं वापि ब्राह्मणेभ्यो ददाति यः  ।  
त्रयोदशदिनं यावत् त्रयोदशगुणं भवेत्  ॥ र्क्स्_९३।७ ॥  
तिलमिश्रेण तोयेन तर्पयेत् पितृदेवताः  ।  
द्वादशाब्दं भवेत् तृप्तिस् तत्र तीर्थे महीपते  ॥ र्क्स्_९३।८ ॥  
यस् तत्र कुरुते श्राद्धं पायसैर् मधुसर्पिषा  ।  
श्राद्धं मघादि ऋक्षेषु पितॄणां दत्तम् अक्षयम्  ॥ र्क्स्_९३।९ ॥  
अक्षतैर् बदरैर् बिल्वैर् इङ्गुदैर् वै तिलैः सह  ।  
अक्षयं फलमाप्नोति तस्मिंस् तीर्थे न संशयः  ॥ र्क्स्_९३।१० ॥  
तत्र स्नात्वा तु यो देवं पूजयेच् च दिवाकरम्  ।  
स गच्छेत् परमं लोकं त्रिदशैर् अपि वन्दितः  ॥ र्क्स्_९३।११ ॥  
ऋचमेकां पठेद् यस् तु यजुषः साम्न एव च  ।  
समग्रस्य स वेदस्य फलम् आप्नोति वै द्विजः  ॥ र्क्स्_९३।१२ ॥  
त्रिपुष्करं जपेन् मन्त्रं ध्यायमानो दिवाकरम्  ।  
स गच्छेत् परमं लोकं त्रिदशैर् अपि वन्दितम्  ॥ र्क्स्_९३।१३ ॥  
यस्तत्र विधिवत् प्राणांस् त्यजते नृपसत्तम  ।  
स गच्छेत् परमं स्थानं यत्र देवो दिवाकरः  ॥ र्क्स्_९३।१४ ॥  
  
मार्कण्डेय उवाच:  
भूयो ऽप्य् अन्यत् प्रवक्ष्यामि आदित्येश्वरम् उत्तमम्  ।  
सर्वदुःखहरं पार्थ सर्वविघ्नविनाशनम्  ॥ र्क्स्_९३।१५ ॥  
अस्य तीर्थस्य चान्यानि तीर्थानि कुरुनन्दन  ।  
न लभन्ते श्रियं नाके मर्त्ये पातालगोचरे  ॥ र्क्स्_९३।१६ ॥  
कुरुक्षेत्रं यथा गङ्गा नैमिषं पुष्करं तथा  ।  
वाराणसी च केदारं प्रयागो नृपनन्दन  ॥ र्क्स्_९३।१७ ॥  
रवितीर्थस्य सर्वाणि कलां नार्हन्ति षोडशीम्  ।  
रवितीर्थे च यद् दत्तं शृणुष्व कुरुनन्दन  ॥ र्क्स्_९३।१८ ॥  
स्नेहार्थे कथयिष्यामि वार्धक्ये नास्ति पण्डितः  ।  
शृण्वन्तु ऋषयः सर्वे तपोनिष्ठा महात्मानः  ॥ र्क्स्_९३।१९ ॥  
श्रुतं मे रुद्रसान्निध्ये स्कन्दरुद्रगणैः सह  ।  
पार्वत्या प्रार्थितः शम्भूरवितीर्थस्य यत्फलम्  ॥ र्क्स्_९३।२० ॥  
शम्भुनापि तदाख्यातं गिरिजायाः पुरस् तदा  ।  
तत्सर्वम् एकचित्तेन रुद्रोद्गीतं श्रुतं मया  ॥ र्क्स्_९३।२१ ॥  
दुर्भिक्षोपहता विप्रा नर्मदा तटम् आश्रिताः  ।  
उद्दालको वशिष्ठश् च माण्डव्यो गौतमस् तथा  ॥ र्क्स्_९३।२२ ॥  
याज्ञवल्क्यो ऽथ शाण्डिल्यश्च्यवनो भार्गवस् तथा  ।  
नाशके तुर्विभाण्डश् च बालखिल्यादयस् तथा  ॥ र्क्स्_९३।२३ ॥  
शातातपो ऽपि शङ्खश् च जैमिनिर् गोभिलस् तथा  ।  
जैगीषव्यः शतानीक ऋषिसङ्घाः समागताः  ॥ र्क्स्_९३।२४ ॥  
तीर्थयात्रा कृता तैस् तु नर्मदाया समन्ततः  ।  
आदित्येशं समायाताः प्रसङ्गाद् ऋषिसत्तमाः  ॥ र्क्स्_९३।२५ ॥  
वृक्षैस् सञ्छादितं सर्वं धवैस्तिन्दुकपाटलैः  ।  
जम्बीरैर् अर्जुनैः कुन्दैर् जटाकेसरकिंशुकैः  ॥ र्क्स्_९३।२६ ॥  
पुन्नागनारिकेरैस् तु खदिरैः कल्पपादपैः  ।  
अनेकश्वापदाकीर्णं मृगमालासमाकुलम्  ॥ र्क्स्_९३।२७ ॥  
ऋक्षहस्तिसमायुक्तं चित्रकैश् च सुशोभितम्  ।  
प्रविश्य ऋषयः सर्वे वने पुष्पफलाकुले  ॥ र्क्स्_९३।२८ ॥  
वनान्ते च नारी शुभ्रा दृष्टा रक्ताम्बरान्विता  ।  
रक्तमाल्या सुशोभाढ्या रस्तचन्दनचर्चिता  ॥ र्क्स्_९३।२९ ॥  
रक्ताभरणसंयुक्ता शशिहस्ता भयावहा  ।  
तस्याः समीपगो दृष्टः कृष्णजीमूतसन्निभः  ॥ र्क्स्_९३।३० ॥  
महाकायो भीमवक्त्रः पाशहस्तो भयावहः  ।  
अनाधृष्यो वयोवृद्ध आतुरः पिङ्गलोचनः  ॥ र्क्स्_९३।३१ ॥  
दीर्घजिह्वः करालास्यस् तीक्ष्णादंष्ट्रो दुरासदः  ।  
वृद्धां स्त्रियं कुरुश्रेष्ठ ते पश्यन् विप्रपुङ्गवाः  ॥ र्क्स्_९३।३२ ॥  
ततः समीपगा वृद्धा स च वृद्धश् च भारत  ।  
स्वाध्यायनिरतैर् विप्रैस् तौ पृष्टौ पापकर्मिणौ  ॥ र्क्स्_९३।३३ ॥  
  
वृद्धावूचतुः:  
युष्माकं यमिनः सर्वे तिष्ठध्वं तीर्थमध्यतः  ।  
शीघ्रं प्रविश्यतां सर्वे नर्मदा चैव सेव्यताम्  ॥ र्क्स्_९३।३४ ॥  
तयोः श्रुत्वा तु वचनं ब्राह्मणाः शंसितव्रताः  ।  
जग्मुस् ते नर्मदाकच्छं दृष्ट्वा रेवां द्विजोत्तमाः  ॥ र्क्स्_९३।३५ ॥  
नताः केचित् स्तुवन्त्य् अन्ये जयदेवि नमो ऽस्तु ते  ॥ र्क्स्_९३।३६ ॥  
  
ऋषय ऊचुः:  
नमो ऽस्तु ते सिद्धगणैर् निषेविते नमो ऽस्तु ते सर्वपवित्रमङ्गले  ।  
नमो ऽस्तु ते विप्रसहस्रपूजिते  ।  
नमो ऽस्तु ते रुद्रसमुद्भवे परे  ॥ र्क्स्_९३।३७ ॥  
नमोऽस्तु ते सर्वपवित्रपावने नमो ऽस्तु ते देवि वरे प्रसीद नः  ।  
नमो ऽस्तु ते शीतजले सुखप्रदे सरिद्वरे पापहरे दयान्विते  ॥ र्क्स्_९३।३८ ॥  
अनेकभूताङ्गसुशोभिताङ्गे गन्धर्वयक्षोरगपाविताङ्गे  ।  
महागजौघा महिषा वराहाः क्रीडन्ति तोये सुमहोर्मिमालैः  ॥ र्क्स्_९३।३९ ॥  
नमामः सर्वे वरदे सुखप्रदे ऽस्मान् पशुपाशबद्धान्  ।  
पापैरनेकैः पशुपाशबद्धा भ्रमन्ति तावन्नरकेषु नित्यम्  ॥ र्क्स्_९३।४० ॥  
यावत् तवाम्भो नहि संस्पृशन्ति स्पृष्टं करैश्चन्द्रमसो रवेश् च  ।  
अनेकसंसारभयार्दितानां पापैर् अनेकैः परिवेष्टितानाम्  ॥ र्क्स्_९३।४१ ॥  
गतिस् त्वम् अम्भोजसमानवक्त्रे द्वन्द्वैर् अनेकैर् अभिसंवृतानाम्  ।  
नद्यस् तु पूज्या विमला भवन्ति  ।  
त्वां देवि चासाद्य न संशयो ऽत्र  ॥ र्क्स्_९३।४२ ॥  
दुखातुराणाम् अभयं ददासि देवैर् अनेकैर् अभिपूजितासि  ।  
विण्मूत्रदेहार्णवमग्नदेहा भवन्ति तावन् नरकेषु मर्त्याः  ॥ र्क्स्_९३।४३ ॥  
महानिलोद्धूततरङ्गभङ्गं जलं न यावत् तव संस्पृशन्ति  ।  
म्लेच्छाः पुलिन्दास् त्वथ यातुधानाः पिबन्ति चाम्भस्तव देवि पुण्यम्  ॥ र्क्स्_९३।४४ ॥  
ते ऽपि प्रमुञ्चन्ति भयात् तु घोरात् किम् अत्र विप्रा भयपापभीताः  ।  
घोरे युगे ऽस्मिन् कलिनाम्न्यपुण्ये त्वं भ्राजसे कालजलौघपूर्णे  ॥ र्क्स्_९३।४५ ॥  
देव्यत्र नक्षत्रपथे ऽपि गङ्गा तव प्रसादाद् दिवि देव्यतिष्ठत्  ।  
काले यथेष्टं परिपालय त्वं यास्याम लोकं तव सुप्रसादात्  ॥ र्क्स्_९३।४६ ॥  
वयं तथा त्वं कुरु नः प्रसादं त्वाम् आश्रितास् त्वां शरणं गता वै  ।  
गतिस् त्वम् एवात्र पितेव पुत्रं त्वम् आदिदेव प्रभवे विचित्रे  ॥ र्क्स्_९३।४७ ॥  
काले ऽप्य् अनावृष्टिभवं क्षयं च रक्षस्व (?)  ।  
सर्वं जगतः स्वरूपम् ॥॥ ॥॥  ॥ र्क्स्_९३।४८ ॥  
एवं स्तुता महादेवी नर्मदा सरितां वरा  ।  
प्रत्यक्षा सा पराभूता ब्राह्मणानां युधिष्ठिर  ॥ र्क्स्_९३।४९ ॥  
  
नर्मदोवाच:  
तुष्टाहं वरदा विप्रा दास्ये वो वाञ्छितं फलम्  ।  
ततो ऽवर्षन् महामेघा धान्यं च प्रचुरं तथा  ॥ र्क्स्_९३।५० ॥  
कन्दमूलफलं शाकं सुखं सर्वसंश्रितम्  ।  
  
मार्कण्डेय उवाच:  
पठन्ति ये स्तोत्रम् इदं नरेन्द्र शृण्वन्ति भक्त्या परयआ प्रपन्नाः  ॥ र्क्स्_९३।५१ ॥  
तेभ्यो ऽन्तकाले सरिदुत्तमेयं गतिं विशद्धां नितरां ददाति  ।  
प्रातः समुत्थाय समान एवं सङ्कीर्तयेद् रुद्रमुमां च देवीम्  ॥ र्क्स्_९३।५२ ॥  
पापानि सर्वाणि लयं ग्रयान्ति समाश्रयन्ते च महानुभावाः  ।  
पापैस् तु मुक्ता दिवि मोदयन्ते शम्भोर्गिरा चैव तु नान्यथा च  ॥ र्क्स्_९३।५३ ॥  
  
मार्कण्डेय उवाच:  
दृष्टास् ते पुरुषा नान्या नर्मदातटम् आश्रिताः  ।  
स्नानदेवार्च्चनैर्युक्ताः पञ्चैव तु महाबलाः  ॥ र्क्स्_९३।५४ ॥  
ते दृष्टा ब्राह्मणैः सर्वैर् वेदवेदाङ्गपारगैः  ।  
  
विप्रा ऊचुः:  
दिनान्ते च स्त्रियोर् युग्मं दृष्टं रौद्रं भयावहम्  ॥ र्क्स्_९३।५५ ॥  
त्रयो वृद्धाश् च पुरुषाः पाशहस्ता भयावहाः  ।  
दुर्द्धरा दुर्निसङ्काशा इतश्चेतश् च चञ्चलाः  ॥ र्क्स्_९३।५६ ॥  
व्याहरन्ति भिया वाचा आकाङ्क्षा दर्शनस्य च  ।  
अपरस्परिणस् सर्वे निरीक्षन्ते परस्परम्  ॥ र्क्स्_९३।५७ ॥  
तेषु सङ्घेषु यत्प्रोक्तं तत्सर्वं कथयामि ते  ।  
  
पुरुषा ऊचुः:  
तीर्थावगाहनं सर्वैः पूर्वपश्चिमदक्षिणे  ॥ र्क्स्_९३।५८ ॥  
उत्तरे च कृतं भक्त्या न पापं तद् व्यपोहितम्  ।  
निष्पापाश् चात्र सञ्जातास् तीर्थस्यास्य प्रभावतः  ॥ र्क्स्_९३।५९ ॥  
शृण्वन्तु ऋषयः सर्वे अग्निज्वालोपमा द्विजाः  ।  
पातकानि च घोराणि यान्य् अचिन्त्यानि देहिनाम्  ॥ र्क्स्_९३।६० ॥  
पापिष्ठेन तु चानेन गरोर्दारा विदूषिताः  ।  
हृतं चान्येन मित्रस्य सुवर्णं च तथा च वै  ॥ र्क्स्_९३।६१ ॥  
ब्रह्महत्या कृता रौद्रा कृतं चान्येन पातकम्  ।  
सुरापानं तु चाप्य् अस्य सञ्जातं चान्यकामतः  ॥ र्क्स्_९३।६२ ॥  
गोवधं पापम् एतेन कृतम् एकेन पापिना  ।  
अकामतो ऽपि सर्वेषां पातकानि नराधिप  ॥ र्क्स्_९३।६३ ॥  
ब्राह्मणास् तांस् तु ते दृष्ट्वा पापिष्ठा गतकल्मषाः  ।  
तीर्थस्यास्य प्रभावेण नर्मदायाः प्रभावतः  ॥ र्क्स्_९३।६४ ॥  
न क्वाचित् पातकानां तु प्रवेशश् चात्र जायते  ।  
एवं सञ्चिन्त्य ते सर्वे पापिष्ठाश् च परस्परम्  ॥ र्क्स्_९३।६५ ॥  
क्षिप्रम् एव समुद्धृत्य विचिन्त्य हृदये हरिम्  ।  
स्नात्वा रेवाजले पुण्ये तार्पित्वा पितृदेवताः  ॥ र्क्स्_९३।६६ ॥  
नत्वा तु भास्करं देवं हृदि ध्यात्वा जनार्दनम्  ।  
कृत्वा प्रदक्षिणां भक्त्या ज्वलिते जातवेदसि  ॥ र्क्स्_९३।६७ ॥  
पतिताः पाण्डवश्रेष्ठ पापोद्विग्नाश् च पापिनः  ।  
सात्त्विकीं कामनां कृत्वा त्यक्त्वा प्राणान् दिवङ्गताः  ॥ र्क्स्_९३।६८ ॥  
निष्पापास् ते महाभागैर् नर्मदायोत्तरे तटे  ।  
विमानस्थास् तदा दृष्टा ब्राह्मणैस् ते युधिष्ठिर  ॥ र्क्स्_९३।६९ ॥  
आश्चर्यमतुलं दृष्टम् ऋषिभिर् नर्मदातटे  ।  
तदा प्रभृति ते सर्वे रागद्वेषविवर्जिताः  ॥ र्क्स्_९३।७० ॥  
रवितीर्थं द्विजा हृष्टाः सेवन्ते मोक्षकाङ्क्षया  ॥ र्क्स्_९३।७१ ॥  
  
इति श्रीस्कन्दपुराणे रेवाखण्डे ऽर्कतीर्थमहिमानुवर्णनो नाम त्रिनवतितमो ऽध्यायः ॥  
  
  
र्क्स् अध्याय ९४  
  
मार्कण्डेय उवाच:  
तीर्थस्यास्य च यत्पुण्यं तच् छृणुष्व नराधिप  ।  
पण्डितो वृद्धभावेन भक्त्या त्रातो नरेश्वर  ॥ र्क्स्_९४।१ ॥  
उद्देशं कथयिष्यामि दृष्ट्वा वान्तरम् एव च  ।  
कुरुक्षेत्रं यथापूतं रवितीर्थं श्रुतं तथा  ॥ र्क्स्_९४।२ ॥  
ईश्वरेण पुराख्यातं षण्मुखस्य युधिष्ठिर  ।  
श्रुतं रुद्रगणैः सर्वैर् अहं तत्र समीपगः  ॥ र्क्स्_९४।३ ॥  
मार्तण्डग्रहणे प्राप्ते ये व्रजन्ति षडानन  ।  
रवितीर्थे कुरुक्षेत्रे तुल्यम् एव फलं भवेत्  ॥ र्क्स्_९४।४ ॥  
स्नाने दाने तथा जाप्ये होमे चैव विशेषतः  ।  
कुरुक्षेत्रे तथा पुण्यं नात्र कार्या विचारणा  ॥ र्क्स्_९४।५ ॥  
ग्रामे वा यदि वारण्ये पुण्या सर्वत्र नर्मदा  ।  
रवितीर्थे विशेषेण रविपर्वणि भूमिप  ॥ र्क्स्_९४।६ ॥  
तत्र सूर्यदिने भक्त्या व्यतीपाते च वैधृतौ  ।  
सङ्क्रमणे ग्रहणे वा ऽपि ये व्रजन्ति जितेन्द्रियाः  ॥ र्क्स्_९४।७ ॥  
कामक्रोधविनिर्मुक्ता रागद्वेषैस् तथैव च  ।  
कथां च वैष्णवीं पार्थ वेदाध्ययनम् एव च  ॥ र्क्स्_९४।८ ॥  
ऋग्वेदं वा यजुर्वेदं सामवेदम् अथर्वणम्  ।  
ऋचम् एकां तु जप्त्वैव समस्तफलम् आप्नुयुः  ॥ र्क्स्_९४।९ ॥  
गायत्र्या च चतुर्वेदफलम् आप्नोति मानवः  ।  
प्रभाते पूजयेद् देवम् अन्नदानहिरण्मयैः  ॥ र्क्स्_९४।१० ॥  
तत्र स्नात्वा द्विजे योग्ये कपिलां यः प्रयच्छति  ।  
पृथिवी तेन वै दत्ता सशैलवनकानना  ॥ र्क्स्_९४।११ ॥  
भूर्लोकश् च भुवर्लोको महर्लोको जनस् तथा  ।  
तपः सत्य तथा लोकं पातालान्य् एकविंशतिः  ॥ र्क्स्_९४।१२ ॥  
तेन दत्तं भवेत् सर्वं गोदानं येन वै कृतम्  ।  
तेषाम् अब्दकृतं पापं नश्येद् वै नात्र संशयः  ॥ र्क्स्_९४।१३ ॥  
  
युधिष्ठिर उवाच:  
पुण्या गतिः कथं तात एतत् कथय तत्त्वतः  ।  
  
मार्कण्डेय उवाच:  
पुरा कृतयुगस्यादौ ब्रह्मालोकपितामहः  ॥ र्क्स्_९४।१४ ॥  
उत्पाद्य तथा सकलं भूतग्रामं चतुर्विधम्  ।  
आकुला पृथिवी तेन सञ्जाता पाण्डुनन्दन  ॥ र्क्स्_९४।१५ ॥  
ततः पश्चाद् विचिन्त्येदं कथं लोको भविष्यति  ।  
कथं स्वर्गं प्रयास्यन्ति मानवा भक्तिसंयुताः  ॥ र्क्स्_९४।१६ ॥  
भानुश् चैव कथं प्रीतो लोकानां जायते भृशम्  ।  
विरञ्चेश्चिन्त्यमानस्य अग्निकुण्डात् समुत्थिता  ॥ र्क्स्_९४।१७ ॥  
ज्वलन्ती तेजसा पूर्णा घण्टा लुलितनिःस्वना  ।  
दृष्ट्वा तां तु महाभागां कपिलां कुण्डमध्यगाम्  ॥ र्क्स्_९४।१८ ॥  
ब्रह्मालोकगुरुस्तां तु प्रणम्येदम् उवाच ह  ।  
नमस्ते कापिले पुण्ये सर्वलोकेष्व् अनुत्तमे  ॥ र्क्स्_९४।१९ ॥  
माङ्गल्ये मङ्गले देवि त्रिषु लोकेषु वन्दिते  ।  
त्वं लक्ष्मीस् त्वं धृतिर्मेधा पवित्रा तु वरानने  ॥ र्क्स्_९४।२० ॥  
उमादेवीति विख्याता त्वं शची नात्र संशयः  ।  
वैष्णवी त्वं महादेवी ब्रह्माणी त्वं वरानने  ॥ र्क्स्_९४।२१ ॥  
कुमारी त्वं महाभागे भक्तिः श्रद्धा तथैव च  ।  
कालरात्री तु भूतानां कुमारी परमेश्वरी  ॥ र्क्स्_९४।२२ ॥  
त्वं त्रुटिस्त्वं घटी चैव मुहूर्तक्षणम् एव च  ।  
संवत्सरर्तवो मासास् त्वं कालः पुरुषः सदा  ॥ र्क्स्_९४।२३ ॥  
नास्ति किञ्चित् त्वया हीनं त्रैलोक्ये सचराचरे  ।  
एवं स्तुता तु सा तेन कपिला परमेष्ठिना  ॥ र्क्स्_९४।२४ ॥  
तम् उवाच महाभागा प्रहृष्टा परमेष्ठिनम्  ।  
प्रसन्ना तव वाक्येन देवदेव जगद्गुरो  ॥ र्क्स्_९४।२५ ॥  
  
ब्रह्मोवाच:  
जगद्धिताय जनिता मया त्वं परमेश्वरि  ।  
स्वर्गान् मर्त्यमितो याहि लोकानां हितकाम्यया  ॥ र्क्स्_९४।२६ ॥  
सर्वदेवमयीं त्वां तु सर्वलोकमयीं तथा  ।  
विधिना ये प्रदास्यन्ति तेषां वासस् त्रिविष्टपे  ॥ र्क्स्_९४।२७ ॥  
एवमुक्ता ततः पुण्या कपिला परमेष्ठिना  ।  
आजगाम भुवः पृष्ठे वन्द्यमाना सुरोत्तमैः  ॥ र्क्स्_९४।२८ ॥  
पवित्रा वसुधा तेन सञ्जाता पाण्डुनन्दन  ।  
तस्या अङ्गेषु ये देवास् तान् मे निगदतः शृणु  ॥ र्क्स्_९४।२९ ॥  
मुखे ह्य् अग्निः स्थितो देवो दन्तेषु च भुजङ्गमाः  ।  
धाता विधाता चोष्ठौ च अश्विनौ कर्णसंस्थितौ  ॥ र्क्स्_९४।३० ॥  
वज्रपाणिः स्थितः शृङ्गे शृङ्गमध्ये पितामहः  ।  
कालो मध्यगतस् तात पाशभृद् वरुणस् तथा  ॥ र्क्स्_९४।३१ ॥  
यमश् च भगवान् देव आस्यस्योपरि संस्थितः  ।  
नाभिमध्ये स्थितश् छन्दो देवा जङ्घासु भारत  ॥ र्क्स्_९४।३२ ॥  
वसुन्धरा स्थिता नाभ्यां पर्वताः सन्धिषु स्थिताः  ।  
वृक्षा गुल्मानि वल्ल्यश् च सन्धिमार्गे व्यवस्थिताः  ॥ र्क्स्_९४।३३ ॥  
ऋषयो रोमकूपेषु संस्थिताः पाण्डुनन्दन  ।  
स्नायुस्थाः पितरः सर्वे प्रस्रवं सर्वतीर्थजम्  ॥ र्क्स्_९४।३४ ॥  
सर्वेषां गोमयं श्रेष्ठं पवित्रं पापनाशनम्  ।  
खुरेषु पन्नगाः सर्वे पुच्छाग्रे सूर्यरश्मयः  ॥ र्क्स्_९४।३५ ॥  
एवं भूता तु कपिला सर्वदेवमयी किल  ।  
ये ध्यायन्ति गृहे भक्त्या ते मुक्ता नात्र संशयः  ॥ र्क्स्_९४।३६ ॥  
प्रातरुत्थाय यो भक्त्या नित्यं कुर्यात् प्रदक्षिणम्  ।  
प्रदक्षिणीकृता तेन सप्तद्वीपा वसुन्धरा  ॥ र्क्स्_९४।३७ ॥  
कपिलापञ्चगव्येन यः स्नापयति शङ्करम्  ।  
विष्णुं वा जगदाधारं सूर्यं वा त्व् अन्यदैवतम्  ॥ र्क्स्_९४।३८ ॥  
पञ्चामृतेन संस्नाप्य भक्त्या गव्येन पाण्डव  ।  
अब्दं वा श्रोत्रिये नित्यं कपिलां यः प्रयच्छति  ॥ र्क्स्_९४।३९ ॥  
तुल्यम् एतत् फलं प्रोक्तं शङ्करेण युधिष्ठिर  ।  
य प्रदास्यति विप्राय रवितीर्थे सुयन्त्रितः  ॥ र्क्स्_९४।४० ॥  
कपिलां वाथ कृष्णां वा श्वेतां रक्तां च पाटलाम्  ।  
क्षीरिणीं तरुणीं शुभ्रां सवत्सां वस्त्रसंयुताम्  ॥ र्क्स्_९४।४१ ॥  
स्वर्णशृङ्गीं रौप्यखुरीं विष्णुरूपं द्विजं स्मरन्  ।  
आत्मानं विष्णुरूपं च धेनुम् आदित्यरूपिणीम्  ॥ र्क्स्_९४।४२ ॥  
यो ददाति महाबाहो तस्य वासस् त्रिविष्टपो  ।  
ब्रह्महत्या विनिर्मुक्तः सुरापानं च दारुणम्  ॥ र्क्स्_९४।४३ ॥  
गुर्वङ्गनागमः स्तेयो स्वामिद्रोहो गवां वधः  ।  
मित्रविश्वासघातं च गुरुनिन्दासमुद्भवम्  ॥ र्क्स्_९४।४४ ॥  
स्थितिर्नष्टे च वंशे च निर्माल्यस्यावलङ्घनम्  ।  
कन्यागमागमश् चैव अभक्षस्य तु भक्षणम्  ॥ र्क्स्_९४।४५ ॥  
वृषली गमनं रौद्रं कुरूपागमनोद्भवम्  ।  
अग्निदं गरदं चैव कूटसाक्ष्यसमुद्भवम्  ॥ र्क्स्_९४।४६ ॥  
तत्सर्वं नाशयेत् पापं धेनुर्दानेन पाण्डव  ।  
सुरभिसङ्गमे पुण्ये निष्ठुते पापनाशने  ॥ र्क्स्_९४।४७ ॥  
श्राद्धं प्रेतस्य यो भक्त्या दापयेत् कुन्तिनन्दन  ।  
तस्य प्रीतो भवेत् सूर्यः सुप्रीतो भव एव च  ॥ र्क्स्_९४।४८ ॥  
दानं यद् दीयते तत्र सूर्यम् उद्दिश्य भक्तितः  ।  
मित्रलोके सुखं याति नर्मदायाः प्रसादतः  ॥ र्क्स्_९४।४९ ॥  
दधिच्छन्दे मधुच्छन्दे देवयाने सुखप्रदे  ।  
भीमेश्वरे कुरुश्रेष्ठ समं पुण्यं प्रशस्यते  ॥ र्क्स्_९४।५० ॥  
पृथिव्यां सागरान्तायां प्रख्यातं तीर्थपञ्चकम्  ।  
ये न जानन्ति भूमिस्था ते मृता नात्र संशयः  ॥ र्क्स्_९४।५१ ॥  
स्नानं देवार्चनं जाप्यं होमं ब्राह्मणपूजनम्  ।  
भूमिदानेन वस्त्रेण अन्नदानेन भक्तितः  ॥ र्क्स्_९४।५२ ॥  
उपानच्छत्रशयाना गृहदानेन पाण्डव  ।  
ग्रामकन्याप्रदानेन गजदानहयेन च  ॥ र्क्स्_९४।५३ ॥  
विद्याशकटदानेन सर्वेषाम् अभयप्रदः  ।  
स याति सर्वतीर्थानि रवितीर्थं युधिष्ठिर  ॥ र्क्स्_९४।५४ ॥  
तीर्थयात्राप्रभावेण व्याधयो यान्ति सङ्क्षयम्  ।  
शत्रवो मित्रतां यान्ति विषं वा ह्य् अमृतायते  ॥ र्क्स्_९४।५५ ॥  
ग्रहाः सर्वे ऽभवन् प्रीताः प्रीतस् तस्य दिवाकरः  ।  
तीर्थस्यास्य पयः पीत्वा यत् पुण्यं जायते नृणाम्  ॥ र्क्स्_९४।५६ ॥  
अब्दम् अश्वत्थसेवायां कपिलायास् तु दानतः  ।  
तत्फलं कथयिष्यामि भक्त्या तव महीपते  ॥ र्क्स्_९४।५७ ॥  
पापाः सर्वे विलीयन्ते भिन्नपात्रे जलं यथा  ।  
तीर्थस्याभिमुखं वृत्तं गच्छतां नात्र संशयः  ॥ र्क्स्_९४।५८ ॥  
इह बाह्यान्तरं तीर्थं कथितं तव पार्थिव  ।  
पापिष्ठानां कृतघ्नानां स्वामिमित्रविरोधिनाम्  ॥ र्क्स्_९४।५९ ॥  
तीर्थाख्यानं शुभं तेषां गोपितव्यं सदा बुधैः  ॥ र्क्स्_९४।६० ॥  
  
इति श्रीस्कन्दपुराणे रेवाखण्डे आदित्येश्वरतीर्थकीर्तनो नाम चतुर्नवतितमो ऽध्यायः ॥  
  
  
र्क्स् अध्याय ९५  
  
मार्कण्डेय उवाच:  
ततो गच्छेत् तु राजेन्द्र करञ्जेश्वरम् उत्तमम्  ।  
यत्र ते निहतास् तात दानवास् तत्पदानुगैः  ॥ र्क्स्_९५।१ ॥  
इन्द्राद्यैश् चैव संहृष्टैः स्तुतो यज्ञः सुबुद्धिभिः  ।  
तेषां ये पुत्रपौत्राश् च पूर्ववैरमनुस्मरन्  ॥ र्क्स्_९५।२ ॥  
तत्र स्थास् तु सुराः सर्वे स्थापयित्वा ह्य् उमापतिम्  ।  
इन्द्रचन्द्रयमाः सूर्यः स्थापयित्वेष्टसिद्धये  ॥ र्क्स्_९५।३ ॥  
हृष्टपुष्टाः सुराः सर्वे जग्मुर् आकाशसस्थिताः  ।  
दानवानां महाभाग करोट्यः पतिता यतः  ॥ र्क्स्_९५।४ ॥  
तदा प्रभृति तत् तीर्थं करोटीति महीपते  ।  
विख्यातं भारते लोके भूपृष्ठे पाण्डुनन्दन  ॥ र्क्स्_९५।५ ॥  
अष्टम्यां च चतुर्दश्यां शुभे पक्षे तु भक्तितः  ।  
उपोष्य शूलिनश् चाग्रे रात्रौ कुर्वीत जागरम्  ॥ र्क्स्_९५।६ ॥  
तत्कथालापसंयुक्तं वेदोद्गीतं तथैव च  ।  
प्रभाते विमले प्राप्ते स्थाणुं सम्पूज्य यत्नतः  ॥ र्क्स्_९५।७ ॥  
पञ्चामृतेन संस्नाप्य श्रीखण्डेनैव चार्चयेत्  ।  
शतपल्लवपुष्पैश् च पूजयेच् च प्रयत्नतः  ॥ र्क्स्_९५।८ ॥  
बहुरूपं जपेन्मन्त्रं दक्षिणां तु प्रदाय च  ।  
तत्फलं समवाप्नोति आदित्येश्वर नार्मदे  ॥ र्क्स्_९५।९ ॥  
श्रुततीर्थप्रभावं वै यः पठेच् च नराधिप  ।  
तत्सर्वं कथयिष्यामि भक्त्या तव महीपते  ॥ र्क्स्_९५।१० ॥  
यथोक्तेन विधानेन नाभिमात्रे जले स्थितः  ।  
श्राद्धं तत्रैव प्रेताय कारयेत जितेन्द्रियः  ॥ र्क्स्_९५।११ ॥  
विविधैरग्रपाठैश् च वेदाध्ययनतत्परैः  ।  
गोहिरण्येन सम्पूज्य वस्त्रताम्बूलभोजनैः  ॥ र्क्स्_९५।१२ ॥  
भूषणैः पट्टदानैश् च ब्राह्मणं पाण्डुनन्दन  ।  
तस्मिंस् तीर्थे तु सम्पूज्य कामिकं भोजनं ददेत्  ॥ र्क्स्_९५।१३ ॥  
भवेत् कोटिगणं तस्य नात्र कार्या विचारणा  ।  
तत्र तीर्थे यथा भक्त्या त्यजेद् देहं च मानद  ॥ र्क्स्_९५।१४ ॥  
तस्य तीर्थे भवेत् पुण्यं तच् छृणुष्व नराधिप  ।  
यावद् अस्थिमनुष्यस्य तिष्ठते नर्मदाम्भसि  ॥ र्क्स्_९५।१५ ॥  
तावद् वसति धर्मात्मा शिवलोके सुदुर्लभे  ।  
ततः कालात् प्रच्युतश् च देवो मानुष्यतां गतः  ॥ र्क्स्_९५।१६ ॥  
कोटिध्वजपतिः श्रीमान् जायते नात्र संशयः  ।  
सर्वधर्मसमायुक्तो मेधावी जीवपुत्रकः  ॥ र्क्स्_९५।१७ ॥  
विख्यातश् च धरापृष्ठे दीर्घायुर् मानवो भवेत्  ।  
इन्द्रचन्द्रयमैः रुद्रैर् आदित्यैर् वसुभिस् तथा  ॥ र्क्स्_९५।१८ ॥  
विश्वेदेवैस् तथा सर्वैः स्थापितास् त्रिदशेश्वरः  ।  
नर्मदोत्तरकूले तु लोकानां हितकाम्यया  ॥ र्क्स्_९५।१९ ॥  
मानवः प्रेतम् उद्दिश्य प्रासादं कारयेत् तु यः  ।  
तस्मिन् नरवरश्रेष्ठः स सद्गतिम् अवाप्नुयात्  ॥ र्क्स्_९५।२० ॥  
न्यायोपार्जितद्रव्येण यः श्राद्धं कुरुते ऽत्र वै  ।  
ब्राह्मणाः क्षत्रिया वैश्याः स्त्रियः शूद्राश् च सत्कृताः  ॥ र्क्स्_९५।२१ ॥  
ते ऽपि यान्ति परे लोके शाङ्करे सुरपूजिते  ।  
यः शृणोति नरो भक्त्या माहात्म्यं तीर्थजं नृप  ॥ र्क्स्_९५।२२ ॥  
तस्य पापं प्रणश्येत षण्मासेन तु यत्कृतम्  ।  
  
मार्कण्डेय उवाच:  
ततो गच्छेत् तु राजेन्द्र कुमारेश्वरम् उत्तमम्  ॥ र्क्स्_९५।२३ ॥  
प्रसिद्धं सर्वतीर्थानाम् अगस्त्येश्वरम् उत्तमम्  ।  
षण्मुखेन तपस्तप्तं सर्वपातकनाशनम्  ॥ र्क्स्_९५।२४ ॥  
स्नानं च परया भुक्त्या सिद्धिः प्राप्ता नराधिप  ।  
देवसैन्याधिपो राजन् सर्वशत्रुविमर्दनः  ॥ र्क्स्_९५।२५ ॥  
उग्रतेजा महात्मा च सञ्जातस् तीर्थसेवनात्  ।  
तदा प्रभृति तत्तीर्थं विख्यातं नर्मदातटे  ॥ र्क्स्_९५।२६ ॥  
तस्मिंस् तीर्थे तु यो भक्त्या एकचित्तो जितेन्द्रियः  ।  
अष्टम्यां च चतुर्दश्यां कार्त्तिकस्य विशेषतः  ॥ र्क्स्_९५।२७ ॥  
स्नापयेद् गिरिजानाथं दधिदुग्धेन सर्पिषा  ।  
गीतं तत्र प्रकर्तव्यं पिण्डदानं यथाविधि  ॥ र्क्स्_९५।२८ ॥  
ब्राह्मणैः श्रोत्रियैः पार्थ षट्कर्मनिरतैः सदा  ।  
यत्किञ्चिद् दीयते तत्र अक्षयं पाण्डुनन्दन  ॥ र्क्स्_९५।२९ ॥  
सर्वतीर्थात् परं तीर्थं निर्मितं शशिना नृप  ।  
एतत् ते सर्वम् आख्यातं कुमारेश्वरजं फलम्  ॥ र्क्स्_९५।३० ॥  
कुमारदर्शनात् पुण्यं प्राप्यते पाण्डुनन्दन  ।  
मृतः स्वर्गम् अवाप्नोति सत्यम् ईश्वरभाषितम्  ॥ र्क्स्_९५।३१ ॥  
ततो गच्छेत् तु राजेन्द्र अगस्त्येश्वरम् उत्तमम्  ।  
तत्र सिद्धो महाभाग अगस्त्यो मुनिपुङ्गवः  ॥ र्क्स्_९५।३२ ॥  
  
युधिष्ठिर उवाच:  
कथं सिद्धो महाभाग अगस्त्यो मुनिपुङ्गवः  ।  
कुम्भोद्भवो महाभाग मित्रावरुणसम्भवः  ॥ र्क्स्_९५।३३ ॥  
नर्मदातटम् आश्रित्य तत्सर्वं कथयस्व मे  ।  
  
मार्कण्डेय उवाच:  
महाप्रश्नो महाराज परिपृष्टश् च यस् त्वया  ॥ र्क्स्_९५।३४ ॥  
तत् ते ऽहं सम्प्रवक्ष्यामि शृणुष्वैकमनाः सदा  ।  
पुराकृतयुगे तात भारार्ता जगती स्थिता  ॥ र्क्स्_९५।३५ ॥  
विज्ञप्तुकामा देवेशं नाकपृष्ठं गता नृप  ।  
इन्द्राय कथयामास दैत्यभारार्दितं जगत्  ॥ र्क्स्_९५।३६ ॥  
  
इन्द्र उवाच:  
ब्रह्मा च जगतः कर्ता तवैव मम सुन्दरि  ।  
ब्रह्मलोकं गमिष्यामि मन्त्रिभिर्दैवतैः सह  ॥ र्क्स्_९५।३७ ॥  
ततः सर्वे गतास् तत्र यत्रासौ कमलासनः  ।  
  
बृहस्पतिर् उवाच:  
ब्रह्मन् निर्लम्बना जाता दैत्यभाराद् वसुन्धरा  ॥ र्क्स्_९५।३८ ॥  
असहन्ती तु तं भारं याति देवी रसातलम्  ।  
प्रतीकारं पृथिव्याश् च कुरुष्व जगतीपते  ॥ र्क्स्_९५।३९ ॥  
सर्वसत्त्वोपकाराय सृष्टिस् त्वयि जगत्पते  ।  
  
पितामह उवाच:  
कर्ता ऽस्मि सर्वजगताम् अयोनिकलशोद्भवः  ॥ र्क्स्_९५।४० ॥  
अगस्त्यस् तपसां राशिः शक्तो दैत्यनिवारणे  ।  
एकतः सर्वदेवानां बलं तेजश् च जायते  ॥ र्क्स्_९५।४१ ॥  
एकतो ऋषिमुख्यस्य जायते नात्र संशयः  ।  
ब्रह्मणो वचनं श्रुत्वा सर्वे देवाः सवासवाः  ॥ र्क्स्_९५।४२ ॥  
तथैव कारणं चान्यत् कथयन्ति स्म भारत  ।  
विज्ञातं देवदेवेश विश्वामित्रचिकीर्षितम्  ॥ र्क्स्_९५।४३ ॥  
त्रिशङ्क्वर्थे च यज्ञो ऽयं विश्वामित्रेण साधितः  ।  
स्पर्धया च वशिष्ठस्य यज्ञाङ्गानि समासृजत्  ॥ र्क्स्_९५।४४ ॥  
स्पर्धया सृजताकाशं भूमिं चान्यां समासृजत्  ।  
यथा तु हिमवच् छैलः पूर्वापरमहोदधिम्  ॥ र्क्स्_९५।४५ ॥  
व्याप्यैव संस्थितो भूम्यां देवकार्यार्थसाधकः  ।  
तथासौ स्पर्धते विन्ध्यः स्पर्धया कौशिकस्य च  ॥ र्क्स्_९५।४६ ॥  
तिष्ठन्ति देवकार्याणि कौशिकेन सुरेश्वर  ।  
कार्यद्वयप्रतीकारं चिन्तय स्वजगद्गुरो  ॥ र्क्स्_९५।४७ ॥  
  
ब्रह्मोवाच:  
एकस् त्व् अस्य गुरुर् विप्रो ह्य् अगस्त्यो मुनिपुङ्गवः  ।  
उत्पथे वर्तमानस्य कौशिकस्य दुरासदः  ॥ र्क्स्_९५।४८ ॥  
अगस्त्यो मार्गभेत्ता वै भविष्यति न संशयः  ।  
गुरुर् आत्मवतां शास्ता सर्वेषां वै न संशयः  ॥ र्क्स्_९५।४९ ॥  
वर्धनं पर्वतस्यास्य देवमार्गप्रवर्तनम्  ।  
शासः कौशिकविप्रस्य वसुधायां समन्ततः  ॥ र्क्स्_९५।५० ॥  
क्षमः समस्तकार्याणां मित्रावरुणनन्दनः  ।  
एवं तु निश्चयं कृत्वा देवाः सेन्द्रपितामहाः  ॥ र्क्स्_९५।५१ ॥  
ययुर्वसुन्धरासार्धं हिमवन्तं नगेश्वरम्  ।  
ददृशुस् ते स्थितं विप्रं ध्यायमानं च योगिनम्  ॥ र्क्स्_९५।५२ ॥  
सुदृढं निश्चलध्यानं मोक्षमार्गनियामकम्  ।  
तन्दृष्ट्वा स्तोतुम् आरब्धाः सेन्द्रचन्द्राः सवारुणाः  ॥ र्क्स्_९५।५३ ॥  
  
देवा ऊचुः:  
जयम् इच्छस्व देवानां भगवन् कलशोद्भव  ।  
प्रसादसुमुखो भूत्वा देवानां भयमागतम्  ॥ र्क्स्_९५।५४ ॥  
  
अगस्त्य उवाच:  
किं कार्यं तु समुत्पन्नं येन दूरं समागताः  ।  
एकान्तवासिनं नित्यं तं मां यूयं सुराश् च भोः  ॥ र्क्स्_९५।५५ ॥  
उच्यतां यन् मया कार्यं तत्सर्वं करवाण्य् अहम्  ।  
ततो मन्दानिलोद्धूतकमलाकरशोभिना  ॥ र्क्स्_९५।५६ ॥  
गुरुं नेत्रसहस्रेण प्रेरयामास वृत्रहा  ।  
  
वाक्पतिर् उवाच:  
त्वया पूर्वं महाभाग देवकार्यार्थसिद्धये  ॥ र्क्स्_९५।५७ ॥  
समुद्राः कर्षिताः सर्वे ईश्वरेण यथा जगत्  ।  
विध्वस्तास्त्रिदशाः सर्वे दानवैर् बलदर्पितैः  ॥ र्क्स्_९५।५८ ॥  
जिता देवास् तु ते सर्वे दानवेभ्यः पराङ्मुखाः  ।  
तेषां वरापहाराय समुद्राः शोषिताः पुरा  ॥ र्क्स्_९५।५९ ॥  
साम्प्रतं दुःखिता धात्री पश्येमां भूतधारिणीम्  ।  
दैत्यभारेण दुःखार्ता भूमिर्जाता रसातलम्  ॥ र्क्स्_९५।६० ॥  
गन्तव्यं दक्षिणामाशां तपोराशे द्विजोत्तम  ।  
नर्मदोदधिमर्यादां कुरु पुण्यां महाद्विज  ॥ र्क्स्_९५।६१ ॥  
वृद्धिं विन्ध्यनगस्यापि देवकार्यं समुद्धर  ।  
कौशिको ऽथ कनीयांस् ते य उन्मार्गप्रवर्तकः  ॥ र्क्स्_९५।६२ ॥  
  
अगस्त्य उवाच:  
देवकार्यं करिष्यामि सुखं तिष्ठ वसुन्धरे  ।  
गच्छामि दक्षिणाम् आशां शक्तः शिष्यस्य वारणे  ॥ र्क्स्_९५।६३ ॥  
वर्धनं पर्वतस्यास्य वारयामि न संशयः  ।  
  
देवा ऊचुः:  
याम्यां गत्वा सुरैः सार्धं द्रष्टव्यो यं न संशयः  ॥ र्क्स्_९५।६४ ॥  
सिंहस्थे भास्करे विप्र येन यास्यन्ति भक्तितः  ।  
नश्यते च धनं धान्यं तेषां सौख्यं न संशयः  ॥ र्क्स्_९५।६५ ॥  
अधिकाराय देवानां स च दृष्टो भविष्यति  ।  
तत्प्रतिज्ञाय गीर्वाणाः समं वसुधया गताः  ॥ र्क्स्_९५।६६ ॥  
अगस्त्यं तपसां राशिं निर्गच्छन्तः समन्ततः  ।  
अगस्त्यपदविक्षेपाच् चलिता च वसुन्धरा  ॥ र्क्स्_९५।६७ ॥  
मनोवेगेन सम्प्राप्तः कौशिको यत्र तापसः  ।  
कौशिको ऽपि गुरुं दृष्ट्वा साष्टाङ्गं प्रणिपत्य च  ॥ र्क्स्_९५।६८ ॥  
धन्ये ऽहं मुनिशार्दूलप्रीतो ऽहं तव दर्शनात्  ।  
अर्घपात्रं समादाय दध्यक्षतसमन्वितम्  ॥ र्क्स्_९५।६९ ॥  
दूर्वा च चन्दनं पूज्यभक्त्या पात्रे समाहितम्  ।  
गुरुपादपरिक्षिप्त उवाच मधुरं तदा  ॥ र्क्स्_९५।७० ॥  
आदेशो दीयतां तात तव प्रेष्यो द्विजोत्तम  ।  
  
अगस्त्य उवाच:  
देवकार्यविघातं च कौशिक त्वं विसर्जय  ॥ र्क्स्_९५।७१ ॥  
देवकार्यविसृष्टेन कर्मणा न प्रवर्तसे  ।  
यदि ते निश्चला भक्तिर् विश्वामित्र ममोपरि  ॥ र्क्स्_९५।७२ ॥  
तदा त्वं वर्जयेः सर्वम् उन्मार्गस्य प्रवर्तनम्  ।  
  
विश्वामित्र उवाच:  
गुरुर् आत्मवतां शास्ता राजा शास्ता दुरात्मनाम्  ॥ र्क्स्_९५।७३ ॥  
इह प्रच्छन्नपापानां शास्ता वैवस्वतो यमः  ।  
स्पर्धया च वशिष्ठस्य त्रिशङ्कुर्मे सुयाचितः  ॥ र्क्स्_९५।७४ ॥  
अद्य प्रभृति तत् सर्वं त्यक्तम् एव द्विजोत्तम  ।  
इत्युक्तः प्रययौ शीघ्रं रेवातीरं सुदुर्लभम्  ॥ र्क्स्_९५।७५ ॥  
उत्तरं तटम् आसाद्य तपस् तत्र समारभत्  ।  
नर्मदा त्रिषु लोकेषु पवित्रा पापनाशिनी  ॥ र्क्स्_९५।७६ ॥  
निश्चयं परमं कृत्वा मित्रावरुणनन्दनः  ।  
शिलातले निविष्टस् तु चचार विपुलं तपः  ॥ र्क्स्_९५।७७ ॥  
वायुभक्षः सदा कालं कुम्भयोनिर् महातपाः  ।  
ज्ञातो भक्तियुतः श्रेष्ठ ईश्वरेण युधिष्ठिर  ॥ र्क्स्_९५।७८ ॥  
प्रत्यक्षो द्वादशे वर्षे सङ्गतः पार्वतीपतिः  ।  
  
ईश्वर उवाच:  
साधु साधु मुनिश्रेष्ठ तपसा द्योतितं नभः  ॥ र्क्स्_९५।७९ ॥  
निश्चयं तव तुष्टो ऽस्मि मित्रावरुणनन्दन  ।  
वर्षायुतसहस्रेण नान्येषां वरदो ह्य् अहम्  ॥ र्क्स्_९५।८० ॥  
  
अगस्त्य उवाच:  
संसारपल्वलातीतसृष्टिजन्मविवर्जित  ।  
दुर्लक्ष्यासुरसङ्घानां प्रमथेश नमो ऽस्तु ते  ॥ र्क्स्_९५।८१ ॥  
नन्दिस्कन्दगणा देवा वृथा क्लिश्यन्ति मोहिताः  ।  
सनत्कुमारमुख्याश् च ऋषयः शंसितव्रताः  ॥ र्क्स्_९५।८२ ॥  
त्वद् रूपं ते न जानन्ति शम्भो नाथ नमो ऽस्तु ते  ।  
ब्रह्माद्या देवताः सर्वे ध्यायन्ति त्वाम् अहर्निशम्  ॥ र्क्स्_९५।८३ ॥  
नैते पश्यन्ति त्वद् रूपं धातर्देव नमो ऽस्तु ते  ।  
  
ईश्वर उवाच:  
प्रसन्नस् तव विप्रेन्द्र ऊर्ध्वरेतस् त्व् अयोनिज  ॥ र्क्स्_९५।८४ ॥  
तव भक्तिगृहीतो ऽहं प्रसन्न उमया सह  ।  
  
अगस्त्य उवाच:  
यदि तुष्टो ऽसि देवेश यदि देयो वरो मम  ॥ र्क्स्_९५।८५ ॥  
प्रत्यक्षो भव तीर्थे ऽस्मिन् यदि सत्यं वरप्रदः  ।  
अन्तर्जले सदाकालं धर्माध्यक्षो महेश्वर  ॥ र्क्स्_९५।८६ ॥  
शिलायां भव नित्यं च नर्मदायोत्तरे तटे  ।  
देवकार्यस्य कर्ताहं त्वत्प्रसादाज् जगत्पते  ॥ र्क्स्_९५।८७ ॥  
तथेति चोक्त्वा वृषवाहनो ऽपि जगाम कैलासनगं नगेशः  ।  
अयोनिजो योगबलेन युक्तः प्रविद्यया लिङ्गबलाच् छिवस्य  ॥ र्क्स्_९५।८८ ॥  
जगाम दक्षिणाम् आशां सुरसङ्घैर् अभिष्टुतः  ।  
तपोवनं यथापुण्यं देवदानवसेवितम्  ॥ र्क्स्_९५।८९ ॥  
प्रविष्टो मुनिशार्दूलः पवित्रं देवकम्बलम्  ।  
निश्चला सुषमादेवी संस्थिता धरणी तथा  ॥ र्क्स्_९५।९० ॥  
पुष्पाणि ववृषुर्देवा जयशब्दं पुनः पुनः  ।  
  
युधिष्ठिर उवाच:  
तस्य तीर्थस्य यत्पुण्यं कथ्यतां मुनिसुव्रत  ॥ र्क्स्_९५।९१ ॥  
आदिमध्यावसाने च ब्राह्मणैः सह बान्धवैः  ।  
पितॄणां सर्वतीर्थानां सर्वसत्त्वोपकारकम्  ॥ र्क्स्_९५।९२ ॥  
  
मार्कण्डेय उवाच:  
पितॄन् मोक्षदं प्रोक्तं सर्वकाले जनाधिप  ।  
शिवाख्यां कार्त्तिके मासि कृष्णपक्षे चतुर्दशीम्  ॥ र्क्स्_९५।९३ ॥  
उपोष्य यो नरो भक्त्या कामक्रोधविवर्जितः  ।  
शमीतरुं समास्थाय रात्रौ कुर्वीत जागरम्  ॥ र्क्स्_९५।९४ ॥  
तत्कथालापसंयुक्तो धर्माख्यानैर् द्विजैः सह  ।  
गवां घृतेन देवेशं रात्रौ च स्नापयेत् पुनः  ॥ र्क्स्_९५।९५ ॥  
घटेनैव घटार्धेन तदर्धेन स्वशक्तितः  ।  
घृतेन बोधयेद् दीपं घृतं विप्राय दापयेत्  ॥ र्क्स्_९५।९६ ॥  
पञ्चामृतेन गव्येन स्नापयेत् परमेश्वरम्  ।  
प्रभाते पूजयेद् विप्रान् स्वदारनिरतान् सदा  ॥ र्क्स्_९५।९७ ॥  
वेदाभ्यसनशीलांश् च परदारविवर्जितान्  ।  
शूद्रसेवारता नित्यं धूर्तकर्मरता जनाः  ॥ र्क्स्_९५।९८ ॥  
पतिताः कूटसाक्ष्येण प्रतिग्रहरताः सदा  ।  
वेदद्वेषणशीलाश् च कुब्जाश् च विकलाः सदा  ॥ र्क्स्_९५।९९ ॥  
हीनातिरिक्तगात्रा ये द्विजाः श्राद्धे विवर्जिताः  ।  
वेदोक्तेन विशुद्धाङ्गाः पूज्या नित्यं युधिष्ठिर  ॥ र्क्स्_९५।१०० ॥  
भूमिदानेन वस्त्रेण कन्यादानैर् विशेषतः  ।  
श्राद्धकालेषु योगेषु भर्तव्या भक्तितत्परैः  ॥ र्क्स्_९५।१०१ ॥  
गोदानं तत्र कर्तव्यं श्रेयो ऽर्थम् आत्मनस् तथा  ।  
सवत्सां क्षीरिणीं शुभ्रां पुष्टां वै शीलसंयुताम्  ॥ र्क्स्_९५।१०२ ॥  
कम्बलं परया भक्त्या पादुकोपानहौ तथा  ।  
हिरण्यरुक्मिणीं कन्थां ताम्बूलं भोजनं तथा  ॥ र्क्स्_९५।१०३ ॥  
घण्टाभरणशोभाढ्यां वस्त्रयुग्मावगुण्ठिताम्  ।  
स्वर्णशृङ्गीं रौप्यखुरीं कांस्यदोहेन संयुताम्  ॥ र्क्स्_९५।१०४ ॥  
उच्चार्य परया भक्त्या यावद् आहूतसम्प्लवम्  ।  
सर्व कोटिगुणं पार्थ शुभं वा यदि वाशुभम्  ॥ र्क्स्_९५।१०५ ॥  
तीर्थाख्यानं च यो भक्त्या पठते शृणुते ऽथवा  ।  
मुच्यते सर्वपापेभ्यः शिवलोके वसत्य् अपि  ॥ र्क्स्_९५।१०६ ॥  
  
इति श्रीस्कन्दपुराणे रेवाखण्डे ऽगस्त्यतीर्थवर्णनो नाम पञ्चनवतितमो ऽध्यायः ॥  
  
  
र्क्स् अध्याय ९६  
  
मार्कण्डेय उवाच:  
अथानन्देश्वरं गच्छेत् सर्वदेवनमस्कृतम्  ।  
रुद्रस्य परमानन्दो यत्र जातो युधिष्ठिर  ॥ र्क्स्_९६।१ ॥  
तत्तीर्थं कथयिष्यामि सूर्यपापक्षयं करम्  ।  
  
युधिष्ठिर उवाच:  
आनन्दश् चैव सञ्जातो रुद्रस्य द्विजसत्तम  ॥ र्क्स्_९६।२ ॥  
कथयस्व महाभाग सङ्क्षेपान् मुनिसत्तम  ।  
  
मार्कण्डेय उवाच:  
कथयामि नृपश्रेष्ठ आनन्देश्वरम् उत्तमम्  ॥ र्क्स्_९६।३ ॥  
दानवानां वधं कृत्वा देवदेवश् च शङ्करः  ।  
पूजितो दैवतैः सर्वैः किन्नरैर् यक्षपन्नगैः  ॥ र्क्स्_९६।४ ॥  
आनन्दं परमं प्राप्य ननर्त वृषवाहनः  ।  
भैरवं रूपम् आसाद्य गौरी चार्द्धाङ्गधारिता  ॥ र्क्स्_९६।५ ॥  
भूतवेतालकङ्कालैर् भैरवैर् भैरवो वृतः  ।  
नर्मदायोत्तरे तीरे दक्षिणे पाण्डुनन्दन  ॥ र्क्स्_९६।६ ॥  
तुष्टैर् मरुद्गणैस् तत्र स्थापितः कमलासनः  ।  
तदा प्रभृति वै देव आनन्देश्वर उच्यते  ॥ र्क्स्_९६।७ ॥  
अष्टम्यां च चतुर्दश्यां पौर्णमास्यां नराधिप  ।  
विधिं स्नात्वार्चयेद् देवां सुगन्धेन विलेपयेत्  ॥ र्क्स्_९६।८ ॥  
ब्राह्मणान् पूजयेत् तत्र यथाशक्त्या युधिष्ठिर  ।  
गोदानं तत्र कर्तव्यं वस्त्रदानं तथैव च  ॥ र्क्स्_९६।९ ॥  
वसन्तस्य त्रयोदश्यां श्राद्धं तत्रैव कारयेत्  ।  
इङ्गुदैर् बदरैर् बिल्वैर् अक्षतेन जलेन वा  ॥ र्क्स्_९६।१० ॥  
प्रेतानां कारयेच् छ्राद्धम् आनन्देश्वरतीर्थके  ।  
प्रेता आनन्दिताः स्युस् ते यावद् आहूत सम्प्लवम्  ॥ र्क्स्_९६।११ ॥  
सन्ततिर्धनसौख्यं च सप्तजन्मनि जायते  ।  
आनन्दश् च भवेत् तेषां जन्म जन्म युधिष्ठिर  ॥ र्क्स्_९६।१२ ॥  
  
मार्कण्डेय उवाच:  
ततो गच्छेत् तु राजेन्द्र मातृतीर्थम् अनुत्तमम्  ।  
सङ्गमस्य समीपस्थं नर्मदादक्षिणे तटे  ॥ र्क्स्_९६।१३ ॥  
मातरस् तत्र राजेन्द्र सञ्जाता नर्मदातटे  ।  
उमया याचितस् तत्र व्यालयज्ञोपवीतकः  ॥ र्क्स्_९६।१४ ॥  
उवाच योगिनीवृन्दं कष्टं कष्टं न शोभनम्  ।  
उवाच वरदश् चास्मि योगिवृन्दवरप्रदः  ॥ र्क्स्_९६।१५ ॥  
  
योगिन्य ऊचुः:  
अजेयाः सर्वदेवानां त्वत् प्रसादान् महेश्वर  ।  
तीर्थानामभिसङ्ख्याने प्रख्याता वसुधातले  ॥ र्क्स्_९६।१६ ॥  
एवं भवतु योगिन्यस् तत्रैवान्तरधीयत  ॥ र्क्स्_९६।१७ ॥  
  
मार्कण्डेय उवाच:  
तस्मिंस् तीर्थे तु यो मर्त्यो नवम्यां विजितेन्द्रियः  ।  
उपोष्य परया भक्त्या पूजयेन् मातृमण्डलम्  ॥ र्क्स्_९६।१८ ॥  
तस्य ता मातरः प्रीताः प्रीतो ऽयं वृषवाहनः  ।  
बन्ध्याया मृतवत्साया अपुत्राया युधिष्ठिर  ॥ र्क्स्_९६।१९ ॥  
स्नपनं चारभेत् तत्र मन्त्रज्ञैर् ब्राह्मणोत्तमैः  ।  
सहिरण्येन कुम्भेन पञ्चरत्नफलान्वितम्  ॥ र्क्स्_९६।२० ॥  
स्नापयेत् पुत्रकामा च कांस्यपात्रेण मन्त्रतः  ।  
पुत्रान् सा लभते नारी वीर्ययुक्तान् गुणान्वितान्  ॥ र्क्स्_९६।२१ ॥  
यं यं कामम् अभिध्यायेत् तं तं सा लभते नृप  ।  
मातृतीर्थात् परं तीर्थं नास्त्य् अन्यत् पाण्डुनन्दन  ॥ र्क्स्_९६।२२ ॥  
तस्यैवानन्तरं तात जलमध्येश्वरं परम्  ।  
लिङ्गेश्वरमिति ख्यातं सुरासुरनमस्कृतम्  ॥ र्क्स्_९६।२३ ॥  
  
युधिष्ठिर उवाच:  
अत्यक्ता सा तु रेवा या कथं त्यक्ता च शम्भुना  ।  
जलमध्ये हि तिष्ठेत शूलपाणिः पिनाकधृक्  ॥ र्क्स्_९६।२४ ॥  
तदहं श्रोतुम् इच्छामि तव वाक्याद् द्विजोत्तम  ।  
  
मार्कण्डेय उवाच:  
आश्चर्यभूता लोके ऽस्मिन् प्रतिष्ठा पाण्डुनन्दन  ॥ र्क्स्_९६।२५ ॥  
पण्डितो वृद्धभावेन कथयामि नृपोत्तम  ।  
आदौ कृतयुगे तात दानवो बलदर्पितः  ॥ र्क्स्_९६।२६ ॥  
कालबाष्प इति प्रोक्तो दुर्जयो देवदानवैः  ।  
तपश् चचार विपुलं नर्मदाया जले शुभे  ॥ र्क्स्_९६।२७ ॥  
आराधयन् महादेवम् उग्रेण तपसा भृशम्  ।  
ततस् तुतोष भगवान् सपत्नीको महेश्वरः  ॥ र्क्स्_९६।२८ ॥  
  
ईश्वर उवाच:  
भो भो वत्स वरं ब्रूहि तुष्टो ऽहं तव भक्तितः  ।  
देवस्य वचनं श्रुत्वा कालबाष्पो ऽब्रवीद् वचः  ॥ र्क्स्_९६।२९ ॥  
देवाश् चैव मया भग्नाः प्रसादात् तव शूलिनः  ।  
सङ्ग्रामे च विषण्णो ऽहं तस्माद् आराधनं कृतम्  ॥ र्क्स्_९६।३० ॥  
हस्तं शिरसि यस्यैव दास्यामि च महेश्वर  ।  
न स जीवेत् पुमांल् लोके वरम् एतं ददस्व मे  ॥ र्क्स्_९६।३१ ॥  
  
ईश्वर उवाच:  
यत् ते ऽभिलषितं दैत्य तत् तथैव भविष्यति  ।  
इति श्रुत्वा वचो दैत्यः शम्भुम् एवाभिदुद्रुवे  ॥ र्क्स्_९६।३२ ॥  
हस्तं ते मूर्ध्नि दास्यामि न तत्सत्यं वचस् तव  ।  
रुद्रः पलायितस् तेन केशवं शरणं गतः  ॥ र्क्स्_९६।३३ ॥  
निवेद्य केशवं सर्वं तस्मिन्न् एव न्यलीयत  ।  
  
केशव उवाच:  
हन्म्य् अहं तं महादेव दुष्टं दैत्यजनेश्वरम्  ॥ र्क्स्_९६।३४ ॥  
हस्तं शिरसि तस्यैव दापयामि महेश्वर  ।  
ततस् त्वरितमापन्नः प्रविष्टो नमदातटे  ॥ र्क्स्_९६।३५ ॥  
कृष्णः स्त्रीवेषधारी च दैत्यसम्मुखम् आगतः  ।  
द्वात्रिंशल्लक्षणोपेता नियुक्ता कामसायकैः  ॥ र्क्स्_९६।३६ ॥  
मधुमाथवके शम्भुं ध्यात्वा सर्वत्र कैशवी  ।  
वनं बभ्राम सर्वत्र सुशीला वटपादपम्  ॥ र्क्स्_९६।३७ ॥  
क्षोभयन्तीव चित्तानि सा रेमे धर्मनन्दन  ।  
रिङ्गमाणश् च दैत्यो ऽसौ कालबाष्पः सुदुर्जनः  ॥ र्क्स्_९६।३८ ॥  
प्रविष्टः स वने रम्ये यत्र सा शुभलोचना  ।  
अहं भवामि ते भर्ता दुर्जयो देवदानवैः  ॥ र्क्स्_९६।३९ ॥  
त्रैलोक्यस्वामिनी त्वं च प्रसीद मम सुन्दरि  ।  
  
श्रीकृष्ण उवाच:  
यदि मां मन्यसे भार्यां प्रत्ययश् च भवेन् मम  ॥ र्क्स्_९६।४० ॥  
  
दानव उवाच:  
स्वयं भवामि तन्वङ्गि शपथं मम साधनम्  ।  
तद् अहं च करिष्यामि इति मे सत्यभाषितम्  ॥ र्क्स्_९६।४१ ॥  
  
स्त्र्युवाच:  
कुरुष्व त्वं महाभाग शिरो हस्ते प्रदीयताम्  ।  
  
मार्कण्डेय उवाच:  
कामान्धेनैव राजेन्द्र निक्षिप्तो मस्तके करः  ॥ र्क्स्_९६।४२ ॥  
तत्क्षणाद् अभवद् भस्म दग्धस् तृणचयो यथा  ।  
केशवस्योपरि तदा पुष्पवृष्टिः पपात ह  ॥ र्क्स्_९६।४३ ॥  
गताः सर्वे दिवं देवाः स्वस्थानं विगतज्वराः  ।  
क्षौराब्धिम् अगमद् विष्णुः कालबाष्पे निपातिते  ॥ र्क्स्_९६।४४ ॥  
य इदं शृणुयाद् भक्त्या चरितं दानवस्य च  ।  
श्राद्धं तत्रैव यः कुर्यात् कामक्रोधविवर्जितः  ॥ र्क्स्_९६।४५ ॥  
उद्धृतास् तेन सर्वे वै नरकाच् च पितामहाः  ।  
क्षेत्रे तस्मिंस् तु यो दद्याद् ब्राह्मणे वेदपारगे  ॥ र्क्स्_९६।४६ ॥  
तस्य दानफलं सर्वं कुरुक्षेत्राद् विशिष्यते  ।  
स्पर्शते य इदं लिङ्गं शङ्करेण च निर्मितम्  ॥ र्क्स्_९६।४७ ॥  
स्पर्शमात्रो मनुष्यस् तु रुद्रवासो ऽभिजायते  ।  
एतस्मात् कारणाद् राजंल् लोकपालाश्च देवताः  ॥ र्क्स्_९६।४८ ॥  
दुर्गादेवी तथा चैव मधुहन्ता चतुर्भुजः  ।  
दानवाद्याश् च सर्वे ऽपि रक्षणे चेश्वरस्य च  ॥ र्क्स्_९६।४९ ॥  
रक्षन्ते च सदाकालं गृहव्यापाररूपतः  ।  
पुत्रभ्रातृसमा भूत्वा स्वामिसम्बन्धरूपिणः  ॥ र्क्स्_९६।५० ॥  
लिङ्गेश्वरं तु राजेन्द्र देवैरद्या ऽपि रक्ष्यते  ॥ र्क्स्_९६।५१ ॥  
  
इति श्रीस्कन्दपुराणे रेवाखण्डे भस्मासुरवधो नाम षण्णवतितमो ऽध्यायः ॥  
  
  
र्क्स् अध्याय ९७  
  
मार्कण्डेय उवाच:  
ततो गच्छेच् च राजेन्द्र धनदं तीर्थम् उत्तमम्  ।  
नर्मदादक्षिणे कूले सर्वपापक्षयङ्करम्  ॥ र्क्स्_९७।१ ॥  
सर्वतीर्थफलं तत्र प्राप्यते नात्र संशयः  ।  
चैत्रमासे त्रयोदश्यां शुक्लपक्षे जितेन्द्रियः  ॥ र्क्स्_९७।२ ॥  
उपोष्य परया भक्त्या रात्रौ कुर्वीत जागरम्  ।  
पञ्चामृतेन राजेन्द्र स्नापयेद् वरदं विभुम्  ॥ र्क्स्_९७।३ ॥  
पूजयेद्भक्तियुक्तेन गीतवाद्यं प्रदापयेत्  ।  
प्रभाते पूजयेद् विप्रानात्मनः श्रेय इच्छता  ॥ र्क्स्_९७।४ ॥  
प्रतिग्रहाविमुक्ताश् च विद्यासिद्धान्तवादिनः  ।  
भर्तव्या हि प्रियैर् भक्त्या परिवादविवर्जिताः  ॥ र्क्स्_९७।५ ॥  
पूजयेद् गोहिरण्येन वस्त्रालङ्करणेन च  ।  
हस्त्यश्वरथदानेन सर्वपापक्षयो भवेत्  ॥ र्क्स्_९७।६ ॥  
त्रिजन्मजनितं पापं धनदस्य प्रभावतः  ।  
स्वर्गदं दुर्विनीतानां विनीतानां च मुक्तिदम्  ॥ र्क्स्_९७।७ ॥  
धनवान् स नरव्याघ्र भवेज् जन्मनि जन्मनि  ।  
कुलीनत्वं स्वरूपत्वं दुःखं नास्ति निरन्तरम्  ॥ र्क्स्_९७।८ ॥  
व्याधेस् तु न भयं तेषां नन्देद् धनदसेवनात्  ।  
धनस्य च यस् तीर्थे विद्यां वै प्रददाति हि  ॥ र्क्स्_९७।९ ॥  
स याति भास्करं लोकं सर्वदुःखविवर्जितः  ।  
  
मार्कण्डेय उवाच:  
अहं ते कथयिष्यामि चेतिहासं पुरातनम्  ॥ र्क्स्_९७।१० ॥  
द्वे भार्य्ये कश्यपस्यास्तां सर्वलोकेष्व् अनुत्तमे  ।  
गरुत्मान् विनतापुत्रः कद्रूपुत्रोरगाः स्मृताः  ॥ र्क्स्_९७।११ ॥  
सन्तोषेण द्वयं तात तिष्ठतः काश्यपे गृहे  ।  
कद्र्वास् तु भगिनी तत्र इष्टा च विनता तथा  ॥ र्क्स्_९७।१२ ॥  
क्रीडेद् विनतया सार्धं कश्यपो ऽपि प्रजापतिः  ।  
ततस् त्व् एकदिने पार्थ आश्रमस्था सुशोभना  ॥ र्क्स्_९७।१३ ॥  
उच्चैःश्रवोहयं दृष्ट्वा अतिवेगं नभःस्थितम्  ।  
पश्य पश्य च तन्वङ्गि अश्वं सर्वत्र पाण्डुरम्  ॥ र्क्स्_९७।१४ ॥  
धावमानम् अविश्रान्तं जवेन मानसोपमम्  ।  
  
कद्रूर् उवाच:  
कथम् एतत् तु तन्वङ्गि कृष्णं जल्पसि पाण्डुरम्  ॥ र्क्स्_९७।१५ ॥  
असत्यं भाषितं भद्रे यमलोकं गमिष्यसि  ।  
  
विनतोवाच:  
सत्यानृते तु वचने पणो ऽयं मे ऽस्तु ते ऽधुना  ॥ र्क्स्_९७।१६ ॥  
सहस्रं चैव वर्षाणाम् अज्ञात्वा दास्यतां व्रजेत्  ।  
असत्या यदि मे वाणी कृष्ण उच्चैःश्रवाहयः  ॥ र्क्स्_९७।१७ ॥  
तदाहं त्वद् गृहे दासी सर्वदैव भवामि हि  ।  
यदि तूच्चैःश्रवाः श्वेतो दासी त्वं मद्गृहे पुनः  ॥ र्क्स्_९७।१८ ॥  
एवं परस्परं द्वाभ्यां दासीयम् अब्रवीद् इति  ।  
स्वाश्रमं हि गता कद्रू रात्रौ चिन्तातुरा स्थिता  ॥ र्क्स्_९७।१९ ॥  
श्वेतवर्णं तु कथितं श्यामं तमश्वकं तदा  ।  
पुत्राणां कथितं पार्थ पणश्चैव कृतो मया  ॥ र्क्स्_९७।२० ॥  
श्रुतं सर्वैस् तथा वाक्यं सर्पैर् मातृपणस् तदा  ।  
जाता दासी न सन्देहः श्वेतो भास्करवाहनः  ॥ र्क्स्_९७।२१ ॥  
  
कद्रूर् उवाच:  
यथाहं न भवे दासी तत्कार्यं च विचिन्त्यताम्  ।  
उच्चैःश्रवो रोमकूपे विशध्वं यूयमेव च  ॥ र्क्स्_९७।२२ ॥  
एकं मुहूर्तं तिष्ठध्वं यावत् कृष्णः प्रदृश्यते  ।  
क्षणेनैकेन भवतां दासी सा भवते मम  ॥ र्क्स्_९७।२३ ॥  
दासीत्वे या तु तन्वङ्गी विनता सत्यगार्विता  ।  
ततः स्वस्थानगाः सर्वे भवन्तु सुखिनः सदा  ॥ र्क्स्_९७।२४ ॥  
  
सर्पा ऊचुः:  
यथा त्वं जननी चैव सर्वेषां भुवि पन्नगी  ।  
तथा सापि विशेषण वञ्चितव्या न मातृवत्  ॥ र्क्स्_९७।२५ ॥  
ततः सा तेन वाक्येन क्रुद्धा कालानलोपमा  ।  
मम वाक्यम् अकुर्वाणा ये केचिद् भुवि पन्नगाः  ॥ र्क्स्_९७।२६ ॥  
हव्यवाहमुखं सर्वे यास्यन्तीत्य् अविचारिणः  ।  
तेन वाक्येन भीतास्ते हयरोमसुवेष्टिताः  ॥ र्क्स्_९७।२७ ॥  
नष्टाः केचिद् दिशो दिव्याः कद्रूशापभयान्विताः  ।  
केचिद् गङ्गाजले नष्टाः केचिन् नष्टाः सरस्वतीम्  ॥ र्क्स्_९७।२८ ॥  
केचिन् महोदधिं नीताः प्रविष्टा विन्ध्यकन्दरे  ।  
आश्रित्य नर्मदातोयं मणिनागोत्तमो नृप  ॥ र्क्स्_९७।२९ ॥  
चचार विपुलं भक्त्या उत्तरे नर्मदातटे  ।  
मातृशापधरो नागः प्रविष्टो नर्मदाजले  ॥ र्क्स्_९७।३० ॥  
त्वत्प्रसादेन भो नाथ मातृशापं तराम्य् अहम्  ।  
हव्यवाहमुखं यस्मात् प्रयामि न जगत्पते  ॥ र्क्स्_९७।३१ ॥  
  
ईश्वर उवाच:  
हव्यवाहमुखं वत्स न यास्यसि ममाज्ञया  ।  
मम लोकनिवासो ऽपि तव पुत्र भविष्यति  ॥ र्क्स्_९७।३२ ॥  
  
मणिनाग उवाच:  
अस्मिन् स्थाने महादेव स्थीयताम् अंशभागतः  ।  
सहस्रांशेन भागेन स्थीयतां नर्मदाजले  ॥ र्क्स्_९७।३३ ॥  
उपकाराय लोकानां मम नाम्ना च शङ्कर  ।  
  
ईश्वर उवाच:  
स्थापय स्वपरं लिङ्गमाज्ञया मम पन्नग  ॥ र्क्स्_९७।३४ ॥  
इत्युक्त्वान्तर्दधे देवस्तदैव शिवया सह  ।  
तत्र तीर्थे तु ये भक्त्या शुचयो यतमानसाः  ॥ र्क्स्_९७।३५ ॥  
पञ्चम्यां च चतुर्दश्याम् अष्टम्यां शुक्लपक्षके  ।  
अर्चयन्ति सदा पार्थ नोपसर्पन्ति ते यमम्  ॥ र्क्स्_९७।३६ ॥  
दध्ना च मधुना चैव घृतेन क्षीरतो जनाः  ।  
स्नापयन्ति विरूपाक्षम् उमादेहार्धधारिणम्  ॥ र्क्स्_९७।३७ ॥  
कामाङ्गदहनं देवं महासुरनिषूदनम्  ।  
संस्नापयन्ति ये भक्त्या पश्यन्ति परमं पदम्  ॥ र्क्स्_९७।३८ ॥  
षट्कर्मनिरतास् तात शूद्रप्रणयवर्जिताः  ।  
ते ऽपि यान्ति परं लोकं सर्वपापविवर्जिताः  ॥ र्क्स्_९७।३९ ॥  
व्रात्यांश् च दुर्धरान् षण्ढान् वार्धक्यांश् च कृषीवलान्  ।  
भिन्नदृष्टिकरान् विप्रान् कश्चिन्नैव च पूजयेत्  ॥ र्क्स्_९७।४० ॥  
वृषली मन्दिरे यस्य महिषं यस् तु वाहयेत्  ।  
ते विप्रा दूरतस् त्याज्या व्रते श्राद्धे नृपेश्वर  ॥ र्क्स्_९७।४१ ॥  
काणाः कुण्डाश् च गोलाश् च वैद्याश् चैव विवर्जिताः  ।  
नैते पूज्या द्विजाः पार्थ मणिनागेश्वरे शुभे  ॥ र्क्स्_९७।४२ ॥  
यदीच्छेद् ऊर्ध्वगमनां पितृणाम् आत्मनस् तथा  ।  
सर्वाङ्गरुचिराङ्गाश् च सदा पूज्या द्विजास् तु वै  ॥ र्क्स्_९७।४३ ॥  
स याति परमं लोकं यावद् आहूतसम्प्लवम्  ।  
ततः स्वर्गाच् च्युतः सो ऽपि जायते विपुले कुले  ॥ र्क्स्_९७।४४ ॥  
मणिनागेश्वरं देवं यः पश्यति नराधिप  ।  
धेनुं शय्यां तथा छत्रं कन्यां दासीं सुभक्तितः  ॥ र्क्स्_९७।४५ ॥  
पात्रे दद्यात् तु राजेन्द्र यदीच्छेच् छ्रेय आत्मनः  ।  
सुरभीणि च पुष्पाणि गन्धवस्त्राणि दापयेत्  ॥ र्क्स्_९७।४६ ॥  
दीपं धान्यं गृहं शुभ्रं सर्वोपस्करसंयुतम्  ।  
ददते ये नरा भक्त्या ते व्रजन्ति त्रिविष्टपम्  ॥ र्क्स्_९७।४७ ॥  
मणिनागे नृप स्वर्णपन्नगो यः प्रदीयते  ॥ र्क्स्_९७।४८ ॥  
पातकानि प्रलीयन्त आमपात्रे जलं यथा  ।  
नर्मदातोयसंसिद्धं भोज्यं विप्राय दीयते  ॥ र्क्स्_९७।४९ ॥  
ते ऽपि पापैर् विनिर्मुक्ताः क्रीडन्ते दैवतैः सह  ।  
त्यागिनो भोगसंयुक्ता धर्माख्यानरताः सदा  ॥ र्क्स्_९७।५० ॥  
देवद्विजगुरोर् भक्तास् तीर्थसेवापरायणाः  ।  
मातापितृस्वामिभक्ताः क्रोधद्रोहविवर्जिताः  ॥ र्क्स्_९७।५१ ॥  
एतैः सर्वैर् गुणैर् युक्ता ये नराः पाण्डुनन्दन  ।  
जायन्ते स्वर्गकामाश् च स्वर्गे वासो भविष्यति  ॥ र्क्स्_९७।५२ ॥  
सर्वतीर्थवरं तीर्थं मणिनागं नृपोत्तम  ।  
तीर्थाख्यानम् इदं पुण्यं यः पठेच् छृणुयाद् अपि  ॥ र्क्स्_९७।५३ ॥  
सो ऽपि पापविनिर्मुक्तः शिवलोके महीयते  ।  
न विषं क्रमते तेषां विचरन्ति यथेच्छया  ॥ र्क्स्_९७।५४ ॥  
भाद्रपद्यां च यः षष्ठ्यां भाद्रे स्नायाच् च दर्शके  ।  
तस्य पुण्यफलावाप्तिर् आख्यानकथनेन तु  ॥ र्क्स्_९७।५५ ॥  
  
इति श्रीस्कन्दपुराणे रेवाखण्डे मणिनागतीर्थवर्णनो नाम सप्तनवतितमो ऽध्यायः ॥  
  
  
र्क्स् अध्याय ९८  
  
मार्कण्डेय उवाच:  
दक्षिणे नर्मदातीरे तीर्थं परमशोभनम्  ।  
सर्वपापहरं पुण्यं गोपालेश्वरम् उत्तमम्  ॥ र्क्स्_९८।१ ॥  
गोदेहान् निःसृतं लिङ्गं पुण्यं भूमितले नृप  ।  
  
युधिष्ठिर उवाच:  
गोदेहात् निःसृतं कस्माल् लिङ्गं पापक्षयं करम्  ॥ र्क्स्_९८।२ ॥  
दक्षिणे नर्मदा तीरे मणिनागसमीपतः  ।  
सङ्क्षेपात् कथ्यतां विप्र गोपालेश्वरम् उत्तमम्  ॥ र्क्स्_९८।३ ॥  
  
मार्कण्डेय उवाच:  
कामधेनुस् तपस् तत्र पुत्रार्थं च चकार ह  ।  
ध्यायती परया भक्त्या देवदेवं महेश्वरम्  ॥ र्क्स्_९८।४ ॥  
तुष्टस् तस्या जगन्नाथः कपिलाया महेश्वरः  ।  
निःसृतो देहमध्यात् तु अक्षयः परमेश्वरः  ॥ र्क्स्_९८।५ ॥  
  
महेश्वर उवाच:  
तुष्टो देवि जगन्मातः कपिले परमेश्वरि  ।  
आराधनं कृतं कस्माद् वद देवि वरानने  ॥ र्क्स्_९८।६ ॥  
  
सुरभिर् उवाच:  
लोकानाम् उपकाराय सृष्टाहं परमेष्ठिना  ।  
लोके कार्यं हि सर्वं वै मत्प्रसादात् प्रसिध्यति  ॥ र्क्स्_९८।७ ॥  
लोकाः सर्वे प्रपश्यन्ति त्वत्पसादात् त्रिशूलिनम्  ।  
तीर्थे त्वं भव भोः शम्भो लोकानां हितकाम्यया  ॥ र्क्स्_९८।८ ॥  
  
मार्कण्डेय उवाच:  
तदा प्रभृतितत्तीर्थं विख्यातं वसुधातले  ।  
स्नानेनैकेन राजेन्द्र सर्वपापं व्यपोहति  ॥ र्क्स्_९८।९ ॥  
गोपालेशे तु गोदानं यस् तु भक्त्या प्रदापयेत्  ।  
योग्ये द्विजोत्तमे देया योग्या धेनुः सकाञ्चनी  ॥ र्क्स्_९८।१० ॥  
सवस्त्रा तरुणी शुभ्रा क्षीरिणी वृषसंयुता  ।  
कृष्णपक्षे चतुर्दश्याम् अष्टम्यां वा युधिष्ठिर  ॥ र्क्स्_९८।११ ॥  
सर्वेषु चैव मासेषु कार्त्तिके च विशेषतः  ।  
दापयेत् परया भक्त्या द्विजे स्वाध्यायतत्परे  ॥ र्क्स्_९८।१२ ॥  
विधिना च प्रदास्यन्ति विधिना प्रतिगृह्णते  ।  
उभयोः पुण्यकर्माणि प्रेक्षकाः पुण्यभाजनाः  ॥ र्क्स्_९८।१३ ॥  
पिण्डदानं प्रकर्तव्यं प्रेतानां भावसंयुतैः  ।  
पिण्डेनैकेन राजेन्द्र प्रेता यान्ति परां गतिम्  ॥ र्क्स्_९८।१४ ॥  
भक्त्या प्रणामं रुद्रस्य ये कुर्वन्ति दिने दिने  ।  
तेषां पापं प्रलीयेत भिन्नपात्रे जलं यथा  ॥ र्क्स्_९८।१५ ॥  
तस्मिंस् तीर्थे तु यो राजन् वृषं चैव समुत्सृजेत्  ।  
  
युधिष्ठिर उवाच:  
वृषोत्सर्गे कृते तात यत्फलं भवते नृणाम्  ॥ र्क्स्_९८।१६ ॥  
तत्सर्वं कथयस्वाद्य प्रयत्नेन द्विजोत्तम  ।  
  
मार्कण्डेय उवाच:  
सर्वलक्षणसम्पन्ने वृषे चैव तु यत्फलम्  ॥ र्क्स्_९८।१७ ॥  
तद् अहं सम्प्रवक्ष्यामि शृणु त्वं धर्मनन्दन  ।  
कार्त्तिके चैव वैशाखे पौर्णमास्यां नराधिप  ॥ र्क्स्_९८।१८ ॥  
रुद्रस्य सन्निधौ भूत्वा शुचिः स्नात्वा जितेन्द्रियः  ।  
वृषोत्सर्गं तथा राजन् कारयेद् धरप्रीतये  ॥ र्क्स्_९८।१९ ॥  
स्थाने स्थित्वा पवित्रे तु चतस्रो वत्सिकाः शुभाः  ।  
वृषभाय च मुञ्चेत सर्वलक्षणसंयुताः  ॥ र्क्स्_९८।२० ॥  
प्रीयतां च महादेवो ब्रह्माविष्णुस् तथा परे  ।  
वृषभे रोमसङ्ख्या तु सर्वाङ्गेषु नराधिप  ॥ र्क्स्_९८।२१ ॥  
तावद् वर्षप्रमाणं तु शिवलोके महीयते  ।  
शिवलोके उषित्वा तु पश्चान् मर्त्ये च जायते  ॥ र्क्स्_९८।२२ ॥  
कुले महति सम्भूतो धनधान्यसमाकुले  ।  
सुरूपे रूपवांश् चैव विद्याढ्ये सत्यवादिनाम्  ॥ र्क्स्_९८।२३ ॥  
गोपालेश्वरकं पुण्यं मयाख्यातं युधिष्ठिर  ।  
गोदेहात् निःसृतं लिङ्गं नर्मदादक्षिणे तटे  ॥ र्क्स्_९८।२४ ॥  
  
इति श्रीस्कन्दपुराणे रेवाखण्डे गोपालेश्वरमहिमानुवर्णनो नामाष्टनवतितमो ऽध्यायः ॥  
  
  
र्क्स् अध्याय ९९  
  
मार्कण्डेय उवाच:  
नर्मदायोत्तरे कूले तीर्थं परमशोभनम्  ।  
सर्वपापहरं पुण्यं नाम्ना वै गौतमेश्वरम्  ॥ र्क्स्_९९।१ ॥  
स्थापितं गौतमेनैव लोकानां हितकाम्यया  ।  
स्वर्गसोपानरूपेण तीर्थं पुंसां युधिष्ठिर  ॥ र्क्स्_९९।२ ॥  
गच्छ त्वं परया भक्त्या यत्र देवो जगद्गुरुः  ।  
पातकानां विनाशाय स्वर्गवासाप्तये नृप  ॥ र्क्स्_९९।३ ॥  
सौख्यस्य वर्धनं लिङ्गं जयदं दुःखनाशनम्  ।  
पिण्डदानेन चैकेन कुलानां उद्धरेत् त्रयम्  ॥ र्क्स्_९९।४ ॥  
यत् किञ्चिद् दीयते भक्त्या स्वल्पं वा यदि वा बहु  ।  
तत्सर्वं शतसाहस्रम् आज्ञया गौतमस्य च  ॥ र्क्स्_९९।५ ॥  
तीर्थानां परमं तीर्थं स्वयं रुद्रेण भाषितम्  ।  
  
मार्कण्डेय उवाच:  
दक्षिणे नर्मदाकूले तीर्थं परमशोभनम्  ॥ र्क्स्_९९।६ ॥  
शङ्खचूडेश्वरं तत्र प्रसिद्धं भूमिमण्डले  ।  
शङ्खचूडेश्वरस् तत्र संस्थितः पाण्डुनन्दन  ॥ र्क्स्_९९।७ ॥  
वैनतेयभयात् पार्थ संस्थितो नर्मदातटे  ।  
तत्र तीर्थे तु यो भक्त्या शुचिर् भूत्वा समाहितः  ॥ र्क्स्_९९।८ ॥  
स्नापयेच् छङ्खचूडं तु क्षौद्रेण दधिसर्पिषा  ।  
रात्रौ जागरणं कृत्वा देवस्याग्रे नराधिप  ॥ र्क्स्_९९।९ ॥  
दधिभक्तेन सम्पूज्य ब्राह्मणान् छंसितव्रतान्  ।  
गोदानं च तथा देयं सर्वपापक्षयं करम्  ॥ र्क्स्_९९।१० ॥  
तस्मिंस् तीर्थे तु यः पार्थ सर्पदष्टो ऽपि नश्यति  ।  
सो ऽपि याति परं लोकं शङ्खचूडस्य चाज्ञया  ॥ र्क्स्_९९।११ ॥  
  
इति श्रीस्कन्दपुराणे रेवाखण्डे शङ्खचूडतीर्थमहिमानुवर्णनो नाम नवनवतितमो ऽध्यायः ॥  
  
  
र्क्स् अध्याय १००  
  
मार्कण्डेय उवाच:  
ततो गच्छेत् तु राजेन्द्र पराशरवरोत्तमम्  ।  
पराशरो महात्मा च नर्मदायास् तटे शुभे  ॥ र्क्स्_१००।१ ॥  
तपश् चचार विपुलं पुत्रार्थं पाण्डुनन्दन  ।  
हिमाचलसुता गौरी लक्ष्मीनारायणान्विता  ॥ र्क्स्_१००।२ ॥  
तोषिता परया भक्त्या नर्मदायोत्तरे तटे  ।  
पराशरेण ऋषिणा तस्य तुष्टा वरं ददौ  ॥ र्क्स्_१००।३ ॥  
  
देव्य् उवाच:  
भो भो ऋषिवरश्रेष्ठ तुष्टाहं तव भक्तितः  ।  
वरं याचस्व विप्रेन्द्र पराशरमहामते  ॥ र्क्स्_१००।४ ॥  
  
पराशर उवाच:  
यदि तुष्टासि मे देवि यदि देयो वरो मम  ।  
पुत्रो मे दीयतां शीघ्रं सर्वशास्त्रविशारदः  ॥ र्क्स्_१००।५ ॥  
तीर्थं चात्र भवेद् देवि सन्निधानं वरेण तु  ।  
लोकोपकारहेत्व् अर्थं स्थीयतां गिरिनन्दिनि  ॥ र्क्स्_१००।६ ॥  
पराशराभिधानेन नर्मदादक्षिणे तटे  ।  
पराशरवचः श्रुत्वा देवी हिमवतः सुता  ॥ र्क्स्_१००।७ ॥  
एवं भवतु ते विप्र इत्युक्त्वान्तरधीयत  ।  
पराशरो महात्मा च स्थापयामास पार्वतीम्  ॥ र्क्स्_१००।८ ॥  
शङ्करं स्थापयामास सुरासुरनमस्कृतम्  ।  
अर्चितं सर्वदेवानां दानवानां दुरासदम्  ॥ र्क्स्_१००।९ ॥  
पराशरो महात्मा च कृतार्थो विगतज्वरः  ।  
तस्मिंस् तीर्थे तु यो भक्त्या शुचिः प्रयतमानसः  ॥ र्क्स्_१००।१० ॥  
मासे चैत्रे च विख्याते श्रावणे नृपनन्दन  ।  
मासि मार्गशिरे चैव शुक्लपक्षे तु सर्वदा  ॥ र्क्स्_१००।११ ॥  
शङ्करं पाण्डवश्रेष्ठ गिरिजां पूजयेत् तथा  ।  
अष्टम्यां च चतुर्दश्यां सूर्यपर्वणि सर्वदा  ॥ र्क्स्_१००।१२ ॥  
स्त्रियो वा पुरुषा वापि कामक्रोधविवर्जिताः  ।  
तत्र गत्वा शूचौ स्थाने नर्मदादक्षिणे तटे  ॥ र्क्स्_१००।१३ ॥  
उपोष्य परया भक्त्या व्रतं कुर्युर् महामुने  ।  
रात्रौ जागरणं कृत्वा दीपदानं स्वशक्तितः  ॥ र्क्स्_१००।१४ ॥  
सपत्नीकानुत्तमांश् च शीलश्रद्धासमन्वितान्  ।  
पूजयेद् ब्राह्मणान् पार्थ अन्नदानहिरण्मयैः  ॥ र्क्स्_१००।१५ ॥  
वस्त्रेण च्छत्रदानेन शय्या ताम्बूलभोजनैः  ।  
श्राद्धं कार्यं नृपश्रेष्ठ आमश्राद्धं प्रशस्यते  ॥ र्क्स्_१००।१६ ॥  
आमं चतुर्गुणं प्रोक्तं ब्राह्मणानां युधिष्ठिर  ।  
वेदोक्तेन विधानेन द्विजाः पूज्याः प्रयत्नतः  ॥ र्क्स्_१००।१७ ॥  
हस्तमात्रकुशैश् चैव तिलैश् च वाञ्च्छितैर् नृप  ।  
विप्रं चोदङ्मुखं चैव आत्मानं दक्षिणामुखम्  ॥ र्क्स्_१००।१८ ॥  
आमं दर्भेषु निःक्षिप्य इत्युच्चार्य द्विजाग्रतः  ।  
प्रेता यान्तु परं लोकं तीर्थस्यास्य प्रभावतः  ॥ र्क्स्_१००।१९ ॥  
पापं मे प्रशमं यातु यातु वृद्धिः सदा शुभम्  ।  
वृद्धिं यातु सदा वंशो ज्ञातिवर्गो द्विजोत्तम  ॥ र्क्स्_१००।२० ॥  
एवम् उच्चार्य विप्रेन्द्रं देयं पराशराश्रमे  ।  
गोभूनीलहिरण्यानि अन्नं वस्त्रं च शक्तितः  ॥ र्क्स्_१००।२१ ॥  
दातव्यं पाण्डवश्रेष्ठ पराशरवराश्रमे  ।  
यः शृणोति नरो भक्त्या सो ऽपि पापैः प्रमुच्यते  ॥ र्क्स्_१००।२२ ॥  
  
इति श्रीस्कन्दपुराणे रेवाखण्डे पराशरतीर्थमहिमानुवर्णनो नाम शततमो ऽध्यायः ॥  
  
  
र्क्स् अध्याय १०१  
  
मार्कण्डेय उवाच:  
भीमेश्वरं ततो गच्छेत् सर्वपापक्षयङ्करम्  ।  
सेव्यते ऋषिसङ्घैश् च भीमव्रतधरैर् अपि  ॥ र्क्स्_१०१।१ ॥  
तत्र तीर्थे तु यः स्नात्वा सोपवासो जितेन्द्रियः  ।  
जपंश् चैकाक्षरं मन्त्रम् ऊर्ध्वबाहुर् दिवाकरम्  ॥ र्क्स्_१०१।२ ॥  
तस्य जन्मार्जितं पापं तत्क्षणाद् एव नश्यति  ।  
सप्तजन्मार्जितं पापं गायत्र्या नश्यते ध्रुवम्  ॥ र्क्स्_१०१।३ ॥  
दशभिर् जन्मजनितं शतेन च पुराकृतम्  ।  
त्रिजन्मना सहस्रेण गायत्री हन्ति किल्बिषम्  ॥ र्क्स्_१०१।४ ॥  
वैदिकं लौकिकं चापि जाप्यं जप्तं जनेश्वर  ।  
तत्क्षणाद् दहते पापं तृणं च ज्वलनो यथा  ॥ र्क्स्_१०१।५ ॥  
तदेव बलमाश्रित्य कदाचित् पापम् आचरेत्  ।  
अज्ञानात् तस्य तत्क्षिप्रं न फलं हि कदाचन  ॥ र्क्स्_१०१।६ ॥  
तत्र तीर्थे तु गोदानं शक्तिमात्रेण दापयेत्  ।  
तद् अक्षयं फलं सर्वं जायते पाण्डुनन्दन  ॥ र्क्स्_१०१।७ ॥  
  
मार्कण्डेय उवाच:  
ततो गच्छेत् तु राजेन्द्र नारदेश्वरम् उत्तमम्  ।  
तीर्थानां परमं तीर्थं निर्मितं नारदेन तु  ॥ र्क्स्_१०१।८ ॥  
  
युधिष्ठिर उवाच:  
नारदेन मुनिश्रेष्ठ कस्य तीर्थं विनिर्मितम्  ।  
एतद् आख्याहि मे सर्व प्रसन्नो यदि सत्तम  ॥ र्क्स्_१०१।९ ॥  
  
मार्कण्डेय उवाच:  
परमेष्ठिसुतश्चापि नारदो भगवानृषिः  ।  
नर्मदायोतरे कूले तपस् तेपे पुराकृते  ॥ र्क्स्_१०१।१० ॥  
नवनाडीनिरोधेन काष्ठावस्थां गतेन च  ।  
तोषितः श्रीमहादेवो नारदेन युधिष्ठिर  ॥ र्क्स्_१०१।११ ॥  
  
ईश्वर उवाच:  
तुष्टो ऽहं तव विप्रेन्द्र योगीश्वर अयोनिज  ।  
वरं प्रार्थय हे देव यत् ते मनसि वर्तते  ॥ र्क्स्_१०१।१२ ॥  
  
नारद उवाच:  
त्वत्प्रसादेन भो देव योगश् चैव प्रसिध्यतु  ।  
  
ईश्वर उवाच:  
योगो भवतु भक्तिस् ते सर्वकालं ममैव तु  ॥ र्क्स्_१०१।१३ ॥  
स्वेच्छाचारो भवे गच्छ स्वर्गपातालगोचरे  ।  
मर्त्ये च भ्रमसे योगिन् न केनापि निवार्यसे  ॥ र्क्स्_१०१।१४ ॥  
सप्तस्वरास्त्रयो ग्रामा मूर्छनास् त्व् एकविंशतिः  ।  
मम प्रियकरं दिव्यं नृत्यं गीतं च योगिना  ॥ र्क्स्_१०१।१५ ॥  
कलिं च पश्यसे नित्यं देवदानवकिन्नरैः  ।  
त्वत् तीर्थं भूतले पुण्यं मत्प्रसादाद् भविष्यति  ॥ र्क्स्_१०१।१६ ॥  
इत्युक्त्वान्तर्दधे देवो नारदस् तत्र लिङ्गिनम्  ।  
स्थापयामास राजेन्द्र सर्वसत्त्वोपकारकम्  ॥ र्क्स्_१०१।१७ ॥  
  
मार्कण्डेय उवाच:  
पृथिव्याम् उत्तमं तीर्थं निर्मितं नारदेन तु  ।  
तस्मिंस् तीर्थे नरश्रेष्ठ नागच्छेद् विजितेन्द्रियः  ॥ र्क्स्_१०१।१८ ॥  
मासि भाद्रपदे रम्ये कृष्णपक्षे चतुर्दशीम्  ।  
उपोष्य परया भक्त्या रात्रौ कुर्वीत जागरम्  ॥ र्क्स्_१०१।१९ ॥  
छत्रं तत्र प्रदातव्यं ब्राह्मणे शुभलक्षणम्  ।  
शस्त्रेण निहता ये तु तेषां श्राद्धं प्रदापयेत्  ॥ र्क्स्_१०१।२० ॥  
यान्ति ते परमं लोकं पिण्डदानप्रभावतः  ।  
कपिला चैव दातव्या तत्र देशे नराधिप  ॥ र्क्स्_१०१।२१ ॥  
अस्य श्राद्धप्रभावेण ब्राह्मणानां नराधिप  ।  
नर्मदातोयपानस्य न्यायार्जितधनस्य च  ॥ र्क्स्_१०१।२२ ॥  
एतेषां च प्रभावेण प्रेता यान्तु परां गतिम्  ।  
इत्युच्चार्य द्विजे देया दक्षिणा च स्वशक्तितः  ॥ र्क्स्_१०१।२३ ॥  
हविष्यान्नं विशालाक्ष द्विजानां चैव दापयेत्  ।  
विद्यादानेन चैकेन अक्षया गतिराप्यते  ॥ र्क्स्_१०१।२४ ॥  
तस्मिंस् तीर्थे तु राजेन्द्र यो दद्याद् अग्रजन्मने  ।  
काञ्चनं स तिलं चैव स गच्छेच् च त्रिविष्टपम्  ॥ र्क्स्_१०१।२५ ॥  
  
मार्कण्डेय उवाच:  
ततो गच्छेत्तु राजेन्द्र तीर्थद्वयम् अनुत्तमम्  ।  
दधिछन्दं मधुछन्दं सर्वपापक्षयं करम्  ॥ र्क्स्_१०१।२६ ॥  
दधिच्छन्दे नरः स्नात्वा यो दद्याच् च द्विजे दधि  ।  
उपतिष्ठति तस्यैतत् सप्तजन्मसु भारत  ॥ र्क्स्_१०१।२७ ॥  
न व्याधिर् न जरा तस्य न शोको न च मत्सरः  ।  
दशचन्द्रशतं यावज् जायते विपुले कुले  ॥ र्क्स्_१०१।२८ ॥  
मधुच्छन्दे तु मधुना मिश्रितं च तिलोदकम्  ।  
न च वैवस्वतं देवं पश्यते सप्तजन्मसु  ॥ र्क्स्_१०१।२९ ॥  
मधुना सह मिश्रं च तिलं यस् तु प्रयच्छति  ।  
तस्य पुत्रस्य पौत्रस्य दारिद्र्यं नैव जायते  ॥ र्क्स्_१०१।३० ॥  
मधुना सह सम्मिश्रं तिलं यस् तु प्रयच्छति  ।  
मधुना सह सम्मिश्रं यस् तु पिण्डं प्रदापयेत्  ॥ र्क्स्_१०१।३१ ॥  
तस्मिंस् तीर्थे तु यः स्नात्वा विधिवद् दक्षिणामुखः  ।  
पिता पितामहश् चैव तथैव प्रपितामहः  ॥ र्क्स्_१०१।३२ ॥  
षोडशाब्दानि तुष्यन्ति नात्र कार्या विचारणा  ।  
  
मार्कण्डेय उवाच:  
ततो गच्छेत् तु राजेन्द्र नन्दितीर्थम् अनुत्तमम्  ॥ र्क्स्_१०१।३३ ॥  
यत्र सिद्धश् च वै नन्दी तत् सर्वं कथयाम्य् अहम्  ।  
नर्मदां पुरतः कृत्वा पुरा नन्दी महेश्वरम्  ॥ र्क्स्_१०१।३४ ॥  
तपस् तप्तं जपंश् चैव तीर्थात् तीर्थं जगाम ह  ।  
दधिच्छन्दं मधुच्छन्दं यावत् त्यक्त्वा च गच्छति  ॥ र्क्स्_१०१।३५ ॥  
ततस् तुष्टो महादेवो नन्दिनं तमुवाच ह  ।  
  
महेश्वर उवाच:  
भो भोः प्रसन्नो नन्दीश वरं वृणु यथेप्सितम्  ॥ र्क्स्_१०१।३६ ॥  
तपसा तेन तुष्टो ऽहं तीर्थयात्राकृतेन च  ।  
  
नन्द्य् उवाच:  
न चाहं कामये वित्तं न चाहं कुलसन्ततिम्  ॥ र्क्स्_१०१।३७ ॥  
मुक्तिं न कामये चान्यद् देवेश चरणाम्बुजम्  ।  
कृमिकीटपतङ्गेषु तिर्यग्योनिगतेषु च  ॥ र्क्स्_१०१।३८ ॥  
जन्मजन्मनि यास्यामि त्वद्भक्तिरचला च मे  ।  
तथेति चोक्तो देवेन परमेशेन नन्दिकः  ॥ र्क्स्_१०१।३९ ॥  
गृहीत्वा तं करे शीघ्रं जगाम निलयं हरः  ।  
तस्मिंस् तीर्थे तु यः स्नात्वा भक्त्या त्र्यक्षं प्रपूजयेत्  ॥ र्क्स्_१०१।४० ॥  
अग्निष्टोमे च यत्पुण्यं फलं प्राप्नोति मानवः  ।  
तत्र तीर्थे महापुण्ये प्राणत्यागं करोति यः  ॥ र्क्स्_१०१।४१ ॥  
शिवस्यानुचरो भूत्वा मोदते कल्पमक्षयम्  ।  
ततः कालेन महता जायते विपुले कुले  ॥ र्क्स्_१०१।४२ ॥  
वेदवेदाङ्गतत्त्वज्ञे जीवेच् च शरदां शतम्  ।  
एतत् ते कथितं पार्थ सर्वतुष्टिप्रदं शुभम्  ॥ र्क्स्_१०१।४३ ॥  
दुर्लभं सत्यसञ्ज्ञस्य सर्वपापक्षयं करम्  ॥ र्क्स्_१०१।४४ ॥  
  
इति श्रीस्कन्दपुराणे रेवाखण्डे नन्दितीर्थवर्णनो नामैकशततमो ऽध्यायः ॥  
  
  
र्क्स् अध्याय १०२  
  
मार्कण्डेय उवाच:  
ततो गच्छेत् तु राजेन्द्र वरुणेश्वरम् उत्तमम्  ।  
यत्र सिद्धः पुरा देवो वरुणो नृपसत्तम  ॥ र्क्स्_१०२।१ ॥  
पिण्याकशाकपर्णैश् च कृच्छ्रचान्द्रायणादिभिः  ।  
आराध्य गिरिजानाथं ततः सिद्धिं गता जनाः  ॥ र्क्स्_१०२।२ ॥  
तत्र तीर्थे नरः स्नात्वा सन्तर्प्य पितृदेवताः  ।  
पूजयेच् छङ्करं भक्त्या स गच्छेत् परमं पदम्  ॥ र्क्स्_१०२।३ ॥  
कुण्डिकां वर्धनीं वापि महद्वा जलभाजनम्  ।  
अन्नेन सहितं पार्थ तस्य पुण्यफलं शृणु  ॥ र्क्स्_१०२।४ ॥  
यत्फलं लभते मर्त्यः सत्रे द्वादशवार्षिके  ।  
तत्फलं समवाप्नोति नात्र कार्या विचारणा  ॥ र्क्स्_१०२।५ ॥  
सर्वेषाम् एव दानानाम् अन्नदानम् अनुत्तमम्  ।  
यद्यत् प्रीतिकरं चैव तोयं च नृपसत्तम  ॥ र्क्स्_१०२।६ ॥  
तत्र तीर्थे मृतानां च नराणां भावितात्मनाम्  ।  
वारुणे च पुरे वासो यावद् आहूत सम्प्लवम्  ॥ र्क्स्_१०२।७ ॥  
भुक्त्वा तत्र बहुं कालं मर्त्यलोके ऽभिजायते  ।  
अन्नदानप्रदो नित्यं जीवेच् च शरदां शतम्  ॥ र्क्स्_१०२।८ ॥  
  
मार्कण्डेय उवाच:  
ततो गच्छेच् च राजेन्द्र अग्नितीर्थम् अनुत्तमम्  ।  
यत्र सिद्धो महातेजास् तपः कृत्वा हुताशनः  ॥ र्क्स्_१०२।९ ॥  
सर्वभक्षीकृतो यश् च दण्डके मुनिना पुरा  ।  
नर्मदातटम् आश्रित्य पूतो जातो हुताशनः  ॥ र्क्स्_१०२।१० ॥  
तत्र तीर्थे नरः स्नात्वा समभ्यर्च्य जगद्गुरुम्  ।  
उमया सहित भक्त्या सर्वपापैः प्रमुच्यते  ॥ र्क्स्_१०२।११ ॥  
तत्र तीर्थे नरः स्नात्वा दत्ते वै काञ्चनं नृप  ।  
ब्राह्मणेभ्यो जलं दत्त्वा लभते वार्बुदं फलम्  ॥ र्क्स्_१०२।१२ ॥  
दधिच्छन्दे मधुच्छन्दे नन्दीशे वारुणे तथा  ।  
आग्नेये तत्फलं तात स्नात्वा मुच्येत किल्बिषैः  ॥ र्क्स्_१०२।१३ ॥  
ते वन्द्या मानुषे लोके धन्याश् चाप्तमनोरथाः  ।  
यैर् हि दृष्टं महापुण्यं नर्मदातीर्थपञ्चकम्  ॥ र्क्स्_१०२।१४ ॥  
स्वर्गलोकम् अवापुस्ते यावद् इन्द्राश् चतुर्दश  ।  
ततः स्वर्गाच् च्युताश् चापि राजानः सन्ति धार्मिकाः  ॥ र्क्स्_१०२।१५ ॥  
सर्वपापविनिर्मुक्ता भुञ्जते ते ऽचलां महीम्  ।  
आखण्डलप्रतापो ऽयं नर्मदातटसेवने  ॥ र्क्स्_१०२।१६ ॥  
गङ्गाकनखले पुण्या कुरुक्षेत्रे सरस्वती  ।  
ग्रामे वा यदि वारण्ये पुण्या सर्वत्र नर्मदा  ॥ र्क्स्_१०२।१७ ॥  
रेवातीरं वसेन् नित्यं तोयं यस् तु सदा पिबेत्  ।  
स्नातो ऽसौ सर्वतीर्थेषु सोमपानं दिने दिने  ॥ र्क्स्_१०२।१८ ॥  
गङ्गाद्याः सरितः सर्वाः समुद्राश् च सरांसि च  ।  
कल्पान्ते सङ्क्षयं यान्ति न मृतैका च नर्मदा  ॥ र्क्स्_१०२।१९ ॥  
  
इति श्रीस्कन्दपुराणे रेवाखण्डे तीर्थपञ्चकवर्णनो नाम द्व्यधिकशततमो ऽध्यायः ॥  
  
  
र्क्स् अध्याय १०३  
  
युधिष्ठिर उवाच:  
हनूमदीश्वरन् नाम कथं जातं महामते  ।  
ब्रह्महत्याहरं तीर्थं रेवायादक्षिणे तटे  ॥ र्क्स्_१०३।१ ॥  
  
मार्कण्डेय उवाच:  
साधु पृष्टं महाबाहो सोमवंशविभूषण  ।  
गुह्याद् गुह्यतरं तीर्थं नाख्यातं कस्यचिन् मया  ॥ र्क्स्_१०३।२ ॥  
तव स्नेहात् प्रवक्ष्यामि पीडितो वार्धकेन तु  ।  
जातं पूर्वं महायुद्धं रामरावणयोर् अपि  ॥ र्क्स्_१०३।३ ॥  
पुलस्त्यो ब्रह्मणः पुत्रस् तस्य वै विश्रवाः सुतः  ।  
रावणस् तस्य सञ्जातो दशग्रीवो ऽपि राक्षसः  ॥ र्क्स्_१०३।४ ॥  
त्रैलोक्यविजयी जातः प्रसादाच् छूलिनस् तथा  ।  
गीर्वाणा निर्जिताः सर्वे रामस्य गृहिणी हृता  ॥ र्क्स्_१०३।५ ॥  
यद् भ्राता कुम्भकर्णो वै सीता सा वनमाश्रिता  ।  
विभीषणेन पापो ऽयं मन्दस् त्यक्तो विचार्य च  ॥ र्क्स्_१०३।६ ॥  
स जितः कार्तवीर्येण स जितो जामदग्निना  ।  
स हतो रामचन्द्रेण तस्य राज्यं हृतं तथा  ॥ र्क्स्_१०३।७ ॥  
ततो रामेण रक्षो ऽपि जितः सङ्ख्ये महाबलः  ।  
वनं भग्नं हतो रक्षो गत्वा वायुसुतेन वै  ॥ र्क्स्_१०३।८ ॥  
रावणस्य सुतः सङ्ख्ये हतश् चाक्षकुमारकः  ।  
एवं रामायणे जाते सीता मोक्षे कृते ततः  ॥ र्क्स्_१०३।९ ॥  
अयोध्यायां गते रामे हनूमाश् च महाबलः  ।  
कैलासं हि गतः पार्थ प्रणामार्थं महेश्वरे  ॥ र्क्स्_१०३।१० ॥  
तिष्ठ तिष्ठेति चोक्तो वै नन्दिना वानरोत्तमः  ।  
ब्रह्महत्यायुतस् त्वं हि राक्षसानां वधेन हि  ॥ र्क्स्_१०३।११ ॥  
भैरवस्यासनं पुण्यं न गन्ता ऽसि महाबल  ।  
  
हनुमान् उवाच:  
नन्दिंस् त्वं हि वरं यच्छ पातकस्योपशान्तये  ॥ र्क्स्_१०३।१२ ॥  
भूत्वा निष्पातको ऽहं वै प्रणमामि महेश्वरम्  ।  
  
नन्द्य् उवाच:  
रुद्रदेहोद्भवा पुण्या नर्मदा सरितां वरा  ॥ र्क्स्_१०३।१३ ॥  
श्रवणाज् जन्मचरितं कीर्तनाद् द्विगुणं व्रजेत्  ।  
सप्तजन्मार्जितं पापं नश्येद् रेवावगाहनात्  ॥ र्क्स्_१०३।१४ ॥  
तस्मात् तीरे वस त्वं च रेवासङ्गमदक्षिणे  ।  
ध्यायमानो विरूपाक्षं त्रिशूलकरसंस्थितम्  ॥ र्क्स्_१०३।१५ ॥  
जटामुकुटसङ्काशं व्यालयज्ञोपवीतकम्  ।  
उमार्धाङ्गधरं देवं गोराजासनसंस्थितम्  ॥ र्क्स्_१०३।१६ ॥  
वत्सरान् सुबहून् यावद् ध्यायतस् तस्य तत्र वै  ।  
तत्र तुष्टो महादेव आगतः सह भार्यया  ॥ र्क्स्_१०३।१७ ॥  
उवाच मधुरां वाणीं मेघगम्भीरया गिरा  ।  
साधु वत्स त्वया चात्र कष्टं तपसि संस्थितम्  ॥ र्क्स्_१०३।१८ ॥  
हनूमांश् च हरं दृष्ट्वा उमार्धाङ्गधरं स्थितम्  ।  
साष्टाङ्गं प्रणतो भूत्वा जयदेव नमो ऽस्तु ते  ॥ र्क्स्_१०३।१९ ॥  
जय चान्धकघाताय बाणासुरविमर्दिने  ।  
जय भूतपनाथाय जय भैरवभूषण  ॥ र्क्स्_१०३।२० ॥  
जय कामविनाशाय गङ्गां शिरसि धारिणे  ।  
एवं स्तुतो महादेवो वरदो वानरस्य च  ॥ र्क्स्_१०३।२१ ॥  
  
ईश्वर उवाच:  
वरं प्रार्थय त्वं वत्स प्रार्थितं रभसं वद  ।  
  
हनुमान् उवाच:  
ब्रह्मरक्षोवधाज् जाता ब्रह्महत्या महेश्वर  ॥ र्क्स्_१०३।२२ ॥  
निष्पापो ऽहं भवेयं वै युष्मत् सम्भाषणेन च  ।  
  
ईश्वर उवाच:  
नर्मदातीर्थं माहात्म्यध्यानयोगप्रभावतः  ॥ र्क्स्_१०३।२३ ॥  
मन्मूर्तिदर्शनात् सद्यो निष्पापो नात्र संशयः  ।  
इत्युक्त्वान्तर्दधे देव उमासार्धं त्रिलोचनः  ॥ र्क्स्_१०३।२४ ॥  
हनुमदीश्वरं तत्र स्थापयामास भक्तितः  ।  
आत्मयोगबलेनैव ब्रह्मचर्यप्रभावतः  ॥ र्क्स्_१०३।२५ ॥  
ईश्वरस्य प्रभावेण कामदं स्थापितं शिवम्  ।  
अच्छेद्यम् अप्रतर्क्यं च विनाशोत्पत्तिवर्जितम्  ॥ र्क्स्_१०३।२६ ॥  
  
मार्कण्डेय उवाच:  
हनुमदीश्वरे तत्र प्रत्ययं यत्पुराभवत्  ।  
यद्वृत्तं द्वापरस्यादौ त्रेतान्ते च नरेश्वरा  ॥ र्क्स्_१०३।२७ ॥  
सुपर्णो नाम राजर्षिर् बभूव वसुधातले  ।  
तस्य राज्ये सदा सौख्यं दीर्घायुर् मानवः सदा  ॥ र्क्स्_१०३।२८ ॥  
शतबाहुर्बभूवास्य पुत्रो भीमपराक्रमः  ।  
आसक्तः स सदाकालं जपध्याने नरेश्वर  ॥ र्क्स्_१०३।२९ ॥  
क्रीडते पृथिवीं सर्वां पर्वतांश् च वनानि च  ।  
वधार्थं मृगयूथानाम् आगतो विन्ध्यपर्वते  ॥ र्क्स्_१०३।३० ॥  
मृगजातिसमाकीर्णे हस्तिजातिसमाश्रिते  ।  
हस्तिचित्रकशोभाढ्ये मृगवाराहसङ्कुले  ॥ र्क्स्_१०३।३१ ॥  
क्रीडित्वा च ततो राजा चासने संस्थितः स च  ।  
वनमध्ये तदा दृष्ट्वा भ्रमन्तं पिङ्गलं द्विजम्  ॥ र्क्स्_१०३।३२ ॥  
  
राजोवाच:  
एको वने वने कस्माद् भ्रमसे पुस्तिकाकरः  ।  
इतश्चेतो निरीक्षंस् त्वं कथयस्व द्विजोत्तम  ॥ र्क्स्_१०३।३३ ॥  
  
ब्राह्मण उवाच:  
कान्यकुब्जात् समायातः प्रेषितो राजकन्यया  ।  
  
राजोवाच:  
कथयस्व प्रसादेन कस्मात् कार्याद् वद प्रभो  ॥ र्क्स्_१०३।३४ ॥  
  
ब्राह्मण उवाच:  
शिखण्डी चैव राजा वै कान्यकुब्जं बुभुक्षते  ।  
अपुत्रः स महीपालः कन्या जाता मनोरथैः  ॥ र्क्स्_१०३।३५ ॥  
हे नृप  
जातिस्मरा शुभाचारा नर्मदायाः प्रभावतः  ।  
पित्रोक्ता सा च कन्या वै विवाहाय प्रकल्पिता  ॥ र्क्स्_१०३।३६ ॥  
असारे चाद्य संसारे कन्यादानं ददाम्यहम्  ।  
  
कन्योवाचा:  
यस्मिन् काले ह्य् अहं लिप्से तस्मिन् काले प्रदीयताम्  ॥ र्क्स्_१०३।३७ ॥  
पुत्रीवाक्येन राजासौ विस्मयाविष्टचेतनः  ।  
  
शिखण्ड्य् उवाच:  
कथ्यतां मे महाभागे भाषितं हि त्वया कथम्  ॥ र्क्स्_१०३।३८ ॥  
पितृवाक्येन सा वाला शिरसावनता भुवि  ।  
कथयामास यद्वृत्तं हनुमदीश्वरे नृप  ॥ र्क्स्_१०३।३९ ॥  
कलापिन्य् अस्म्य् अहं तात स्थिता भर्तृसहानुगा  ।  
उरङ्गमेश सान्निध्ये रेवाया उत्तरे तटे  ॥ र्क्स्_१०३।४० ॥  
हनुमतो वने पुण्ये क्रीडामि स्म यदृच्छया  ।  
भर्तृयुक्ता तत्र गुह्ये वञ्जुले सरले द्रुमे  ॥ र्क्स्_१०३।४१ ॥  
आगता लुब्धकास् तत्र क्षुधार्ता वनम् उत्तमम्  ।  
भर्तृकोपयुतैः पापैर् हताहं पतिना सह  ॥ र्क्स्_१०३।४२ ॥  
ग्रीवां निमोटयामासुर् भक्षणोत्पाटनं कृतम्  ।  
हुताशनमुखे ते तु हसन्तश् चाशु लुब्धकाः  ॥ र्क्स्_१०३।४३ ॥  
भर्जयित्वा ततो मांसं भक्षयित्वा यथेच्छया  ।  
सुप्ताः स्वस्थेन्द्रिया रात्रौ विगता शर्वरी क्षयम्  ॥ र्क्स्_१०३।४४ ॥  
तन्मांसशेषं जुष्टं वै जम्बुकैर् गृध्रवायसैः  ।  
मच्छरीरोद्भवं चास्थि स्नायुमांसेन संयुतम्  ॥ र्क्स्_१०३।४५ ॥  
गृहीत्वा पत्रिणैकेन आकाशात् पतता तदा  ।  
सामिषं पक्षिणं दृष्ट्वा पक्षिणो ऽन्ये समागताः  ॥ र्क्स्_१०३।४६ ॥  
दृष्ट्वा पक्षिसमूहं तु अस्थिखण्डं व्यसर्जयत्  ।  
विहगानां समस्तानां धावतां चापि पश्यताम्  ॥ र्क्स्_१०३।४७ ॥  
पतितं नर्मदातोये हनुमदीश्वरे नृप  ।  
मदीयमस्थिखण्डं च पतितं नर्मदाजले  ॥ र्क्स्_१०३।४८ ॥  
तस्य तीर्थप्रभावेण जाताहं क्षत्रिये कुले  ।  
भूप कन्याप्य् अहं जाता सम्पूर्णशशिवन्मुखी  ॥ र्क्स्_१०३।४९ ॥  
जातिस्मरा नरेन्द्रास्मि जाताहं क्षत्रिये कुले  ।  
एतत् ते सर्वम् आख्यातं कारणं नृपसत्तम  ॥ र्क्स्_१०३।५० ॥  
मदर्थं विषमस्थाने शकुन्तमृगजातिषु  ।  
यदि प्रेषयसे तात कम् अपि नर्मदाजले  ॥ र्क्स्_१०३।५१ ॥  
तस्याहं कथयिष्यामि स्थानचिह्नं समग्रकम्  ।  
कन्याया वचनं श्रुत्वा शिखण्डी ह्याह मां नृप  ॥ र्क्स्_१०३।५२ ॥  
ग्रामविंशं च दास्यामि गच्छ त्वं नर्मदातटे  ।  
प्रेक्षणं मे प्रतिज्ञातम् अलक्ष्या ऽपीडितेन तु  ॥ र्क्स्_१०३।५३ ॥  
गच्छ त्वं नर्मदां पुण्यां सर्वपापक्षयङ्करीम्  ।  
अग्रजां सोमनाथस्य हनुमदीश्वरे शुभे  ॥ र्क्स्_१०३।५४ ॥  
अर्धक्रोशे तु रेवाया विस्तीर्णे वटपादपैः  ।  
कदम्बकवनैश् चैव सम्प्रधाने वनस्य च  ॥ र्क्स्_१०३।५५ ॥  
न्यग्रोधवटसान्निध्ये अस्थिलक्ष्यं प्रदृश्यते  ।  
मृत्तिकामस्थिसङ्गृह्य गच्छ रेवान् द्विजोत्तम  ॥ र्क्स्_१०३।५६ ॥  
आश्विनस्य सिते पक्षे त्रिपुरारितिथौ स्थिते  ।  
स्नापय शूलिनं भक्त्या रात्रौ कुरु च जागरम्  ॥ र्क्स्_१०३।५७ ॥  
प्रभाते क्षिप्यतां शीघ्रं नाभिमात्रे जले स्थितः  ।  
इत्य् उच्चार्य द्विजश्रेष्ठ सुगतिस् तस्य जायते  ॥ र्क्स्_१०३।५८ ॥  
अस्थि क्षिप्त्वा पुनः स्नानं कर्तव्यमघनाशनम्  ।  
कथितं कन्यया यच् च तत्सर्वं पुस्तके कृतम्  ॥ र्क्स्_१०३।५९ ॥  
आगतो ऽहं नृपश्रेष्ठ तस्मिंस् तीर्थे महालये  ।  
साभिज्ञानं ततो दृष्ट्वा गृहीत्वास्थि नृपोत्तम  ॥ र्क्स्_१०३।६० ॥  
पूर्वोक्तेन विधानेन निक्षिप्तं नर्मदाजले  ।  
पुष्पवृष्टिः पपाताथ साधु साध्विति ब्राह्मण  ॥ र्क्स्_१०३।६१ ॥  
विमानं तु ततो दिव्यं दृष्टं हनुमदीश्वरे  ।  
ततो ब्राह्मणराजानौ गृहीत्वानशनं स्थितौ  ॥ र्क्स्_१०३।६२ ॥  
आत्मानं शोषयित्वा च ईश्वराराधने रतौ  ।  
एवं सन्ध्यायतो देवं शतबाहुर् द्विजोत्तमः  ॥ र्क्स्_१०३।६३ ॥  
मासार्धात् तु मृतो राजा शतबाहुर् महामतिः  ।  
किङ्किणीजालशोभाढ्यं विमानं तत्र चागतम्  ॥ र्क्स्_१०३।६४ ॥  
साधु साधु नृपश्रेष्ठ विमानारोहणं कुरु  ।  
  
राजोवाच:  
ऊर्ध्वमार्गं न गच्छामि विप्रो यावन् न संस्थितः  ॥ र्क्स्_१०३।६५ ॥  
उपदेशप्रदो मह्यं गरुरूपो द्विजोत्तमः  ।  
  
देवा ऊचुः:  
हनुमदीश्वरे राजन्ये मृताः सन्ति मानवाः  ॥ र्क्स्_१०३।६६ ॥  
ते यान्ति शिवलोकं वै सर्वपापक्षयं करम्  ।  
नैव पापक्षयश् चास्य ब्राह्मणस्य नरेश्वर  ॥ र्क्स्_१०३।६७ ॥  
गृहं च गृहिणी वित्तं ब्राह्मणस्य प्रवर्तते  ।  
शतबाहुस् ततो विप्रं भाषयामास भक्तितः  ॥ र्क्स्_१०३।६८ ॥  
त्यज मूलम् अधर्मस्य लोभम् एकं द्विजोत्तम  ।  
इत्य् उक्त्वा प्रययौ राजा स्वर्गं स्वर्गिजनैः सह  ॥ र्क्स्_१०३।६९ ॥  
दिनैः कैश्चिद् गतो विप्रः स्वर्गं सुकृतिभिः सह  ।  
वाहिन्याः काशिराजस्य पुत्र्याः तीर्थप्रभावतः  ॥ र्क्स्_१०३।७० ॥  
आत्मनः कन्यया दत्ते पूर्वजन्मार्जितं तपः  ।  
अष्टम्यां च चतुर्दश्यां सर्वकालं मुनीश्वर  ॥ र्क्स्_१०३।७१ ॥  
विशेषाद् आश्विने मासे कृष्णपक्षे चतुर्दशी  ।  
स्नापयेद् ईश्वरं भक्त्या क्षौद्रक्षीरेण सर्पिषा  ॥ र्क्स्_१०३।७२ ॥  
दध्ना च खण्डयुक्तेन तिलतोयेन वा पुनः  ।  
श्रीखण्डेन सुगन्धेन चार्चयेत् तं महेश्वरम्  ॥ र्क्स्_१०३।७३ ॥  
ततः सुगन्धपुष्पैश् च बिल्वपत्रैश् च पूतनम्  ।  
श्राद्धं यः कारयेत् तत्र ब्राह्मणैर् वेदपारगैः  ॥ र्क्स्_१०३।७४ ॥  
सर्वलक्षणसम्पूर्णैः कुलीनैर् गृहपालकैः  ।  
तर्पयेद् ब्राह्मणं भक्त्या अन्नवस्त्रहिरण्यकैः  ॥ र्क्स्_१०३।७५ ॥  
नरकस्था दिवं यान्ति इत्य् उच्चार्य द्विजातयः  ।  
स्वर्गस्थाः परमं लोकम् इत्युक्त्वा प्रणमेद् द्विजान्  ॥ र्क्स्_१०३।७६ ॥  
पतितान् वर्जयेद् विप्रान् वृषली यस्य मन्दिरे  ।  
स्ववृषं तु परित्यज्य वृषैर् अन्यैर् वृषायते  ॥ र्क्स्_१०३।७७ ॥  
वृषलीं तां विदुर्देवा न शूद्रा वृषली भवेत्  ।  
ब्रह्महत्या सुरापानं गुरुदारनिषेवणम्  ॥ र्क्स्_१०३।७८ ॥  
सुवर्णहरणं तस्य मित्रद्रोहभवं तथा  ।  
नश्यन्ति पातकाः सर्वे इत्य् एवं शङ्करो ऽब्रवीत्  ॥ र्क्स्_१०३।७९ ॥  
वाक्प्रलापेन किं वत्स बहुनोक्तेन किं तु वा  ।  
सर्वपापसमोपेतो दद्याद् दानं द्विजोत्तमे  ॥ र्क्स्_१०३।८० ॥  
सर्वदेवमयी धेनुः सर्वदेवात्मिका स्थिता  ।  
शृङ्गाग्रेषु महीपाल शक्रो वसति नित्यशः  ॥ र्क्स्_१०३।८१ ॥  
हरि स्कन्धे शिरो ब्रह्मा ललाटे वृषवाहनः  ।  
चन्द्रार्कौ लोचने ज्ञेयौ जिह्वायां तु सरस्वती  ॥ र्क्स्_१०३।८२ ॥  
मरुद्गणाः सदा साध्यास् तस्याङ्गानि नरेश्वर  ।  
ॐकारश्चतुरो वेदाः सषडङ्गपदक्रमाः  ॥ र्क्स्_१०३।८३ ॥  
ऋषयो रोमकूपेषु अस्थिख्याता महानगाः  ।  
दण्डहस्तो महाकायः कृष्णो महिषवाहनः  ॥ र्क्स्_१०३।८४ ॥  
पृष्ठभागस्थितो नित्यं शुभाशुभनिरीक्षकः  ।  
चत्वारः सागराः पुण्याः क्षीरधाराः स्तनेषु च  ॥ र्क्स्_१०३।८५ ॥  
विष्णुदेहोद्भवा गङ्गा दर्शनात् पापहारिणी  ।  
एवं या संस्थिता यस्मात् तस्माद् एषा सदा बुधैः  ॥ र्क्स्_१०३।८६ ॥  
लक्ष्मीश् च गोमये यस्याः पवित्रा सर्वमङ्गला  ।  
गोमयाल् लेपनं तस्मात् कर्तव्यं पाण्डुनन्दन  ॥ र्क्स्_१०३।८७ ॥  
गन्धर्वाप्सरसो गङ्गा गोखुरेषु च संस्थिताः  ।  
अश्विनौ कर्णयोर् नित्यं वर्तेते रविपुत्रकौ  ॥ र्क्स्_१०३।८८ ॥  
पृथिव्यां सागरान्तायां यानि तीर्थानि पाण्डव  ।  
तानि सर्वाणि प्राप्तानि गवां पादेषु नित्यशः  ॥ र्क्स्_१०३।८९ ॥  
  
युधिष्ठिर उवाच:  
सर्वतीर्थसमा गावो गीर्वाणैः समलङ्कृताः  ।  
एतत्कथय मे तात कस्माद् गोषु समाश्रिताः  ॥ र्क्स्_१०३।९० ॥  
  
मार्कण्डेय उवाच:  
सर्वदेवमयो विष्णुर्गावो विष्णुशरीरजाः  ।  
देयास् तस्मात् सदा वन्द्याः कल्पिता विबुधैर् जनैः  ॥ र्क्स्_१०३।९१ ॥  
श्वेता वा कपिला वापि क्षीरिणी पाण्डुनन्दन  ।  
सर्वासां क्षीरिणीर् गावः श्वेतवस्त्रावगुण्ठिताः  ॥ र्क्स्_१०३।९२ ॥  
कांस्यदोहनिका देयाः स्वर्णशृङ्गीर्विभूषिताः  ।  
हनूमदीश्वरस्याग्रे भक्त्या विप्रेषु दापयेत्  ॥ र्क्स्_१०३।९३ ॥  
निसर्गस्थेन सा देया स्वर्गमात्मन इच्छता  ।  
असमर्थो यमस् तेषां विष्णुलोकं प्रयान्ति ते  ॥ र्क्स्_१०३।९४ ॥  
विष्णुलोकच्युतः सो ऽपि प्रयाति द्विजमन्दिरम्  ।  
तत्रैव जायते पुत्रो विद्वान् वनसमन्वितः  ॥ र्क्स्_१०३।९५ ॥  
सर्वपापहरं तीर्थं हनुमदीश्वरं शुभम्  ।  
शृणोति मुच्यते पापाद् वर्णसङ्करसम्भवात्  ॥ र्क्स्_१०३।९६ ॥  
दर्शे सञ्चिन्तयेद् यस् तु मुच्यते नात्र संशयः  ॥ र्क्स्_१०३।९७ ॥  
  
इति श्रीस्कन्दपुराणे रेवाखण्डे हनुमदीश्वरवर्णनो नाम त्र्यधिकशततमो ऽध्यायः ॥  
  
  
र्क्स् अध्याय १०४  
  
मार्कण्डेय उवाच:  
आश्चर्यं कथितं तात यदभून् नर्मदातटे  ।  
सोमनाथस्यतीर्थं हि वाराणस्या समं नृप  ॥ र्क्स्_१०४।१ ॥  
  
युधिष्ठिर उवाच:  
निमग्नो दुःखसंसारे हृतराज्यो द्विजोत्तम  ।  
युष्मद् वाणी जलैः स्नातो निर्दुःखो ऽहं सबान्धवः  ॥ र्क्स्_१०४।२ ॥  
  
मार्कण्डेय उवाच:  
साधु साधु महाबाहो सोमवंश विभूषण  ।  
पृष्टं ते दुर्लभं तीर्थं गुह्याद् गुह्यतरं यथा  ॥ र्क्स्_१०४।३ ॥  
आदौ पितामहस् तात समस् तस्य जनस्य च  ।  
मनसा तस्य सञ्जाता ऋषयो दश पुङ्गवाः  ॥ र्क्स्_१०४।४ ॥  
मरीचिरत्र्यङ्गिरसौ पुलस्त्यः पुलहः क्रतुः  ।  
प्रचेताश् च वशिष्ठश् च भृगुर् नारद एव च  ॥ र्क्स्_१०४।५ ॥  
जज्ञे प्रचेतसो दक्षो महातेजाः प्रजापतिः  ।  
दक्षस्यापि सुता जाताः पञ्चाशत् कन्यकाः किल  ॥ र्क्स्_१०४।६ ॥  
ददौ स दश धर्माय कश्यपाय त्रयोदश  ।  
तथैव च महाभाग सप्तविंशतिम् इन्दवे  ॥ र्क्स्_१०४।७ ॥  
तासां हि रोहिणी चन्द्रस्याभीष्टा साभवत् तदा  ।  
तस्याश् च कारणं कृत्वा शप्तो दक्षेण चन्द्रमाः  ॥ र्क्स्_१०४।८ ॥  
क्षयरोग्यभवच् चन्द्रो विवक्षायाः प्रजापतेः  ।  
दक्षशापप्रभावेण निस्तेजाः शर्वरीपतिः  ॥ र्क्स्_१०४।९ ॥  
गतः पितामहं सोमो वेपमानः प्रणम्य च  ।  
ब्रह्मयोने नमस् तुभ्यं वेदगर्भ नमो ऽस्तु ते  ॥ र्क्स्_१०४।१० ॥  
  
ब्रह्मोवाच:  
सर्वत्र दुर्लभा रेवा त्रिषु स्थानेषु भारत  ।  
ॐकारे च भृगुक्षेत्रे नर्मदा ह्य् उरगेश्वरे  ॥ र्क्स्_१०४।११ ॥  
काष्ठवत् संस्थितः सोमो ध्यायते परमेश्वरम्  ।  
यावद् वर्षशतं पूर्णं तावत् तुष्टो महेश्वरः  ॥ र्क्स्_१०४।१२ ॥  
प्रेत्यक्षः सोमनाथस्य वृषासन उमार्धगः  ।  
साष्टाङ्गं प्रणतो भूत्वा जय देव नमो ऽस्तु ते  ॥ र्क्स्_१०४।१३ ॥  
जय शङ्कर पापकृतान्त नमो जय ईश्वर नाथ नमो ऽस्तु नमः  ।  
जय वासुकिभूषण भूतपते जय शूलकपालधराय नमः  ॥ र्क्स्_१०४।१४ ॥  
जय अन्धकदेहविनाश नमो जय दानवदेहवधाय नमः  ।  
जय निष्कलसकलकलाय नमो जय कालकलादमनाय नमः  ॥ र्क्स्_१०४।१५ ॥  
जय नीलकण्ठ उमापते जय सूक्ष्मनिरञ्जनशब्द नमः  ।  
जय आद्य अनाद्य अनन्त नमो जय पाणिपिनाकत्रिशूल नमः  ॥ र्क्स्_१०४।१६ ॥  
एवं स्तुतो महादेवः सोमनाथेन पाण्डव  ।  
तुष्टस् तस्य नृपश्रेष्ठ उमया सह शङ्करः  ॥ र्क्स्_१०४।१७ ॥  
  
ईश्वर उवाच:  
वरं वरय भद्रं ते यत् ते मनसि वर्तते  ।  
  
सोम उवाच:  
दक्षशापेन दग्धो ऽहं क्षीणदेहो महेश्वर  ॥ र्क्स्_१०४।१८ ॥  
पापप्रशमनं देव कुरु सर्वं ममैव तु  ।  
  
महेश्वर उवाच:  
भवद्भक्तिगृहीतो ऽहं तूष्टश् चैवोमया सह  ॥ र्क्स्_१०४।१९ ॥  
निष्पापः सोमनाथस्य सञ्जातस् तीर्थसेवनात्  ।  
इत्य् उक्त्वान्तर्दधे देवः सोमो ध्यात्वा क्षणं नृप  ॥ र्क्स्_१०४।२० ॥  
स्थापयामास लिङ्गं तु सिद्धिदं प्राणिनां भुवि  ।  
सर्वदुःखहरं देवं ब्रह्महत्याविनाशनम्  ॥ र्क्स्_१०४।२१ ॥  
  
मार्कण्डेय उवाच:  
सोमनाथप्रभावं च सङ्क्षेपात् कथयामि ते  ।  
शम्बरो नाम राजाभूत् तस्य पुत्रस् त्रिलोचनः  ॥ र्क्स्_१०४।२२ ॥  
त्रिलोचनसुतः कण्ठः पापनिष्ठो महाधमः  ।  
वने विभ्रमतस् तस्य मृगयूथं त्व् अदृश्यत  ॥ र्क्स्_१०४।२३ ॥  
मृगयूथं हतं सर्वं त्रिलोचनसुतेन च  ।  
मृगरूपी द्विजो मध्ये विचरन् निर्जने वने  ॥ र्क्स्_१०४।२४ ॥  
तदा हतस् तु शस्त्रेण कण्ठेन ऋषिसत्तमः  ।  
ब्रह्महत्यायुतः कण्ठो निस्तेजा व्यचरन् महीम्  ॥ र्क्स्_१०४।२५ ॥  
विचरन्न् अपि सम्प्राप्तो नर्मदानागसङ्गमे  ।  
कदम्बपाटलाकीर्णे बिल्वनारङ्गशोभिते  ॥ र्क्स्_१०४।२६ ॥  
चिञ्चिनी चम्पकोपेते अगस्तितरुशोभिते  ।  
उन्मत्तभृङ्गसंयुक्ते तथा सर्वत्र शोभिते  ॥ र्क्स्_१०४।२७ ॥  
चित्रकैर् मृगमार्जारैः सिंहैः सर्वत्र शूकरैः  ।  
शशकैर् गवयैर् युक्ते शिखण्डिरवनादिते  ॥ र्क्स्_१०४।२८ ॥  
प्रविष्टस् तद्वने कण्ठस् तृषार्तः श्रमकर्षितः  ।  
स्नातो रेवाजले पुण्ये सङ्गमे पापनाशने  ॥ र्क्स्_१०४।२९ ॥  
पत्राणि च विचित्राणि भक्षयन् सह किङ्करैः  ।  
सुप्तः पादपछायायां श्रान्तो मृगवधेन च  ॥ र्क्स्_१०४।३० ॥  
आनर्च परया भक्त्या सोमनाथं युधिष्ठिर  ।  
पीत्वा तोयं कण्ठमात्रं सर्वपापक्षयङ्करम्  ॥ र्क्स्_१०४।३१ ॥  
तावत् तीर्थवरे विप्रः स्नानार्थं सङ्गमं प्रति  ।  
मार्गगो ब्राह्मणो भूयस् ततस् तद् गतमानसः  ॥ र्क्स्_१०४।३२ ॥  
मार्गे वृक्षे समारूढा स्त्री चैका च भयङ्करी  ।  
उवाच ब्राह्मणं सा हि तिष्ठ तिष्ठ द्विजोत्तम  ॥ र्क्स्_१०४।३३ ॥  
त्रस्तो निरीक्षते यावद् दिशः सर्वा नरेश्वर  ।  
तावद् वृक्ष समारूढां स्त्रियं रक्ताम्बरावृताम्  ॥ र्क्स्_१०४।३४ ॥  
रक्तपुष्पधरां वालां रक्तचन्दनचर्चिताम्  ।  
रक्ताभरणशोभाढ्यां पाशहस्तां ददर्श ह  ॥ र्क्स्_१०४।३५ ॥  
  
स्त्र्य् उवाच:  
सन्देशं शृणु मे विप्र यदि गच्छसि सङ्गमम्  ।  
मद्भर्ता तिष्ठते तत्र शीघ्रम् एव विसर्जय  ॥ र्क्स्_१०४।३६ ॥  
एकाकिनी च ते भार्या तिष्ठते वनमध्यगा  ।  
इत्याकर्ण्य गतो विप्रः सङ्गमं सुरदुर्लभम्  ॥ र्क्स्_१०४।३७ ॥  
वृक्षछायास्थितं कण्ठं ब्राह्मणो हि ददर्श ह  ।  
  
ब्राह्मण उवाच:  
वनान्ते च मया दृष्टा बाला कमललोचना  ॥ र्क्स्_१०४।३८ ॥  
रक्ताम्बरधरा तन्वी रक्तचन्दनर्चर्चिता  ।  
रक्तमाल्या सुशोभाढ्या पाशहस्ता मृगेक्षणा  ॥ र्क्स्_१०४।३९ ॥  
वृक्षारूढावदद् वाक्यं भर्तारं प्रेषयस्व माम्  ।  
  
कण्ठ उवाच:  
कस्मिन् स्थाने तु विप्रेन्द्र तिष्ठते मृगलोचना  ॥ र्क्स्_१०४।४० ॥  
कस्य सा केन कार्येण एतत् सर्वं वद हि मे  ।  
  
ब्राह्मण उवाच:  
सङ्गमाद् अर्धक्रोशे च उद्यानान्ते प्रशोभिते  ॥ र्क्स्_१०४।४१ ॥  
तत्र तिष्ठति सा नारी सोत्कण्ठितमना विभो  ।  
ततो भृत्यम् उवाचेदं कण्ठो राजा युधिष्ठिर  ॥ र्क्स्_१०४।४२ ॥  
पृच्छ त्वं गच्छ का चासि आगता क्व गमिष्यसि  ।  
ततः क्षिप्रं गतस् तत्र यत्र नारी स्थिताभवत्  ॥ र्क्स्_१०४।४३ ॥  
वृक्षस्थां ददृशे बालाम् उवाच नृपसत्तम  ।  
त्वां राजा पृच्छते बाले कासि त्वं क्व गमिष्यसि  ॥ र्क्स्_१०४।४४ ॥  
  
स्त्र्य् उवाच:  
गुरुर् आत्मवतां शास्ता राजा शास्ता दुरात्मनाम्  ।  
इह प्रच्छन्नपापानां शास्ता वैवस्वतो यमः  ॥ र्क्स्_१०४।४५ ॥  
ब्रह्महत्यास्य सञ्जाता मृगरूपद्विजोद्वधात्  ।  
मया युक्तो ऽपि राजासौ मुक्तस् तीर्थप्रभावतः  ॥ र्क्स्_१०४।४६ ॥  
अत्रार्धक्रोशमात्रं वै ब्रह्महत्या न संविशेत्  ।  
सोमनाथप्रभावाच् च तीर्थं वाराणसीसमम्  ॥ र्क्स्_१०४।४७ ॥  
गच्छ त्वं प्रेषयेः कण्ठं शीघ्रम् एव न संशयः  ।  
समस्तं कथयामास तद् वृत्तान्तं नृपं प्रति  ॥ र्क्स्_१०४।४८ ॥  
तस्य वाक्येन राजासौ पपात धरणीतले  ।  
  
भृत्य उवाच:  
कस्मात् त्वं शोचसे नाथ पूर्वजातं शूभाशुभम्  ॥ र्क्स्_१०४।४९ ॥  
इत्याकर्ण्य वचस् तस्य स राजा त्विदम् अब्रवीत्  ।  
प्राणत्यागं करोम्य् अत्र सोमनाथ समीपतः  ॥ र्क्स्_१०४।५० ॥  
शीघ्रम् आनीयतां वह्णिर् इन्धनानि बहून्य् अपि  ।  
आनीतं तत्क्षणात् सर्वं भृत्यैः स्वैर् वशवर्तिभिः  ॥ र्क्स्_१०४।५१ ॥  
स्नानं कृत्वा शुभे तोये सङ्गमे पापनाशने  ।  
अर्चित्वा परया भक्त्या सोमनाथं नरेश्वर  ॥ र्क्स्_१०४।५२ ॥  
त्रिःप्रदक्षिणकं कृत्वा ज्वलिते जातवेदसि  ।  
प्रविष्टः कण्ठराजस् तु हृदि कृत्वा जनार्दनम्  ॥ र्क्स्_१०४।५३ ॥  
पीताम्बरधरं देवं महामुकुटधारिणम्  ।  
विष्णोर् ध्यानेन चात्रैव सुगतिर् मे भवत्व् इति  ॥ र्क्स्_१०४।५४ ॥  
पपात पुष्पवृष्टिश् च साधु साधु नृपात्मज  ।  
आश्चर्यमतुलं दृष्ट्वा निरीक्ष च परस्परम्  ॥ र्क्स्_१०४।५५ ॥  
हुतं तैः पावके भृत्यैर् हृदि ध्यात्वा गदाधरम्  ।  
विमानस्था दिवं सर्वे सङ्गताः पाण्डुनन्दन  ॥ र्क्स्_१०४।५६ ॥  
  
मार्कण्डेय उवाच:  
सोमनाथप्रभावो ऽयं शृणुष्वैकमना नृप  ।  
अष्टम्यां च चतुर्दश्यां सर्वकाले शुभे दिने  ॥ र्क्स्_१०४।५७ ॥  
विशेषाच् छुक्लपक्षे च सूर्यवारेण सप्तमी  ।  
उपोष्य यो नरो भक्त्या रात्रौ कुर्वीत जागरम्  ॥ र्क्स्_१०४।५८ ॥  
पञ्चामृतेन गव्येन स्नापयेत् परमेश्वरम्  ।  
श्रीखण्डलेपनं कुर्यात् पुष्पधूपादिकं तथा  ॥ र्क्स्_१०४।५९ ॥  
घृतेन बोधयेद् दीपं गीतं नृत्यं च कारयेत्  ।  
सोमवारेण चाष्टम्यां प्रभाते पूजयेद् द्विजम्  ॥ र्क्स्_१०४।६० ॥  
आत्मवन्तं जितक्रोधं द्विजनिन्दाविवर्जितम्  ।  
सर्वाङ्गरुचिरं शान्तं स्वदारपरिपालकम्  ॥ र्क्स्_१०४।६१ ॥  
गायत्रीं पठमानं च विकर्मरहितं सदा  ।  
पुनर् भूर्वृषली शूद्री वर्तते यस्य मन्दिरे  ॥ र्क्स्_१०४।६२ ॥  
हीनाङ्गास् त्व् अतिरिक्ताङ्गा येषां पूर्वापरे न हि  ।  
व्रते श्राद्धे तथा दाने द्विजा वर्ज्याः सदा बुधैः  ॥ र्क्स्_१०४।६३ ॥  
पुंश्चली तरुणी भार्या द्विजः स्वाध्यायवर्जितः  ।  
आत्मना सह दातारमधो नयति पाण्डव  ॥ र्क्स्_१०४।६४ ॥  
शाल्मली नौकया तुल्याः स्वधर्मनिरता द्विजाः  ।  
दातारं चैवम् आत्मानं तारयन्ति तरन्ति च  ॥ र्क्स्_१०४।६५ ॥  
श्राद्धं सोमेश्वरे पार्थ यः कुर्यादुत मानवः  ।  
पितरस् तस्य तृप्यन्ति यावद् आभूतसम्प्लवम्  ॥ र्क्स्_१०४।६६ ॥  
अन्नं वस्त्रं हिरण्यं च यो दद्याद् अग्रजन्मने  ।  
स याति शाङ्करं लोकम् इति मे सत्यभाषितम्  ॥ र्क्स्_१०४।६७ ॥  
हयं यो वै ददात् यत्र सम्पूर्णाभरणान्वितम्  ।  
रक्तं वा पीतवर्णं वा सर्वलक्षणलक्षितम्  ॥ र्क्स्_१०४।६८ ॥  
कुङ्कुमेन विलिप्ताङ्गम् अप्रजं च ददेद् इति  ।  
स्रग्दामभूषितं कण्ठे सितवस्त्रावगुण्ठितम्  ॥ र्क्स्_१०४।६९ ॥  
अङ्घ्रिराधीयतां स्कन्धे मदीयं हयम् आरुह  ।  
आरूढे ब्राह्मणे भूयो भास्करः प्रीयताम् इति  ॥ र्क्स्_१०४।७० ॥  
स याति शाङ्करं लोकं सर्वपापविवर्जितः  ।  
तस्माल् लोकाच् च्युतश् चापि राजा भवति धार्मिकः  ॥ र्क्स्_१०४।७१ ॥  
तस्य वंशे सदा राज्यं न नश्यति कदाचन  ।  
दीर्घायुर् जायते पुत्रो भार्या च वशवर्तिनी  ॥ र्क्स्_१०४।७२ ॥  
जीवेद् वर्षशतं साग्रं सर्वदुःखविवर्जितः  ।  
सोमस्य चोपरागे तु यो गच्छेद् विजितेन्द्रियः  ॥ र्क्स्_१०४।७३ ॥  
सोपवासो जितक्रोधो गां तु दद्याद् द्विजन्मने  ।  
सवत्सां क्षीरसंयुक्तां श्वेतवर्णां बलान्विताम्  ॥ र्क्स्_१०४।७४ ॥  
शबलीं पीतवर्णां वा धूम्रां वा नीलकन्धराम्  ।  
कपिलां वा सवस्त्रां वा घण्टाभरणभूषिताम्  ॥ र्क्स्_१०४।७५ ॥  
रौप्यखुरां कांस्यदोहां स्वर्णशृङ्गीं नरेश्वर  ।  
श्वेतया वर्धते वंशो रक्ता सौभाग्यवर्धिनी  ॥ र्क्स्_१०४।७६ ॥  
शबली ताम्रवर्णा च दुःखघ्ना च प्रकीर्तिता  ।  
कपिला तु हरेत् पापं त्रिजन्मभिर् उपार्जितम्  ॥ र्क्स्_१०४।७७ ॥  
तस्य लोकम् अवाप्नोति मान्धातुश् च जनेश्वर  ।  
पक्षान्ते च व्यतीपाते वैधृतौ रविसङ्क्रमे  ॥ र्क्स्_१०४।७८ ॥  
दिनक्षये गजच्छाया ग्रहणे भास्करस्य च  ।  
ये व्रजन्ति विशुद्धाङ्गा वैरञ्च्ये सुरदुर्लभे  ॥ र्क्स्_१०४।७९ ॥  
मातृहा गुरुहा यो हि आत्महा तु विशेषतः  ।  
द्रुपदाद्यं जपेन् नित्यं प्राणायामं तथा नृप  ॥ र्क्स्_१०४।८० ॥  
गायत्रीं वैष्णवीं चैव सौरीं शैवीं यदृच्छया  ।  
सो ऽपि पापैः प्रमुच्येत इत्य् एवं शङ्करो ऽब्रवीत्  ॥ र्क्स्_१०४।८१ ॥  
यः कुर्यात् सोमनाथस्य तत्र कर्ता प्रदक्षिणम्  ।  
प्रदक्षिणीकृतं तेन जम्बूद्वीपं नरेश्वर  ॥ र्क्स्_१०४।८२ ॥  
ब्रह्महत्या सुरापानं गुरुदारनिषेवणम्  ।  
भ्रूणहा शुध्यते तत्र एवम् एव न संशयः  ॥ र्क्स्_१०४।८३ ॥  
तीर्थाख्यानम् इदं पुण्यं यः शृणोति जितेन्द्रियः  ।  
व्याधितो राजरोगेन अतुलां श्रियम् आप्नुयात्  ॥ र्क्स्_१०४।८४ ॥  
पुत्रार्थी लभते पुत्रं निष्कामः स्वर्गम् आप्नुयात्  ।  
मुच्यते सर्वपापेभ्यस् तीर्थं श्रुत्वा वरं नृप  ॥ र्क्स्_१०४।८५ ॥  
एतत् ते सर्वम् आख्यातं सोमनाथस्य यत् फलम्  ॥ र्क्स्_१०४।८६ ॥  
  
इति श्रीस्कन्दपुराणे रेवाखण्डे सोमनाथतीर्थमहिमानुवर्णनो नाम चतुरधिकशततमो ऽध्यायः ॥  
  
  
र्क्स् अध्याय १०५  
  
मार्कण्डेय उवाच:  
ततो गच्छेत् तु राजेन्द्र पिङ्गलावर्तकं नृप  ।  
सङ्गमस्य समीपस्थं रेवाया उत्तरे तटे  ॥ र्क्स्_१०५।१ ॥  
हव्यवाहेन राजेन्द्र स्थापितः पिङ्गलेश्वरः  ।  
  
युधिष्ठिर उवाच:  
हव्यवाहेन विप्रेन्द्र स्थापितश् चेश्वरः कथम्  ॥ र्क्स्_१०५।२ ॥  
  
मार्कण्डेय उवाच:  
रेतसा यदि रुद्रेण तर्पितो हव्यवाहनः  ।  
प्राप्तो रुद्रेण सौम्येन देहं प्राप्य जगाम सः  ॥ र्क्स्_१०५।३ ॥  
हव्यवाहमुखे क्षिप्ते रुद्रेणामिततेजसा  ।  
रुद्रस्य तेजसा दग्धः तीर्थयात्रां करोति सः  ॥ र्क्स्_१०५।४ ॥  
चचार परया भक्त्या ध्यानम् उग्रं हुताशनः  ।  
वायुभक्षः शतं साग्रं यावद् आसीत् हुताशनः  ॥ र्क्स्_१०५।५ ॥  
तावत् तुष्टो महादेवो हुताशनम् उवाच ह  ।  
हव्यवाह वरं ब्रूहि यत् ते मनसि वर्तते  ॥ र्क्स्_१०५।६ ॥  
  
हुताशन उवाच:  
नमस्ते सर्वलोकेश उग्ररूप नमो ऽस्तु ते  ।  
युष्मद् रेतेन सम्प्लुष्टः कुब्जो जातो महेश्वर  ॥ र्क्स्_१०५।७ ॥  
शरीरार्तो ह्य् अहं कृष्णः संस्थितो नर्मदातटे  ।  
इत्युक्त्वान्तर्दधे देवो नीरुजस्त्वं भविष्यसि  ॥ र्क्स्_१०५।८ ॥  
हव्यवाहेन राजेन्द्र स्थापितः पिङ्गलेश्वरः  ।  
जितक्रोधो ऽपि यस् तत्र उपवासं समाचरेत्  ॥ र्क्स्_१०५।९ ॥  
अतिरात्रफलं तत्र अन्ते रुद्रम् अवाप्नुयात्  ।  
गुणान्विताय दीनाय कपिलां तत्र भारत  ॥ र्क्स्_१०५।१० ॥  
अलङ्कृत्वा सवस्त्रां च सवत्सां रूपसंयुताम्  ।  
यः प्रयच्छति विप्राय स गच्छेत् परमं पदम्  ॥ र्क्स्_१०५।११ ॥  
ततो गच्छेत् तु राजेन्द्र तीर्थं परमशोभनम्  ।  
स्थापितं ह्य् ऋषिसङ्घैश् च ब्रह्मवंशोद्भवैर् द्विजैः  ॥ र्क्स्_१०५।१२ ॥  
ऋणमोचनविख्यातं रेवातटसमाश्रितम्  ।  
षण्मासं मनुजो भक्त्या तत्र यस् तर्पयेत् पितॄन्  ॥ र्क्स्_१०५।१३ ॥  
दिव्यैः पित्र्यैर् मनुष्यैश् च ऋणैर् आत्मकृतैः सह  ।  
मुच्यते तत्क्षणात् सो ऽथ स्नात्वा वै नर्मदाजले  ॥ र्क्स्_१०५।१४ ॥  
प्रत्यक्षं पातकं तत्र दृश्यते चैव रूपि च  ।  
तत्र तीर्थे तु यो राजन्न् एकचित्तो जितेन्द्रियः  ॥ र्क्स्_१०५।१५ ॥  
स्नानं दानं नरो धीमान् कारयेद् भक्तितत्परः  ।  
ऋणत्रयविमुक्तस् तु वीर्यवान् मोदते दिवि  ॥ र्क्स्_१०५।१६ ॥  
  
मार्कण्डेय उवाच:  
तस्यैवानन्तरं पार्थ कपिलातीर्थम् उत्तमम्  ।  
स्थापितं कपिलेनैव सर्वपापप्रणाशनम्  ॥ र्क्स्_१०५।१७ ॥  
अष्टम्यां च सिते पक्षे चतुर्दश्यां नरेश्वर  ।  
स्नापयेत् परया भक्त्या कपिलाक्षीरसर्पिषा  ॥ र्क्स्_१०५।१८ ॥  
मधुना खण्डयुक्तेन दध्यक्षतफलेन च  ।  
कपिलेशं नृपश्रेष्ठ निशीथे तं जगत्प्रभुम्  ॥ र्क्स्_१०५।१९ ॥  
श्रीखण्डेन सुगन्धेन गुण्ठयेच् च महेश्वरम्  ।  
ततः सुगन्धपुष्पैश् च श्वेतैश् च नृपनन्दन  ॥ र्क्स्_१०५।२० ॥  
अर्चयन्ति जितक्रोधा न ते यान्ति यमालयम्  ।  
असिपत्रवनं घोरं यमवल्लीं सुदारुणाम्  ॥ र्क्स्_१०५।२१ ॥  
ते व्रजन्ति सुखं पार्थ कपिलेशे सुपूजिते  ।  
स्नात्वा रेवाजले पुण्ये पूजयेद् ब्राह्मणं शुभम्  ॥ र्क्स्_१०५।२२ ॥  
गोप्रदानेन वस्त्रेण अन्नेन किल भारता  ।  
छत्रशय्याप्रदानेन भूमौ राजा भवेत् तु सः  ॥ र्क्स्_१०५।२३ ॥  
नीरोगस् तीव्रतेजाश् च जीवत्पुत्रः प्रियंवदः  ।  
शत्रवो मित्रतां यान्ति जायते नात्र संशयः  ॥ र्क्स्_१०५।२४ ॥  
  
इति श्रीस्कन्दपुराणे रेवाखण्डे कपिलेश्वरमहिमानुवर्णनो नाम पञ्चाधिकशतमो ऽध्यायः ॥  
  
  
र्क्स् अध्याय १०६  
  
मार्कण्डेय उवाच:  
ततो गच्छेत् तु राजेन्द्र पूतकेश्वरम् उत्तमम्  ।  
नर्मदादक्षिणे कूले सर्वपापक्षयङ्करम्  ॥ र्क्स्_१०६।१ ॥  
सुस्थापितः शिवस् तत्र लोकानां हितकाम्यया  ।  
यस् तत्र मनुजः शम्भुं पूजयेत् पाण्डुनन्दन  ॥ र्क्स्_१०६।२ ॥  
सर्वान् कामान् अवाप्नोति न स याति यमालयम्  ।  
कृष्णाष्टम्यां चतुर्दश्यां सर्वकामा नराधिप  ॥ र्क्स्_१०६।३ ॥  
ये ऽर्चयन्ति महाकालं न ते यान्ति यमालयम्  ॥ र्क्स्_१०६।४ ॥  
जलशायीति नाम्ना वै विख्यातं वसुधातले  ।  
दानवानां वधं कृत्वा सुप्तस् तत्र जनार्दनः  ॥ र्क्स्_१०६।५ ॥  
चक्रं च क्षालितं तत्र देवदेवेन शौरिणा  ।  
सुदर्शनं च निष्पापं रेवातोयप्रभावतः  ॥ र्क्स्_१०६।६ ॥  
  
युधिष्ठिर उवाच:  
चक्रतीर्थं समाचक्ष्व ऋषिसङ्घैर् निषेवितम्  ।  
विष्णोः प्रभावमतुलं रेवायाश् चैव यत्फलम्  ॥ र्क्स्_१०६।७ ॥  
  
मार्कण्डेय उवाच:  
साधु साधु महाभाग विष्णुना च युधिष्ठिर  ।  
गृह्याद् गुह्यतरं तीर्थं निर्मितं चक्रिणा स्वयम्  ॥ र्क्स्_१०६।८ ॥  
तत् ते ऽहं सम्प्रवक्ष्यामि कथां पापप्रणाशिनीम्  ।  
आसीत् पुरा महादैत्यो नलमेघ इति श्रुतः  ॥ र्क्स्_१०६।९ ॥  
तेन देवा जिताः सर्वे हृतराज्या नराधिप  ।  
नलमेघभयात् पार्थ विष्णुरुद्राः सवासवाः  ॥ र्क्स्_१०६।१० ॥  
यमस्कन्दजलेशाग्निवायवो वै धनेश्वरः  ।  
वसुवाक्पतिसिद्धाश् च प्रचेताश् च पितामहः  ॥ र्क्स्_१०६।११ ॥  
गता देवाः परं लोकं विष्णुरुद्रनमस्कृतम्  ।  
स्तुवन्ति विविधैः स्तोत्रैर् वागीशप्रमुखा सुराः  ॥ र्क्स्_१०६।१२ ॥  
नमः शिवमूर्तये तुभ्यं प्राक् सृष्टेः केवलात्मने  ।  
गुणत्रयविभागाय पश्चाद् भेदम् उपेयुषे  ॥ र्क्स्_१०६।१३ ॥  
इन्द्रादिप्रमुखान् देवान् विवर्णानवनीपते  ।  
प्रसादाभिमुखो देवः प्रत्युवाच दिवौकसः  ॥ र्क्स्_१०६।१४ ॥  
स्वागतं सुरसङ्घाश् च कान्तिर् नष्टा पुरातनी  ।  
हिमप्लुष्टप्रभाणीव ज्योतिषां च मुखानि वै  ॥ र्क्स्_१०६।१५ ॥  
प्रसभादर्चिषाम् एतद् अनुद्गीर्णं सुरायुधम्  ।  
वृत्रस्य हन्तुः कुलिशं कुण्ठितश्रीव लक्षते  ॥ र्क्स्_१०६।१६ ॥  
किञ्चायमरिदुर्वारः पाणौ पाशः प्रचेतसः  ।  
मन्त्रोपहृतवीर्यस्य फणिनो दैन्यम् आगतः  ॥ र्क्स्_१०६।१७ ॥  
कुबेरस्य मनः शल्यं शंसतीव पराभवम्  ।  
अपविद्धाङ्गदो बाहुर्भग्नशाख इव द्रुमः  ॥ र्क्स्_१०६।१८ ॥  
यमो ऽपि व्यलिखद् भूमिं दण्डेनापि हतत्विषा  ।  
कुरु तस्मै नमो देहनिर्विण्णो याति लाघवम्  ॥ र्क्स्_१०६।१९ ॥  
अमी च द्वादशादित्याः प्रतापक्षयशीतलाः  ।  
चित्रन्यस्ता इव गताः प्रकामालोकनीयताम्  ॥ र्क्स्_१०६।२० ॥  
मयि सृष्टिश् च लोकानां रक्षा युष्मास्व् अवस्थिता  ।  
ततो मन्दानिलोद्भूतकमलाकरशोभिना  ॥ र्क्स्_१०६।२१ ॥  
गुरुनेत्रसहस्रेण प्रेरयामास वृत्रहा  ।  
सद्विनेत्रो हरस्त्र्यक्षः सहस्रनयनाधिकौ  ॥ र्क्स्_१०६।२२ ॥  
वाचस्पतिर् उवाचेदं प्राञ्जलिर्हंसवाहनम्  ।  
युष्मद् वंशोद्भवस् तात नलमेघो महाबलः  ॥ र्क्स्_१०६।२३ ॥  
तेन देवगणाः सर्वे निरस्ता दानवेन च  ।  
नलमेघो न वध्यो ऽतश् चलितेन मया सुरैः  ॥ र्क्स्_१०६।२४ ॥  
विना माधवदेवेन साध्यो भवति नैव हि  ।  
शङ्खपद्मगदापाणे जय चक्रधर प्रभो  ॥ र्क्स्_१०६।२५ ॥  
इति देवस्तुतिं श्रुत्वा प्रबुद्धो जलशायिकः  ।  
उवाच मधुरां वाणीं मेघगम्भीरया गिरा  ॥ र्क्स्_१०६।२६ ॥  
किमर्थं बोधितो ब्रह्मन् समस्तैश् च सुरासुरैः  ।  
  
ब्रह्मोवाच:  
नलमेघभयेनेह सम्प्राप्तास् तव मन्दिरम्  ॥ र्क्स्_१०६।२७ ॥  
न वध्यः कस्यचित् पापो नलमेघो जनार्दन  ।  
तव हस्तेन दुष्टात्मा मृत्युं प्राप्स्यति नान्यथा  ॥ र्क्स्_१०६।२८ ॥  
  
जनार्दन उवाच:  
स्वस्थानं यान्तु गीर्वाणा वधिष्यामि महाबलम्  ।  
स्थानं शंसन्तु मे देवा वसते यत्र दुर्मतिः  ॥ र्क्स्_१०६।२९ ॥  
  
देवा ऊचुः:  
हिमालयगुहां कृष्ण वसते दानवेश्वरः  ।  
चतुर्विंशत्सहस्रैस् तु कन्याभिस् तु समावृतः  ॥ र्क्स्_१०६।३० ॥  
तुरङ्गैः स्यन्दनैश् चैव सङ्ख्या तेषां न विद्यते  ।  
भवनानि विचित्राणि असङ्ख्यानि बहून्य् अपि  ॥ र्क्स्_१०६।३१ ॥  
द्विरदाः पर्वताकारा हयाश् च द्विरदोपमाः  ।  
महाबलो ऽवसत् तत्र गीर्वाणभयदायकः  ॥ र्क्स्_१०६।३२ ॥  
श्रुत्वा देवो वचस् तेषां देवानामातुरात्मनाम्  ।  
गरुडं चिन्तयामास शत्रुसङ्घविदारणम्  ॥ र्क्स्_१०६।३३ ॥  
चक्रं करेण सङ्गृह्य गदां शङ्खं ततः प्रभुः  ।  
शार्ङ्गं च मुशलं सीरं गृहीत्वा हि जनार्दनः  ॥ र्क्स्_१०६।३४ ॥  
आरूढः पक्षिराजं तु वधार्थं दानवस्य च  ।  
दानवस्य गृहे पार्थ उत्पाता घोरदर्शनाः  ॥ र्क्स्_१०६।३५ ॥  
गोमायुर्गृहमध्ये तु कपोतो गृहम् आविशत्  ।  
विना वातेन तस्यैव ध्वजदण्डं पपात ह  ॥ र्क्स्_१०६।३६ ॥  
सर्पमूषकयोर् बुद्धं तथा केशरिनागयोः  ।  
उन्मार्गाः सरितस् तत्र वहन्ते चक्रमाश्रिताः  ॥ र्क्स्_१०६।३७ ॥  
अकाले तरुपुष्पाणि दृश्यन्ते तत्र पर्वते  ।  
ततः प्राप्तो जगन्नाथो हिमवन्तं नगेश्वरम्  ॥ र्क्स्_१०६।३८ ॥  
पाञ्चजन्यं च कृष्णेन पूरितं पुरसन्निधौ  ।  
पाञ्चजन्यस्य शब्देन आरूढो दानवेश्वरः  ॥ र्क्स्_१०६।३९ ॥  
  
नलमेघ उवाच:  
को ऽयं मृत्युवशं प्राप्तस् त्व् अज्ञानेन समावृतः  ।  
धुन्धुमार व्रज शीघ्रं स्वसैन्यपरिवारितः  ॥ र्क्स्_१०६।४० ॥  
बलादानय तं बद्ध्वा ममाग्रे बलशालिनम्  ।  
  
धुन्धुमार उवाच:  
आनयामि न सन्देहः सुरपक्षांश् च साम्प्रतम्  ॥ र्क्स्_१०६।४१ ॥  
स्यन्दनैश्च समायुक्तो गजवाजिभटैः सह  ।  
दृष्टस् तातो जगद् योनिः सुपर्णस्थो महाबलः  ॥ र्क्स्_१०६।४२ ॥  
गृह्यतां गृह्यताम् एष इत्य् उक्तास् ते च किङ्कराः  ।  
चतुर्दिक्षु च वर्तन्ते किङ्कराः केशवस्य च  ॥ र्क्स्_१०६।४३ ॥  
सुपर्णेनाग्निबाणेन हन्यन्ते शलभा इव  ।  
धुन्धुमारो ऽपि कृष्णेन शरघातेन ताडितः  ॥ र्क्स्_१०६।४४ ॥  
हतो वक्षस्थलोपान्ते पतितः स्यन्दनोपरि  ।  
हाहाकारं ततः सर्वे दानवाश् चक्रुरुद्यताः  ॥ र्क्स्_१०६।४५ ॥  
नलमेघस् ततः क्रुद्धो रथारूढो विनिर्गतः  ।  
ददर्श केशवं पार्थ शङ्खचक्रगदाधरम्  ॥ र्क्स्_१०६।४६ ॥  
  
नलमेघ उवाच:  
हन्यतां दानवाः कृष्णो निहतो येन दानवः  ।  
हत्वा च मे चमूमुख्यमधुना च क्व यास्यति  ॥ र्क्स्_१०६।४७ ॥  
इत्युक्त्वा दानवः पार्थ धर्षयामास सायकैः  ।  
दानवस्य शरांस् तत्र छेदयामास केशवः  ॥ र्क्स्_१०६।४८ ॥  
गरुत्मान् भक्षयामास तत्सैन्यम् अतिभीषणम्  ।  
कृष्णेन द्विगुणास् तत्र प्रेषिता हि शिलीमुखाः  ॥ र्क्स्_१०६।४९ ॥  
द्विगुणाद् द्विगुणीकृत्य प्रेषयामास दानवः  ।  
ते ऽपि चाष्टगुणाः कृष्णं छादयामासुरोजसा  ॥ र्क्स्_१०६।५० ॥  
ततः क्रुद्धेन देवेन आग्नेयं प्रेषितं तदा  ।  
वारुणं प्रतिवायव्यं नलमेघो व्यसर्जयत्  ॥ र्क्स्_१०६।५१ ॥  
नारसिंहं नृसिंहो ऽयं प्रेषयामास पाण्डव  ।  
नारसिंहं ततो दृष्ट्वा नलमेघो महाबलः  ॥ र्क्स्_१०६।५२ ॥  
उत्तीर्णः स्यन्दनाच् छीघ्रं खड्गं गृह्य करेण तु  ।  
प्रेषयामास कृष्णाय तं हन्तुं बलवत्तरः  ॥ र्क्स्_१०६।५३ ॥  
क्रुद्धो ऽथ दानवः पार्थ आगतः केशवं प्रति  ।  
खड्गेन घातयामास गदापाणिं जनार्दनम्  ॥ र्क्स्_१०६।५४ ॥  
मण्डलाग्रं ततो गृह्य केशवो हृष्टमानसः  ।  
हतो वक्षस्थले दैत्यो नलमेघो महाबलः  ॥ र्क्स्_१०६।५५ ॥  
जनार्दनं तदा दैत्यो नाराचेन जघान ह  ।  
जनार्दनस् ततः क्रुद्धो नलमेघं मृधे नृप  ॥ र्क्स्_१०६।५६ ॥  
अमोघं चक्रम् आदाय शिरस् तस्य न्यपातयत्  ।  
पतता शिरसा तस्य वसुधा च प्रकम्पिता  ॥ र्क्स्_१०६।५७ ॥  
समुद्राः क्षुभिताः पार्थ भयाद् उन्मार्गगामिनः  ।  
पुष्पवष्टिं ततो देवा ववृषुः केशवोपरि  ॥ र्क्स्_१०६।५८ ॥  
अवध्यः सुरसङ्घानां स हतः केशवेन तु  ।  
स्वस्थानश् च गतो देवो नलमेघे निपातिते  ॥ र्क्स्_१०६।५९ ॥  
जनार्दनो ऽपि कौन्तेय नर्मदातटम् आश्रितः  ।  
लक्ष्मीसमन्वितः कृष्णो विलीनो नर्मदातटे  ॥ र्क्स्_१०६।६० ॥  
चक्रं विमोचितं पापक्षालनाय मलान्वितम्  ।  
पतितं नर्मदातोये जलशायि समन्वितम्  ॥ र्क्स्_१०६।६१ ॥  
निर्धूतकल्मषं जातं नर्मदायाः प्रभावतः  ।  
नलमेघवधोत्पन्नं यत्पापं मनुजाधिप  ॥ र्क्स्_१०६।६२ ॥  
तत्सर्वं क्षालितं शीघ्रं रेवायाम्भसि भारत  ।  
तदा प्रभृति लोके ऽस्मिन् जलशायी महीतले  ॥ र्क्स्_१०६।६३ ॥  
चक्रतीर्थं वदन्त्य् अन्ये अनेकाघौघनाशनम्  ॥ र्क्स्_१०६।६४ ॥  
तत् तीर्थस्य प्रभावं वै शृणुष्वैकमना नृप  ।  
नागानां च यथानन्तो गीर्वाणानां जनार्दन  ॥ र्क्स्_१०६।६५ ॥  
मासानां मार्गशीर्षो ऽपि नदीपुण्या हि नर्मदा  ।  
मासि मार्गे सिते पक्षे एकादश्यां शुभे दिने  ॥ र्क्स्_१०६।६६ ॥  
गत्वा ये मनुजास् तत्र कामक्रोधविवर्जिताः  ।  
स्नापयन्ति श्रियः कान्तं नागपर्यङ्कशायिनम्  ॥ र्क्स्_१०६।६७ ॥  
राजेन्द्र परया भक्त्या क्षौद्रसागरसर्पिषा  ।  
गुडेन तोयमिश्रेण जगद् योनिं जनार्दनम्  ॥ र्क्स्_१०६।६८ ॥  
स्नाप्यमानाश् च पश्यन्ति ये लोकागतपातकाः  ।  
ते यान्ति परमं लोकं सुरासुरनमस्कृतम्  ॥ र्क्स्_१०६।६९ ॥  
घृतेन बोधयेद् दीपम् अथवा तैलमिश्रितम्  ।  
रात्रौ जागरणं कृत्वा देवः स्यान् नात्र संशयः  ॥ र्क्स्_१०६।७० ॥  
कथां च वैष्णवीं भक्त्या ये शृण्वन्ति नरोत्तमाः  ।  
ब्रह्महत्यादिपापेभ्यो मुच्यन्ते नात्र संशयः  ॥ र्क्स्_१०६।७१ ॥  
ये कुर्वन्ति प्रदक्षिणं जलशायि जगद्गुरुम्  ।  
प्रदक्षिणीकृतं तेन जम्बूद्वीपं नरेश्वर  ॥ र्क्स्_१०६।७२ ॥  
ततः प्रभाते विमले पितॄन् सन्तर्प्य यत्नतः  ।  
श्राद्धं वै ब्राह्मणैस् तत्र पूज्यैः पाण्डवसत्तम  ॥ र्क्स्_१०६।७३ ॥  
स्वदारनिरतैः शान्तैः परदारविवर्जितैः  ।  
वेदाभ्यसनशीलैश् च स्वकर्मनिरतैः शुभैः  ॥ र्क्स्_१०६।७४ ॥  
नित्यं सज्जनशीलैश् च त्रिसन्ध्यापरिपालकैः  ।  
तादृशैः कारयेच् छ्राद्धम् इच्छेयुः श्रेय आत्मनाम्  ॥ र्क्स्_१०६।७५ ॥  
ते धन्या मानुषे लोके पुण्याश् चैवात्र मानुषाः  ।  
ये वसन्ति सदा कालं पदे ब्रह्माश्रये ह्रदे  ॥ र्क्स्_१०६।७६ ॥  
जलशायिनं च पश्यन्ति प्रत्यक्षं सुरनायकम्  ।  
पक्षोपवासं ये केचिद् व्रतं चान्द्रायणं शुभम्  ॥ र्क्स्_१०६।७७ ॥  
मासोपवासम् उग्रं च तथान्यत् परमं व्रतम्  ।  
तत्र तीर्थे तु यः पार्थ कुर्यात् स्वर्गम् अवाप्नुयात्  ॥ र्क्स्_१०६।७८ ॥  
अतः परं प्रवक्ष्यामि तिलधेनोस् तु यत्फलम्  ।  
तथा यस्मिन् यथा देयं दानं तस्य श्रुतं फलम्  ॥ र्क्स्_१०६।७९ ॥  
एतत् कथान्तरे पुण्ये मुनीन्द्रैः पापनाशनम्  ।  
श्रुतं हि नैमिषारण्ये नारदाद्यैर् अनेकधा  ॥ र्क्स्_१०६।८० ॥  
इदम् आख्यानम् आयुष्यं पुण्यं कीर्तिविवर्धनम्  ।  
विप्राणां श्रावयेद् यस् तु सर्वं तत् फलम् आप्नुयात्  ॥ र्क्स्_१०६।८१ ॥  
बहूनां न प्रदेयानि गोगृहं शयनं किल  ।  
विभक्तदक्षिणा ह्य् एषा दातारं नोपतिष्ठति  ॥ र्क्स्_१०६।८२ ॥  
एकस्मै सा प्रदातव्या बहूनां न युधिष्ठिर  ।  
सा च विक्रयमापन्ना दहेद् आसप्तमं कुलम्  ॥ र्क्स्_१०६।८३ ॥  
तिलाः श्वेतास् तथा कृष्णास् तिलाः प्रोक्ताश् च वर्णतः  ।  
तिलानां च प्रमाणानि धेनोर् वत्सस्य कारयेत्  ॥ र्क्स्_१०६।८४ ॥  
दातव्या वत्सकेनाथ बहूनां कामिनां न तु  ।  
यस्मिन् देशे च यन् मानं तिलानां च विचारतः  ॥ र्क्स्_१०६।८५ ॥  
तेन मानेन सा कार्या अक्षयं फलम् इच्छता  ।  
अर्चनीया प्रयत्नेन गन्धपुष्पाक्षतैर् विभो  ॥ र्क्स्_१०६।८६ ॥  
नासायां सर्वगन्धाश् च जिह्वायां षड् रसा धृताः  ।  
मुक्ताफलानि वा दन्तजङ्घापुच्छेषु योजयेत्  ॥ र्क्स्_१०६।८७ ॥  
कुक्षौ कार्पासकं देयं नाभ्यां पद्मं सकाञ्चनम्  ।  
ओष्ठे मधुघृतं दद्यात् कुर्यात् सर्पिश् च रोमके  ॥ र्क्स्_१०६।८८ ॥  
कम्बले कम्बलं दद्याल् ललाटे ताम्रभाजनम्  ।  
स्कन्धे तु शकला देया लोहदण्डं च सङ्कटे  ॥ र्क्स्_१०६।८९ ॥  
गुडं चैव गुदे दद्याच् छ्रोण्यां मधुघृते तथा  ।  
यवसे पायसं दद्याद् घृतक्षौद्रसमन्वितम्  ॥ र्क्स्_१०६।९० ॥  
स्वर्णशृङ्गी रौप्यखुरी मुक्तालाङ्गुलभूषणा  ।  
वस्त्रं सदन्नं दातव्यं कांस्यपात्रसुदोहना  ॥ र्क्स्_१०६।९१ ॥  
यत् तु बालकृतं पापं यद् वा कृतम् अजानता  ।  
वाचा कृतं कर्मकृतं मनसा यच् च चिन्तितम्  ॥ र्क्स्_१०६।९२ ॥  
जलमात्रे ष्ठीवने च मुशले वा विलङ्घिते  ।  
वृषलीगमने चैव गुरुदारनिषेवणे  ॥ र्क्स्_१०६।९३ ॥  
कन्यायां गमने चैव सुव्रर्णस्तेय एव च  ।  
सुरापानं च यच् चापि तिलधेनुः पुनाति हि  ॥ र्क्स्_१०६।९४ ॥  
अहोरात्रोपवासेन विधिवत् सा मयोदिता  ।  
यासौ यमपुरे चैव नदी वैतरणी स्मृता  ॥ र्क्स्_१०६।९५ ॥  
बालुकायाः स्थले चैव पच्यते यत्र दुष्कृती  ।  
अवीचिनरकोपेतौ यौ वै युगलपर्वतौ  ॥ र्क्स्_१०६।९६ ॥  
यत्र लोहमुखाः काका यत्र स्थानं भयानकम्  ।  
असिपत्रवनं यत्र तप्तं च बालुकम्  ॥ र्क्स्_१०६।९७ ॥  
तत्सुखेन व्यतिक्रम्य धर्मराजा ऽश्रमं व्रजेत्  ।  
धर्मराजस् तु तं दृष्ट्वा सूनृतं वाक्यम् अब्रवीत्  ॥ र्क्स्_१०६।९८ ॥  
वितानं विततं योग्यं मणिरलविभूषितम्  ।  
अत्रागच्छ नृपश्रेष्ठ गच्छ त्वं परमां गतिम्  ॥ र्क्स्_१०६।९९ ॥  
मा च पापरते दानं न तद् दानं परं हितम्  ।  
मा विकाले विरूपे च न व्यङ्गे तु तथैव च  ॥ र्क्स्_१०६।१०० ॥  
अवेदविदुषे चैव ब्राह्मणे मदविक्लवे  ।  
मित्रघ्ने च कृतघ्ने च व्रतहीने तथैव च  ॥ र्क्स्_१०६।१०१ ॥  
वेदान्तगाय दातव्या तस्य तत् त्वं विजानते  ।  
वेदान्तगे तु सा देया श्रोत्रिये ऽभूतबालका  ॥ र्क्स्_१०६।१०२ ॥  
सर्वाङ्गरुचिरे देया पवित्रे च प्रियंवदे  ।  
पौर्णमास्याम् अमावास्यां कार्तिक्यां चापि भारत  ॥ र्क्स्_१०६।१०३ ॥  
वैशाख्यां मार्गशीर्षे च ग्रहणे चन्द्रसूर्ययोः  ।  
अयने विषुवे चैव व्यतीपाते च सर्वथा  ॥ र्क्स्_१०६।१०४ ॥  
षडशीतिमुखे चैव गजछायासु सर्वदा  ।  
एष ते कथितः कल्पस्तिलधेनोर् मयानघ  ॥ र्क्स्_१०६।१०५ ॥  
भित्त्वा च भास्करं लोकं हरिलोकं व्रजन्ति ते  ।  
एतत् ते सर्वमाख्यातं चक्रतीर्थफलं नृप  ॥ र्क्स्_१०६।१०६ ॥  
श्रवणात् कीर्तनाद् वा ऽपि गोसहस्रफलं लभेत्  ॥ र्क्स्_१०६।१०७ ॥  
  
इति श्रीस्कन्दपुराणे रेवाखण्डे चक्रतीर्थमाहात्म्यवर्णनो नाम षडधिकशततमो ऽध्यायः ॥  
  
  
र्क्स् अध्याय १०७  
  
मार्कण्डेय उवाच:  
ततो गच्छेत् तु राजेन्द्र तीर्थं परमशोभनम्  ।  
चन्द्रादित्यं नृपश्रेष्ठ स्थापितं चण्डमुण्डयोः  ॥ र्क्स्_१०७।१ ॥  
आसीत्पुरा महाभागौ चण्डमुण्डौ तु दानवौ  ।  
तपश् च चेरतुस् तत्र नर्मदायां युधिष्ठिर  ॥ र्क्स्_१०७।२ ॥  
ध्यायतो भास्करं देवं तमो नाशं जगद्गुरुम्  ।  
ताभ्यां च तोषितः सो ऽपि सहस्रांशुर् उवाच ह  ॥ र्क्स्_१०७।३ ॥  
साधुसाध्व् इति तौ पार्थ नर्मदायास् तटे शूभे  ।  
चण्डमुण्डौ वरं ब्रूतं विशिष्टं मनसेप्सितम्  ॥ र्क्स्_१०७।४ ॥  
  
चण्डमुण्डाव् ऊचतुः:  
अजेयौ चैव देवेश सर्वेषां देवतानृणाम्  ।  
रोगैश् चेव परित्यक्तौ सविकाशं दिवाकर  ॥ र्क्स्_१०७।५ ॥  
तत् तथेति शुभं वाक्यं भास्करस् ताव् अवीदत्  ।  
ततश् चान्तर्दधे भानुर्दानवाभ्यां च भास्करम्  ॥ र्क्स्_१०७।६ ॥  
स्थापितं परया भक्त्या पूजयेद् यो जितेन्द्रियः  ।  
गीर्वाणता मनुष्यस्य प्राप्ता तत्रैव वर्तते  ॥ र्क्स्_१०७।७ ॥  
वसते भास्करे लोके वैरञ्चे देवसन्निधौ  ।  
घृतेन बोधयेद् दीपं षष्ठ्यां षष्ठ्यां नरेश्वर  ॥ र्क्स्_१०७।८ ॥  
मुच्यते सर्वपापेभ्यो मृतो याति पुरं रवेः  ।  
चन्द्रादित्यम् इति ख्यातं तत्र तीर्थं नरोत्तम  ॥ र्क्स्_१०७।९ ॥  
विजयन्ते सदा कालं चन्द्रादित्यं व्रजन्ति ये  ॥ र्क्स्_१०७।१० ॥  
  
इति श्रीस्कन्दपुराणे रेवाखण्डे चन्द्रादित्येश्वरमहिमानुवर्णनो नाम सप्ताधिकशततमो ऽध्यायः ॥  
  
  
र्क्स् अध्याय १०८  
  
मार्कण्डेय उवाच:  
ततो गच्छेत् तु राजेन्द्र यमहासमनुत्तमम्  ।  
सर्वपापहरं पार्थ रेवायास्तटम् आश्रितम्  ॥ र्क्स्_१०८।१ ॥  
  
युधिष्ठिर उवाच:  
यमहासं कथं जातं पृथिव्यां मुनिपुङ्गव  ।  
एतत् सर्वं समाख्याहि मम कौतूहलं परम्  ॥ र्क्स्_१०८।२ ॥  
  
मार्कण्डेय उवाच:  
साधु साधु महाभाग पृष्टं ते धर्मनन्दन  ।  
स्नानार्थं नर्मदायां तु आगतस् ते पिता पुरा  ॥ र्क्स्_१०८।३ ॥  
रजकेन यथा धौतं निर्मलं वसनं भवेत्  ।  
तथैव पश्यता राजन् रेवाजलम् अनुत्तमम्  ॥ र्क्स्_१०८।४ ॥  
हास्यं कृतं यमेनाथ उत्थितं लिङ्गम् उत्तमम्  ।  
ततस् तदा हि राजेन्द्र वागुवाचा ऽशरीरिणी  ॥ र्क्स्_१०८।५ ॥  
यमहासम् इदं तीर्थं ख्यातिं यास्यति सर्वदा  ।  
स्नापयित्वा शिवं तत्र यमः स्वर्गं जगाम ह  ॥ र्क्स्_१०८।६ ॥  
यमहासे तु राजेन्द्र जितक्रोधो जितेन्द्रियः  ।  
विशेषादाश्विने मासि कृष्णपक्षे चतुर्दशीम्  ॥ र्क्स्_१०८।७ ॥  
उपोष्य परया भक्त्या सर्वपापैः प्रमुच्यते  ।  
रात्रौ जागरणं कृत्वा दीपं देवस्य बोधयेत्  ॥ र्क्स्_१०८।८ ॥  
घृतेन चैव राजेन्द्र शृणु तस्यैव यत्फलम्  ।  
मुच्यते सर्वपापैस् तु अगम्यागमनोद्भवैः  ॥ र्क्स्_१०८।९ ॥  
अभक्ष्यभक्षणैः पापैः पापैर् वा पेयसम्भवैः  ।  
अवाह्यवाहनेयच् च अद्रोह्य द्रोहणे तथा  ॥ र्क्स्_१०८।१० ॥  
स्नानमात्रेण तच् चैव नश्येत् पापमनेकधा  ।  
यमलोकं न पश्येच् च न त्यजेत् पाण्डुनन्दन  ॥ र्क्स्_१०८।११ ॥  
बहूनां परमं गुप्तं तीर्थं भूम्यां नृपात्मज  ।  
तद् अक्षयफलं तेषां यमहासे प्रदायिनाम्  ॥ र्क्स्_१०८।१२ ॥  
अमावास्यां जितक्रोधो यस् तु पूजयते द्विजान्  ।  
भूमिदानेन यो भक्त्या तिलदानेन भारत  ॥ र्क्स्_१०८।१३ ॥  
कृष्णाजिनप्रदानेन तिलधेनुप्रदानतः  ।  
वसुभे वृद्धियोगे च ये प्रदास्यन्ति भक्तितः  ॥ र्क्स्_१०८।१४ ॥  
ओदनं वारि धूर्वाहं हयं चापि महाबलम्  ।  
कन्यां वस्त्रमजां गां वै महिषीम् अथवाश्विनीम्  ॥ र्क्स्_१०८।१५ ॥  
ये यच्छन्ति नृपश्रेष्ठ नोपसर्पन्ति ते यमम्  ।  
यमो ऽपि भवति प्रीतो जन्मजन्म युधिष्ठिर  ॥ र्क्स्_१०८।१६ ॥  
यमस्य वाहनं स्त्रीं च महिषीं तत्र भारत  ।  
तस्य दानेन सततं यमः प्रीतो भवेन् नृप  ॥ र्क्स्_१०८।१७ ॥  
न स याति यमे लोके यदि पापैः समाश्रितः  ।  
एतस्मात् कारणात् पार्थ महिषीदानं उत्तमम्  ॥ र्क्स्_१०८।१८ ॥  
और्णवस्त्रद्वयं कार्यं लोहवर्णं च वेष्टितम्  ।  
दापयेद् धर्मराजाय प्रीयतां मे द्विजोत्तम  ॥ र्क्स्_१०८।१९ ॥  
अनेनैव तु दानेन यमः प्रीतो ऽस्तु मे सदा  ।  
इत्युच्चार्य द्विजस्याग्रे यमलोकं भयावहम्  ॥ र्क्स्_१०८।२० ॥  
असिपत्रवने घोरे यमवल्ली सुदारुणा  ।  
रौद्रा वैतरणी चेति कुम्भीपाकः सुदारुणः  ॥ र्क्स्_१०८।२१ ॥  
कालसूत्रं महाभीमं तथा यमलपर्वतौ  ।  
क्रकचं तैलयन्त्रं च स्थाने गृध्राः सुदारुणाः  ॥ र्क्स्_१०८।२२ ॥  
अनिश्वासो महारौद्रो भीषणो रौरवस् तथा  ।  
एते घोराश् च नरकाः श्रूयन्ते द्विजसत्तम  ॥ र्क्स्_१०८।२३ ॥  
तत्प्रसादेन ते सौम्यास् तीर्थस्यास्य प्रभावतः  ।  
दानस्यास्य प्रभावेण यमहासप्रभावतः  ॥ र्क्स्_१०८।२४ ॥  
यमलोकं न वै याति नरकं नैव पश्यति  ॥ र्क्स्_१०८।२५ ॥  
  
इति श्रीस्कन्दपुराणे रेवाखण्डे यमहासमहिमानुवर्णनो नामाष्टाधिकशततमो ऽध्यायः ॥  
  
  
र्क्स् अध्याय १०९  
  
मार्कण्डेय उवाच:  
ततो गच्छेत् तु राजेन्द्र कोटीश्वरम् अनुत्तमम्  ।  
ऋषिकोटिः समायाता तत्र वै कुरुनन्दन  ॥ र्क्स्_१०९।१ ॥  
कृष्णद्वैपायनस् तत्र मोक्षार्थं मुनिपुङ्गवः  ।  
मन्त्रयित्वा द्विजैः सर्वैर् वेदमण्डलपारगैः  ॥ र्क्स्_१०९।२ ॥  
पञ्चामृतेन गव्येन तिलमिश्रेण तत्पर  ।  
पितृणां तर्पणं कृत्वा पिण्डदानं यथाविधि  ॥ र्क्स्_१०९।३ ॥  
श्रावणस्य तु मासस्य पूर्णिमायां विशेषतः  ।  
प्राप्यते चाक्षया तृप्तिर् यावद् आहूतसम्प्लवम्  ॥ र्क्स्_१०९।४ ॥  
पितॄणां परमं गुह्यं रेवाजलम् उपाश्रितम्  ।  
मोक्षदं सर्वभूतानां निर्मितं मुनिपुङ्गवैः  ॥ र्क्स्_१०९।५ ॥  
  
मार्कण्डेय उवाच:  
ततो गच्छेत् तु राजेन्द्र व्यासतीर्थम् अनुत्तमम्  ।  
दुर्लभं मनुजैः पार्थ अन्तरिक्षे व्यवस्थितम्  ॥ र्क्स्_१०९।६ ॥  
  
युधिष्ठिर उवाच:  
कस्माद् वै व्यासतीर्थं तु अन्तरिक्षे व्यवस्थितम्  ।  
एतद् आचक्ष्व सङ्क्षेपान् न च ग्रन्थस्य विस्तरः  ॥ र्क्स्_१०९।७ ॥  
  
मार्कण्डेय उवाच:  
साधु साधु महाबाहो धर्मवान् गुरुवत्सलः  ।  
स्वधर्मनिरतः पार्थ तीर्थयात्राकृतादरः  ॥ र्क्स्_१०९।८ ॥  
दुर्लभं सर्वजन्तूनां व्यासतीर्थं नरेश्वर  ।  
धर्षितो वृद्धभावेन वैकल्येन नराधिप  ॥ र्क्स्_१०९।९ ॥  
गतचेतास् तु सञ्जातस् तथा भोः पाण्डुनन्दन  ।  
गुह्याद् गुह्यतरं तीर्थं नाख्यातं कस्यचिन् मया  ॥ र्क्स्_१०९।१० ॥  
कालस् तत्रैव राजेन्द्र न वसेद् वासवाज्ञया  ।  
अन्तरिक्षे च सञ्जातं रेवायाश् चेष्टितं यतः  ॥ र्क्स्_१०९।११ ॥  
विरञ्चिर् नैव शक्नोति रेवाया गुणकीर्तनम्  ।  
व्यासतीर्थं विशेषेण श्रुतमात्रं वदाम्य् अहम्  ॥ र्क्स्_१०९।१२ ॥  
प्रत्यक्षः प्रत्ययो यत्र दृश्यते हि कलौ युगे  ।  
विहङ्गो गच्छते नैव भित्त्वा शूलं सुदारुणम्  ॥ र्क्स्_१०९।१३ ॥  
तस्योत्पत्तिं समासेन कथयामि नृपात्मज  ।  
आसीत् पूर्वं महाराज ऋषिश् चैव पराशरः  ॥ र्क्स्_१०९।१४ ॥  
तेन चोग्रं तपस् तप्तं गङ्गाम्भसि तु भारत  ।  
प्राणायामेन चातिष्ठत् प्रविष्टो जाह्नवीजले  ॥ र्क्स्_१०९।१५ ॥  
पूर्णे च द्वादशे वर्षे निष्क्रान्तो जलमध्यतः  ।  
भिक्षार्थे चागतो ग्रामं नावि तत्रैव तिष्ठती  ॥ र्क्स्_१०९।१६ ॥  
तत्र दृष्टा परोत्सृष्टा बाला तेन मनोरमा  ।  
तां च दृष्ट्वा स कामार्त उवाच मधुराक्षरम्  ॥ र्क्स्_१०९।१७ ॥  
मां रमस्वाद्य त्वं कासि कामुकं मृगलोचने  ।  
नावारूढे नदीतीरे मम चित्तप्रमाथिनी  ॥ र्क्स्_१०९।१८ ॥  
एवमुक्ता तु सा तेन प्रणम्य ऋषिसत्तमम्  ।  
नावं रक्षाम्य् अहं विप्र जानामि स्वामिनं न तु  ॥ र्क्स्_१०९।१९ ॥  
ममेदं च वयो ब्रह्मञ्च् छेषं त्वं ज्ञातुम् अर्हसि  ।  
एवमुक्तस् तया सो ऽपि क्षणं ध्यात्वाब्रवीद् इदम्  ॥ र्क्स्_१०९।२० ॥  
अहं ज्ञानबलाद् भद्रे जानामि तव सम्भवम्  ।  
कैवर्तपुत्रिका न त्वं राजपुत्री हि सुन्दरी  ॥ र्क्स्_१०९।२१ ॥  
  
कन्योवाच:  
कः पिता कथ्यतां ब्रह्मन् कस्याहमुदरोद्भवा  ।  
कस्मिन् वंशे प्रजाताहं कैवर्ततनया कथम्  ॥ र्क्स्_१०९।२२ ॥  
  
पराशर उवाच:  
कथयामि च ते तातं यं त्वं मां परिपृच्छसि  ।  
वसु नामा च राजाभूत् सोमवंशे प्रतापवान्  ॥ र्क्स्_१०९।२३ ॥  
जम्बूद्वीपाधिपो भद्रे शत्रुसन्त्रासनस् तथा  ।  
शतानि सप्त भार्याणां पुत्राणां तु दशैव हि  ॥ र्क्स्_१०९।२४ ॥  
धर्मेण पालिता लोकाः शिवपूजारतः सदा  ।  
म्लेच्छास् तस्य विरोधेन शाकद्वीपनिवासिनः  ॥ र्क्स्_१०९।२५ ॥  
तेषां च साधनार्थाय गतोल्लङ्घ्य महोदधिम्  ।  
संयुक्तः पुत्रभृत्यैश् च पौरुषे महति स्थितः  ॥ र्क्स्_१०९।२६ ॥  
सग्रामस् तैः समारब्धश्चार्वङ्गि वसुना सह  ।  
जिता म्लेच्छाः समस्ताश् च वसुना ह्यवनीभृता  ॥ र्क्स्_१०९।२७ ॥  
करदास् ते कृतास् तेन सभृत्यबलवाहनाः  ।  
प्रधाना तस्य महिषी तव माता मृगेक्षणा  ॥ र्क्स्_१०९।२८ ॥  
प्रवासस्थे च भूपाले सञ्जाता च रजस्वला  ।  
नारीणां तु सदा काले मन्मथो ह्य् अधिको भवेत्  ॥ र्क्स्_१०९।२९ ॥  
विशेषेण ऋतौ काले भिद्यते कामसायकैः  ।  
मन्मथेन तु सन्तप्ताचिन्तयत् सा शुभेक्षणा  ॥ र्क्स्_१०९।३० ॥  
दूतं सम्प्रेषयाम्यद्य वसुराजसमीपतः  ।  
व्याहृतः सत्वरो दूतो गच्छ त्वं नृपसन्निधौ  ॥ र्क्स्_१०९।३१ ॥  
  
दूत उवाच:  
परराज्ये वसुर्देवि गतो राजा द्विडन्तकृत्  ।  
तत्र गन्तुं न शक्येत जलयन्त्रैर् विना शुभे  ॥ र्क्स्_१०९।३२ ॥  
जलयानानि सर्वाणि नेयानि च परे तटे  ।  
तस्य वाक्येन सा नारी विषण्णा मदपीडिता  ॥ र्क्स्_१०९।३३ ॥  
राज्ञीं दृष्ट्वा सखी ब्रूते कस्मात् त्वं परिखिद्यसे  ।  
लेखो ऽयं प्रेष्यतां देवि शुकहस्ते यथा तथा  ॥ र्क्स्_१०९।३४ ॥  
समुद्रं लङ्घयित्वा तु शकुन्तो याति सुन्दरि  ।  
व्याहृतो लेखकस् तत्र लिख लेखं ऽममाज्ञया  ॥ र्क्स्_१०९।३५ ॥  
त्वां विना पट्टराज्ञी सा वसुराज न जीवति  ।  
ऋतुकालश् च सम्प्राप्तः समस्तं चावधार्यताम्  ॥ र्क्स्_१०९।३६ ॥  
लिखितो भूर्जपत्रे च वृत्तः स लेखकेन तु  ।  
शूकः पञ्जरमध्यस्थ आनीतस् तत्र सन्निधौ  ॥ र्क्स्_१०९।३७ ॥  
राज्ञी उवाच तं तत्र गृह्यलेखं शुक व्रज  ।  
गतः पक्षी ततः शीघ्रं वसुराजसमीपतः  ॥ र्क्स्_१०९।३८ ॥  
क्षिप्तो लेखः शुकेनैव सत्यभामा विसर्जितः  ।  
लेखार्थं चिन्तयामास वीर्यं गृह्य नरेश्वरः  ॥ र्क्स्_१०९।३९ ॥  
अमोघपुटिकां कृत्वा प्रतिलोकेन विश्रुतः  ।  
शूकस्य चार्पयामास गच्छ राज्ञी समीपतः  ॥ र्क्स्_१०९।४० ॥  
वसुराजं प्रणम्याथ बीजं गृह्य पपात ह  ।  
समुद्रोपरि सम्प्राप्तः शुको याति यथेच्छया  ॥ र्क्स्_१०९।४१ ॥  
सामिषं च शुकं ज्ञात्वा श्येनस् तत्रापि धावितः  ।  
हतश्चञ्चुप्रहारेण शुकः श्येनेन भारत  ॥ र्क्स्_१०९।४२ ॥  
मूर्छापन्नस्य तद्वीर्य पतितं जलमध्यतः  ।  
मत्स्येन गिलितं तत्र तद्वीर्यं पार्थिवस्य च  ॥ र्क्स्_१०९।४३ ॥  
दाशैर्मत्स्यो गहीतश् च आनीतः स्वगृहं प्रति  ।  
यावत् तं पाटयामासूर्यमलं ददृशे तदा  ॥ र्क्स्_१०९।४४ ॥  
शशिमण्डलसङ्काशं सूर्यतेजः समप्रभम्  ।  
दृष्ट्वा ते धर्षिताः सर्वे कैवर्ता जाह्नवीतटे  ॥ र्क्स्_१०९।४५ ॥  
हर्षितास् ते गताः सर्वे प्रधानस्य च मन्दिरम्  ।  
पुत्रं राज्ञे प्रदायैव पुत्रीं च प्रत्यपालयत्  ॥ र्क्स्_१०९।४६ ॥  
तत् त्वं देवि वरारोहे कैवर्तकन्यका नहि  ।  
ततः सा चिन्तयामास पराशरवचस् तदा  ॥ र्क्स्_१०९।४७ ॥  
एवमुक्ता तु सा तेन दत्त्वात्मानं नरेश्वर  ।  
उवाच साध्वी भो ब्रह्मन् मत्स्यगन्धो निवर्त्यताम्  ॥ र्क्स्_१०९।४८ ॥  
ततस् तेन तु सा बाला दिव्यगन्धाभिवासिता  ।  
कृता योगबलेनैव ज्वालयित्वा विभावसुम्  ॥ र्क्स्_१०९।४९ ॥  
कृत्वा प्रदक्षिणं वह्नेर् उद्धृता तेन सा तदा  ।  
ज्वलमानस्य मध्ये तु कामस्थानानि सो ऽस्पृशत्  ॥ र्क्स्_१०९।५० ॥  
ज्ञात्वा कामोत्सुकं विप्रं भीता सा नृपनन्दन  ।  
उवाच सहसा बाला दिवा च लोकसन्निधौ  ॥ र्क्स्_१०९।५१ ॥  
ततस् तेन क्षणं ध्याता पूरयन्ती दिगम्बरम्  ।  
आगता तामसी तात यया व्याप्तं समन्ततः  ॥ र्क्स्_१०९।५२ ॥  
ततः सविस्मयं तेन रहोबाला मृगेक्षणा  ।  
कामेनैव हि तप्तेन स्त्रीसौख्यं क्रीडता तदा  ॥ र्क्स्_१०९।५३ ॥  
ततस् तेन मुहूर्तेनापत्यभारेण पीडिता  ।  
बालकं तत्र जटिलं सुभगं दण्डधारकम्  ॥ र्क्स्_१०९।५४ ॥  
कमण्डलुधरं शान्तं मेखलाकटिभूषणम्  ।  
धृतोपवीतकं स्कन्धे विष्णुमायाविवार्जितम्  ॥ र्क्स्_१०९।५५ ॥  
माता हि शङ्किता तत्र दृष्ट्वा पुत्रस्य चापलम्  ।  
वेपमाना ततो बाला गता सा शरणं मुनेः  ॥ र्क्स्_१०९।५६ ॥  
रक्ष रक्ष मुनिश्रेष्ठ पराशर महामुने  ।  
जातमत्य् अद्भुतं विप्रं कौपीनाम्बरमेखलम्  ॥ र्क्स्_१०९।५७ ॥  
दण्डहस्तं जटायुक्तमुत्तरीयविभूषितम्  ।  
  
पराशर उवाच:  
मा भैषीस्त्वं सुतो जातः कन्यैव त्वं भविष्यसि  ॥ र्क्स्_१०९।५८ ॥  
नाम्ना सत्यवती चेति द्वितीया गन्धयोजना  ।  
शन्तनुर् नाम राजा वै स ते भर्ता भविष्यति  ॥ र्क्स्_१०९।५९ ॥  
प्रथमा महिषी तस्य सोमवंशविभूषणा  ।  
गच्छ त्वं स्वाश्रमं भद्रे पूर्वरूपेण संस्थिता  ॥ र्क्स्_१०९।६० ॥  
मा वैकल्यं कुरुष्वेदं दृष्टं ज्ञानस्य मे बलम्  ।  
इत्य् उक्त्वा प्रययौ विप्रः सा बाला स्थलमाश्रिता  ॥ र्क्स्_१०९।६१ ॥  
नत्वा पुत्रं पराभक्त्या साष्टाङ्गं प्रणयेन च  ।  
तं प्रयान्तमथालोक्य सत्यवत्य् अब्रवीत् सुतम्  ॥ र्क्स्_१०९।६२ ॥  
कामो देयस् त्वयाभीष्टः स्नेहो वै यदि मातरि  ।  
किमप्य् उपादिश त्वं मां येन सिद्धिम् अवाप्नुयाम्  ॥ र्क्स्_१०९।६३ ॥  
  
व्यास उवाच:  
ईश्वराराधने यत्नं कुरुष्व त्वं सदाम्बिके  ।  
ततः सा पुत्रवाक्येन विषण्णा पाण्डुनन्दन  ॥ र्क्स्_१०९।६४ ॥  
  
योजनगन्धोवाच:  
त्वद् वियोगाद् अहं पुत्र पञ्चत्वं यामि नान्यथा  ।  
नास्ति पुत्रसमः स्नेहो नास्ति भ्रातृसमं बलम्  ॥ र्क्स्_१०९।६५ ॥  
  
पुत्र उवाच:  
मा विषादं कुरुं त्वं हि सत्यं वै पितृभाषितम्  ।  
आपत्काले त्वयाहं वै स्मर्तव्यः कार्यसिद्धये  ॥ र्क्स्_१०९।६६ ॥  
आपदस्तारयिष्यामि क्षम्यतां मातरात्मजे  ।  
इत्युक्त्वा तु ययौ व्यासः कन्या सा ऽपि पितुर्गृहम्  ॥ र्क्स्_१०९।६७ ॥  
पराशरसुतस् तत्र निषण्णो वनमध्यतः  ।  
त्रेतायुगावसाने तु द्वापरादौ नरेश्वर  ॥ र्क्स्_१०९।६८ ॥  
व्यासो विरञ्चये जात आख्यातो नारदेन च  ।  
ऋषिर् महानुभावस् तु पुत्रः पाराशरस्य च  ॥ र्क्स्_१०९।६९ ॥  
कैवर्तकन्यकाजातो जानीहि जाह्नवी तटे  ।  
वाक्योक्त्या नारदस्यैव आगताः सुरसत्तमाः  ॥ र्क्स्_१०९।७० ॥  
भानुः पितामहः शक्र ऋषिसङ्घैः समावृतः  ।  
आशीर्वादं पृथग् दत्त्वा साधु साध्विति भाषितः  ॥ र्क्स्_१०९।७१ ॥  
पितामहेन बालो ऽसौ जातमकर्मादि संस्कृतः  ।  
द्वैपायनो द्वीपजन्मा पाराशर्यः पराशरात्  ॥ र्क्स्_१०९।७२ ॥  
कृष्णगात्रात् कृष्णनामा हव्यादातुर् विशिष्यति  ।  
विरञ्चिनाभिषिक्तो ऽसौ ऋषिसङ्घैः पुनः पुनः  ॥ र्क्स्_१०९।७३ ॥  
व्यासस् त्वं सर्वलोकानाम् इत्य् उक्त्वा प्रययुः पुनः  ।  
तीर्थयात्रा समारब्धा कृष्णद्वैपायनेन तु  ॥ र्क्स्_१०९।७४ ॥  
गङ्गावगाहिता तेन केदारं पुष्करं तथा  ।  
गया च नैमिषं तीर्थं कुरुक्षेत्रे सरस्वती  ॥ र्क्स्_१०९।७५ ॥  
उज्जयिन्यां महाकालं सोमनाथं ययौ ततः  ।  
पृथिव्यां सागरान्तायां स्नातो व्यासो महामुनिः  ॥ र्क्स्_१०९।७६ ॥  
अटन् वै नर्मदां प्राप्तो रुद्रदेहोद्भवां नदीम्  ।  
साह्लादं नर्मदां दृष्ट्वा चित्तं विश्राम्यपार्थिव  ॥ र्क्स्_१०९।७७ ॥  
तपश् चचार विपुलं नर्मदातटम् आश्रितः  ।  
ग्रीष्मे पञ्चाग्निमध्यस्थो वर्षासु स्थण्डिलेशयः  ॥ र्क्स्_१०९।७८ ॥  
सार्द्रवासास् तु हेमन्ते ध्यायमानो महेश्वरम्  ।  
सृष्टिसंहारकर्तारम् अच्छेद्यं च सदाशिवम्  ॥ र्क्स्_१०९।७९ ॥  
नित्यं सिद्धेश्वरं लिङ्गं पूजयन् पाण्डुनन्दन  ।  
अर्चनात् सिद्धलिङ्गस्य ध्यानयोगप्रभावतः  ॥ र्क्स्_१०९।८० ॥  
प्रत्यक्ष ईश्वरो जातः कृष्णद्वैपायनस्य तु  ।  
तोषितो ऽहं त्वया विप्र वरं प्रार्थय शोभनम्  ॥ र्क्स्_१०९।८१ ॥  
  
व्यास उवाच:  
यदि तुष्टो ऽसि मे देव यदि देयो वरो मम  ।  
प्रत्यक्षो नर्मदातीरे स्वयं भवाद्य मे विभो  ॥ र्क्स्_१०९।८२ ॥  
अतीतानागतज्ञानं त्वत्प्रसादान् महेश्वर  ।  
  
ईश्वर उवाच:  
एवं भवतु ते विप्र मत्पसादात् न संशयः  ॥ र्क्स्_१०९।८३ ॥  
त्वया भक्तिगृहीतो ऽहं प्रत्यक्षो नर्मदातटे  ।  
इत्युक्त्वा प्रययौ देवः कैलासं नगम् उत्तमम्  ॥ र्क्स्_१०९।८४ ॥  
पत्नीसङ्ग्रहणं जातं पुत्रो जातो यदास्य च  ।  
देवैर् अध्यासितः सर्वैः सेन्द्रब्रह्मपुरोगमैः  ॥ र्क्स्_१०९।८५ ॥  
पुत्रजन्मततोज्ञात्वा आगता ऋषिसत्तमाः  ।  
तीर्थयात्राप्रसङ्गेन पराशरपुरोगमाः  ॥ र्क्स्_१०९।८६ ॥  
मन्वत्रिविष्णुहारीतयाज्ञवल्क्योशनो ऽङ्गिराः  ।  
यम् आपस्तम्बसंवर्ता कात्यायनबृहस्पती  ॥ र्क्स्_१०९।८७ ॥  
एवम् आदि सहस्राणि लक्षकोटिर् अनेकधा  ।  
व्यासाश्रमे शुभे पुण्ये प्राप्ताः सर्वे द्विजोत्तमाः  ॥ र्क्स्_१०९।८८ ॥  
दृष्ट्वा व्यासस् तु विप्रेन्द्रानभ्युत्थाय कृतोद्यमः  ।  
पितृपूर्वं प्रणम्यादौ तेषां वार्तां प्रदापयन्  ॥ र्क्स्_१०९।८९ ॥  
कृताञ्जलिपुटो भूत्वा इदं वाक्यम् उवाच ह  ।  
उद्धृतं तु ममानन्दं युष्मत् सम्भाषदर्शनात्  ॥ र्क्स्_१०९।९० ॥  
आरण्यानि च शाकानि फलान्य् आरण्यकानि च  ।  
तानि दास्यामि सर्वेषां युष्माकं पितृपूर्वकम्  ॥ र्क्स्_१०९।९१ ॥  
नियमैः संयुतान् सर्वान् प्रत्येकं प्रणनाम च  ।  
ततस् तं प्रणतं दृष्ट्वा तत्र द्वैपायनं द्विजम्  ॥ र्क्स्_१०९।९२ ॥  
वर्धयित्वा जयाशीर्भिस् ततो वीक्ष परस्परम्  ।  
पराशरः समस्तैश् च वीक्षितो मुनिपुङ्गवैः  ॥ र्क्स्_१०९।९३ ॥  
उत्तरं दीयतां तात कृष्णद्वैपायनस्य च  ।  
एवम् उक्तस् तु तैः सर्वैर् भगवांश् च पराशरः  ॥ र्क्स्_१०९।९४ ॥  
उवाच स्वात्मजं व्यासम् ऋषिभिर् यच् चिकीर्षितम्  ।  
नेच्छन्ति दक्षिणे कूले व्रतभङ्गभयात् सुत  ॥ र्क्स्_१०९।९५ ॥  
परं वै भोक्तुकामाश् च तव श्रद्धाविशेषतः  ।  
  
व्यास उवाच:  
करोमि भवतां युक्तम् अत्रैव स्थीयतां क्षणम्  ॥ र्क्स्_१०९।९६ ॥  
यावद् आसाद्य सरितं करोमि विधिपूर्वकम्  ।  
एवम् उक्त्वा शुचिर् भूत्वा नर्मदातटम् आश्रितः  ॥ र्क्स्_१०९।९७ ॥  
स्तोत्रं जगाद सहसा तं निबोध जनेश्वर  ॥ र्क्स्_१०९।९८ ॥  
  
व्यास उवाच:  
जय देवि नमो वरदे शिवदे जय पापविमर्दिनि शूलकरे  ।  
जय भैरवदेहविलीनकरे जय देवि पितामहसन्नमिते  ॥ र्क्स्_१०९।९९ ॥  
जय भास्करशक्रसदानमिते जय षण्मुखतातसुते वरदे  ।  
जय देवशरीरसमूहमये जय सागरगामिनि भूमिसुते  ॥ र्क्स्_१०९।१०० ॥  
जय जय लोकसमस्तकृताभरणे जय दुःखदरिद्रविनाशकरे  ।  
जय पुत्र कलत्रविवृद्धिकरे जय देवि सुदर्शनपापहरे  ॥ र्क्स्_१०९।१०१ ॥  
एतद् व्यासकृत स्तोत्रं यः पठेच् छिवसन्निधौ  ।  
गृहे वा शुद्धभावेन कामक्रोधविवर्जितः  ।  
व्यासस् तस्य भवेत् प्रीतः प्रीतो ऽयं वृषवाहनः  ॥ र्क्स्_१०९।१०२ ॥  
स्तुता च नर्मदादेवी ततो वचनम् अब्रवीत्  ।  
  
नर्मदोवाच:  
स्तुतिवादेन तुष्टास्मि भो भो व्यासमहामुने  ॥ र्क्स्_१०९।१०३ ॥  
यम् इच्छसि वरं सम्यक् तं ते सर्वं ददाम्य् अहम्  ।  
  
व्यास उवाच:  
यदि तुष्टासि मे देवि यदि देयो वरो मम  ॥ र्क्स्_१०९।१०४ ॥  
आतिथ्यम् उत्तरे कूले मम दातुं त्वम् अर्हसि  ।  
  
नर्मदोवाच:  
अयुक्तं चिन्तितं व्यास अमार्गे त्वं प्रवर्तसे  ॥ र्क्स्_१०९।१०५ ॥  
इन्द्रचन्द्रयमाः शक्ता उन्मार्गेण न वाहितुम्  ।  
अन्यं याचस्व हे वत्स यत्किञ्चिद् भुवि दुर्लभम्  ॥ र्क्स्_१०९।१०६ ॥  
एव श्रुत्वा वचो देव्या व्यासो मूर्च्छां गतस् तदा  ।  
वृथा क्लेशश् च सञ्जातः पतितो धरणीतले  ॥ र्क्स्_१०९।१०७ ॥  
धरणी कम्पिता सर्वा सशैलवनकानना  ।  
मूर्छापन्नं ततो व्यासं ज्ञात्वा देवाः पराशरम्  ॥ र्क्स्_१०९।१०८ ॥  
आयाता देवताः सर्वे हाहाकारं प्रकुर्वतः  ।  
उत्थापयन्तस् ते व्यासम् ऊचुश्च सरितां वराम्  ॥ र्क्स्_१०९।१०९ ॥  
ब्राह्मणार्थं तु सङ्क्लिष्टा नामहेतोः सरिद्वरे  ।  
गवार्थे ब्राह्मणार्थे च प्राणान् परित्यजेत्  ॥ र्क्स्_१०९।११० ॥  
एवं सा नर्मदा प्रोक्ता ब्रह्माद्यैश् च सुरैर् द्रुतम्  ।  
विकूलतां वै प्रददौ समन्ताद् रेवाभिषिक्तः स जलेन पूतः  ॥ र्क्स्_१०९।१११ ॥  
सचेतनः सत्यवती सुतो ऽयं ननाम देवैः सह नर्मदान्तैः  ।  
  
व्यास उवाच:  
तीर्थं समस्तं त्वयि देवतानां फलं प्रदिष्टं मम मन्दभाग्यम्  ॥ र्क्स्_१०९।११२ ॥  
  
नर्मदोवाच:  
यतो यतो व्यासमहानुभाव सुमेरुनाम्नो धरणीधरस्य  ।  
विन्ध्यस्य चान्यस्य च ते हि मार्गं यास्यामि वै धर्मधरस्य धन्या  ॥ र्क्स्_१०९।११३ ॥  
एवमुक्तो महातेजा व्यासः सत्यवतीयुतः  ।  
दक्षिणे चालयामास स्वाश्रमान् मुनिपुङ्गवान्  ॥ र्क्स्_१०९।११४ ॥  
दण्डहस्तो महातेजा हुङ्कारैर् नृपनन्दन  ।  
व्यासहुङ्कारभीता च चलिता रुद्रनन्दिनी  ॥ र्क्स्_१०९।११५ ॥  
दण्डेन दर्शयन् मार्गं देवी तत्र प्रवर्तिता  ।  
व्यासमार्गगतां देवीं दृष्ट्वा चेन्द्रपुरोगमाः  ॥ र्क्स्_१०९।११६ ॥  
पुष्पवृष्टिं ददुर् व्यासे स्तुतिं कुर्वन्ति किन्नराः  ।  
प्रफुल्लनयना जाताः पराशरमुखा द्विजाः  ॥ र्क्स्_१०९।११७ ॥  
किं कुर्मो ऽत्र महिम्ना ते कर्मणा ते वरं जिताः  ।  
  
व्यास उवाच:  
तपः कृत्वा सुविपुलं दानं दत्त्वा महत्फलम्  ॥ र्क्स्_१०९।११८ ॥  
एतद् एव नरैः कार्यं साधूनां परितोषणम्  ।  
सुविभक्ता महाभागा अनुग्राह्यस्य सम्प्रति  ॥ र्क्स्_१०९।११९ ॥  
तस्मान् ममाश्रमे पुण्ये स्थीयतां नात्र संशयः  ।  
आतिथ्यं शाकपर्णैश् च उदकेन विमिश्रितैः  ॥ र्क्स्_१०९।१२० ॥  
प्रतिपन्नं समस्तैश् च पराशरमुखैर् द्विजैः  ।  
श्रयध्वम् आश्रमं पुण्यं नर्मदायोत्तरे तटे  ॥ र्क्स्_१०९।१२१ ॥  
  
मार्कण्डेय उवाच:  
स्नानतर्पणकृत्यानि कृतानि च द्विजोत्तमैः  ।  
व्यासकुण्डं ततो गत्वा होमं सम्यगकारयन्  ॥ र्क्स्_१०९।१२२ ॥  
श्रीफलैर् बिल्वपत्रैश् च ध्यानयुक्ताश् च जुह्वति  ।  
गौतमो भृगुमाण्डव्यौ नारदो लोमशस् तथा  ॥ र्क्स्_१०९।१२३ ॥  
पराशरस् तथा शङ्खः कौशिकश् च्यवनो मुनिः  ।  
पिप्पलादो वशिष्ठश् च नाशिकेतुर् महातपाः  ॥ र्क्स्_१०९।१२४ ॥  
विश्वामित्रो ह्य् अगस्त्यश् च उद्दालकयमौ तथा  ।  
शाण्डिल्यो जैमिनिः काव्यो याज्ञवल्क्योशनाङ्गिराः  ॥ र्क्स्_१०९।१२५ ॥  
अत्रिः शातातपश् चैव भरतो मुद्गलस् तथा  ।  
वात्स्यायनो महातेजाः संवर्तः शक्तिर् एव च  ॥ र्क्स्_१०९।१२६ ॥  
जातूकर्णो भरद्वाजो बालखिल्यादयस् तथा  ।  
एकचित्ता द्विजा राजन् मन्त्रतन्त्रं प्रकुर्वतः  ॥ र्क्स्_१०९।१२७ ॥  
ततः समुत्थितं लिङ्गं ज्वलत्कालानलप्रभम्  ।  
साष्टाङ्गं प्रणतो व्यासो देवं दृष्ट्वा त्रिलोचनम्  ॥ र्क्स्_१०९।१२८ ॥  
आशीर्वादं पुनर् विप्रा दत्त्वा व्यासं तदा ययुः  ।  
ततः प्रभृति तत्त्वज्ञ तीर्थं ख्यातं तु पाण्डव  ॥ र्क्स्_१०९।१२९ ॥  
स्नानदानविधानं च यस्मिन् काले प्रतिष्ठितम्  ।  
कथयामि समस्तं ते भ्रातॄणां चैव पाण्डव  ॥ र्क्स्_१०९।१३० ॥  
कार्त्तिकस्यासिते पक्षे चतुर्दश्यां नृपोत्तम  ।  
उपोष्य यो नरो भक्त्या रात्रौ कुर्वीत जागरम्  ॥ र्क्स्_१०९।१३१ ॥  
स्नापयेद् ईश्वरं भक्त्या क्षौद्रेण क्षीरसर्पिषा  ॥ र्क्स्_१०९।१३२ ॥  
दध्ना च खण्डयुक्तेन कुशतोयेन वा पुनः  ।  
श्रीखण्डेन सुगन्धेन पूजयेत महेश्वरम्  ॥ र्क्स्_१०९।१३३ ॥  
ततः सुगन्धपुष्पैश् च बिल्वपत्रैश् च पूजयेत्  ।  
कुमुदेन च कुन्देन कुशपुष्पाक्षतादिभिः  ॥ र्क्स्_१०९।१३४ ॥  
उन्मत्तपुष्पैश् च रसैः सौम्यैश् चैवाप्य् अनुत्तमैः  ।  
अर्चयेत् परया भक्त्या द्वीपेश्वरम् अनुत्तमम्  ॥ र्क्स्_१०९।१३५ ॥  
मन्दारादिकपुष्पैश् च पूजयेत् परमेश्वरम्  ।  
गुडमण्डप्रदानेन पातकं दिवसार्जितम्  ॥ र्क्स्_१०९।१३६ ॥  
मासार्जितं च नश्येत गुडमण्डशतेन च  ।  
षण्मासं च सहस्रेण अर्काब्दं द्विगुणेन तु  ॥ र्क्स्_१०९।१३७ ॥  
आजन्मजनितं पापम् अयुतेन प्रणश्यति  ।  
पौर्णमास्यां नृपश्रेष्ठ स्नानं कुर्वीत भक्तितः  ॥ र्क्स्_१०९।१३८ ॥  
मन्त्रोक्तेन विधानेन कृत्वा पापक्षयङ्करम्  ।  
वारुणं च तथा ज्ञेयं सर्वपापक्षयं करम्  ॥ र्क्स्_१०९।१३९ ॥  
देवान् पितॄन् मनुष्यांश् च विधिवत् तर्पयेन् नृप  ।  
ऋचम् एकां जपेत् स्नातः सामवेदफलं लभेत्  ॥ र्क्स्_१०९।१४० ॥  
यजुर्वेदम् अथर्वाणं गायत्र्या सर्वम् आप्नुयात्  ।  
जपेद् अष्टाक्षरं मन्त्रं सौरं वा शैवम् एव च  ॥ र्क्स्_१०९।१४१ ॥  
अथवा वैष्णवं मन्त्रं द्वादशाक्षरम् एव च  ।  
पूजयेद् ब्राह्मणान् भक्त्या सर्वलक्षणलक्षितान्  ॥ र्क्स्_१०९।१४२ ॥  
स्वधर्मनिरतान् विप्रान् दम्भलोभविवर्जितान्  ।  
हीनाङ्गानधिकाङ्गांश् च पतिताञ् छूद्रसेवितान्  ॥ र्क्स्_१०९।१४३ ॥  
शूद्रान्नेन च संयुक्ता वृषली यस्य मन्दिरे  ।  
पौनर्भवास् तथा दुष्टा गुरुनिन्दापरायणाः  ॥ र्क्स्_१०९।१४४ ॥  
वेदाध्ययनहीनाश् च हेतुकाः काकवृत्तयः  ।  
ईदृशान् वर्जयेच् छ्राद्धे दाने चैव व्रते तथा  ॥ र्क्स्_१०९।१४५ ॥  
गायत्री पाठमात्रेण वरं विप्रः सुपण्डितः  ।  
नायं भृतचतुर्विद्यः सर्वाशीसर्वविक्रयी  ॥ र्क्स्_१०९।१४६ ॥  
ईदृशान् वर्जयेच् छ्राद्धे व्रते दाने हिरण्मये  ।  
उपानहौ च वस्त्रं च शय्यां वा छत्रमासनम्  ॥ र्क्स्_१०९।१४७ ॥  
यो दद्याद् ब्राह्मणे भक्त्या सो ऽपि स्वर्गे महीयते  ।  
प्रत्यक्षा सुरभी तत्र तिलधेनुस् तथा मता  ॥ र्क्स्_१०९।१४८ ॥  
तिलधेनुप्रदातारः स्वस्वदातार एव च  ।  
कृष्णाजिनप्रदातारो दातारः कुञ्जरस्य च  ॥ र्क्स्_१०९।१४९ ॥  
कन्याविद्याप्रदातारो ऽक्षयं लोकम् अवाप्नुयुः  ।  
धूर्वहौ दक्षिणायुक्तौ धान्योपस्करसंयुतौ  ॥ र्क्स्_१०९।१५० ॥  
दापयेत् सर्वकामाय इति मे सत्यभाषितम्  ।  
सूत्रेण वेष्टयेद् ईशम् अथवा जगतीरुहम्  ॥ र्क्स्_१०९।१५१ ॥  
मन्दिरं परया भक्त्या अथवा परमेश्वरम्  ।  
अथ प्रदक्षिणा कार्या विना शूद्रेण मानवैः  ॥ र्क्स्_१०९।१५२ ॥  
जम्बूप्लक्षाह्वयौ द्वीपौ शाल्मलिश् च भवेन् नृप  ।  
कुशः क्रौञ्चस् तथा शाकः पुष्करश् चेति सप्तमः  ॥ र्क्स्_१०९।१५३ ॥  
सप्तसागरपर्यन्ता वेष्टिता तेन भारत  ।  
द्वीपेश्वरे तु राजेन्द्र वृषोत्सर्गो जितेन्द्रियैः  ॥ र्क्स्_१०९।१५४ ॥  
वृषस्य मोक्षणे नैव ऐश्वरं लोकम् आप्नुयात्  ।  
यस् तु वै पाण्डुरो वक्त्रे ललाटे चरणे तथा  ॥ र्क्स्_१०९।१५५ ॥  
लाङ्गूले च मुखे शुभ्रः स वै नाकस्य दर्शनः  ।  
नीलो ऽयमीदृशः प्रोक्तो दद्याद् द्वीपेश्वरे शूभे  ॥ र्क्स्_१०९।१५६ ॥  
पामरास्ते ऽप्य् असङ्ख्याता नाके गच्छन्ति पार्थिव  ।  
सौरे चण्डेश्वरे लोके पुरे वै चक्रपाणिनः  ॥ र्क्स्_१०९।१५७ ॥  
स भुङ्क्ते स्वेच्छया लोकं व्यासतीर्थप्रभावतः  ।  
सपत्नीकांस् ततो विप्रान् पूजयेत् तत्र भक्तितः  ॥ र्क्स्_१०९।१५८ ॥  
सितरत्नानि वस्त्राणि प्रदद्यादग्रजन्मने  ।  
कृत्वा प्रदक्षिणायुग्मं प्रीयतां मे जगद्गुरुः  ॥ र्क्स्_१०९।१५९ ॥  
नास्ति विप्रसमो बन्धुर् इह लोके परत्र च  ।  
यमलोके महाघोरे पतितं यो ऽभिरक्षति  ॥ र्क्स्_१०९।१६० ॥  
पुरुषाः परया भक्त्या वेदशास्त्रार्थचिन्तकाः  ।  
द्वीपेश्वरं महादेवं संस्मरन्ति गृहे स्थिताः  ॥ र्क्स्_१०९।१६१ ॥  
तेषां न जायते शोको न हानिर् न च दुष्कृतम्  ।  
प्रथमं पूजयेत् तत्र लिङ्गं सिद्धेश्वरं नृप  ॥ र्क्स्_१०९।१६२ ॥  
यत्र सिद्धो महाभागः सत्यवत्याश् च नन्दनः  ।  
अस्यैवार्चनतः सिद्धः पाराशर्यो मुनिस् ततः  ॥ र्क्स्_१०९।१६३ ॥  
तस्मिंस् तीर्थे तु ये राजन् प्राणत्यागं प्रकुर्वते  ।  
ते यान्ति परमं लोकं नात्र कार्या विचारणा  ॥ र्क्स्_१०९।१६४ ॥  
समा सहस्राणि मृतो जले हि यो वै निमग्नः पतने च षोडश  ।  
महाहवे षष्टिरशीतिगोगृहे त्वनाशके भारत चाक्षया गतिः  ॥ र्क्स्_१०९।१६५ ॥  
अथ योगेन तेनैव प्राप्यते चाक्षया गतिः  ।  
सूर्यलोकं ततो गत्वा शिवलोकं व्रजन्ति ते  ॥ र्क्स्_१०९।१६६ ॥  
पितापितामहश् चैव तथैव प्रपितामहः  ।  
अनुभूता निरीक्षन्ते आगच्छन्तं स्वगोत्रजम्  ॥ र्क्स्_१०९।१६७ ॥  
तिष्ठते चैव गोत्रेषु यो दद्याच् च तिलोदकम्  ।  
कार्तिक्यां च तथा माघ्यां वैशाख्यां च विशेषतः  ॥ र्क्स्_१०९।१६८ ॥  
स्वर्गं च ते प्रयान्त्यन्ते स्वस्वपुत्रप्रभावतः  ।  
एतत् ते कथितं सर्वं द्वीपेश्वरफलं शुभम्  ॥ र्क्स्_१०९।१६९ ॥  
यः पठेत् प्रातर् उत्थाय यः शृणोति नरो नृप  ।  
सो ऽपि पापैर् विनिर्मुक्तो मोदते शिवमन्दिरे  ॥ र्क्स्_१०९।१७० ॥  
ईश्वरं सर्वतीर्थानां निर्मितं ऋषिपुङ्गवैः  ।  
कामदं सर्वजन्तूनां रेवायां च नृपोत्तम  ॥ र्क्स्_१०९।१७१ ॥  
  
इति श्रीस्कन्दपुराणे रेवाखण्डे द्वीपेश्वरव्यासतीर्थवर्णनो नाम नवाधिकशततमो ऽध्यायः ॥  
  
  
र्क्स् अध्याय ११०  
  
मार्कण्डेय उवाच:  
ततो गच्छेत् तु राजेन्द्र प्रभासेश्वरम् उत्तमम्  ।  
विख्यातां त्रिषु लोकेषु स्वर्गसोपानम् उत्तमम्  ॥ र्क्स्_११०।१ ॥  
  
युधिष्ठिर उवाच:  
प्रभासं नाम तीर्थं तु यथाजातं महाफलम्  ।  
स्वर्गसोपानमार्गं च सङ्क्षेपात् कथयस्व मे  ॥ र्क्स्_११०।२ ॥  
  
मार्कण्डेय उवाच:  
दुर्भगा रविपत्नी च प्रभा नामेति विश्रुता  ।  
तया चाराधितः शम्भुर् उग्रेण तपसा पुरा  ॥ र्क्स्_११०।३ ॥  
वायुभक्षा स्थिता वर्षं शिवध्यानपरायणा  ।  
ततस् तुष्टो महादेवः प्रभां तां पाण्डुनन्दन  ॥ र्क्स्_११०।४ ॥  
उवाच क्लिश्यते कस्माद् बाले त्वं ब्रूहि चेष्टितम्  ।  
अहं च भास्करोपेतश् चान्तरं नैव विद्यते  ॥ र्क्स्_११०।५ ॥  
  
प्रभोवाच:  
नान्यो देवस् तथा शम्भो भर्ता पुष्यति न क्वचित्  ।  
सगुणो वापि चाख्यातो निर्गुणो द्रव्यवर्जितः  ॥ र्क्स्_११०।६ ॥  
प्रियो वा यदि वा द्वेष्यः स्त्रीणां भर्ता हि देवता  ।  
दुर्भगा त्वेन दग्धाहं लोकमध्ये महेश्वर  ॥ र्क्स्_११०।७ ॥  
अलब्धसौख्या भर्तुश् च तेन क्लिश्ये महेश्वर  ।  
  
देव उवाच:  
वल्लभा भास्करस्य त्वं मत्प्रभावाद् भविष्यसि  ॥ र्क्स्_११०।८ ॥  
  
पार्वत्य् उवाच:  
वल्लभा तव वाक्येन भास्करे न भविष्यति  ।  
वृथा क्लेशो भवेद् एव प्रभायास् तत्र का कथा  ॥ र्क्स्_११०।९ ॥  
देवीवाक्येन रुद्रेण ध्यातस् तिमिरनाशनः  ।  
आगतो गगनाद् भानुर् नर्मदायोत्तरे तटे  ॥ र्क्स्_११०।१० ॥  
  
भानुर् उवाच:  
कस्माद् आह्वानितो देव अन्धकासुरनाशन  ।  
  
देव उवाच:  
प्रभां पालय हे भानो सन्तोषेण परेण च  ॥ र्क्स्_११०।११ ॥  
प्रभाया मन्दिरे नित्यं स्थीयतां हिमनाशन  ।  
एवं लब्धवरा देवात् प्रभा स्थाप्याह शङ्करम्  ॥ र्क्स्_११०।१२ ॥  
स्वांशेन स्थीयताम् अत्र तीर्थमुन्मीलयानघ  ।  
  
मार्कण्डेय उवाच:  
सर्वदेवम् अयं लिङ्गं स्थापितं पाण्डुनन्दन  ॥ र्क्स्_११०।१३ ॥  
प्रभासेश्वरनामेदं सर्वलोके च दुर्लभम्  ।  
अन्यानि यानि तीर्थानि काले ते ऽपि फलन्ति वै  ॥ र्क्स्_११०।१४ ॥  
प्रभासञ्चापि राजेन्द्र सद्यः पुण्यफलप्रदम्  ।  
माघमासे च सप्तम्यां विशेषफलदं भवेत्  ॥ र्क्स्_११०।१५ ॥  
अश्वं यो दापयेत् तत्र यथोक्तं ब्राह्मणे नृप  ।  
इन्द्रस्य प्राप्यते लोकम् अथवा भास्करं व्रजेत्  ॥ र्क्स्_११०।१६ ॥  
दौर्भाग्यं नश्यते तत्र स्नानमात्रेण पाण्डव  ।  
तत्र तीर्थे तु यो भक्त्या कन्यादानं प्रयच्छति  ॥ र्क्स्_११०।१७ ॥  
ब्राह्मणाय विवाहार्थे दापेयत् पाण्डुनन्दन  ।  
समानवयसे विप्रे कुलीने धनिने तथा  ॥ र्क्स्_११०।१८ ॥  
यो ददाति महाराज महापातकसंयुतः  ।  
तस्य पापं च नश्येत उदके लवणं यथा  ॥ र्क्स्_११०।१९ ॥  
स्वामिद्रोहोद्भवं पापं यत्पापं स्तेयसम्भवम्  ।  
कूटसाक्ष्यप्रदं पापं चाण्डालव्रतचारिणाम्  ॥ र्क्स्_११०।२० ॥  
दाम्भिकं वृक्षकच्छेदम् अगम्यागमनोद्भवम्  ।  
ग्रामकूटोद्भवं यच् च गरदं वा प्रवारकम्  ॥ र्क्स्_११०।२१ ॥  
विद्याविक्रयणे यच् च संसर्गोद्भवपातकम्  ।  
पत्नीद्रोहोद्भवं घोरं सर्वद्रोहोद्भवं नृप  ॥ र्क्स्_११०।२२ ॥  
ब्रह्महत्या च यत्पापं यत्पापं भूमिहारिणः  ।  
गोवधे चैव यत्पापं गुर्वग्निब्राह्मणेषु च  ॥ र्क्स्_११०।२३ ॥  
जम्बूप्लक्षाह्वयौ द्वीपौ शाल्मलिश् च भवेन् नृप  ।  
कुशक्रौञ्चस् तथा शाकः पुष्करश् चैव सप्तमः  ॥ र्क्स्_११०।२४ ॥  
तत्पापं विलयं याति कन्यादानेन पाण्डव  ।  
भित्त्वाथ भास्करं लोकं शुभं व्रजेत्  ॥ र्क्स्_११०।२५ ॥  
क्रीडते रुद्रलोकस्थो यावद् इन्द्राश् चतुर्दश  ।  
सर्वपापक्षये जाते शिवो भवति भावतः  ॥ र्क्स्_११०।२६ ॥  
तावद् भ्रमति तत्तीर्थं प्रभासं पाण्डुनन्दन  ।  
सो ऽश्वमेधफलं प्राप्य सत्यम् ईश्वरभाषितम्  ॥ र्क्स्_११०।२७ ॥  
गोदानं च महत्पुण्यं सर्वपापक्षयङ्करम्  ।  
प्रत्यक्षं सुरभीं तत्र जलधेनुं तथादृतः  ॥ र्क्स्_११०।२८ ॥  
तिलधेनुप्रदाता च अश्वदाता तथैव च  ।  
कन्याविद्याप्रदाता च अक्षयं लोकम् आप्नुयात्  ॥ र्क्स्_११०।२९ ॥  
भूरिवस्त्रां क्षीरयुक्तां धान्योपस्करसंयुताम्  ।  
दापयेत् सर्वकामो ऽथ सुरभीं नृपसत्तम  ॥ र्क्स्_११०।३० ॥  
सप्तसागरपर्यन्ता वेष्टिता तेन भारत  ।  
द्वीपेश्वरे तु राजेन्द्र वृषोत्सर्गं जितेन्द्रियैः  ॥ र्क्स्_११०।३१ ॥  
सर्वकालं तु कर्तव्यं चतुर्दश्यां विशेषतः  ॥ र्क्स्_११०।३२ ॥  
  
इति श्रीस्कन्दपुराणे प्रभासतीर्थमहिमानुवर्णनो नाम दशाधिकशततमो ऽध्यायः ॥  
  
  
र्क्स् अध्याय १११  
  
मार्कण्डेय उवाच:  
ततो गच्छेत् तु राजेन्द्र नर्मदादक्षिणे तटे  ।  
स्थापितं वासुकेर् नाम्ना अशेषाघौघनाशनम्  ॥ र्क्स्_१११।१ ॥  
  
युधिष्ठिर उवाच:  
आः कस्मात् कारणात् तात स्थापितं दक्षिणे तटे  ।  
तत्त्वं सर्वं ममाख्याहि त्व् अशेषं धर्मकारणम्  ॥ र्क्स्_१११।२ ॥  
  
मार्कण्डेय उवाच:  
शृणु त्वं कुरुशार्दूल यः प्रश्नः क्रियते त्वया  ।  
भैरवं रूपमास्थाय नृत्यं शम्भुश् चकार ह  ॥ र्क्स्_१११।३ ॥  
तच् छ्रमाज् जायते स्वेदो गङ्गातोयविमिश्रितः  ।  
तत्रैव पन्नगः स्नातो हरतोयविमिश्रिते  ॥ र्क्स्_१११।४ ॥  
मन्दाकिनी ततः क्रुद्धा व्यालस्योपरि भारत  ।  
अजगरत्वमाप्नोषि उरगं चाब्रवीत् तदा  ॥ र्क्स्_१११।५ ॥  
  
वासुकिर् उवाच:  
अनुग्राह्यो ऽस्म्य् अहं पापो भवत्या हरसम्भृते  ।  
त्रैलोक्यपावनी पुण्या सरित् त्वं शुभलक्षणे  ॥ र्क्स्_१११।६ ॥  
संसारच्छेदनकरी आर्ता नामार्तिनाशिनी  ।  
स्वर्गद्वारस्थिते देवि दयां कुरु ममोपरि  ॥ र्क्स्_१११।७ ॥  
  
गङ्गोवाच:  
चर त्वं विपुलं नाग तपो वै शङ्करं प्रति  ।  
ततस् तपश् चचारासाव् ईश्वराराधनं परम्  ॥ र्क्स्_१११।८ ॥  
ततश् च ध्यायतो देवं दमयुक्तो ऽभवत् स च  ।  
ततो वर्षशते पूर्णे उपरुद्धो जगद्गुरुः  ॥ र्क्स्_१११।९ ॥  
आगत्य तत्समीपस्थः श्लक्ष्णां वाणीम् उदाहरत्  ।  
वरं वरयतु श्रेष्ठं पन्नग त्वं महाबल  ॥ र्क्स्_१११।१० ॥  
  
पन्नग उवाच:  
यदि तुष्टो ऽसि मे देव वरं दातुं त्रिशूलभृत्  ।  
तदा मे दीयतां स्थानं स्वकीयं वृषवाहन  ॥ र्क्स्_१११।११ ॥  
  
ईश्वर उवाच:  
प्रसन्नो ऽहं महाबाहो रेवां गच्छ शुभां त्वरम्  ।  
याम्ये चैव तटे पुण्ये स्नानं कृत्वा विधानतः  ॥ र्क्स्_१११।१२ ॥  
इत्युक्त्वा ऽन्तर्दधे देवो वासुकिस् त्वरितान्वितः  ।  
रूपेणाजगरेणाथ विवेश नर्मदाजले  ॥ र्क्स्_१११।१३ ॥  
मार्गेण तस्य तज् जातं जाह्नव्याः स्रोत उत्तमम्  ।  
निर्धूतकल्मषः सर्पः स जातो नर्मदाजले  ॥ र्क्स्_१११।१४ ॥  
स्थापितश् चेश्वरस् तत्र नर्मदाया युधिष्ठिर  ।  
तेन नागेश्वरो भूम्यां सर्वपापविनाशनः  ॥ र्क्स्_१११।१५ ॥  
अष्टम्यां च चतुर्दश्यां मधुना स्नापयेच् छिवम्  ।  
विमुक्तः सर्वपापेभ्यो जायते ह्य् अनलो यथा  ॥ र्क्स्_१११।१६ ॥  
अपुत्रा ये नराः पार्थ स्नानं कुर्वन्ति सङ्गमे  ।  
ते लभन्ते शुभान् पुत्रान् कार्तवीर्योपमान् अपि  ॥ र्क्स्_१११।१७ ॥  
श्राद्धं तत्रैव ये भक्त्या उपवासपरायणाः  ।  
कुर्वन्ति तारयन्ति स्वान् नरकान् नृपनन्दन  ॥ र्क्स्_१११।१८ ॥  
एवम् आख्यातवान् अस्मि तव स्नेहाद् विशेषतः  ।  
  
मार्कण्डेय उवाच:  
ततो गच्छेच् च राजेन्द्र मार्कण्डेश्वरम् उत्तमम्  ॥ र्क्स्_१११।१९ ॥  
नर्मदादक्षिणे कूले गीर्वाणैर् वन्दितं शुभम्  ।  
गुह्याद् गुह्यतरं तीर्थं नाख्यातं कस्यचिन् मया  ॥ र्क्स्_१११।२० ॥  
स्थापितं च मया पुण्यं स्वर्गभोगं च मुक्तिदम्  ।  
ज्ञानं तत्रैव मे जातं प्रसादाच् छङ्करस्य च  ॥ र्क्स्_१११।२१ ॥  
अन्यसूक्तं च यो ध्यायेद् द्रुपदं च जले जपेत्  ।  
सो ऽपि घोराद् अघौघाच् च मुच्यते पाण्डुनन्दन  ॥ र्क्स्_१११।२२ ॥  
वाचिकैर् मानसैश् चापि कर्मजैर् अपि पाण्डव  ।  
पञ्चेन्द्रियाण्यवष्टभ्य याम्यामाशां च संस्थितः  ॥ र्क्स्_१११।२३ ॥  
यो जपेत् सलिले भक्त्या इत्येवं शङ्करो ऽब्रवीत्  ।  
श्राद्धं तत्रैव यो भक्त्या कुरुते नृपनन्दन  ॥ र्क्स्_१११।२४ ॥  
पितरस् तस्य वै तृप्ता यावदाहूतसम्प्लवम्  ।  
आमलैर् बदरैर् बिल्वैर् अक्षतैर् वा जलेन वा  ॥ र्क्स्_१११।२५ ॥  
तर्पयेत् तत्र यः प्रेतान् प्रेता यान्ति शुभां गतिम्  ॥ र्क्स्_१११।२६ ॥  
  
इति श्रीस्कन्दपुराणे रेवाखण्डे मार्कण्डेश्वरमहिमानुवर्णनो नामैकादशाधिकशततमो ऽध्यायः ॥  
  
  
र्क्स् अध्याय ११२  
  
मार्कण्डेय उवाच:  
ततो गच्छेत् तु राजेन्द्र तीर्थं परमशोभनम्  ।  
उत्तरे नर्मदाकूले यज्ञवाटस्य मध्यतः  ॥ र्क्स्_११२।१ ॥  
सङ्कर्षणं च विख्यातं पृथिव्यां पापनाशनम्  ।  
तपश्चीर्णं पुरा राजन् नर्मदायास् तटे शुभे  ॥ र्क्स्_११२।२ ॥  
बलभद्रेण राजेन्द्र प्राणिनाम् उपकारकम्  ।  
गीर्वाणैश् चैव तत्रैव सन्निधौ नृपनन्दन  ॥ र्क्स्_११२।३ ॥  
उमया सहितः शम्भुः स्थितस् तत्रैव केशवः  ।  
यस् तत्र स्नापयेद् भक्त्या जितक्रोधो जितेन्द्रियः  ॥ र्क्स्_११२।४ ॥  
एकादश्यां सिते पक्षे मन्त्रेण स्नापयेच् छिवम्  ।  
श्राद्धं तत्र च यो भक्त्या प्रेतानां वै प्रदापयेत्  ॥ र्क्स्_११२।५ ॥  
स याति परमं स्थानं बलभद्रवचो यथा  ।  
ततो गच्छेच् च राजेन्द्र मन्मथेश्वरम् उत्तमम्  ॥ र्क्स्_११२।६ ॥  
स्नानमात्रो नरो राजन् यमलोकं न पश्यति  ।  
अनपत्या तु या नारी स्नापयेत् पाण्डुनन्दन  ॥ र्क्स्_११२।७ ॥  
पुत्रं सा लभते पार्थ सत्यवन्तं दृढव्रतम्  ।  
तत्र स्नात्वा नरो राजन् मुनिः प्रयतमानसः  ॥ र्क्स्_११२।८ ॥  
उपोष्य परया भक्त्या गोसहस्रफलं लभेत्  ।  
तत्र नृत्यं प्रकुर्वन्ति ये नरा भक्तिमानसाः  ॥ र्क्स्_११२।९ ॥  
गीतवादित्रसंयुक्तं रात्रौ जागरणं शुभम्  ।  
सहाम्बिको महादेवस् तुष्टो वै मन्मथेश्वरः  ॥ र्क्स्_११२।१० ॥  
किं करिष्यति संरुष्टो यमस् तं न च पश्यति  ।  
कामेन स्थापितं तत्र एतस्मात् कारणात् नृप  ॥ र्क्स्_११२।११ ॥  
अन्नदानेन भो राजन् कीर्तितं फलम् उत्तमम्  ।  
सोपानं स्वर्गमार्गस्य पृथिव्यां मन्मथेश्वरः  ॥ र्क्स्_११२।१२ ॥  
विशेषात् तत्र सङ्ख्यातं श्राद्धदानेन भारत  ।  
अन्नदानेन भो राजन् कीर्तितं फलम् उत्तमम्  ॥ र्क्स्_११२।१३ ॥  
एतत् ते सर्वम् आख्यातं तव भक्त्या तु भारत  ॥ र्क्स्_११२।१४ ॥  
  
इति श्रीस्कन्दपुराणे रेवाखण्डे मन्मथेश्वरमहिमानुवर्णनोनाम द्वादशाधिकशततमो ऽध्यायः ॥  
  
  
र्क्स् अध्याय ११३  
  
मार्कण्डेय उवाच:  
ततो गच्छेत् तु राजेन्द्र एरण्डीसङ्गमेश्वरम्  ।  
प्रख्यातं सर्वलोकेषु ब्रह्महत्याप्रणाशनम्  ॥ र्क्स्_११३।१ ॥  
  
युधिष्ठिर उवाच:  
कारणं नैव जाने ऽहं तत्सर्वं कथयस्व मे  ।  
एवम् उक्तस् तु धर्मात्मा धर्मपुत्रेण धीमता  ॥ र्क्स्_११३।२ ॥  
कथयामास तत्सर्वम् ऋषिसङ्घैः समावृतः  ।  
  
मार्कण्डेय उवाच:  
कथितं चोमया पूर्वं शम्भुना परमेष्ठिना  ॥ र्क्स्_११३।३ ॥  
तत् ते ऽहं सम्प्रवक्ष्यामि श्रूयतां भ्रातृभिः सह  ।  
  
महेश्वर उवाच:  
अत्रिर् नामाह्वयो देव मानसो ब्रह्मणः सुतः  ॥ र्क्स्_११३।४ ॥  
अग्निहोत्ररतो नित्यं देवता ऽतिथिपूजकः  ।  
सोमः संस्थापितो ऽत्रैव कृतो विप्रेण पर्वते  ॥ र्क्स्_११३।५ ॥  
अनसूयेति नाम्ना वै तस्य भार्या गुणान्विता  ।  
पतिव्रता पतिप्राणा पत्युः कार्यहिते रता  ॥ र्क्स्_११३।६ ॥  
एवं जातः सदा कालो न पुत्रो न च पुत्रिका  ।  
अपराह्णे महाबाहो सुखासीनौ तु तौ क्वचित्  ॥ र्क्स्_११३।७ ॥  
वदतः सुखदुःखानि दैवदत्तानि यानि च  ।  
  
अत्रिर् उवाच:  
सौम्ये शुभे प्रिये कान्ते सुरूपे प्रियभाषिणि  ॥ र्क्स्_११३।८ ॥  
पूर्णचन्द्रनिभाकारे प्रियकामे निरालसे  ।  
न त्वया सदृशी लोके त्रैलोक्ये सचराचरे  ॥ र्क्स्_११३।९ ॥  
पतिपुत्रप्रिया नारी सुहृज्जनहिते रता  ।  
पुत्रेण लोकाज् जयति पुत्रेण परमा गतिः  ॥ र्क्स्_११३।१० ॥  
नास्ति पुत्रसमो बन्धुः पृथिव्यां चैव दृश्यते  ।  
असिपत्रवने घोरे पतन्तं यो ऽभिरक्षति  ॥ र्क्स्_११३।११ ॥  
दुर्भिक्षेष्व् अपि दैन्यादौ वृद्धकाले ऽपि पुत्रकः  ।  
पुत्रं विना च किं भद्रे जीवितैः सधनैर् अपि  ॥ र्क्स्_११३।१२ ॥  
व्याधिभिः परिभूतो ऽपि निर्विण्णो ऽपि यदा सुतः  ।  
लोकलज्जानयत्रस्तः पवित्रं कर्तुम् अर्हति  ॥ र्क्स्_११३।१३ ॥  
एतद् गुणसमायुक्तो निर्गुणः सगुणः सुतः  ।  
पुत्रहीने कुतः सौख्यम् इह लोके परत्र च  ॥ र्क्स्_११३।१४ ॥  
अहश् च मध्यरात्रे च चिन्त्यमानश् च सर्वदा  ।  
शुष्यन्ति मम गात्राणि ग्रीष्मे कुसरितो यथा  ॥ र्क्स्_११३।१५ ॥  
  
अनसूयोवाच:  
यत् त्वया सूचितं विप्र तत्सर्वं शोचयाम्य् अहम्  ।  
तवोद्वेगकरं कार्यं तन् मे दहति चेतसि  ॥ र्क्स्_११३।१६ ॥  
ये च पुत्रा भविष्यन्ति दीर्घायुर् गुणसंयुताः  ।  
तत्कार्यं च समीक्षे ऽहं येन तुष्टः प्रजापतिः  ॥ र्क्स्_११३।१७ ॥  
  
अत्रिर् उवाच:  
तपस् तप्तं मया भद्रे जन्मप्रभृतिदुष्करम्  ।  
व्रतोपवासैर् नियमैः शाकाहारेण सुन्दरि  ॥ र्क्स्_११३।१८ ॥  
क्षीणं देहं तु पश्यामि अशक्तो ऽहं शुभानने  ।  
स्थातुं शोचामि चात्मानं रहस्यं कथितं मया  ॥ र्क्स्_११३।१९ ॥  
  
अनसूयोवाच:  
भर्तः पतिव्रता नारी पतिपुत्रविवर्द्धिनी  ।  
त्रिवर्गसाधना सा च सेव्या सा विपुले जने  ॥ र्क्स्_११३।२० ॥  
जपस्तपस्तीर्थयात्रा पुत्रेज्यामन्त्रसाधनम्  ।  
वदन्ति गुरवः सर्वे यथोक्तं गुरुभाषितम्  ॥ र्क्स्_११३।२१ ॥  
अनुज्ञाता च दुःखे ऽहं तपस् तप्स्यामि दुष्करम्  ।  
पुत्रार्थिनी बहुदिनान्य् अहं यामि सुरोत्तमम्  ॥ र्क्स्_११३।२२ ॥  
  
अत्रिर् उवाच:  
साधु साधु महाप्राज्ञे मम सन्तोषकारिणि  ।  
अनुज्ञाता मया भद्रे पुत्रार्थं तप आचर  ॥ र्क्स्_११३।२३ ॥  
देवानां च मनुष्याणां पितॄणाम् अनृणं कुरु  ।  
न भार्या सदृशो बन्धुस् त्रिषु लोकेषु विद्यते  ॥ र्क्स्_११३।२४ ॥  
नहि देवाः प्रशंसन्ति भार्यया रहितं सुखम्  ।  
सम्मुखे सम्मुखा याति विलोमे च पराङ्मुखी  ॥ र्क्स्_११३।२५ ॥  
तेन भार्या प्रशंसन्ति सदेवासुरमानुषाः  ।  
महाव्रते महाप्रज्ञे सत्यरूपे शुभे क्षणे  ॥ र्क्स्_११३।२६ ॥  
तपश्चरस्व शीघ्रं त्वं पुत्रार्थं च ममाज्ञया  ।  
एतद् वाक्यावसाने सा साष्टाङ्गं प्रणता ऽब्रवीत्  ॥ र्क्स्_११३।२७ ॥  
त्वत्प्रसादेन विप्रेन्द्र सर्वम् एतद् अवाप्नुयाम्  ।  
हंसलीलागतिर् यान्ती लोलाक्षी वरवर्णिनी  ॥ र्क्स्_११३।२८ ॥  
विषमस्थानसूया तु प्राप्तासौ नर्मदां नदीम्  ।  
सोमनाथेन तत् तुल्यं नात्र कार्या विचारणा  ॥ र्क्स्_११३।२९ ॥  
ये स्मरन्ति दिवा रात्रौ योजनानां शतैर् अपि  ।  
मुच्यन्ते सर्वपापेभ्यो रुद्रलोके वसन्ति ते  ॥ र्क्स्_११३।३० ॥  
नर्मदायाः समीपे तु द्वे तटे द्वे च योजने  ।  
प्रविशन्ती तपस् तत्र रेवायां वरवर्णिनी  ॥ र्क्स्_११३।३१ ॥  
यस्या दर्शनमात्रेण नश्यते पापसञ्चयम्  ।  
ततः तस्योत्तरे तीरे परे पर्णाशना शुभा  ॥ र्क्स्_११३।३२ ॥  
नियमस्था विशालाक्षी शाकाहारेण सुन्दरी  ।  
स्तुवन्ती तु ततो देवाञ् छुभैः स्तोत्रैश् च संयता  ॥ र्क्स्_११३।३३ ॥  
ग्रीष्मेषु च महादेवी पञ्चाग्निं साधयेत् ततः  ।  
वर्षाकाले सार्द्रवासाचरच् चान्द्रायणं व्रतम्  ॥ र्क्स्_११३।३४ ॥  
हेमन्ते च ततः प्राप्ते तोयवासाभवत् ततः  ।  
प्रातः स्नानं ततः सान्ध्यं कुर्याद् देवादितर्पणम्  ॥ र्क्स्_११३।३५ ॥  
देवानाम् अर्चनं कृत्वा होमं कृत्वा यथा विधि  ।  
एवं वर्षशते प्राप्ते विष्णुरुद्रपितामहाः  ॥ र्क्स्_११३।३६ ॥  
सम्प्राप्ता द्विजरूपेण एरण्ड्याः सङ्गमं प्रति  ।  
संस्थिता अग्रतस् तस्या वेदम् अभ्युच्चरन्ति ते  ॥ र्क्स्_११३।३७ ॥  
अनसूया जपं त्यक्त्वा निरीक्षन्ती मुहुर्मुहुः  ।  
उत्थिता सा विशालाक्षी अर्घं दत्त्वा यथाविधि  ॥ र्क्स्_११३।३८ ॥  
अद्य मे सफलं जन्म अद्य मे सफलं तपः  ।  
दर्शनेन तु विप्राणां सर्वपापैः प्रमुच्यते  ॥ र्क्स्_११३।३९ ॥  
प्रदक्षिणां ततः कृत्वा साष्टाङ्गं प्रणता ऽब्रवीत्  ।  
कन्दमूलफलैर् दिव्यैर् अद्याहं तर्पयामि वः  ॥ र्क्स्_११३।४० ॥  
  
विप्रा ऊचुः:  
तपसा तु विचित्रेण तव सत्येन सुव्रते  ।  
तृप्ता वै सर्वकामैस् तु तपस्विन्याश् च दर्शनात्  ॥ र्क्स्_११३।४१ ॥  
अस्माकं कौतुकं जातं किम् अर्थं तप्यते त्वया  ।  
स्वर्गमोक्षं तु रक्षार्थं तपस् तप्यसि दुष्करम्  ॥ र्क्स्_११३।४२ ॥  
  
अनसूयोवाच:  
तपसा सिध्यते स्वर्गस् तपसा परमा गतिः  ।  
तपसा चैव भो विप्राः सर्वकामम् अवाप्नुयात्  ॥ र्क्स्_११३।४३ ॥  
  
ब्राह्मणा ऊचुः:  
तन्वी श्यामा विशालाक्षी स्निग्धाङ्गी रूपसंयुता  ।  
हंसलीलागतिस् त्वं हि किं चात्मानं विशोषसि  ॥ र्क्स्_११३।४४ ॥  
  
अनसूयोवाच:  
युवत्वे च तपः कार्यं युवत्वे परमा गति  ।  
युवत्वे च सुतोत्पत्तिर् वृद्धत्वे सर्वम् अप्रियम्  ॥ र्क्स्_११३।४५ ॥  
  
विप्रा ऊचुः:  
साधु साधु महाप्राज्ञे वरं प्रार्थय सुव्रते  ।  
यत् त्वया चाभिलषितं तत्सर्वं प्रददाम्य् अहम्  ॥ र्क्स्_११३।४६ ॥  
अहं विष्णुर् अहं रुद्रो ह्य् अहं साक्षात् पितामहः  ।  
गूढरूपधरा लोके स्वचिह्नैर् उपलक्षिताः  ॥ र्क्स्_११३।४७ ॥  
तस्या वाक्यावसाने तु स्वरूपं दर्शयन्ति ते  ।  
स्वैः स्वै रूपैः स्थिता देवाः सूर्यकोटिसमप्रभाः  ॥ र्क्स्_११३।४८ ॥  
चतुर्भुजो वासुदेवः शङ्खचक्रगदाधरः  ।  
अतसीपुष्पवर्णस् तु पीतवासा जनार्दनः  ॥ र्क्स्_११३।४९ ॥  
गरुत्मान् वाहनं यस्य श्रिया च सहितो हरिः  ।  
प्रसन्नवदनः श्रीमाञ् छिवरूपो व्यवस्थितः  ॥ र्क्स्_११३।५० ॥  
सितवासा महाभागश् चतुर्वदनसंयुतः  ।  
हंसोपरिसमारूढो ह्य् अक्षमालाकरो ऽनघ  ॥ र्क्स्_११३।५१ ॥  
आगतो नर्मदातीरे ब्रह्मा लोकपितामहः  ।  
वृषभं तु समारूढो दशबाहुसमन्वितः  ॥ र्क्स्_११३।५२ ॥  
भस्मोद्धूलितगात्रस् तु पञ्चवक्त्रस्त्रिलोचनः  ।  
जटामुकुटसंयुक्तश् चन्द्रार्धकृतशेखरः  ॥ र्क्स्_११३।५३ ॥  
एतद्रूपधरो देवः सर्वव्यापी महेश्वरः  ।  
अनसूया तु तत्रैव देवानां दर्शनात् परम्  ॥ र्क्स्_११३।५४ ॥  
वेपमाना रहस्ये तु तान् पश्यन्ती मुहुर् मुहुः  ।  
अहं ब्रह्मा ह्य् अहं विष्णुर् अहं रुद्रः प्रकीर्तितः  ॥ र्क्स्_११३।५५ ॥  
आनन्दिता तु सा देवी दृष्ट्वैतान् महाव्रत  ।  
  
अनसूयोवाच:  
किं व्यापाराश् च के यूयं विष्णुरुद्रपितामहाः  ॥ र्क्स्_११३।५६ ॥  
तद् अहं श्रोतुम् इच्छामीमं प्रश्नं कथयन्तु ते  ।  
  
ब्रह्मोवाच:  
प्रावृट्कालो ह्य् अहं प्रोक्त आपश् चैव प्रकीर्तितः  ॥ र्क्स्_११३।५७ ॥  
मेघरूपो ह्य् अहं प्रोक्तो वर्षामि वसुधातले  ।  
अहं सर्वाणि भूतानि प्राक्सन्ध्या ह्युदिते रवौ  ॥ र्क्स्_११३।५८ ॥  
एतस्मात् कारणाद् भावरहस्यं कथितं मया  ।  
  
विष्णुर् उवाच:  
हेमन्तत्वाच् च विहितं विष्णुरूपं चराचरम्  ॥ र्क्स्_११३।५९ ॥  
पालनीयं जगत् सर्वं विष्णोर् माहात्म्यम् उत्तमम्  ।  
  
रुद्र उवाच:  
ग्रीष्मकालो ह्य् अहं प्रोक्तः सर्वभूतक्षयङ्करः  ॥ र्क्स्_११३।६० ॥  
शोषयामि जगत्सर्वं रुद्ररूपस् तपस्विनि  ।  
एवं ब्रह्मा च विष्णुश् च रुद्रश् चैव महीपते  ॥ र्क्स्_११३।६१ ॥  
तिस्रः सन्ध्यास् त्रयो देवास् त्रयः कालास् त्रयो ऽग्नयः  ।  
तथा ब्रह्मा च विष्णुश् च रुद्रश् चैकत्वम् आगताः  ॥ र्क्स्_११३।६२ ॥  
वरं ददामि ते भद्रे यत् ते मनसि वर्तते  ।  
  
अनसूयोवाच:  
वन्ध्या लोकैर् अहं लोके ख्याप्यमाना च सर्वदा  ॥ र्क्स्_११३।६३ ॥  
ब्रह्मा विष्णुश् च रुद्रश् च प्रसादात् सुमुखा यतः  ।  
परितुष्टास् त्रयो देवा दुर्धर्षा ऽपि ममोपरि  ॥ र्क्स्_११३।६४ ॥  
अस्मिंस् तीर्थे तु सान्निध्यं वरं ददतु मे ऽधुना  ।  
  
देवा ऊचुः:  
एवं भवतु ते वाक्यं यत् त्वया प्रार्थितं शुभे  ॥ र्क्स्_११३।६५ ॥  
प्रत्यक्षा वैष्णवी माया एरण्डी चैव नामतः  ।  
  
अनसूयोवाच:  
यदि तुष्टास् त्रयो देवा मम भक्तिप्रबोधिताः  ॥ र्क्स्_११३।६६ ॥  
मम पुत्रा भवन्त्व् अत्र हरिरुद्रपितामहाः  ।  
  
विष्णुर् उवाच:  
अर्थदाः पुत्रतां यान्ति न कदाचिच् छ्रुतं मया  ॥ र्क्स्_११३।६७ ॥  
भद्रे ददामि तान् पुत्रान् देवतुल्यपराक्रमान्  ।  
पितृतुल्यगुणोपेतान् सोमयाजि बहुश्रुतान्  ॥ र्क्स्_११३।६८ ॥  
  
अनसूयोवाच:  
ईप्सितं तु प्रदातव्यं यन् मया प्रार्थितं हरे  ।  
नान्यथा तच् च कर्तव्यं निवसन्तु ममोदरे  ॥ र्क्स्_११३।६९ ॥  
  
श्रीभगवान् उवाच:  
पूर्वं तु भृगुसंवादे गर्भवास उपार्जितः  ।  
तस्याहं चैव पारं तु न च पश्यामि शोभने  ॥ र्क्स्_११३।७० ॥  
स्मरमाणः पुरावृत्तं चिन्तयामि पुनः पुनः  ।  
एवं सञ्चिन्त्यमानौ हि पितामहमहेश्वरौ  ॥ र्क्स्_११३।७१ ॥  
अयोनिजा भविष्यामस्तव पुत्राः सुशोभने  ।  
योनिवासं च वै देवा नैव यान्ति वरानने  ॥ र्क्स्_११३।७२ ॥  
इत्य् उक्त्वा च तया सार्धं प्रत्यक्षास्ते ऽभवंस् तदा  ।  
त्रयो देवा गताः पार्थ नर्मदायोत्तरे तटे  ॥ र्क्स्_११३।७३ ॥  
प्राप्ता वरं तु सा देवी प्रियं माहेन्द्रपर्वते  ।  
क्षीणदेहा च सा नारी शुष्कदेहा सुदारुणा  ॥ र्क्स्_११३।७४ ॥  
कृतयज्ञोपवीता सा तपोनिष्ठा शुभेक्षणा  ।  
शिलातले निषण्णा सा ऽपश्यत् कान्ता महाव्रतम्  ॥ र्क्स्_११३।७५ ॥  
हृष्टा तुष्टा महादेवी तिष्ठ कान्तेति चाब्रवीत्  ।  
तां दृष्ट्वा स मुनिर् धीमान् पुनः कान्ताम् उवाच ह  ॥ र्क्स्_११३।७६ ॥  
  
अत्रिर् उवाच:  
साधु साधु महाप्राज्ञे अनसूये महाव्रते  ।  
असाध्यं सर्वनारीणां वरं प्राप्तासि दुर्लभम्  ॥ र्क्स्_११३।७७ ॥  
  
अनसूयोवाच:  
त्वत्प्रसादान् महर्षे ऽहं वरं प्राप्ता च दुर्लभम्  ।  
तेनाहं ते प्रयच्छामि पुत्रान् ऋषितपोधनान्  ॥ र्क्स्_११३।७८ ॥  
एवम् उक्त्वा ततो देवी हर्षेण महता युता  ।  
अलोकयत् तदा कान्तं तेनापि शुभदर्शना  ॥ र्क्स्_११३।७९ ॥  
दर्शनाद् एव सञ्जातं ललाटे मण्डलं शुभम्  ।  
नवयोजनसाहस्ररश्मि जालसमावृतम्  ॥ र्क्स्_११३।८० ॥  
कदम्बगोलकाकारं त्रिगणं परिमण्डलम्  ।  
तस्य मध्ये तु देवेशः पुरुषो दिव्यरूपधृक्  ॥ र्क्स्_११३।८१ ॥  
हेमवर्णः स वै देवः सूर्यकोटिसमप्रभः  ।  
पूर्वपुत्रो ऽनसूयायाः साक्षाद् देवः पितामहः  ॥ र्क्स्_११३।८२ ॥  
चन्द्रमा इति विख्यातः सोमः पुत्रो नृपात्मज  ।  
इष्टः पुत्रो वरीयांस् तु कलाषोडशसंयुतः  ॥ र्क्स्_११३।८३ ॥  
प्रतिपच् च द्वितीया च तृतीया च तथा नृप  ।  
चतुर्थी पञ्चमी षष्ठी सप्तमी चाष्टमी तथा  ॥ र्क्स्_११३।८४ ॥  
नवमी दशमी चैव तथा चैकादशी परा  ।  
द्वादशी च त्रयोदशी चतुर्दशी ततः परम्  ॥ र्क्स्_११३।८५ ॥  
ततः पञ्चदशी देवी पूर्णमासी प्रकीर्तिता  ।  
अमावास्या तु विख्याता अथ सा षोडशी कला  ॥ र्क्स्_११३।८६ ॥  
चतुर्विधस्य लोकस्य सूक्ष्मो भूत्वा वरानने  ।  
आप्यायते जगत् सर्वं सोमो ऽयं सचराचरम्  ॥ र्क्स्_११३।८७ ॥  
सुरासुराश् च गन्धर्वा राक्षसाः पन्नगास् तथा  ।  
पिशाचाश् च तथादित्याः पितरश् च पितामहः  ॥ र्क्स्_११३।८८ ॥  
सर्वे तम् उपजीवन्ति हुतं द्रव्यं तु तत्स्थितम्  ।  
वनस्पतिगते सोमे यच्छिन्द्याच् च वनस्पतिम्  ॥ र्क्स्_११३।८९ ॥  
भुङ्क्ते दुःखं च वै मूढो दहत्य् अब्दकृतं शुभम्  ।  
वनस्पतिगते सोमे यो भक्षेद् दन्तधावनम्  ॥ र्क्स्_११३।९० ॥  
चन्द्रमा भक्षितस् तेन पितृवंशस् तु घातितः  ।  
अमावास्यां तु राजेन्द्र स्नानं कुर्याद् यथाविधि  ॥ र्क्स्_११३।९१ ॥  
अब्दम् एकं विशालाक्षि पितॄणां परमा गतिः  ।  
हिरण्यं रजतं वस्त्रं यो ददति द्विजातिषु  ॥ र्क्स्_११३।९२ ॥  
सर्वं लक्षगुणं राजंल् लभते नात्र संशयः  ।  
एतद् गुणविशिष्टो ऽसौ सोमरूपः प्रजापतिः  ॥ र्क्स्_११३।९३ ॥  
सञ्जातः प्रथमः पुत्रो ऽनसूयायास् तु नन्दनः  ।  
द्वितीयस् तु महाभाग दुर्वासा नाम नामतः  ॥ र्क्स्_११३।९४ ॥  
सृष्टिसंहारकर्ता च स्वयं साक्षान् महेश्वरः  ।  
इन्द्रो ऽपि शापितस् तेन द्वितीयेन वरानने  ॥ र्क्स्_११३।९५ ॥  
द्वितीयस्य तु पुत्रस्य सम्भवः कथितो मया  ।  
दत्तात्रेयस् तु नाम्ना वै तृतीयो मधुसूदनः  ॥ र्क्स्_११३।९६ ॥  
जगद्व्यापी जगन्नाथः स्वयं देवो जनार्दनः  ।  
अवतीर्णो महाभागब्रह्मशम्भुसमन्वितः  ॥ र्क्स्_११३।९७ ॥  
पुत्रप्राप्तिपदं तीर्थं नर्मदायोत्तरे तटे  ।  
अनसूयाकृतं पार्थ सर्वपापक्षयं करम्  ॥ र्क्स्_११३।९८ ॥  
  
इति श्रीस्कन्दपुराणे रेवाखण्डे एरण्डीतीर्थमहिमानुवर्णनो नाम त्रयोदशाधिकशततमो ऽध्यायः ॥  
  
  
र्क्स् अध्याय ११४  
  
मार्कण्डेय उवाच:  
एतस्यानन्तरं पार्थ सौवर्णं तीर्थम् उत्तमम्  ।  
विख्यातं त्रिषु लोकेषु सर्वपापक्षयङ्करम्  ॥ र्क्स्_११४।१ ॥  
रेवायां दुर्लभं स्नानं सङ्गमस्य समीपतः  ।  
विभक्तं हस्तमात्रं च पुण्यक्षेत्रे नराधिप  ॥ र्क्स्_११४।२ ॥  
सुवर्णशिलके स्नात्वा शान्तिं याति परां शुभाम्  ।  
निर्मित्वा भास्करं देवं होतव्यं तु हुताशने  ॥ र्क्स्_११४।३ ॥  
बिल्वेन घृतमिश्रेण बिल्वपत्रेण भूरिणा  ।  
प्रीयतां हि जगन्नाथो व्याधिर् नश्यतु मे सदा  ॥ र्क्स्_११४।४ ॥  
द्विजेभ्यश् चेत् प्रयुक्तं स्याद् यागस्य फलम् आप्नुयात्  ।  
तत्र दानेन प्रीतात्मा मृतः स्वर्गम् अवाप्नुयात्  ॥ र्क्स्_११४।५ ॥  
शुक्लपक्षे तथाष्टम्यां सोपवासो जितेन्द्रियः  ।  
यस् तत्र कुरुते श्राद्धं नृदेवभक्तितो नरः  ॥ र्क्स्_११४।६ ॥  
समुद्धरेत् कुले तत्र दशपूर्वान् दशापरान्  ।  
काञ्चनं वापि यो दद्याद् धेनुं चैव सुशोभनाम्  ॥ र्क्स्_११४।७ ॥  
स याति परमं स्थानं यत्र देवो महेश्वरः  ।  
पूजयित्वा शिवं तत्र शत्रूणां विजयो भवेत्  ॥ र्क्स्_११४।८ ॥  
पुत्रवान् गुणवांश् चैव सर्वव्याधि विवर्जितः  ।  
इत्य् एवं कथितं राजन् सौवर्णं तीर्थम् उत्तमम्  ॥ र्क्स्_११४।९ ॥  
  
मार्कण्डेय उवाच:  
एतस्मिन्न् अन्तरे तीर्थं करण्डेश्वरम् उत्तमम्  ।  
प्रख्यातं सर्वलोकेषु नर्मदायोत्तरे तटे  ॥ र्क्स्_११४।१० ॥  
सर्वपापहरं प्रोक्तं सर्वदुःखघ्नम् उत्तमम्  ।  
ततो गच्छेच् च राजेन्द्र तीर्थं परमशोभनम्  ॥ र्क्स्_११४।११ ॥  
सौभाग्यकरणं दिव्यं नराणां पापनाशनम्  ।  
तत्र या दुर्भगा नारी नरो वा नृपनन्दन  ॥ र्क्स्_११४।१२ ॥  
स्नात्वा ऽर्चयेद् उमां रुद्रं सौभाग्यं तस्य जायते  ।  
तृतीयायाम् अहोरात्रं सोपवासो जितेन्द्रियः  ॥ र्क्स्_११४।१३ ॥  
निमन्त्रयेद् द्विजं तत्र सपत्नीकं सुरूपिणम्  ।  
गन्धमाल्यैर् अलङ्कृत्य पुष्पधूपाधिवासितम्  ॥ र्क्स्_११४।१४ ॥  
भोजयेत् पायसान्नेन कृशरेणाथ भक्तितः  ।  
भोजयित्वा यथा न्यायं प्रदक्षिणम् अथाचरेत्  ॥ र्क्स्_११४।१५ ॥  
त्वं तु देवो महादेव सपत्नीको वृषध्वज  ।  
यथा ते देव देवेश न वियोगः कदाचन  ॥ र्क्स्_११४।१६ ॥  
सोमनाथाख्यकार्पण्यात् तं ध्यायाम् ईह चिन्तयन्  ।  
ज्येष्ठे शुक्ले तृतीयायां सौभाग्ये नर्मदाजले  ॥ र्क्स्_११४।१७ ॥  
स्नात्वा दत्त्वा च सुभगा न प्रियेण वियुज्यते  ।  
  
युधिष्ठिर उवाच:  
न दौर्भाग्यं न दारिद्र्यं न शोको न च दुर्गतिः  ॥ र्क्स्_११४।१८ ॥  
एतत् सर्वं भवेद् येन तत्सर्वं कथयस्व मे  ।  
  
मार्कण्डेय उवाच:  
दौर्भाग्यं दुर्गतिं चैव दारिद्र्यं शोकवर्धनम्  ॥ र्क्स्_११४।१९ ॥  
वैधव्यं सप्तजन्मनि जायते न युधिष्ठिर  ।  
कर्मणा येन पापानां क्षयस् तच् च वदामि ते  ॥ र्क्स्_११४।२० ॥  
ज्येष्ठे मासे सिते पक्षे ततीयायां विशेषतः  ।  
तत्र स्नात्वा तु यो भक्त्या पञ्चाग्निं साधयेत् तपः  ॥ र्क्स्_११४।२१ ॥  
सो ऽपि पापैर् अशेषैस् तु मुच्यते नात्र संशयः  ।  
गुग्गुलुं दाहयेद् यस् तु गौरी शिवसमीपतः  ॥ र्क्स्_११४।२२ ॥  
तस्मिन् कर्मणि विप्रस्य उक्तानि भवते ततः  ।  
देहपाते कृते स्वर्गम् इत्य् एवं शङ्करो ऽब्रवीत्  ॥ र्क्स्_११४।२३ ॥  
श्वेतैरक्तैस् तथा पीतैर् वस्त्रैश् च विविधैः शुभैः  ।  
ब्राह्मणीर्ब्राह्मणांश् चैव पूजयित्वा यथाविधि  ॥ र्क्स्_११४।२४ ॥  
पुष्पैर् नानाविधैश् चैव गन्धधूपैः सुशोभनैः  ।  
कण्ठे सूत्रं समाधाय कुङ्कुमेन विलेपयेत्  ॥ र्क्स्_११४।२५ ॥  
कल्पयित्वा स्त्रियं गौरीं ब्राह्मणं शिवरूपिणम्  ।  
ताभ्यां दद्यात् समादृत्य दानम् उत्सृज्य वारिणा  ॥ र्क्स्_११४।२६ ॥  
कर्णवेष्टं त्वङ्गदं च काञ्चनीं मुद्रिकां तथा  ।  
सप्तधान्यं तथा देयं भोजनं नृपसत्तम  ॥ र्क्स्_११४।२७ ॥  
अन्यानि चैव दानानि तस्मिंस् तीर्थे नरोत्तम  ।  
सर्वदानैश् च यत्पुण्यं तत्पुण्यं त्रिगुणं भवेत्  ॥ र्क्स्_११४।२८ ॥  
तत्र साहस्रगुणितं नात्र कार्या विचारणा  ।  
शङ्करेण समं तत्र भुङ्क्ते भोगान् अनुत्तमान्  ॥ र्क्स्_११४।२९ ॥  
सौभाग्यं तस्य विपुलं जायते नात्र संशयः  ।  
अपुत्रो लभते पुत्रं निर्धनो धनम् आप्नुयात्  ॥ र्क्स्_११४।३० ॥  
कामदं तीर्थराजं तु नर्मदायां व्यवस्थितम्  ॥ र्क्स्_११४।३१ ॥  
  
इति श्रीस्कन्दपुराणे रेवाखण्डे सौभाग्यतीर्थमहिमानुवर्णनो नाम चतुर्दशाधिकशततमो ऽध्यायः ॥  
  
  
र्क्स् अध्याय ११५  
  
मार्कण्डेय उवाच:  
ततो गच्छेत् तु राजेन्द्र भाण्डारं तीर्थम् उत्तमम्  ।  
दारिद्र्यभेदकरणं पुरुषांश् चैकविंशतिम्  ॥ र्क्स्_११५।१ ॥  
धनदेन तपस्तप्तं प्रसन्नः पद्मसम्भवः  ।  
तत्रैव स्वस्वदानेन प्राप्तं वित्तमनन्तकम्  ॥ र्क्स्_११५।२ ॥  
तत्र गत्वा तु यो भक्त्या स्नात्वा वित्तं प्रयच्छति  ।  
तस्य वित्तपरिच्छेदो न भवेच् च कदाचन  ॥ र्क्स्_११५।३ ॥  
तस्यैवानन्तरं राजन् रोहिणीतीर्थम् उत्तमम्  ।  
विख्यातं त्रिषु लोकेषु सर्वपापहरं परम्  ॥ र्क्स्_११५।४ ॥  
  
युधिष्ठिर उवाच:  
रोहिणीतीर्थमाहात्म्यं सर्वपापप्रणाशनम्  ।  
श्रोतुम् इच्छामि तत् त्वेन तन् मे त्वं वक्तुम् अर्हसि  ॥ र्क्स्_११५।५ ॥  
  
मार्कण्डेय उवाच:  
तस्मिन्न् एकार्णवे घोरे नष्टे स्थावरजङ्गमे  ।  
तस्योदरे शयानस्य देवदेवस्य पाण्डव  ॥ र्क्स्_११५।६ ॥  
नाभ्याम् अभून् महत्पद्मं रविमण्डलसन्निभम्  ।  
कीर्णकाकेसरयुतं पत्रैश् च समलङ्कृतम्  ॥ र्क्स्_११५।७ ॥  
तत्र ब्रह्मा समुत्पन्नश् चतुर्वदनपङ्कजः  ।  
किं करोमीति देवेश चिन्त्यमानः स्वदेहतः  ॥ र्क्स्_११५।८ ॥  
भगवान् अभवत् तत्र मरीचिर् भरताधिप  ।  
मरीचेः कश्यपो जातः सर्वसृष्टिकरस् ततः  ॥ र्क्स्_११५।९ ॥  
दक्षस्यापि तदा जाताः पञ्चाशत् कन्यकास् तु वै  ।  
ददौ स दश धर्माय कश्यपाय त्रयोदश  ॥ र्क्स्_११५।१० ॥  
तथैव च पराः कन्याः सप्तविंशतिम् इन्दवे  ।  
रोहिणी नाम या तासां मध्ये ताराधिपानना  ॥ र्क्स्_११५।११ ॥  
अभीष्टा सर्वनारीणां भर्तुश्चापि विशेषतः  ।  
पुनः सा निश्चयीभूता तपसे भो नराधिप  ॥ र्क्स्_११५।१२ ॥  
ततः सा नर्मदातीरे चचार विपुलं तपः  ।  
एकरात्रं द्विरात्रं च षड्द्वादश तथापरैः  ॥ र्क्स्_११५।१३ ॥  
पक्षमासोपवासैश् च कर्षयन्ती कलेवरम्  ।  
आराधयन्ती सततं महिषासुरमार्दिनीम्  ॥ र्क्स्_११५।१४ ॥  
स्नात्वा स्नात्वा जले नित्यं नर्मदायाः शुचिः स्मिता  ।  
ततस् तुष्टा महाभागा देवी नारायणी नृप  ॥ र्क्स्_११५।१५ ॥  
प्रसन्ना ते महाभागे व्रतेन नियमेन च  ।  
ददामि ते न सन्देहो वरं वृणु यथेप्सितम्  ॥ र्क्स्_११५।१६ ॥  
एवं श्रुत्वा तु वचनं रोहिणी शशिनः प्रिया  ।  
वरं वव्रे ततो देवीम् इदं वचनम् अब्रवीत्  ॥ र्क्स्_११५।१७ ॥  
सर्वासां च सपत्नीनामधिका शशिनः प्रिया  ।  
यथा भवानि ह्य् अचिरात् त्वत्प्रसादात् तथा कुरु  ॥ र्क्स्_११५।१८ ॥  
एवम् अस्त्व् इति सा प्रोक्ता भवान्या भक्तितत्परैः  ।  
स्तूयमाना सुरगणैस् तत्रैवान्तरधीयत  ॥ र्क्स्_११५।१९ ॥  
तदा प्रभृति सा देवी रोहिणी शशिनः प्रिया  ।  
सञ्जाता सर्वलोकस्य वल्लभा नृपसत्तम  ॥ र्क्स्_११५।२० ॥  
तत्र तीर्थे तु या नारी नरो वा स्नाति भक्तितः  ।  
वल्लभा भवते सा तु भर्तुर् वै रोहिणी यथा  ॥ र्क्स्_११५।२१ ॥  
तत्र तीर्थेषु यः कश्चित् प्राणत्यागं करोति च  ।  
सप्तजन्मनि तस्यैव वियोगो नैव जायते  ॥ र्क्स्_११५।२२ ॥  
  
मार्कण्डेय उवाच:  
ततो गच्छेत् तु राजेन्द्र चक्रतीर्थम् अनुत्तमम्  ।  
सेनापुरेति विख्यातं सर्वपापक्षयकरम्  ॥ र्क्स्_११५।२३ ॥  
सैनापत्ये ऽभिषिक्तेन देवदेवेन चक्रिणा  ।  
अभिषिक्तो महासेनः स देवेन्द्रपुरोगमैः  ॥ र्क्स्_११५।२४ ॥  
दानवस्य वधार्थाय विजयाय दिवौकसाम्  ।  
भूमिदानेन विप्रेन्द्रांस् तर्पयित्वा यथा विधि  ॥ र्क्स्_११५।२५ ॥  
शङ्खभेरीनिनादेन पटहानां च निःस्वनैः  ।  
वीणाभिश् च मृदण्गैश् च झल्लरीकांस्यतालकैः  ॥ र्क्स्_११५।२६ ॥  
तच्छ्रुत्वा निनदं घोरं दानवो बलदर्पितः  ।  
सुराणामाविघातार्थम् अभिषेकस्य चाग्रतः  ॥ र्क्स्_११५।२७ ॥  
हस्त्यश्वरथपत्त्याद्यैः परिपूर्णो रवाकुलैः  ॥ र्क्स्_११५।२८ ॥  
ततस् तु ताम् रौद्रवस्य वाहिनीं शरैः सुशार्ङ्गोज्झितकैः सुतीक्ष्णैः  ।  
विध्वस्य हस्त्यश्वरथान् महात्मा चक्रं विमुक्तं मधुघातिना च  ॥ र्क्स्_११५।२९ ॥  
दृष्ट्वा तु भीषणं चक्रमभिव्याप्तं षडाननः  ।  
त्यक्त्वा तत्राप्य् अवस्थानं चकार विपुलं तपः  ॥ र्क्स्_११५।३० ॥  
चक्रं मुक्तं विनाशाय हरिणा लोकधारिणा  ।  
विह्वलां दाहयामास पपात विमले जले  ॥ र्क्स्_११५।३१ ॥  
निष्पापं तच् च सञ्जातं नर्मदायाः प्रभावतः  ।  
प्रावृट्काले शुभे पक्षे द्वादश्यां चैव भारत  ॥ र्क्स्_११५।३२ ॥  
यश् च याति जितक्रोधश् चक्रतीर्थं हरिप्रियम्  ।  
सो ऽपि पापैः प्रमुच्येत यमं घोरं न पश्यति  ॥ र्क्स्_११५।३३ ॥  
रात्रौ जागरणं कृत्वा दीपं देवस्य दापयेत्  ।  
कथां च वैष्णवीं तत्र देवदेवं समाहितः  ॥ र्क्स्_११५।३४ ॥  
भीमव्रतं च पाराकं कृच्छ्रं चान्द्रायणं तथा  ।  
व्रतं सान्तपनं देव त्रिरात्रव्रतकं भृशम्  ॥ र्क्स्_११५।३५ ॥  
तरेद् वैतरणीम् अन्ते भीमं चक्रमहर्निशम्  ।  
कूटशाल्मलिवृक्षांश् च कदाचिन् नैव पश्यति  ॥ र्क्स्_११५।३६ ॥  
एतत् ते कथितं सर्वं चक्रतीर्थस्य यत्फलम्  ॥ र्क्स्_११५।३७ ॥  
  
इति श्रीस्कन्दपुराणे रेवाखण्डे चक्रतीर्थमहिमानुवर्णनो नाम पञ्चदशाधिक शततमो ऽध्यायः ॥  
  
  
र्क्स् अध्याय ११६  
  
मार्कण्डेय उवाच:  
धूमपातं ततो गच्छेन् महापातकनाशनम्  ।  
समीपे चक्रतीर्थस्या विष्णुना निर्मितं पुरा  ॥ र्क्स्_११६।१ ॥  
मेकलां परमां देवीम् इमां त्रैलोक्यपावनीम्  ।  
कदाचित् पयसां राजा सान्तःपुरपरिच्छदः  ॥ र्क्स्_११६।२ ॥  
शिष्टैर् इष्टैर् बन्धुभिश् च अर्घपात्रेण संयुतैः  ।  
हस्ताभरणसंयुक्तैः पुण्यैर् अमलकान्तिभिः  ॥ र्क्स्_११६।३ ॥  
चन्द्रमण्डलमानैश् च युक्तैर् मुक्ताफलैस् तथा  ।  
प्रवाललतिकाभिश् च इन्द्रनीलसमन्वितैः  ॥ र्क्स्_११६।४ ॥  
अर्घं ददौ तदा तस्यै वरुणः सरितां पतिः  ।  
गङ्गाद्याः सरितः सर्वास् तापी चापि पयोष्णिका  ॥ र्क्स्_११६।५ ॥  
नन्दिनी नलिनी पुण्या सर्वम् अर्घं ददुस् तदा  ।  
  
नर्मदोवाच:  
मदीये सङ्गमे दिव्ये स्नात्वा सन्तर्पयन्ति ये  ॥ र्क्स्_११६।६ ॥  
तस्य सप्तकुलोत्पन्नांस् तारयामि न संशयः  ।  
जलाञ्जलिं ततो दत्त्वा समुद्रो वाक्यम् अब्रवीत्  ॥ र्क्स्_११६।७ ॥  
धन्यो ऽहं कृतकृत्यो ऽहं त्वया देवि वरानने  ।  
समायातासि भद्रं ते मां चात्र पावनं कुरु  ॥ र्क्स्_११६।८ ॥  
  
नर्मदोवाच:  
पवित्रो ऽसि महाभाग एकाकी त्वं महोदधे  ।  
  
मार्कण्डेय उवाच:  
एवं भगवती राजन् नर्मदा मेकला शुभा  ॥ र्क्स्_११६।९ ॥  
पूजिता सागरेणापि शुभे सिंहासने स्थिता  ।  
पाणिग्रहं गृहीता सा पुरुकुत्सेन भारत  ॥ र्क्स्_११६।१० ॥  
पुरुकुत्सस्य भार्या सा गृहधर्मेण संयुता  ।  
सदा वै वर्तते राजंस् तत्रैव सङ्गमे शुभे  ॥ र्क्स्_११६।११ ॥  
पुष्पवृष्टिस् तदा ह्य् आसीत् त्रिदशानां महोत्सवे  ।  
तत्र स्वयंवरश्चासीत् सरितः पृथिवीपते  ॥ र्क्स्_११६।१२ ॥  
तत्र यः कुरुते श्राद्धं स्थानं च पितृतर्पणम्  ।  
लक्षयज्ञफलं प्राप्य स मुक्तो नात्र संशयः  ॥ र्क्स्_११६।१३ ॥  
एवं त्रैलोक्यपूज्या ते नर्मदा लोकपावनी  ।  
तस्या माहात्म्यम् अतुलं कीर्तितं हि महाभुज  ॥ र्क्स्_११६।१४ ॥  
भक्त्या श्रुत्वा महाभाग रुद्रलोके महीयते  ।  
आदिमध्यावसानेषु रेवामाहात्म्यम् उत्तमम्  ॥ र्क्स्_११६।१५ ॥  
यः कश्चिच् छृणुयाद् भक्त्या तस्य स्याद् वाञ्छितं फलम्  ।  
श्रुत्वा माहात्म्यम् अतुलं यो नरो हि जितेन्द्रियः  ॥ र्क्स्_११६।१६ ॥  
दानं कुर्यात् तदा तस्य सर्वकामार्थसिद्धयः  ।  
पुस्तकं पूजयित्वा तु धूपदीपकचन्दनैः  ॥ र्क्स्_११६।१७ ॥  
दानं तत्र प्रकर्तव्यं ब्राह्मणांश् चापि पूजयेत्  ।  
श्रवणेन तु दानेन सुप्रीता नर्मदा भवेत्  ॥ र्क्स्_११६।१८ ॥  
तीर्थे तीर्थे च कथितं तत्पूर्वं पाण्डुनन्दन  ।  
पुण्यं श्रुत्वा तु माहात्म्यं तद् दानेनैव पाण्डव  ॥ र्क्स्_११६।१९ ॥  
एतस्मात् कारणाद् दानं श्रुत्वा दानं हि कारणम्  ।  
तच् छ्रुत्वा राजशार्दूलो मार्कण्डेयस्य भाषितम्  ॥ र्क्स्_११६।२० ॥  
अर्घं दत्त्वा यथान्यायं पूजयित्वा ऋषीन् सदा  ।  
अश्वैर्गजैस् तथा रथैर् भ्रातृभिः सह धर्मराट्  ॥ र्क्स्_११६।२१ ॥  
तीर्थयात्रां चकाराशु नर्मदायां युधिष्ठिर  ।  
उत्तरे दक्षिणे तीरे स्नानपानावगाहनम्  ॥ र्क्स्_११६।२२ ॥  
इति श्रीस्कन्दपुराणे रेवाखण्डे युधिष्ठिरमार्कण्डेयसंवादे नर्मदाचरित्रवर्णनो नाम षोडशाधिकशततमो ऽध्यायः ॥  
  
इति श्रीस्कन्दपुराणस्य रेवाखण्डः ॥  
  
  
  
  
  
  
  
