---
title: Kurma-Purana, Part 2

---
## Intro
  
  
  
  
 Kurma-Purana, Part 2   
  
  
  
  
Kurma-Purana, Part 2  
  
Input by members of the Sansknet project  
(www.sansknet.org)  
  
This GRETIL version has been converted from a custom Devanagari encoding.  
Therefore, word boundaries are usually not marked by blanks.  
These and other irregularities cannot be standardized at present.  
  
The text is not proof-read!  
REVISED GRETIL VERSION (30.8.2010)  
  
  
  
  


## पाठः
  
  
  
  
  
  
उपरिविभागः  
  
ऋषय ऊचुः  
भवता कथितः सम्यक् सर्गः स्वायम्भुवस्ततः  ।  
ब्रह्माण्डस्यास्य विस्तारो मन्वन्तरविनिश्चयः  ॥ कूर्म्प्_२,१।१ ॥  
तत्रेश्वरेश्वरो देवो वर्णिभिर्धर्मतत्परैः  ।  
ज्ञानयोगरतैर्नित्यमाराध्यः कथितस्त्वया  ॥ कूर्म्प्_२,१।२ ॥  
तद्वदाशेषसंसारदुः खनाशमनुत्तमम्  ।  
ज्ञानं ब्रह्मैकविषयं येन पश्येम तत्परम्  ॥ कूर्म्प्_२,१।३ ॥  
त्वं हि नारायणात्साक्षात् कृष्णद्वैपायनात् प्रभो  ।  
अवाप्ताखिलविज्ञानस्तत्त्वां पृच्छामहे पुनः  ॥ कूर्म्प्_२,१।४ ॥  
श्रुत्वा मुनीनां तद् वाक्यं कृष्णद्वैपायनं प्रभुम्  ।  
सूतः पौराणिकः स्मृत्वा भाषितुं ह्युपचक्रमे  ॥ कूर्म्प्_२,१।५ ॥  
अथास्मिन्नन्तरे व्यासः कृष्णद्वैपायनः स्वयम्  ।  
आजगाम मुनिश्रेष्ठा यत्र सत्रं समासते  ॥ कूर्म्प्_२,१।६ ॥  
तं दृष्ट्वा वेदविद्वांसं कालमेघसमद्युतिम्  ।  
व्यासं कमलपत्राक्षं प्रणेमुर्द्विजपुङ्गवाः  ॥ कूर्म्प्_२,१।७ ॥  
पपात दण्डवद् भूमौ दृष्ट्वासौ रोमहर्षणः  ।  
प्रदक्षिणीकृत्य गुरुं प्राञ्जलिः पार्श्वगो ऽभवत्  ॥ कूर्म्प्_२,१।८ ॥  
पृष्टास्ते ऽनामयं विप्राः शौनकाद्या महामुनिम्  ।  
समाश्वास्यासनं तस्मै तद्योग्यं समकल्पयन्  ॥ कूर्म्प्_२,१।९ ॥  
अथैतानब्रवीद् वाक्यं पराशरसुतः प्रभुः  ।  
कच्चिन्न तपसो हानिः स्वाध्यायस्य श्रुतस्य च  ॥ कूर्म्प्_२,१।१० ॥  
ततः स सूतः स्वगुरुं प्रणम्याह महामुनिम्  ।  
ज्ञानं तद् ब्रह्मविषयं मुनीनां वक्तुमर्हसि  ॥ कूर्म्प्_२,१।११ ॥  
इमे हि मुनयः शान्तास्तापसा धर्मतत्पराः  ।  
शुश्रूषा जायते चैषां वक्तुमर्हसि तत्त्वतः  ॥ कूर्म्प्_२,१।१२ ॥  
ज्ञानं विमुक्तिदं दिव्यं यन्मे साक्षात् त्वयोदितम्  ।  
मुनीनां व्याहृतं पूर्वं विष्णुना कूर्मरूपिणा  ॥ कूर्म्प्_२,१।१३ ॥  
श्रुत्वा सूतस्य वचनं मुनिः सत्यवतीसुतः  ।  
प्रणम्य शिरसा रुद्रं वचः प्राह सुखावहम्  ॥ कूर्म्प्_२,१।१४ ॥  
व्यास उवाच  
वक्ष्ये देवो महादेवः पृष्टो योगीश्वरैः पुरा  ।  
सनत्कुमारप्रमुखैः स्वयं यत्समभाषत  ॥ कूर्म्प्_२,१।१५ ॥  
सनत्कुमारः सनकस्तथैव च सनन्दनः  ।  
अङ्गिरा रुद्रसहितो भृगुः परमधर्मवित्  ॥ कूर्म्प्_२,१।१६ ॥  
कणादः कपिलो योगी वामदेवो महामुनिः  ।  
शुक्रो वसिष्ठो भगवान् सर्वे संयतमानसाः  ॥ कूर्म्प्_२,१।१७ ॥  
परस्परं विचार्यैते संशयाविष्टचेतसः  ।  
तप्तवन्तस्तपो घोरं पुण्ये बदरिकाश्रमे  ॥ कूर्म्प्_२,१।१८ ॥  
अपश्यंस्ते महायोगमृषिं धर्मसुतं शुचिम्  ।  
नारायणमनाद्यन्तं नरेण सहितं तदा  ॥ कूर्म्प्_२,१।१९ ॥  
संस्तूय विविधैः स्तोत्रैः सर्वे वेदसमुद्भवैः  ।  
प्रणेमुर्भक्तिसंयुक्ता योगिनो योगवित्तमम्  ॥ कूर्म्प्_२,१।२० ॥  
विज्ञाय वाञ्छितं तेषां भगवानपि सर्ववित्  ।  
प्राह गम्भीरया वाचा किमर्थं तप्यते तपः  ॥ कूर्म्प्_२,१।२१ ॥  
अब्रुवन् हृष्टमनसो विश्वात्मानं सनातनम्  ।  
साक्षान्नारायणं देवमागतं सिद्धिसूचकम्  ॥ कूर्म्प्_२,१।२२ ॥  
वयं संशयमापन्नाः सर्वे वै ब्रह्मवादिनः  ।  
भवन्तमेकं शरणं प्रपन्नाः पुरुषोत्तमम्  ॥ कूर्म्प्_२,१।२३ ॥  
त्वं हि तद् वेत्थ परमं सर्वज्ञो भगवानृषिः  ।  
नारायणः स्वयं साक्षात् पुराणो ऽव्यक्तपूरुषः  ॥ कूर्म्प्_२,१।२४ ॥  
नह्यन्यो विद्यते वेत्ता त्वामृते परमेश्वर  ।  
शुश्रूषास्माकमखिलं संशयं छेत्तुमर्हसि  ॥ कूर्म्प्_२,१।२५ ॥  
किं कारणमिदं कृत्स्नं को ऽनुसंसरते सदा  ।  
कश्चिदात्मा च का मुक्तिः संसारः किन्निमित्तकः  ॥ कूर्म्प्_२,१।२६ ॥  
कः संसारयतीशानः को वा सर्वं प्रपश्यति  ।  
किं तत् परतरं ब्रह्म सर्वं नो वक्तुमर्हसि  ॥ कूर्म्प्_२,१।२७ ॥  
एवमुक्ते तु मुनयः प्रापश्यन् पुरुषोत्तमम्  ।  
विहाय तापसं रूपं संस्थितं स्वेन तेजसा  ॥ कूर्म्प्_२,१।२८ ॥  
विभ्राजमानं विमलं प्रभामण्डलमण्डितम्  ।  
श्रीवत्सवक्षसं देवं तप्तजाम्बूनदप्रभम्  ॥ कूर्म्प्_२,१।२९ ॥  
शङ्खचक्रगदापाणिं शार्ङ्गहस्तं श्रियावृतम्  ।  
न दृष्टस्तत्क्षणादेव नरस्तस्यैव तेजसा  ॥ कूर्म्प्_२,१।३० ॥  
तदन्तरे महादेवः शशाङ्काङ्कितशेखरः  ।  
प्रसादाभिमुखो रुद्रः प्रादुरासीन्महेश्वरः  ॥ कूर्म्प्_२,१।३१ ॥  
निरीक्ष्य ते जगन्नाथं त्रिनेत्रं चन्द्रभूषणम्  ।  
तुष्टुवुर्हृष्टमनसो भक्त्या तं परमेश्वरम्  ॥ कूर्म्प्_२,१।३२ ॥  
जयेश्वर महादेव जय भूतपते शिव  ।  
जयाशेषमुनीशान तपसाभिप्रपूजित  ॥ कूर्म्प्_२,१।३३ ॥  
सहस्रमूर्ते विश्वात्मन् जगद्यन्त्रप्रवर्तक  ।  
जयानन्त जगज्जन्मत्राणसंहारकारण  ॥ कूर्म्प्_२,१।३४ ॥  
सहस्रचरणेशान शम्भो योगीन्द्रवन्दित  ।  
जयाम्बिकापते देव नमस्ते परमेश्वर  ॥ कूर्म्प्_२,१।३५ ॥  
संस्तुतो भगवानीशस्त्र्यम्बको भक्तवत्सलः  ।  
समालिङ्ग्य हृषीकेशं प्राह गम्भीरया गिरा  ॥ कूर्म्प्_२,१।३६ ॥  
किमर्थं पुण्डरीकाक्ष मुनीन्द्रा ब्रह्मवादिनः  ।  
इमं समागता देशं किं वा कार्यं मयाच्युत  ॥ कूर्म्प्_२,१।३७ ॥  
आकर्ण्य भगवद्वाक्यं देवदेवो जनार्दनः  ।  
प्राह देवो महादेवं प्रसादाभिमुखं स्थितम्  ॥ कूर्म्प्_२,१।३८ ॥  
इमे हि मुनयो देव तापसाः क्षीणकल्मषाः  ।  
अभ्यागता मां शरणं सम्यग्दर्शनकाङ्क्षिणः  ॥ कूर्म्प्_२,१।३९ ॥  
यदि प्रसन्नो भगवान् मुनीनां भावितात्मनाम्  ।  
सन्निधौ मम तज्ज्ञानं दिव्यं वक्तुमिहार्हसि  ॥ कूर्म्प्_२,१।४० ॥  
त्वं हि वेत्थ स्वमात्मानं न ह्यन्यो विद्यते शिव  ।  
ततस्त्वमात्मनात्मानं मुनीन्द्रेभ्यः प्रदर्शय  ॥ कूर्म्प्_२,१।४१ ॥  
एवमुक्त्वा हृषीकेशः प्रोवाच मुनिपुङ्गवान्  ।  
प्रदर्शयन् योगसिद्धिं निरीक्ष्य वृषभध्वजम्  ॥ कूर्म्प्_२,१।४२ ॥  
सन्दर्शनान्महेशस्य शङ्करस्याथ शूलिनः  ।  
कृतार्थं स्वयमात्मानं ज्ञातुमर्हथ तत्त्वतः  ॥ कूर्म्प्_२,१।४३ ॥  
प्रष्टुमर्हथ विश्वेशं प्रत्यक्षं पुरतः स्थितम्  ।  
ममैव सन्निधावेष यथावद् वक्तुमीश्वरः  ॥ कूर्म्प्_२,१।४४ ॥  
निशम्य विष्णुवचनं प्रणम्य वृषभध्वजम्  ।  
सनत्कुमारप्रमुखाः पृच्छन्ति स्म महेश्वरम्  ॥ कूर्म्प्_२,१।४५ ॥  
अथास्मिन्नन्तरे दिव्यमासनं विमलं शिवम्  ।  
किमप्यचिन्त्यं गगनादीश्वरार्हं समुद्बभौ  ॥ कूर्म्प्_२,१।४६ ॥  
तत्राससाद योगात्मा विष्णुना सह विश्वकृत्  ।  
तेजसा पूरयन् विश्वं भाति देवो महेश्वरः  ॥ कूर्म्प्_२,१।४७ ॥  
तं ते देवादिदेवेशं शङ्करं ब्रह्मवादिनः  ।  
विभ्राजमानं विमले तस्मिन् ददृशुरासने  ॥ कूर्म्प्_२,१।४८ ॥  
यं प्रपश्यन्तियोगस्थाः स्वात्मन्यात्मानमीश्वरमा  ।  
अनन्यतेजसं शान्तं शिवं ददृशिरे किल  ॥ कूर्म्प्_२,१।४९ ॥  
यतः प्रसूतिर्भूतानां यत्रैतत् प्रविलीयते  ।  
तमासनस्थं भूतानामीशं ददृशिरे किल  ॥ कूर्म्प्_२,१।५० ॥  
यदन्तरा सर्वमेतद् यतो ऽभिन्नमिदं जगत्  ।  
स वासुदेवमासीनं तमीशं ददृशुः किल  ॥ कूर्म्प्_२,१।५१ ॥  
प्रोवाच पृष्टो भगवान् मुनीनां परमेश्वरः  ।  
निरीक्ष्य पुण्डरीकाक्षं स्वात्मयोगमनुत्तमम्  ॥ कूर्म्प्_२,१।५२ ॥  
तच्छृणुध्वं यथान्यायमुच्यमानं मयानघाः  ।  
प्रशान्तमानसाः सर्वे ज्ञानमीश्वरभाषितम्  ॥ कूर्म्प्_२,१।५३ ॥  
  
इति श्रीकूर्मपुराणे षट्साहस्त्र्यां संहितायामुपरिविभागे (ईश्वरगीतासु) प्रथमो ऽध्यायः  
  
  
_____________________________________________________________  
  
  
ईश्वर उवाच  
अवाच्यमेतद् विज्ञानमात्मगुह्यं सनातनम्  ।  
यन्न देवा विजानन्ति यतन्तो ऽपि द्विजातयः  ॥ कूर्म्प्_२,२।१ ॥  
इदं ज्ञानं समाश्रित्य ब्रह्मभूता द्विजोत्तमाः  ।  
न संसारं प्रपद्यन्ते पूर्वे ऽपि ब्रह्मवादिनः  ॥ कूर्म्प्_२,२।२ ॥  
गुह्याद् गुह्यतमं साक्षाद् गोपनीयं प्रयत्नतः  ।  
वक्ष्ये भक्तिमतामद्य युष्माकं ब्रह्मवादिनाम्  ॥ कूर्म्प्_२,२।३ ॥  
आत्मायः केवलः स्वस्थः शान्तः सूक्ष्मः सनातनः  ।  
अस्ति सर्वान्तरः साक्षाच्चिन्मात्रस्तमसः परः  ॥ कूर्म्प्_२,२।४ ॥  
सो ऽन्तर्यामी स पुरुषः स प्राणः स महेश्वरः  ।  
स कालो ऽग्निस्तदव्यक्तं स एवेदमिति श्रुतिः  ॥ कूर्म्प्_२,२।५ ॥  
अस्माद् विजायते विश्वमत्रैव प्रविलीयते  ।  
स मायी मायया बद्धः करोति विविधास्तनूः  ॥ कूर्म्प्_२,२।६ ॥  
न चाप्ययं संसरति न च संसारयेत् प्रभुः  ।  
नायं पृथ्वी न सलिलं न तेजः पवनो नभः  ॥ कूर्म्प्_२,२।७ ॥  
न प्राणे न मनो ऽव्यक्तं न शब्दः स्पर्श एव च  ।  
न रूपरसगन्धाश्च नाहं कर्ता न वागपि  ॥ कूर्म्प्_२,२।८ ॥  
न पाणिपादौ नो पायुर्न चोपस्थं द्विजोत्तमाः  ।  
न कर्ता न च भोक्ता वा न च प्रकृतिपूरुषौ  ।  
न माया नैव च प्राश्चैतन्यं परमार्थतः  ॥ कूर्म्प्_२,२।९ ॥  
यथा प्रकाशतमसोः सम्बन्धो नोपपद्यते  ।  
तद्वदैक्यं न सम्बन्धः प्रपञ्चपरमात्मनोः  ॥ कूर्म्प्_२,२।१० ॥  
छायातपौ यथा लोके परस्परविलक्षणौ  ।  
तद्वत् प्रपञ्चपुरुषौ विभिन्नौ परमार्थतः  ॥ कूर्म्प्_२,२।११ ॥  
यद्यात्मा मलिनो ऽस्वस्थो विकारी स्यात् स्वभावतः  ।  
नहि तस्य भवेन्मुक्तिर्जन्मान्तरशतैरपि  ॥ कूर्म्प्_२,२।१२ ॥  
पश्यन्ति मुनयो युक्ताः स्वात्मानं परमार्थतः  ।  
विकारहीनं निर्दुः खमानन्दात्मानमव्ययम्  ॥ कूर्म्प्_२,२।१३ ॥  
अहं कर्ता सुखी दुः खी कृशः स्थूलेति या मतिः  ।  
सा चाहङ्कारकर्तृत्वादात्मन्यारोप्यते जनैः  ॥ कूर्म्प्_२,२।१४ ॥  
वदन्ति वेदविद्वांसः साक्षिणं प्रकृतेः परम्  ।  
भोक्तारमक्षरं शुद्धं सर्वत्र समवस्थितम्  ॥ कूर्म्प्_२,२।१५ ॥  
तस्मादज्ञानमूलो हि संसारः सर्वदेहिनाम्  ।  
अज्ञानादन्यथा ज्ञानं तच्च प्रकृतिसङ्गतम्  ॥ कूर्म्प्_२,२।१६ ॥  
नित्योदितः स्वयं ज्योतिः सर्वगः पुरुषः परः  ।  
अहङ्काराविवेकेन कर्ताहमिति मन्यते  ॥ कूर्म्प्_२,२।१७ ॥  
पश्यन्ति ऋषयो ऽव्यक्तं नित्यं सदसदात्मकम्  ।  
प्रधानं प्रकृतिं बुद्ध्वा कारणं ब्रह्मवादिनः  ॥ कूर्म्प्_२,२।१८ ॥  
तेनायं सङ्गतो ह्यात्मा कूटस्थो ऽपि निरञ्जनः  ।  
स्वात्मानमक्षरं ब्रह्म नावबुद्ध्येत तत्त्वतः  ॥ कूर्म्प्_२,२।१९ ॥  
अनात्मन्यात्मविज्ञानं तस्माद् दुः खं तथेतरम्  ।  
रगद्वेषादयो दोषाः सर्वे भ्रान्तिनिबन्धनाः  ॥ कूर्म्प्_२,२।२० ॥  
कर्मण्यस्य भवेद् दोषः पुण्यापुण्यमिति स्थितिः  ।  
तद्वशादेव सर्वेषां सर्वदेहसमुद्भवः  ॥ कूर्म्प्_२,२।२१ ॥  
नित्यः सर्वत्रगो ह्यात्मा कूटस्थो दोषवर्जितः  ।  
एकः स भिद्यते शक्त्या मायया न स्वभावतः  ॥ कूर्म्प्_२,२।२२ ॥  
तस्मादद्वैतमेवाहुर्मुनयः परमार्थतः  ।  
भेदो व्यक्तस्वभावेन सा च मायात्मसंश्रया  ॥ कूर्म्प्_२,२।२३ ॥  
यथा हि धूमसम्पर्कान्नाकाशो मलिनो भवेत्  ।  
अन्तः करणजैर्भावैरात्मा तद्वन्न लिप्यते  ॥ कूर्म्प्_२,२।२४ ॥  
यथा स्वप्रभया भाति केवलः स्फटिको ऽमलः  ।  
उपाधिहीनो विमलस्तथैवात्मा प्रकाशते  ॥ कूर्म्प्_२,२।२५ ॥  
ज्ञानस्वूपमेवाहुर्जगदेतद् विचक्षणाः  ।  
अर्थस्वरूपमेवाज्ञाः पश्यन्त्यन्ये कुदृष्टयः  ॥ कूर्म्प्_२,२।२६ ॥  
कूटस्थो निर्गुणो व्यापी चैतन्यात्मा स्वभावतः  ।  
दृश्यते ह्यर्थरूपेण पुरुषैर्भ्रान्तिदृष्टिभिः  ॥ कूर्म्प्_२,२।२७ ॥  
यथा संलक्ष्यते रक्तः केवलः स्फटिको जनैः  ।  
रक्तिकाद्युपधानेन तद्वत् परमपूरुषः  ॥ कूर्म्प्_२,२।२८ ॥  
तस्मादात्माक्षरः शुद्धो नित्यः सर्वगतो ऽव्ययः  ।  
उपासितव्यो मन्तव्यः श्रोतव्यश्च मुमुक्षुभिः  ॥ कूर्म्प्_२,२।२९ ॥  
यदा मनसि चैतन्यं भाति सर्वत्रगं सदा  ।  
योगिनो ऽव्यवधानेन तदा सम्पद्यते स्वयम्  ॥ कूर्म्प्_२,२।३० ॥  
यदा सर्वाणि बूतानि स्वात्मन्येवाभिपश्यति  ।  
सर्वभूतेषु चात्मानं ब्रह्म सम्पद्यते तदा  ॥ कूर्म्प्_२,२।३१ ॥  
यदा सर्वाणि भूतानि समाधिस्थो न पश्यति  ।  
एकीभूतः परेणासौ तदा भवति केवलः  ॥ कूर्म्प्_२,२।३२ ॥  
यदा सर्वे प्रमुच्यन्ते कामा ये ऽस्य हृदि स्थिताः  ।  
तदासावमृतीभूतः क्षेमं गच्छति पण्डितः  ॥ कूर्म्प्_२,२।३३ ॥  
यदा भूतपृथग्भावमेकस्थमनुपश्यति  ।  
तत एव च विस्तारं ब्रह्म सम्पद्यते तदा  ॥ कूर्म्प्_२,२।३४ ॥  
यदा पश्यति चात्मानं केवलं परमार्थतः  ।  
मायामात्रं जगत् कृत्स्नं तदा भवति निर्वृतः  ॥ कूर्म्प्_२,२।३५ ॥  
यदा जन्मजरादुः खव्याधीनामेकभेषजम्  ।  
केवलं ब्रह्मविज्ञानं जायते ऽसौ तदा शिवः  ॥ कूर्म्प्_२,२।३६ ॥  
यथा नदीनदा लोके सागरेणैकतां ययुः  ।  
तद्वदात्माक्षरेणासौ निष्कलेनैकतां व्रजेत्  ॥ कूर्म्प्_२,२।३७ ॥  
तस्माद् विज्ञानमेवास्ति न प्रपञ्चो न संसृतिः  ।  
अज्ञानेनावृतं लोको विज्ञानं तेन मुह्यति  ॥ कूर्म्प्_२,२।३८ ॥  
तज्ज्ञानं निर्मलं सूक्ष्मं निर्विकल्पं यदव्ययम्  ।  
अज्ञानमितरत् सर्वं विज्ञानमिति मे मतम्  ॥ कूर्म्प्_२,२।३९ ॥  
एतद् वः परमं साङ्ख्यं भाषितं ज्ञानमुत्तमम्  ।  
सर्ववेदान्तसारं हि योगस्तत्रैकचित्तता  ॥ कूर्म्प्_२,२।४० ॥  
योगात् सञ्जायते ज्ञानं ज्ञानाद् योगः प्रवर्तते  ।  
योगज्ञानाभियुक्तस्य नावाप्यं विद्यते क्वचित्  ॥ कूर्म्प्_२,२।४१ ॥  
यदेव योगिनो यान्ति साङ्ख्यैस्तदधिगम्यते  ।  
एकं साङ्ख्यं च योगं च यः पश्यति स तत्त्ववित्  ॥ कूर्म्प्_२,२।४२ ॥  
अन्ये च योगिनो विप्रा ऐश्वर्यासक्तचेतसः  ।  
मज्जन्ति तत्र तत्रैव न त्वात्मैषामिति श्रुतिः  ॥ कूर्म्प्_२,२।४३ ॥  
यत्तत् सर्वगतं दिव्यमैश्वर्यमचलं महत्  ।  
ज्ञानयोगाभियुक्तस्तु देहान्ते तदवाप्नुयात्  ॥ कूर्म्प्_२,२।४४ ॥  
एष आत्माहमव्यक्तो मायावी परमेश्वरः  ।  
कीर्तितः सर्ववेदेषु सर्वात्मा सर्वतोमुखः  ॥ कूर्म्प्_२,२।४५ ॥  
सर्वकामः सर्वरसः सर्वगन्धो ऽजरो ऽमरः  ।  
सर्वतः पाणिपादो ऽहमन्तर्यामी सनातनः  ॥ कूर्म्प्_२,२।४६ ॥  
अपाणिपादो जवनो ग्रहीता हृदि संस्थितः  ।  
अचक्षुरपि पश्यामि तथाकर्णः शृणोम्यहम्  ॥ कूर्म्प्_२,२।४७ ॥  
वेदाहं सर्वमेवेदं न मां जानाति कश्चन  ।  
प्राहुर्महान्तं पुरुषं मामेकं तत्त्वदर्शिनः  ॥ कूर्म्प्_२,२।४८ ॥  
पश्यन्ति ऋषयो हेतुमात्मनः सूक्ष्मदर्शिनः  ।  
निर्गुणामलरूपस्य यत्तदैश्वर्यमुत्तमम्  ॥ कूर्म्प्_२,२।४९ ॥  
यन्न देवा विजानन्ति मोहिता मम मायया  ।  
वक्ष्ये समाहिता यूयं शृणुध्वं ब्रह्मवादिनः  ॥ कूर्म्प्_२,२।५० ॥  
नाहं प्रशास्ता सर्वस्य मायातीतः स्वभावतः  ।  
प्रेरयामि तथापीदं कारणं सूरयो विदुः  ॥ कूर्म्प्_२,२।५१ ॥  
यन्मे गुह्यतमं देहं सर्वगं तत्त्वदर्शिनः  ।  
प्रविष्टा मम सायुज्यं लभन्ते योगिनो ऽव्ययम्  ॥ कूर्म्प्_२,२।५२ ॥  
तेषां हि वशमापन्ना माया मे विश्वरूपिणी  ।  
लभन्ते परमां शुद्धिं निर्वाणं ते मया सह  ॥ कूर्म्प्_२,२।५३ ॥  
न तेषां पुनरावृत्तिः कल्पकोटिशतैरपि  ।  
प्रसादान्मम योगीन्द्रा एतद् वेदानुशासनम्  ॥ कूर्म्प्_२,२।५४ ॥  
नापुत्रशिष्ययोगिभ्यो दातव्यं ब्रह्मवादिभिः  ।  
मदुक्तमेतद् विज्ञानं साङ्ख्ययोगसमाश्रयम्  ॥ कूर्म्प्_२,२।५५ ॥  
इति श्रीकूर्मपुराणे षट्साहस्त्र्यां संहितायामुपरिविभागे (ईश्वरगीतासु) द्वितीयो ऽध्यायः  
  
  
_____________________________________________________________  
  
  
ईश्वर उवाच  
अव्यक्तादभवत् कालः प्रधानं पुरुषः परः  ।  
तेभ्यः सर्वमिदं जातं तस्माद् ब्रह्ममयं जगत्  ॥ कूर्म्प्_२,३।१ ॥  
सर्वतः पाणिपादं तत् सर्वतो ऽक्षिशिरोमुखम्  ।  
सर्वतः श्रुतिमल्लोके सर्वमावृत्य तिष्ठति  ॥ कूर्म्प्_२,३।२ ॥  
सर्वेन्द्रियगुणाभासं सर्वेन्द्रियविवर्जितम्  ।  
सर्वाधारं सदानन्दमव्यक्तं द्वैतवर्जितम्  ॥ कूर्म्प्_२,३।३ ॥  
सर्वोपमानरहितं प्रमाणातीतगोचरम्  ।  
निर्विकल्पं निराभासं सर्वावासं परामृतम्  ॥ कूर्म्प्_२,३।४ ॥  
अभिन्नं भिन्नसंस्थानं शाश्वतं ध्रु वमव्ययम्  ।  
निर्गुणं परमं व्योम तज्ज्ञानं सूरयो विदुः  ॥ कूर्म्प्_२,३।५ ॥  
स आत्मा सर्वभूतानां स बाह्याभ्यन्तरः परः  ।  
सो ऽहं सर्वत्रगः शान्तो ज्ञानात्मा परमेश्वरः  ॥ कूर्म्प्_२,३।६ ॥  
मया ततमिदं विश्वं जगदव्यक्तमूर्तिना  ।  
मत्स्थानि सर्वभूतानि यस्तं वेद स वेदवित्  ॥ कूर्म्प्_२,३।७ ॥  
प्रधानं पुरुषं चैव तत्त्वद्वयमुदाहृतम्  ।  
तयोरनादिरुद्दिष्टः कालः संयोजकः परः  ॥ कूर्म्प्_२,३।८ ॥  
त्रयमेतदनाद्यन्तमव्यक्ते समवस्थितम्  ।  
तदात्मकं तदन्यत् स्यात् तद्रूपं मामकं विदुः  ॥ कूर्म्प्_२,३।९ ॥  
महदाद्यं विशेषान्तं सम्प्रसूते ऽखिलं जगत्  ।  
या सा प्रकृतिरुद्दिष्टा मोहिनी सर्वदेहिनाम्  ॥ कूर्म्प्_२,३।१० ॥  
पुरुषः प्रकृतिस्थो हि भुङ्क्तेयः प्राकृतान् गुणान्  ।  
अहङ्कारविमुक्तत्वात् प्रोच्यते पञ्चविंशकः  ॥ कूर्म्प्_२,३।११ ॥  
आद्यो विकारः प्रकृतेर्महानात्मेति कथ्यते  ।  
विज्ञानशक्तिर्विज्ञाता ह्यहङ्कारस्तदुत्थितः  ॥ कूर्म्प्_२,३।१२ ॥  
एक एव महानात्मा सो ऽहङ्कारो ऽभिधीयते  ।  
स जीवः सो ऽन्तरात्मेति गीयते तत्त्वचिन्तकैः  ॥ कूर्म्प्_२,३।१३ ॥  
तेन वेदयते सर्वं सुखं दुःखं च जन्मसु  ।  
स विज्ञानात्मकस्तस्य मनः स्यादुपकारकम्  ॥ कूर्म्प्_२,३।१४ ॥  
तेनाविवेकतस्तस्मात् संसारः पुरुषस्य तु  ।  
स चाविवेकः प्रकृतौ सङ्गात् कालेन सो ऽभवत्  ॥ कूर्म्प्_२,३।१५ ॥  
कालः सृजति भूतानि कालः संहरति प्रजाः  ।  
सर्वे कालस्य वशगा न कालः कस्यचिद् वशे  ॥ कूर्म्प्_२,३।१६ ॥  
सो ऽन्तरा सर्वमेवेदं नियच्छति सनातनः  ।  
प्रोच्यते भगवान् प्राणः सर्वज्ञः पुरुषोत्तमः  ॥ कूर्म्प्_२,३।१७ ॥  
सर्वेन्द्रियेभ्यः परमं मन आहुर्मनीषिणः  ।  
मनसश्चाप्यहङ्कारमहङ्कारान्महान् परः  ॥ कूर्म्प्_२,३।१८ ॥  
महतः परमव्यक्तमव्यक्तात् पुरुषः परः  ।  
पुरुषाद् भगवान् प्राणस्तस्य सर्वमिदं जगत्  ॥ कूर्म्प्_२,३।१९ ॥  
प्राणात् परतरं व्योम व्योमातीतो ऽग्निरीश्वरः  ।  
सो ऽहं सर्वत्रगः शान्तो ज्ञानात्मा परमेश्वरः  ।  
नास्ति मत्तः परं भूतं मां विज्ञाय विमुच्यते  ॥ कूर्म्प्_२,३।२० ॥  
नित्यं हि नास्ति जगति भूतं स्थावरजङ्गमम्  ।  
ऋते मामेकमव्यक्तं व्योमरूपं महेश्वरम्  ॥ कूर्म्प्_२,३।२१ ॥  
सो ऽहं सृजामि सकलं संहरामि सदा जगत्  ।  
मायी मायामयो देवः कालेन सह सङ्गतः  ॥ कूर्म्प्_२,३।२२ ॥  
मत्सन्निधावेष कालः करोति सकलं जगत्  ।  
नियोजयत्यनन्तात्मा ह्येतद् वेदानुशासनम्  ॥ कूर्म्प्_२,३।२३ ॥  
इति श्रीकूर्मपुराणे षट्साहस्त्र्यां संहितायामुपरिविभागे (ईश्वरगीतासु) तृतीयो ऽध्यायः  
  
  
_____________________________________________________________  
  
  
  
ईश्वर उवाच  
वक्ष्ये समाहिता यूयं शृणुध्वं ब्रह्मवादिनः  ।  
माहात्म्यं देवदेवस्य येनेदं सम्प्रवर्तते  ॥ कूर्म्प्_२,४।१ ॥  
नाहं तपोभिर्विविधैर्न दानेन न चेज्यया  ।  
शक्यो हि पुरुषैर्ज्ञातुमृते भक्तिमनुत्तमाम्  ॥ कूर्म्प्_२,४।२ ॥  
अहं हि सर्वभावानामन्तस्तिष्ठामि सर्वगः  ।  
मां सर्वसाक्षिणं लोको न जानाति मुनीश्वराः  ॥ कूर्म्प्_२,४।३ ॥  
यस्यान्तरा सर्वमिदं यो हि सर्वान्तरः परः  ।  
सो ऽहन्धाता विधाता च कालो ऽग्निर्विश्वतोमुखः  ॥ कूर्म्प्_२,४।४ ॥  
न मां पश्यन्ति मुनयः सर्वे ऽपि त्रिदिवौकसः  ।  
ब्रह्मा च मनवः शक्रो ये चान्ये प्रथितौजसः  ॥ कूर्म्प्_२,४।५ ॥  
गृणन्ति सततं वेदा मामेकं परमेश्वरम्  ।  
यजन्ति विविधैरग्निं ब्राह्मणा वैदिकैर्मखैः  ॥ कूर्म्प्_२,४।६ ॥  
सर्वे लोका नमस्यन्ति ब्रह्मा लोकपितामहः  ।  
ध्यायन्ति योगिनो देवं भूताधिपतिमीश्वरम्  ॥ कूर्म्प्_२,४।७ ॥  
अहं हि सर्वहविषां भोक्ता चैव फलप्रदः  ।  
सर्वदेवतनुर्भूत्वा सर्वात्मा सर्वसंस्थितः  ॥ कूर्म्प्_२,४।८ ॥  
मां पश्यन्तीह विद्वांशो धार्मिका वेदवादिनः  ।  
तेषां सन्निहितो नित्यं ये भक्त्या मामुपासते  ॥ कूर्म्प्_२,४।९ ॥  
ब्राह्मणाः क्षत्रिया वैश्या धार्मिका मामुपासते  ।  
तेषां ददामि तत् स्थानमानन्दं परमं पदम्  ॥ कूर्म्प्_२,४।१० ॥  
अन्ये ऽपि ये विकर्मस्थाः शूद्राद्या नीचजातयः  ।  
भक्तिमन्तः प्रमुच्यन्ते कालेन मयि सङ्गताः  ॥ कूर्म्प्_२,४।११ ॥  
न मद्भक्ता विनश्यन्ति मद्भक्ता वीतकल्मषाः  ।  
आदावेतत् प्रतिज्ञातं न मे भक्तः प्रणश्यति  ॥ कूर्म्प्_२,४।१२ ॥  
यो वै निन्दति तं मूढो देवदेवं स निन्दति  ।  
यो हि तं पूजयेद् भक्त्या स पूजयति मां सदा  ॥ कूर्म्प्_२,४।१३ ॥  
पत्रं पुष्पं फलं तोयं मदाराधनकारणात्  ।  
यो मे ददाति नियतः स मे भक्तः प्रियो मतः  ॥ कूर्म्प्_२,४।१४ ॥  
अहं हि जगतामादौ ब्रह्माणं परमेष्ठिनम्  ।  
विधाय दत्तवान् वेदानशेषानात्मनिः सृतान्  ॥ कूर्म्प्_२,४।१५ ॥  
अहमेव हि सर्वेषां योगिनां गुरुरव्ययः  ।  
धार्मिकाणां च गोप्ताहं निहन्ता वेदविद्विषाम्  ॥ कूर्म्प्_२,४।१६ ॥  
अहं वै सर्वसंसारान्मोचको योगिनामिह  ।  
संसारहेतुरेवाहं सर्वसंसारवर्जितः  ॥ कूर्म्प्_२,४।१७ ॥  
अहमेव हि संहर्ता स्त्रष्टाहं परिपालकः  ।  
मायावी मामीका शक्तिर्माया लोकविमोहिनी  ॥ कूर्म्प्_२,४।१८ ॥  
ममैव च परा शक्तिर्या सा विद्येति गीयते  ।  
नाशयामि तया मायां योगिनां हृदि संस्थितः  ॥ कूर्म्प्_२,४।१९ ॥  
अहं हि सर्वशक्तीनां प्रवर्तकनिवर्तकः  ।  
आधारभूतः सर्वासां निधानममृतस्य च  ॥ कूर्म्प्_२,४।२० ॥  
एका सर्वान्तरा शक्तिः करोति विविधं जगत्  ।  
आस्थाय ब्रह्माणो रूपं मन्मयी मदधिष्ठिता  ॥ कूर्म्प्_२,४।२१ ॥  
अन्या च शक्तिर्विपुला संस्थापयति मे जगत्  ।  
भूत्वा नारायणो ऽनन्तो जगन्नाथो जगन्मयः  ॥ कूर्म्प्_२,४।२२ ॥  
तृतीया महती शक्तिर्निहन्ति सकलं जगत्  ।  
तामसी मे समाख्याता कालाख्या रुद्ररूपिणी  ॥ कूर्म्प्_२,४।२३ ॥  
ध्यानेन मां प्रपश्यन्ति केचिज्ज्ञानेन चापरे  ।  
अपरे भक्तियोगेन कर्मयोगेन चापरे  ॥ कूर्म्प्_२,४।२४ ॥  
सर्वेषामेव भक्तानामिष्टः प्रियतरो मम  ।  
यो हि ज्ञानेन मां नित्यमाराधयति नान्यथा  ॥ कूर्म्प्_२,४।२५ ॥  
अन्ये च ये त्रयो भक्ता मदाराधनकाङ्क्षिणः  ।  
ते ऽपि मां प्राप्नुवन्त्येव नावर्तन्ते च वै पुनः  ॥ कूर्म्प्_२,४।२६ ॥  
मया ततमिदं कृत्सनं प्रधानपुरुषात्मकम्  ।  
मय्येव संस्थितं विश्वं मया सम्प्रेर्यते जगत्  ॥ कूर्म्प्_२,४।२७ ॥  
नाहं प्रेरयिता विप्राः परमं योगमाश्रितः  ।  
प्रेरयामि जगत्कृत्स्नमेतद्यो वेद सो ऽमृतः  ॥ कूर्म्प्_२,४।२८ ॥  
पश्याम्यशेषमेवेदं वर्तमानं स्वभावतः  ।  
करोति कालो भगवान् महायोगेश्वरः स्वयम्  ॥ कूर्म्प्_२,४।२९ ॥  
योगः सम्प्रोच्यते योगी माया शास्त्रेषु सूरिभिः  ।  
योगेश्वरो ऽसौ भगवान् महादेवो महान् प्रभुः  ॥ कूर्म्प्_२,४।३० ॥  
महत्त्वं सर्वतत्त्वानां परत्वात् परमेष्ठिनः  ।  
प्रोच्यते भगवान् ब्रह्मा महान् ब्रह्ममयो ऽमलः  ॥ कूर्म्प्_२,४।३१ ॥  
यो मामेवं विजानाति महायोगेश्वरेश्वरम्  ।  
सो ऽविकल्पेन योगेन युज्यते नात्र संशयः  ॥ कूर्म्प्_२,४।३२ ॥  
सो ऽहं प्रेरयिता देवः परमानन्दमाश्रितः  ।  
नृत्यामि योगी सततं यस्तद् वेद स वेदवित्  ॥ कूर्म्प्_२,४।३३ ॥  
इति गुह्यतमं ज्ञानं सर्ववेदेषु निष्ठितम्  ।  
प्रसन्नचेतसे देयं धार्मिकायाहिताग्नये  ॥ कूर्म्प्_२,४।३४ ॥  
इति श्रीकूर्मपुराणे षट्साहस्त्र्यां संहितायामुपरिविभागे (ईश्वरगीतासु) चतुर्थो ऽध्यायः  
  
  
_____________________________________________________________  
  
  
व्यास उवाच  
एतावदुक्त्वा भगवान् योगिनां परमेश्वरः  ।  
ननर्त परमं भावमैश्वरं सम्प्रदर्शयन्  ॥ कूर्म्प्_२,५।१ ॥  
तं ते ददृशुरीशानं तेजसां परमं निधिम्  ।  
नृत्यमानं महादेवं विष्णुना गगने ऽमले  ॥ कूर्म्प्_२,५।२ ॥  
यं विदुर्योगतत्त्वज्ञा योगिनो यतमानसाः  ।  
तमीशं सर्वभूतानामाकशे ददृशुः किल  ॥ कूर्म्प्_२,५।३ ॥  
यस्य मायामयं सर्वं येनेदं प्रेर्यते जगत्  ।  
नृत्यमानः स्वयं विप्रैर्विश्वेशः खलु दृश्यते  ॥ कूर्म्प्_२,५।४ ॥  
यत् पादपङ्कजं स्मृत्वा पुरुषो ऽज्ञानजं भयम्  ।  
जहति नृत्यमानं तं भूतेशं ददृशुः किल  ॥ कूर्म्प्_२,५।५ ॥  
यं विनिद्रा जितश्वासाः शान्ता भक्तिसमन्विताः  ।  
ज्योतिर्मयं प्रपश्यन्ति स योगी दृश्यते किल  ॥ कूर्म्प्_२,५।६ ॥  
यो ऽज्ञानान्मोचयेत् क्षिप्रं प्रसन्नो भक्तवत्सलः  ।  
तमेव मोचकं रुद्रमाकाशे ददृशुः परम्  ॥ कूर्म्प्_२,५।७ ॥  
सहस्रशिरसं देवं सहस्रचरणाकृतिम्  ।  
सहस्रबाहुं जटिलं चन्द्रार्धकृतशेखरम्  ॥ कूर्म्प्_२,५।८ ॥  
वसानं चर्म वैयाघ्रं शूलासक्तमहाकरम्  ।  
दण्डपाणिं त्रयीनेत्रं सूर्यसोमाग्निलोचनम्  ॥ कूर्म्प्_२,५।९ ॥  
ब्रह्माण्डं तेजसा स्वेन सर्वमावृत्य च स्थितम्  ।  
दंष्ट्राकरालं दुर्धर्षं सूर्यकोटिसमप्रभम्  ॥ कूर्म्प्_२,५।१० ॥  
अण्डस्थं चाण्डबाह्यस्थं बाह्यमभ्यन्तरं परम्  ।  
सृजन्तमनलज्वालं दहन्तमखिलं जगत्  ।  
नृत्यन्तं ददृशुर्देवं विश्वकर्माणमीश्वरम्  ॥ कूर्म्प्_२,५।११ ॥  
महादेवं महायोगं देवानामपि दैवतम्  ।  
पशूनां पतिमीशानं ज्योतिषां ज्योतिरव्ययम्  ॥ कूर्म्प्_२,५।१२ ॥  
पिनाकिनं विशालाक्षं भेषजं भवरोगिणाम्  ।  
कालात्मानं कालकालं देवदेवं महेश्वरम्  ॥ कूर्म्प्_२,५।१३ ॥  
उमापतिं विरूपाक्षं योगानन्दमयं परम्  ।  
ज्ञानवैराग्यनिलयं ज्ञानयोगं सनातनम्  ॥ कूर्म्प्_२,५।१४ ॥  
शाश्वतैश्वर्यविभवं धर्माधारं दुरासदम्  ।  
महेन्द्रोपेन्द्रनमितं महर्षिगणवन्दितम्  ॥ कूर्म्प्_२,५।१५ ॥  
आधारं सर्वशक्तीनां महायोगेश्वरेश्वरम्  ।  
योगिनां परमं ब्रह्म योगिनां योगवन्दितम्  ।  
योगिनां हृदि तिष्ठन्तं योगमायासमावृतम्  ॥ कूर्म्प्_२,५।१६ ॥  
क्षणेन जगतो योनिं नारायणमनामयम्  ।  
ईश्वरेणैकतापन्नमपश्यन् ब्रह्मवादिनः  ॥ कूर्म्प्_२,५।१७ ॥  
दृष्ट्वा तदैश्वरं रूपं रुद्रनारायणात्मकम्  ।  
कृतार्थं मेनिरे सन्तः स्वात्मानं ब्रह्मवादिनः  ॥ कूर्म्प्_२,५।१८ ॥  
सनत्कुमारः सनको भृगुश्च  
सनातनश्चैव सनन्दनश्च  ।  
रुद्रो ऽङ्गिरा वामदेवाथ शुक्रो  
महर्षिरत्रिः कपिलो मरीचिः  ॥ कूर्म्प्_२,५।१९ ॥  
दृष्ट्वाथ रुद्रं जगदीशितारं  
तं पद्मनाभाश्रितवामभागम्  ।  
ध्यात्वा हृदिस्थं प्रणिपत्य मूर्ध्ना  
बद्ध्वाञ्जलिं स्वेषु शिरःसु भूयः  ॥ कूर्म्प्_२,५।२० ॥  
ओङ्कारमुच्चार्य विलोक्य देवम्  
अन्तःशरीरे निहितं गुहायाम्  ।  
समस्तुवन् ब्रह्ममयैर्वचोभिर्  
आनन्दपूर्णायतमानसास्ते  ॥ कूर्म्प्_२,५।२१ ॥  
मुनय ऊचुः  
त्वामेकमीशं पुरुषं पुराणं  
प्राणेश्वरं रुद्रमनन्तयोगम्  ।  
नमाम सर्वे हृदि सन्निविष्टं  
प्रचेतसं ब्रह्ममयं पवित्रम्  ॥ कूर्म्प्_२,५।२२ ॥  
त्वां पश्यन्ति मुनयो ब्रह्मयोनिं  
दान्ताः शान्ता विमलं रुक्मवर्णम्  ।  
ध्यात्वात्मस्थमचलं स्वे शरीरे  
कविं परेभ्यः परमं तत्परं च  ॥ कूर्म्प्_२,५।२३ ॥  
त्वत्तः प्रसूता जगतः प्रसूतिः  
सर्वात्मभूस्त्वं परमाणुभूतः  ।  
अणोरणीयान् महतो महीयां-  
स्त्वामेव सर्वं प्रवदन्ति सन्तः  ॥ कूर्म्प्_२,५।२४ ॥  
हिरण्यगर्भो जगदन्तरात्मा  
त्वत्तो ऽधिजातः पुरुषः पुराणः  ।  
सञ्जायमानो भवता विसृष्टो  
यथाविधानं सकलं ससर्ज  ॥ कूर्म्प्_२,५।२५ ॥  
त्वत्तो वेदाः सकलाः सम्प्रसूता-  
स्त्वय्येवान्ते संस्थितिं ते लभन्ते  ।  
पश्यामस्त्वां जगतो हेतुभूतं  
नृत्यन्तं स्वे हृदये सन्निविष्टम्  ॥ कूर्म्प्_२,५।२६ ॥  
त्वयैवेदं भ्राम्यते ब्रह्मचक्रं  
मायावी त्वं जगतामेकनाथः  ।  
नमामस्त्वां शरणं सम्प्रपन्ना  
योगात्मानं चित्पतिं दिव्यनृत्यम्  ॥ कूर्म्प्_२,५।२७ ॥  
पश्यामस्त्वां परमाकाशमध्ये  
नृत्यन्तं ते महिमानं स्मरामः  ।  
सर्वात्मानं बहुधा सन्निविष्टं  
ब्रह्मानन्दमनुभूयानुभूय  ॥ कूर्म्प्_२,५।२८ ॥  
ओङ्कारस्ते वाचको मुक्तिबीजं  
त्वमक्षरं प्रकृतौ गूढरूपम्  ।  
तत्त्वां सत्यं प्रवदन्तीह सन्तः  
स्वयम्प्रभं भवतो यत्प्रकाशम्  ॥ कूर्म्प्_२,५।२९ ॥  
स्तुवन्ति त्वां सततं सर्ववेदा  
नमन्ति त्वामृषयः क्षीणदोषाः  ।  
शान्तात्मानः सत्यसन्धा वरिष्ठं  
विशन्ति त्वां यतयो ब्रह्मनिष्ठाः  ॥ कूर्म्प्_२,५।३० ॥  
एको वेदो बहुशाखो ह्यनन्तस्  
त्वामेवैकं बोधयत्येकरूपम्  ।  
वेद्यं त्वां शरणं ये प्रपन्ना-  
स्तेषां शान्तिः शाश्वती नेतरेषाम्  ॥ कूर्म्प्_२,५।३१ ॥  
भवानीशो ऽनादिमांस्तेजोराशिर्  
ब्रह्मा विश्वं परमेष्ठी वरिष्ठः  ।  
स्वात्मानन्दमनुभूयाधिशेते  
स्वयं ज्योतिरचलो नित्यमुक्तः  ॥ कूर्म्प्_२,५।३२ ॥  
एको रुद्रस्त्वं करोषीह विश्वं  
त्वं पालयस्यखिलं विश्वरूपः  ।  
त्वामेवान्ते निलयं विन्दतीदं  
नमामस्त्वां शरणं सम्प्रपन्नाः  ॥ कूर्म्प्_२,५।३३ ॥  
त्वामेकमाहुः कविमेकरुद्रं  
प्राणं बृहन्तं हरिमग्निमीशम्  ।  
इन्द्रं मृत्युमनिलं चेकितानं  
धातारमादित्यमनेकरूपम्  ॥ कूर्म्प्_२,५।३४ ॥  
त्वमक्षरं परमं वेदितव्यं  
त्वमस्य विश्वस्य परं निधानम्  ।  
त्वमव्ययः शाश्वतधर्मगोप्ता  
सनातनस्त्वं पुरुषोत्तमो ऽसि  ॥ कूर्म्प्_२,५।३५ ॥  
त्वमेव विष्णुश्चतुराननस्त्वं  
त्वमेव रुद्रो भगवानधीशः  ।  
त्वं विश्वनाभिः प्रकृतिः प्रतिष्ठा  
सर्वेश्वरस्त्वं परमेश्वरो ऽसि  ॥ कूर्म्प्_२,५।३६ ॥  
त्वामेकमाहुः पुरुषं पुराण-  
मादित्यवर्णं तमसः परस्तात्  ।  
चिन्मात्रमव्यक्तमचिन्त्यरूपं  
खं ब्रह्म शून्यं प्रकृतिं निर्गुणं च  ॥ कूर्म्प्_२,५।३७ ॥  
यदन्तरा सर्वमिदं विभाति  
यदव्ययं निर्मलमेकरूपम्  ।  
किमप्यचिन्त्यं तव रूपमेतत्  
तदन्तरा यत्प्रतिभाति तत्त्वम्  ॥ कूर्म्प्_२,५।३८ ॥  
योगेश्वरं रुद्रमनन्तशक्तिं  
परायणं ब्रह्मतनुं पवित्रम्  ।  
नमाम सर्वे शरणार्थिनस्त्वां  
प्रसीद भूताधिपते महेश  ॥ कूर्म्प्_२,५।३९ ॥  
त्वत्पादपद्मस्मरणादशेष-  
संसारबीजं विलयं प्रयाति  ।  
मनो नियम्य प्रणिधाय कायं  
प्रसादयामो वयमेकमीशम्  ॥ कूर्म्प्_२,५।४० ॥  
नमो भवायास्तु भवोद्भवाय  
कालाय सर्वाय हराय तुभ्यम्  ।  
नमो ऽस्तु रुद्राय कपर्दिने ते  
नमो ऽग्नये देव नमः शिवाय  ॥ कूर्म्प्_२,५।४१ ॥  
ततः स भगवान् देवः कपर्दी वृषवाहनः  ।  
संहृत्य परमं रूपं प्रकृतिस्थो ऽभवद् भवः  ॥ कूर्म्प्_२,५।४२ ॥  
ते भवं भूतभव्येशं पूर्ववत् समवस्थितम्  ।  
दृष्ट्वा नारायणं देवं विस्मिता वाक्यमब्रुवन्  ॥ कूर्म्प्_२,५।४३ ॥  
भगवन् भूतभव्येश गोवृषाङ्कितशासन  ।  
दृष्ट्वा ते परमं रूपं निर्वृताः स्म सनातन  ॥ कूर्म्प्_२,५।४४ ॥  
भवत्प्रसादादमले परस्मिन् परमेश्वरे  ।  
अस्माकं जायते भक्तिस्त्वय्येवाव्यभिचारिणी  ॥ कूर्म्प्_२,५।४५ ॥  
इदानीं श्रोतुमिच्छामो माहात्म्यं तव शङ्कर  ।  
भूयो ऽपि तव यन्नित्यं याथात्म्यं परमेष्ठिनः  ॥ कूर्म्प्_२,५।४६ ॥  
स तेषां वाक्यमाकर्ण्य योगिनां योगसिद्धिदः  ।  
प्राहः गम्भीरया वाचा समालोक्य च माधवम्  ॥ कूर्म्प्_२,५।४७ ॥  
  
इति श्रीकूर्मपुराणे षट्साहस्त्र्यां संहितायामुपरिविभागे (ईश्वरगीतासु) पञ्चमो ऽध्यायः  
  
  
_____________________________________________________________  
  
  
ईश्वर उवाच  
शृणुध्वमृषयः सर्वे यथावत् परमेष्ठिनः  ।  
वक्ष्यामीशस्य माहात्म्यं यत्तद्वेदविदो विदुः  ॥ कूर्म्प्_२,६।१ ॥  
सर्वलोकैकनिर्माता सर्वलोकैकरक्षिता  ।  
सर्वलोकैकसंहर्ता सर्वात्माहं सनातनः  ॥ कूर्म्प्_२,६।२ ॥  
सर्वेषामेव वस्तूनामन्तर्यामी पिता ह्यहम्  ।  
मध्ये चान्तः स्थितं सर्वं नाहं सर्वत्र संस्थितः  ॥ कूर्म्प्_२,६।३ ॥  
भवद्भिरद्भुतं दृष्टं यत्स्वरूपं तु मामकम्  ।  
ममैषा ह्युपमा विप्रा मायया दर्शिता मया  ॥ कूर्म्प्_२,६।४ ॥  
सर्वेषामेव भावानामन्तरा समवस्थितः  ।  
प्रेरयामि जगत् कृत्स्नं क्रियाशाक्तिरियं मम  ॥ कूर्म्प्_२,६।५ ॥  
ययेदं चेष्टते विश्वं तत्स्वभावानुवर्ति च  ।  
सो ऽहं कालो जगत् कृत्स्नं प्रेरयामि कलात्मकम्  ॥ कूर्म्प्_२,६।६ ॥  
एकांशेन जगत् कृत्स्नं करोमि मुनिपुङ्गवाः  ।  
संहराम्येकरूपेण द्विधावस्था ममैव तु  ॥ कूर्म्प्_२,६।७ ॥  
आदिमध्यान्तनिर्मुक्तो मायातत्त्वप्रवर्तकः  ।  
क्षोभयामि च सर्गादौ प्रधानपुरुषावुभौ  ॥ कूर्म्प्_२,६।८ ॥  
ताभ्यां सञ्जायते विश्वं संयुक्ताभ्यां परस्परम्  ।  
महदादिक्रमेणैव मम तेजो विजृम्भते  ॥ कूर्म्प्_२,६।९ ॥  
यो हि सर्वजगत्साक्षी कालचक्रप्रवर्तकः  ।  
हिरण्यगर्भो मार्तण्डः सो ऽपि मद्देहसम्भवः  ॥ कूर्म्प्_२,६।१० ॥  
तस्मै दिव्यं स्वमैश्वर्यं ज्ञानयोगं सनातनम्  ।  
दत्तवानात्मजान् वेदान् कल्पादौ चतुरो द्विजाः  ॥ कूर्म्प्_२,६।११ ॥  
स मन्नियोगतो देवो ब्रह्मा मद्भावभावितः  ।  
दिव्यं तन्मामकैश्वर्यं सर्वदा वहति स्वयम्  ॥ कूर्म्प्_२,६।१२ ॥  
स सर्वलोकनिर्माता मन्नियोगेन सर्ववित्  ।  
भूत्वा चतुर्मुखः सर्गं सृजत्येवात्मसम्भवः  ॥ कूर्म्प्_२,६।१३ ॥  
यो ऽपि नारायणो ऽनन्तो लोकानां प्रभवाव्ययः  ।  
ममैव परमा मूर्तिः करोति परिपालनम्  ॥ कूर्म्प्_२,६।१४ ॥  
यो ऽन्तकः सर्वभूतानां रुद्रः कालात्मकः प्रभुः  ।  
मदाज्ञयासौ सततं संहरिष्यति मे तनुः  ॥ कूर्म्प्_२,६।१५ ॥  
हव्यं वहति देवानां कव्यं कव्याशिनामपि  ।  
पाकं च कुरुते वह्निः सो ऽपि मच्छक्तिचोदितः  ॥ कूर्म्प्_२,६।१६ ॥  
भुक्तमाहारजातं च पचते तदहर्निशम्  ।  
वैश्वानरो ऽग्निर्भगवानीश्वरस्य नियोगतः  ॥ कूर्म्प्_२,६।१७ ॥  
यो ऽपि सर्वाम्भसां योनिर्वरुणो देवपुङ्गवः  ।  
सो ऽपि सञ्जीवयेत् कृत्स्नमीशस्यैव नियोगतः  ॥ कूर्म्प्_२,६।१८ ॥  
यो ऽन्तस्तिष्ठति भूतानां बहिर्देवः प्रभञ्जनः  ।  
मदाज्ञयासौ भूतानां शरीराणि बिभर्ति हि  ॥ कूर्म्प्_२,६।१९ ॥  
यो ऽपि सञ्जीवनो नॄणां देवानाममृताकरः  ।  
सोमः स मन्नियोगेन चोदितः किल वर्तते  ॥ कूर्म्प्_२,६।२० ॥  
यः स्वभासा जगत् कृत्स्नं प्रकाशयति सर्वदा  ।  
सूर्यो वृष्टिं वितनुते शास्त्रेणैव स्वयम्भुवः  ॥ कूर्म्प्_२,६।२१ ॥  
यो ऽप्यशेषजगच्छास्ता शक्रः सर्वामरेश्वरः  ।  
यज्वनां फलदो देवो वर्तते ऽसौ मदाज्ञया  ॥ कूर्म्प्_२,६।२२ ॥  
यः प्रशास्ता ह्यसाधूनां वर्तते नियमादिह  ।  
यमो वैवस्वतो देवो देवदेवनियोगतः  ॥ कूर्म्प्_२,६।२३ ॥  
यो ऽपि सर्वधनाध्यक्षो धनानां सम्प्रदायकः  ।  
सो ऽपीश्वरनियोगेन कुबेरो वर्तते सदा  ॥ कूर्म्प्_२,६।२४ ॥  
यः सर्वरक्षसां नाथस्तामसानां फलप्रदः  ।  
मन्नियोगादसौ देवो वर्तते निरृतिः सदा  ॥ कूर्म्प्_२,६।२५ ॥  
वेतालगणभूतानां स्वामी भोगफलप्रदः  ।  
ईशानः किल भक्तानां सो ऽपि तिष्ठन्ममाज्ञया  ॥ कूर्म्प्_२,६।२६ ॥  
यो वामदेवो ऽङ्गिरसः शिष्यो रुद्रगणाग्रणीः  ।  
रक्षको योगिनां नित्यं वर्तते ऽसौ मदाज्ञया  ॥ कूर्म्प्_२,६।२७ ॥  
यश्च सर्वजगत्पूज्यो वर्तते विघ्नकारकः  ।  
विनायको धर्मनेता सो ऽपि मद्वचनात् किल  ॥ कूर्म्प्_२,६।२८ ॥  
यो ऽपि ब्रह्मविदां श्रेष्ठो देवसेनापतिः प्रभुः  ।  
स्कन्दो ऽसौ वर्तते नित्यं स्वयम्भूर्विधिचोदितः  ॥ कूर्म्प्_२,६।२९ ॥  
ये च प्रजानां पतयो मरीच्याद्या महर्षयः  ।  
सृजन्ति विविधं लोकं परस्यैव नियोगतः  ॥ कूर्म्प्_२,६।३० ॥  
या च श्रीः सर्वभूतानां ददाति विपुलां श्रियम्  ।  
पत्नी नारायणस्यासौ वर्तते मदनुग्रहात्  ॥ कूर्म्प्_२,६।३१ ॥  
वाचं ददाति विपुलां या च देवी सरस्वती  ।  
सापीश्वरनियोगेन चोदिता सम्प्रवर्तते  ॥ कूर्म्प्_२,६।३२ ॥  
याशेषपुरुषान् घोरान्नरकात् तारयिष्यति  ।  
सावित्री संस्मृता देवी देवाज्ञानुविधायिनी  ॥ कूर्म्प्_२,६।३३ ॥  
पार्वती परमा देवी ब्रह्मविद्याप्रदायिनी  ।  
यापि ध्याता विशेषेण सापि मद्वचनानुगा  ॥ कूर्म्प्_२,६।३४ ॥  
यो ऽनन्तमहिमानन्तः शेषो ऽशेषामरप्रभुः  ।  
दधाति शिरसा लोकं सो ऽपि देवनियोगतः  ॥ कूर्म्प्_२,६।३५ ॥  
यो ऽग्निः संवर्तको नित्यं वडवारूपसंस्थितः  ।  
पिबत्यखिलमम्भोधिमीश्वरस्य नियोगतः  ॥ कूर्म्प्_२,६।३६ ॥  
ये चतुर्दश लोके ऽस्मिन् मनवः प्रथितौजसः  ।  
पालयन्ति प्रजाः सर्वास्ते ऽपि तस्य नियोगतः  ॥ कूर्म्प्_२,६।३७ ॥  
आदित्या वसवो रुद्रा मरुतश्च तथाश्विनौ  ।  
अन्याश्च देवताः सर्वा मच्छास्त्रेणैव धिष्ठिताः  ॥ कूर्म्प्_२,६।३८ ॥  
गन्धर्वा गरुडा ऋक्षाः सिद्धाः साध्याश्चचारणाः  ।  
यक्षरक्षः पिशाचाश्च स्थिताः शास्त्रे स्वयम्भुवः  ॥ कूर्म्प्_२,६।३९ ॥  
कलाकाष्ठानिमेषाश्च मुहूर्ता दिवसाः क्षपाः  ।  
ऋतवः पक्षमासाश्च स्थिताः शास्त्रे प्रजापतेः  ॥ कूर्म्प्_२,६।४० ॥  
युगमन्वन्तराण्येव मम तिष्ठन्ति शासने  ।  
पराश्चैव परार्धाश्च कालभेदास्तथा परे  ॥ कूर्म्प्_२,६।४१ ॥  
चतुर्विधानि भूतानि स्थावराणि चराणि च  ।  
नियोगादेव वर्तन्ते देवस्य परमात्मनः  ॥ कूर्म्प्_२,६।४२ ॥  
पातालानि च सर्वाणि भुवनानि च शासनात्  ।  
ब्रह्माण्डानि च वर्तन्ते सर्वाण्येव स्वयम्भुवः  ॥ कूर्म्प्_२,६।४३ ॥  
अतीतान्यप्यसङ्ख्यानि ब्रह्माण्डानि ममाज्ञया  ।  
प्रवृत्तानि पदार्थौघैः सहितानि समन्ततः  ॥ कूर्म्प्_२,६।४४ ॥  
ब्रह्माण्डानि भविष्यन्ति सह वस्तुभिरात्मगैः  ।  
वहिष्यन्ति सदैवाज्ञां परस्य परमात्मनः  ॥ कूर्म्प्_२,६।४५ ॥  
भूमिरापो ऽनलो वायुः खं मनो बुद्धिरेव च  ।  
भूतादिरादिप्रकृतिर्नियोगे मम वर्तते  ॥ कूर्म्प्_२,६।४६ ॥  
याशेषजगतां योनिर्मोहिनी सर्वदेहिनाम्  ।  
माया विवर्तते नित्यं सापीश्वरनियोगतः  ॥ कूर्म्प्_२,६।४७ ॥  
यो वै देहभृतां देवः पुरुषः पठ्यते परः  ।  
आत्मासौ वर्तते नित्यमीश्वरस्य नियोगतः  ॥ कूर्म्प्_२,६।४८ ॥  
विधूय मोहकलिलं यया पश्यति तत् पदम्  ।  
सापि विद्या महेशस्य नियोगवशवर्तिनी  ॥ कूर्म्प्_२,६।४९ ॥  
बहुनात्र किमुक्तेन मम शक्त्यात्मकं जगत्  ।  
मयैव प्रेर्यते कृत्स्नं मय्येव प्रलयं व्रजेत्  ॥ कूर्म्प्_२,६।५० ॥  
अहं हि भगवानीशः स्वयं ज्योतिः सनातनः  ।  
परमात्मा परं ब्रह्म मत्तो ह्यन्यन्न विद्यते  ॥ कूर्म्प्_२,६।५१ ॥  
इत्येतत् परमं ज्ञानं युष्माकं कथितं मया  ।  
ज्ञात्वा विमुच्यते जन्तुर्जन्मसंसारबन्धनात्  ॥ कूर्म्प्_२,६।५२ ॥  
  
इति श्रीकूर्मपुराणे षट्साहस्त्र्यां संहितायामुपरिविभागे (ईश्वरगीतासु) षष्ठो ऽध्यायः  
  
  
_____________________________________________________________  
  
  
ईश्वर उवाच  
शृणुध्वमृषयः सर्वे प्रभावं परमेष्ठिनः  ।  
यं ज्ञात्वा पुरुषो मुक्तो न संसारे पतेत् पुनः  ॥ कूर्म्प्_२,७।१ ॥  
परात् परतरं ब्रह्म शाश्वतं निष्कलं ध्रुवम्  ।  
नित्यानन्दं निर्विकल्पं तद्धाम परमं मम  ॥ कूर्म्प्_२,७।२ ॥  
अहं ब्रह्मविदां ब्रह्मा स्वयम्भूर्विश्वतोमुखः  ।  
मायाविनामहं देवः पुराणो हरिरव्ययः  ॥ कूर्म्प्_२,७।३ ॥  
योगिनामस्म्यहं शम्भुः स्त्रीणां देवी गिरीन्द्रजा  ।  
आदित्यानामहं विष्णुर्वसूनामस्मि पावकः  ॥ कूर्म्प्_२,७।४ ॥  
रुद्राणां शङ्करश्चाहं गरुडः पततामहम्  ।  
ऐरावतो गजेन्द्राणां रामः शस्त्रभृतामहम्  ॥ कूर्म्प्_२,७।५ ॥  
ऋषीणां च वसिष्ठो ऽहं देवानां च शतक्रतुः  ।  
शिल्पिनां विश्वकर्माहं प्रह्लादो ऽस्म्यमरद्विषाम्  ॥ कूर्म्प्_२,७।६ ॥  
मुनीनामप्यहं व्यासो गणानां च विनायकः  ।  
वीराणां वीरभद्रो ऽहं सिद्धानां कपिलो मुनिः  ॥ कूर्म्प्_२,७।७ ॥  
पर्वतानामहं मेरुर्नक्षत्राणां च चन्द्रमाः  ।  
वज्रं प्रहरणानां च व्रतानां सत्यमस्म्यहम्  ॥ कूर्म्प्_२,७।८ ॥  
अनन्तो भोगिनां देवः सेनानीनां च पावकिः  ।  
आश्रमाणां च गार्हस्थमीश्वराणां महेश्वरः  ॥ कूर्म्प्_२,७।९ ॥  
महाकल्पश्च कल्पानां युगानां कृतमस्म्यहम्  ।  
कुबेरः सर्वयक्षाणां गणेशानां च वीरकः  ॥ कूर्म्प्_२,७।१० ॥  
प्रजापतीनां दक्षो ऽहं निरृतिः सर्वरक्षसाम्  ।  
वायुर्बलवतामस्मि द्वीपानां पुष्करो ऽस्म्यहम्  ॥ कूर्म्प्_२,७।११ ॥  
मृगेन्द्राणां च सिंहो ऽहं यन्त्राणां धनुरेव च  ।  
वेदानां सामवेदो ऽहं यजुषां शतरुद्रियम्  ॥ कूर्म्प्_२,७।१२ ॥  
सावित्री सर्वजप्यानां गुह्यानां प्रणवो ऽस्म्यहम्  ।  
सूक्तानां पौरुषं सूक्तं ज्येष्ठसाम च सामसु  ॥ कूर्म्प्_२,७।१३ ॥  
सर्ववेदार्थविदुषां मनुः स्वायम्भुवो ऽस्म्यहम्  ।  
ब्रह्मावर्तस्तु देशानां क्षेत्राणामविमुक्तकम्  ॥ कूर्म्प्_२,७।१४ ॥  
विद्यानामात्मविद्याहं ज्ञानानामैश्वरं परम्  ।  
भूतानामस्म्यहं व्योम सत्त्वानां मृत्युरेव च  ॥ कूर्म्प्_२,७।१५ ॥  
पाशानामस्म्यहं माया कालः कलयतामहम्  ।  
गतीनां मुक्तिरेवाहं परेषां परमेश्वरः  ॥ कूर्म्प्_२,७।१६ ॥  
यच्चान्यदपि लोके ऽस्मिन् सत्त्वं तेजोबलाधिकम्  ।  
तत्सर्वं प्रतिजानीध्वं मम तेजोविजृम्भितम्  ॥ कूर्म्प्_२,७।१७ ॥  
आत्मानः पशवः प्रोक्ताः सर्वे संसारवर्तिनः  ।  
तेषां पतिरहं देवः स्मृतः पशुपतिर्बुधैः  ॥ कूर्म्प्_२,७।१८ ॥  
मायापाशेन बध्नामि पशूनेतान् स्वलीलया  ।  
मामेव मोचकं प्राहुः पशूनां वेदवादिनः  ॥ कूर्म्प्_२,७।१९ ॥  
मायापाशेन बद्धानां मोचको ऽन्यो न विद्यते  ।  
मामृते परमात्मानं भूताधिपतिमव्ययम्  ॥ कूर्म्प्_२,७।२० ॥  
चतुर्विंशतितत्त्वानि माया कर्म गुणा इति  ।  
एते पाशाः पशुपतेः क्लेशाश्च पशुबन्धनाः  ॥ कूर्म्प्_२,७।२१ ॥  
मनो बुद्धिरहङ्कारः खानिलाग्निजलानि भूः  ।  
एताः प्रकृतयस्त्वष्टौ विकाराश्च तथापरे  ॥ कूर्म्प्_२,७।२२ ॥  
श्रोत्रं त्वक्चक्षुषी जिह्वा घ्राणं चैव तु पञ्चमम्  ।  
पायूपस्थं करौ पादौ वाक् चैव दशमी मता  ॥ कूर्म्प्_२,७।२३ ॥  
शब्दः स्पर्शश्च रूपं च रसो गन्धस्तथैव च  ।  
त्रयोविंशतिरेतानि तत्त्वानि प्राकृतानि तु  ॥ कूर्म्प्_२,७।२४ ॥  
चतुर्विंशकमव्यक्तं प्रधानं गुणलक्षणम्  ।  
अनादिमध्यनिधनं कारणं जगतः परम्  ॥ कूर्म्प्_२,७।२५ ॥  
सत्त्वं रजस्तमश्चेति गुणत्रयमुदाहृतम्  ।  
साम्यावस्थितिमेतेषामव्यक्तं प्रकृतिं विदुः  ॥ कूर्म्प्_२,७।२६ ॥  
सत्त्वं ज्ञानं तमो ऽज्ञानं रजो मिश्रमुदाहृतम्  ।  
गुणानां बुद्धिवैषम्याद् वैषम्यं कवयो विदुः  ॥ कूर्म्प्_२,७।२७ ॥  
धर्माधर्माविति प्रोक्तौ पाशौ द्वौ बन्धसञ्ज्ञितौ  ।  
मय्यर्पितानि कर्माणि निबन्धाय विमुक्तये  ॥ कूर्म्प्_२,७।२८ ॥  
अविद्यामस्मितां रागं द्वेषं चाभिनिवेशकम्  ।  
क्लेशाख्यानचलान् प्राहुः पाशानात्मनिबन्धनान्  ॥ कूर्म्प्_२,७।२९ ॥  
एतेषामेव पाशानां माया कारणमुच्यते  ।  
मूलप्रकृतिरव्यक्ता सा शक्तिर्मयि तिष्ठति  ॥ कूर्म्प्_२,७।३० ॥  
स एव मूलप्रकृतिः प्रधानं पुरुषो ऽपि च  ।  
विकारा महदादीनि देवदेवः सनातनः  ॥ कूर्म्प्_२,७।३१ ॥  
स एव बन्धः स च बन्धकर्ता  
स एव पाशः पशवः स एव  ।  
स वेद सर्वं न च तस्य वेत्ता  
तमाहुरग्र्यं पुरुषं पुराणम्  ॥ कूर्म्प्_२,७।३२ ॥  
  
इति श्रीकूर्मपुराणे षट्साहस्त्र्यां संहितायामुपरिविभागे (ईश्वरगीतासु) सप्तमो ऽध्यायः  
  
  
_____________________________________________________________  
  
  
ईश्वर उवाच  
अन्यद् गुह्यतमं ज्ञानं वक्ष्ये ब्राह्मणपुङ्गवाः  ।  
येनासौ तरते जन्तुर्घोरं संसारसागरम्  ॥ कूर्म्प्_२,८।१ ॥  
अहं ब्रह्ममयः शान्तः शाश्वतो निर्मलो ऽव्ययः  ।  
एकाकी भगवानुक्तः केवलः परमेश्वरः  ॥ कूर्म्प्_२,८।२ ॥  
मम योनिर्महद् ब्रह्म तत्र गर्भं दधाम्यहम्  ।  
मूलं मायाभिधानं तु ततो जातमिदं जगत्  ॥ कूर्म्प्_२,८।३ ॥  
प्रधानं पुरुषो ह्यत्मा महान् भूतादिरेव च  ।  
तन्मात्राणि महाभूतानीन्द्रियाणि च जज्ञिरे  ॥ कूर्म्प्_२,८।४ ॥  
ततो ऽण्डमभवद्धैमं सूर्यकोटिसमप्रभम्  ।  
तस्मिन् जज्ञे महाब्रह्मा मच्छक्त्या चोपबृंहितः  ॥ कूर्म्प्_२,८।५ ॥  
ये चान्ये बहवो जीवा मन्मयाः सर्व एव ते  ।  
न मां पश्यन्ति पितरं मायया मम मोहिताः  ॥ कूर्म्प्_२,८।६ ॥  
याश्च योनिषु सर्वासु सम्भवन्ति हि मूर्तयः  ।  
तासां माया परा योनिर्मामेव पितरं विदुः  ॥ कूर्म्प्_२,८।७ ॥  
यो मामेवं विजानाति बीजिनं पितरं प्रभुम्  ।  
स धीरः सर्वलोकेषु न मोहमधिगच्छति  ॥ कूर्म्प्_२,८।८ ॥  
ईशानः सर्वविद्यानां भूतानां परमेश्वरः  ।  
ओङ्कारमूर्तिर्भगवानहं ब्रह्मा प्रजापतिः  ॥ कूर्म्प्_२,८।९ ॥  
समं सर्वेषु भूतेषु तिष्ठन्तं परमेश्वरम्  ।  
विनश्यत्स्वविनश्यन्तं यः पश्यति स पश्यति  ॥ कूर्म्प्_२,८।१० ॥  
समं पश्यन् हि सर्वत्र समवस्थितमीश्वरम्  ।  
न हिनस्त्यात्मनात्मानं ततो याति पराङ्गतिम्  ॥ कूर्म्प्_२,८।११ ॥  
विदित्वा सप्त सूक्ष्माणि षडङ्गं च महेश्वरम्  ।  
प्रधानविनियोगज्ञः परं ब्रह्माधिगच्छति  ॥ कूर्म्प्_२,८।१२ ॥  
सर्वज्ञता तृप्तिरनादिबोधः  
स्वतन्त्रता नित्यमलुप्तशक्तिः  ।  
अनन्तशक्तिश्च विभोर्विदित्वा  
षडाहुरङ्गानि महेश्वरस्य  ॥ कूर्म्प्_२,८।१३ ॥  
तन्मात्राणि मन आत्मा च तानि  
सूक्ष्माण्याहुः सप्त तत्त्वात्मकानि  ।  
या सा हेतुः प्रकृतिः सा प्रधानं  
बन्धः प्रोक्तो विनियोगो ऽपि तेन  ॥ कूर्म्प्_२,८।१४ ॥  
या सा शक्तिः प्रकृतौ लीनरूपा  
वेदेषूक्ता कारणं ब्रह्मयोनिः  ।  
तस्या एकः परमेष्ठी परस्ता-  
न्महेश्वरः पुरुषः सत्यरूपः  ॥ कूर्म्प्_२,८।१५ ॥  
ब्रह्मा योगी परमात्मा महीयान्  
व्योमव्यापी वेदवेद्यः पुराणः  ।  
एको रुद्रो मृत्युरव्यक्तमेकं  
बीजं विश्वं देव एकः स एव  ॥ कूर्म्प्_२,८।१६ ॥  
तमेवैकं प्राहुरन्ये ऽप्यनेकं  
त्वेकात्मानं केचिदन्यत्तथाहुः  ।  
अणोरणीयान् महतो ऽसौ महीयान्  
महादेवः प्रोच्यते वेदविद्भिः  ॥ कूर्म्प्_२,८।१७ ॥  
एवं हि यो वेद गुहाशयं परं  
प्रभुं पुराणं पुरुषं विश्वरूपम्  ।  
हिरण्मयं बुद्धिमतां परां गतिं  
स बुद्धिमान् बुद्धिमतीत्य तिष्ठति  ॥ कूर्म्प्_२,८।१८ ॥  
  
इति श्रीकूर्मपाराणे षट्साहस्त्र्यां संहितायामुपरिविभागे (ईश्वरगीतासु) अष्टमो ऽध्यायः  
  
  
_____________________________________________________________  
  
  
ऋषय ऊचुः  
निष्कलो निर्मलो नित्यो निष्क्रियः परमेश्वरः  ।  
तन्नो वद महादेव विश्वरूपः कथं भवान्  ॥ कूर्म्प्_२,९।१ ॥  
ईश्वर उवाच  
नाहं विश्वो न विश्वं च मामृते विद्यते द्विजाः  ।  
मायानिमित्तमत्रास्ति सा चात्मानमपाश्रिता  ॥ कूर्म्प्_२,९।२ ॥  
अनादिनिधना शक्तिर्मायाव्यक्तसमाश्रया  ।  
तन्निमित्तः प्रपञ्चो ऽयमव्यक्तादभवत् खलु  ॥ कूर्म्प्_२,९।३ ॥  
अव्यक्तं कारणं प्राहुरानन्दं ज्योतिरक्षरम्  ।  
अहमेव परं ब्रह्म मत्तो ह्यन्यन्न विद्यते  ॥ कूर्म्प्_२,९।४ ॥  
तस्मान्मे विश्वरूपत्वं निश्चितं ब्रह्मवादिभिः  ।  
एकत्वे च पृथक्त्वे च प्रोक्तमेतन्निदर्शनम्  ॥ कूर्म्प्_२,९।५ ॥  
अहं तत् परमं ब्रह्म परमात्मा सनातनः  ।  
अकारणं द्विजाः प्रोक्तो न दोषो ह्यात्मनस्तथा  ॥ कूर्म्प्_२,९।६ ॥  
अनन्ता शक्तयो ऽव्यक्ते मायाद्याः संस्थिता ध्रुवाः  ।  
तस्मिन् दिवि स्थितं नित्यमव्यक्तं भाति केवलम्  ॥ कूर्म्प्_२,९।७ ॥  
याभिस्तल्लक्ष्यते भिन्नमभिन्नं तु स्वभावतः  ।  
एकया मम सायुज्यमनादिनिधनं ध्रुवम्  ॥ कूर्म्प्_२,९।८ ॥  
पुंसो ऽभूदन्यया भूतिरन्यया तत्तिरोहितम्  ।  
अनादिमध्यं तिष्ठन्तं युज्यते ऽविद्यया किल  ॥ कूर्म्प्_२,९।९ ॥  
तदेतत् परमं व्यक्तं प्रभामण्डलमण्डितम्  ।  
तदक्षरं परं ज्योतिस्तद् विष्णोः परमं पदम्  ॥ कूर्म्प्_२,९।१० ॥  
तत्र सर्वमिदं प्रोतमोतं चैवाखिलं जगत्  ।  
तदेव च जगत् कृत्स्नं तद् विज्ञाय विमुच्यते  ॥ कूर्म्प्_२,९।११ ॥  
यतो वाचो निवर्तन्ते अप्राप्य मनसा सह  ।  
आनन्दं ब्रह्मणो विद्वान् विभेति न कुतश्चन  ॥ कूर्म्प्_२,९।१२ ॥  
वेदाहमेतं पुरुषं महान्त-  
मादित्यवर्णं तमसः परस्तात्  ।  
तद् विज्ञाय परिमुच्येत विद्वान्  
नित्यानन्दी भवति ब्रह्मभूतः  ॥ कूर्म्प्_२,९।१३ ॥  
यस्मात् परं नापरमस्ति किञ्चित्  
यज्ज्योतिषां ज्योतिरेकं दिविस्थम्  ।  
तदेवात्मानं मन्यमानो ऽथ विद्वान्  
आत्मानन्दी भवति ब्रह्मभूतः  ॥ कूर्म्प्_२,९।१४ ॥  
तदव्ययं कलिलं गूढदेहं  
ब्रह्मानन्दममृतं विश्वधाम  ।  
वदन्त्येवं ब्राह्मणा ब्रह्मनिष्ठा  
यत्र गत्वा न निवर्तेत भूयः  ॥ कूर्म्प्_२,९।१५ ॥  
हिरण्मये परमाकाशतत्त्वे  
यदर्चिषि प्रविभातीव तेजः  ।  
तद्विज्ञाने परिपश्यन्ति धीरा  
विभ्राजमानं विमलं व्योम धाम  ॥ कूर्म्प्_२,९।१६ ॥  
ततः परं परिपश्यन्ति धीरा  
आत्मन्यात्मानमनुभूयानुभूय  ।  
स्वयम्प्रभः परमेष्ठी महीयान्  
ब्रह्मानन्दी भगवानीश एषः  ॥ कूर्म्प्_२,९।१७ ॥  
एको देवः सर्वभूतेषु गूढः  
सर्वव्यापी सर्वभूतान्तरात्मा  ।  
तमेवैकं ये ऽनुपश्यन्ति धीरास्  
तेषां शान्तिः शाश्वती नेतरेषाम्  ॥ कूर्म्प्_२,९।१८ ॥  
सर्वाननशिरोग्रीवः सर्वभूतगुहाशयः  ।  
सर्वव्यापी च भगवान् न तस्मादन्यदिष्यते  ॥ कूर्म्प्_२,९।१९ ॥  
इत्येतदैश्वरं ज्ञानमुक्तं वो मुनिपुङ्गवाः  ।  
गोपनीयं विशेषेण योगिनामपि दुर्लभम्  ॥ कूर्म्प्_२,९।२० ॥  
इति श्रीकूर्मपाराणे षट्साहस्त्र्यां संहितायामुपरिविभागे (ईश्वरगीतासु) नवमो ऽध्यायः  
  
  
_____________________________________________________________  
  
  
ईश्वर उवाच  
अलिङ्गमेकमव्यक्तं लिङ्गं ब्रह्मेति निश्चितम्  ।  
स्वयञ्ज्योतिः परं तत्त्वं परे व्योम्नि व्यवस्थितम्  ॥ कूर्म्प्_२,१०।१ ॥  
अव्यक्तं कारणं यत्तदक्षरं परमं पदम्  ।  
निर्गुणं शुद्धविज्ञानं तद् वै पश्यन्ति सूरयः  ॥ कूर्म्प्_२,१०।२ ॥  
तन्निष्ठाः शान्तसङ्कल्पा नित्यं तद्भावभाविताः  ।  
पश्यन्ति तत् परं ब्रह्म यत्तल्लिङ्गमिति श्रुतिः  ॥ कूर्म्प्_२,१०।३ ॥  
अन्यथा नहि मां द्रष्टुं शक्यं वै मुनिपुङ्गवाः  ।  
नहि तद् विद्यते ज्ञानं यतस्तज्ज्ञायते परम्  ॥ कूर्म्प्_२,१०।४ ॥  
एतत्तत्परमं ज्ञानं केवलं कवयो विदुः  ।  
अज्ञानमितरत् सर्वं यस्मान्मायामयं जगत्  ॥ कूर्म्प्_२,१०।५ ॥  
यज्ज्ञानं निर्मलं सूक्ष्मं निर्विकल्पं यदव्ययम्  ।  
ममात्मासौ तदेवेमिति प्राहुर्विपश्चितः  ॥ कूर्म्प्_२,१०।६ ॥  
ये ऽप्यनेकं प्रपश्यन्ति ते ऽपि पश्यन्ति तत्परम्  ।  
आश्रिताः परमां निष्ठां बुद्ध्वैकं तत्त्वमव्ययम्  ॥ कूर्म्प्_२,१०।७ ॥  
ये पुनः परमं तत्त्वमेकं वानेकमीश्वरम्  ।  
भक्त्या मां सम्प्रपश्यन्ति विज्ञेयास्ते तदात्मकाः  ॥ कूर्म्प्_२,१०।८ ॥  
साक्षादेव प्रपश्यन्ति स्वात्मानं परमेश्वरम्  ।  
नित्यानन्दं निर्विकल्पं सत्यरूपमिति स्थितिः  ॥ कूर्म्प्_२,१०।९ ॥  
भजन्ते परमानन्दं सर्वगं यत्तदात्मकम्  ।  
स्वात्मन्यवस्थिताः शान्ताः परे ऽव्यक्ते परस्य तु  ॥ कूर्म्प्_२,१०।१० ॥  
एषा विमुक्तिः परमा मम सायुज्यमुत्तमम्  ।  
निर्वाणं ब्रह्मणा चैक्यं कैवल्यं कवयो विदुः  ॥ कूर्म्प्_२,१०।११ ॥  
तस्मादनादिमध्यान्तं वस्त्वेकं परमं शिवम्  ।  
स ईश्वरो महादेवस्तं विज्ञाय विमुच्यते  ॥ कूर्म्प्_२,१०।१२ ॥  
न तत्र सूर्यः प्रविभातीह चन्द्रो  
न नक्षत्राणि तपनो नोत विद्युत्  ।  
तद्भासेदमखिलं भाति नित्यं  
तन्नित्यभासमचलं सद्विभाति  ॥ कूर्म्प्_२,१०।१३ ॥  
नित्योदितं संविदा निर्विकल्पं  
शुद्धं बृहन्तं परमं यद्विभाति  ।  
अत्रान्तरं ब्रह्मविदो ऽथ नित्यं  
पश्यन्ति तत्त्वमचलं यत् स ईशः  ॥ कूर्म्प्_२,१०।१४ ॥  
नित्यानन्दममृतं सत्यरूपं  
शुद्धं वदन्ति पुरुषं सर्ववेदाः  ।  
तदेवेदमिति प्रणवेनेशितारं  
धायायन्ति वेदार्थविनिश्चितार्थाः  ॥ कूर्म्प्_२,१०।१५ ॥  
न भूमिरापो न मनो न वह्निः  
प्राणो ऽनिलो गगनं नोत बुद्धिः  ।  
न चेतनो ऽन्यत् परमाकाशमध्ये  
विभाति देवः शिव एव केवलः  ॥ कूर्म्प्_२,१०।१६ ॥  
इत्येतदुक्तं परमं रहस्यं  
ज्ञानामृतं सर्ववेदेषु गूढम्  ।  
जानाति योगी विजने ऽथ देशे  
युञ्जीत योगं प्रयतो ह्यजस्रम्  ॥ कूर्म्प्_२,१०।१७ ॥  
  
इती श्रीकूर्मपुराणे षट्साहस्त्र्यां संहितायामुपरिविभागे (ईश्वरगीतासु) दशमो ऽध्यायः  
  
  
_____________________________________________________________  
  
  
ईश्वर उवाच  
अतः परं प्रवक्ष्यामि योगं परमदुर्लभम्  ।  
येनात्मानं प्रपश्यन्ति भानुमन्तमिवेश्वरम्  ॥ कूर्म्प्_२,११।१ ॥  
योगाग्निर्दहति क्षिप्रमशेषं पापपञ्जरम्  ।  
प्रसन्नं जायते ज्ञानं साक्षान्निर्वाणसिद्धिदम्  ॥ कूर्म्प्_२,११।२ ॥  
योगात्सञ्जायते ज्ञानं ज्ञानाद् योगः प्रवर्तते  ।  
योगज्ञानाभियुक्तस्य प्रसीदति महेश्वरः  ॥ कूर्म्प्_२,११।३ ॥  
एककालं द्विकालं वा त्रिकालं नित्यमेव वा  ।  
ये युञ्जन्तीह मद्योगं ते विज्ञेया महेश्वराः  ॥ कूर्म्प्_२,११।४ ॥  
योगस्तु द्विविधो ज्ञेयो ह्यभावः प्रथमो मतः  ।  
अपरस्तु महायोगः सर्वयोगोत्तमोत्तमः  ॥ कूर्म्प्_२,११।५ ॥  
शून्यं सर्वनिराभासं स्वरूपं यत्र चिन्त्यते  ।  
अभावयोगः स प्रोक्तो येनात्मानं प्रपश्यति  ॥ कूर्म्प्_२,११।६ ॥  
यत्र पश्यति चात्मानं नित्यानन्दं निरञ्जनम्  ।  
मयैक्यं स महायोगो भाषितः परमेश्वरः  ॥ कूर्म्प्_२,११।७ ॥  
ये चान्ये योगिनां योगाः श्रूयन्ते ग्रन्थविस्तरे  ।  
सर्वे ते ब्रह्मयोगस्य कलां नार्हन्ति षोडशीम्  ॥ कूर्म्प्_२,११।८ ॥  
यत्र साक्षात् प्रपश्यन्ति विमुक्ता विश्वमीश्वरम्  ।  
सर्वेषामेव योगानां स योगः परमो मतः  ॥ कूर्म्प्_२,११।९ ॥  
सहस्रशो ऽथ शतशो ये चेश्वरबहिष्कृताः  ।  
न ते पश्यन्ति मामेकं योगिनो यतमानसाः  ॥ कूर्म्प्_२,११।१० ॥  
प्राणायामस्तथा ध्यानं प्रत्याहारो ऽथ धारणा  ।  
समाधिश्च मुनिश्रेष्ठा यमो नियम आसनम्  ॥ कूर्म्प्_२,११।११ ॥  
मय्येकचित्ततायोगो वृत्त्यन्तरनिरोधतः  ।  
तत्साधनान्यष्टधा तु युष्माकं कथितानि तु  ॥ कूर्म्प्_२,११।१२ ॥  
अहिंसा सत्यमस्तेयं ब्रह्मचर्यापरिग्रहौ  ।  
यमाः सङ्क्षेपतः प्रोक्ताश्चित्तशुद्धिप्रदा नृणाम्  ॥ कूर्म्प्_२,११।१३ ॥  
कर्मणा मनसा वाचा सर्वभूतेषु सर्वदा  ।  
अक्लेशजननं प्रोक्तं त्वहिंसा परमर्षिभिः  ॥ कूर्म्प्_२,११।१४ ॥  
अहिंसायाः परो धर्मो नास्त्यहिंसा परं सुखम्  ।  
विधिना या भवेद्धिंसा त्वहिंसैव प्रकीर्तिता  ॥ कूर्म्प्_२,११।१५ ॥  
सत्येन सर्वमाप्नोति सत्ये सर्वं प्रतिष्ठितम्  ।  
यथार्थकथनाचारः सत्यं प्रोक्तं द्विजातिभिः  ॥ कूर्म्प्_२,११।१६ ॥  
परद्रव्यापहरणं चौर्याद् वाथ बलेन वा  ।  
स्तेयं तस्यानाचरणादस्तेयं धर्मसाधनम्  ॥ कूर्म्प्_२,११।१७ ॥  
कर्मणा मनसा वाचा सर्वावस्थासु सर्वदा  ।  
सर्वत्र मैथुनत्यागं ब्रह्मचर्यं प्रचक्षते  ॥ कूर्म्प्_२,११।१८ ॥  
द्रव्याणामप्यनादानमापद्यपि यथेच्छया  ।  
अपरिग्रह इत्याहुस्तं प्रयत्नेन पालयेत्  ॥ कूर्म्प्_२,११।१९ ॥  
तपः स्वाध्यायसन्तोषाः शौचमीश्वरपूजनम्  ।  
समासान्नियमाः प्रोक्ता योगसिद्धिप्रदायिनः  ॥ कूर्म्प्_२,११।२० ॥  
उपवासपराकादिकृच्छ्रचान्द्रायणादिभिः  ।  
शरीरशोषणं प्राहुस्तापसास्तप उत्तमम्  ॥ कूर्म्प्_२,११।२१ ॥  
वेदान्तशतरुद्रीयप्रणवादिजपं बुधाः  ।  
सत्त्वशुद्धिकरं पुंसां स्वाध्यायं परिचक्षते  ॥ कूर्म्प्_२,११।२२ ॥  
स्वाध्यायस्य त्रयो भेदा वाचिकोपांशुमानसाः  ।  
उत्तरोत्तरवैशिष्ट्यं प्राहुर्वेदार्थवेदिनः  ॥ कूर्म्प्_२,११।२३ ॥  
यः शब्दबोधजननः परेषां शृण्वतां स्फुटम्  ।  
स्वाध्यायो वाचिकः प्रोक्त उपांशोरथ लक्षणम्  ॥ कूर्म्प्_२,११।२४ ॥  
ओष्ठयोः स्पन्दमात्रेण परस्याशब्दबोधकः  ।  
उपांशुरेष निर्दिष्टः साहस्रो वाचिकाज्जपः  ॥ कूर्म्प्_२,११।२५ ॥  
यत्पदाक्षरसङ्गत्या परिस्पन्दनवर्जितम्  ।  
चिन्तनं सर्वशब्दानां मानसं तं जपं विदुः  ॥ कूर्म्प्_२,११।२६ ॥  
यदृच्छालाभतो नित्यमलं पुंसो भवेदिति  ।  
या धीस्तामृषयः प्राहुः सन्तोषं सुखलक्षणम्  ॥ कूर्म्प्_२,११।२७ ॥  
बाह्यमाभ्यन्तरं शौचं द्विधा प्रोक्तं द्विजोत्तमाः  ।  
मृज्जलाभ्यां स्मृतं बाह्यं मनःशुद्धिरथान्तरम्  ॥ कूर्म्प्_२,११।२८ ॥  
स्तुतिस्मरणपूजाभिर्वाङ्मनःकायकर्मभिः  ।  
सुनिश्चला शिवे भक्तिरेतदीश्वरपूजनम्  ॥ कूर्म्प्_२,११।२९ ॥  
यमाः सनियमाः प्रोक्ताः प्राणायामं निबोधत  ।  
प्राणः स्वदेहजो वायुरायामस्तन्निरोधनम्  ॥ कूर्म्प्_२,११।३० ॥  
उत्तमाधममध्यत्वात् त्रिधायं प्रतिपादितः  ।  
स एव द्विविधः प्रोक्तः सगर्भो ऽगर्भ एव च  ॥ कूर्म्प्_२,११।३१ ॥  
मात्राद्वादशको मन्दश्चतुर्विंशतिमात्रिकः  ।  
मध्यमः प्राणसंरोधः षट्त्रिंशन्मात्रिकोत्तमः  ॥ कूर्म्प्_२,११।३२ ॥  
प्रस्वेदकम्पनोत्थानजनकत्वं यथाक्रमम्  ।  
मन्दमध्यममुख्यानामानन्दादुत्तमोत्तमः  ॥ कूर्म्प्_२,११।३३ ॥  
सगर्भमाहुः सजपमगर्भं विजपं बुधाः  ।  
एतद् वै योगिनामुक्तं प्राणायामस्य लक्षणम्  ॥ कूर्म्प्_२,११।३४ ॥  
सव्याहृतिं सप्रणवां गायत्रीं शिरसा सह  ।  
त्रिर्जपेदायतप्राणः प्राणायामः स उच्यते  ॥ कूर्म्प्_२,११।३५ ॥  
रेचकः पूरकश्चैव प्राणायामो ऽथ कुम्भकः  ।  
प्रोच्यते सर्वशास्त्रेषु योगिभिर्यतमानसैः  ॥ कूर्म्प्_२,११।३६ ॥  
रेचको ऽजस्त्रनिश्वासात् पूरकस्तन्निरोधतः  ।  
साम्येन संस्थितिर्या सा कुम्भकः परिगीयते  ॥ कूर्म्प्_२,११।३७ ॥  
इन्द्रियाणां विचरतां विषयेषु स्वभावतः  ।  
निग्रहः प्रोच्यते सद्भिः प्रत्याहारस्तु सत्तमाः  ॥ कूर्म्प्_२,११।३८ ॥  
हृत्पुण्डरीके नाभ्यां वा मूर्ध्नि पर्वतमस्तके  ।  
एवमादिषु देशेषु धारणा चित्तबन्धनम्  ॥ कूर्म्प्_२,११।३९ ॥  
देशावस्थितिमालम्ब्य बुद्धेर्या वृत्तिसन्ततिः  ।  
वृत्त्यन्तरैरसंसृष्टा तद्ध्यानं सूरयो विदुः  ॥ कूर्म्प्_२,११।४० ॥  
एकाकारः समाधिः स्याद् देशालम्बनवर्जितः  ।  
प्रत्ययो ह्यर्थमात्रेण योगसाधनमुत्तमम्  ॥ कूर्म्प्_२,११।४१ ॥  
धारणा द्वादशायामा ध्यानं द्वादशधारणाः  ।  
ध्यानं द्वादशकं यावत् समाधिरभिधीयते  ॥ कूर्म्प्_२,११।४२ ॥  
आसनं स्वस्तिकं प्रोक्तं पद्ममर्धासनं तथा  ।  
साधनानां च सर्वेषामेतत्साधनमुत्तमम्  ॥ कूर्म्प्_२,११।४३ ॥  
ऊर्वोरुपरि विप्रेन्द्राः कृत्वा पादतले उभे  ।  
समासीतात्मनः पद्ममेतदासनमुत्तमम्  ॥ कूर्म्प्_२,११।४४ ॥  
एकं पादमथैकस्मिन् विन्यस्योरुणि सत्तमाः  ।  
आसीतार्धासनमिदं योगसाधनमुत्तमम्  ॥ कूर्म्प्_२,११।४५ ॥  
उभे कृत्वा पादतले जानूर्वोरन्तरेण हि  ।  
समासीतात्मनः प्रोक्तमासनं स्वस्तिकं परम्  ॥ कूर्म्प्_२,११।४६ ॥  
अदेशकाले योगस्य दर्शनं हि न विद्यते  ।  
अग्न्यभ्यासे जले वापि शुष्कपर्णचये तथा  ॥ कूर्म्प्_२,११।४७ ॥  
जन्तुव्याप्ते श्मशाने च जीर्णगोष्ठे चतुष्पथे  ।  
सशब्दे सभये वापि चैत्यवल्मीकसञ्चये  ॥ कूर्म्प्_२,११।४८ ॥  
अशुभे दुर्जनाक्रान्ते मशकादिसमन्विते  ।  
नाचरेद् देहबाधे वा दौर्मनस्यादिसम्भवे  ॥ कूर्म्प्_२,११।४९ ॥  
सुगुप्ते सुशुभे देशे गुहायां पर्वतस्य तु  ।  
नद्यास्तीरे पुण्यदेशे देवतायतने तथा  ॥ कूर्म्प्_२,११।५० ॥  
गृहे वा सुशुभे रम्ये विजने जन्तुवर्जिते  ।  
युञ्जीत योगी सततमात्मानं मत्परायणः  ॥ कूर्म्प्_२,११।५१ ॥  
नमस्कृत्य तु योगीन्द्रान् सशिष्यांश्च विनायकम्  ।  
गुरुं चैवाथ मां योगी युञ्जीत सुसमाहितः  ॥ कूर्म्प्_२,११।५२ ॥  
आसनं स्वस्तिकं बद्ध्वा पद्ममर्धमथापि वा  ।  
नासिकाग्रे समां दृष्टिमीषदुन्मीलितेक्षणः  ॥ कूर्म्प्_२,११।५३ ॥  
कृत्वाथ निर्भयः शान्तस्त्यक्त्वा मायामयं जगत्  ।  
स्वात्मन्यवस्थितं देवं चिन्तयेत् परमेश्वरम्  ॥ कूर्म्प्_२,११।५४ ॥  
शिखाग्रे द्वादशाङ्गुल्ये कल्पयित्वाथ पङ्कजम्  ।  
धर्मकन्दसमुद्भूतं ज्ञाननालं सुशोभनम्  ॥ कूर्म्प्_२,११।५५ ॥  
ऐश्वर्याष्टदलं श्वेतं परं वैराग्यकर्णिकम्  ।  
चिन्तयेत् परमं कोशं कर्णिकायां हिरण्मयम्  ॥ कूर्म्प्_२,११।५६ ॥  
सर्वशक्तिमयं साक्षाद् यं प्राहुर्दिव्यमव्ययम्  ।  
ओङ्कारवाच्यमव्यक्तं रश्मिजालसमाकुलम्  ॥ कूर्म्प्_२,११।५७ ॥  
चिन्तयेत् तत्र विमलं परं ज्योतिर्यदक्षरम्  ।  
तस्मिन् ज्योतिषि विन्यस्यस्वात्मानं तदभेदतः  ॥ कूर्म्प्_२,११।५८ ॥  
ध्यायीताकाशमध्यस्थमीशं परमकारणम्  ।  
तदात्मा सर्वगो भूत्वा न किञ्चिदपि चिन्तयेत्  ॥ कूर्म्प्_२,११।५९ ॥  
एतद् गुह्यतमं ध्यानं ध्यानान्तरमथोच्यते  ।  
चिन्तयित्वा तु पूर्वोक्तं हृदये पद्ममुत्तमम्  ॥ कूर्म्प्_२,११।६० ॥  
आत्मानमथ कर्तारं तत्रानलसमत्विषम्  ।  
मध्ये वह्निशिखाकारं पुरुषं पञ्चविंशकम्  ॥ कूर्म्प्_२,११।६१ ॥  
चिन्तयेत् परमात्मानं तन्मध्ये गगनं परम्  ।  
ओङ्करबोधितं तत्त्वं शाश्वतं शिवमच्युतम्  ॥ कूर्म्प्_२,११।६२ ॥  
अव्यक्तं प्रकृतौ लीनं परं ज्योतिरनुत्तमम्  ।  
तदन्तः परमं तत्त्वमात्माधारं निरञ्जनम्  ॥ कूर्म्प्_२,११।६३ ॥  
ध्यायीत तन्मयो नित्यमेकरूपं महेश्वरम्  ।  
विशोध्य सर्वतत्त्वानि प्रणवेनाथवा पुनः  ॥ कूर्म्प्_२,११।६४ ॥  
संस्थाप्य मयि चात्मानं निर्मले परमे पदे  ।  
प्लावयित्वात्मनो देहं तेनैव ज्ञानवारिणा  ॥ कूर्म्प्_२,११।६५ ॥  
मदात्मा मन्मयो भस्म गृहीत्वा ह्यग्निहोत्रजम्  ।  
तेनोद्धृत्य तु सर्वाङ्गमग्निरित्यादिमन्त्रतः  ।  
चिन्तयेत् स्वात्मनीशानं परं ज्योतिः स्वरूपिणम्  ॥ कूर्म्प्_२,११।६६ ॥  
एष पाशुपतो योगः पशुपाशविमुक्तये  ।  
सर्ववेदान्तसारो ऽयमत्याश्रममिति श्रुतिः  ॥ कूर्म्प्_२,११।६७ ॥  
एतत् परतरं गुह्यं मत्सायुज्योपपादकम्  ।  
द्विजातीनां तु कथितं भक्तानां ब्रह्मचारिणाम्  ॥ कूर्म्प्_२,११।६८ ॥  
ब्रह्मचर्यमहिंसा च क्षमा शौचं तपो दमः  ।  
सन्तोषः सत्यमास्तिक्यं व्रताङ्गानि विशेषतः  ॥ कूर्म्प्_२,११।६९ ॥  
एकेनाप्यथ हीनेन व्रतमस्य तु लुप्यते  ।  
तस्मादात्मगुणोपेतो मद्व्रतं वोढुमर्हति  ॥ कूर्म्प्_२,११।७० ॥  
वीतरागभयक्रोधा मन्मया मामुपाश्रिताः  ।  
बहवो ऽनेन योगेन पूता मद्भावमागताः  ॥ कूर्म्प्_२,११।७१ ॥  
ये यथा मां प्रपद्यन्ते तांस्तथैव भजाम्यहम्  ।  
ज्ञानयोगेन मां तस्माद् यजेत परमेश्वरम्  ॥ कूर्म्प्_२,११।७२ ॥  
अथवा भक्तियोगेन वैराग्येण परेण तु  ।  
चेतसा बोधयुक्तेन पूजयेन्मां सदा शुचिः  ॥ कूर्म्प्_२,११।७३ ॥  
सर्वकर्माणि सन्न्यस्य भिक्षाशी निष्परिग्रहः  ।  
प्राप्नोति मम सायुज्यं गुह्यमेतन्मयोदितम्  ॥ कूर्म्प्_२,११।७४ ॥  
अद्वेष्टा सर्वभूतानां मैत्रः करुण एव च  ।  
निर्ममो निरहङ्कारो यो मद्भक्तः स मे प्रियः  ॥ कूर्म्प्_२,११।७५ ॥  
सन्तुष्टः सततं योगी यतात्मा दृढनिश्चयः  ।  
मय्यर्पितमनो बुद्धिर्यो मद्भक्तः स मे प्रियः  ॥ कूर्म्प्_२,११।७६ ॥  
यस्मान्नोद्विजते लोको लोकान्नोद्विजते च यः  ।  
हर्षामर्षभयोद्वेगैर्मुक्तो यः स हि मे प्रियः  ॥ कूर्म्प्_२,११।७७ ॥  
अनपेक्षः शुचिर्दक्ष उदासीनो गतव्यथः  ।  
सर्वारम्भपरित्यागी भक्तिमान् यः स मे प्रियः  ॥ कूर्म्प्_२,११।७८ ॥  
तुल्यनिन्दास्तुतिर्मौनी सन्तुष्टो येन केनचित्  ।  
अनिकेतः स्थिरमतिर्मद्भक्तो मामुपैष्यति  ॥ कूर्म्प्_२,११।७९ ॥  
सर्वकर्माण्यपि सदा कुर्वाणो मत्परायणः  ।  
मत्प्रसादादवाप्नोति शाश्वतं परमं पदम्  ॥ कूर्म्प्_२,११।८० ॥  
चेतसा सर्वकर्माणि मयि सन्न्यस्य मत्परः  ।  
निराशीर्निर्ममो भूत्वा मामेकं शरणं व्रजेत्  ॥ कूर्म्प्_२,११।८१ ॥  
त्यक्त्वा कर्मफलासङ्गं नित्यतृप्तो निराश्रयः  ।  
कर्मण्यभिप्रवृत्तो ऽपि नैव तेन निबध्यते  ॥ कूर्म्प्_२,११।८२ ॥  
निराशीर्यतचित्तात्मा त्यक्तसर्वपरिग्रहः  ।  
शारीरं केवलं कर्म कुर्वन्नाप्नोति तत्पदम्  ॥ कूर्म्प्_२,११।८३ ॥  
यदृच्छालाभतुष्टस्य द्वन्द्वातीतस्य चैव हि  ।  
कुर्वतो मत्प्रसादार्थं कर्म संसारनाशनम्  ॥ कूर्म्प्_२,११।८४ ॥  
मन्मना मन्नमस्कारो मद्याजी मत्परायणः  ।  
मामुपैष्यति योगीशं ज्ञात्वा मां परमेश्वरम्  ॥ कूर्म्प्_२,११।८५ ॥  
मद्बुद्धयो मां सततं बोधयन्तः परस्परम्  ।  
कथयन्तश्च मां नित्यं मम सायुज्यमाप्नुयुः  ॥ कूर्म्प्_२,११।८६ ॥  
एवं नित्याभियुक्तानां मायेयं कर्मसान्वगम्  ।  
नाशयामि तमः कृत्स्नं ज्ञानदीपेन भास्वता  ॥ कूर्म्प्_२,११।८७ ॥  
मद्बुद्धयो मां सततं पूजयन्तीह ये जनाः  ।  
तेषां नित्याभियुक्तानां योगक्षेमं वहाम्यहम्  ॥ कूर्म्प्_२,११।८८ ॥  
ये ऽन्ये च कामभोगार्थं यजन्ते ह्यन्यदेवताः  ।  
तेषां तदन्तं विज्ञेयं देवतानुगतं फलम्  ॥ कूर्म्प्_२,११।८९ ॥  
ये चान्यदेवताभक्ताः पूजयन्तीह देवताः  ।  
मद्भावनासमायुक्ता मुच्यन्ते ते ऽपि भावतः  ॥ कूर्म्प्_२,११।९० ॥  
तस्मादनीश्वरानन्यांस्त्यक्त्वा देवानशेषतः  ।  
मामेव संश्रयेदीशं स याति परमं पदम्  ॥ कूर्म्प्_२,११।९१ ॥  
त्यक्त्वा पुत्रादिषु स्नेहं निः शोको निष्परिग्रहः  ।  
यजेच्चामरणाल्लिङ्गे विरक्तः परमेश्वरम्  ॥ कूर्म्प्_२,११।९२ ॥  
ये ऽर्चयन्ति सदा लिङ्गं त्यक्त्वा भोगानशेषतः  ।  
एकेन जन्मना तेषां ददामि परमैश्वरम्  ॥ कूर्म्प्_२,११।९३ ॥  
परानन्दात्मकं लिङ्गं केवलं सन्निरञ्जनम्  ।  
ज्ञानात्मकं सर्वगतं योगिनां हृदि संस्थितम्  ॥ कूर्म्प्_२,११।९४ ॥  
ये चान्ये नियता भक्ता भावयित्वा विधानतः  ।  
यत्र क्वचन तल्लिङ्गमर्चयन्ति महेश्वरम्  ॥ कूर्म्प्_२,११।९५ ॥  
जले वा वह्निमध्ये वाव्योम्नि सूर्ये ऽथवान्यतः  ।  
रत्नादौ भावयित्वेशमर्चयेल्लिङ्गमैश्वरम्  ॥ कूर्म्प्_२,११।९६ ॥  
सर्वं लिङ्गमयं ह्येतत् सर्वं लिङ्गे प्रतिष्ठितम्  ।  
तस्माल्लिङ्गे ऽर्चयेदीशं यत्र क्वचन शाश्वतम्  ॥ कूर्म्प्_२,११।९७ ॥  
अग्नौ क्रियावतामप्सु व्योम्नि सूर्ये मनीषिणाम्  ।  
काष्ठादिष्वेव मूर्खाणां हृदि लिङ्गन्तुयोगिनाम्  ॥ कूर्म्प्_२,११।९८ ॥  
यद्यनुत्पन्नविज्ञानो विरक्तः प्रीतिसंयुतः  ।  
यावज्जीवं जपेद् युक्तः प्रणवं ब्रह्मणो वपुः  ॥ कूर्म्प्_२,११।९९ ॥  
अथवा शतरुद्रीयं जपेदामरणाद् द्विजः  ।  
एकाकी यतचित्तात्मा स याति परमं पदम्  ॥ कूर्म्प्_२,११।१०० ॥  
वसेद् वामरणाद् विप्रो वाराणस्यां समाहितः  ।  
सो ऽपीश्वरप्रसादेन याति तत् परमं पदम्  ॥ कूर्म्प्_२,११।१०१ ॥  
तत्रोत्क्रमणकाले हि सर्वेषामेव देहिनाम्  ।  
ददाति तत् परं ज्ञानं येन मुच्येत बन्धनात्  ॥ कूर्म्प्_२,११।१०२ ॥  
वर्णाश्रमविधिं कृत्स्नं कुर्वाणो मत्परायणः  ।  
तेनैव जन्मना ज्ञानं लब्ध्वा याति शिवं पदम्  ॥ कूर्म्प्_२,११।१०३ ॥  
ये ऽपि तत्र वसन्तीह नीचा वा पापयोनयः  ।  
सर्वे तरन्ति संसारमीश्वरानुग्रहाद् द्विजाः  ॥ कूर्म्प्_२,११।१०४ ॥  
किन्तु विघ्ना भविष्यन्ति पापोपहतचेतसाम्  ।  
धर्मं समाश्रयेत् तस्मान्मुक्तये नियतं द्विजाः  ॥ कूर्म्प्_२,११।१०५ ॥  
एतद् रहस्यं वेदानां न देयं यस्य कस्य चित्  ।  
धार्मिकायैव दातव्यं भक्ताय ब्रह्मचारिणे  ॥ कूर्म्प्_२,११।१०६ ॥  
व्यास उवाच  
इत्येतदुक्त्वा भगवानात्मयोगमनुत्तमम्  ।  
व्याजहार समासीनं नारायणमनामयम्  ॥ कूर्म्प्_२,११।१०७ ॥  
मयैतद् भाषितं ज्ञानं हितार्थं ब्रह्मवादिनाम्  ।  
दातव्यं शान्तचित्तेभ्यः शिष्येभ्यो भवता शिवम्  ॥ कूर्म्प्_२,११।१०८ ॥  
उक्त्वैवमथ योगीन्द्रानब्रवीद् भगवानजः  ।  
हिताय सर्वभक्तानां द्विजातीनां द्विजोत्तमाः  ॥ कूर्म्प्_२,११।१०९ ॥  
भवन्तो ऽपि हि मज्ज्ञानं शिष्याणां विधिपूर्वकम्  ।  
उपदेक्ष्यन्ति भक्तानां सर्वेषां वचनान्मम  ॥ कूर्म्प्_२,११।११० ॥  
अयं नारायणो यो ऽहमीश्वरो नात्र संशयः  ।  
नान्तरं ये प्रपश्यन्ति तेषां देयमिदं परम्  ॥ कूर्म्प्_२,११।१११ ॥  
ममैषा परमा मूर्तिर्नारायणसमाह्वया  ।  
सर्वभूतात्मभूतस्था शान्ता चाक्षरसञ्ज्ञिता  ॥ कूर्म्प्_२,११।११२ ॥  
ये त्वन्यथा प्रपश्यन्ति लोके भेददृशो जनाः  ।  
न ते मां सम्प्रपश्यन्ति जायन्ते च पुनः पुनः  ॥ कूर्म्प्_२,११।११३ ॥  
ये त्विमं विष्णुमव्यक्तं मां वा देवं महेश्वरम्  ।  
एकीभावेन पश्यन्ति न तेषां पुनरुद्भवः  ॥ कूर्म्प्_२,११।११४ ॥  
तस्मादनादिनिधनं विष्णुमात्मानमव्ययम्  ।  
मामेव सम्प्रपश्यध्वं पूजयध्वं तथैव हि  ॥ कूर्म्प्_२,११।११५ ॥  
ये ऽन्यथा मां प्रपश्यन्ति मत्वेमं देवतान्तरम्  ।  
ते यान्ति नरकान् घोरान् नाहं तेषुव्यवस्थितः  ॥ कूर्म्प्_२,११।११६ ॥  
मूर्खं वा पण्डितं वापि ब्राह्मणं वा मदाश्रयम्  ।  
मोचयामि श्वपाकं वा न नारायणनिन्दकम्  ॥ कूर्म्प्_२,११।११७ ॥  
तस्मादेष महायोगी मद्भक्तैः पुरुषोत्तमः  ।  
अर्चनीयो नमस्कार्यो मत्प्रीतिजननाय हि  ॥ कूर्म्प्_२,११।११८ ॥  
एवमुक्त्वा समालिङ्ग्य वासुदेवं पिनाकधृक्  ।  
अन्तर्हितो ऽभवत् तेषां सर्वेषामेव पश्यताम्  ॥ कूर्म्प्_२,११।११९ ॥  
नारायणो ऽपि भगवांस्तापसं वेषमुत्तमम्  ।  
जग्राह योगिनः सर्वांस्त्यक्त्वा वै परमं वपुः  ॥ कूर्म्प्_२,११।१२० ॥  
ज्ञातं भवद्भिरमलं प्रसादात् परमेष्ठिनः  ।  
साक्षादेव महेशस्य ज्ञानं संसारनाशनम्  ॥ कूर्म्प्_२,११।१२१ ॥  
गच्छध्वं विज्वराः सर्वे विज्ञानं परमेष्ठिनः  ।  
प्रवर्तयध्वं शिष्येभ्यो धार्मिकेभ्यो मुनीश्वराः  ॥ कूर्म्प्_२,११।१२२ ॥  
इदं भक्ताय शान्ताय धार्मिकायाहिताग्नये  ।  
विज्ञानमैश्वरं देयं ब्राह्मणाय विशेषतः  ॥ कूर्म्प्_२,११।१२३ ॥  
एवमुक्त्वा स विश्वात्मा योगिनां योगवित्तमः  ।  
नारायणो महायोगी जगामादर्शनं स्वयम्  ॥ कूर्म्प्_२,११।१२४ ॥  
ते ऽपि देवादिदेवेशं नमस्कृत्य महेश्वरम्  ।  
नारायणं च भूतादिं स्वानि स्थानानि भेजिरे  ॥ कूर्म्प्_२,११।१२५ ॥  
सनत्कुमारो भगवान् संवर्ताय महामुनिः  ।  
दत्तवानैश्वरं ज्ञानं सो ऽपि सत्यव्रताय तु  ॥ कूर्म्प्_२,११।१२६ ॥  
सनन्दनो ऽपि योगीन्द्रः पुलहाय महर्षये  ।  
प्रददौ गौतमायाथ पुलहो ऽपि प्रजापतिः  ॥ कूर्म्प्_२,११।१२७ ॥  
अङ्गिरा वेदविदुषे भरद्वाजाय दत्तवान्  ।  
जैगीषव्याय कपिलस्तथा पञ्चशिखाय च  ॥ कूर्म्प्_२,११।१२८ ॥  
पराशरो ऽपि सनकात् पिता मे सर्वतत्त्वदृक्  ।  
लेभेतत्परमं ज्ञानं तस्माद् वाल्मीकिराप्तवान्  ॥ कूर्म्प्_२,११।१२९ ॥  
ममोवाच पुरा देवः सतीदेहभवाङ्गजः  ।  
वामदेवो महायोगी रुद्रः किल पिनाकधृक्  ॥ कूर्म्प्_२,११।१३० ॥  
नारायणो ऽपि भगवान् देवकीतनयो हरिः  ।  
अर्जुनाय स्वयं साक्षात् दत्तवानिदमुत्तमम्  ॥ कूर्म्प्_२,११।१३१ ॥  
यदहं लब्धवान् रुद्राद् वामदेवादनुत्तमम्  ।  
विशेषाद् गिरिशे भक्तिस्तस्मादारभ्य मे ऽभवत्  ॥ कूर्म्प्_२,११।१३२ ॥  
शरण्यं शरणं रुद्रं प्रपन्नो ऽहं विशेषतः  ।  
भूतेशं गिरशं स्थाणुं देवदेवं त्रिशूलिनम्  ॥ कूर्म्प्_२,११।१३३ ॥  
भवन्तो ऽपि हि तं देवं शम्भुं गोवृषवाहनम्  ।  
प्रपद्यध्वं सपत्नीकाः सपुत्राः शरणं शिवम्  ॥ कूर्म्प्_२,११।१३४ ॥  
वर्तध्वं तत्प्रसादेन कर्मयोगेन शङ्करम्  ।  
पूजयध्वं महादेवं गोपतिं भूतिभूषणम्  ॥ कूर्म्प्_२,११।१३५ ॥  
एवमुक्ते ऽथ मुनयः शौनकाद्या महेश्वरम्  ।  
प्रणेमुः शाश्वतं स्थाणुं व्यासं सत्यवतीसुतम्  ॥ कूर्म्प्_२,११।१३६ ॥  
अब्रुवन् हृष्टमनसः कृष्णद्वैपायनं प्रभुम्  ।  
साक्षादेव हृषीकेशं सर्वलोकमहेश्वरम्  ॥ कूर्म्प्_२,११।१३७ ॥  
भवत्प्रसादादचला शरण्ये गोवृषध्वजे  ।  
इदानीं जायते भक्तिर्या देवैरपि दुर्लभा  ॥ कूर्म्प्_२,११।१३८ ॥  
कथयस्व मुनिश्रेष्ठ कर्मयोगमनुत्तमम्  ।  
येनासौ भगवानीशः समाराध्यो मुमुक्षुभिः  ॥ कूर्म्प्_२,११।१३९ ॥  
त्वत्सन्निधावेष सूतः शृणोतु भगवद्वचः  ।  
तद्वदाखिललोकानां रक्षणं धर्मसङ्ग्रहम्  ॥ कूर्म्प्_२,११।१४० ॥  
यदुक्तं देवदेवेन विष्णुना कूर्मरूपिणा  ।  
पृष्टेन मुनिभिः पूर्वं शक्रेणामृतमन्थने  ॥ कूर्म्प्_२,११।१४१ ॥  
श्रुत्वा सत्यवतीसूनुः कर्मयोगं सनातनम्  ।  
मुनीनां भाषितं कृष्णः प्रोवाच सुसमाहितः  ॥ कूर्म्प्_२,११।१४२ ॥  
य इमं पठते नित्यं संवादं कृत्तिवाससः  ।  
सनत्कुमारप्रमुखैः सर्वपापैः प्रमुच्यते  ॥ कूर्म्प्_२,११।१४३ ॥  
श्रावयेद् वा द्विजान् शुद्धान् ब्रह्मचर्यपरायणान्  ।  
यो वा विचारयेदर्थं स याति परमां गतिम्  ॥ कूर्म्प्_२,११।१४४ ॥  
यश्चैतच्छृणुयान्नित्यं भक्तियुक्तो दृढव्रतः  ।  
सर्वपापविनिर्मुक्तो ब्रह्मलोके महीयते  ॥ कूर्म्प्_२,११।१४५ ॥  
तस्मात् सर्वप्रयत्नेन पठितव्यो मनीषिभिः  ।  
श्रोतव्यश्चाथ मन्तव्यो विशेषाद् ब्राह्मणैः सदा  ॥ कूर्म्प्_२,११।१४६ ॥  
  
इति श्रीकूर्मपुराणे षट्साहस्त्र्यां संहितायामुपरिविभागे (ईश्वरगीतासु) एकादशो ऽध्यायः  
  
  
_____________________________________________________________  
  
  
व्यास उवाच  
शृणुध्वमृषयः सर्वे वक्ष्यमाणं सनातनम्  ।  
कर्मयोगं ब्राह्मणानामात्यन्तिकफलप्रदम्  ॥ कूर्म्प्_२,१२।१ ॥  
आम्नायसिद्धमखिलं ब्रिह्मणानुप्रदर्शितम्  ।  
ऋषीणां शृण्वतां पूर्वं मनुराह प्रजापतिः  ॥ कूर्म्प्_२,१२।२ ॥  
सर्वपापहरं पुण्यमृषिसङ्घैर्निषेवितम्  ।  
समाहितधियो यूयं शृणुध्वं गदतो मम  ॥ कूर्म्प्_२,१२।३ ॥  
कृतोपनयनो वेदानधीयीत द्विजोत्तमाः  ।  
गर्भाष्टमे ऽष्टमे वाब्दे स्वसूत्रोक्तविधानतः  ॥ कूर्म्प्_२,१२।४ ॥  
दण्डी च मेखली सूत्री कृष्णाजिनधरो मुनिः  ।  
भिक्षाहारो गुरुहितो वीक्षमाणो गुरुर्मुखम्  ॥ कूर्म्प्_२,१२।५ ॥  
कार्पासमुपवीतार्थं निर्मितं ब्रह्मणा पुरा  ।  
ब्राह्मणानां त्रिवित् सूत्रं कौशं वा वस्त्रमेव वा  ॥ कूर्म्प्_२,१२।६ ॥  
सदोपवीती चैव स्यात् सदा बद्धशिखो द्विजः  ।  
अन्यथा यत् कृतं कर्म तद् भवत्ययथाकृतम्  ॥ कूर्म्प्_२,१२।७ ॥  
वसेदविकृतं वासः कार्पासं वा कषायकम्  ।  
तदेव परिधानीयं शुक्लमच्छिद्रमुत्तमम्  ॥ कूर्म्प्_२,१२।८ ॥  
उत्तरं तु समाख्यातं वासः कृष्णाजिनं शुभम्  ।  
अभावे गव्यमजिनं रौरवं वा विधीयते  ॥ कूर्म्प्_२,१२।९ ॥  
उद्धृत्य दक्षिणं बाहुं सव्ये बाहौ समर्पितम्  ।  
उपवीतं भवेन्नित्यं निवीतं कण्ठसज्जने  ॥ कूर्म्प्_२,१२।१० ॥  
सव्यं बाहुं समुद्धृत्य दक्षिणे तु धृतं द्विजाः  ।  
प्राचीनावीतमित्युक्तं पित्र्ये कर्मणि योजयेत्  ॥ कूर्म्प्_२,१२।११ ॥  
अग्न्यगारे गवां गोष्ठे होमे जप्ये तथैव च  ।  
स्वाध्याये भोजने नित्यं ब्राह्मणानां च सन्निधौ  ॥ कूर्म्प्_२,१२।१२ ॥  
उपासने गुरूणां च सन्ध्ययोः साधुसङ्गमे  ।  
उपवीती भवेन्नित्यं विधिरेष सनातनः  ॥ कूर्म्प्_२,१२।१३ ॥  
मौञ्जी त्रिवृत् समा श्लक्षणा कार्या विप्रस्य मेखला  ।  
मुञ्जाभावे कुशेनाहुर्ग्रन्थिनैकेन वा त्रिभिः  ॥ कूर्म्प्_२,१२।१४ ॥  
धारयेद् बैल्वपालाशौ दण्डौ केशान्तकौ द्विजः  ।  
यज्ञार्हवृक्षजं वाथ सौम्यमव्रणमेव च  ॥ कूर्म्प्_२,१२।१५ ॥  
सायं प्रातर्द्विजः सन्ध्यामुपासीत समाहितः  ।  
कामाल्लोभाद् भयान्मोहात् त्यक्तेन पतितो भवेत्  ॥ कूर्म्प्_२,१२।१६ ॥  
अग्निकार्यं ततः कुर्यात् सायं प्रातः प्रसन्नधीः  ।  
स्नात्वा सन्तर्पयेद् देवानृषीन् पितृगणांस्तथा  ॥ कूर्म्प्_२,१२।१७ ॥  
देवताभ्यर्चनं कुर्यात् पुष्पैः पत्रेण वाम्बुभिः  ।  
अभिवादनशीलः स्यान्नित्यं वृद्धेषु धर्मतः  ॥ कूर्म्प्_२,१२।१८ ॥  
असावहं भो नामेति सम्यक् प्रणतिपूर्वकम्  ।  
आयुरारोग्यसिद्ध्यर्थं तन्द्रादिपरिवर्जितः  ॥ कूर्म्प्_२,१२।१९ ॥  
आयुष्णान् भव सौम्येति वाच्यो विप्रो ऽभिवादने  ।  
अकारश्चास्य नाम्नो ऽन्ते वाच्यः पूर्वाक्षरः प्लुतः  ॥ कूर्म्प्_२,१२।२० ॥  
न कुर्याद् यो ऽभिवादस्य द्विजः प्रत्यभिवादनम्  ।  
नाभिवाद्यः स विदुषा यथा शूद्रस्तथैव सः  ॥ कूर्म्प्_२,१२।२१ ॥  
व्यत्यस्तपाणिना कार्यमुपसङ्ग्रहणं गुरोः  ।  
सव्येन सव्यः स्प्रष्टव्यो दक्षिणेन तु दक्षिणः  ॥ कूर्म्प्_२,१२।२२ ॥  
लौकिकं वैदिकं चापि तथाध्यात्मिकमेव वा  ।  
आददीत यतो ज्ञानं तं पूर्वमभिवादयेत्  ॥ कूर्म्प्_२,१२।२३ ॥  
नोदकं धारयेद् भैक्षं पुष्पाणि समिधस्तथा  ।  
एवंविधानि चान्यानि न दैवाद्येषु कर्मसु  ॥ कूर्म्प्_२,१२।२४ ॥  
ब्राह्मणं कुशलं पृच्छेत् क्षत्रबन्धुमनामयम्  ।  
वैश्यं क्षेमं समागम्य शूद्रमारोग्यमेव तु  ॥ कूर्म्प्_२,१२।२५ ॥  
उपाध्यायः पिता ज्येष्ठो भ्राता चैव महीपतिः  ।  
मातुलः श्वशुरस्त्राता मातामहपितामहौ  ।  
वर्णज्येष्ठः पितृव्यश्च पुंसो ऽत्र गुरवः स्मृताः  ॥ कूर्म्प्_२,१२।२६ ॥  
माता मातामही गुर्वो पितुर्मातुश्च सोदराः  ।  
श्वश्रूः पितामहीज्येष्ठा धात्री च गुरवः स्त्रियः  ॥ कूर्म्प्_२,१२।२७ ॥  
इत्युक्तो गुरुवर्गो ऽयं मातृतः पितृतो द्विजाः  ।  
अनुवर्तनमेतेषां मनोवाक्कायकर्मभिः  ॥ कूर्म्प्_२,१२।२८ ॥  
गुरुं दृष्ट्वा समुत्तिष्ठेदभिवाद्य कृताञ्जलिः  ।  
नैतैरुपविशेत् सार्धं विवदेन्नात्मकारणात्  ॥ कूर्म्प्_२,१२।२९ ॥  
जीवितार्थमपि द्वेषाद् गुरुभिर्नैव भाषणम्  ।  
उदितो ऽपि गुणैरन्यैर्गुरुद्वेषी पतत्यधः  ॥ कूर्म्प्_२,१२।३० ॥  
गुरूणामपि सर्वेषां पूज्याः पञ्च विशेषतः  ।  
तेषामाद्यास्त्रयः श्रेष्ठास्तेषां माता सुपूजिता  ॥ कूर्म्प्_२,१२।३१ ॥  
यो भावयति या सूते येन विद्योपदिश्यते  ।  
ज्येष्ठो भ्राता च भर्ता च पञ्चैते गुरवः स्मृताः  ॥ कूर्म्प्_२,१२।३२ ॥  
आत्मनः सर्वयत्नेन प्राणत्यागेन वा पुनः  ।  
पूजनीया विशेषेण पञ्चैते भूतिमिच्छता  ॥ कूर्म्प्_२,१२।३३ ॥  
यावत् पिता च माता च द्वावेतौ निर्विकारिणौ  ।  
तावत् सर्वं परित्यज्य पुत्रः स्यात् तत्परायणः  ॥ कूर्म्प्_२,१२।३४ ॥  
पिता माता च सुप्रीतौ स्यातां पुत्रगुणैर्यदि  ।  
स पुत्रः सकलं धर्ममाप्नुयात् तेन कर्मणा  ॥ कूर्म्प्_२,१२।३५ ॥  
नास्ति मातृसमं दैवं नास्ति पितृसमो गुरुः  ।  
तयोः प्रत्युपकारो ऽपि न कथञ्चन विद्यते  ॥ कूर्म्प्_२,१२।३६ ॥  
तयोर्नित्यं प्रियं कुर्यात् कर्मणा मनसा गिरा  ।  
न ताभ्यामननुज्ञातो धर्ममन्यं समाचरेत्  ॥ कूर्म्प्_२,१२।३७ ॥  
वर्जयित्वा मुक्तिफलं नित्यं नैमित्तिकं तथा  ।  
धर्मसारः समुद्दिष्टः प्रेत्यानन्तफलप्रदः  ॥ कूर्म्प्_२,१२।३८ ॥  
सम्यगाराध्य वक्तारं विसृष्टस्तदनुज्ञया  ।  
शिष्यो विद्याफलं भुङ्क्ते प्रेत्य चापद्यते दिवि  ॥ कूर्म्प्_२,१२।३९ ॥  
यो भ्रातरं पितृसमं ज्येष्ठं मूर्खो ऽवमन्यते  ।  
तेन दोषेण स प्रेत्य निरयं घोरमृच्छति  ॥ कूर्म्प्_२,१२।४० ॥  
पुंसा वर्त्मनिविष्टेन पूज्यो भर्ता तु सर्वदा  ।  
याति दातरि लोके ऽस्मिन् उपकाराद्धि गौरवम्  ॥ कूर्म्प्_२,१२।४१ ॥  
येनरा भर्तृपिण्डार्थं स्वान् प्राणान् सन्त्यजन्ति हि  ।  
तेषामथाक्षयांल्लोकान् प्रोवाच भगवान् मनुः  ॥ कूर्म्प्_२,१२।४२ ॥  
मातुलांश्च पितृव्यांश्च श्वशुरानृत्विजो गुरून्  ।  
असावहमिति ब्रूयुः प्रत्युत्थाय यवीयसः  ॥ कूर्म्प्_२,१२।४३ ॥  
अवाच्यो दीक्षितो नाम्ना यवीयानपि यो भवेत्  ।  
भोभवत्पूर्वकं त्वेनमभिभाषेत धर्मवित्  ॥ कूर्म्प्_२,१२।४४ ॥  
अभिवाद्याश्च पूज्यश्च शिरसा वन्द्य एव च  ।  
ब्राह्मणः क्षत्रियाद्यैश्च श्रीकामैः सादरं सदा  ॥ कूर्म्प्_२,१२।४५ ॥  
नाभिवाद्यास्तु विप्रेण क्षत्रियाद्याः कथञ्चन  ।  
ज्ञानकर्मगुणोपेता यद्यप्येते बहुश्रुताः  ॥ कूर्म्प्_२,१२।४६ ॥  
ब्राह्मणः सर्ववर्णानां स्वस्ति कुर्यादिति स्थितिः  ।  
सवर्णेषु सवर्णानां कार्यमेवाभिवादनम्  ॥ कूर्म्प्_२,१२।४७ ॥  
गुरुरग्निर्द्विजातीनां वर्णानां ब्राह्मणो गुरुः  ।  
पतिरेको गुरुः स्त्रीणां सर्वत्राभ्यागतो गुरुः  ॥ कूर्म्प्_२,१२।४८ ॥  
विद्या कर्म वयो बन्धुर्वित्तं भवति पञ्चमम्  ।  
मान्यस्थानानि पञ्चाहुः पूर्वं पूर्वं गुरूत्तरात्  ॥ कूर्म्प्_२,१२।४९ ॥  
पञ्चानां त्रिषु वर्णेषु भूयांसि बलवन्ति च  ।  
यत्र स्युः सो ऽत्र मानार्हः शूद्रो ऽपि दशमीं गतः  ॥ कूर्म्प्_२,१२।५० ॥  
पन्था देयो ब्राह्मणाय स्त्रियै राज्ञे ह्यचक्षुषे  ।  
वृद्धाय भारबुग्नाय रोगिणे दुर्बलाय च  ॥ कूर्म्प्_२,१२।५१ ॥  
भिक्षामाहृत्य शिष्टानां गृहेभ्यः प्रयतो ऽन्वहम्  ।  
निवेद्य गुरवे ऽश्नीयाद् वाग्यतस्तदनुज्ञया  ॥ कूर्म्प्_२,१२।५२ ॥  
भवत्पूर्वं चरेद् भैक्ष्यमुपनीतो द्विजोत्तमः  ।  
भवन्मध्यं तु राजन्यो वैश्यस्तु भवदुत्तरम्  ॥ कूर्म्प्_२,१२।५३ ॥  
मातरं वा स्वसारं वा मातुर्वा भगिनीं निजाम्  ।  
भिक्षेत भिक्षां प्रथमं या चैनं न विमानयेत्  ॥ कूर्म्प्_२,१२।५४ ॥  
सजातीयगृहेष्वेव सार्ववर्णिकमेव वा  ।  
भैक्ष्यस्य चरणं प्रोक्तं पतितादिषु वर्जितम्  ॥ कूर्म्प्_२,१२।५५ ॥  
वेदयज्ञैरहीनानां प्रशस्तानां स्वकर्मसु  ।  
ब्रह्मचर्याहरेद् भैक्षं गृहेभ्यः प्रयतो ऽन्वहम्  ॥ कूर्म्प्_२,१२।५६ ॥  
गुरोः कुले न भिक्षेत न ज्ञातिकुलबन्धुषु  ।  
अलाभे त्वन्यगेहानां पूर्वं पूर्वं विवर्जयेत्  ॥ कूर्म्प्_२,१२।५७ ॥  
सर्वं वा विचरेद् ग्रामं पूर्वोक्तानामसम्भवे  ।  
नियम्य प्रयतो वाचं दिशस्त्वनवलोकयन्  ॥ कूर्म्प्_२,१२।५८ ॥  
समाहृत्य तु तद् भैक्षं यावदर्थममायया  ।  
भुञ्जीत प्रयतो नित्यं वाग्यतो ऽनन्यमानसः  ॥ कूर्म्प्_२,१२।५९ ॥  
भैक्ष्येण वर्तयेन्नित्यं नैकान्नादी भवेद् व्रती  ।  
भैक्ष्येण व्रतिनो वृत्तिरुपवाससमा स्मृता  ॥ कूर्म्प्_२,१२।६० ॥  
पूजयेदशनं नित्यमद्याच्चैतदकुत्सयन्  ।  
दृष्ट्वा हृष्येत् प्रसीदेच्च प्रतिनन्देच्च सर्वशः  ॥ कूर्म्प्_२,१२।६१ ॥  
अनारोग्यमनायुष्यमस्वर्ग्यं चातिभोजनम्  ।  
अपुण्यं लोकविद्विष्टं तस्मात् तत्परिवर्जयेत्  ॥ कूर्म्प्_२,१२।६२ ॥  
प्राङ्मुखो ऽन्नानि भुञ्जीत सूर्याभिमुख एव वा  ।  
नाद्यादुदङ्मुखो नित्यं विधिरेष सनातनः  ॥ कूर्म्प्_२,१२।६३ ॥  
प्रक्षाल्य पाणिपादौ च भुञ्जानो द्विरुपस्पृशेत्  ।  
शुचौ देशे समासीनो भुक्त्वा च द्विरुपस्पृशेत्  ॥ कूर्म्प्_२,१२।६४ ॥  
  
इती श्रीकूर्मपुराणे षट्साहस्त्र्यां संहितायामुपरिविभागे द्वादशो ऽध्यायः  
  
  
_____________________________________________________________  
  
  
व्यास उवाच  
भुक्त्वा पीत्वा च सुप्त्वा च स्नात्वा रथ्योपसर्पणे  ।  
ओष्ठावलमोकौ स्पृष्ट्वा वासो विपरिधाय च  ॥ कूर्म्प्_२,१३।१ ॥  
रेतोमूत्रपुरीषाणामुत्सर्गे ऽयुक्तभाषणे  ।  
ष्ठीवित्वाध्ययनारम्भे कासश्वासागमे तथा  ॥ कूर्म्प्_२,१३।२ ॥  
चत्वरं वा श्मशानं वा समाक्रम्य द्विजोत्तमः  ।  
सन्ध्ययोरुभयोस्तद्वदाचान्तो ऽप्याचमेत् पुनः  ॥ कूर्म्प्_२,१३।३ ॥  
चण्डालम्लेच्छसम्भाषे स्त्रीशूद्रोच्छिष्टभाषणे  ।  
उच्छिष्टं पुरुषं स्पृष्ट्वा भोज्यं चापि तथाविधम्  ।  
आचामेदश्रुपाते वा लोहितस्य तथैव च  ॥ कूर्म्प्_२,१३।४ ॥  
भोजने सन्ध्ययोः स्नात्वा पीत्वा मूत्रपुरीषयोः  ।  
आचान्तो ऽप्याचमेत् सुप्त्वा सकृत्सकृदथान्यतः  ॥ कूर्म्प्_२,१३।५ ॥  
अग्नेर्गवामथालम्भे स्पृष्ट्वा प्रयतमेव वा  ।  
स्त्रीणामथात्मनः स्पर्शे नीवीं वा परिधाय च  ॥ कूर्म्प्_२,१३।६ ॥  
उपस्पृशेज्जलं वार्द्रं तृणं वा भूमिमेव वा  ।  
केशानां चात्मनः स्पर्शे वाससो ऽक्षालितस्य च  ॥ कूर्म्प्_२,१३।७ ॥  
अनुष्णाभिरफेनाबिरदुष्टाभिश्च धर्मतः  ।  
शौचेप्सुः सर्वदाचामेदासीनः प्रागुदङ्मुखः  ॥ कूर्म्प्_२,१३।८ ॥  
शिरः प्रावृत्य कण्ठं वा मुक्तकच्छसिखो ऽपि वा  ।  
अकृत्वा पादयोः शौचमाचान्तो ऽप्यशुचिर्भवेत्  ॥ कूर्म्प्_२,१३।९ ॥  
सोपानत्को जलस्थो वा नोष्णीषी वाचमेद् बुधः  ।  
न चैव वर्षधाराभिर्न तिष्ठन् नोद्धृतोदकैः  ॥ कूर्म्प्_२,१३।१० ॥  
नैकहस्तार्पितजलैर्विना सूत्रेण वा पुनः  ।  
न पादुकासनस्थो वा बहिर्जानुरथापि वा  ॥ कूर्म्प्_२,१३।११ ॥  
न जल्पन् न हसन् प्रेक्षन् शयानः प्रह्व एव च  ।  
नावीक्षिताभिः फेनाद्यैरुपेताभिरथापि वा  ॥ कूर्म्प्_२,१३।१२ ॥  
शूद्राशुचिकरोन्मुक्तैर्न क्षाराभिस्तथैव च  ।  
न चैवाङ्गुलिभिः शब्दं न कुर्वन् नान्यमानसः  ॥ कूर्म्प्_२,१३।१३ ॥  
न वर्णरसदुष्टाभिर्न चैव प्रदरोदकैः  ।  
न पाणिक्षुभिताभिर्वा न बहिष्कक्ष एव वा  ॥ कूर्म्प्_२,१३।१४ ॥  
हृद्गाभिः पूयते विप्रः कण्ठ्याभिः क्षत्रियः शुचिः  ।  
प्राशिताभिस्तथावैश्यः स्त्रीशूद्रौ स्पर्शतो ऽन्ततः  ॥ कूर्म्प्_२,१३।१५ ॥  
अङ्गुष्ठमूलान्तरतो रेखायां ब्राह्ममुच्यते  ।  
अन्तराङ्गुष्ठदेशिन्यो पितॄणां तीर्थमुत्तमम्  ॥ कूर्म्प्_२,१३।१६ ॥  
कनिष्ठामूलतः पश्चात् प्राजापत्यं प्रचक्षते  ।  
अङ्गुल्यग्रे स्मृतं दैवं तदेवार्षं प्रकीर्तितम्  ॥ कूर्म्प्_२,१३।१७ ॥  
मूले वा दैवमार्षं स्यादाग्नेयं मध्यतः स्मृतं  ।  
तदेव सौमिकं तीर्थमेतज्ज्ञात्वा न मुह्यति  ॥ कूर्म्प्_२,१३।१८ ॥  
ब्राह्मेणैव तु तीर्थेन द्विजो नित्यमुपस्पृशेत्  ।  
कायेन वाथ दैवेन तु पित्र्येण वै द्विजाः  ॥ कूर्म्प्_२,१३।१९ ॥  
त्रिः प्राश्नीयादपः पूर्वं ब्राह्मणः प्रयतस्ततः  ।  
सम्मृज्याङ्गुष्ठमूलेन मुखं वै समुपस्पृशेत्  ॥ कूर्म्प्_२,१३।२० ॥  
अङ्गुष्ठानामिकाभ्यां तु स्पृशेन्नेत्रद्वयं ततः  ।  
तर्जन्यङ्गुष्ठयोगेन स्पृशेन्नासापृटद्वयम्  ॥ कूर्म्प्_२,१३।२१ ॥  
कनिष्ठाङ्गुष्ठयोगेन श्रवणे समुपस्पृशेत्  ।  
सर्वासामथ योगेन हृदयं तु तलेन वा  ।  
संस्पृशेद् वा शिरस्तद्वदङ्गुष्ठेनाथवा द्वयम्  ॥ कूर्म्प्_२,१३।२२ ॥  
त्रिः प्राश्नीयाद् यदम्भस्तु सुप्रीतास्तेन देवताः  ।  
ब्रह्मा विष्णुर्महेशश्च भवन्तीत्यनुशुश्रुमः  ॥ कूर्म्प्_२,१३।२३ ॥  
गङ्गा च यमुना चैव प्रीयेते परिमार्जनात्  ।  
संस्पृष्टयोर्लोचनयोः प्रीयेते शशिभास्करौ  ॥ कूर्म्प्_२,१३।२४ ॥  
नासत्यदस्त्रौ प्रीयेते स्पृष्टे नासापुटद्वये  ।  
कर्णयोः स्पृष्टयोस्तद्वत् प्रीयेते चानिलानलौ  ॥ कूर्म्प्_२,१३।२५ ॥  
संस्पृष्टे हृदये चास्य प्रीयन्ते सर्वदेवताः  ।  
मूर्ध्नि संस्पर्शनादेकः प्रीतः स पुरुषो भवेत्  ॥ कूर्म्प्_२,१३।२६ ॥  
नोच्छिष्टं कुर्वते मुख्या विप्रुषो ऽङ्गं नयन्ति याः  ।  
दन्तवद् दन्तलग्नेषु जिह्वास्पर्शे ऽशुचिर्भवेत्  ॥ कूर्म्प्_२,१३।२७ ॥  
स्पृशान्ति बिन्दवः पादौ य आचामयतः परान्  ।  
भूमिगैस्ते समा ज्ञेया न तैरप्रयतो भवेत्  ॥ कूर्म्प्_२,१३।२८ ॥  
मदुपर्के च सोमे च ताम्बूलस्य च भक्षणे  ।  
फलमूले चेक्षुदण्डे न दोषं प्राह वे मनुः  ॥ कूर्म्प्_२,१३।२९ ॥  
प्रचरंश्चान्नपानेषु द्रव्यहस्तो भवेन्नरः  ।  
भूमौ निक्षिप्य तद् द्रव्यमाचम्याभ्युक्षयेत् तु तत्  ॥ कूर्म्प्_२,१३।३० ॥  
तैजसं वै समादाय यद्युच्छिष्टो भवेद् द्विजः  ।  
भूमौ निक्षिप्य तद् द्रव्यमाचम्याभ्युक्षयेत् तु तत्  ॥ कूर्म्प्_२,१३।३१ ॥  
यद्यमत्रं समादाय भवेदुच्छेषणान्वितः  ।  
अनिधायैव तद् द्रव्यमाचान्तः शुचितामियात्  ।  
वस्त्रादिषु विकल्पः स्यात् तत्संस्पृष्ट्वाचमेदिह  ॥ कूर्म्प्_२,१३।३२ ॥  
अरण्ये ऽनुदके रात्रौ चौरव्याघ्राकुले पथि  ।  
कृत्वा मूत्रं पुरीषं वा द्रव्यहस्तो न दुष्यति  ॥ कूर्म्प्_२,१३।३३ ॥  
निधाय दक्षिणे कर्णे ब्रह्मसूत्रमुदङ्मुखः  ।  
अह्नि कुर्याच्छकृन्मूत्रं रात्रौ चेद् दक्षिणामुखः  ॥ कूर्म्प्_२,१३।३४ ॥  
अन्तर्धाय महीं काष्ठैः पत्रैर्लोष्ठतृणेन वा  ।  
प्रावृत्य च शिरः कुर्याद् विण्मूत्रस्य विसर्जनम्  ॥ कूर्म्प्_२,१३।३५ ॥  
छायाकूपनदीगोष्ठचैत्याम्भः पथि भस्मसु  ।  
अग्नौ चैव श्मशाने च विण्मूत्रे न समाचरेत्  ॥ कूर्म्प्_२,१३।३६ ॥  
न गोमये न कृष्टे वा महावृक्षे न शाड्वले  ।  
न तिष्ठन् वा न निर्वासा न च पर्वतमस्तके  ॥ कूर्म्प्_२,१३।३७ ॥  
न जीर्णदेवायतने न वल्मीके कदाचन  ।  
न ससत्त्वेषु गर्तेषु न गच्छन् वा समाचरेत्  ॥ कूर्म्प्_२,१३।३८ ॥  
तुषाङ्गारकपालेषु राजमार्गे तथैव च  ।  
न क्षेत्रे न विले वापि न तीर्थे न चतुष्पथे  ॥ कूर्म्प्_२,१३।३९ ॥  
नोद्यानोदसमीपे वा नोषरे न पराशुचौ  ।  
न सोपानत्पादुको वा छत्री वा नान्तरिक्षके  ॥ कूर्म्प्_२,१३।४० ॥  
न चैवाभिमुखे स्त्रीणां गुरुब्राह्मणयोर्गवाम्  ।  
न देवदेवालययोरपामपि कदाचन  ॥ कूर्म्प्_२,१३।४१ ॥  
न ज्योतींषि निरीक्षन्वानसन्ध्याभिमुखो ऽपिवा  ।  
प्रत्यादित्यं प्रत्यनलं प्रतिसोमं तथैव च  ॥ कूर्म्प्_२,१३।४२ ॥  
आहृत्य मृत्तिकां कूलाल्लेपगन्धापकर्षणम्  ।  
कुर्यादतन्द्रितः शौचं विशुद्धैरुद्धृतोदकैः  ॥ कूर्म्प्_२,१३।४३ ॥  
नाहरेन्मृत्तिकां विप्रः पांशुलान्न च कर्दमात्  ।  
न मार्गान्नोषराद् देशाच्छौचशिष्टां परस्य च  ॥ कूर्म्प्_२,१३।४४ ॥  
न देवायतनात् कूपाद् ग्रामान्न च जलात् तथा  ।  
उपस्पृशेत् ततो नित्यं पूर्वोक्तेन विधानतः  ॥ कूर्म्प्_२,१३।४५ ॥  
  
इति श्रीकूर्मपुराणे षट्साहस्त्र्यां संहितायामुपरिविभागे त्रयोदशो ऽध्यायः  
  
  
_____________________________________________________________  
  
  
व्यास उवाच  
एवं दण्डादिभिर्युक्तः शौचाचारसमन्वितः  ।  
आहूतो ऽध्ययनं कुर्याद् वीक्षमाणो गुरोर्मुखम्  ॥ कूर्म्प्_२,१४।१ ॥  
नित्यमुद्यतपाणिः स्यात् साध्वाचारः सुसंयतः  ।  
आस्यतामिति चोक्तः सन्नासीताभिमुखं गुरोः  ॥ कूर्म्प्_२,१४।२ ॥  
प्रतिश्रवणसम्भाषे शयानो न समाचरेत्  ।  
नासीनो न च भुञ्जानो न तिष्ठन्न पराङ्मुखः  ॥ कूर्म्प्_२,१४।३ ॥  
नीचं शय्यासनं चास्य सर्वदा गुरुसन्निधौ  ।  
गुरोस्तु चक्षुर्विषये न यथेष्टासनो भवेत्  ॥ कूर्म्प्_२,१४।४ ॥  
नोदाहरेदस्य नाम परोक्षमपि केवलम्  ।  
न चैवास्यानुकुर्वोत गतिभाषणचेष्टितम्  ॥ कूर्म्प्_२,१४।५ ॥  
गुरोर्यत्र परीवादो निन्दा चापि प्रवर्तते  ।  
कर्णैं तत्र पिधातव्यौ गन्तव्यं वा ततो ऽन्यतः  ॥ कूर्म्प्_२,१४।६ ॥  
दूरस्थो नार्चयेदेनं न क्रुद्धो नान्तिके स्त्रियाः  ।  
न चैवास्योत्तरं ब्रूयात् स्थितो नासीत सन्निधौ  ॥ कूर्म्प्_२,१४।७ ॥  
उदकुम्भं कुशान् पुष्पं समिधो ऽस्याहरेत् सदा  ।  
मार्जनं लेपनं नित्यमङ्गानां वै समाचरेत्  ॥ कूर्म्प्_२,१४।८ ॥  
नास्य निर्माल्यशयनं पादुकोपानहावपि  ।  
आक्रमेदासनं चास्य छायादीन् वा कदाचन  ॥ कूर्म्प्_२,१४।९ ॥  
साधयेद् दन्तकाष्ठादीन् लब्धं चास्मै निवेदयेत्  ।  
अनापृच्छ्य न गन्तव्यं भवेत् प्रियहिते रतः  ॥ कूर्म्प्_२,१४।१० ॥  
न पादौ सारयेदस्य सन्निधाने कदाचन  ।  
जृम्भितं हसितं चैव कण्ठप्रावरणं तथा  ।  
वर्जयेत् सन्निधौ नित्यमवस्फोचनमेव च  ॥ कूर्म्प्_२,१४।११ ॥  
यथाकालमधीयीत यावन्न विमना गुरुः  ।  
आसीताधो गुरोः कूर्चे फलके वा समाहितः  ॥ कूर्म्प्_२,१४।१२ ॥  
आसने शयने याने नैव तिष्ठेत् कदाचन  ।  
धावन्तमनुधावेत गच्छन्तमनुगच्छति  ॥ कूर्म्प्_२,१४।१३ ॥  
गो ऽश्वोष्ट्रयानप्रासादप्रस्तरेषु कटेषु च  ।  
आसीत गुरुणा सार्धं शिलाफलकनौषु च  ॥ कूर्म्प्_२,१४।१४ ॥  
जितेन्द्रियः स्यात् सततं वश्यात्माक्रोधनः शुचिः  ।  
प्रयुञ्जीत सदा वाचं मधुरां हितभाषिणीम्  ॥ कूर्म्प्_२,१४।१५ ॥  
गन्धमाल्यं रसं कल्यां शुक्तं प्राणिविहिंसनम्  ।  
अभ्यङ्गं चाञ्चनोपानच्छत्रधारणमेव च  ॥ कूर्म्प्_२,१४।१६ ॥  
कामं लोभं भयं निद्रां गीतवादित्रनर्तनम्  ।  
आतर्जनं परीवादं स्त्रीप्रेक्षालम्भनं तथा  ।  
परोपघातं पैशुन्यं प्रयत्नेन विवर्जयेत्  ॥ कूर्म्प्_२,१४।१७ ॥  
उदकुम्भं सुमनसो गोशकृन्मृत्तिकां कुशान्  ।  
आहरेद् यावदर्थानि भैक्ष्यं चाहरहश्चरेत्  ॥ कूर्म्प्_२,१४।१८ ॥  
कृतं च लवणं सर्वं वर्ज्यं पर्युषितं च यत्  ।  
अनृत्यदर्शो सततं भवेद् गीतादिनिः स्पृहः  ॥ कूर्म्प्_२,१४।१९ ॥  
नादित्यं वै समीक्षेत न चरेद् दन्तधावनम्  ।  
एकान्तमशुचिस्त्रीभिः शूद्रान्त्यैरभिभाषणम्  ॥ कूर्म्प्_२,१४।२० ॥  
गुरूच्छिष्टं भेषजार्थं प्रयुञ्जीत न कामतः  ।  
कलापकर्षणस्नानं नाचरेद्धि कदाचन  ॥ कूर्म्प्_२,१४।२१ ॥  
न कुर्यान्मानसं विप्रो गुरोस्त्यागे कदाचन  ।  
मोहाद्वा यदि वा लोभात् त्यक्तेन पतितो भवेत्  ॥ कूर्म्प्_२,१४।२२ ॥  
लौकिकं वैदिकं चापि तथाध्यात्मिकमेव च  ।  
आददीत यतो ज्ञानं न तं द्रुह्येत् कदाचन  ॥ कूर्म्प्_२,१४।२३ ॥  
गुरोरप्यवलिप्तस्य कार्याकार्यमजानतः  ।  
उत्पथप्रतिपन्नस्य मनुस्त्यागं समब्रवीत्  ॥ कूर्म्प्_२,१४।२४ ॥  
गुरोर्गुरौ सन्निहिते गुरुवद् भक्तिमाचरेत्  ।  
न चातिसृष्टो गुरुणा स्वान् गुरूनबिवादयेत्  ॥ कूर्म्प्_२,१४।२५ ॥  
विद्यागुरुष्वेतदेव नित्या वृत्तिः स्वयोनिषु  ।  
प्रतिषेधत्सु चाधर्माद्धितं चोपदिशत्स्वपि  ॥ कूर्म्प्_२,१४।२६ ॥  
श्रेयःसु गुरुवद् वृत्तिं नित्यमेव समाचरेत्  ।  
गुरुपुत्रेषु दारेषु गुरोश्चैव स्वबन्धुषु  ॥ कूर्म्प्_२,१४।२७ ॥  
बालः समानजन्मा वा शिष्यो वा यज्ञकर्मणि  ।  
अध्यापयन् गुरुसुतो गुरुवन्मानमर्हति  ॥ कूर्म्प्_२,१४।२८ ॥  
उत्सादनं वै गात्राणां स्नापनोच्छिष्टभोजने  ।  
न कुर्याद् गुरुपुत्रस्य पादयोः शौचमेव च  ॥ कूर्म्प्_२,१४।२९ ॥  
गुरुवत् परिपूज्यास्तु सवर्णा गुरुयोषितः  ।  
असवर्णास्तु सम्पूज्याः प्रत्युत्थानाभिवादनैः  ॥ कूर्म्प्_२,१४।३० ॥  
अभ्यञ्जनं स्नापनं च गात्रोत्सादनमेव च  ।  
गुरुपत्न्या न कार्याणि केशानां च प्रसाधनम्  ॥ कूर्म्प्_२,१४।३१ ॥  
गुरुपत्नी तु युवती नाभिवाद्येह पादयोः  ।  
कुर्वोत वन्दनं भूम्यामसावहमिति ब्रुवन्  ॥ कूर्म्प्_२,१४।३२ ॥  
विप्रोष्य पादग्रहणमन्वहं चाभिवादनम्  ।  
गुरुदारेषु कुर्वोत सतां धर्ममनुस्मरन्  ॥ कूर्म्प्_२,१४।३३ ॥  
मातृष्वसा मातुलानी श्वश्रूश्चाथ पितृष्वसा  ।  
सम्पूज्या गुरुपत्नीव समास्ता गुरुभार्यया  ॥ कूर्म्प्_२,१४।३४ ॥  
भ्रातुर्भार्योपसङ्ग्राह्या सवर्णाहन्यहन्यपि  ।  
विप्रोष्य तूपसङ्ग्राह्या ज्ञातिसम्बन्धियोषितः  ॥ कूर्म्प्_२,१४।३५ ॥  
पितुर्भगिन्यां मातुश्च ज्यायस्यां च स्वसर्यपि  ।  
मातृवद् वृत्तिमातिष्ठेन्मात् ताभ्यो गरीयसी  ॥ कूर्म्प्_२,१४।३६ ॥  
एवमाचारसम्पन्नमात्मवन्तमदाम्भिकम्  ।  
वेदमध्यापयेद् धर्मं पुराणाङ्गानि नित्यशः  ॥ कूर्म्प्_२,१४।३७ ॥  
संवत्सरोषिते शिष्ये गुरुर्ज्ञानमनिर्दिशन्  ।  
हरते दुष्कृतं तस्य शिष्यस्य वसतो गुरुः  ॥ कूर्म्प्_२,१४।३८ ॥  
आचार्यपुत्रः शुश्रूषुर्ज्ञानदो धार्मिकः शुचिः  ।  
शक्तो ऽन्नदोर्ऽथो स्वःसाधुरध्याप्या दश धर्मतः  ॥ कूर्म्प्_२,१४।३९ ॥  
कृतज्ञश्च तथाद्रोही मेधावी शुभकृन्नरः  ।  
आप्तः प्रियो ऽथ विधिवत् षडध्याप्या द्विजातयः  ।  
एतेषु ब्रह्मणो दानमन्यत्र तु यथोदितान्  ॥ कूर्म्प्_२,१४।४० ॥  
आचम्य संयतो नित्यमधीयीत उदङ्मुखः  ।  
उपसङ्गृह्य तत्पादौ वीक्षमाणो गुरोर्मुखम्  ।  
अधीष्व भो इति ब्रूयाद् विरामो ऽस्त्विति चारमेत्  ॥ कूर्म्प्_२,१४।४१ ॥  
प्राक्कूलान् पर्युपासीनः पवित्रैश्चैव पावितः  ।  
प्राणायामैस्त्रिभिः पूतस्तत ओङ्कारमर्हति  ॥ कूर्म्प्_२,१४।४२ ॥  
ब्राह्मणः प्रणवं कुर्यादन्ते च विधिवद् द्विजः  ।  
कुर्यादध्ययनं नित्यं स ब्रह्माञ्जलिपूर्वतः  ॥ कूर्म्प्_२,१४।४३ ॥  
सर्वेषामेव भूतानां वेदश्चक्षुः सनातनम्  ।  
अधीयीताप्ययं नित्यं ब्राह्मण्याच्च्यवते ऽन्यथा  ॥ कूर्म्प्_२,१४।४४ ॥  
यो ऽधीयीत ऋचो नित्यं क्षीराहुत्या स देवताः  ।  
प्रीणाति तर्पयन्त्येनं कामैस्तृप्ताः सदैव हि  ॥ कूर्म्प्_२,१४।४५ ॥  
यजूंष्यधीते नियतं दध्ना प्रीणाति देवताः  ।  
सामान्यधीते प्रीणाति घृताहुतिभिरन्वहम्  ॥ कूर्म्प्_२,१४।४६ ॥  
अथर्वाङ्गिरसो नित्यं मध्वा प्रीणाति देवताः  ।  
धर्माङ्गानि पुराणानि मांसैस्तर्पयते सुरान्  ॥ कूर्म्प्_२,१४।४७ ॥  
अपां समीपे नियतो नैत्यकं विधिमाश्रितः  ।  
गायत्रीमप्यधीयीत गत्वारण्यं समाहितः  ॥ कूर्म्प्_२,१४।४८ ॥  
सहस्रपरमां देवीं शतमध्यां दशावराम्  ।  
गायत्रीं वै जपेन्नित्यं जपयज्ञः प्रकीर्तितः  ॥ कूर्म्प्_२,१४।४९ ॥  
गायत्रीं चैव वेदांश्च तुलयातोलयत् प्रभुः  ।  
एकतश्चतुरो वेदान् गायत्रीं च तथैकतः  ॥ कूर्म्प्_२,१४।५० ॥  
ओङ्कारमादितः कृत्वा व्याहृतीस्तदनन्तरम्  ।  
ततो ऽधीयीत सावित्रीमेकाग्रः श्रद्धयान्वितः  ॥ कूर्म्प्_२,१४।५१ ॥  
पुराकल्पे समुत्पन्ना भूर्भुवःस्वः सनातनाः  ।  
महाव्याहृतयस्तिस्त्रः सर्वाशुभनिबर्हणाः  ॥ कूर्म्प्_२,१४।५२ ॥  
प्रधानं पुरुषः कालो विष्णुर्ब्रह्मा महेश्वरः  ।  
सत्त्वं रजस्तमस्तिस्त्रः क्रमाद् व्याहृतयः स्मृताः  ॥ कूर्म्प्_२,१४।५३ ॥  
ओङ्कारस्तत् परं ब्रह्म सावित्री स्यात् तदक्षरम्  ।  
एष मन्त्रो महायोगः सारात् सार उदाहृतः  ॥ कूर्म्प्_२,१४।५४ ॥  
यो ऽधीते ऽहन्यहन्येतां गायत्रीं वेदमातरम्  ।  
विज्ञायार्थं ब्रह्मचारी स याति परमां गतिम्  ॥ कूर्म्प्_२,१४।५५ ॥  
गायत्री वेदजननी गायत्री लोकपावनी  ।  
न गायत्र्याः परं जप्यमेतद् विज्ञाय मुच्यते  ॥ कूर्म्प्_२,१४।५६ ॥  
श्रावणस्य तु मासस्य पौर्णमास्यां द्विजोत्तमाः  ।  
आषाढ्यां प्रोष्ठपद्यां वा वेदोपाकरणं स्मृतम्  ॥ कूर्म्प्_२,१४।५७ ॥  
उत्सृज्य ग्रामनगरं मासान् विप्रोर्ऽद्धपञ्चमान्  ।  
अधीयीत शुचौ देशे ब्रह्मचारी समाहितः  ॥ कूर्म्प्_२,१४।५८ ॥  
पुष्ये तु छन्दसां कुर्याद् बहिरुत्सर्जनं द्विजः  ।  
माघशुक्लस्य वा प्राप्ते पूर्वाह्ने प्रथमे ऽहनि  ॥ कूर्म्प्_२,१४।५९ ॥  
छन्दांस्यूर्ध्वमथोभ्यस्येच्छुक्लपक्षेषु वै द्विजः  ।  
वेदाङ्गानि पुराणानि कृष्णपक्षे च मानवम्  ॥ कूर्म्प्_२,१४।६० ॥  
इमान् नित्यमनध्यायानदीयानो विवर्जयेत्  ।  
अध्यापनं च कुर्वाणो ह्यभ्यस्यन्नपि यत्नतः  ॥ कूर्म्प्_२,१४।६१ ॥  
कर्णश्रवे ऽनिले रात्रौ दिवा पांशुसमूहने  ।  
विद्युत्स्तनितवर्षेषु महोल्कानां च सम्प्लवे  ।  
आकालिकमनध्यायमेतेष्वाह प्रजापतिः  ॥ कूर्म्प्_२,१४।६२ ॥  
एतानभ्युदितान् विद्याद् यदा प्रादुष्कृताग्निषु  ।  
तदा विद्यादनध्यायमनृतौ चाभ्रदर्शने  ॥ कूर्म्प्_२,१४।६३ ॥  
निर्घाते भूमिचलने ज्योतिषां चोपसर्जने  ।  
एतानाकालिकान् विद्यादनध्यायानृतावपि  ॥ कूर्म्प्_२,१४।६४ ॥  
प्रादुष्कृतेष्वग्निषु तु विद्युत्स्तनितनिस्वने  ।  
सज्योतिः स्यादनध्यायः शेषरात्रौ यथा दिवा  ॥ कूर्म्प्_२,१४।६५ ॥  
नित्यानध्याय एव स्याद् ग्रामेषु नगरेषु च  ।  
धर्मनैपुण्यकामानां पूतिगन्धे च नित्यशः  ॥ कूर्म्प्_२,१४।६६ ॥  
अन्तः शवगते ग्रामे वृषलस्य च सन्निधौ  ।  
अनध्यायो रुद्यमाने समवाये जनस्य च  ॥ कूर्म्प्_२,१४।६७ ॥  
उदके मध्यरात्रे च विण्मूत्रे च विसर्जने  ।  
उच्छिष्टः श्राद्धबुक् चैव मनसापि न चिन्तयेत्  ॥ कूर्म्प्_२,१४।६८ ॥  
प्रतिगृह्य द्विजो विद्वानेकोदिष्टस्य केतनम्  ।  
त्र्यहं न कीर्तयेद् ब्रह्म राज्ञो राहोश्च सूतके  ॥ कूर्म्प्_२,१४।६९ ॥  
यावदेको ऽनुदिष्टस्य स्नेहो गन्धश्च तिष्ठति  ।  
विप्रस्य विदुषो देहे तावद् ब्रह्म न कीर्तयेत्  ॥ कूर्म्प्_२,१४।७० ॥  
शयानः प्रौढपादश्च कृत्वा चैवावसक्थिकाम्  ।  
नाधीयीतामिषं जग्ध्वा सूतकान्नाद्यमेव च  ॥ कूर्म्प्_२,१४।७१ ॥  
नीहारे बाणशब्दे च सन्ध्ययोरुभयोरपि  ।  
अमावास्यां चतुर्दश्यां पौर्णमास्यष्टमीषु च  ॥ कूर्म्प्_२,१४।७२ ॥  
उपाकर्मणि चोत्सर्गे त्रिरात्रं क्षपणं स्मृतम्  ।  
अष्टकासु त्वहोरात्रं ऋत्वन्त्यासु च रात्रिषु  ॥ कूर्म्प्_२,१४।७३ ॥  
मार्गशीर्षे तथा पौषे माघमासे तथैव च  ।  
तिस्त्रो ऽष्टकाः समाख्याता कृष्णपक्षेतु सूरिभिः  ॥ कूर्म्प्_२,१४।७४ ॥  
श्लेष्मातकस्य छायायां शाल्मलेर्मधुकस्य च  ।  
कदाचिदपि नाध्येयं कोविदारकपित्थयोः  ॥ कूर्म्प्_२,१४।७५ ॥  
समानविद्ये च मृते तथा सब्रह्मचारिणि  ।  
आचार्ये संस्थिते वापि त्रिरात्रं क्षपणं स्मृतम्  ॥ कूर्म्प्_२,१४।७६ ॥  
छिद्राण्येतानि विप्राणांये ऽनध्यायः प्रकीर्तिताः  ।  
हिंसन्ति राक्षसास्तेषु तस्मादेतान् विवर्जयेत्  ॥ कूर्म्प्_२,१४।७७ ॥  
नैत्यके नास्त्यनध्यायः सन्ध्योपासन एव च  ।  
उपाकर्मणि कर्मान्ते होममन्त्रेषु चैव हि  ॥ कूर्म्प्_२,१४।७८ ॥  
एकामृचमथैकं वा यजुः सामाथवा पुनः  ।  
अष्टकाद्यास्वधीयीत मारुते चातिवायति  ॥ कूर्म्प्_२,१४।७९ ॥  
अनध्यायस्तु नाङ्गेषु नेतिहासपुराणयोः  ।  
न धर्मशास्त्रेष्वन्येषु पर्वण्येतानि वर्जयेत्  ॥ कूर्म्प्_२,१४।८० ॥  
एष धर्मः समासेन कीर्तितो ब्रह्मचारिणाम्  ।  
ब्रह्मणाभिहितः पूर्वमृषीणां भावितात्मनाम्  ॥ कूर्म्प्_२,१४।८१ ॥  
यो ऽन्यत्र कुरुते यत्नमनधीत्य श्रुतिं द्विजः  ।  
स सम्मूढो न सम्भाष्यो वेदबाह्यो द्विजातिभिः  ॥ कूर्म्प्_२,१४।८२ ॥  
न वेदपाठमात्रेण सन्तुष्टो वै भवेद् द्विजः  ।  
पाठमात्रावसन्नस्तु पङ्के गौरिव सीदति  ॥ कूर्म्प्_२,१४।८३ ॥  
यो ऽधीत्य विधिवद् वेदं वेदार्थं न विचारयेत्  ।  
ससान्वयः शूद्रकल्पः पात्रतां न प्रपद्यते  ॥ कूर्म्प्_२,१४।८४ ॥  
यदि त्वात्यन्तिकं वासं कर्तुमिच्छति वै गुरौ  ।  
युक्तः परिचरेदेनमाशरीरविमोक्षणात्  ॥ कूर्म्प्_२,१४।८५ ॥  
गत्वा वनं वा विधिवज्जुहुयाज्जातवेदसम्  ।  
अधीयीत सदा नित्यं ब्रह्मनिष्ठः समाहितः  ॥ कूर्म्प्_२,१४।८६ ॥  
सावित्रीं शतरुद्रीयं वेदान्तांश्च विशेषतः  ।  
अभ्यसेत् सततं युक्ते भस्मस्नानपरायणः  ॥ कूर्म्प्_२,१४।८७ ॥  
एतद् विधानं परमं पुराणं  
वेदागमे सम्यगिहेरितं वः  ।  
पुरा महर्षिप्रवराभिपृष्टः  
स्वायम्भुवो यन्मनुराह देवः  ॥ कूर्म्प्_२,१४।८८ ॥  
एवमीश्वरसमर्पितान्तरो  
यो ऽनुतिष्ठति विधिं विधानवित्  ।  
मोहजालमपहाय सो ऽमृतो  
याति तत् पदमनामयं शिवम्  ॥ कूर्म्प्_२,१४।८९ ॥  
  
इति श्रीकूर्मपुराणे षट्साहस्त्र्यां संहितायामुपरिविभागे चतुर्दशो ऽध्यायः  
  
  
_____________________________________________________________  
  
  
व्यास उवाच  
वेदं वेदौ तथा वेदान् वेदान् वा चतुरो द्विजाः  ।  
अधीत्य चाधिगम्यार्थं ततः स्नायाद् द्विजोत्तमः  ॥ कूर्म्प्_२,१५।१ ॥  
गुरवे तु वरं दत्त्वा स्नायीत तदनुज्ञया  ।  
चीर्णव्रतो ऽथ युक्तात्मा सशक्तः स्नातुमर्हति  ॥ कूर्म्प्_२,१५।२ ॥  
वैणवीं धारयेद् यष्टिमन्तर्वासस्तथोत्तरम्  ।  
यज्ञोपवीतद्वितयं सोदकं च कमण्डलुम्  ॥ कूर्म्प्_२,१५।३ ॥  
छत्रं चोष्णीषममलं पादुके चाप्युपानहौ  ।  
रौक्मे च कुण्डले वेदं कृत्तकेशनखः शुचिः  ॥ कूर्म्प्_२,१५।४ ॥  
स्वाध्याये नित्ययुक्तः स्याद् बहिर्माल्यं न धारयेत्  ।  
अन्यत्रकाञ्चनाद् विप्रोनरक्तां बिभृयात् स्त्रजम्  ॥ कूर्म्प्_२,१५।५ ॥  
शुक्लाम्बरधरो नित्यं सुगन्धः प्रियदर्शनः  ।  
न जीर्णमलवद्वासा भवेद् वै विभवे सति  ॥ कूर्म्प्_२,१५।६ ॥  
न रक्तमुल्बणं चान्यधृतं वासो न कुण्डिकाम्  ।  
नोपानहौ स्त्रजं चाथ पादुके च प्रयोजयेत्  ॥ कूर्म्प्_२,१५।७ ॥  
उपवीतमलङ्कारं दर्भान् कृष्णाजिनानि च  ।  
नापसव्यं परीदध्याद् वासो न विकृतं वसेत्  ॥ कूर्म्प्_२,१५।८ ॥  
आहरेद् विधिवद् दारान् सदृशानात्मनः शुभान्  ।  
रूपलक्षणसंयुक्तान् योनिदोषविवर्जितान्  ॥ कूर्म्प्_२,१५।९ ॥  
अमातृगोत्रप्रभवामसमानर्षिगोत्रजाम्  ।  
आहरेद् ब्राह्मणो भार्यां शीलशौचसमन्विताम्  ॥ कूर्म्प्_२,१५।१० ॥  
ऋतुकालाभिगामी स्याद् यावत् पुत्रो ऽभिजायते  ।  
वर्जयेत् प्रतिषिद्धानि प्रयत्नेन दिनानि तु  ॥ कूर्म्प्_२,१५।११ ॥  
षष्ठ्यष्टमीं पञ्चदशीं द्वादशीं च चतुर्दशीम्  ।  
ब्रह्मचारी भवेन्नित्यं तद्वज्जन्मत्रयाहनि  ॥ कूर्म्प्_२,१५।१२ ॥  
आदधीतावसथ्याग्निं जुहुयाज्जातवेदसम्  ।  
व्रतानि स्नातको नित्यं पावनानि च पालयेत्  ॥ कूर्म्प्_२,१५।१३ ॥  
वेदोदितं स्वकं कर्म नित्यं कुर्यादतन्द्रितः  ।  
अकुर्वाणः पतत्याशु नरकानतिभीषणान्  ॥ कूर्म्प्_२,१५।१४ ॥  
अब्यसेत् प्रयतो वेदं महायज्ञान् न हापयेत्  ।  
कुर्याद् गृह्याणि कर्माणि सन्ध्योपासनमेव च  ॥ कूर्म्प्_२,१५।१५ ॥  
सख्यं समाधैकैः कुर्यादुपेयादीश्वरं सदा  ।  
दैवतान्यपि गच्छेत कुर्याद् भार्याभिपोषणम्  ॥ कूर्म्प्_२,१५।१६ ॥  
न धर्मं ख्यापयेद् विद्वान् न पापं गूहयेदपि  ।  
कुर्वोतात्महितं नित्यं सर्वभूतानिकम्पकः  ॥ कूर्म्प्_२,१५।१७ ॥  
वयसः कर्मणोर्ऽथस्य श्रुतस्याभिजनस्य च  ।  
वेषवाग्बुद्धिसारूप्यमाचरन् विचरेत् सदा  ॥ कूर्म्प्_२,१५।१८ ॥  
श्रुतिस्मृत्युदितः सम्यक् साधुभिर्यश्च सेवितः  ।  
तमाचारं निषेवेत नेहेतान्यत्र कर्हिचित्  ॥ कूर्म्प्_२,१५।१९ ॥  
येनास्य पितरो याता येन याताः पितामहाः  ।  
तेन यायात् सतां मार्गं तेन गच्छन् न रिष्यति  ॥ कूर्म्प्_२,१५।२० ॥  
नित्यं स्वाध्यायशीलः स्यान्नित्यं यज्ञोपवीतवान्  ।  
सत्यवादी जितक्रोधो ब्रह्मभूयाय कल्पते  ॥ कूर्म्प्_२,१५।२१ ॥  
सन्ध्यास्नानपरो नित्यं ब्रह्मयज्ञुपरायणः  ।  
अनसूयी मृदुर्दान्तो गृहस्थः प्रेत्य वर्धते  ॥ कूर्म्प्_२,१५।२२ ॥  
वीतरागभयक्रोधो लोभमोहविवर्जितः  ।  
सावित्रीजाप्यनिरतः श्राद्धकृन्मुच्यते गृही  ॥ कूर्म्प्_२,१५।२३ ॥  
मातापित्रोर्हिते युक्तो गोब्राह्मणहिते रतः  ।  
दान्तो यज्वा देवभक्तो ब्रह्मलोके महीयते  ॥ कूर्म्प्_२,१५।२४ ॥  
त्रिवर्गसेवी सततं देवतानां च पूजनम्  ।  
कुर्यादहरहर्नित्यं नमस्येत् प्रयतः सुरान्  ॥ कूर्म्प्_२,१५।२५ ॥  
विभागशीलः सततं क्षमायुक्तो दयालुकः  ।  
गृहस्थस्तु समाख्यातो न गृहेण गृही भवेत्  ॥ कूर्म्प्_२,१५।२६ ॥  
क्षमा दया च विज्ञानं सत्यं चैव दमः शमः  ।  
अध्यात्मनिरतं ज्ञानमेतद् ब्राह्मणलक्षणम्  ॥ कूर्म्प्_२,१५।२७ ॥  
एतस्मान्न प्रमाद्येत विशेषेण द्विजोत्तमः  ।  
यथाशक्तिं चरन् कर्म निन्दितानि विवर्जयेत्  ॥ कूर्म्प्_२,१५।२८ ॥  
विधूय मोहकलिलं लब्ध्वा योगमनुत्तमम्  ।  
गृहस्थो मुच्यते बन्धात् नात्र कार्या विचारणा  ॥ कूर्म्प्_२,१५।२९ ॥  
विगर्हातिक्रमाक्षेपहिंसाबन्धवधात्मनाम्  ।  
अन्यमन्युसमुत्थानां दोषाणां मर्षणं क्षमा  ॥ कूर्म्प्_२,१५।३० ॥  
स्वदुः खेष्विव कारुण्यं परदुः खेषु सौहृदात्  ।  
दयेति मुनयः प्राहुः साक्षाद् धर्मस्य साधनम्  ॥ कूर्म्प्_२,१५।३१ ॥  
चतुर्दशानां विद्यानां धारणं हि यतार्थतः  ।  
विज्ञानमिति तद् विद्याद् येन धर्मो विवर्धते  ॥ कूर्म्प्_२,१५।३२ ॥  
अधीत्य विधिवद् विद्यामर्थं चैवोपलभ्य तु  ।  
धर्मकार्यान्निवृत्तश्चेन्न तद् विज्ञानमिष्यते  ॥ कूर्म्प्_२,१५।३३ ॥  
सत्येन लोकाञ्जयति सत्यं तत्परमं पदम्  ।  
यथाभूतप्रवाद् तु सत्यमाहुर्मनीषिणः  ॥ कूर्म्प्_२,१५।३४ ॥  
दमः शरीरोपरमः शमः प्रज्ञाप्रिसादजः  ।  
अध्यात्ममक्षरं विद्याद् यत्र गत्वा न शोचति  ॥ कूर्म्प्_२,१५।३५ ॥  
यया स देवो भगवान् विद्यया वेद्यते परः  ।  
साक्षाद् देवो महादेवस्तज्ज्ञानमिति कीर्तितम्  ॥ कूर्म्प्_२,१५।३६ ॥  
तन्निष्ठस्तत्परो विद्वान्नित्यमक्रोधनः शुचिः  ।  
महायज्ञपरो विप्रो लभते तदनुत्तमम्  ॥ कूर्म्प्_२,१५।३७ ॥  
धर्मस्यायतनं यत्नाच्छरीरं परिपालयेत्  ।  
न हि देहं विना रुद्रः पुरुषैर्विद्यते परः  ॥ कूर्म्प्_२,१५।३८ ॥  
नित्यधर्मार्थकामेषु युज्येत नियतो द्विजः  ।  
न धर्मवर्जितं काममर्थं वा मनसा स्मरेत्  ॥ कूर्म्प्_२,१५।३९ ॥  
सीदन्नपि हि धर्मेण न त्वधर्मं समाचरेत्  ।  
धर्मो हि भगवान् देवो गतिः सर्वेषु जन्तुषु  ॥ कूर्म्प्_२,१५।४० ॥  
भूतानां प्रियकारी स्यात् न परद्रोहकर्मधीः  ।  
न वेददेवतानिन्दां कुर्यात् तैश्च न संवसेत्  ॥ कूर्म्प्_२,१५।४१ ॥  
यस्त्विमं नियतं विप्रो धर्माध्यायं पठेच्छुचिः  ।  
अध्यापयेत् श्रावयेद् वा ब्रह्मलोके महीयते  ॥ कूर्म्प्_२,१५।४२ ॥  
  
इति श्रीकूर्मपुराणे षट्साहस्त्र्यां संहितायामुपरिविभागे पञ्चदशो ऽध्यायः  
  
  
_____________________________________________________________  
  
व्यास उवाच  
न हिंस्यात् सर्वभूतानिनानृतं वावदेत् क्वचित्  ।  
नाहितं नाप्रियं वाक्यं न स्तेनः स्याद् कदाचन  ॥ कूर्म्प्_२,१६।१ ॥  
तृणं वा यदि वा शाकं मृदं वा जलमेव वा  ।  
परस्यापहरञ्जन्तुर्नरकं प्रतिपद्यते  ॥ कूर्म्प्_२,१६।२ ॥  
न राज्ञः प्रतिगृह्णीयान्न शूद्रपतितादपि  ।  
न चान्यस्मादशक्तश्च निन्दितान् वर्जयेद् बुधः  ॥ कूर्म्प्_२,१६।३ ॥  
नित्यं याचनको न स्यात् पुनस्तं नैव याचयेत्  ।  
प्राणानपहरत्येवं याचकस्तस्य दुर्मतिः  ॥ कूर्म्प्_२,१६।४ ॥  
न देवद्रव्यहारी स्याद् विशेषेण द्विजोत्तमः  ।  
ब्रह्मस्वं वा नापहरेदापद्यपि कदाचन  ॥ कूर्म्प्_२,१६।५ ॥  
न विषं विषमित्याहुर्ब्रह्मस्वं विषमुच्यते  ।  
देवस्वं चापि यत्नेन सदा परिहरेत् ततः  ॥ कूर्म्प्_२,१६।६ ॥  
पुष्पे शाक्रोदके काष्ठे तथा मूले फले तृणे  ।  
अदत्तादानमस्तेयं मनुः प्राह प्रजापतिः  ॥ कूर्म्प्_२,१६।७ ॥  
ग्रहीतव्यानि पुष्पाणि देवार्चनविधौ द्विजाः  ।  
नैकस्मादेव नियतमननुज्ञाय केवलम्  ॥ कूर्म्प्_२,१६।८ ॥  
तृणं काष्ठं फलं पुष्पं प्रकाशं वै हरेद् बुधः  ।  
धर्मार्थं केवलं विप्रा ह्यन्यथा पतितो भवेत्  ॥ कूर्म्प्_२,१६।९ ॥  
तिलमुद्गयवादीनां मुष्टिर्ग्राह्या पथि स्थितैः  ।  
क्षुधार्तैर्नान्यथा विप्रा धर्मविद्भिरिति स्थितिः  ॥ कूर्म्प्_२,१६।१० ॥  
न धर्मस्यापदेशेन पापं कृत्वा व्रतं चरेत्  ।  
व्रतेन पापं प्रच्छाद्य कुर्वन् स्त्रीशूद्रदम्भनम्  ॥ कूर्म्प्_२,१६।११ ॥  
प्रेत्येह चेदृशो विप्रो गर्ह्यते ब्रह्मवादिभिः  ।  
छद्मनाचरितं यच्च व्रतं रक्षांसि गच्छति  ॥ कूर्म्प्_२,१६।१२ ॥  
अलिङ्गी लिङ्गिवेषेण यो वृत्तिमुपजीवति  ।  
स लिङ्गिनां हरेदेनस्तिर्यग्योनौ च जायते  ॥ कूर्म्प्_२,१६।१३ ॥  
बैडालव्रतिनः पापा लोके धर्मविनाशकाः  ।  
सद्यः पतन्ति पापेषु कर्मणस्तस्य तत् फलम्  ॥ कूर्म्प्_२,१६।१४ ॥  
पाषण्डिनो विकर्मस्थान् वामाचारांस्तथैव च  ।  
पञ्चरात्रान् पाशुपतान् वाङ्मात्रेणापि नार्चयेत्  ॥ कूर्म्प्_२,१६।१५ ॥  
वेदनिन्दारतान् मर्त्यान् देवनिन्दारतांस्तथा  ।  
द्विजनिन्दारतांश्चैव मनसापि न चिन्तयेत्  ॥ कूर्म्प्_२,१६।१६ ॥  
याजनं योनिसम्बन्धं सहवासं च भाषणम्  ।  
कुर्वाणः पतते जन्तुस्तस्माद् यत्नेन वर्जयेत्  ॥ कूर्म्प्_२,१६।१७ ॥  
देवद्रोहाद् गुरुद्रोहः कोटिकोटिगुणाधिकः  ।  
ज्ञानापवादो नास्तिक्यं तस्मात् कोटिगुणाधिकम्  ॥ कूर्म्प्_२,१६।१८ ॥  
गोभिश्च दैवतैर्विप्रैः कृष्या राजोपसेवया  ।  
कुलान्यकुलतां यान्ति यानि हीनानि धर्मतः  ॥ कूर्म्प्_२,१६।१९ ॥  
कुविवाहैः क्रियालोपैर्वेदानध्ययनेन च  ।  
कुलान्यकुलतां यान्ति ब्राह्मणातिक्रमेण च  ॥ कूर्म्प्_२,१६।२० ॥  
अनृतात् पारदार्याच्च तथाभक्ष्यस्य भक्षणात्  ।  
अश्रौतधर्माचरणात् क्षिप्रं नश्यति वै कुलम्  ॥ कूर्म्प्_२,१६।२१ ॥  
अश्रोत्रियेषु वै दानाद् वृषलेषु तथैव च  ।  
विहिताचारहीनेषु क्षिप्रं नश्यति वै कुलम्  ॥ कूर्म्प्_२,१६।२२ ॥  
नाधार्मिकैर्वृते ग्रामे न व्याधिबहुले भृशम्  ।  
न शूद्रराज्ये निवसेन्न पाषण्डजनैर्वृते  ॥ कूर्म्प्_२,१६।२३ ॥  
हिमवद्विन्ध्ययोर्मध्ये पूर्वपश्चिमयोः शुभम्  ।  
मुक्त्वा समुद्रयोर्देशं नान्यत्र निवसेद् द्विजः  ॥ कूर्म्प्_२,१६।२४ ॥  
कृष्णो वा यत्र चरति मृगो नित्यं स्वभावतः  ।  
पुण्याश्च विश्रुता नद्यस्तत्र वा निवसेद् द्विजः  ॥ कूर्म्प्_२,१६।२५ ॥  
अर्धक्रोशान्नदीकूलं वर्जयित्वा द्विजोत्तमः  ।  
नान्यत्र निवसेत् पुण्यं नान्त्यजग्रामसन्निधौ  ॥ कूर्म्प्_२,१६।२६ ॥  
न संवसेच्च पतितैर्न चण्डालैर्न पुक्कसैः  ।  
न मूर्खैर्नावलिप्तैश्च नान्त्यैर्नान्त्यावसायिभिः  ॥ कूर्म्प्_२,१६।२७ ॥  
एकशय्यासनं पङ्क्तिर्भाण्डपक्वान्नमिश्रणम्  ।  
याजनाध्यापने योनिस्तथैव सहभोजनम्  ॥ कूर्म्प्_२,१६।२८ ॥  
सहाध्यायस्तु दशमः सहयाजनमेव च  ।  
एकादश समुद्दिष्टा दोषाः साङ्कर्यसञ्ज्ञिताः  ॥ कूर्म्प्_२,१६।२९ ॥  
समीपे वा व्यवस्थानात् पापं सङ्क्रमते नृणाम्  ।  
तस्मात् सर्वप्रयत्नेन साङ्कर्यं परिवर्जयेत्  ॥ कूर्म्प्_२,१६।३० ॥  
एकपङ्क्त्युपविष्टा ये न स्पृशन्ति परस्परम्  ।  
भस्मना कृतमर्यादा न तेषां सङ्करो भवेत्  ॥ कूर्म्प्_२,१६।३१ ॥  
अग्निना भस्मना चैव सलिलेनावसेकतः  ।  
द्वारेण स्तम्भमार्गेण षड्भिः पङ्क्तिर्विभिद्यते  ॥ कूर्म्प्_२,१६।३२ ॥  
न कुर्याच्छुष्कवैराणि विवादं च न पैशुनम्  ।  
परक्षेत्रे गां धयन्तीं न चाचक्षीत कस्यचित्  ।  
न संवदेत् सूतके च न कञ्चिन्मर्मणि स्पृशेत्  ॥ कूर्म्प्_२,१६।३३ ॥  
न सूर्यपरिवेषं वा नेन्द्रचापं शवाग्निकम्  ।  
परस्मै कथयेद् विद्वान् शशिनं वा कदाचन  ॥ कूर्म्प्_२,१६।३४ ॥  
न कुर्याद् बहुभिः सार्धं विरोधं बन्धुभिस्तथा  ।  
आत्मनः प्रतिकूलानि परेषां न समाचरेत्  ॥ कूर्म्प्_२,१६।३५ ॥  
तिथिं पक्षस्य न ब्रूयात् न नक्षत्राणि निर्दिशेत्  ।  
नोदक्यामभिभाषेत नाशुचिं वा द्विजोत्तमः  ॥ कूर्म्प्_२,१६।३६ ॥  
न देवगुरुविप्राणां दीयमानं तु वारयेत्  ।  
न चात्मानं प्रशंसेद् वा परनिन्दां च वर्जयेत्  ।  
वेदनिन्दां देवनिन्दां प्रयत्नेन विवर्जयेत्  ॥ कूर्म्प्_२,१६।३७ ॥  
यस्तु देवानृषीन् विप्रान्वेदान् वा निन्दति द्विजः  ।  
न तस्य निष्कृतिर्दृष्टा शास्त्रेष्विह मुनीश्वराः  ॥ कूर्म्प्_२,१६।३८ ॥  
निन्दयेद् वै गुरुं देवं वेदं वा सोपबृंहणम्  ।  
कल्पकोटिशतं साग्रं रौरवे पच्यते नरः  ॥ कूर्म्प्_२,१६।३९ ॥  
तूष्णीमासीत निन्दायां न ब्रूयात् किञ्चिदुत्तरम्  ।  
कर्णौ पिधाय गन्तव्यं न चैतानवलोकयेत्  ॥ कूर्म्प्_२,१६।४० ॥  
वर्जयेद् वै रहस्यानि परेषां गूहयेद् बुधः  ।  
विवादं स्वजनैः सार्धं न कुर्याद् वै कदाचन  ॥ कूर्म्प्_२,१६।४१ ॥  
न पापं पापिनां ब्रूयादपापं वा द्विजात्तमाः  ।  
सतेनतुल्यदोषः स्यान्मिथ्या द्विर्देषवान् भवेत्  ॥ कूर्म्प्_२,१६।४२ ॥  
यानि मिथ्याभिशस्तानां पतन्त्यश्रूणि रोदनात्  ।  
तानिपुत्रान् पशून्घ्निन्ति तेषां मिथ्याभिशंसिनाम्  ॥ कूर्म्प्_२,१६।४३ ॥  
ब्रिह्महत्यासुरापाने स्तेयगुर्वङ्गनागमे  ।  
दृष्टं विशोधनं वृद्धैर्नास्ति मिथ्याभिशंसने  ॥ कूर्म्प्_२,१६।४४ ॥  
नेक्षेतोद्यन्तमादित्यं शशिनं चानिमित्ततः  ।  
नास्तं यान्तं न वारिस्थं नोपसृष्टं न मघ्यगम्  ।  
तिरोहितं वाससा वा नादर्शान्तरगामिनम्  ॥ कूर्म्प्_२,१६।४५ ॥  
न नग्नां स्त्रियमीक्षेत पुरुषं वा कदाचन  ।  
न च मूत्रं पुरीषं वा न च संस्पृष्टमैथुनम्  ।  
नाशुचिः सूर्यसोमादीन् ग्रहानालोकयेद् बुधः  ॥ कूर्म्प्_२,१६।४६ ॥  
पतितव्यङ्गचण्डालानुच्छिष्टान् नावलोकयेत्  ।  
नाभिभाषेत च परमुच्छिष्टो वावगुण्ठितः  ॥ कूर्म्प्_२,१६।४७ ॥  
न पश्येत् प्रेतसंस्पर्शं न क्रुद्धस्य गुरोर्मुखम्  ।  
न तैलोदकयोश्छायां न पत्नीं भोजने सति  ।  
नामुक्तबन्धनाङ्गां वा नोन्मत्तं मत्तमेव वा  ॥ कूर्म्प्_२,१६।४८ ॥  
नाश्नीयात् भार्यया सार्धन्नैनामीक्षेत चाश्नतीम्  ।  
क्षुवन्तीं जृम्भमाणां वा नासनस्थां यथासुखम्  ॥ कूर्म्प्_२,१६।४९ ॥  
नोदके चात्मनो रूपं न कूलं श्वभ्रमेव वा  ।  
न लङ्घयेच्च मूत्रं वा नाधितिष्ठेत् कदाचन  ॥ कूर्म्प्_२,१६।५० ॥  
न शूद्राय मतिं दद्यात् कृशरं पायसं दधि  ।  
नोच्छिष्टं वा मधु घृतं न च कृष्णाजिनं हविः  ॥ कूर्म्प्_२,१६।५१ ॥  
न चैवास्मै व्रतं दद्यान्न च धर्मं वदेद् बुधः  ।  
न च क्रोधवशं गच्छेद् द्वेषं रागं च वर्जयेत्  ॥ कूर्म्प्_२,१६।५२ ॥  
लोभं दम्भं तथा यत्नादसूयां ज्ञानकुत्सनम्  ।  
ईर्ष्यां मदं तथा शोकं मोहं च परिवर्जयेत्  ॥ कूर्म्प्_२,१६।५३ ॥  
न कुर्यात् कस्यचित् पीडां सुतं शिष्यं च ताडयेत्  ।  
न हीनानुपसेवेत न च तीक्ष्णमतीन् क्वचित्  ॥ कूर्म्प्_२,१६।५४ ॥  
नात्मानं चावमन्येत दैन्यं यत्नेन वर्जयेत्  ।  
न विशिष्टानसत्कुर्यात् नात्मानं वा शपेद् बुधः  ॥ कूर्म्प्_२,१६।५५ ॥  
न नखैर्विलिखेद् भूमिं गां च संवेशयेन्न हि  ।  
न नदीषु नदीं ब्रूयात् पर्वतेषु च पर्वतान्  ॥ कूर्म्प्_२,१६।५६ ॥  
आवासे भोजने वापि न त्यजेत् हसयायिनम्  ।  
नावगाहेदपो नग्नो वह्निं नातिव्रजेत् पदा  ॥ कूर्म्प्_२,१६।५७ ॥  
शिरो ऽभ्यङ्गावशिष्टेन तैलेनाङ्गं न लेपयेत्  ।  
न सर्पशस्त्रैः क्रीडेत स्वानि खानि न संस्पृशेत्  ।  
रोमाणि च रहस्यानि नाशिष्टेन सह व्रजेत्  ॥ कूर्म्प्_२,१६।५८ ॥  
न पाणिपादवाङ्नेत्रचापल्यं समुपाश्रयेत्  ।  
न शिश्नोदरचापल्यं न च श्रवणयोः क्वचित्  ॥ कूर्म्प्_२,१६।५९ ॥  
न चाङ्गनखवादं वै कुर्यान्नाञ्जलिना पिबेत्  ।  
नाभिहन्याज्जलं पद्भ्यां पाणिना वा कदाचन  ॥ कूर्म्प्_२,१६।६० ॥  
न शातयेदिष्टकाभिः फलानि न फलेन च  ।  
न म्लेच्छभाषां शिक्षेत नाकर्षेच्च पदासनम्  ॥ कूर्म्प्_२,१६।६१ ॥  
न भेदनमवस्फोटं छेदनं वा विलेखनम्  ।  
कुर्याद् विमर्दनं धीमान् नाकस्मादेव निष्फलम्  ॥ कूर्म्प्_२,१६।६२ ॥  
नोत्सङ्गेभक्षयेद् भक्ष्यं वृथा चेष्टां च नाचरेत्  ।  
न नृत्येदथवा गायेन्न वादित्राणि वादयेत्  ॥ कूर्म्प्_२,१६।६३ ॥  
न संहताभ्यां पाणिभ्यां कण्डूयेदात्मनः शिरः  ।  
न लौकिकैः स्तवैर्देवांस्तोषयेद् बाह्यजैरपि  ॥ कूर्म्प्_२,१६।६४ ॥  
नाक्षैः क्रीडेन्न धावेत नाप्सु विण्मूत्रमाचरेत्  ।  
नोच्छिष्टः संविशेन्नित्यं न नग्नः स्नानमाचरेत्  ॥ कूर्म्प्_२,१६।६५ ॥  
न गच्छेन्न पठेद् वापि न चैव स्वशिरः स्पृशेत्  ।  
न दन्तैर्नखरोमाणि छिन्द्यात् सुप्तं न बोधयेत्  ॥ कूर्म्प्_२,१६।६६ ॥  
न बालातपमासेवेत् प्रेतधूमं विवर्जयेत्  ।  
नैकः सुप्याच्छून्यगृहे स्वयं नोपानहौ हरेत्  ॥ कूर्म्प्_२,१६।६७ ॥  
नाकारणाद् वा निष्ठीवेन्न बाहुभ्यां नदीं तरेत्  ।  
न पादक्षालनं कुर्यात् पादेनैव कदाचन  ॥ कूर्म्प्_२,१६।६८ ॥  
नाग्नौ प्रतापयेत् पादौ न कांस्ये धावयेद् बुधः  ।  
नाभिप्रासरयेद् देवं ब्राह्मणान् गामथापि वा  ।  
वाय्वग्निगुरुविप्रान् वा सूर्यं वा शशिनं प्रति  ॥ कूर्म्प्_२,१६।६९ ॥  
अशुद्धः शयनं यानं स्वाध्यायं स्नानवाहनम्  ।  
बहिर्निष्क्रमणं चैव न कुर्वोत कथञ्चन  ॥ कूर्म्प्_२,१६।७० ॥  
स्वप्नमध्ययनं स्नानमुद्वर्तं भोजनं गतिम्  ।  
उभयोः सन्ध्ययोर्नित्यं मध्याह्ने चैव वर्जयेत्  ॥ कूर्म्प्_२,१६।७१ ॥  
न स्पृशेत् पाणिनोच्छिष्टो विप्रोगोब्राह्मणानलान्  ।  
न चासनं पदा वापि न देवप्रतिमां स्पृशेत्  ॥ कूर्म्प्_२,१६।७२ ॥  
नाशुद्धो ऽग्निं परिचरेन्न देवान् कीर्तयेदृषीन्  ।  
नावगाहेदगाधाम्बु धारयेन्नानिमित्ततः  ॥ कूर्म्प्_२,१६।७३ ॥  
न वामहस्तेनोद्धत्य पिबेद् वक्त्रेण वा जलम्  ।  
नोत्तरेदनुपस्पृश्य नाप्सु रेतः समुत्सृजेत्  ॥ कूर्म्प्_२,१६।७४ ॥  
अमेध्यलिप्तमन्यद् वा लोहितं वा विषाणि वा  ।  
व्यतिक्रमेन्न स्त्रवन्तीं नाप्सु मैथुनमाचरेत्  ।  
चैत्यं वृक्षं न वै छिन्द्यान्नाप्सु ष्ठीवनमाचरेत्  ॥ कूर्म्प्_२,१६।७५ ॥  
नास्थिभस्मकपालानि न केशान्न च कण्टकान्  ।  
तुषाङ्गारकरीषं वा नाधितिष्ठेत् कदाचन  ॥ कूर्म्प्_२,१६।७६ ॥  
न चाग्निं लङ्घयेद् धीमान् नोपदध्यादधः क्वचित्  ।  
न चैनं पादतः कुर्यान्मुखेन न धमेद् बुधः  ॥ कूर्म्प्_२,१६।७७ ॥  
न कूपमवरोहेत नावेक्षेताशुचिः क्वचित्  ।  
अग्नौ न च क्षिपेदग्निं नाद्भिः प्रशमयेत् तथा  ॥ कूर्म्प्_२,१६।७८ ॥  
सुहृन्मरणमार्तिं वा न स्वयं श्रावयेत् परान्  ।  
अपण्यं कूटपण्यं वा विक्रये न प्रयोजयेत्  ॥ कूर्म्प्_२,१६।७९ ॥  
न वह्निं मुखनिश्वासैर् ज्वालयेन्नाशुचिर्बुधः  ।  
पुण्यस्थानोदकस्थाने सीमान्तं वा कृषेन्न तु  ॥ कूर्म्प्_२,१६।८० ॥  
न भिन्द्यात् पूर्वसमयमभ्युपेतं कदाचन  ।  
परस्परं पशून् व्यालान् पक्षिणो नावबोधयेत्  ॥ कूर्म्प्_२,१६।८१ ॥  
परबाधं न कुर्वोत जलवातातपादिभिः  ।  
कारयित्वा स्वकर्माणि कारून् पश्चान्न वञ्चयेत्  ।  
सायम्प्रातर् गृहद्वारान् भिक्षार्थं नावघट्टयेत्  ॥ कूर्म्प्_२,१६।८२ ॥  
बहिर्माल्यं बहिर्गन्धं भार्यया सह भोजनम्  ।  
विगृह्य वादं कुद्वारप्रवेशं च विवर्जयेत्  ॥ कूर्म्प्_२,१६।८३ ॥  
न खादन्ब्राह्मणस्तिष्ठेन्न जल्पेद् वा हसन् बुधः  ।  
स्वमग्निं नैव हस्तेन स्पृशेन्नाप्सु चिरं वसेत्  ॥ कूर्म्प्_२,१६।८४ ॥  
न पक्षकेणोपधमेन्न शूर्पेण न पाणिना  ।  
मुखे नैव धमेदग्निं मुखादग्निरजायत  ॥ कूर्म्प्_२,१६।८५ ॥  
परस्त्रियं न भाषेत नायाज्यं याजयेद् द्विजः  ।  
नैकश्चरेत् सभां विप्रः समवायं च वर्जयेत्  ॥ कूर्म्प्_२,१६।८६ ॥  
न देवायतनं गच्छेत् कदाचिद् वाप्रदक्षिणम्  ।  
न वीजयेद् वा वस्त्रेण न देवायतने स्वपेत्  ॥ कूर्म्प्_२,१६।८७ ॥  
नैको ऽध्वानं प्रपद्येत नाधार्मिकजनैः सह  ।  
न व्याधिदूषितैर्वापि न शूद्रैः पतितेन वा  ॥ कूर्म्प्_२,१६।८८ ॥  
नोपानद्वर्जितो वाथ जलादिरहितस्तथा  ।  
न रात्रौ नारिणा सार्धं न विना च कमण्डलुम्  ।  
नाग्निगोब्राह्मणादीनामन्तरेण व्रजेत् क्वचित्  ॥ कूर्म्प्_२,१६।८९ ॥  
न वत्सतन्त्रीं विततामतिक्रामेत् क्वचिद् द्विजः  ।  
न निन्देद् योगिनः सिद्धान् व्रतिनो वायतींस्तथा  ॥ कूर्म्प्_२,१६।९० ॥  
देवतायतनं प्राज्ञो देवानां चैव सत्रिणाम्  ।  
नाक्रामेत् कामतश्छायां ब्राह्मणानां च गोरपि  ॥ कूर्म्प्_२,१६।९१ ॥  
स्वां तु नाक्रमयेच्छायां पतिताद्यैर्न रोगिभिः  ।  
नाङ्गारभस्मकेशादिष्वधितिष्ठेत् कदाचन  ॥ कूर्म्प्_२,१६।९२ ॥  
वर्जयेन्मार्जनीरेणुं स्नानवस्त्रघचोदकम्  ।  
न भक्षयेदभक्ष्याणि नापेयं च पिबेद् द्विजः  ॥ कूर्म्प्_२,१६।९३ ॥  
  
इति श्रीकूर्मपुराणे षट्साहस्त्र्यां संहितायामुपरिविभागे षोडशो ऽध्यायः  
  
  
_____________________________________________________________  
  
  
व्यास उवाच  
नाद्याच्छूद्रस्य विप्रो ऽन्नं मोहाद् वा यदि वान्यतः  ।  
स शूद्रयोनिं व्रजति यस्तु भुङ्क्ते ह्यनापदि  ॥ कूर्म्प्_२,१७।१ ॥  
षण्मासान् यो द्विजो भुङ्क्ते शूद्रस्यान्नं विगर्हितम्  ।  
जीवन्नेव भवेच्छूद्रो मृतः श्वा चाभिजायते  ॥ कूर्म्प्_२,१७।२ ॥  
ब्राह्मणक्षत्रियविशां शूद्रस्य च मुनीश्वराः  ।  
यस्यान्नेनोदरस्थेन मृतस्तद्योनिमाप्नुयात्  ॥ कूर्म्प्_२,१७।३ ॥  
राजान्नं नर्तकान्नं च तक्ष्णो ऽन्नं चर्मकारिणः  ।  
गणान्नं गणिकान्नं च षण्ढान्नं चैव वर्जयेत्  ॥ कूर्म्प्_२,१७।४ ॥  
चक्रोपजीविरजकतस्करध्वजिनां तथा  ।  
गान्धर्वलोहकारान्नं सूतकान्नं च वर्जयेत्  ॥ कूर्म्प्_२,१७।५ ॥  
कुलालचित्रकर्मान्नं वार्धुषेः पतितस्य च  ।  
पौनर्भवच्छत्रिकयोरभिशस्तस्य चैव हि  ॥ कूर्म्प्_२,१७।६ ॥  
सुवर्णकारशैलूषव्याधबद्धातुरस्य च  ।  
चिकित्सकस्य चैवान्नं पुंश्चल्या दण्डिकस्य च  ॥ कूर्म्प्_२,१७।७ ॥  
स्तेननास्तिकयोरन्नं देवतानिन्दकस्य च  ।  
सोमविक्रयिणश्चान्नं श्वपाकस्य विशेषतः  ॥ कूर्म्प्_२,१७।८ ॥  
भार्याजितस्य चैवान्नं यस्य चोपपतिर्गृहे  ।  
उत्सृष्टस्य कदर्यस्य तथैवोच्छिष्टभोजिनः  ॥ कूर्म्प्_२,१७।९ ॥  
अपाङ्क्त्यान्नं च सङ्घान्नं शस्त्राजीवस्य चैव हि  ।  
क्लीबसन्न्यासिनोश्चान्नं मत्तोन्मत्तस्य चैव हि  ।  
भीतस्य रुदितस्यान्नमवक्रुष्टं परिक्षुतम्  ॥ कूर्म्प्_२,१७।१० ॥  
ब्रह्मद्विषः पापरुचेः श्राद्धान्नं सूतकस्य च  ।  
वृथापाकस्य चैवान्नं शावान्नं श्वशुरस्य च  ॥ कूर्म्प्_२,१७।११ ॥  
अप्रजानां तु नारीणां भृतकस्य तथैव च  ।  
कारुकान्नं विशेषेण शस्त्रविक्रयिणस्तथा  ॥ कूर्म्प्_२,१७।१२ ॥  
शौण्डान्नं घाटिकान्नं च भिषजामन्नमेव च  ।  
विद्धप्रजननस्यान्नं परिवित्त्यन्नमेव च  ॥ कूर्म्प्_२,१७।१३ ॥  
पुनर्भुवो विशेषेण तथैव दिधिषूपतेः  ।  
अवज्ञातं चावधूतं सरोषं विस्मयान्वितम्  ।  
गुरोरपि न भोक्तव्यमन्नं संस्कारवर्जितम्  ॥ कूर्म्प्_२,१७।१४ ॥  
दुष्कृतं हि मनुष्यस्य सर्वमन्ने व्यवस्थितम्  ।  
यो यस्यान्नं समश्नाति स तस्याश्नानि किल्बिषम्  ॥ कूर्म्प्_२,१७।१५ ॥  
आर्धिकः कुलमित्रश्च स्वगोपालश्च नापितः  ।  
एते शूद्रेषु भोज्यान्ना यश्चात्मानं निवेदयेत्  ॥ कूर्म्प्_२,१७।१६ ॥  
कुशीलवः कुम्भकारः क्षेत्रकर्मक एव च  ।  
एते शूद्रेषु भोज्यान्ना दत्त्वा स्वल्पं पणं बुधैः  ॥ कूर्म्प्_२,१७।१७ ॥  
पायसं स्नेहपक्वं यद् गोरसं चैव सक्तवः  ।  
पिण्याकं चैव तैलं च शूद्राद् ग्राह्यं द्विजातिभिः  ॥ कूर्म्प्_२,१७।१८ ॥  
वृन्ताकं नालिकाशाकं कुसुम्भाश्मन्तकं तथा  ।  
पलाण्डुं लशुनं शुक्तं निर्यासं चैव वर्जयेत्  ॥ कूर्म्प्_२,१७।१९ ॥  
छत्राकं विड्वराहं च शेलं पेयूषमेव च  ।  
विलयं सुमुखं चैव कवकानि च वर्जयेत्  ॥ कूर्म्प्_२,१७।२० ॥  
गृञ्जनं किंशुकं चैव ककुभाण्डं तथैव च  ।  
उदुम्बरमलाबुं च जग्ध्वा पतति वै द्विजः  ॥ कूर्म्प्_२,१७।२१ ॥  
वृथा कृशरसंयावं पायसापूपमेव च  ।  
अनुपाकृतमांसं च देवान्नानि हवींषि च  ॥ कूर्म्प्_२,१७।२२ ॥  
यवागूं मातुलिङ्गं च मत्स्यानप्यनुपाकृतान्  ।  
नीपं कपित्थं प्लक्षं च प्रयत्नेन विवर्जयेत्  ॥ कूर्म्प्_२,१७।२३ ॥  
पिण्याकं चोद्धृतस्नेहं देवधान्य तथैव च  ।  
रात्रौ च तिलसम्बद्धं प्रयत्नेन दधि त्यजेत्  ॥ कूर्म्प्_२,१७।२४ ॥  
नाश्नीयात् पयसा तक्रं न बीजान्युपजीवयेत्  ।  
क्रियादुष्टं भावदुष्टमसत्संसर्गि वर्जयेत्  ॥ कूर्म्प्_२,१७।२५ ॥  
केशकीटावपन्नं च सहृल्लेखं च नित्यशः  ।  
श्वाघ्रातं च पुनः सिद्धं चण्डालावेक्षितं तथा  ॥ कूर्म्प्_२,१७।२६ ॥  
उदक्यया च पतितैर्गवा चाघ्रातमेव च  ।  
अनर्चितं पुर्युं षितं पर्यायान्नं च नित्यशः  ॥ कूर्म्प्_२,१७।२७ ॥  
काककुक्कुटसंस्पृष्टं कृमिभिश्चैव संयुतम्  ।  
मनुष्यैरप्यवघ्रातं कुष्ठिना स्पृष्टमेव च  ॥ कूर्म्प्_२,१७।२८ ॥  
न रजस्वलया दत्तं न पुंश्चाल्या सरोषया  ।  
मलबद्वाससा वापि परवासो ऽथ वर्जयेत्  ॥ कूर्म्प्_२,१७।२९ ॥  
विवत्सायाश्च गोः क्षीरमौष्ट्रं वानिर्दशं तथा  ।  
आविकं सन्धिनीक्षीरमपेयं मनुरब्रवीत्  ॥ कूर्म्प्_२,१७।३० ॥  
बलाकं हंसदात्यूहं कलविङ्कं शुकं तथा  ।  
कुररं च चकोरं च जालपादं च कोकिलम्  ॥ कूर्म्प्_२,१७।३१ ॥  
वायसं खञ्जरीटं च श्येनं गृध्रं तथैव च  ।  
उलूकं चक्रवाकं च भासं पारावतानपि  ।  
कपोतं टिट्टिभं चैव ग्रामकुक्कुटमेव च  ॥ कूर्म्प्_२,१७।३२ ॥  
सिंहव्याघ्रं च मार्जारं श्वानं शूकरमेव च  ।  
शृगालं मर्कटं चैव गर्दभं च न भक्षयेत्  ॥ कूर्म्प्_२,१७।३३ ॥  
न भक्षयेत् सर्वमृगान् पक्षिणो ऽन्यान् वनेचरान्  ।  
जलेचरान् स्थलचरान् प्राणिनश्चेति धारणा  ॥ कूर्म्प्_२,१७।३४ ॥  
गोधा कूर्मः शशः श्वाविच्छल्यकश्चेति सत्तमाः  ।  
भक्ष्याः पञ्चनखा नित्यं मनुराह प्रिजापतिः  ॥ कूर्म्प्_२,१७।३५ ॥  
मत्स्यान् सशल्कान् भुञ्जीयान् मांसं रौरवमेवच  ।  
निवेद्य देवताभ्यस्तु ब्राह्मणेभ्यस्तु नान्यथा  ॥ कूर्म्प्_२,१७।३६ ॥  
मयूरं तित्तिरं चैव कपोतं च कपिञ्जलम्  ।  
वाध्रीणसं बकं भक्ष्यं मीनहंसपराजिताः  ॥ कूर्म्प्_२,१७।३७ ॥  
शफरं सिंहतुण्डं च तथा पाठीनरोहितौ  ।  
मत्स्याश्चैते समुद्दिष्टा भक्षणाय द्विजोत्तमाः  ॥ कूर्म्प्_२,१७।३८ ॥  
प्रोक्षितं भक्षयेदेषां मांसं च द्विजकाम्यया  ।  
यथाविधि नियुक्तं च प्राणानामपि चात्यये  ॥ कूर्म्प्_२,१७।३९ ॥  
भक्षयेन्नैव मांसानि शेषभोजी न लिप्यते  ।  
औषधार्थमशक्तौ वा नियोगाद् यज्ञकारणात्  ॥ कूर्म्प्_२,१७।४० ॥  
आमन्त्रितस्तु यः श्राद्धे दैवे वा मांसमुत्सृजेत्  ।  
यावन्ति पशुरोमाणि तावतो नरकान् व्रजेत्  ॥ कूर्म्प्_२,१७।४१ ॥  
अदेयं चाप्यपेयं च तथैवास्पृश्यमेव च  ।  
द्विजातीनामनालोक्यं नित्यं मद्यमिति स्थितिः  ॥ कूर्म्प्_२,१७।४२ ॥  
तस्मात् सर्वप्रकारेण मद्यं नित्यं विवर्जयेत्  ।  
पीत्वा पतति कर्मभ्यस्त्वसम्भाष्यो भवेद् द्विजः  ॥ कूर्म्प्_२,१७।४३ ॥  
भक्षयित्वा ह्यभक्ष्याणि पीत्वापेयान्यपि द्विजः  ।  
नाधिकारी भवेत् तावद् यावद् तन्न जहात्यधः  ॥ कूर्म्प्_२,१७।४४ ॥  
तस्मात् परिहरेन्नित्यमभक्ष्याणि प्रयत्नतः  ।  
अपेयानि च विप्रो वै तथा चेद् याति रौरवम्  ॥ कूर्म्प्_२,१७।४५ ॥  
  
इति श्रीकूर्मपुराणे षट्साहस्त्र्यां संहितायामुपरिविभागे सप्तदशो ऽध्यायः  
  
  
_____________________________________________________________  
  
ऋषय ऊचुः  
अहन्यहनि कर्तव्यं ब्राह्मणानां महामुने  ।  
तदाचक्ष्वाखिलं कर्म येन मुच्येत बन्धनात्  ॥ कूर्म्प्_२,१८।१ ॥  
व्यास उवाच  
वक्ष्ये समाहिता यूयं शृणुध्वं गदतो मम  ।  
अहन्यहनि कर्तव्यं ब्राह्मणानां क्रमाद् विधिम्  ॥ कूर्म्प्_२,१८।२ ॥  
ब्राह्मे मुहूर्ते तूत्थाय धर्ममर्थं च चिन्तयेत्  ।  
कायक्लेशं तदुद्भूतं ध्यायीत मनसेश्वरम्  ॥ कूर्म्प्_२,१८।३ ॥  
उषः काले ऽथ सम्प्राप्ते कृत्वा चावश्यकं बुधः  ।  
स्नायान्नदीषु सुद्धासु शौचं कृत्वा यथाविधि  ॥ कूर्म्प्_२,१८।४ ॥  
प्रातः स्नानेन पूयन्ते ये ऽपि पापकृतो जनाः  ।  
तस्मात् सर्वप्रयत्नेन प्रातः स्नानं समाचरेत्  ॥ कूर्म्प्_२,१८।५ ॥  
प्रातः स्नानं प्रशंसन्ति दृष्टादृष्टकरं शुभम्  ।  
ऋषीणामृषिता नित्यं प्रातः स्नानान्न संशयः  ॥ कूर्म्प्_२,१८।६ ॥  
मुखे सुप्तस्य सततं लाला याः संस्त्रवन्ति हि  ।  
ततो नैवाचरेत् कर्म अकृत्वा स्नानमादितः  ॥ कूर्म्प्_२,१८।७ ॥  
अलक्ष्मीः कालकर्णो च दुः स्वप्नं दुर्विचिन्तितम्  ।  
प्रातः स्नानेन पापानि पूयन्ते नात्र संशयः  ॥ कूर्म्प्_२,१८।८ ॥  
न च स्नानं विना पुंसां पावनं कर्म सुस्मृतम्  ।  
होमे जप्ये विशेषेण तस्मात् स्नानं समाचरेत्  ॥ कूर्म्प्_२,१८।९ ॥  
अशक्तावशिरस्कं वा स्नानमस्य विधीयते  ।  
आर्द्रेण वाससा वाथ मार्जनं कापिलं स्मृतम्  ॥ कूर्म्प्_२,१८।१० ॥  
असामर्थ्ये समुत्पन्ने स्नानमेवं समाचरेत्  ।  
ब्राह्मादीनि यथाशक्तौ स्नानान्याहुर्मनीषिणः  ॥ कूर्म्प्_२,१८।११ ॥  
ब्राह्ममाग्नेयमुद्दिष्टं वायव्यं दिव्यमेव च  ।  
वारुणं यौगिकं तद्वत् षोढा स्नानं प्रकीर्तितम्  ॥ कूर्म्प्_२,१८।१२ ॥  
ब्राह्मं तु मार्जनं मन्त्रैः कुशैः सोदकबिन्दुभिः  ।  
आग्नेयं भस्मना पादमस्तकाद्देहधूलनम्  ॥ कूर्म्प्_२,१८।१३ ॥  
गवां हि रजसा प्रोक्तं वायव्यं स्नानमुत्तमम्  ।  
यत्तु सातपवर्षेण स्नानं तद् दिव्यमुच्यते  ॥ कूर्म्प्_२,१८।१४ ॥  
वारुणं चावगाहस्तु मानसं त्वात्मवेदनम्  ।  
यौगिकं स्नानमाख्यातं योगो विष्णुविचिन्तनम्  ॥ कूर्म्प्_२,१८।१५ ॥  
आत्मतीर्थमिति ख्यातं सेवितं ब्रह्मवादिभिः  ।  
मनः शुचिकरं पुंसां नित्यं तत् स्नानमाचरेत्  ॥ कूर्म्प्_२,१८।१६ ॥  
शक्तश्चेद् वारुणं विद्वान् प्राजापत्यं तथैव च  ।  
प्रक्षाल्य दन्तकाष्ठं वै भक्षयित्वा विधानतः  ॥ कूर्म्प्_२,१८।१७ ॥  
आचम्य प्रयतो नित्यं स्नानं प्रातः समाचरेत्  ।  
मध्याङ्गुलिसमस्थौल्यं द्वादशाङ्गुलसम्मितम्  ॥ कूर्म्प्_२,१८।१८ ॥  
सत्वचं दन्तकाष्ठं स्यात् तदग्रेण तु धावयेत्  ।  
क्षीरवृक्षसमुद्भूतं मालतीसम्भवं शुभम्  ।  
अपामार्गं च बिल्वं च करवीरं विशेषतः  ॥ कूर्म्प्_२,१८।१९ ॥  
वर्जयित्वा निन्दितानि गृहीत्वैकं यथोदितम्  ।  
परिहृत्य दिनं पापं भक्षयेद् वै विधानवित्  ॥ कूर्म्प्_२,१८।२० ॥  
नोत्पाटयेद्दन्तकाष्टन्नाङ्गुल्या धावयेत् क्वचित्  ।  
प्रक्षाल्य भङ्क्त्वा तज्जह्याच्छुचौदेशे समाहितः  ॥ कूर्म्प्_२,१८।२१ ॥  
स्नात्वा सन्तर्पयेद् देवानृषीन् पितृगणांस्तथा  ।  
आचम्य मन्त्रवन्नित्यं पुनराचम्य वाग्यतः  ॥ कूर्म्प्_२,१८।२२ ॥  
सम्मार्ज्य मन्त्रैरात्मानं कुशैः सोदकबिन्दुभिः  ।  
आपो हिष्ठा व्याहृतिभिः सावित्र्या वारुणैः शुभैः  ॥ कूर्म्प्_२,१८।२३ ॥  
ओङ्कारव्याहृतियुतां गायत्रीं वेदमातरम्  ।  
जप्त्वा जलाञ्जलिं दद्याद् भास्करं प्रति तन्मनाः  ॥ कूर्म्प्_२,१८।२४ ॥  
प्राक्कूलेषु समासीनो दर्भेषु सुसमाहितः  ।  
प्राणायामत्रयं कृत्वा ध्यायेत् सन्ध्यामिति श्रुतिः  ॥ कूर्म्प्_२,१८।२५ ॥  
या सन्ध्या सा जगत्सूतिर्मायातीता हि निष्कला  ।  
ऐश्वरी तु पराशक्तिस्तत्त्वत्रयसमुद्भवा  ॥ कूर्म्प्_२,१८।२६ ॥  
ध्यात्वार्ऽकमण्डलगतां सावित्रीं वै जपन् बुधः  ।  
प्राङ्मुखः सततं विप्रः सन्ध्योपासनमाचरेत्  ॥ कूर्म्प्_२,१८।२७ ॥  
सन्ध्याहीनो ऽशुचिर्नित्यमनर्हः सर्वकर्मसु  ।  
यदन्यत् कुरुते किञ्चिन्न तस्य फलमाप्नुयात्  ॥ कूर्म्प्_२,१८।२८ ॥  
अनन्यचेतसः शान्ता ब्राह्मणा वेदपारगाः  ।  
उपास्य विधिवत् सन्ध्यां प्राप्ताः पूर्वं परां गतिम्  ॥ कूर्म्प्_२,१८।२९ ॥  
यो ऽन्यत्र कुरुते यत्नं धर्मकार्ये द्विजोत्तमः  ।  
विहाय सन्ध्याप्रणतिं स याति नरकायुतम्  ॥ कूर्म्प्_२,१८।३० ॥  
तस्मात् सर्वप्रयत्नेन सन्ध्योपासनमाचरेत्  ।  
उपासितो भवेत् तेन देवो योगतनुः परः  ॥ कूर्म्प्_२,१८।३१ ॥  
सहस्रपरमां नित्यं शतमध्यां दशावराम्  ।  
सावित्ररिं वै जपेद् विद्वान् प्राङ्मुखः प्रयतः स्थितः  ॥ कूर्म्प्_२,१८।३२ ॥  
अथोपतिष्ठेदादित्यमुदयन्तं समाहितः  ।  
मन्त्रैस्तु विविधैः सौरेरृग्यजुः सामसम्भवैः  ॥ कूर्म्प्_२,१८।३३ ॥  
उपस्थाय महायोगं देवदेवं दिवाकरम्  ।  
कुर्वोत प्रणतिं भूमौ मूर्ध्ना तेनैव मन्त्रतः  ॥ कूर्म्प्_२,१८।३४ ॥  
ॐ खखोल्काय शान्ताय कारणत्रयहेतवे  ।  
निवेदयामि चात्मानं नमस्ते ज्ञानरूपिणे  ।  
नमस्ते घृणिने तुभ्यं सूर्याय ब्रह्मरूपिणे  ॥ कूर्म्प्_२,१८।३५ ॥  
त्वमेव ब्रह्म परममापो ज्योती रसो ऽमृतम्  ।  
भूर्भुवः स्वस्त्वमोङ्कारः सर्वे रुद्राः सनातनाः  ।  
पुरुषः सन्महो ऽतस्त्वां प्रणमामि कपर्दिनम्  ॥ कूर्म्प्_२,१८।३६ ॥  
त्वमेव विश्वं बहुधा सदसत् सूयते च यत्  ।  
नमो रुद्राय सूर्याय त्वामहं शरणं गतः  ॥ कूर्म्प्_२,१८।३७ ॥  
प्रचेतसे नमस्तुभ्यं नमो मीढुष्टमाय ते  ।  
नमो नमस्ते रुद्राय त्वामहं शरणं गतः  ॥ कूर्म्प्_२,१८।३८ ॥  
हिरण्यबाहवे तुभ्यं हिरण्यपतये नमः  ।  
अम्बिकापतये तुभ्यमुमायाः पतये नमः  ॥ कूर्म्प्_२,१८।३९ ॥  
नमो ऽस्तु नीलग्रीवाय नमस्तुभ्यं पिनाकिने  ।  
विलोहिताय भर्गाय सहस्राक्षाय ते नमः  ॥ कूर्म्प्_२,१८।४० ॥  
नमो हंसाय ते नित्यमादित्याय नमो ऽस्तु ते  ।  
नमस्ते वज्रहस्ताय त्र्यम्बकाय नमो ऽस्तु ते  ॥ कूर्म्प्_२,१८।४१ ॥  
प्रपद्ये त्वां विरूपाक्षं महान्तं परमेश्वरम्  ।  
हिरण्मयं गृहे गुप्तमात्मानं सर्वदेहिनाम्  ॥ कूर्म्प्_२,१८।४२ ॥  
नमस्यामि परं ज्योतिर्ब्रह्माणं त्वां परां गतिम्  ।  
विश्वं पशुपतिं भीमं नरनारीशरीरिणम्  ॥ कूर्म्प्_२,१८।४३ ॥  
नमः सूर्याय रुद्राय भास्वते परमेष्ठिने  ।  
उग्राय सर्वभक्ताय त्वां प्रपद्ये सदैव हि  ॥ कूर्म्प्_२,१८।४४ ॥  
एतद् वै सूर्यहृदयं जप्त्वा स्तवमनुत्तमम्  ।  
प्रातः काले ऽथ मध्याह्ने नमस्कुर्याद् दिवाकरम्  ॥ कूर्म्प्_२,१८।४५ ॥  
इदं पुत्राय शिष्याय धार्मिकाय द्विजातये  ।  
प्रदेयं सूर्यहृदयं ब्रह्मणा तु प्रदर्शितम्  ॥ कूर्म्प्_२,१८।४६ ॥  
सर्वपापप्रशमनं वेदसारसमुद्भवम्  ।  
ब्राह्मणानां हितं पुण्यमृषिसङ्घैर्निषेवितम्  ॥ कूर्म्प्_२,१८।४७ ॥  
अथागम्य गृहं विप्रः समाचम्य यथाविधि  ।  
प्रज्वाल्य विह्निं विधिवज्जुहुयाज्जातवेदसम्  ॥ कूर्म्प्_२,१८।४८ ॥  
ऋत्विक्पुत्रो ऽथ पत्नी वा शिष्यो वापि सहोदरः  ।  
प्राप्यानुज्ञां विशेषेण जुहुयुर्वा यताविधि  ॥ कूर्म्प्_२,१८।४९ ॥  
पवित्रपाणिः पूतात्मा शुक्लाम्बरधरोत्तरः  ।  
अनन्यमानसो वह्निं जुहुयात् संयतेन्द्रियः  ॥ कूर्म्प्_२,१८।५० ॥  
विना दर्भेण यत्कर्म विना सूत्रेण वा पुनः  ।  
राक्षसं तद्भवेत् सर्वं नामुत्रेह फलप्रदम्  ॥ कूर्म्प्_२,१८।५१ ॥  
दैवतानि नमस्कुर्याद् देयसारान्निवेदयेत्  ।  
दद्यात् पुष्पादिकं तेषां वृद्धांश्चैवाभिवादयेत्  ॥ कूर्म्प्_२,१८।५२ ॥  
गुरुं चैवाप्युपासीत हितं चास्य समाचरेत्  ।  
वेदाभ्यासं ततः कुर्यात् प्रयत्नाच्छक्तितो द्विजः  ॥ कूर्म्प्_२,१८।५३ ॥  
जपेदध्यापयेच्छिष्यान् धारयेच्च विचारयेत्  ।  
अवेक्षेत च शास्त्राणि धर्मादीनि द्विजोत्तमः  ।  
वैदिकांश्चैव निगमान् वेदाङ्गानि वेशिषतः  ॥ कूर्म्प्_२,१८।५४ ॥  
उपेयादीश्वरं चाथ योगक्षेमप्रसिद्धये  ।  
साधयेद् विविधानर्थान् कुटुम्बार्थे ततो द्विजः  ॥ कूर्म्प्_२,१८।५५ ॥  
ततो मध्याह्नसमये स्नानार्थं मृदमाहरेत्  ।  
पुष्पाक्षतान् कुशतिलान् गोमयं शुद्धमेव च  ॥ कूर्म्प्_२,१८।५६ ॥  
नदीषु देवखातेषु तडागेषु सरःसु च  ।  
स्नानं समाचरेन्नित्यं गर्तप्रस्त्रवणेषु च  ॥ कूर्म्प्_२,१८।५७ ॥  
परकीयनिपानेषु न स्नायाद् वै कदाचन  ।  
पञ्चपिण्डान् समुद्धृत्य स्नायाद् वासम्भवे पुनः  ॥ कूर्म्प्_२,१८।५८ ॥  
मृदैकया शिरः क्षाल्यं द्वाभ्यां नाभेस्तथोपरि  ।  
अधश्च तिसृभिः कायं पादौ षड्भिस्तथैव च  ॥ कूर्म्प्_२,१८।५९ ॥  
मृत्तिका च समुद्दिष्टा त्वार्द्रामलकमात्रिका  ।  
गोमयस्य प्रमाणं तत् तेनाङ्गं लेपयेत् ततः  ॥ कूर्म्प्_२,१८।६० ॥  
लेपयित्वा तु तीरस्थस्तल्लिङ्गैरेव मन्त्रतः  ।  
प्रक्षाल्याचम्य विधिवत् ततः स्नायात् समाहितः  ॥ कूर्म्प्_२,१८।६१ ॥  
अभिमन्त्र्य जलं मन्त्रैस्तल्लिङ्गैर्वारुणैः शुभैः  ।  
भावपूतस्तदव्यक्तं ध्यायन् वै विष्णुमव्ययम्  ॥ कूर्म्प्_२,१८।६२ ॥  
आपो नारायणोद्भूतास्ता एवास्यायनं पुनः  ।  
तस्मान्नारायणं देवं स्नानकाले स्मरेद् बुधः  ॥ कूर्म्प्_२,१८।६३ ॥  
प्रोच्य स्ॐकारमादित्यं त्रिर्निमज्जेज्जलाशये  ।  
आचान्तः पुनराचामेन्मन्त्रेणानेन मन्त्रवित्  ॥ कूर्म्प्_२,१८।६४ ॥  
अन्तश्चरसि भूतेषु गुहायां विश्वतो मुखः  ।  
त्वं यज्ञस्त्वं वषट्कार आपो ज्योती रसो ऽमृतम्  ॥ कूर्म्प्_२,१८।६५ ॥  
द्रुपदां वा त्रिरभ्यस्येद् व्याहृतिप्रणवान्विताम्  ।  
सावित्रीं वा जपेद् विद्वान् तथा चैवाघमर्षणम्  ॥ कूर्म्प्_२,१८।६६ ॥  
ततः सम्मार्जनं कुर्यादापो हि ष्ठा मयोभुवः  ।  
इदमापः प्रवहत व्याहृतिभिस्तथैव च  ॥ कूर्म्प्_२,१८।६७ ॥  
ततो ऽभिमन्त्र्य तत् तीर्थमापो हिष्ठादिमन्त्रकैः  ।  
अन्तर्जलगतो मग्नो जपेत् त्रिरघमर्षणम्  ॥ कूर्म्प्_२,१८।६८ ॥  
त्रिपदां वाथ सावित्रीं तद्विष्णोः परमं पदम्  ।  
आवर्तयेद् वा प्रणवं देवं वा संस्मरेद्धरिम्  ॥ कूर्म्प्_२,१८।६९ ॥  
द्रुपदादिव यो मन्त्रो यजुर्वेदे प्रतिष्ठितः  ।  
अन्तर्जले त्रिरावर्त्य सर्वपापैः प्रमुच्यते  ॥ कूर्म्प्_२,१८।७० ॥  
अपः पाणौ समादाय जप्त्वा वै मार्जने कृते  ।  
विन्यस्य मूर्ध्नि तत् तोयं मुच्यते सर्वपातकैः  ॥ कूर्म्प्_२,१८।७१ ॥  
यथाश्वमेधः क्रतुराट् सर्वपापापनोदनः  ।  
तथाघमर्षणं सूक्तं सर्वपापापनोदनम्  ॥ कूर्म्प्_२,१८।७२ ॥  
अथोपतिष्ठेदादित्यं मूर्ध्नि पुष्पान्विताञ्जलिम्  ।  
प्रक्षिप्यालोकयेद् देवमुद्वयं तमसस्परि  ॥ कूर्म्प्_२,१८।७३ ॥  
उदुत्यं चित्रमित्येते तच्चक्षुरिति मन्त्रतः  ।  
हंसः शुचिषदेतेन सावित्र्या च विशेषतः  ॥ कूर्म्प्_२,१८।७४ ॥  
अन्यैश्च वैदिकैर्मन्त्रैः सौरैः पापप्रणाशनैः  ।  
सावित्रीं वै जपेत् पश्चाज्जपयज्ञः स वै स्मृतः  ॥ कूर्म्प्_२,१८।७५ ॥  
विविधानि पवित्राणि गुह्यविद्यास्तथैव च  ।  
शतरुद्रीयमथर्वशिरः सौरांश्च शक्तितः  ॥ कूर्म्प्_२,१८।७६ ॥  
प्राक्कूलेषु समासीनः कुशेषु प्राङ्मुखः शुचिः  ।  
तिष्ठंश्चेदीक्षमाणोर्ऽकं जप्यं कुर्यात् समाहितः  ॥ कूर्म्प्_२,१८।७७ ॥  
स्फाटिकेन्द्राक्षरुद्राक्षैः पुत्रजीवसमुद्भवः  ।  
कर्तव्या त्वक्षमाला स्यादुत्तरादुत्तमा स्मृता  ॥ कूर्म्प्_२,१८।७८ ॥  
जपकाले न भाषेत नान्यानि प्रेक्षयेद् बुधः  ।  
न कम्पयेच्छिरोग्रीवां दन्तान्नैव प्रकाशयेत्  ॥ कूर्म्प्_२,१८।७९ ॥  
गुह्यका राक्षसा सिद्धा हरन्ति प्रसभं यतः  ।  
एकान्ते सुशुभे देशे तस्माज्जप्यं समाचरेत्  ॥ कूर्म्प्_२,१८।८० ॥  
चण्डालाशौचपतितान् दृष्ट्वाचम्य पुनर्जपेत्  ।  
तैरेव भाषणं कृत्वा स्नात्वा चैव जपेत् पुनः  ॥ कूर्म्प्_२,१८।८१ ॥  
आचम्य प्रयतो नित्यं जपेदशुचिदर्शने  ।  
सौरान् मन्त्रान् शक्तितो वै पावमानीस्तु कामतः  ॥ कूर्म्प्_२,१८।८२ ॥  
यदि स्यात् क्लिन्नवासा वै वारिमध्यगतो जपेत्  ।  
अन्यथा तु शुचौ भूम्यां दर्भेषु सुसमाहितः  ॥ कूर्म्प्_२,१८।८३ ॥  
प्रदक्षिणं समावृत्य नमस्कृत्वा ततः क्षितौ  ।  
आचम्य च यथाशास्त्रं शक्त्या स्वाध्यायमाचरेत्  ॥ कूर्म्प्_२,१८।८४ ॥  
ततः सन्तर्पयेद् देवानृषीन् पितृगणांस्तथा  ।  
अदावोङ्कारमुच्चार्य नमो ऽन्ते तर्पयामि वः  ॥ कूर्म्प्_२,१८।८५ ॥  
देवान् ब्रह्मःऋषींश्चैव तर्पयेदक्षतोदकैः  ।  
तिलोदकैः पितॄन् भक्त्या स्वसूत्रोक्तविधानतः  ॥ कूर्म्प्_२,१८।८६ ॥  
अन्वारब्धेन सव्येन पाणिना दक्षिणेन तु  ।  
देवर्षोस्तर्पयेद् धीमानुदकाञ्जलिभिः पितन्  ॥ कूर्म्प्_२,१८।८७ ॥  
यज्ञोपवीती देवानां निवीती ऋषीतर्पणे  ।  
प्राचीनावीती पित्र्ये तु स्वेन तीर्थेन भावतः  ॥ कूर्म्प्_२,१८।८८ ॥  
निष्पीड्य स्नानवस्त्रं तु समाचम्य च वाग्यतः  ।  
स्वैर्मन्त्रैरर्चयेद् देवान् पुष्पैः पत्रैरथाम्बुभिः  ॥ कूर्म्प्_२,१८।८९ ॥  
ब्रह्माणं शङ्करं सूर्यं तथैव मधुसूदनम्  ।  
अन्यांश्चाभिमतान् देवान् भक्त्या चाक्रोधनो ऽत्वरः  ॥ कूर्म्प्_२,१८।९० ॥  
प्रदद्याद् वाथ पुष्पाणि सूक्तेन पौरुषेण तु  ।  
आपो वा देवताः सर्वास्तेन सम्यक् समर्चिताः  ॥ कूर्म्प्_२,१८।९१ ॥  
ध्यात्वा प्रणवपूर्वं वै दैवतानि समाहितः  ।  
नमस्कारेण पुष्पाणि विन्यसेद् वै पृथक् पृथक्  ॥ कूर्म्प्_२,१८।९२ ॥  
न विष्ण्वाराधनात् पुण्यं विद्यते कर्म वैदिकम्  ।  
तस्मादनादिमध्यान्तं नित्यमाराधयेद्धरिम्  ॥ कूर्म्प्_२,१८।९३ ॥  
तद्विष्णोरिति मन्त्रेण सूक्तेन पुरुषेण तु  ।  
नैताभ्यां सदृशो मन्त्रो सूक्तेन पुरुषेण तु  ।  
नैताभ्यां सदृशो मन्त्रो वेदेषूक्तश्चतुर्ष्वपि  ॥ कूर्म्प्_२,१८।९४ ॥  
निवेदयेत स्वात्मानं विष्णावमलतेजसि  ।  
तदात्मा तन्मनाः शान्तस्तद्विष्णोरिति मन्त्रतः  ॥ कूर्म्प्_२,१८।९५ ॥  
अथवा देवमीशानं भगवन्तं सनातनम्  ।  
आराधयेन्महादेवं भावपूतो महेश्वरम्  ॥ कूर्म्प्_२,१८।९६ ॥  
मन्त्रेण रुद्रागायत्र्या प्रणवेनाथ वा पुनः  ।  
ईशानेनाथ वा रुद्रैस्त्र्यम्बकेन समाहितः  ॥ कूर्म्प्_२,१८।९७ ॥  
पुष्पैः पत्रैरथाद्भिर्वा चन्दनाद्यैर्महेश्वरम्  ।  
उक्त्वा नमः शिवायेति मन्त्रेणानेन योजयेत्  ॥ कूर्म्प्_२,१८।९८ ॥  
नमस्कुर्यान्महादेवं ऋतं सत्यमितिश्वरम्  ।  
निवेदयीत स्वात्मानं यो ब्रह्माणमितीश्वरम्  ॥ कूर्म्प्_२,१८।९९ ॥  
प्रदक्षिणं द्विजः कुर्यात् पञ्च ब्रह्माणि वै जपन्  ।  
ध्यायीत देवमीशानं व्योममध्यगतं शिवम्  ॥ कूर्म्प्_२,१८।१०० ॥  
अथावलोकयेदर्कं हंसः सुचिषदित्यृचा  ।  
कुर्यात् पञ्च महायज्ञान् गृहं गत्वा समाहितः  ॥ कूर्म्प्_२,१८।१०१ ॥  
देवयज्ञं पितृयज्ञं भूतयज्ञं तथैव च  ।  
मानुष्यं ब्रह्मयज्ञं च पञ्च यज्ञान् प्रचक्षते  ॥ कूर्म्प्_२,१८।१०२ ॥  
यदि स्यात् तर्पणादर्वाक् ब्रह्मयज्ञः कृतो न हि  ।  
कृत्वा मनुष्ययज्ञं वै ततः स्वाध्यायमाचरेत्  ॥ कूर्म्प्_२,१८।१०३ ॥  
अग्नेः पश्चिमतो देशे भूतयज्ञान्त एव वा  ।  
कुशपुञ्जे समासीनः कुशपाणिः समाहितः  ॥ कूर्म्प्_२,१८।१०४ ॥  
शालाग्नौ लौकिके वाग्नौ जले भूभ्यामथापिवा  ।  
वैश्वदेवं ततः कुर्याद् देवयज्ञः स वै स्मृतः  ॥ कूर्म्प्_२,१८।१०५ ॥  
यदि स्याल्लौकिके पक्वं ततो ऽन्नं तत्र हूयते  ।  
शालाग्नौ तत्र देवान्नं विधिरेष सनातनः  ॥ कूर्म्प्_२,१८।१०६ ॥  
देवेभ्यस्तु हुतादन्नाच्छेषाद् भूतबलिं हरेत्  ।  
भूतयज्ञः स वै ज्ञेयो भूतिदः सर्वदेहिनाम्  ॥ कूर्म्प्_२,१८।१०७ ॥  
श्वभ्यश्च श्वपचेभ्यश्च पतितादिभ्य एव च  ।  
दद्याद् भूमौ बलिं त्वन्नं पक्षिभ्यो ऽथ द्विजोत्तमः  ॥ कूर्म्प्_२,१८।१०८ ॥  
सायं चान्नस्य सिद्धस्य पत्न्यमन्त्रं बलिं हरेत्  ।  
भूतयज्ञस्त्वयं नित्यं सायं प्रातर्विधीयते  ॥ कूर्म्प्_२,१८।१०९ ॥  
एकं तु भोजयेद् विप्रं पितॄनुद्दिश्य सत्तमम्  ।  
नित्यश्राद्धं तदुद्दिष्टं पितृयज्ञो गतिप्रदः  ॥ कूर्म्प्_२,१८।११० ॥  
उद्धृत्य वा यथाशक्ति किञ्चिदन्नं समाहितः  ।  
वेदतत्त्वार्थविदुषे द्विजायैवोपपादयेत्  ॥ कूर्म्प्_२,१८।१११ ॥  
पूजयेदतिथिं नित्यं नमस्येदर्चयेद् द्विजम्  ।  
मनोवाक्कर्मभिः शान्तमागतं स्वगृह ततः  ॥ कूर्म्प्_२,१८।११२ ॥  
हन्तकारमथाग्रं वा भिक्षां वा शक्तितो द्विजः  ।  
दद्यादतिथये नित्यं बुध्येत परमेश्वरम्  ॥ कूर्म्प्_२,१८।११३ ॥  
भिक्षामाहुर्ग्रासमात्रमग्रं तस्याश्चतुर्गुणम्  ।  
पुष्कलं हन्तकारं तु तच्चतुर्गुणमुच्यते  ॥ कूर्म्प्_२,१८।११४ ॥  
गोदोहमात्रं कालं वै प्रतीक्ष्यो ह्यतिथिः स्वयम्  ।  
अभ्यागतान् यथाशक्ति पूजयेदतिथिं यथा  ॥ कूर्म्प्_२,१८।११५ ॥  
भिक्षां वै भिक्षवे दद्याद् विधिवद् ब्रह्मचारिणे  ।  
दद्यादन्नं यथाशक्ति त्वर्थिभ्यो लोभवर्जितः  ॥ कूर्म्प्_२,१८।११६ ॥  
सर्वेषामप्यलाभे तु अन्नं गोभ्यो निवेदयेत्  ।  
भुञ्जीत बन्धुभिः सार्धं वाग्यतो ऽन्नमकुत्सयन्  ॥ कूर्म्प्_२,१८।११७ ॥  
अकृत्वा तु द्विजः पञ्च महायज्ञान् द्विजोत्तमाः  ।  
भृञ्जीत चेत् स मूढात्मा तिर्यग्योनिं सगच्छति  ॥ कूर्म्प्_२,१८।११८ ॥  
वेदाभ्यासो ऽन्वहं शक्त्या महायज्ञक्रिया क्षमा  ।  
नाशयत्याशु पापानि देवानामर्चनं तथा  ॥ कूर्म्प्_२,१८।११९ ॥  
यो मोहादथवालस्यादकृत्वा देवतार्चनम्  ।  
भुङ्क्ते स याति नरकान् शूकरेष्वभिजायते  ॥ कूर्म्प्_२,१८।१२० ॥  
तस्मात् सर्वप्रयत्नेन कृत्वा कर्माणि वै द्विजाः  ।  
भुञ्जीत स्वजनैः सार्धं सयाति परमां गतिम्  ॥ कूर्म्प्_२,१८।१२१ ॥  
  
इति श्रीकूर्मपुराणे षट्साहस्त्र्यां संहितायामुपरिविभागे अष्टादशो ऽध्यायः  
  
  
_____________________________________________________________  
  
  
व्यास उवाच  
प्राङ्मुखो ऽन्नानि भुञ्जीत सूर्याभिमुख एव वा  ।  
आसीनस्त्वासने शुद्धे भूम्यां पादौ निधाय तु  ॥ कूर्म्प्_२,१९।१ ॥  
आयुष्यं प्राङ्मुखो भुङ्क्ते यशस्यं दक्षिणामुखः  ।  
श्रियं प्रत्यङ्मुखो भुङ्क्ते ऋतं भुङ्क्ते उदङ्मुखाः  ॥ कूर्म्प्_२,१९।२ ॥  
पञ्चार्द्रे भोजनं कुर्याद् भूमौ पात्रं निधाय तु  ।  
उपवासेन तत्तुल्यं मनुराह प्रजापतिः  ॥ कूर्म्प्_२,१९।३ ॥  
उपलिप्ते शुचौ देशे पादौ प्रक्षाल्य वै करौ  ।  
आचम्यार्द्राननो ऽक्रोधः पञ्चार्द्रे भोजनं चरेत्  ॥ कूर्म्प्_२,१९।४ ॥  
महाव्यहृतिभिस्त्वन्नं परिधायोदकेन तु  ।  
अमृतोपस्तरणमसीत्यापोशानक्रियां चरेत्  ॥ कूर्म्प्_२,१९।५ ॥  
स्वाहाप्रणवसंयुक्तां प्राणायाद्याहुतिं ततः  ।  
अपानाय ततो हुत्वा व्यानाय तदनन्तरम्  ॥ कूर्म्प्_२,१९।६ ॥  
उदानाय ततः कुर्यात् समानायेति पञ्चमीम्  ।  
विज्ञाय तत्त्वमेतेषां जुहुयादात्मनि द्विजः  ॥ कूर्म्प्_२,१९।७ ॥  
शेषमन्नं यथाकामं भुञ्जीतव्यं जनैर्युतम्  ।  
ध्यात्वा तन्मनसा देवमात्मानं वै प्रजापतिम्  ॥ कूर्म्प्_२,१९।८ ॥  
अमृतापिधानमसीत्युपरिष्टादपः पिबेत्  ।  
आचान्तः पुनराचामेदायं गौरिति मन्त्रतः  ॥ कूर्म्प्_२,१९।९ ॥  
द्रुपदां वा त्रिरावर्त्य सर्वपापप्रणाशनीम्  ।  
प्राणानां ग्रन्थिरसीत्यालभेद् हृदयं ततः  ॥ कूर्म्प्_२,१९।१० ॥  
आचम्याङ्गुष्ठमात्रेति पादाङ्गुष्ठे ऽथ दक्षिणे  ।  
निः स्त्रवयेद् हस्तजलमूर्ध्वहस्तः समाहितः  ॥ कूर्म्प्_२,१९।११ ॥  
हुतानुमन्त्रणं कुर्यात् श्रद्धायामिति मन्त्रतः  ।  
अथाक्षरेण स्वात्मानं योजयेद् ब्रह्मणेति हि  ॥ कूर्म्प्_२,१९।१२ ॥  
सर्वेषामेव यागानामात्मयागः परः स्मृतः  ।  
यो ऽनेन विधिना कुर्यात् स याति ब्रह्मणः क्षयम्  ॥ कूर्म्प्_२,१९।१३ ॥  
यज्ञोपवीती भुञ्जीत स्त्रग्गन्धालङ्कृतः शुचिः  ।  
सायम्प्रापर्नान्तरा वै सन्ध्यायां तु विशेषतः  ॥ कूर्म्प्_२,१९।१४ ॥  
नाद्यात् सूर्यग्रहात् पूर्वमह्नि सायं शशिग्रहात्  ।  
ग्रहकाले च नाश्नीयात् स्नात्वाश्नीयात् तु मुक्तयोः  ॥ कूर्म्प्_२,१९।१५ ॥  
मुक्ते शशिनि भुञ्जीत यदि न स्यान्महानिशा  ।  
अमुक्तयोरस्तङ्गतयोरद्याद् दृष्ट्वा परे ऽहनि  ॥ कूर्म्प्_२,१९।१६ ॥  
नाश्नीयात् प्रेक्षमाणानामप्रदायैव दुर्मतिः  ।  
न यज्ञशिष्टादन्द् वा न क्रुद्धो नान्यमानसः  ॥ कूर्म्प्_२,१९।१७ ॥  
आत्मार्थं भोजनं यस्य रत्यर्थं यस्य मैथुनम्  ।  
वृत्यर्थं यस्य चाधीतं निष्फलं तस्य जीवितम्  ॥ कूर्म्प्_२,१९।१८ ॥  
यद्भुङ्क्ते वेष्टितशिरा यच्च भुङ्क्ते उदङ्मुखः  ।  
सोपानत्कश्च यद् भुङ्क्ते सर्वं विद्यात् तदासुरम्  ॥ कूर्म्प्_२,१९।१९ ॥  
नार्धरात्रे न मध्याह्ने नाजीर्णे नार्द्रवस्त्रधृक्  ।  
न च भिन्नासनगतो न शयानः स्थितो ऽपि वा  ॥ कूर्म्प्_२,१९।२० ॥  
न भिन्नभाजने चैव न भूम्यां न च पाणिषु  ।  
नोच्छिष्टो घृतमादद्यान्न मूर्धानं स्पृशेदपि  ॥ कूर्म्प्_२,१९।२१ ॥  
न ब्रह्म कीर्तयन् वापि न निः शेषं न भार्यया  ।  
नान्धकारे न चाकाशे न च देवालयादिषु  ॥ कूर्म्प्_२,१९।२२ ॥  
नैकवस्त्रस्तु भुञ्जीत न यानशयनस्थितः  ।  
न पादुकानिर्गतो ऽथ न हसन् विलपन्नपि  ॥ कूर्म्प्_२,१९।२३ ॥  
भुक्त्वैवं सुखमास्थाय तदन्नं परिणामयेत्  ।  
इतिहासपुराणाभ्यां वेदार्थानुपबृंहयेत्  ॥ कूर्म्प्_२,१९।२४ ॥  
ततः सन्ध्यामुपासीत पूर्वोक्तविधिना द्विजः  ।  
आसीनस्तु जपेद् देवीं गायत्रीं पश्चिमां प्रति  ॥ कूर्म्प्_२,१९।२५ ॥  
न तिष्ठति तु यः पुर्वां नास्ते सन्ध्यां तु पश्चिमाम्  ।  
स शूद्रेण समो लोके सर्वधर्मविवर्जितः  ॥ कूर्म्प्_२,१९।२६ ॥  
हुत्वाग्निं विधिवन्मन्त्रैर्भुक्त्वा यज्ञावशिष्टकम्  ।  
सभृत्यबान्धवजनः स्वपेच्छुष्कपदो निशि  ॥ कूर्म्प्_२,१९।२७ ॥  
नोत्तराभिमुखः स्वप्यात् पश्चिमाभिमुखो न च  ।  
न चाकाशे न नग्नो वा नाशुचिर्नासने क्वचित्  ॥ कूर्म्प्_२,१९।२८ ॥  
न शीर्णायां तु खट्वायां शून्यागारे न चैव हि  ।  
नानुवंशं न पालाशे शयने वा कदाचन  ॥ कूर्म्प्_२,१९।२९ ॥  
इत्येतदखिलेनोक्तमहन्यहनि वै मया  ।  
ब्राह्मणानां कृत्यजातमपवर्गफलप्रदम्  ॥ कूर्म्प्_२,१९।३० ॥  
नास्तिक्यादथवालस्यात् ब्राह्मणो न करोति यः  ।  
स याति नरकान् घोरान् काकयोनौ च जायते  ॥ कूर्म्प्_२,१९।३१ ॥  
नान्यो विमुक्तये पन्था मुक्त्वाश्रमविधिं स्वकम्  ।  
तस्मात् कर्माणि कुर्वोत तुष्टये परमेष्ठिनः  ॥ कूर्म्प्_२,१९।३२ ॥  
  
इति श्रीकूर्मपुराणे षट्साहस्त्र्यां संहितायामुपरिविभागे एकोनविंशो ऽध्यायः  
  
  
_____________________________________________________________  
  
  
व्यास उवाच  
अथ श्राद्धममावास्यां प्राप्य कार्यं द्विजोत्तमैः  ।  
पिण्डान्वाहार्यकं भक्त्या भुक्तिमुक्तिफलप्रदम्  ॥ कूर्म्प्_२,२०।१ ॥  
पिण्डान्वाहार्यकं श्राद्धं क्षीणे राजनि शस्यते  ।  
अपराह्ने द्विजातीनां प्रशस्तेनामिषेण च  ॥ कूर्म्प्_२,२०।२ ॥  
प्रतिपत्प्रभृति ह्यन्यास्तिथयः कृष्णपक्षके  ।  
चतुर्दशीं वर्जयित्वा प्रशस्ता ह्युत्तरोत्तराः  ॥ कूर्म्प्_२,२०।३ ॥  
अमावास्याष्टकास्तिस्त्रः पौषमासादिषु त्रिषु  ।  
तिस्त्रश्चान्वष्टकाः पुण्या माघी पञ्चदशी तथा  ॥ कूर्म्प्_२,२०।४ ॥  
त्रयोदशी मघायुक्ता वर्षासु तु विशेषतः  ।  
शस्यापाकश्राद्धकाला नित्याः प्रोक्ता दिने दिने  ॥ कूर्म्प्_२,२०।५ ॥  
नैमित्तिकं तु कर्तव्यं ग्रहणे चन्द्रसूर्ययोः  ।  
बान्धवानां च मरणे नारकी स्यादतो ऽन्यथा  ॥ कूर्म्प्_२,२०।६ ॥  
काम्यानि चैव श्राद्धानि शस्यान्ते ग्रहणादिषु  ।  
अयने विषुवे चैव व्यतीपाते ऽप्यनन्तकम्  ॥ कूर्म्प्_२,२०।७ ॥  
सङ्क्रान्त्यमक्षयं श्राद्धं तथा जन्मदिनेष्वपि  ।  
नक्षत्रेषु च सर्वेषु कार्यं काम्यं विशेषतः  ॥ कूर्म्प्_२,२०।८ ॥  
स्वर्गं च लभते कृत्वा कृत्तिकासु द्विजोत्तमः  ।  
अपत्यमथ रोहिण्यां सौम्ये तु ब्रह्मवर्चसम्  ॥ कूर्म्प्_२,२०।९ ॥  
रौद्राणां कर्मणां सिद्धिमार्द्रायां शौर्यमेव च  ।  
पुनर्वसौ तथा भूमिं श्रियं पुष्ये तथैव च  ॥ कूर्म्प्_२,२०।१० ॥  
सर्वान् कामांस्तथा सार्पे पित्र्ये सौभाग्यमेव च  ।  
अर्यम्णे तु धनं विन्द्यात् फाल्गुन्यां पापनाशनम्  ॥ कूर्म्प्_२,२०।११ ॥  
ज्ञातिश्रैष्ठ्यं तथा हस्ते चित्रायां च बहून् सुतान्  ।  
वाणिज्यसिद्धिं स्वातौ तु विशाखासु सुवर्णकम्  ॥ कूर्म्प्_२,२०।१२ ॥  
मैत्रे बहूनि मित्राणि राज्यं शाक्रे तथैव च  ।  
मूले कृषिं लभेद् यानसिद्धिमाप्ये समुद्रतः  ॥ कूर्म्प्_२,२०।१३ ॥  
सर्वान् कामान् वैश्वदेवे श्रैष्ठ्यं तु श्रवणे पुनः  ।  
श्रविष्ठायां तथा कामान् वारुणे च परं बलम्  ॥ कूर्म्प्_२,२०।१४ ॥  
अजैकपादे कुप्यं स्यादहिर्बुध्ने गृहं शुभम्  ।  
रेवत्यां बहवो गावो ह्यश्विन्यां तुरगांस्तथा  ।  
याम्ये ऽथ जीवनं तत् स्याद्यदि श्राद्धं प्रयच्छति  ॥ कूर्म्प्_२,२०।१५ ॥  
आदित्यवारे त्वारोग्यं चन्द्रे सौभाग्यमेव च  ।  
कौजे सर्वत्र विजयं सर्वान् कामान् बुधस्य तु  ॥ कूर्म्प्_२,२०।१६ ॥  
विद्यामभीष्टा जीवे तु धनं वै भार्गवे पुनः  ।  
शमैश्वरे लभेदायुः प्रतिपत्सु सुतान् शुभान्  ॥ कूर्म्प्_२,२०।१७ ॥  
कन्यकां वै द्वितीयायां तृतीयायां तु वन्दिनः  ।  
पशून्क्षुद्रांश्चतुर्थ्यां तु पञ्चम्यांशोभनान् सुतान्  ॥ कूर्म्प्_२,२०।१८ ॥  
षष्ट्यां द्यूतं कृषिं चापि सप्तम्यां लभते नरः  ।  
अष्टम्यामपि वाणिज्यं लभते श्राद्धदः सदा  ॥ कूर्म्प्_२,२०।१९ ॥  
स्यान्नवम्यामेकखुरं दशम्यां द्विखुरं बहु  ।  
एकादश्यां तथा रूप्यं ब्रह्मवर्चस्विनः सुतान्  ॥ कूर्म्प्_२,२०।२० ॥  
द्वादश्यां जातरूपं च रजतं कुप्यमेव च  ।  
ज्ञातिश्रैष्ठ्यं त्रयोदश्यां चतुर्दश्यां तु क्रुप्रजाः  ।  
पञ्चदश्यां सर्वकामानाप्नोति श्राद्धदः सदा  ॥ कूर्म्प्_२,२०।२१ ॥  
तस्माच्छ्राद्धं न कर्तव्यं चतुर्दश्यां द्विजातिभिः  ।  
शस्त्रेण तु हतानां वै तत्र श्राद्धं प्रकल्पयेत्  ॥ कूर्म्प्_२,२०।२२ ॥  
द्रव्यब्राह्मणसम्पत्तौ न कालनियमः कृतः  ।  
तस्माद् भोगापवर्गार्थं श्राद्धं कुर्युर्द्विजातयः  ॥ कूर्म्प्_२,२०।२३ ॥  
कर्मारम्भेषु सर्वेषु कुर्यादाभ्युदयं पुनः  ।  
पुत्रजन्मादिषु श्राद्धं पार्वणं पर्वणि स्मृतम्  ॥ कूर्म्प्_२,२०।२४ ॥  
अहन्यहनि नित्यं स्यात् काम्यं नैमित्तिकं पुनः  ।  
एकोद्दिष्टादि विज्ञेयं वृद्धिश्राद्धं तु पार्वणम्  ॥ कूर्म्प्_२,२०।२५ ॥  
एतत् पञ्चविधं श्राद्धं मनुना परिकीर्तितम्  ।  
यात्रायां षष्ठमाख्यातं तत्प्रयत्नेन पालयेत्  ॥ कूर्म्प्_२,२०।२६ ॥  
शुद्धये सप्तमं श्राद्धं ब्रह्मणा परिभाषितम्  ।  
दैविकं चाष्टमं श्राद्धं यत्कृत्वा मुच्यते भयात्  ॥ कूर्म्प्_२,२०।२७ ॥  
सन्ध्यारात्र्योर्न कर्तव्यं राहोरन्यत्र दर्शनात्  ।  
देशानां च विशेषेण भवेत् पुण्यमनन्तकम्  ॥ कूर्म्प्_२,२०।२८ ॥  
गङ्गायामक्षयं श्राद्धं प्रयागे ऽमरकण्टके  ।  
गायन्ति पितरो गाथां कीर्तयन्ति मनीषिणः  ॥ कूर्म्प्_२,२०।२९ ॥  
एष्टव्या बहवः पुत्राः शीलवन्तो गुणान्विताः  ।  
तेषां तु समवेतानां यद्येको ऽपि गायां व्रजेत्  ॥ कूर्म्प्_२,२०।३० ॥  
गयां प्राप्यानुषङ्गेण यदि श्राद्धं समाचरेत्  ।  
तारिताः पितरस्तेन स याति परमां गतिम्  ॥ कूर्म्प्_२,२०।३१ ॥  
वराहपर्वते चैव गङ्गायां वै विशेषतः  ।  
वाराणस्यां विशेषेण यत्र देवः स्वयं हरः  ॥ कूर्म्प्_२,२०।३२ ॥  
गङ्गाद्वारे प्रभासे च बिल्वके नीलपर्वते  ।  
कुरुक्षेत्रे च कुब्जाम्रे भृगुतुङ्गे महालये  ॥ कूर्म्प्_२,२०।३३ ॥  
केदारे फल्गुतीर्थे च नैमिषारण्य एव च  ।  
सरस्वत्यां विशेषेण पुष्करेषु विशेषतः  ॥ कूर्म्प्_२,२०।३४ ॥  
नर्मदायां कुशावर्ते श्रीशैले भद्रकर्णके  ।  
वेत्रवत्यां विपाशायां गोदावर्यां विशेषतः  ॥ कूर्म्प्_२,२०।३५ ॥  
एवमादिषु चान्येषु तीर्थेषु पुलिनेषु च  ।  
नदीनां चैव तीरेषु तुष्यन्ति पितरः सदा  ॥ कूर्म्प्_२,२०।३६ ॥  
व्रीहिभिश्च यवैर्माषैरद्भिर्मूलफलेन वा  ।  
श्यामाकैश्च यवैः शाकैर्नोवारैश्च प्रियङ्गुभिः  ।  
गौधूमैश्च तिलैर्मुद्गैर्मासं प्रीणयते पितॄन्  ॥ कूर्म्प्_२,२०।३७ ॥  
आम्रान् पाने रतानिक्षून् मृद्वीकांश्च सदाडिमान्  ।  
विदार्याश्च भरण्डाश्च श्राद्धकाले प्रादपयेत्  ॥ कूर्म्प्_२,२०।३८ ॥  
लाजान् मधुयुतान् दद्यात् सक्तून् शर्करया सह  ।  
दद्याच्छ्राद्धे प्रयत्नेन शृङ्गाटककशेरुकान्  ॥ कूर्म्प्_२,२०।३९ ॥  
द्वौ मासौ मत्स्यमांसेन त्रीन् मासान् हारिणेनतु  ।  
औरभ्रेणाथ चतुरः शाकुनेनेह पञ्च तु  ॥ कूर्म्प्_२,२०।४० ॥  
षण्मासांश्छागमांसेन पार्षतेनाथ सप्त वै  ।  
अष्टावेणस्य मांसेन रौरवेण नवैव तु  ॥ कूर्म्प्_२,२०।४१ ॥  
दशमासांस्तु तृप्यन्ति वराहमहिषामिषैः  ।  
शशकूर्मर्योर्मांसेन मासानेकादशैव तु  ॥ कूर्म्प्_२,२०।४२ ॥  
संवत्सरं तु गव्येन पयसा पायसेन तु  ।  
वार्ध्रोणसस्य मांसेन तृप्तिर्द्वादशवार्षिकी  ॥ कूर्म्प्_२,२०।४३ ॥  
कालशाकं महाशल्कं खङ्गलोहामिषं मधु  ।  
आनन्त्यायैव कल्पन्ते मुन्यन्नानि च सर्वशः  ॥ कूर्म्प्_२,२०।४४ ॥  
क्रीत्वा लब्ध्वा स्वयं वाथ मृतानाहृत्य वा द्विजः  ।  
दद्याच्छ्राद्धे प्रयत्नेन तदस्याक्षयमुच्यते  ॥ कूर्म्प्_२,२०।४५ ॥  
पिप्पलीं क्रमुकं चैव तथा चैव मसूरकम्  ।  
कूष्माण्डालाबुवार्ताकान् भूस्तृणं सुरसं तथा  ॥ कूर्म्प्_२,२०।४६ ॥  
कुसुम्भपिण्डमूलं वै तन्दुलीयकमेव च  ।  
राजमाषांस्तथा क्षीरं माहिषं च विवर्जयेत्  ॥ कूर्म्प्_२,२०।४७ ॥  
कोद्रवान् कोविदारांश्चपालक्यान् मरिचांस्तथा  ।  
वर्जयेत् सर्वयत्नेन श्राद्धकाले द्विजोत्तमः  ॥ कूर्म्प्_२,२०।४८ ॥  
  
इति श्रीकूर्मपुराणे षट्साहस्त्र्यां संहितायामुपरिविभागे विशो ऽध्यायः  
  
  
_____________________________________________________________  
  
  
व्यास उवाच  
स्नात्वा यथोक्तं सन्तर्प्य पितॄंश्चन्द्रक्षये द्विजः  ।  
पिण्डान्वाहार्यकं श्राद्धं कुर्यात् सौम्यमनाः शुचिः  ॥ कूर्म्प्_२,२१।१ ॥  
पूर्वमेव परीक्षेत ब्राह्मणं वेदपारगम्  ।  
तीर्थं तद् हव्यकव्यानां प्रदाने चातिथिः स्मृतः  ॥ कूर्म्प्_२,२१।२ ॥  
ये सोमपा विरजसो धर्मज्ञाः शान्तचेतसः  ।  
व्रतिनो नियमस्थाश्च ऋतुकालाभिगामिनः  ॥ कूर्म्प्_२,२१।३ ॥  
पञ्चाग्निरप्यधीयानो यजुर्वेदविदेव च  ।  
बह्वृचश्च त्रिसौपर्णस्त्रिमधुर्वाथ यो भवेत्  ॥ कूर्म्प्_२,२१।४ ॥  
त्रिणाचिकेतच्छन्दोगो ज्येष्ठसामग एव च  ।  
अथर्वशिरसो ऽध्येता रुद्राध्यायी विशेषतः  ॥ कूर्म्प्_२,२१।५ ॥  
अग्निहोत्रपरो विद्वान् न्यायविच्च षडङ्गवित्  ।  
मन्त्रब्राह्मणविच्चैव यश्च स्याद् धर्मपाठकः  ॥ कूर्म्प्_२,२१।६ ॥  
ऋषिव्रती ऋषीकश्च तथा द्वादशवार्षिकः  ।  
ब्रह्मदेयानुसन्तानो गर्भशुद्धः सहस्रदः  ॥ कूर्म्प्_२,२१।७ ॥  
चान्द्रायणव्रतचरः सत्यवादी पुराणवित्  ।  
गुरुदेवाग्निपूजासु प्रसक्तो ज्ञानतत्परः  ॥ कूर्म्प्_२,२१।८ ॥  
विमुक्तः सर्वतो धीरो ब्रह्मभूतो द्विजोत्तमः  ।  
महादेवार्चनरतो वैष्णवः पङ्क्तिपावनः  ॥ कूर्म्प्_२,२१।९ ॥  
अहिंसानिरतो नित्यमप्रतिग्रहणस्तथा  ।  
सत्रिणो दाननिरता विज्ञेयाः पङ्क्तिपावनाः  ॥ कूर्म्प्_२,२१।१० ॥  
युवानः श्रोत्रियाः स्वस्था महायज्ञपरायणाः  ।  
सावित्रीजापनिरता ब्राह्मणाः पङ्क्तिपावनाः  ॥ कूर्म्प्_२,२१।११ ॥  
कुलीनाः श्रुतवन्तश्च शीलवन्तस्तपस्विनः  ।  
अग्निचित्स्नातका विप्रा विज्ञेयाः पङ्क्तिपावनाः  ॥ कूर्म्प्_२,२१।१२ ॥  
मातापित्रोर्हिते युक्तः प्रातः स्नायी तथा द्विजः  ।  
अध्यात्मविन्मुनिर्दान्तो विज्ञेयः पङ्क्तिपावनः  ॥ कूर्म्प्_२,२१।१३ ॥  
ज्ञाननिष्ठो महायोगी वेदान्तार्थविचिन्तकः  ।  
श्रद्धालुः श्राद्धनिरतो ब्राह्मणः पङ्क्तिपावनः  ॥ कूर्म्प्_२,२१।१४ ॥  
वेदविद्यारतः स्नातो ब्रह्मचर्यपरः सदा  ।  
अथर्वणो मुमुक्षुश्च ब्राह्मणः पङ्क्तिपावनः  ॥ कूर्म्प्_२,२१।१५ ॥  
असमानप्रवरको ह्यसगोत्रस्तथैव च  ।  
असम्बन्धी च विज्ञेयो ब्राह्मणः पङ्क्तिपावनः  ॥ कूर्म्प्_२,२१।१६ ॥  
भोजयेद् योगिनं पूर्वं तत्त्वज्ञानरतं यतिम्  ।  
अलाभे नैष्ठिकं दान्तमुपकुर्वाणकं तथा  ॥ कूर्म्प्_२,२१।१७ ॥  
तदलाभे गृहस्थं तु मुमुक्षुं सङ्गवर्जितम्  ।  
सर्वालाभे साधकं वा गृहस्थमपि भोजयेत्  ॥ कूर्म्प्_२,२१।१८ ॥  
प्रकृतेर्गुणतत्त्वज्ञो यस्याश्नाति यतिर्हविः  ।  
फलं वेदविदां तस्य सहस्रादतिरिच्यते  ॥ कूर्म्प्_२,२१।१९ ॥  
तस्माद् यत्नेन योगीन्द्रमीश्वरज्ञानतत्परम्  ।  
भोजयेद् हव्यकव्येषु अलाभादितरान् द्विजान्  ॥ कूर्म्प्_२,२१।२० ॥  
एष वै प्रथमः कल्पः प्रिदाने हव्यकव्ययोः  ।  
अनुकल्पस्त्वयं ज्ञेयः सदा सद्भिरनुष्ठितः  ॥ कूर्म्प्_२,२१।२१ ॥  
मातामहं मातुलं च स्वस्त्रीयं श्वशुरं गुरुम्  ।  
दौहित्रं विट्पतिं बन्धुमृत्विग्याज्यौ च भोजयेत्  ॥ कूर्म्प्_२,२१।२२ ॥  
न श्राद्धे भोजयेन्मित्रं धनैः कार्यो ऽस्य सङ्ग्रहः  ।  
पैशाची दक्षिणा सा हि नैवामुत्र फलप्रदा  ॥ कूर्म्प्_२,२१।२३ ॥  
काम श्राद्धे ऽर्चयेन्मित्रं नाभिरूपमपि त्वरिम्  ।  
द्विषता हि हविर्भुक्तं भवति प्रेत्य निष्फलम्  ॥ कूर्म्प्_२,२१।२४ ॥  
ब्राह्मणो ह्यनधीयानस्तृणाग्निरिव शाम्यति  ।  
तस्मै हव्यं न दातव्यं न हि भस्मनि हूयते  ॥ कूर्म्प्_२,२१।२५ ॥  
यथेरिणे बीजमुप्त्वा न वप्ता लभते फलम्  ।  
तथानृचे हविर्दत्त्वा न दाता लभते फलम्  ॥ कूर्म्प्_२,२१।२६ ॥  
यावतो ग्रसते पिण्डान् हव्यकव्येष्वमन्त्रवित्  ।  
तावतो ग्रसते प्रेत्य दीप्तान् स्थूलांस्त्वयोगुडान्  ॥ कूर्म्प्_२,२१।२७ ॥  
अपि विद्याकुलैर्युक्ता हीनवृत्ता नराधमाः  ।  
यत्रैते भुञ्जते हव्यं तद् भवेदासुर द्विजाः  ॥ कूर्म्प्_२,२१।२८ ॥  
यस्य वेदश्च वेदी च विच्छिद्येते त्रिपूरुषम्  ।  
स वै दुर्ब्राह्मणो नार्हः श्राद्धादिषु कदाचन  ॥ कूर्म्प्_२,२१।२९ ॥  
शूद्रप्रेष्यो भृतो राज्ञो वृषलो ग्रामयाजकः  ।  
बधबन्धोपजीवी च षडेते ब्रह्मबन्धवः  ॥ कूर्म्प्_२,२१।३० ॥  
दत्तानुयोगान् वृत्यर्थं पतितान् मनुरब्रवीत्  ।  
वेदविक्रायिणो ह्येते श्राद्धादिषु विगर्हिताः  ॥ कूर्म्प्_२,२१।३१ ॥  
श्रुतिविक्रयिणो ये तु परपूर्वासमुद्भवाः  ।  
असमानान् याजयन्ति पतितास्ते प्रकीर्तिताः  ॥ कूर्म्प्_२,२१।३२ ॥  
असंस्कृताध्यापका ये भृत्या वाध्यापयन्ति ये  ।  
अधीयते तथा वेदान् पतितास्ते प्रकीर्तिताः  ॥ कूर्म्प्_२,२१।३३ ॥  
वृद्धश्रावकनिर्ग्रन्थाः पञ्चरात्रविदो जनाः  ।  
कापालिकाः पाशुपताः पाषण्डा ये च तद्विधाः  ॥ कूर्म्प्_२,२१।३४ ॥  
यस्याश्नन्ति हवींष्येते दुरात्मानस्तु तामसाः  ।  
न तस्य तद् भवेच्छ्राद्धं प्रेत्य चेह फलप्रदम्  ॥ कूर्म्प्_२,२१।३५ ॥  
अनाश्रमो यो द्विजः स्यादाश्रमी वा निरर्थकः  ।  
मिथ्याश्रमी च ते विप्रा विज्ञेयाः पङ्क्तिदूषकाः  ॥ कूर्म्प्_२,२१।३६ ॥  
दुश्चर्मा कुनखी कुष्ठी श्वित्री च श्यावदन्तकः  ।  
विद्धप्रजननश्चैव स्तेनः क्लीबो ऽथ नास्तिकः  ॥ कूर्म्प्_२,२१।३७ ॥  
मद्यपो वृषलीसक्तो वीरहा दिधिषूपतिः  ।  
आगारदाही कुण्डाशी सोमविक्रयिणो द्विजाः  ॥ कूर्म्प्_२,२१।३८ ॥  
परिवेत्ता तथा हिंस्त्रः परिवित्तिर्निराकृतिः  ।  
पौनर्भवः कुसीदी च तथा नक्षत्रदर्शकः  ॥ कूर्म्प्_२,२१।३९ ॥  
गीतवादित्रनिरतो व्याधितः काण एव च  ।  
हीनाङ्गश्चातिरिक्ताङ्गो ह्यवकीर्णिस्तथैव च  ॥ कूर्म्प्_२,२१।४० ॥  
कन्यादूषी कुण्डगोलौ अभिशस्तो ऽथ देवलः  ।  
मित्रध्रुक् पिशुनश्चैव नित्यं भार्यानुवर्तकः  ॥ कूर्म्प्_२,२१।४१ ॥  
मातापित्रोर्गुरोस्त्यागी दारत्यागी तथैव च  ।  
गोत्रभिद् भ्रष्टशौचश्च काण्डस्पृष्टस्तथैव च  ॥ कूर्म्प्_२,२१।४२ ॥  
अनपत्यः कूटसाक्षी याचको रङ्गजीवकः  ।  
समुद्रयायी कृतहा तथा समयभेदकः  ॥ कूर्म्प्_२,२१।४३ ॥  
देवनिन्दापरश्चैव वेदनिन्दारतस्तथा  ।  
द्विजनिन्दारतश्चैते वर्ज्याः श्राद्धादिकर्मसु  ॥ कूर्म्प्_२,२१।४४ ॥  
कृतघ्नः पिशुनः क्रूरो नास्तिको वेदनिन्दकः  ।  
मित्रध्रुक् कुहकश्चैव विशेषात् पङ्क्तिदूषकाः  ॥ कूर्म्प्_२,२१।४५ ॥  
सर्वे पुनरभोज्यान्नास्त्वदानार्हाश्च कर्मसु  ।  
ब्रह्मभावनिरस्ताश्च वर्जनीयाः प्रयत्नतः  ॥ कूर्म्प्_२,२१।४६ ॥  
शूद्रान्नरसपुष्टाङ्गः सन्ध्योपासनवर्जितः  ।  
महायज्ञविहीनश्च ब्राह्मणः पङ्क्तिदूषकः  ॥ कूर्म्प्_२,२१।४७ ॥  
अधीतनाशनश्चैव स्नानहोमविवर्जितः  ।  
तामसो राजसश्चैव ब्राह्मणः पङ्क्तिदूषकः  ॥ कूर्म्प्_२,२१।४८ ॥  
बहुनात्र किमुक्तेन विहितान् ये न कुर्वते  ।  
निन्दितानाचरन्त्येते वर्जनीयाः प्रयत्नतः  ॥ कूर्म्प्_२,२१।४९ ॥  
  
इति श्रीकूर्मपुराणे षट्साहस्त्र्यां संहितायामुपरिविभागे एकविशो ऽध्याय  
  
  
_____________________________________________________________  
  
इन् रेए निच्ह्त् ज़ुल्Äस्सिगे ज़ेइच्हेन्:  
  
व्यास उवाच  
गोमयेनोदकैर्भूमिं शोधयित्वा समाहितः  ।  
सन्निपात्य द्विजान् सर्वान् साधुभिः सन्निमन्त्रयेत्  ॥ कूर्म्प्_२,२२।१ ॥  
श्वो भविष्यति मे श्राद्धं पूर्वेद्युरभिपूज्य च  ।  
असम्भवे परेद्युर्वा यथोक्तैर्लक्षणैर्युतान्  ॥ कूर्म्प्_२,२२।२ ॥  
तस्य ते पितरः श्रुत्वा श्राद्धकालमुपस्थितम्  ।  
अन्योन्यं मनसा ध्यात्वा सम्पतन्ति मनोजवाः  ॥ कूर्म्प्_२,२२।३ ॥  
ब्राह्मणैस्ते सहाश्नन्ति पितरो ह्यन्तरिक्षगाः  ।  
वायुभूतास्तु तिष्ठन्ति भुक्त्वा यान्ति परां गतिम्  ॥ कूर्म्प्_२,२२।४ ॥  
आमन्त्रिताश्च ते विप्राः श्राद्धकाल उपस्थिते  ।  
वसेयुर्नियताः सर्वे ब्रह्मचर्यपरायणाः  ॥ कूर्म्प्_२,२२।५ ॥  
अक्रोधनो ऽत्वरो ऽमत्तः सत्यवादी समाहितः  ।  
भारं मैथुनमध्वानं श्राद्धकृद् वर्जयेज्जपम्  ॥ कूर्म्प्_२,२२।६ ॥  
आमन्त्रितो ब्राह्मणो वा यो ऽन्यस्मै कुरुते क्षणम्  ।  
स याति नरकं घोरं सूकरत्वां प्रायाति च  ॥ कूर्म्प्_२,२२।७ ॥  
आमन्त्रयित्वा यो मोहादन्यं चामन्त्रयेद् द्विजम्  ।  
स तस्मादधिकः पापी विष्ठाकीटो ऽभिजायते  ॥ कूर्म्प्_२,२२।८ ॥  
श्राद्धे निमन्त्रितो विप्रो मैथुनं यो ऽधिगच्छति  ।  
ब्रह्महत्यामवाप्नोति तिर्यग्योनौ च जायते  ॥ कूर्म्प्_२,२२।९ ॥  
निमन्त्रितस्तु यो विप्रो ह्यध्वानं याति दुर्मतिः  ।  
भवन्ति पितरस्तस्य तं मासं पांशुभोजनाः  ॥ कूर्म्प्_२,२२।१० ॥  
निमन्त्रितस्तु यः श्राद्धे प्रकुर्यात् कलहं द्विजः  ।  
भवन्ति तस्य तन्मासं पितरो मलभोजनाः  ॥ कूर्म्प्_२,२२।११ ॥  
तस्मान्निमन्त्रितः श्राद्धे नियतात्मा भवेद् द्विजः  ।  
अक्रोधनः शौचपरः कर्ता चैव जितेन्द्रियः  ॥ कूर्म्प्_२,२२।१२ ॥  
श्वोभूते दक्षिणां गत्वा दिशं दर्भान् समाहितः  ।  
समूलानाहरेद् वारि दक्षिणाग्रान् सुनिर्मलान्  ॥ कूर्म्प्_२,२२।१३ ॥  
दक्षिणाप्रवणं स्निग्धं विभक्तं शुभलक्षणम्  ।  
शुचिं देशं विविक्तं च गोमयेनोपलेपयेत्  ॥ कूर्म्प्_२,२२।१४ ॥  
नदीतीरेषु तीर्थेषु स्वभूमौ चैव सानुषु  ।  
विविक्तेषु च तुष्यन्ति दत्तेन पितरः सदा  ॥ कूर्म्प्_२,२२।१५ ॥  
पारक्ये भूमिभागे तु पितॄणां नैव निर्वपेत्  ।  
स्वामिभिस्तद् विहन्येत मोहाद् यत् क्रियते नरैः  ॥ कूर्म्प्_२,२२।१६ ॥  
अटव्यः पर्वताः पुण्यास्तीर्थान्यायतनानि च  ।  
सर्वाण्यस्वामिकान्याहुर्न हि तेषु परिग्रहः  ॥ कूर्म्प्_२,२२।१७ ॥  
तिलान् प्रविकिरेत् तत्र सर्वतो बन्धयेदजान्  ।  
असुरोपहतं सर्वं तिलैः शुद्ध्यत्यजेन वा  ॥ कूर्म्प्_२,२२।१८ ॥  
ततो ऽन्नं बहुसंस्कारं नैकव्यञ्जनमच्युतम्  ।  
चोष्यपेयसमृद्धं च यथाशक्त्या प्रकल्पयेत्  ॥ कूर्म्प्_२,२२।१९ ॥  
ततो निवृत्ते मध्याह्ने लुप्तलोमनखान् द्विजान्  ।  
अभिगम्य यथामार्गं प्रयच्छेद् दन्तधावनम्  ॥ कूर्म्प्_२,२२।२० ॥  
तैलमभ्यञ्जनं स्नानं स्नानीयं च पृथग्विधम्  ।  
पात्रैरौदुम्बरैर्दद्याद् वैश्वदैवत्यपूर्वकम्  ॥ कूर्म्प्_२,२२।२१ ॥  
ततः स्नात्वा निवृत्तेभ्यः प्रत्युत्थायकृताञ्जलिः  ।  
पाद्यमाचमनीयं च सम्प्रयच्छेद् यथाक्रमम्  ॥ कूर्म्प्_२,२२।२२ ॥  
ये चात्र विश्वेदेवानां विप्राः पूर्वं निमन्त्रिताः  ।  
प्राङ्मुखान्यासनान्येषां त्रिदर्भोपहितानि च  ॥ कूर्म्प्_२,२२।२३ ॥  
दक्षिणामुखयुक्तानि पितॄणामासनानि च  ।  
दक्षिणाग्रैकदर्भाणि प्रोक्षितानि तिलोदकैः  ॥ कूर्म्प्_२,२२।२४ ॥  
तेषूपवेशयेदेतानासनं स्पृश्य स द्विजम्  ।  
आसध्वमिति सञ्जल्पन् आसनास्ते पृथक् पृथक्  ॥ कूर्म्प्_२,२२।२५ ॥  
द्वौ दैवे प्राङ्मुखौ पित्र्ये त्रयश्चोदङ्मुखास्तथा  ।  
एकैकं वा भवेत् तत्र देवमातामहेष्वपि  ॥ कूर्म्प्_२,२२।२६ ॥  
सत्क्रियां देशकालौ च शौचं ब्राह्मणसम्पदम्  ।  
पञ्चैतान् विस्तरो हन्ति तस्मान्नेहेत विस्तरम्  ॥ कूर्म्प्_२,२२।२७ ॥  
अपि वा भोजयेदेकं ब्राह्मणं वेदपारगम्  ।  
श्रुतशीलादिसम्पन्नमलक्षणविवर्जितम्  ॥ कूर्म्प्_२,२२।२८ ॥  
उद्धृत्य पात्रे चान्नं तत् सर्वस्मात् प्रकृतात् पुनः  ।  
देवतायतने चास्मै निवेद्यान्यत्प्रवर्तयेत्  ॥ कूर्म्प्_२,२२।२९ ॥  
प्रास्येदग्नौ तदन्नं तु दद्याद् वा ब्रह्मचारिणे  ।  
तस्मादेकमपि श्रेष्ठं विद्वांसं भोजयेद् द्विजम्  ॥ कूर्म्प्_२,२२।३० ॥  
भिक्षुको ब्रह्मचारी वा भोजनार्थमुपस्थितः  ।  
उपविष्टेषु यः श्राद्धे कामं तमपि भोजयेत्  ॥ कूर्म्प्_२,२२।३१ ॥  
अतिथिर्यस्य नाश्नाति न तच्छ्राद्धं प्रशस्यते  ।  
तस्मात् प्रयत्नाच्छ्राद्धेषु पूज्या ह्यतिथयो द्विजैः  ॥ कूर्म्प्_२,२२।३२ ॥  
आतिथ्यरहिते श्राद्धे भुञ्जते ये द्विजातयः  ।  
काकयोनिं व्रजन्त्येते दाता चैव न संशयः  ॥ कूर्म्प्_२,२२।३३ ॥  
हीनाङ्गः पतितः कुष्ठी व्रणी पुक्कसनास्तिकौ  ।  
कुक्कुटाः शूकराः श्वानो वर्ज्याः श्राद्धेषु दूरतः  ॥ कूर्म्प्_२,२२।३४ ॥  
बीभत्सुमशुचिं नग्नं मत्तं धूर्तं रजस्वलाम्  ।  
नीलकाषायवसनं पाषण्डांश्च विवर्जयेत्  ॥ कूर्म्प्_२,२२।३५ ॥  
यत् तत्र क्रियते कर्म पैतृकं ब्राह्मणान् प्रति  ।  
तत्सर्वमेव कर्तव्यं वैश्वदैवत्यपूर्वकम्  ॥ कूर्म्प्_२,२२।३६ ॥  
यथोपविष्टान् सर्वांस्तानलङ्कुर्याद् विभूषणः  ।  
स्त्रग्दामभिः शिरोवेष्टैर्धूपवासो ऽनुलेपनैः  ॥ कूर्म्प्_२,२२।३७ ॥  
ततस्त्वावाहयेद् देवान् ब्राह्मणानामनुज्ञया  ।  
उदङ्मुखो यथान्यायं विश्वे देवास इत्यृचा  ॥ कूर्म्प्_२,२२।३८ ॥  
द्वे पवित्रे गृहीत्वाथ भाजने क्षालिते पुनः  ।  
शं नो देव्या जलं क्षिप्त्वा यवो ऽसीति यवांस्तथा  ॥ कूर्म्प्_२,२२।३९ ॥  
या दिव्या इति मन्त्रण हस्ते त्वर्घं विनिक्षिपेत्  ।  
प्रदद्याद् गन्धमाल्यानि धूपादीनि च शक्तितः  ॥ कूर्म्प्_२,२२।४० ॥  
अपसव्यं ततः कृत्वा पितॄणां दक्षिणामुखः  ।  
आवाहनं ततः कुर्यादुशन्तस्त्वेत्यृचा बुधः  ॥ कूर्म्प्_२,२२।४१ ॥  
आवाह्य तदनुज्ञातो जपेदायन्तु नस्ततः  ।  
शं नो देव्योदकं पात्रे तिलो ऽसीति तिलांस्तथा  ॥ कूर्म्प्_२,२२।४२ ॥  
क्षिप्त्वा चार्घं यथापूर्वं दत्त्वा हस्तेषु वै पुनः  ।  
संस्त्रवांश्च ततः सर्वान् पात्रे कुर्यात् समाहितः  ।  
पितृभ्यः स्थानमेतेन न्युब्जं पात्रं निधापयेत्  ॥ कूर्म्प्_२,२२।४३ ॥  
अग्नौ करिष्येत्यादाय पृच्छत्यन्नं घृतप्लुतम्  ।  
कुरुष्वेत्यभ्यनुज्ञातो जुहुयादुपवीतवान्  ॥ कूर्म्प्_२,२२।४४ ॥  
यज्ञोपवीतिना होमः कर्तव्यः कुशपाणिना  ।  
प्राचीनावीतिना पित्र्यं वैश्वदेवं तु होमवत्  ॥ कूर्म्प्_२,२२।४५ ॥  
दक्षिणं पातयेज्जानुं देवान् परिचरन् पुमान्  ।  
पितृणां परिचर्यासु पातयेदितरं तथा  ॥ कूर्म्प्_२,२२।४६ ॥  
सोमाय वै पितृमते स्वधा नम इति ब्रुवन्  ।  
अग्नये कव्यवाहनाय स्वधेति जुहुयात् ततः  ॥ कूर्म्प्_२,२२।४७ ॥  
अग्न्यभावे तु विप्रस्य पाणावेवोपपादयेत्  ।  
महादेवान्तिके वाथ गोष्ठे वा सुसमाहितः  ॥ कूर्म्प्_२,२२।४८ ॥  
ततस्तैरभ्यनुज्ञातो गत्वा वै दक्षिणां दिशम्  ।  
गोमयेनोपतिप्योर्व्ॐ स्थानं कृत्वा तु सैकतम्  ॥ कूर्म्प्_२,२२।४९ ॥  
मण्डलं चतुरस्त्रं वा दक्षिणावनतं शुभम्  ।  
त्रिरुल्लिखेत् तस्य मध्यं दर्भेणैकेन चैव हि  ॥ कूर्म्प्_२,२२।५० ॥  
ततः संस्तीर्य तत्स्थाने दर्भान् वैदक्षिणाग्रकान्  ।  
त्रीन् पिण्डान् निर्वपेत् तत्र हविः शेषात्समाहितः  ॥ कूर्म्प्_२,२२।५१ ॥  
न्युप्य पिण्डांस्तु तं हस्तं निमृज्याल्लेपभागिनाम्  ।  
तेषु दर्भेष्वथाचम्य त्रिरायम्य शनैरसून्  ।  
तदन्नं तु नमस्कुर्यात् पितॄनेव च मन्त्रवित्  ॥ कूर्म्प्_२,२२।५२ ॥  
उदकं निनयेच्छेषं शनैः पिण्डान्तिके पुनः  ।  
अवजिघ्रेच्च तान् पिण्डान् यथान्युप्तान् समाहितः  ॥ कूर्म्प्_२,२२।५३ ॥  
अथ पिण्डावशिष्टान्नं विधिना भोजयेद् द्विजान्  ।  
मांसान्यपूपान् विविधान् दद्यात् कृसरपायसम्  ॥ कूर्म्प्_२,२२।५४ ॥  
सूपशाकफलानीक्षून् पयो दधि घृतं मधु  ।  
अन्नं चैव यथाकामं विविधं भक्ष्यपेयकम्  ॥ कूर्म्प्_२,२२।५५ ॥  
यद् यदिष्टं द्विजेन्द्राणां तत्सर्वं विनिवेदयेत्  ।  
धान्यांस्तिलांश्च विविधान् शर्करा विविधास्तथा  ॥ कूर्म्प्_२,२२।५६ ॥  
उष्णमन्नं द्विजातिभ्यो दातव्यं श्रेय इच्छता  ।  
अन्यत्र फलमूलेभ्यः पानकेभ्यस्तथैव च  ॥ कूर्म्प्_२,२२।५७ ॥  
नाश्रूणि पातयेज्जातु न कुप्येन्नानृतं वदेत्  ।  
न पादेन स्पृशेदन्नं न चैतदवधूनयेत्  ॥ कूर्म्प्_२,२२।५८ ॥  
क्रोधेन चैव यत् दत्तं यद् भुक्तं त्वरया पुनः  ।  
यातुधाना विलुम्पन्ति जल्पता चोपपादितम्  ॥ कूर्म्प्_२,२२।५९ ॥  
स्विन्नगात्रो न तिष्ठेत सन्निधौ तु द्विजन्मनाम्  ।  
न चात्र श्येनकाकादीन् पक्षिणः प्रतिषेधयेत्  ।  
तद्रूपाः पितरस्तत्र समायान्ति बुभुक्षवः  ॥ कूर्म्प्_२,२२।६० ॥  
न दद्यात् तत्र हस्तेन प्रत्यक्षलवणं तथा  ।  
न चायसेन पात्रेण न चैवाश्रद्धया पुनः  ॥ कूर्म्प्_२,२२।६१ ॥  
काञ्चनेन तु पात्रेण राजतौदुम्बरेण वा  ।  
दत्तमक्षयतां याति खड्गेन च विशेषतः  ॥ कूर्म्प्_२,२२।६२ ॥  
पात्रे तु मृण्मये यो वै श्राद्धे भोजयते पितन्  ।  
स याति नरकं घोरं भोक्ता चैव पुरोधसः  ॥ कूर्म्प्_२,२२।६३ ॥  
न पङ्क्त्यां विषमं दद्यान्न याचेन्न च दापयेत्  ।  
याचिता दापिता दाता नरकान् यान्ति दारुणान्  ॥ कूर्म्प्_२,२२।६४ ॥  
भुञ्जीरन् वाग्यताः शिष्टा न ब्रूयुः प्राकृतान् गुणान्  ।  
तावद्धि पितरो ऽश्नन्ति यावन्नोक्ता हविर्गुणाः  ॥ कूर्म्प्_२,२२।६५ ॥  
नाग्रासनोपविष्टस्तु भुञ्जोत प्रथमं द्विजः  ।  
बहूनां पश्यतां सो ऽज्ञः पङ्क्त्या हरति किल्बिषम्  ॥ कूर्म्प्_२,२२।६६ ॥  
न किञ्चिद् वर्जयेच्छ्राद्धे नियुक्तस्तु द्विजोत्तमः  ।  
न मांसं प्रतिषेधेत न चान्यस्यान्नमीक्षयेत्  ॥ कूर्म्प्_२,२२।६७ ॥  
यो नाश्नाति द्विजो मांसं नियुक्तः पितृकर्मणि  ।  
स प्रेत्य पशुतां याति सम्भवानेकविंशतिम्  ॥ कूर्म्प्_२,२२।६८ ॥  
स्वाध्यायं श्रावयेदेषां धर्मशास्त्राणि चैव हि  ।  
इतिहासपुराणानि श्राद्धकल्पांश्च शोभनान्  ॥ कूर्म्प्_२,२२।६९ ॥  
ततो ऽन्नमुत्सृजेद् भुक्ते अग्रतो विकिरन् भुवि  ।  
पृष्ट्वा तृप्ताः स्थ इत्येवं तृप्तानाचामयेत् ततः  ॥ कूर्म्प्_२,२२।७० ॥  
आचान्ताननुजानीयादभितो रम्यतामिति  ।  
स्वधास्त्विति च तं ब्रूयुर्ब्राह्मणास्तदनन्तरम्  ॥ कूर्म्प्_२,२२।७१ ॥  
ततो भुक्तवतां तेषामन्नशेषं निवेदयेत्  ।  
यथा ब्रूयुस्तथा कुर्यादनुज्ञातस्तु वै द्विजैः  ॥ कूर्म्प्_२,२२।७२ ॥  
पित्र्ये स्वदित इत्येव वाक्यं गोष्ठेषु सूनृतम्  ।  
सम्पन्नमित्यभ्युदये दैवे रोचत इत्यपि  ॥ कूर्म्प्_२,२२।७३ ॥  
विसृज्य ब्राह्मणांस्तान् वै दैवपूर्वं तु वाग्यतः  ।  
दक्षिणां दिशमाकाङ् क्षन्याचेतेमान् वरान् पितॄन्  ॥ कूर्म्प्_२,२२।७४ ॥  
दातारो नो ऽभिवर्धन्तां वेदाः सन्ततिरेव च  ।  
श्रद्धा च नो मा व्यगमद् बहुदेयं च नोस्त्त्विति  ॥ कूर्म्प्_२,२२।७५ ॥  
पिण्डांस्तु गो ऽजविप्रेभ्यो दद्यादग्नौ जले ऽपि वा  ।  
मध्यमं तु ततः पिण्डमद्यात् पत्नी सुतार्थिनी  ॥ कूर्म्प्_२,२२।७६ ॥  
प्रक्षाल्य हस्तावाचम्य ज्ञातीन् शेषेण तोषयेत्  ।  
ज्ञातिष्वपि चतुष्टेषु स्वान् भृत्यान् भोजयोत् ततः  ।  
पश्चात् स्वयं च पत्नीभिः शेषमन्नं समाचरेत्  ॥ कूर्म्प्_२,२२।७७ ॥  
नोद्वासयेत् तदुच्छिष्टं यावन्नास्तङ्गतो रविः  ।  
ब्रह्मचारी भवेतां तु दम्पती रजनीं तु ताम्  ॥ कूर्म्प्_२,२२।७८ ॥  
दत्त्वा श्राद्धं तथा भुक्त्वा सेवते यस्तु मैथुनम्  ।  
महारौरवमासाद्य कीटयोनिं व्रजेत् पुनः  ॥ कूर्म्प्_२,२२।७९ ॥  
शुचिरक्रोधनः शान्तः सत्यवादी समाहितः  ।  
स्वाध्यायं च तथाध्वानं कर्ता भोक्ता च वर्जयेत्  ॥ कूर्म्प्_२,२२।८० ॥  
श्राद्धं भुक्त्वा परश्राद्धं भुञ्जते ये द्विजातयः  ।  
महापातिकिभिस्तुल्या यान्ति ते नरकान् बहून्  ॥ कूर्म्प्_२,२२।८१ ॥  
एष वो विहितः सम्यक् श्राद्धकल्पः सनातनः  ।  
आमेन वर्तयेन्नित्यमुदासीनो ऽथ तत्त्ववित्  ॥ कूर्म्प्_२,२२।८२ ॥  
अनग्निरध्वगो वापि तथैव व्यसनान्वितः  ।  
आमश्राद्धं द्विजः कुर्याद् विधिज्ञः श्रद्धयान्वितः  ।  
तेनाग्नौ करणं कुर्यात् पिण्डांस्तेनैव निर्वपेत्  ॥ कूर्म्प्_२,२२।८३ ॥  
यो ऽनेन विधिना श्राद्धं कुर्यात् संयतमानसः  ।  
व्यपेतकल्पषो नित्यं योगिनां वर्तते पदम्  ॥ कूर्म्प्_२,२२।८४ ॥  
तस्मात् सर्वप्रयत्नेन श्राद्धं कुर्याद् द्विजोत्तमः  ।  
आराधितो भवेदीशस्तेन सम्यक् सनातनः  ॥ कूर्म्प्_२,२२।८५ ॥  
अपि मूलैर्फलैर्वापि प्रकुर्यान्निर्धनो द्विजः  ।  
तिलोदकैस्तर्पयेद् वा पितॄन् स्नात्वा समाहितः  ॥ कूर्म्प्_२,२२।८६ ॥  
न जीवत्पितृको दद्याद्धोमान्तं चाभिधीयते  ।  
येषां वापि पिता दद्यात् तेषां चैके प्रचक्षते  ॥ कूर्म्प्_२,२२।८७ ॥  
पिता पितामहश्चैव तथैव प्रपितामहः  ।  
यो यस्य म्रियते तस्मै देयं नान्यस्य तेन तु  ॥ कूर्म्प्_२,२२।८८ ॥  
भोजयेद् वापि जीवन्तं यथाकामं तु भक्तितः  ।  
न जीवन्तमतिक्रम्य ददाति श्रूयते श्रुतिः  ॥ कूर्म्प्_२,२२।८९ ॥  
द्व्यामुष्यायणिको दद्याद् बीजिक्षेत्रिकयोः समम्  ।  
ऋक्यादर्धं समादद्यान्नियोगोत्पादितो यदि  ॥ कूर्म्प्_२,२२।९० ॥  
अनियुक्तः सुतो यश्च शुल्कतो जायते त्विह  ।  
प्रदद्याद् बीजिने पिण्डं क्षेत्रिणे तु ततो ऽन्यथा  ॥ कूर्म्प्_२,२२।९१ ॥  
द्वौ पिण्डौ निर्वपेत् ताभ्यां क्षेत्रिणे बीजिने तथा  ।  
कीर्तयेदथ चैकस्मिन् बीजिनं क्षेत्रिणं ततः  ॥ कूर्म्प्_२,२२।९२ ॥  
मृताहनि तु कर्तव्यमेकोदिष्टं विधानतः  ।  
अशौचे स्वे परिक्षीणे काम्यं वै कामतः पुनः  ॥ कूर्म्प्_२,२२।९३ ॥  
पूर्वाह्ने चैव कर्तव्यं श्राद्धमभ्युदयार्थिना  ।  
देववत्सर्वमेव स्याद् यवैः कार्या तिलक्रिया  ॥ कूर्म्प्_२,२२।९४ ॥  
दर्भाश्च ऋजवः कार्या युग्मान् वै भोजयेद् द्विजान्  ।  
नान्दीमुखास्तु पितरः प्रीयन्तामिति वाचयेत्  ॥ कूर्म्प्_२,२२।९५ ॥  
मातृश्राद्धं तु पूर्वं स्यात् पितॄणां स्यादनन्तरम्  ।  
ततो मातामहानां तु वृद्धौ श्राद्धत्रयं स्मृतम्  ॥ कूर्म्प्_२,२२।९६ ॥  
दवपूर्वं प्रदद्याद् वै न कुर्यादप्रदक्षिणम्  ।  
प्राङ्मुखो निर्वपेत् पिण्डानुपवीती समाहितः  ॥ कूर्म्प्_२,२२।९७ ॥  
पूर्वं तु मातरः पूज्या भक्त्या वै सगणेश्वराः  ।  
स्थण्डिलेषु विचित्रेषु प्रतिमासु द्विजातिषु  ॥ कूर्म्प्_२,२२।९८ ॥  
पुष्पेर्धूपैश्च नैवेद्यैर्गन्धाद्यैर्भूषणैरपि  ।  
पूजयित्वा मातृगणं कूर्याच्छ्राद्धत्रयं बुधः  ॥ कूर्म्प्_२,२२।९९ ॥  
अकृत्वा मातृयागं तु यः श्राद्धं परिवेषयेत्  ।  
तस्य क्रोधसमाविष्टा हिंसामिच्छन्ति मातरः  ॥ कूर्म्प्_२,२२।१०० ॥  
  
इति श्रीकूर्मपुराणे षट्साहस्त्र्यां संहितायामुपरिविभागे द्वाविशो ऽध्यायः  
  
  
_____________________________________________________________  
  
इन् रेए निच्ह्त् ज़ुल्Äस्सिगे ज़ेइच्हेन्:  
  
व्यास उवाच  
दशाहं प्राहुराशौचं सपिण्डेषु विपश्चितः  ।  
मृतेषु वाथ जातेषु ब्राह्मणानां द्विजोत्तमाः  ॥ कूर्म्प्_२,२३।१ ॥  
नित्यानि चैव कर्माणि काम्यानि च विशेषतः  ।  
नकुर्याद् विहितं किञ्चित् स्वाध्यायं मनसापिच  ॥ कूर्म्प्_२,२३।२ ॥  
शुचीनक्रोधनान् भूम्यान् शालाग्नौ भावयेद् द्विजान्  ।  
शुष्कान्नेन फलैर्वापि वैतानं जुहुयात् तथा  ॥ कूर्म्प्_२,२३।३ ॥  
न स्पृशेयुरिमानन्ये न च तेभ्यः समाहरेत्  ।  
चतुर्थे पञ्चमे वाह्नि संस्पर्शः कथितो बुधैः  ॥ कूर्म्प्_२,२३।४ ॥  
सूतके तु सपिण्डानां संस्पर्शो न प्रदुष्यति  ।  
सूतकं सूतिकां चैव वर्जयित्वा नृणां पुनः  ॥ कूर्म्प्_२,२३।५ ॥  
अधीयानस्तथा यज्वा वेदविच्च पिता भवेत्  ।  
संस्पृश्याः सर्व एवैते स्नानान्माता दशाहतः  ॥ कूर्म्प्_२,२३।६ ॥  
दशाहं निर्गुणे प्रोक्तमशौचं चातिनिर्गुणे  ।  
एकद्वित्रिगुणैर्युक्तं चतुस्त्र्येकदिनैः शुचिः  ॥ कूर्म्प्_२,२३।७ ॥  
दशाहात् तु परं सम्यगधीयीत जुहोति च  ।  
चतुर्थे तस्य संस्पर्शं मनुराह प्रजापतिः  ॥ कूर्म्प्_२,२३।८ ॥  
क्रियाहीनस्य मूर्खस्य महारोगिण एव च  ।  
यथेष्टाचरणस्याहुर्मरणान्तमशौवकम्  ॥ कूर्म्प्_२,२३।९ ॥  
त्रिरात्रं दशरात्रं वा ब्राह्मणानामशौचकम्  ।  
प्राक्संस्कारात् त्रिरात्रं स्यात् तस्मादूर्ध्वं दशाहकम्  ॥ कूर्म्प्_२,२३।१० ॥  
ऊनद्विवार्षिके प्रेते मातापित्रोस्तदिष्यते  ।  
त्रिरात्रेण शुचिस्त्वन्यो यदि ह्यत्यन्तनिर्गुणः  ॥ कूर्म्प्_२,२३।११ ॥  
अदन्तजातमरणे पित्रोरेकाहमिष्यते  ।  
जातदन्ते त्रिरात्रं स्याद् यदि स्यातां तु निर्गुणौ  ॥ कूर्म्प्_२,२३।१२ ॥  
आदन्तजननात् सद्य आचौलादेकरात्रकम्  ।  
त्रिरात्रमौपनयनात् सपिण्डानामुदाहृतम्  ॥ कूर्म्प्_२,२३।१३ ॥  
जातमात्रस्य बालस्य यदि स्यान्मरणं पितुः  ।  
मातुश्च सूतकं तत् स्यात् पिता स्यात् स्पृश्य एव च  ॥ कूर्म्प्_२,२३।१४ ॥  
सद्यः शौचं सपिण्डानां कर्तव्यं सोदरस्य च  ।  
ऊर्ध्वं दशाहादेकाहं सोदरो यदि निर्गुणः  ॥ कूर्म्प्_२,२३।१५ ॥  
अथोर्ध्वं दन्तजननात् सपिण्डानामशौचकम्  ।  
एकरात्रं निर्गुणानां चैलादूर्ध्वं त्रिरात्रकम्  ॥ कूर्म्प्_२,२३।१६ ॥  
अदन्तजातमरणं सम्भवेद् यदि सत्तमाः  ।  
एकरात्रं सपिण्डानां यदि ते ऽत्यन्तनिर्गुणाः  ॥ कूर्म्प्_२,२३।१७ ॥  
व्रतादेशात् सपिण्डानामर्वाक् स्नानं विधीयते  ।  
सर्वेषामेव गुणिनामूर्ध्वं तु विषमं पुनः  ॥ कूर्म्प्_२,२३।१८ ॥  
अर्वाक् षण्मासतः स्त्रीणां यदि स्याद् गर्भसंस्त्रवः  ।  
तदा माससमैस्तासामशौचं दिवसैः स्मृतम्  ॥ कूर्म्प्_२,२३।१९ ॥  
तत ऊर्ध्वं तु पतने स्त्रीणां द्वादशरात्रिकम्  ।  
सद्यः शौचं सपिण्डानां गर्भस्त्रावाच्च वा ततः  ॥ कूर्म्प्_२,२३।२० ॥  
गर्भच्युतावहोरात्रं सपिण्डे ऽत्यन्तनिर्गुणे  ।  
यथेष्टाचरणे ज्ञातौ त्रिरात्रमिति निश्चयः  ॥ कूर्म्प्_२,२३।२१ ॥  
यदि स्यात् सूतके सूतिर्मरणे वा मृतिर्भवेत्  ।  
शेषेणैव भवेच्छुद्धिरहः शेषे त्रिरात्रकम्  ॥ कूर्म्प्_२,२३।२२ ॥  
मरणोत्पत्तियोगे तु मरणाच्छुद्धिरिष्यते  ।  
अघवृद्धिमदाशौचमूर्घ्वं चेत् तेन शुध्यति  ॥ कूर्म्प्_२,२३।२३ ॥  
अथ चेत् पञ्चमीरात्रिमतीत्य परतो भवेत्  ।  
अघवृद्धिमदाशौचं तदा पूर्वेण शुध्यति  ॥ कूर्म्प्_२,२३।२४ ॥  
देशान्तरगतं श्रुत्वा सूतकं शावमेव तु  ।  
तावदप्रयतो मर्त्यो यावच्छेषः समाप्यते  ॥ कूर्म्प्_२,२३।२५ ॥  
अतीते सूतके प्रोक्तं सपिण्डानां त्रिरात्रकम्  ।  
तथैव मरणे स्नानमूर्ध्वं संवत्सराद् यदि  ॥ कूर्म्प्_२,२३।२६ ॥  
वेदान्तविच्चाधीयानो यो ऽग्निमान् वृत्तिकर्षितः  ।  
सद्यः शौचं भवेत् तस्य सर्वावस्थासु सर्वदा  ॥ कूर्म्प्_२,२३।२७ ॥  
स्त्रीणामसंस्कृतानां तु प्रदानात् पूर्वतः सदा  ।  
सपिण्डानां त्रिरात्रं स्यात् संस्कारे भर्तुरेव हि  ॥ कूर्म्प्_२,२३।२८ ॥  
अहस्त्वदत्तकन्यानामशौचं मरणे स्मृतम्  ।  
ऊनद्विवर्षान्मरणे सद्यः शौचमुदाहृतम्  ॥ कूर्म्प्_२,२३।२९ ॥  
आदन्तात् सोदरे सद्य आचौलादेकरात्रकम्  ।  
आप्रदानात् त्रिरात्रं स्याद् दशरात्रमतः परम्  ॥ कूर्म्प्_२,२३।३० ॥  
मातामहानां मरणे त्रिरात्रं स्यादशौचकम्  ।  
एकोदकानां मरणे सूतके चैतदेव हि  ॥ कूर्म्प्_२,२३।३१ ॥  
पक्षिणी योनिसम्बन्धे बान्धवेषु तथैव च  ।  
एकरात्रं समुद्दिष्टं गुरौ सब्रह्मचारिणि  ॥ कूर्म्प्_२,२३।३२ ॥  
प्रेते राजनि सज्योतिर्यस्य स्याद् विषये स्थितिः  ।  
गृहे मृतासु दत्तासु कन्यकासु त्र्यहं पितुः  ॥ कूर्म्प्_२,२३।३३ ॥  
परपूर्वासु भार्यासु पुत्रेषु कृतकेषु च  ।  
त्रिरात्रं स्यात् तथाचार्ये स्वभार्यास्वन्यगासु च  ॥ कूर्म्प्_२,२३।३४ ॥  
आचार्यपुत्रे पत्न्यां च अहोरात्रमुदाहृतम्  ।  
एकाहं स्यादुपाध्याये स्वग्रामे श्रोत्रिये ऽपि च  ॥ कूर्म्प्_२,२३।३५ ॥  
त्रिरात्रमसपिण्डेषु स्वगृहे संस्थितेषु च  ।  
एकाहं चास्ववर्ये स्यादेकरात्रं तदिष्यते  ॥ कूर्म्प्_२,२३।३६ ॥  
त्रिरात्रं श्वश्रूमरणे श्वशुरे वै तदेव हि  ।  
सद्यः शौचं समुद्दिष्टं सगोत्रे संस्थिते सति  ॥ कूर्म्प्_२,२३।३७ ॥  
शुद्ध्येद् विप्रो दशाहेन द्वादशाहेन भूमिपः  ।  
वैश्यः पञ्चदशाहेन शूद्रो मासेन शुद्यति  ॥ कूर्म्प्_२,२३।३८ ॥  
क्षत्रविट्शूद्रदायादा ये स्युर्विप्रस्य बान्धवाः  ।  
तेषामशौचे विप्रस्य दशाहाच्छुद्धिरिष्यते  ॥ कूर्म्प्_२,२३।३९ ॥  
राजन्यवैश्यावप्येवं हीनवर्णासु योनिषु  ।  
स्वमेव शौचं कुर्यातां विशुद्ध्यर्थमसंशयम्  ॥ कूर्म्प्_२,२३।४० ॥  
सर्वे तूत्तरवर्णानामशौचं कुर्युरादृताः  ।  
तद्वर्णविधिदृष्टेन स्वं तु शौचं स्वयोनिषु  ॥ कूर्म्प्_२,२३।४१ ॥  
षड्रात्रं वा त्रिरात्रं स्यादेकरात्रं क्रमेण हि  ।  
वैश्यक्षत्रियविप्राणां शूद्रेष्वाशौचमेव तु  ॥ कूर्म्प्_२,२३।४२ ॥  
अर्धमासो ऽथ षड्रात्रं त्रिरात्रं द्विजपुङ्गवाः  ।  
शूद्रक्षत्रियविप्राणां वैश्येष्वाशौचमिष्यते  ॥ कूर्म्प्_२,२३।४३ ॥  
षड्रात्रं वै दशाहं च विप्राणां वैश्यशूद्रयोः  ।  
अशौचं क्षत्रिये प्रोक्तं क्रमेण द्विजपुङ्गवाः  ॥ कूर्म्प्_२,२३।४४ ॥  
शूद्रविट्क्षत्रियाणां तु ब्राह्मणे संस्थिते सति  ।  
दशरात्रेण शुद्धिः स्यादित्याह कमलोद्भवः  ॥ कूर्म्प्_२,२३।४५ ॥  
असपिण्डं द्विजं प्रेतं विप्रो निर्हृत्य बन्धुवत्  ।  
अशित्वा च सहोषित्वा दशरात्रेण शुध्यति  ॥ कूर्म्प्_२,२३।४६ ॥  
यद्यन्नमत्ति तेषां तु त्रिरात्रेण ततः शुचिः  ।  
अनदन्नन्नमह्नैव न च तस्मिन् गृहे वसेत्  ॥ कूर्म्प्_२,२३।४७ ॥  
सोदकेष्वेतदेव स्यान्मातुराप्तेषु बन्धुषु  ।  
दशाहेन शवस्पर्शे सपिण्डश्चैव शुध्यति  ॥ कूर्म्प्_२,२३।४८ ॥  
यदि निर्हरति प्रेतं प्रोलभाक्रान्तमानसः  ।  
दशाहेन द्विजः शुध्येद् द्वादशाहेन भूमिपः  ॥ कूर्म्प्_२,२३।४९ ॥  
अर्धमासेन वैश्यस्तु शूद्रो मासेन शुध्यति  ।  
षड्रात्रेणाथवा सर्वे त्रिरात्रेणाथवा पुनः  ॥ कूर्म्प्_२,२३।५० ॥  
अनाथं चैव निर्हृत्य ब्राह्मणं धनवर्जितम्  ।  
स्नात्वा सम्प्राश्य तु घृतं शुध्यन्ति ब्राह्मणादयः  ॥ कूर्म्प्_२,२३।५१ ॥  
अवरश्चेद् वरं वर्णमवरं वा वरो यदि  ।  
अशौचे संस्पृशेत् स्नेहात् तदाशौचेन शुध्यति  ॥ कूर्म्प्_२,२३।५२ ॥  
प्रेतीभूतं द्विजं विप्रो यो ऽनुगच्छत कामतः  ।  
स्नात्वा सचैलं स्पृष्ट्वाग्निं घृतं प्राश्य विशुध्यति  ॥ कूर्म्प्_२,२३।५३ ॥  
एकाहात् क्षत्रिये शुद्धिर्वैश्ये स्याच्च द्व्यहेन तु  ।  
शूद्रे दिनत्रयं प्रोक्तं प्राणायामशतं पुनः  ॥ कूर्म्प्_२,२३।५४ ॥  
अनस्थिसञ्चिते शूद्रे रौति चेद् ब्राह्मणः स्वकैः  ।  
त्रिरात्रं स्यात् तथाशौचमेकाहं त्वन्यथा स्मृतम्  ॥ कूर्म्प्_२,२३।५५ ॥  
अस्थिसञ्चयनादर्वागेकाहं क्षत्रवैश्ययोः  ।  
अन्यथा चैव सज्योतिर्ब्राह्मणे स्नानमेव तु  ॥ कूर्म्प्_२,२३।५६ ॥  
अनस्थिसञ्चित् विप्रे ब्राह्मणो रौति चेत् तदा  ।  
स्नानेनैव भवेच्छुद्धिः सचैलेन न संशयः  ॥ कूर्म्प्_२,२३।५७ ॥  
यस्तैः सहाशनं कुर्याच्छयनादीनि चैव हि  ।  
बान्धवो वापरो वापि स दशाहेन शुध्यति  ॥ कूर्म्प्_२,२३।५८ ॥  
यस्तेषामन्नमश्नाति सकृदेवापि कामतः  ।  
तदाशौचे निवृत्ते ऽसौ स्नानं कृत्वा विशुध्यति  ॥ कूर्म्प्_२,२३।५९ ॥  
यावत्तदन्नमश्नाति दुर्भिक्षोपहतो नरः  ।  
तावन्त्यहान्यशौचं स्यात् प्रायश्चित्तं ततश्चरेत्  ॥ कूर्म्प्_२,२३।६० ॥  
दाहाद्यशौचं कर्तव्यं द्विजानामग्निहोत्रिणाम्  ।  
सपिण्डानां तु मरणे मरणादितरेषु च  ॥ कूर्म्प्_२,२३।६१ ॥  
सपिण्डता च पुरुषे सप्तमे विनिवर्तते  ।  
समानोदकभावस्तु जन्मनाम्नोरवेदने  ॥ कूर्म्प्_२,२३।६२ ॥  
पिता पितामहश्चैव तथैव प्रपितामहः  ।  
लेपभाजस्त्रयश्चात्मा सापिण्ड्यं साप्तपौरुषण्  ॥ कूर्म्प्_२,२३।६३ ॥  
अप्रत्तानां तथा स्त्रीणां सापिण्ड्यं साप्तपौरुषम्  ।  
ऊढानां भर्तुसापिण्ड्यं प्राह देवः पितामहः  ॥ कूर्म्प्_२,२३।६४ ॥  
ये चैकजाता बहवो भिन्नयोनय एव च  ।  
भिन्नवर्णास्तु सापिण्ड्यं भवेत् तेषां त्रिपूरुषम्  ॥ कूर्म्प्_२,२३।६५ ॥  
कारवः शिल्पिनो वैद्या दासीदासास्तथैव च  ।  
दातारो नियमी चैव ब्रह्मविद्ब्रह्मचारिणौ  ॥ कूर्म्प्_२,२३।६६ ॥  
सत्रिणो व्रतिनस्तावत् सद्यः शौचा उदाहृताः  ।  
राजा चैवाभिषिक्तश्च प्राणसत्रिण एव च  ॥ कूर्म्प्_२,२३।६७ ॥  
यज्ञे विवाहकाले च देवयागे तथैव च  ।  
सद्यः शौचं समाख्यातं दुर्भिक्षे चाप्युपद्रवे  ॥ कूर्म्प्_२,२३।६८ ॥  
डिम्बाहवहतानां च विद्युता पार्थिवैर्द्विजैः  ।  
सद्यः शौचं समाख्यातं सर्पादिमरणे तथा  ॥ कूर्म्प्_२,२३।६९ ॥  
अग्नौ मरुप्रपतने वीराध्वन्यप्यनाशके  ।  
ब्राह्मणार्थे च सन्न्यस्ते सद्यः शौचं विधीयते  ॥ कूर्म्प्_२,२३।७० ॥  
नैष्ठिकानां वनस्थानां यतीनां ब्रह्मचारिणाम्  ।  
नाशौचं कीर्त्यते सद्भिः पतिते च तथा मृते  ॥ कूर्म्प्_२,२३।७१ ॥  
पतितानां न दाहः स्यान्नान्त्येष्टिर्नास्थिसञ्चयः  ।  
न चाश्रुपातपिण्डौ वा कार्यं श्राद्धादि कङ्क्वचित्  ॥ कूर्म्प्_२,२३।७२ ॥  
व्यापादयेत् तथात्मानं स्वयं यो ऽग्निविषादिभिः  ।  
विहितं तस्य नाशौचं नाग्निर्नाप्युदकादिकम्  ॥ कूर्म्प्_२,२३।७३ ॥  
अथ कश्चित् प्रमादेन म्रियते ऽग्निविषादिभिः  ।  
तस्याशौचं विधातव्यं कार्यं चैवोदकादिकम्  ॥ कूर्म्प्_२,२३।७४ ॥  
जाते कुमारे तदहः कामं कुर्यात् प्रतिग्रहम्  ।  
हिरण्यधान्यगोवासस्तिलान्नगुडसर्पिषाम्  ॥ कूर्म्प्_२,२३।७५ ॥  
फलानि पुष्पं शाकं च लवणं काष्ठमेव च  ।  
तोयं दधि घृतं तैलमौषधं क्षीरमेव च  ।  
आशौचिनां गृहाद् ग्राह्यं शुष्कान्नं चैव नित्यशः  ॥ कूर्म्प्_२,२३।७६ ॥  
आहिताग्निर्यथान्यायं दग्धव्यस्त्रिभिरग्निभिः  ।  
अनाहिताग्निर्गृह्येण लौकिकेनेतरो जनः  ॥ कूर्म्प्_२,२३।७७ ॥  
देहाभावात् पलाशैस्तु कृत्वा प्रतिकृतिं पुनः  ।  
दाहः कार्यो यथान्यायं सपिण्डैः श्रद्धयान्वितैः  ॥ कूर्म्प्_२,२३।७८ ॥  
सकृत्प्रसिञ्चन्त्युदकं नामगोत्रेण वाग्यताः  ।  
दशाहं बान्धवैः सार्धं सर्वे चैवार्द्रवाससः  ॥ कूर्म्प्_२,२३।७९ ॥  
पिण्डं प्रतिदिनं दद्युः सायं प्रातर्यथाविधि  ।  
प्रेताय च गृहद्वारि चतुर्थे भोजयेद् द्विजान्  ॥ कूर्म्प्_२,२३।८० ॥  
द्वितीये ऽहनि कर्तव्यं क्षुरकर्म सबान्धवैः  ।  
चतुर्थे बान्धवैः सर्वैरस्थनां सञ्चयनं भवेत्  ।  
पूर्वं तु भोजयेद् विप्रानयुग्मान् श्रद्धया शुचीन्  ॥ कूर्म्प्_२,२३।८१ ॥  
पञ्चमे नवमे चैव तथैवैकादशे ऽहनि  ।  
अयुग्मान् भोजयेद् विप्रान् नवश्राद्धं तु तद्विदुः  ॥ कूर्म्प्_२,२३।८२ ॥  
एकादशे ऽह्नि कुर्वोत प्रेतमुद्दिश्य भावतः  ।  
द्वादशे वाथ कर्तव्यमनिन्द्ये त्वथवाहनि  ।  
एकं पवित्रमेकोर्ऽघः पिण्डपात्रं तथैव च  ॥ कूर्म्प्_२,२३।८३ ॥  
एवं मृताह्नि कर्तव्यं प्रतिमासं तु वत्सरम्  ।  
सपिण्डीकरणं प्रोक्तं पूर्णे संवत्सरे पुनः  ॥ कूर्म्प्_२,२३।८४ ॥  
कुर्याच्चत्वारि पात्राणि प्रेतादीनां द्विजोत्तमाः  ।  
प्रेतार्थं पितृपात्रेषु पात्रमासेचयेत् ततः  ॥ कूर्म्प्_२,२३।८५ ॥  
ये समाना इति द्वाभ्यां पिण्डानप्येवमेव हि  ।  
सपिण्डीकरणं श्राद्धं देवपूर्वं विधीयते  ॥ कूर्म्प्_२,२३।८६ ॥  
पितॄनावाहयेत् तत्र पुनः प्रेतं च निर्दिशेत्  ।  
ये सपिण्डीकृताः प्रेतान तेषां स्यात् पृथक्क्रियाः  ।  
यस्तु कुर्यात् पृथक् पिण्डं पितृहा सो ऽभिजायते  ॥ कूर्म्प्_२,२३।८७ ॥  
मृते पितरि वै पुत्रः पिण्डमब्दं समाचरेत्  ।  
दद्याच्चान्नं सोदकुम्भं प्रत्यहं प्रेतधर्मतः  ॥ कूर्म्प्_२,२३।८८ ॥  
पार्वणेन विधानेन संवत्सरिकमिष्यते  ।  
प्रतिसंवत्सरं कार्यं विधिरेष सनातनः  ॥ कूर्म्प्_२,२३।८९ ॥  
मातापित्रोः सुतैः कार्यं पिण्डदानादिकं च यत्  ।  
पत्नी कुर्यात् सुताभावे पत्न्य भावे सहोदहः  ॥ कूर्म्प्_२,२३।९० ॥  
अनेनैव विधाने जीवन् वा श्राद्धमाचरेत्  ।  
कृत्वा दानादिकं सर्वं श्रद्धायुक्तः समाहितः  ॥ कूर्म्प्_२,२३।९१ ॥  
एष वः कथितः सम्यग् गृहस्थानां क्रियाविधिः  ।  
स्त्रीणां तु भर्तृशुश्रूषा धर्मो नान्य इहेष्यते  ॥ कूर्म्प्_२,२३।९२ ॥  
स्वधर्मपरमो नित्यमीश्विरार्पितमानसः  ।  
प्राप्नोति तत् परं स्थानं यदुक्तं वेदवादिभिः  ॥ कूर्म्प्_२,२३।९३ ॥  
  
इति श्रीकूर्मपुराणे षट्साहस्त्र्यां संहितायामुपरिविभागे त्रयोविंशो ऽध्यायः  
  
_____________________________________________________________  
  
  
व्यास उवाच  
अग्निहोत्रं तु जुहुयादाद्यन्ते ऽहर्निशोः सदा  ।  
दर्शेन चैव पक्षान्ते पौर्णमासेन चैव हि  ॥ कूर्म्प्_२,२४।१ ॥  
शस्यान्ते नवशस्येष्ट्या तथर्त्वन्ते द्विजो ऽध्वरैः  ।  
पशुना त्वयनस्यान्ते समान्ते सौमिकैर्मखैः  ॥ कूर्म्प्_२,२४।२ ॥  
नानिष्ट्वा नवशस्येष्ट्या पशुना वाग्निमान् द्विजः  ।  
नवान्नमद्यान्मांसं वा दीर्घमायुर्जिजीविषुः  ॥ कूर्म्प्_२,२४।३ ॥  
नवेनान्नेन चानिष्ट्वा पशुहव्येन चागन्यः  ।  
प्राणानेवात्तुमिच्छन्ति नवान्नामिषगृद्धिनः  ॥ कूर्म्प्_२,२४।४ ॥  
सावित्रान् शान्तिहोमांश्च कुर्यात् पर्वसु नित्यशः  ।  
पितॄंश्चैवाष्टकास्वर्चन् नित्यमन्वष्टकासु च  ॥ कूर्म्प्_२,२४।५ ॥  
एष धर्मः परो नित्यमपधर्मो ऽन्य उच्यते  ।  
त्रयाणामिह वर्णानां गृहस्थाश्रमवासिनाम्  ॥ कूर्म्प्_२,२४।६ ॥  
नास्तिक्यादथवालस्याद् यो ऽग्नीन् नाधातुमिच्छति  ।  
यजेत वा न यज्ञेन स याति नरकान् बहून्  ॥ कूर्म्प्_२,२४।७ ॥  
तामिस्त्रमन्धतामिस्त्रं महारौरवरौरवौ  ।  
कुम्भीपाकं वैतरणीमसिपत्रवनं तथा  ॥ कूर्म्प्_२,२४।८ ॥  
अन्यांश्च नरकान् घोरान् सम्प्राप्यान्ते सुदुर्मतिः  ।  
अन्त्यजानां कुले विप्राः शूद्रयोनौ च जायते  ॥ कूर्म्प्_२,२४।९ ॥  
तस्मात् सर्वप्रयत्नेन ब्राह्मणो हि विशेषतः  ।  
आधायाग्निं विशुद्धात्मा यजेत परमेश्वरम्  ॥ कूर्म्प्_२,२४।१० ॥  
अग्निहोत्रात् परो धर्मो द्विजानां नेह विद्यते  ।  
तस्मादाराधयेन्नित्यमग्निहोत्रेण शाश्वतम्  ॥ कूर्म्प्_२,२४।११ ॥  
यश्चाधायाग्निमालस्यान्न यष्टुं देवमिच्छति  ।  
सो ऽसौ मूढो न सम्भाष्यः किं पुनर्नास्तिको जनः  ॥ कूर्म्प्_२,२४।१२ ॥  
यस्य त्रैवार्षिकं भक्तं पर्याप्तं भृत्यवृत्तये  ।  
अधिकं चापि विद्येत स सोमं पातुमर्हति  ॥ कूर्म्प्_२,२४।१३ ॥  
एष वै सर्वयज्ञानां सोमः प्रथम इष्यते  ।  
सोमेनाराधयेद् देवं सोमलोकमहेश्वरम्  ॥ कूर्म्प्_२,२४।१४ ॥  
न सोमयागादधिको महेशाराधने क्रतुः  ।  
समो वा विद्यते तस्मात् सोमेनाभ्यर्चयेत् परम्  ॥ कूर्म्प्_२,२४।१५ ॥  
पितामहेन विप्राणामादावभिहितः शुभः  ।  
धर्मो विमुक्तये साक्षाच्छ्रौतः स्मार्तो द्विधा पुनः  ॥ कूर्म्प्_२,२४।१६ ॥  
श्रौतस्त्रेताग्निसम्बन्धात् स्मार्तः पूर्वं मयोदितः  ।  
श्रेयस्करतमः श्रौतस्तस्माच्छ्रौतं समाचरेत्  ॥ कूर्म्प्_२,२४।१७ ॥  
उभावभिहितौ धर्मौ वेदादेव विनिः सृतौ  ।  
शिष्टाचारस्तृतीयः स्याच्छ्रतिस्मृत्योरलाभतः  ॥ कूर्म्प्_२,२४।१८ ॥  
धर्मेणाभिगतो यैस्तु वेदः सपरिबृंहणः  ।  
ते शिष्टा ब्राह्मणाः प्रोक्ता नित्यमात्मगुणान्विताः  ॥ कूर्म्प्_२,२४।१९ ॥  
तेषामभिमतो यः स्याच्चेतसा नित्यमेव हि  ।  
स धर्मः कथितः सद्भिर्नान्येषामिति धारणा  ॥ कूर्म्प्_२,२४।२० ॥  
पुराणं धर्मशास्त्रं च वेदानामुपबृंहणम्  ।  
एकस्माद् ब्रह्मविज्ञानं धर्मज्ञानं तथैकतः  ॥ कूर्म्प्_२,२४।२१ ॥  
धर्मं जिज्ञासमानानां तत्प्रमाणतरं स्मृतम्  ।  
धर्मशास्त्रं पुराणं तद् ब्रह्मज्ञाने परा प्रमा  ॥ कूर्म्प्_२,२४।२२ ॥  
नान्यतो जायते धर्मो ब्रह्मविद्या च वैदिकी  ।  
तस्माद् धर्मं पुराणं च श्रद्धातव्यं द्विजातिभिः  ॥ कूर्म्प्_२,२४।२३ ॥  
  
इति श्रीकूर्मपुराणे षट्साहस्त्र्यां संहितायामुपरिविभागे चतुर्विशो ऽध्यायः  
  
  
_____________________________________________________________  
  
इन् रेए निच्ह्त् ज़ुल्Äस्सिगे ज़ेइच्हेन्:  
  
व्यास उवाच  
एष वो ऽभिहितः कृत्स्नो गृहस्थाश्रमवासिनः  ।  
द्विजातेः परमो धर्मो वर्तनानि निबोधत  ॥ कूर्म्प्_२,२५।१ ॥  
द्विविधस्तु गृही ज्ञेयः साधकश्चाप्यसाधकः  ।  
अध्यापनं याजनं च पूर्वस्याहुः प्रतिग्रहम्  ।  
कुसीदकृषिवाणिज्यं प्रकुर्वोतास्वयङ्कृतम्  ॥ कूर्म्प्_२,२५।२ ॥  
कृषेरभावाद् वाणिज्यं तदभावात् कुसीदकम्  ।  
आपत्कल्पो ह्यं ज्ञेयः पूर्वोक्तो मुख्य इष्यते  ॥ कूर्म्प्_२,२५।३ ॥  
स्वयं वा कर्षणं कुर्याद् वाणिज्यं वा कुसीदकम्  ।  
कष्टा पापीयसी वृत्तिः कुसीदं तद् विवर्जयेत्  ॥ कूर्म्प्_२,२५।४ ॥  
क्षात्रवृत्तिं परां प्रहुर्न स्वयं कर्षणं द्विजैः  ।  
तस्मात् क्षात्रेण वर्तेत वर्तनेनापदि द्विजः  ॥ कूर्म्प्_२,२५।५ ॥  
तेन चावाप्यजीवंस्तु वैश्यवृत्तिं कृषिं व्रजेत्  ।  
न कथञ्चन कुर्वोत ब्राह्मणः कर्म कर्षणम्  ॥ कूर्म्प्_२,२५।६ ॥  
लब्धलाभः पितॄन् देवान् ब्राह्मणांश्चापि पूजयेत्  ।  
ते तृप्तास्तस्य तं दोषं शमयन्ति न संशयः  ॥ कूर्म्प्_२,२५।७ ॥  
देवेभ्यश्च पितृभ्यश्च दद्याद् भागं तु विंशकम्  ।  
त्रिंशद्भागं ब्राह्मणानां कृषिं कुर्वन् न दुष्यति  ॥ कूर्म्प्_२,२५।८ ॥  
वणिक् प्रदद्याद् द्विगुणं कुसीदी त्रिगुणं पुनः  ।  
कृषीवलो न दोषेण युज्यते नात्र संशयः  ॥ कूर्म्प्_२,२५।९ ॥  
शिलोञ्छं वाप्याददीत गृहस्थः साधकः पुनः  ।  
विद्याशिल्पादयस्त्वन्ये बहवो वृत्तिहेतवः  ॥ कूर्म्प्_२,२५।१० ॥  
असाधकस्तु यः प्रोक्तो गृहस्थाश्रमसंस्थितः  ।  
शिलोञ्छे तस्य कथिते द्वे वृत्ती परमर्षिभिः  ॥ कूर्म्प्_२,२५।११ ॥  
अमृतेनाथवा जीवेन्मृतेनाप्यथवा यदि  ।  
अयाचितं स्यादमृतं मृतं भेक्षं तु याचितम्  ॥ कूर्म्प्_२,२५।१२ ॥  
कुशूलधान्यको वा स्यात् कुम्भीधान्यक एव वा  ।  
त्र्यहैहिको वापि भवेदश्वस्तनिक एव च  ॥ कूर्म्प्_२,२५।१३ ॥  
चतुर्णामपि चैतेषां द्विजानां गृहमेधिनाम्  ।  
श्रेयान् परः परो ज्ञेयो धर्मतो लोकजित्तमः  ॥ कूर्म्प्_२,२५।१४ ॥  
षट्कर्मैको भवत्येषां त्रिभिरन्यः प्रवर्तते  ।  
द्वाभ्यामेकश्चतुर्थस्तु ब्रह्मसत्रेण जीवति  ॥ कूर्म्प्_२,२५।१५ ॥  
वर्तयंस्तु शिलोञ्छाभ्यामग्निहोत्रपरायणः  ।  
इष्टीः पार्वायणान्तीयाः केवला निर्वपेत् सदा  ॥ कूर्म्प्_२,२५।१६ ॥  
न लोकवृतिं वर्तेत वृत्तिहेतोः कथञ्चन  ।  
अजिह्मामशठां शुद्धां जीवेद् ब्राह्मणजीविकाम्  ॥ कूर्म्प्_२,२५।१७ ॥  
याचित्वा वापि सद्भ्यो ऽन्नं पितॄन्देवांस्तु तोषयेत्  ।  
याचयेद् वा शुचिं दान्तं न तृप्येत स्वयं ततः  ॥ कूर्म्प्_२,२५।१८ ॥  
यस्तु द्रव्यार्जनं कृत्वा गृहस्थस्तोषयेन्न तु  ।  
देवान् पितृंश्च विधिना शुनां योनिं व्रजत्यसौ  ॥ कूर्म्प्_२,२५।१९ ॥  
धर्मश्चार्थश्च कामश्च श्रेयो मोक्षश्चतुष्टयम्  ।  
धर्माविरुद्धः कामः स्याद् ब्राह्मणानां तु नेतरः  ॥ कूर्म्प्_२,२५।२० ॥  
योर्ऽथो धर्माय नात्मार्थः सोर्ऽथो ऽनर्थस्तथेतरः  ।  
तस्मादर्थं समासाद्य दद्याद् वै जुहुयाद् यजेत्  ॥ कूर्म्प्_२,२५।२१ ॥  
  
इति श्रीकूर्मपुराणे षट्साहस्त्र्यां संहितायामुपरिविभागे पञ्चविंशो ऽध्यायः  
  
  
_____________________________________________________________  
  
इन् रेए निच्ह्त् ज़ुल्Äस्सिगे ज़ेइच्हेन्:  
  
व्यास उवाच  
अथातः सम्प्रवक्ष्यामि दानधर्ममनुत्तमम्  ।  
ब्रह्मणाभिहितं पूर्वमृषीणां ब्रह्मवादिनाम्  ॥ कूर्म्प्_२,२६।१ ॥  
अर्थानामुदिते पात्रे श्रद्धया प्रतिपादनम्  ।  
दानमित्यभिनिर्दिष्टं भुक्तिमुक्तिफलप्रदम्  ॥ कूर्म्प्_२,२६।२ ॥  
यद् ददाति विशिष्टेभ्यः श्रद्धया परया युतः  ।  
तद् वै वित्तमहं मन्ये शेषं कस्यापि रक्षति  ॥ कूर्म्प्_२,२६।३ ॥  
नित्यं नैमित्तिकं काम्यं त्रिविधं दानमुच्यते  ।  
चतुर्थं विमलं प्रोक्तं सर्वदानोत्तमोत्तमम्  ॥ कूर्म्प्_२,२६।४ ॥  
अहन्यहनि यत् किञ्चिद् दीयते ऽनुपकारिणे  ।  
अनुद्दिश्य फलं तस्माद् ब्राह्मणाय तु नित्यकम्  ॥ कूर्म्प्_२,२६।५ ॥  
यत् तु पापोपशान्त्यर्थं दीयते विदुषां करे  ।  
नैमित्तिकं तदुद्दिष्टं दानं सद्भिरनुष्ठितम्  ॥ कूर्म्प्_२,२६।६ ॥  
अपत्यविजयैश्वर्यस्वर्गार्थं यत् प्रदीयते  ।  
दानं तत् काम्यमाख्यातमृषिभिर्धर्मचिन्तकैः  ॥ कूर्म्प्_२,२६।७ ॥  
यदीश्वरप्रीणनार्थं ब्रह्मवित्सु प्रदीयते  ।  
चेतसा धर्मयुक्तेन दानं तद् विमलं शिवम्  ॥ कूर्म्प्_२,२६।८ ॥  
दानधर्मं निषेवेत पात्रमासाद्य शक्तितः  ।  
उत्पत्स्यते हि तत्पात्रं यत् तारयति सर्वतः  ॥ कूर्म्प्_२,२६।९ ॥  
कुटुम्बभक्तवसनाद् देयं यदतिरिच्यते  ।  
अन्यथा दीयते यद्धि न तद् दानं फलप्रदम्  ॥ कूर्म्प्_२,२६।१० ॥  
श्रोत्रियाय कुलीनाय विनीताय तपस्विने  ।  
वृत्तस्थाय दरिद्राय प्रदेयं भक्तिपूर्वकम्  ॥ कूर्म्प्_२,२६।११ ॥  
यस्तु दद्यान्महीं भक्त्या ब्राह्मणायाहिताग्नये  ।  
स याति परमं स्थानं यत्र गत्वा न शोचति  ॥ कूर्म्प्_२,२६।१२ ॥  
इक्षुभिः सन्ततां भुमिं यवगोधूमशलिनीम्  ।  
ददाति वेदविदुषे यः स भूयो न जायते  ॥ कूर्म्प्_२,२६।१३ ॥  
गोचर्ममात्रामपि वा यो भूमिं सम्प्रयच्छति  ।  
ब्राह्मणाय दरिद्राय सर्वपापैः प्रमुच्यते  ॥ कूर्म्प्_२,२६।१४ ॥  
भूमिदानात् परं दानं विद्यते नेह किञ्चन  ।  
अन्नदानं तेन तुल्यं विद्यादानं ततो ऽधिकम्  ॥ कूर्म्प्_२,२६।१५ ॥  
यो ब्राह्मणाय शान्ताय शुचये धर्मशालिने  ।  
ददाति विद्यां विधिना ब्रह्मलोके महीयते  ॥ कूर्म्प्_२,२६।१६ ॥  
दद्यादहरहस्त्वन्नं श्रद्धया ब्रह्मचारिणे  ।  
सर्वपापविनिर्मुक्तो ब्रह्मणः स्थानमाप्नुयात्  ॥ कूर्म्प्_२,२६।१७ ॥  
गृहस्थायान्नदानेन फलं प्राप्नोति मानवः  ।  
आममेवास्य दातव्यं दत्त्वाप्नोति परां गतिम्  ॥ कूर्म्प्_२,२६।१८ ॥  
वैशाख्यां पौर्णमास्यां तु ब्राह्मणान् सप्त पञ्च वा  ।  
उपोष्य विधिना शान्तः शुचिः प्रयतमानसः  ॥ कूर्म्प्_२,२६।१९ ॥  
पूजयित्वा तिलैः कृष्णैर्मधुना न विशेषतः  ।  
गन्धादिभिः समभ्यर्च्य वाचयेद् वा स्व्यं वदेत्  ॥ कूर्म्प्_२,२६।२० ॥  
प्रीयतां धर्मराजेति यद् वा मनसि वर्तते  ।  
यावज्जीवकृतं पापं तत्क्षणादेव नश्यति  ॥ कूर्म्प्_२,२६।२१ ॥  
कृष्णाजिने तिलान् कृत्त्वा हिरण्यं मधुसर्पिषी  ।  
ददाति यस्तु विप्राय सर्वं तरति दुष्कृतम्  ॥ कूर्म्प्_२,२६।२२ ॥  
कृतान्नमुदकुम्भं च वैशाख्यां च विशेषतः  ।  
निर्दिश्य धर्मराजाय विप्रेभ्यो मुच्यते भयात्  ॥ कूर्म्प्_२,२६।२३ ॥  
सुवर्णतिलयुक्तैस्तु ब्राह्मणान् सप्त पञ्च वा  ।  
तर्पयेदुदपात्रैस्तु ब्रह्महत्यां व्यपोहति  ॥ कूर्म्प्_२,२६।२४ ॥  
माघमासे तु विप्रस्तु द्वादश्यां समुपोषितः  ।  
शुक्लाम्वरधरः कृष्णैस्तिलैर्हुत्वा हुताशनम्  ॥ कूर्म्प्_२,२६।२५ ॥  
प्रदद्याद् ब्राह्मणेभ्यस्तु तिलानेव समाहितः  ।  
जन्मप्रभृति यत्पापं सर्वं तरति वै द्विजः  ॥ कूर्म्प्_२,२६।२६ ॥  
अमावस्यामनुप्राप्य ब्राह्मणाय तपस्विने  ।  
यत्किचिद् देवदेवेशं दद्याच्चोद्दिश्य शङ्करम्  ॥ कूर्म्प्_२,२६।२७ ॥  
प्रीयतामीश्वरः सोमो महादेवः सनातनः  ।  
सप्तजन्मकृतं पापं तत्क्षणादेव नश्यति  ॥ कूर्म्प्_२,२६।२८ ॥  
यस्तु कृष्णचतुर्दश्यां स्नात्वा देवं पिनाकिनम्  ।  
आराधयेद् द्विजमुखे न तस्यास्ति पुनर्भवः  ॥ कूर्म्प्_२,२६।२९ ॥  
कृष्णाष्टम्यां विशेषेण धार्मिकाय द्विजातये  ।  
स्नात्वाभ्यर्च्य यथान्यायं पादप्रक्षालनादिभिः  ॥ कूर्म्प्_२,२६।३० ॥  
प्रीयतां मे महादेवो दद्याद् द्रव्यं स्वकीयकम्  ।  
सर्वपापविनिर्मुक्तः प्राप्नोति परमां गतिम्  ॥ कूर्म्प्_२,२६।३१ ॥  
द्विजैः कृष्णचतुर्दश्यां कृष्णाष्टम्यां विशेषतः  ।  
अमावास्यायां भक्तैस्तु पूजनीयस्त्रिलोचनः  ॥ कूर्म्प्_२,२६।३२ ॥  
एकादश्यां निराहारो द्वादश्यां पुरुषोत्तमम्  ।  
अर्चयेद् बाह्मणमुखे स गच्छेत् परमं पदम्  ॥ कूर्म्प्_२,२६।३३ ॥  
एषा तिथिर्वैष्णवीं स्याद् द्वादशी शुक्लपक्षके  ।  
तस्यामाराधयेद् देवं प्रयत्नेन जनार्दनम्  ॥ कूर्म्प्_२,२६।३४ ॥  
यत्किञ्चिद् देवमीशानमुद्दिश्य ब्राह्मणे शुचौ  ।  
दीयते विष्णवे वापि तदनन्तफलप्रदम्  ॥ कूर्म्प्_२,२६।३५ ॥  
यो हि यां देवतामिच्छेत् समाराधयितुं नरः  ।  
ब्राह्मणान् पूजयेद् यत्नात् सतस्यां तोषयेत् ततः  ॥ कूर्म्प्_२,२६।३६ ॥  
द्विजानां वपुरास्थाय नित्यं तिष्ठन्ति देवताः  ।  
पूज्यन्ते ब्राह्मणालाभे प्रतिमादिष्वपि क्वचित्  ॥ कूर्म्प्_२,२६।३७ ॥  
तस्मात् सर्वप्रयत्नेन तत् तत् फलमभीप्सता  ।  
द्विजेषु देवता नित्यं पूजनीया विशेषतः  ॥ कूर्म्प्_२,२६।३८ ॥  
विभूतिकामः सततं पूजयेद् वै पुरन्दरम्  ।  
ब्रह्मवर्चसकामस्तु ब्रह्माणं ब्रह्मकामुकः  ॥ कूर्म्प्_२,२६।३९ ॥  
आरोग्यकामो ऽथ रविं धनकामो हुताशनम्  ।  
कर्मणां सिद्धिकामस्तु पूजयेद् वै विनायकम्  ॥ कूर्म्प्_२,२६।४० ॥  
भोगकामस्तु शशिनं बलकामः समीरणम्  ।  
मुमुक्षुः सर्वसंसारात् प्रयत्नेनार्चयेद्धरिम्  ॥ कूर्म्प्_२,२६।४१ ॥  
यस्तु योगं तथा मोक्षमन्विच्छेज्ज्ञानमैश्वरम्  ।  
सोर्ऽचयेद् वै विरूपाक्षं प्रयत्नेनेश्वरेश्वरम्  ॥ कूर्म्प्_२,२६।४२ ॥  
ये वाञ्छन्ति महायोगान् ज्ञानानि च महेश्वरम्  ।  
ते पूजयन्ति भूतेशं केशवं चापि भोगिनः  ॥ कूर्म्प्_२,२६।४३ ॥  
वारिदस्तृप्तिमाप्नोति सुखमक्षय्यमन्नदः  ।  
तिलप्रदः प्रजामिष्टां दीपदश्चक्षुरुत्तमम्  ॥ कूर्म्प्_२,२६।४४ ॥  
भूमिदः सर्वमाप्नोति दीर्घमायुर्हिरण्यदः  ।  
गृहदो ऽग्र्याणि वेश्मानि रूप्यदो रूपमुत्तमम्  ॥ कूर्म्प्_२,२६।४५ ॥  
वासोदश्चन्द्रसालोक्यमश्विसालोक्यमश्वदः  ।  
अनडुदः श्रियं पुष्टां गोदो व्रध्नस्य विष्टपम्  ॥ कूर्म्प्_२,२६।४६ ॥  
यानशय्याप्रदो भार्यामैश्वर्यमभयप्रदः  ।  
धान्यदः शाश्वतं सौख्यं ब्रह्मदो ब्रह्मसात्म्यताम्  ॥ कूर्म्प्_२,२६।४७ ॥  
धान्यान्यपि यथाशक्ति विप्रेषु प्रतिपादयेत्  ।  
वेदवित्सु विशिष्टेषु प्रेत्य स्वर्गं समश्नुते  ॥ कूर्म्प्_२,२६।४८ ॥  
गवां घासप्रदानेन सर्वपापैः प्रमुच्यते  ।  
इन्धनानां प्रदानेन दीप्ताग्निर्जायते नरः  ॥ कूर्म्प्_२,२६।४९ ॥  
फलमूलानि शाकानि भोज्यानि विविधानि च  ।  
प्रदद्याद् ब्राह्मणेभ्यस्तु मुदा युक्तः सदा भवेत्  ॥ कूर्म्प्_२,२६।५० ॥  
औषधं स्नेहमाहारं रोगिणे रोगशान्तये  ।  
ददानो रोगरहितः सुखी दीर्घायुरेव च  ॥ कूर्म्प्_२,२६।५१ ॥  
असिपत्रवनं मार्गं क्षुरधारासमन्वितम्  ।  
तीव्रितापं च तरति छत्रोपानत्प्रदो नरः  ॥ कूर्म्प्_२,२६।५२ ॥  
यद् यदिष्टतमं लोके यच्चापि दयितं गृहे  ।  
तत्तद् गुणवते देयं तदेवाक्ष्यमिच्छता  ॥ कूर्म्प्_२,२६।५३ ॥  
अपने विषुवे चैव ग्रहणे चन्द्रसूर्ययोः  ।  
सङ्क्रान्त्यादिषु कालेषु दत्तं भवति चाक्षयम्  ॥ कूर्म्प्_२,२६।५४ ॥  
प्रयागादिषु तीर्थेषु पुण्येष्वायतनेषु च  ।  
दत्त्वा चाक्षयमाप्नोति नदीषु च वनेषु च  ॥ कूर्म्प्_२,२६।५५ ॥  
दानधर्मात् परो धर्मो भूतानां नेह विद्यते  ।  
तस्माद् विप्राय दातव्यं श्रोत्रियाय द्विजातिभिः  ॥ कूर्म्प्_२,२६।५६ ॥  
स्वगायुर्भूतिकामेन तथा पापोपशान्तये  ।  
मुमुक्षुणा च दातव्यं ब्राह्मणेभ्यस्तथान्वहम्  ॥ कूर्म्प्_२,२६।५७ ॥  
दीयमानं तु यो मोहाद् गोविप्राग्निसुरेषु च  ।  
निवारयति पापात्मा तिर्यग्योनिं व्रजेत् तु सः  ॥ कूर्म्प्_२,२६।५८ ॥  
यस्तु द्रव्यार्जनं कृत्वा नार्चयेद् ब्राह्मणान् सुरान्  ।  
सर्वस्वमपहृत्यैनं राजा राष्ट्रात् प्रवासयेत्  ॥ कूर्म्प्_२,२६।५९ ॥  
यस्तु दुर्भिक्षवेलायामन्नाद्यं न प्रयच्छति  ।  
म्रियमाणेषु विप्रेषु ब्राह्मणः स तु गर्हितः  ॥ कूर्म्प्_२,२६।६० ॥  
न तस्मात् प्रतिगृह्णीयुर्न विशेयुश्च तेन हि  ।  
अङ्कयित्वा स्वकाद् राष्ट्रात् तं राजा विप्रवासयेत्  ॥ कूर्म्प्_२,२६।६१ ॥  
यस्त्वसद्भ्यो ददातीह स्वद्रव्यं धर्मसाधनम्  ।  
स पूर्वाभ्यधिकः पापी नरके पच्यते नरः  ॥ कूर्म्प्_२,२६।६२ ॥  
स्वाध्यायवन्तो ये विप्रा विद्यावन्तो जितेन्द्रियाः  ।  
सत्यसंयमसंयुक्तास्तेभ्यो दद्याद् द्विजोत्तमाः  ॥ कूर्म्प्_२,२६।६३ ॥  
सुभुक्तमपि विद्वांसं धार्मिकं भोजयेद् द्विजम्  ।  
न तु मूर्खमवृत्तस्थं दशरात्रमुपोषितम्  ॥ कूर्म्प्_२,२६।६४ ॥  
सन्निकृष्टमतिक्रम्य श्रोत्रियं यः प्रयच्छति  ।  
स तेन कर्मणा पापी दहत्यासप्तमं कुलम्  ॥ कूर्म्प्_२,२६।६५ ॥  
यदिस्यादधिको विप्रः शीलविद्यादिभिः स्वयम्  ।  
तस्मै यत्नेन दातव्यं अतिक्रम्यापि सन्निधिम्  ॥ कूर्म्प्_२,२६।६६ ॥  
यो ऽर्चितं प्रतिगृह्णीयाद् दद्यादर्चितमेव च  ।  
तावुभौ गच्छतः स्वर्गं नरकं तु विपर्यये  ॥ कूर्म्प्_२,२६।६७ ॥  
न वार्यपि प्रयच्छेत नास्तिके हैतुके ऽपि च  ।  
पाषण्डेषु च सर्वेषु नावेदविदि धर्मवित्  ॥ कूर्म्प्_२,२६।६८ ॥  
अपूपं च हिरण्यं च गामश्वं पृथिवीं तिलान्  ।  
अविद्वान् प्रतिगृह्णानो भस्मी भवति काष्ठवत्  ॥ कूर्म्प्_२,२६।६९ ॥  
द्विजातिभ्यो धनं लिप्सेत् प्रशस्तेभ्यो द्विजोत्तमः  ।  
अपि वा जातिमात्रेभ्यो न तु शूद्रात् कथञ्चन  ॥ कूर्म्प्_२,२६।७० ॥  
वृत्तिसङ्कोचमन्विच्छेन्नेहेत धनविस्तरम्  ।  
धनलोभे प्रसक्तस्तु ब्राह्मण्यादेव हीयते  ॥ कूर्म्प्_२,२६।७१ ॥  
वेदानधीत्य सकलान् यज्ञांश्चावाप्य सर्वशः  ।  
न तां गतिमवाप्नोति सङ्कोचाद् यामवाप्नुयात्  ॥ कूर्म्प्_२,२६।७२ ॥  
प्रतिग्रहरुचिर्न स्यात् यात्रार्थं तु समाहरेत्  ।  
स्थित्यर्थादधिकं गृह्णन् ब्राह्मणो यात्यधोगतिम्  ॥ कूर्म्प्_२,२६।७३ ॥  
यस्तु याचनको नित्यं न स स्वर्गस्य भाजनम्  ।  
उद्वेजयति भूतानि यथा चौरस्तथैव सः  ॥ कूर्म्प्_२,२६।७४ ॥  
गुरून् भृत्यांश्चोज्जिहीर्षुरर्चिष्यन् देवतातिथीन्  ।  
सर्वतः प्रतिगृह्णीयान्न तु तृप्येत् स्वयं ततः  ॥ कूर्म्प्_२,२६।७५ ॥  
एवं गृहस्थो युक्तात्मा देवतातिथिपूजकः  ।  
वर्तमानः संयातात्मा याति तत् परमं पदम्  ॥ कूर्म्प्_२,२६।७६ ॥  
पुत्रे निधाय वा सर्वं गत्वारण्यं तु तत्त्ववित्  ।  
एकाकी विचरेन्नित्यमुदासीनः समाहितः  ॥ कूर्म्प्_२,२६।७७ ॥  
एष वः कथितो धर्मो गृहस्थानां द्विजोत्तमाः  ।  
ज्ञात्वानुतिष्ठेन्नियतं तथानुष्ठापयेद् द्विजान्  ॥ कूर्म्प्_२,२६।७८ ॥  
इति देवमनादिमेकमीशं  
गृहधर्मेण समर्चयेदजस्त्रम्  ।  
समतीत्य स सर्वभूतयोनिं  
प्रकृतिं याति परं न याति जन्म  ॥ कूर्म्प्_२,२६।७९ ॥  
  
इति श्रीकूर्मपुराणे षट्साहस्त्र्यां संहितायामुपरिविभागे षड्विंशो ऽध्यायः  
  
  
_____________________________________________________________  
  
  
व्यास उवाच  
एवं गृहाश्रमे स्थित्वा द्वितीयं भागमायुषः  ।  
वानप्रस्थाश्रमं गच्छेत् सदारः साग्निरेव च  ॥ कूर्म्प्_२,२७।२ ॥  
निक्षिप्य भार्यां पुत्रेषु गच्छेद् वनमथापि वा  ।  
दृष्ट्वापत्यस्य चापत्यं जर्जरीकृतविग्रहः  ॥ कूर्म्प्_२,२७।२ ॥  
शुक्लपक्षस्य पूर्वाह्ने प्रशस्ते चोत्तरायणे  ।  
गत्वारण्यं नियमवांस्तपः कुर्यात् समाहितः  ॥ कूर्म्प्_२,२७।३ ॥  
फलमूलानि पूतानि नित्यमाहारमाहरेत्  ।  
यताहारो भवेत् तेन पूजयेत् पितृदेवताः  ॥ कूर्म्प्_२,२७।४ ॥  
पूजयित्वातिथिं नित्यं स्नात्वा चाभ्यर्चयेत् सुरान्  ।  
गृहादाहृत्य चाश्नीयादष्टौ ग्रासान् समाहितः  ॥ कूर्म्प्_२,२७।५ ॥  
जटाश्च बिभृयान्नित्यं नखरोमाणि नोत्सृजेत्  ।  
स्वाध्यायं सर्वदा कुर्यान्नियच्छेद् वाचमन्यतः  ॥ कूर्म्प्_२,२७।६ ॥  
अग्निहोत्रं च जुहुयात् पञ्चयज्ञान् समाचरेत्  ।  
मुन्यन्नैंर्विविधैर्मेध्यैः शाकमूलफलेन वा  ॥ कूर्म्प्_२,२७।७ ॥  
चीरवासा भवेन्नित्यं स्नायात् त्रिषवणं शुचिः  ।  
सर्वभूतानुकम्पी स्यात् प्रतिग्रहविवर्जितः  ॥ कूर्म्प्_२,२७।८ ॥  
दर्शेन पौर्णमासेन यजेत् नियतं द्विजः  ।  
ऋक्षेष्वाग्रयणे चैव चातुर्मास्यानि चाहरेत्  ।  
उत्तरायणं च क्रमशो दक्षस्यायनमेव च  ॥ कूर्म्प्_२,२७।९ ॥  
वासन्तैः शारदैर्मेध्यैर्मुन्यन्नैः स्वयमाहृतैः  ।  
पुरोडाशांश्चरूंश्चैव विधिवन्निर्वपेत् पृथक्  ॥ कूर्म्प्_२,२७।१० ॥  
देवताभ्यश्च तद् हुत्वा वन्यं मेध्यतरं हविः  ।  
शेषं समुपभुञ्जीत लवणं च स्वयं कृतम्  ॥ कूर्म्प्_२,२७।११ ॥  
वर्जयेन्मधुमांसानि भौमानि कवकानि च  ।  
भूस्तृणं शिग्रुकं चैव श्लेष्मातकफलानि च  ॥ कूर्म्प्_२,२७।१२ ॥  
न फालकृष्टमश्नीयादुत्सृष्टमपि केनचित्  ।  
न ग्रामजातान्यार्तो ऽपि पुष्पाणि च फलानि च  ॥ कूर्म्प्_२,२७।१३ ॥  
श्रावणेनैव विधिना वह्निं परिचरेत् सदा  ।  
न द्रुह्येत् सर्वभूतानि निर्द्वन्द्वो निर्भयो भवेत्  ॥ कूर्म्प्_२,२७।१४ ॥  
न नक्तं किञ्चिदश्नीयाद् रात्रौ ध्यानपरो भवेत्  ।  
जितेन्द्रियो जितक्रोधस्तत्त्वज्ञानविचिन्तकः  ।  
ब्रह्मचारी भवेन्नित्यं न पत्नीमपि संश्रयेत्  ॥ कूर्म्प्_२,२७।१५ ॥  
यस्तु पत्न्या वनं गत्वा मैथुनं कामतश्चरेत्  ।  
तद् व्रतं तस्य लुप्येत प्रायश्चित्तीयते द्विजः  ॥ कूर्म्प्_२,२७।१६ ॥  
तत्र यो जायते गर्भो न संस्पृश्यो द्विजातिभिः  ।  
न हि वेदे ऽधिकारो ऽस्य तद्वंशेप्येवमेव हि  ॥ कूर्म्प्_२,२७।१७ ॥  
अधः शयीत सततं सावित्रीजाप्यतत्परः  ।  
शरण्यः सर्वभूतानां संविभागपरः सदा  ॥ कूर्म्प्_२,२७।१८ ॥  
परिवादं मृषावादं निद्रालस्यं विवर्जयेत्  ।  
एकाग्निरनिकेतः स्यात् प्रोक्षितां भूमिमाश्रयेत्  ॥ कूर्म्प्_२,२७।१९ ॥  
मृगैः सह चरेद् वासं तैः सहैव च संवसेत्  ।  
शिलायां शर्करायां वा शयीत सुसमाहितः  ॥ कूर्म्प्_२,२७।२० ॥  
सद्यः प्रक्षालको वा स्यान्माससञ्चयिको ऽपि वा  ।  
षण्मासनिचयो वा स्यात् समानिचय एव वा  ॥ कूर्म्प्_२,२७।२१ ॥  
त्यजेदाश्वयुजे मासि सम्पन्नं पूर्वसञ्चितम्  ।  
जीर्णानि चैव वासांसि शाकमूलफलानि च  ॥ कूर्म्प्_२,२७।२२ ॥  
दन्तोलूखलिको वास्यात् कापोतीं वृत्तिमाश्रयेत्  ।  
अश्मकुट्टो भवेद् वापि कालपक्वभुगेव वा  ॥ कूर्म्प्_२,२७।२३ ॥  
नक्तं चान्न समश्नीयाद् दिवा चाहृत्य शक्तितः  ।  
चतुर्थकालिको वा स्यात् स्याद्वाप्यष्टमकालिकः  ॥ कूर्म्प्_२,२७।२४ ॥  
चान्द्रायणविधानैर्वा शुक्ले कृष्णे च वर्तयेत्  ।  
पक्षे पक्षे समश्नीयाद् यवागूं क्वथितां सकृत्  ॥ कूर्म्प्_२,२७।२५ ॥  
पुष्पमूलफलैर्वापि केवलैर्वर्तयेत् सदा  ।  
स्वाभाविकैः स्वयं शीर्णैर्वैखानसमते स्थितः  ॥ कूर्म्प्_२,२७।२६ ॥  
भूमौ वा परिवर्तेत तिष्ठेद् वा प्रपदैर्दिनम्  ।  
स्थानासनाभ्यां विहरेन्न क्वचिद् धैर्यमुत्सृजेत्  ॥ कूर्म्प्_२,२७।२७ ॥  
ग्रीष्मे पञ्चतपाश्च स्याद् वर्षास्वभ्रावकाशकः  ।  
आर्द्रवासास्तु हेमन्ते क्रमशो वर्धयंस्तपः  ॥ कूर्म्प्_२,२७।२८ ॥  
उपस्पृश्य त्रिषवणं पितृदेवांश्च तर्पयेत्  ।  
एकपादेन तिष्ठेत मरीचीन् वा पिबेत् तदा  ॥ कूर्म्प्_२,२७।२९ ॥  
पञ्चाग्निर्धूमपो वा स्यादुष्मपः सोमपो ऽपि वा  ।  
पयः पिबेच्छुक्लपक्षे कृष्णापक्षे तु गोमयम्  ।  
शीर्णपर्णाशनो वा स्यात् कृच्छ्रैर् वा वर्तयेत् सदा  ॥ कूर्म्प्_२,२७।३० ॥  
योगाभ्यासरतश्च स्याद् रुद्राध्यायी भवेत् सदा  ।  
अथर्वशिरसो ऽध्येता वेदान्ताभ्यासतत्परः  ॥ कूर्म्प्_२,२७।३१ ॥  
यमान् सेवेत सततं नियमांश्चाप्यतन्द्रितः  ।  
कृष्णाजिनी सोत्तरीयः शुक्लयज्ञोपवीतवान्  ॥ कूर्म्प्_२,२७।३२ ॥  
अथ चाग्नीन् समारोप्य स्वात्मनि ध्यानतत्परः  ।  
अनग्निरनिकेतः स्यान्मुनिर्मोक्षपरो भवेत्  ॥ कूर्म्प्_२,२७।३३ ॥  
तापसेष्वेव विप्रेषु यात्रिकं भैक्षमाहरेत्  ।  
गृहमेधिषु चान्येषु द्विजेषु वनवासिषु  ॥ कूर्म्प्_२,२७।३४ ॥  
ग्रामादाहृत्य वाश्नीयादष्टौ ग्रासान् वने वसन्  ।  
प्रतिगृह्य पुटेनैव पाणिना शकलेन वा  ॥ कूर्म्प्_२,२७।३५ ॥  
विविधाश्चोपनिषद आत्मसंसिद्धये जपेत्  ।  
विद्याविशेषान् सावित्रीं रुद्राध्यायं तथैव च  ॥ कूर्म्प्_२,२७।३६ ॥  
महाप्रास्थानिकं चासौ कुर्यादनशनं तु वा  ।  
अग्निप्रवेशमन्यद् वा ब्रर्ह्मार्पणविधौ स्थितः  ॥ कूर्म्प्_२,२७।३७ ॥  
यस्तु सम्यगिममाश्रमं शिवं  
संश्रयेदशिवपुञ्जनाशनम्  ।  
तापसः स परमैश्वरं पदं  
याति यत्र जगतो ऽस्य संस्थितिः  ॥ कूर्म्प्_२,२७।३८ ॥  
  
इति श्रीकूर्मपुराणे षट्साहस्त्र्यां संहितायामुपरिविभागे सप्तविशो ऽध्याय  
  
  
_____________________________________________________________  
  
  
व्यास उवाच  
एवं वनाश्रमे स्थित्वा तृतीयं भागमायुषः  ।  
चतुर्थमायुषो भागं सन्न्यासेन नयेत् क्रमात्  ॥ कूर्म्प्_२,२८।१ ॥  
अग्नीनात्मनी संस्थाप्य द्विजः प्रव्रजितो भवेत्  ।  
योगाभ्यासरतः शान्तो ब्रह्मविद्यापरायणः  ॥ कूर्म्प्_२,२८।२ ॥  
यदा मनसि सञ्जातं वैतृष्ण्यं सर्ववस्तुषु  ।  
तदा सन्न्यासमिच्छेच्च पतितः स्याद् विपर्यये  ॥ कूर्म्प्_२,२८।३ ॥  
प्राजापत्यां निरूप्येष्टिमाग्नेयीमथवा पुनः  ।  
दान्तः पक्वकषायो ऽसौ ब्रह्माश्रममुपाश्रयेत्  ॥ कूर्म्प्_२,२८।४ ॥  
ज्ञानसन्न्यासिनः केचिद् वेदसन्न्यासिनः परे  ।  
कर्मसन्न्यासिनस्त्वन्ये त्रिविधाः परिकीर्तिताः  ॥ कूर्म्प्_२,२८।५ ॥  
यः सर्वसङ्गनिर्मुक्तो निर्द्वन्द्वश्चैव निर्भयः  ।  
प्रोच्यते ज्ञानसन्न्यासी स्वात्मन्येव व्यवस्थितः  ॥ कूर्म्प्_२,२८।६ ॥  
वेदमेवाभ्यसेन्नित्यं निराशी निष्परिग्रहः  ।  
प्रोच्यते वेदसन्न्यासी मुमुक्षुर्विजितेन्द्रियः  ॥ कूर्म्प्_२,२८।७ ॥  
यस्त्वग्नीनात्मसात्कृत्वा ब्रह्मार्पणपरो द्विजः  ।  
ज्ञेयः स कर्मसन्न्यासी महायज्ञपरायणः  ॥ कूर्म्प्_२,२८।८ ॥  
त्रयाणामपि चैतेषां ज्ञानी त्वभ्यधिको मतः  ।  
न तस्य विद्यते कार्यं न लिङ्गं वा विपश्चितः  ॥ कूर्म्प्_२,२८।९ ॥  
निर्ममो निर्भयः शान्तो निर्द्वन्द्वः पर्णभोजनः  ।  
जीर्णकौपीनवासाः स्यान्नग्नो वा ध्यानतत्परः  ॥ कूर्म्प्_२,२८।१० ॥  
ब्रह्मचारी मिताहारो ग्रामादन्नं समाहरेत्  ।  
अध्यात्ममतिरासीत निरपेक्षो निरामिषः  ॥ कूर्म्प्_२,२८।११ ॥  
आत्मनैव सहायेन सुखार्थं विचरेदिह  ।  
नाभिनन्देत मरणं नाभिनन्देत जीवितम्  ॥ कूर्म्प्_२,२८।१२ ॥  
कालमेव प्रतीक्षेत निदेशं भृतको यथा  ।  
नाध्येतव्यं न वक्तव्यं श्रोतव्यं न कदाचन  ।  
एवं ज्ञात्वा परो योगी ब्रह्मभूयाय कल्पते  ॥ कूर्म्प्_२,२८।१३ ॥  
एकवासाथवा विद्वान् कौपीनाच्छादनस्तथा  ।  
मुण्डी शिखी वाथ भवेत् त्रिदण्डी निष्परिग्रहः  ।  
काषायवासाः सततं ध्यानयोगपरायणः  ॥ कूर्म्प्_२,२८।१४ ॥  
ग्रामान्ते वृक्षमूले वा वसेद् देवालये ऽपि वा  ।  
समः शत्रौ च मित्रे च तथा मानापमानयोः  ।  
भैक्ष्येण वर्तयेन्नित्यं नैकान्नादी भवेत् क्वचित्  ॥ कूर्म्प्_२,२८।१५ ॥  
यस्तु मोहेन वालस्यादेकान्नादी भवेद् यतिः  ।  
न तस्य निष्कृतिः काचिद् धर्मशास्त्रेषु कथ्यते  ॥ कूर्म्प्_२,२८।१६ ॥  
रागद्वेषविमुक्तात्मा समलोष्टाश्मकाञ्चनः  ।  
प्राणिहंसानिवृत्तश्च मौनी स्यात् सर्वनिस्पृहः  ॥ कूर्म्प्_२,२८।१७ ॥  
दृष्टिपूतं न्यसेत् पादं वस्त्रपूतं जलं पिबेत्  ।  
सत्यपूतां वदेद् वाणीं मनः पूतं समाचरेत्  ॥ कूर्म्प्_२,२८।१८ ॥  
नैकत्र निवसेद् देशे वर्षाभ्यो ऽन्यत्र भिक्षुकः  ।  
स्नानशौचरतो नित्यं कमण्डलुकरः शुचिः  ॥ कूर्म्प्_२,२८।१९ ॥  
ब्रह्मचर्यरतो नित्यं वनवासरतो भवेत्  ।  
मोक्षशास्त्रेषु निरतो ब्रह्मसूत्री जितेन्द्रियः  ॥ कूर्म्प्_२,२८।२० ॥  
दम्भाहङ्कारनिर्मुक्तो निन्दापैशुन्यवर्जितः  ।  
आत्मज्ञानगुणोपेतो यतिर्मोक्षमवाप्नुयात्  ॥ कूर्म्प्_२,२८।२१ ॥  
अभ्यसेत् सततं वेदं प्रणवाख्यं सनातनम्  ।  
स्नात्वाचम्य विधानेन शुचिर्देवालयादिषु  ॥ कूर्म्प्_२,२८।२२ ॥  
यज्ञोपवीती शान्तात्मा कुशपाणिः समाहितः  ।  
धौतकाषायवसनो भस्मच्छन्नतनूरहः  ॥ कूर्म्प्_२,२८।२३ ॥  
अधियज्ञं ब्रह्म जपेदाधिदैविकमेव च  ।  
आध्यात्मिकं च सततं वेदान्ताभिहितं च यत्  ॥ कूर्म्प्_२,२८।२४ ॥  
पुत्रेषु वाथ निवसन् ब्रह्मचारी यतिर्मुनिः  ।  
वेदमेवाभ्यसेन्नित्यं स याति परमां गतिम्  ॥ कूर्म्प्_२,२८।२५ ॥  
अहिंसा सत्यमस्तेयं ब्रह्मचर्यं तपः परम्  ।  
क्षमा दया च सतोषो व्रतान्यस्य विशेषतः  ॥ कूर्म्प्_२,२८।२६ ॥  
वेदान्तज्ञाननिष्ठो वा पञ्च यज्ञान् समाहितः  ।  
कुर्यादहरहः स्नात्वा भिक्षान्नेनैव तेन हि  ॥ कूर्म्प्_२,२८।२७ ॥  
होममन्त्राञ्जपेन्नित्यं काले काले समाहितः  ।  
स्वाध्यायं चान्वहं कुर्यात् सावित्रीं सन्ध्ययोर्जपेत्  ॥ कूर्म्प्_२,२८।२८ ॥  
ध्यायीत सततं देवमेकान्ते परमेश्वरम्  ।  
एकान्नं वर्जयेन्नित्यं कामं क्रोधं परिग्रहम्  ॥ कूर्म्प्_२,२८।२९ ॥  
एकवासा द्विवासा वा शिखी यज्ञोपवीतवान्  ।  
कमण्डलुकरो विद्वान् त्रिदण्डी याति तत्परम्  ॥ कूर्म्प्_२,२८।३० ॥  
  
इति श्रीकूर्मपुराणे षट्साहस्त्र्यां संहितायामुपरिविभागे ऽष्टाविंशो ऽध्यायः  
  
  
_____________________________________________________________  
  
  
व्यास उवाच  
एवं स्वाश्रमनिष्ठानां यतीनां नियतात्मनाम्  ।  
भैक्षेण वर्तनं प्रोक्तं फलमूलैरथापि वा  ॥ कूर्म्प्_२,२९।१ ॥  
एककालं चरेद् भैक्षं न प्रसज्येत विस्तरे  ।  
भैक्षे प्रसक्तो हि यतिर्विषयेष्वपि सज्जति  ॥ कूर्म्प्_२,२९।२ ॥  
सप्तागारं चरेद् भैक्षमलाभात् तु पुनश्चरेत्  ।  
प्रक्षाल्य पात्रे भुञ्जीयादद्भिः प्रक्षालयेत् तु तत्  ॥ कूर्म्प्_२,२९।३ ॥  
अथवान्यदुपादाय पात्रे भुञ्जीत नित्यशः  ।  
भुक्त्वा तत् सन्त्यजेत् पात्रं यात्रामात्रमलोलुपः  ॥ कूर्म्प्_२,२९।४ ॥  
विधूमे सन्नमुसले व्यङ्गारे भुक्तवज्जने  ।  
वृत्ते शरावसम्पाते भिक्षां नित्यं यतिश्चरेत्  ॥ कूर्म्प्_२,२९।५ ॥  
गोदोहमात्रं तिष्ठेत कालं भिक्षुरधोमुखः  ।  
भिक्षेत्युक्त्वा सकृत् तूष्णीमश्नीयाद् वाग्यतः शुचिः  ॥ कूर्म्प्_२,२९।६ ॥  
प्रक्षाल्य पाणिपादौ च समाचम्य यथाविधि  ।  
आदित्ये दर्शयित्वान्नं भुञ्जीत प्राङ्मुखोत्तरः  ॥ कूर्म्प्_२,२९।७ ॥  
हुत्वा प्राणाहुतीः पञ्च ग्रासानष्टौ समाहितः  ।  
आचम्य देवं ब्रह्माणं ध्यायीत परमेश्वरम्  ॥ कूर्म्प्_२,२९।८ ॥  
अलाबुं दारुपात्रं च मृण्मयं वैणवं ततः  ।  
चत्वारि यतिपात्राणि मनुराह प्रजापतिः  ॥ कूर्म्प्_२,२९।९ ॥  
प्राग्रात्रे पररात्रे च मध्यरात्रे तथैव च  ।  
सन्ध्यास्वह्नि विशेषेण चिन्तयेन्नित्यमीश्वरम्  ॥ कूर्म्प्_२,२९।१० ॥  
कृत्वा हृत्पद्मनिलये विश्वाख्यं विश्वसम्भवम्  ।  
आत्मानं सर्वभूतानां परस्तात् तमसः स्थितम्  ॥ कूर्म्प्_२,२९।११ ॥  
सर्वस्याधारभूतानामानन्दं ज्योतिरव्ययम्  ।  
प्रधानपुरुषातीतमाकाशं दहनं शिवम्  ॥ कूर्म्प्_२,२९।१२ ॥  
तदन्तः सर्वभावानामीश्वरं ब्रह्मरूपिणम्  ।  
ध्यायेदनादिमद्वैतमानन्दादिगुणालयम्  ॥ कूर्म्प्_२,२९।१३ ॥  
महान्तं परमं ब्रह्म पुरुषं सत्यमव्ययम्  ।  
सितेतरारुणाकारं महेशं विश्वरूपिणम्  ॥ कूर्म्प्_२,२९।१४ ॥  
ओङ्कारान्ते ऽथ चात्मानं संस्थाप्य परमात्मनि  ।  
आकाशे देवमीशानं ध्यायीताकाशमध्यगम्  ॥ कूर्म्प्_२,२९।१५ ॥  
कारणं सर्वभावानामानन्दैकसमाश्रयम्  ।  
पुराणं पुरुषं शम्भुं ध्यायन् मुच्येत बन्धनात्  ॥ कूर्म्प्_२,२९।१६ ॥  
यद्वा गुहायां प्रकृतौ जगत्सम्मोहनालये  ।  
विचिन्त्य परमं व्योम सर्वभूतैककारणम्  ॥ कूर्म्प्_२,२९।१७ ॥  
जीवनं सर्वभूतानां यत्र लोकः प्रलीयते  ।  
आनन्दं ब्रह्मणः सूक्ष्मं यत् पश्यन्ति मुमुक्षवः  ॥ कूर्म्प्_२,२९।१८ ॥  
तन्मध्ये निहितं ब्रह्म केवलं ज्ञानलक्षणम्  ।  
अनन्तं सत्यमीशानं विचिन्त्यासीत संयतः  ॥ कूर्म्प्_२,२९।१९ ॥  
गुह्याद् गुह्यतमं ज्ञानं यतीनामेतदीरितम्  ।  
यो ऽनुतिष्ठेन्महेशेन सो ऽश्नुते योगमैश्वरम्  ॥ कूर्म्प्_२,२९।२० ॥  
तस्माद् ध्यानरतो नित्यमात्मविद्यापरायणः  ।  
ज्ञानं समभ्यसेद् ब्राह्मं येन मुच्येत बन्धनात्  ॥ कूर्म्प्_२,२९।२१ ॥  
मत्वा पृथक् स्वमात्मानं सर्वस्मादेव केवलम्  ।  
आनन्दमजरं ज्ञानं ध्यायीत च पुनः परम्  ॥ कूर्म्प्_२,२९।२२ ॥  
यस्मात् भवन्ति भूतानि यद् गत्वा नेह जायते  ।  
स तस्मादीश्वरो देवः परस्माद् यो ऽधितिष्ठति  ॥ कूर्म्प्_२,२९।२३ ॥  
यदन्तरे तद् गगनं शाश्वतं शिवमव्ययम्  ।  
यदंशस्तत्परो यस्तु स देवः स्यान्महेश्वरः  ॥ कूर्म्प्_२,२९।२४ ॥  
व्रतानि यानि भिक्षूणां तथैवोपव्रतानि च  ।  
एकैकातिक्रमे तेषां प्रायश्चित्तं विधीयते  ॥ कूर्म्प्_२,२९।२५ ॥  
उपेत्य च स्त्रियं कामात् प्रायश्चित्तं समाहितः  ।  
प्राणायामसमायुक्तं कुर्यात् सान्तपनं शुचिः  ॥ कूर्म्प्_२,२९।२६ ॥  
ततश्चरेत नियमात् कृच्छ्रं संयतमानसः  ।  
पुनराश्रममागम्य चरेद् भिश्रुरतन्द्रितः  ॥ कूर्म्प्_२,२९।२७ ॥  
न धर्मयुक्तमनृतं हिनस्तीति मनीषिणः  ।  
तथापि च न कर्तव्यं प्रसङ्गो ह्येष दारुणः  ॥ कूर्म्प्_२,२९।२८ ॥  
एकरात्रोपवासश्च प्राणायामशतं तथा  ।  
उक्त्वानृतं प्रकर्तव्यं यतिना धर्मलिप्सुना  ॥ कूर्म्प्_२,२९।२९ ॥  
परमापद्गतेनापि न कार्यं स्तेयमन्यतः  ।  
स्तेयादभ्यधिकः कश्चिन्नास्त्यधर्म इति स्मृतिः  ।  
हिंसा चैषापरा दिष्टा या चात्मज्ञाननाशिका  ॥ कूर्म्प्_२,२९।३० ॥  
यदेतद् द्रविणं नाम प्राण ह्येते बहिश्वराः  ।  
स तस्य हरति प्राणान् यो यस्य हरते धनम्  ॥ कूर्म्प्_२,२९।३१ ॥  
एवं कृत्वा स दुष्टात्मा भिन्नवृत्तो व्रताच्च्युतः  ।  
भूयो निर्वेदमापन्नश्चरेच्चान्द्रायणव्रतम्  ॥ कूर्म्प्_२,२९।३२ ॥  
विधिना शास्त्रदृष्टेन संवत्सरमिति श्रुतिः  ।  
भूयो निर्वेदमापन्नश्चरेद् भिक्षुरतन्द्रितः  ॥ कूर्म्प्_२,२९।३३ ॥  
अकस्मादेव हिंसां तु यदि भिक्षुः समाचरेत्  ।  
कुर्यात्कृछ्रातिकृच्छ्रं तु चान्द्रायणमथापि वा  ॥ कूर्म्प्_२,२९।३४ ॥  
स्कन्देदिन्द्रियदौर्बल्यात् स्त्रियं दृष्ट्वा यतिर्यदि  ।  
तेन धारयितव्या वै प्राणायामास्तु षोडश  ।  
दिवास्कन्दे त्रिरात्रं स्यात् प्राणायामशतं तथा  ॥ कूर्म्प्_२,२९।३५ ॥  
एकान्ने मधुमांसे च नवश्राद्धे तथैव च  ।  
प्रत्यक्षलवणे चोक्तं प्राजापत्यं विशोधनम्  ॥ कूर्म्प्_२,२९।३६ ॥  
ध्याननिष्ठस्य सततं नश्यते सर्वपातकम्  ।  
तस्मान्महेश्वरं ज्ञात्वा तस्य ध्यानपरो भवेत्  ॥ कूर्म्प्_२,२९।३७ ॥  
यद् ब्रह्म परमं ज्योतिः प्रतिष्ठाक्षरमद्वयम्  ।  
यो ऽन्तरात्र परं ब्रह्म स विज्ञेयो महेश्वरः  ॥ कूर्म्प्_२,२९।३८ ॥  
एष देवो महादेवः केवलः परमः शिवः  ।  
तदेवाक्षरमद्वैतं तदादित्यान्तरं परम्  ॥ कूर्म्प्_२,२९।३९ ॥  
यस्मान्महीयते देवः स्वधाम्नि ज्ञानसञ्ज्ञिते  ।  
आत्मयोगाह्वये तत्त्वे महादेवस्ततः स्मृतः  ॥ कूर्म्प्_२,२९।४० ॥  
नान्यद् देवान्महादेवाद् व्यतिरिक्तं प्रपश्यति  ।  
तमेवात्मानमन्वेति यः स याति परं पदम्  ॥ कूर्म्प्_२,२९।४१ ॥  
मन्यते ये स्वमात्मानं विभिन्नं परमेश्वरात्  ।  
न ते पश्यन्ति तं देवं वृथा तेषां परिश्रमः  ॥ कूर्म्प्_२,२९।४२ ॥  
एकमेव परं ब्रह्म विज्ञेयं तत्त्वमव्ययम्  ।  
स देवस्तु महादेवो नैतद् विज्ञाय बध्यते  ॥ कूर्म्प्_२,२९।४३ ॥  
तस्माद् यतेत नियतं यतिः संयतमानसः  ।  
ज्ञानयोगरतः शान्तो महादेवपरायणः  ॥ कूर्म्प्_२,२९।४४ ॥  
एष वः कथितो विप्रो यतीनामाश्रमः शुभः  ।  
पितामहेन विभुना मुनीनां पूर्वमीरितम्  ॥ कूर्म्प्_२,२९।४५ ॥  
नापुत्रशिष्ययोगिभ्यो दद्यादिदमनुत्तमम्  ।  
ज्ञानं स्वयम्भुवा प्रोक्तं यतिधर्माश्रयं शिवम्  ॥ कूर्म्प्_२,२९।४६ ॥  
इति यतिनियमानामेतदुक्तं विधानं  
पशुपतिपरितोषे यद् भवेदेकहेतुः  ।  
न भवति पुनरेषामुद्भवो वा विनाशः  
प्रणिहितमनसो ये नित्यमेवाचरन्ति  ॥ कूर्म्प्_२,२९।४७ ॥  
  
इति श्रीकूर्मपुराणे षट्साहस्त्र्यां संहितायामुपरिविभागे एकोनत्रिंशो ऽध्यायः  
  
  
_____________________________________________________________  
  
  
व्यास उवाच  
अतः परं प्रवलक्ष्यामि प्रायश्चित्तविधिं शुभम्  ।  
हिताय सर्वविप्राणां दोषाणामपनुत्तये  ॥ कूर्म्प्_२,३०।१ ॥  
अकृत्वा विहितं कर्म कृत्वा निन्दितमेव च  ।  
दोषमाप्नोति पुरुषः प्रायश्चित्तं विशोधनम्  ॥ कूर्म्प्_२,३०।२ ॥  
प्रायश्चित्तमकृत्वा तु न तिष्ठेद् ब्राह्मणः क्वचित्  ।  
यद् ब्रूयुर्ब्राह्मणाः शान्ता विद्वांसस्तत्समाचरेत्  ॥ कूर्म्प्_२,३०।३ ॥  
वेदार्थवित्तमः शान्तो धर्मकामो ऽग्निमान् द्विजः  ।  
स एव स्यात् परो धर्मो यमेको ऽपि व्यवस्यति  ॥ कूर्म्प्_२,३०।४ ॥  
अनाहिताग्नयो विप्रास्त्रयो वेदार्थपारगाः  ।  
यद् ब्रूयुर्धर्मकामास्ते तज्ज्ञेयं धर्मसाधनम्  ॥ कूर्म्प्_२,३०।५ ॥  
अनेकधर्मशास्त्रज्ञा ऊहापोहविशारदाः  ।  
वेदाध्ययनसम्पन्नाः सप्तैते परिकीर्तिताः  ॥ कूर्म्प्_२,३०।६ ॥  
मीमांसाज्ञानतत्त्वज्ञा वेदान्तकुशला द्विजाः  ।  
एकविंशतिसङ्ख्याताः प्रयाश्चित्तं वदन्ति वै  ॥ कूर्म्प्_२,३०।७ ॥  
ब्रह्महा मद्यपः स्तेनो गुरुतल्पग एव च  ।  
महापातकिनस्त्वेते यश्चैतैः सह संवसेत्  ॥ कूर्म्प्_२,३०।८ ॥  
संवत्सरं तु पतितैः संसर्गं कुरुते तु यः  ।  
यानशय्यासनैर्नित्यं जानन् वै पतितो भवेत्  ॥ कूर्म्प्_२,३०।९ ॥  
याजनं योनिसम्बन्धं तथैवाध्यापनं द्विजः  ।  
कृत्वा सद्यः पतेज्ज्ञानात् सह भोजनमेव च  ॥ कूर्म्प्_२,३०।१० ॥  
अविज्ञायाथ यो मोहात् कुर्यादध्यापनं द्विजः  ।  
संवत्सरेण पतति सहाध्ययनमेव च  ॥ कूर्म्प्_२,३०।११ ॥  
ब्रह्माहा द्वादशाब्दानि कुटिं कृत्वा वने वसेत्  ।  
भैक्षमात्मविशुद्ध्यर्थं कृत्वा शवशिरोध्वजम्  ॥ कूर्म्प्_२,३०।१२ ॥  
ब्राह्मणावसथान् सर्वान् देवागाराणि वर्जयेत्  ।  
विनिन्दन् स्वयमात्मानं ब्राह्मणं तं च संस्मरन्  ॥ कूर्म्प्_२,३०।१३ ॥  
असङ्कल्पितयोग्यानि सप्तागाराणि संविशेत्  ।  
विधूमे शनकैर्नित्यं व्यङ्गारे भुक्तवज्जने  ॥ कूर्म्प्_२,३०।१४ ॥  
एककालं चरेद् भैक्षं दोषं विख्यापयन् नृणाम्  ।  
वन्यमूलफलैर्वापि वर्तयेद् धैर्यमाक्षितः  ॥ कूर्म्प्_२,३०।१५ ॥  
कपालपाणिः खट्वाङ्गी ब्रह्मचर्यपरायणः  ।  
पूर्णे तु द्वादशे वर्षे ब्रह्महत्यां व्यपोहति  ॥ कूर्म्प्_२,३०।१६ ॥  
अकामतः कृते पापे प्रायश्चित्तमिदं शुभम्  ।  
कामतो मरणाच्छुद्धिर्ज्ञेया नान्येन केनचित्  ॥ कूर्म्प्_२,३०।१७ ॥  
कुर्यादनशनं वाथ भृगोः पतनमेव वा  ।  
ज्वलन्तं वा विशेदग्निं जलं वा प्रविशेत् स्वयम्  ॥ कूर्म्प्_२,३०।१८ ॥  
ब्राह्मणार्थे गवार्थे वा सम्यक् प्राणान् परित्यजेत्  ।  
ब्रह्महत्यापनोदार्थमन्तरा वा मृतस्य तु  ॥ कूर्म्प्_२,३०।१९ ॥  
दीर्घामयान्वितं विप्रं कृत्वानामयमेव तु  ।  
दत्त्वा चान्नं स दुर्भिक्षे ब्रह्महत्यां व्यपोहति  ॥ कूर्म्प्_२,३०।२० ॥  
अश्वमेधावभृथके स्नात्वा वा शुध्यते द्विजः  ।  
सर्वस्वं वा वेदविदे ब्राह्मणाय प्रदाय तु  ॥ कूर्म्प्_२,३०।२१ ॥  
सरस्वत्यास्त्वरुणया सङ्गमे लोकविश्रुते  ।  
शुध्येत् त्रिषवणस्नानात् त्रिरात्रोपोषितो द्विजः  ॥ कूर्म्प्_२,३०।२२ ॥  
गत्वा रामेश्वरं पुण्यं स्नात्वा चैव महोदधौ  ।  
ब्रह्मचर्यादिभिर्युक्तो दृष्ट्वा रुद्रं विमुच्यते  ॥ कूर्म्प्_२,३०।२३ ॥  
कपालमोचनं नाम तीर्थं देवस्य शूलिनः  ।  
स्नात्वाभ्यर्च्य पितॄन् भक्त्या ब्रह्महत्यां व्यपोहति  ॥ कूर्म्प्_२,३०।२४ ॥  
यत्र देवादिदेवेन भरवेणामितौजसा  ।  
कपालं स्थापितं पूर्वं ब्रह्मणः परमेष्ठिनः  ॥ कूर्म्प्_२,३०।२५ ॥  
समभ्यर्च्य महादेवं तत्र भैरवरूपिणम्  ।  
तर्पपित्वा पितॄन् स्नात्वा मुच्यते ब्रह्महत्यया  ॥ कूर्म्प्_२,३०।२६ ॥  
  
इति श्रीकूर्मपुराणे षट्साहस्त्र्यां संहितायामुपरिविभागे त्रिशो ऽध्यायः  
  
  
_____________________________________________________________  
  
  
ऋषय ऊचुः  
कथं देवेन रुद्रेण शङ्करेणामितौजसा  ।  
कपालं ब्रह्मणः पूर्वं स्थापितं देहजं भुवि  ॥ कूर्म्प्_२,३१।१ ॥  
सूत उवाच  
शृणुध्वमृषयः पुण्यां कथां पापप्रणाशनीम्  ।  
माहात्म्यं देवदेवस्य महादेवस्य धीमतः  ॥ कूर्म्प्_२,३१।२ ॥  
पुरा पितामहं देवं मेरुशृङ्गे महर्षयः  ।  
प्रोचुः प्रणम्य लोकादिं किमेकं तत्त्वमव्ययम्  ॥ कूर्म्प्_२,३१।३ ॥  
स मायया महेशस्य मोहितो लोकसम्भवः  ।  
अविज्ञाय परं भावं स्वात्मानं प्राह धर्षिणम्  ॥ कूर्म्प्_२,३१।४ ॥  
अहं धाता जगद्योनिः स्वयम्भूरेक ईश्वरः  ।  
अनादिमत्परं ब्रह्म मामभ्यर्च्य विमुच्यते  ॥ कूर्म्प्_२,३१।५ ॥  
अहं हि सर्वदेवानां प्रवर्तकनिवर्तकः  ।  
न विद्यते चाभ्यधिको मत्तो लोकेषु कश्चन  ॥ कूर्म्प्_२,३१।६ ॥  
तस्यैवं मन्यमानस्य जज्ञे नारायणांशजः  ।  
प्रोवाच प्रहसन् वाक्यं रोषताम्रविलोचनः  ॥ कूर्म्प्_२,३१।७ ॥  
किं कारणमिदं ब्रह्मन् वर्तते तव साम्प्रतम्  ।  
अज्ञानयोगयुक्तस्य न त्वेतदुचितं तव  ॥ कूर्म्प्_२,३१।८ ॥  
अहं धाता हि लोकानां यज्ञो नारायणः प्रभुः  ।  
न मामृते ऽस्य जगतो जीवनं सर्वदा क्वचित्  ॥ कूर्म्प्_२,३१।९ ॥  
अहमेव परं ज्योतिरहमेव परा गतिः  ।  
मत्प्रेरितेन भवता सृष्टं भुवनमण्डलम्  ॥ कूर्म्प्_२,३१।१० ॥  
एवं विवदतोर्मोहात् परस्परजयैषिणोः  ।  
आजग्मुर्यत्र तौ देवौ वेदाश्चत्वार एव हि  ॥ कूर्म्प्_२,३१।११ ॥  
अन्वीक्ष्य देवं ब्रह्माणं यज्ञात्मानं च संस्थितम्  ।  
प्रोचुः संविग्नहृदया याथात्म्यं परमेष्ठिनः  ॥ कूर्म्प्_२,३१।१२ ॥  
ऋग्वेद उवाच  
यस्यान्तः स्थानि भूतानि यस्मात्सर्वं प्रवर्तते  ।  
यदाहुस्तत्परं तत्त्वं स देवः स्यान्महेश्वरः  ॥ कूर्म्प्_२,३१।१३ ॥  
यजुर्वेद उवाच  
यो यज्ञैरखिलैरीशो योगेन च समर्च्यते  ।  
यमाहुरीश्वरं देवं स देवः स्यात् पिनाकधृक्  ॥ कूर्म्प्_२,३१।१४ ॥  
सामवेद उवाच  
येनेदं भ्राम्यते चक्रं यदाकाशान्तरं शिवम्  ।  
योगिभिर्विद्यते तत्त्वं महादेवः स शङ्करः  ॥ कूर्म्प्_२,३१।१५ ॥  
अथर्ववेद उवाच  
यं प्रपश्यन्ति योगेशं यतन्तो यतयः परम्  ।  
महेशं पुरुषं रुद्रं स देवो भगवान् भवः  ॥ कूर्म्प्_२,३१।१६ ॥  
एवं स भगवान् ब्रह्मा वेदानामीरितं शुभम्  ।  
श्रुत्वाह प्रहसन् वाक्यं विश्वात्मापि विमोहितः  ॥ कूर्म्प्_२,३१।१७ ॥  
कथं तत्परमं ब्रह्म सर्वसङ्गविवर्जितम्  ।  
रमते भार्यया सार्धं प्रमथैश्चातिगर्वितैः  ॥ कूर्म्प्_२,३१।१८ ॥  
इतिरिते ऽथ भगवान् प्रणवात्मा सनातनः  ।  
अमूर्तो मूर्तिमान् भूत्वा वचः प्राह पितामहम्  ॥ कूर्म्प्_२,३१।१९ ॥  
प्रणव उवाच  
न ह्येष भगवान् पत्न्या स्वात्मनो व्यतिरिक्तया  ।  
कदाचिद् रमते रुद्रस्तादृशो हि महेश्वरः  ॥ कूर्म्प्_२,३१।२० ॥  
अयं स भगवानीशः स्वयञ्ज्योतिः सनातनः  ।  
स्वानन्दभूता कथिता देवी नागन्तुका शिवा  ॥ कूर्म्प्_२,३१।२१ ॥  
इत्येवमुक्ते ऽपि तदा यज्ञमूर्तेरजस्य च  ।  
नाज्ञानमगमन्नाशमीश्वरस्यैव मायया  ॥ कूर्म्प्_२,३१।२२ ॥  
तदन्तरे महाज्योतिर्विरिञ्चो विश्वभावनः  ।  
प्रापश्यदद्भुतं दिव्यं पूरयन् गगनान्तरम्  ॥ कूर्म्प्_२,३१।२३ ॥  
तन्मध्यसंस्थं विमलं मण्डलं तेजसोज्ज्वलम्  ।  
व्योममध्यगतं दिव्यं प्रादुरासीद् द्विजोत्तमाः  ॥ कूर्म्प्_२,३१।२४ ॥  
स दृष्ट्वा वदनं दिव्यं मूर्ध्नि लोकपितामहः  ।  
तेन तन्मण्जलं घोरमालोकयदनिन्दितम्  ॥ कूर्म्प्_२,३१।२५ ॥  
प्रजज्वालातिकोपेन ब्रह्मणः पञ्चमं शिरः  ।  
क्षणाददृश्यत महान् पुरुषो नीललोहितः  ॥ कूर्म्प्_२,३१।२६ ॥  
त्रिशूलपिङ्गलो देवो नागयज्ञोपवीतवान्  ।  
तं प्राह भगवान् ब्रह्मा शङ्करं नीललोहितम्  ॥ कूर्म्प्_२,३१।२७ ॥  
जानामि भवतः पूर्वं ललाटादेव शङ्कर  ।  
प्रादुर्भावं महेशान् मामेव शरणं व्रज  ॥ कूर्म्प्_२,३१।२८ ॥  
श्रुत्वा सगर्ववचनं पद्मयोनेरथेश्वरः  ।  
प्राहिणोत् पुरुषं कालं भैरवं लोकदाहकम्  ॥ कूर्म्प्_२,३१।२९ ॥  
स कृत्वा सुमहद् युद्धं ब्रह्मणा कालभैरवः  ।  
चकर्त तस्य वदनं विरिञ्चस्याथ पञ्चमम्  ॥ कूर्म्प्_२,३१।३० ॥  
निकृत्तवदनो देवो ब्रह्मा देवेन शम्भुना  ।  
ममार चेशयोगेन जीवितं प्राप विश्वसृक्  ॥ कूर्म्प्_२,३१।३१ ॥  
अथानुपश्यद् गिरिशं मण्डलान्तरसंस्थितम्  ।  
समासीनं महादेव्या महादेवं सनातनम्  ॥ कूर्म्प्_२,३१।३२ ॥  
भुजङ्गराजवलयं चन्द्रावयवभूषणम्  ।  
कोटिसूर्यप्रतीकाशं जटाजूटविराजितम्  ॥ कूर्म्प्_२,३१।३३ ॥  
शार्दूलचर्मवसनं दिव्यमालासमन्वितम्  ।  
त्रिशूलपाणिं दुष्प्रेक्ष्यं योगिनं भूतिभूषणम्  ॥ कूर्म्प्_२,३१।३४ ॥  
यमन्तरा योगनिष्ठाः प्रपश्यन्ति हृदीश्वरम्  ।  
तमादिदेवं ब्रह्माणं महादेवं ददर्श ह  ॥ कूर्म्प्_२,३१।३५ ॥  
यस्य सा परमा देवी शक्तिराकाशसंस्थिता  ।  
सो ऽनन्तैश्वर्ययोगात्मा महेशो दृश्यते किल  ॥ कूर्म्प्_२,३१।३६ ॥  
यस्याशेषजगद् बीजं विलयं याति मोहनम्  ।  
सकृत्प्रणाममात्रेण स रुद्रः खलु दृश्यते  ॥ कूर्म्प्_२,३१।३७ ॥  
यो ऽथ नाचारनिरतान् स्वभक्तानेव केवलम्  ।  
विमोचयति लोकानां नायको दृश्यते किल  ॥ कूर्म्प्_२,३१।३८ ॥  
यस्य वेदविदः शान्ता निर्द्वन्द्वा ब्रह्मचारिणः  ।  
विदन्ति विमलं रूपं स शम्भुर्दृश्यते किल  ॥ कूर्म्प्_२,३१।३९ ॥  
यस्य ब्रह्मादयो देवा ऋषयो ब्रह्मवादिनः  ।  
अर्चयन्ति सदा लिङ्गं विश्वेशः खलु दृश्यते  ॥ कूर्म्प्_२,३१।४० ॥  
यस्याशेषजगद् बीजं विलयं याति मोहनम्  ।  
सकृत्प्रणाममात्रेण स रुद्रः खलु दृश्यते  ॥ कूर्म्प्_२,३१।४१ ॥  
विद्यासहायो भगवान् यस्यासौ मण्डलान्तरम्  ।  
हिरण्यगर्भपुत्रो ऽसावीश्वरो दृश्यते किल  ॥ कूर्म्प्_२,३१।४२ ॥  
यस्याशेषजगत्सूतिर्विज्ञानतनुरीश्वरी  ।  
न मुञ्चति सदा पार्श्वं शङ्करो ऽसावदृश्यत  ॥ कूर्म्प्_२,३१।४३ ॥  
पुष्पं वा यदि वा पत्रं यत्पादयुगले जलम्  ।  
दत्त्वा तरति संसारं रुद्रो ऽसौ दृश्यते किल  ॥ कूर्म्प्_२,३१।४४ ॥  
तत्सन्निधाने सकलं नियच्छति सनातनः  ।  
कालः किल स योगात्मा कालकालो हि दृश्यते  ॥ कूर्म्प्_२,३१।४५ ॥  
जीवनं सर्वलोकानां त्रिलोकस्यैव भूषणम्  ।  
सोमः स दृश्यते देवः सोमो यस्य विभूषणम्  ॥ कूर्म्प्_२,३१।४६ ॥  
देव्या सह सदा साक्षाद् यस्य योगः स्वभावतः  ।  
गीयते परमा मुक्तिः स योगी दृश्यते किल  ॥ कूर्म्प्_२,३१।४७ ॥  
योगिनो योगतत्त्वज्ञा वियोगाभिमुखानिशम्  ।  
योगं ध्यायन्ति देव्यासौ स योगी दृश्यते किल  ॥ कूर्म्प्_२,३१।४८ ॥  
सो ऽनुवीक्ष्य महादेवं महादेव्या सनातनम्  ।  
वरासने समासीनमवाप परमां स्मृतिम्  ॥ कूर्म्प्_२,३१।४९ ॥  
लब्ध्वा माहेश्वरीं दिव्यां संस्मृतिं भगवानजः  ।  
तोषयामास वरदं सोमं सोमविभूषणम्  ॥ कूर्म्प्_२,३१।५० ॥  
ब्रह्मोवाच  
नमो देवाय महते महादेव्यै नमो नमः  ।  
नमः शिवाय शान्ताय शिवायै शान्तये नमः  ॥ कूर्म्प्_२,३१।५१ ॥  
ॐ नमो ब्रह्मणे तुभ्यं विद्यायै ते नमो नमः  ।  
नमो मूलप्रकृतये महेशाय नमो नमः  ॥ कूर्म्प्_२,३१।५२ ॥  
नमो विज्ञानदेहाय चिन्तायै ते नमो नमः  ।  
नमस्ते कालकालाय ईश्वरायै नमो नमः  ॥ कूर्म्प्_२,३१।५३ ॥  
नमो नमो ऽस्तु रुद्राय रुद्राण्यै ते नमो नमः  ।  
नमो नमस्ते कामाय मायायै च नमो नमः  ॥ कूर्म्प्_२,३१।५४ ॥  
नियन्त्रे सर्वकार्याणां क्षोभिकायै नमो नमः  ।  
नमो ऽस्तु ते प्रकृतये नमो नारायणाय च  ॥ कूर्म्प्_२,३१।५५ ॥  
योगादायै नमस्तुभ्यं योगिनां गुरवे नमः  ।  
नमः संसारनाशाय संसारोत्पत्तये नमः  ॥ कूर्म्प्_२,३१।५६ ॥  
नित्यानन्दाय विभवे नमो ऽस्त्वानन्दमूर्तये  ।  
नमः कार्यविहीनाय विश्वप्रकृतये नमः  ॥ कूर्म्प्_२,३१।५७ ॥  
ओङ्कारमूर्तये तुभ्यं तदन्तः संस्थिताय च  ।  
नमस्ते व्योमसंस्थाय व्योमशक्त्यै नमो नमः  ॥ कूर्म्प्_२,३१।५८ ॥  
इति सोमाष्टकेनेशं प्रणनाम पितामहः  ।  
पपात दण्डवद् भूमौ गृणन् वै शतरुद्रियम्  ॥ कूर्म्प्_२,३१।५९ ॥  
अथ देवो महादेवः प्रणतार्तिहरो हरः  ।  
प्रोवाचोत्थाप्य हस्ताभ्यां प्रतो ऽस्मि तव साम्प्रतम्  ॥ कूर्म्प्_२,३१।६० ॥  
दत्त्वासौ परमं योगमैश्वर्यमतुलं महत्  ।  
प्रोवाचाग्रे स्थितं देवं नीललोहितमीश्वरम्  ॥ कूर्म्प्_२,३१।६१ ॥  
एष ब्रह्मास्य जगतः सम्पूज्यः प्रथमः सुतः  ।  
आत्मनो रक्षणीयस्ते गुरुर्ज्येष्ठः पिता तव  ॥ कूर्म्प्_२,३१।६२ ॥  
अयं पुराणपुरुषो न हन्तव्यस्त्वयानघ  ।  
स्वयोगैश्वर्यमाहात्म्यान्मामेव शरणं गतः  ॥ कूर्म्प्_२,३१।६३ ॥  
अयं च यज्ञो भगवान् सगर्वो भवतानघ  ।  
शासितव्यो विरिञ्चस्य धारणीयं शिरस्त्वया  ॥ कूर्म्प्_२,३१।६४ ॥  
ब्रह्महत्यापनोदार्थं व्रतं लोकाय दर्शयन्  ।  
चरस्व सततं भिक्षां संस्थापय सुरद्विजान्  ॥ कूर्म्प्_२,३१।६५ ॥  
इत्येतदुक्त्वा वचनं भगवान् परमेश्वरः  ।  
स्थानं स्वाभाविकं दिव्यं ययौ तत्परमं पदम्  ॥ कूर्म्प्_२,३१।६६ ॥  
ततः स भगवानीशः कपर्दे नीललोहितः  ।  
ग्राहयामास वदनं ब्रह्मणः कालभैरवम्  ॥ कूर्म्प्_२,३१।६७ ॥  
चर त्वं पापनाशार्थं व्रतं लोकहितावहम्  ।  
कपालहस्तो भगवान् भिक्षां गृह्णातु सर्वतः  ॥ कूर्म्प्_२,३१।६८ ॥  
उक्त्वैवं प्राहिणोत् कन्यां ब्रह्महत्यामिति श्रुताम्  ।  
दंष्ट्राकरालवदनां ज्वालामालाविभूषणाम्  ॥ कूर्म्प्_२,३१।६९ ॥  
यावद् वाराणसीं दिव्यां पुरीमेष गमिष्यति  ।  
तावत् त्वं भीषणे कालमनुगच्छ त्रिलोचनम्  ॥ कूर्म्प्_२,३१।७० ॥  
एवमाभाष्य कालाग्निं प्राह देवो महेश्वरः  ।  
अटस्व निखिलं लोकं भिक्षार्थो मन्नियोगतः  ॥ कूर्म्प्_२,३१।७१ ॥  
यदा द्रक्ष्यसि देवेशं नारायणमनामयम्  ।  
तदासौ वक्ष्यति स्पष्टमुपायं पापशोधनम्  ॥ कूर्म्प्_२,३१।७२ ॥  
स देवदेवतावाक्यमाकर्ण्य भगवान् हरः  ।  
कपालपाणिर्विश्वात्मा चचार भुवनत्रयम्  ॥ कूर्म्प्_२,३१।७३ ॥  
आस्थाय विकृतं वेषं दीप्यमानं स्वतेजसा  ।  
श्रीमत् पवित्रमतुलं जटाजूटविराजितम्  ॥ कूर्म्प्_२,३१।७४ ॥  
कोटिसूर्यप्रतीकाशैः प्रमथैश्चातिगर्वितैः  ।  
भाति कालाग्निनयनो महादेवः समावृतः  ॥ कूर्म्प्_२,३१।७५ ॥  
पीत्वा कदमृतं दिव्यमानन्दं परमेष्ठिनः  ।  
लीलाविलासूबहुलो लोकानागच्छतीश्वरः  ॥ कूर्म्प्_२,३१।७६ ॥  
तं दृष्ट्वा कालवदनं शङ्करं कालभैरवम्  ।  
रूपलावण्यसम्पन्नं नारीकुलमगादनु  ॥ कूर्म्प्_२,३१।७७ ॥  
गायन्ति विविधं गीतं नृत्यन्ति पुरतः प्रभोः  ।  
सस्मितं प्रेक्ष्य वदनं चक्रुर्भ्रूभङ्गमेव च  ॥ कूर्म्प्_२,३१।७८ ॥  
स देवदानवादीनां देशानभ्येत्य शूलधृक्  ।  
जगाम विष्णोर्भवनं यत्रास्ते मधुसूदनः  ॥ कूर्म्प्_२,३१।७९ ॥  
निरीक्ष्य दिव्यभवनं शङ्करो लोकशङ्करः  ।  
सहैव भूतप्रवरैः प्रवेष्टुमुपचक्रमे  ॥ कूर्म्प्_२,३१।८० ॥  
अविज्ञाय परं भावं दिव्यं तत्पारमेश्वरम्  ।  
न्यवारयत् त्रिशूलाङ्कं द्वारपालो महाबलः  ॥ कूर्म्प्_२,३१।८१ ॥  
शङ्खचक्रगदापाणिः पीतवासा महाभुजः  ।  
विष्वक्सेन इति ख्यातो विष्णोरंशसमुद्भवः  ॥ कूर्म्प्_२,३१।८२ ॥  
अथैनं शङ्करगणो युयुधे विष्णुसम्भवम्  ।  
भीषणो भैरवादेशात् कालवेग इति श्रुतः  ॥ कूर्म्प्_२,३१।८३ ॥  
विजित्य तं कालवेगं क्रोधसंरक्तलोचनः  ।  
रुद्रायाभिमुखं रौद्रं चिक्षेप च सुदर्शनम्  ॥ कूर्म्प्_२,३१।८४ ॥  
अथ देवो महादेवस्त्रिपुरारिस्त्रिशूलभृत्  ।  
तमापतन्तं सावज्ञमालोकयदमित्रजित्  ॥ कूर्म्प्_२,३१।८५ ॥  
तदन्तरे महद्भूतं युगान्तदहनोपमम्  ।  
शूलेनोरसि निर्भिद्य पातयामास तं भुवि  ॥ कूर्म्प्_२,३१।८६ ॥  
स शूलाभिहतो ऽत्यर्थं त्यक्त्वा स्वं परमं बलम्  ।  
तत्याज जीवितं दृष्ट्वा मृत्युं व्याधिहता इव  ॥ कूर्म्प्_२,३१।८७ ॥  
निहत्य विष्णुपुरुषं सार्धं प्रमथपुङ्गवैः  ।  
विवेश चान्तरगृहं समादाय कलेवरम्  ॥ कूर्म्प्_२,३१।८८ ॥  
निरीक्ष्य जगतो हेतुमीश्वरं भगवान् हरिः  ।  
शिरो ललाटात् सम्भिद्य रक्तधारामपातयत्  ॥ कूर्म्प्_२,३१।८९ ॥  
गृहाण भगवन् भिक्षां मदीयाममितद्युते  ।  
न विद्यते ऽनाभ्युदिता तव त्रिपुरमर्दन  ॥ कूर्म्प्_२,३१।९० ॥  
न सम्पूर्णं कपालं तद् ब्रह्मणः परमेष्ठिनः  ।  
दिव्यं वर्षसहस्रं तु सा च धारा प्रवाहिता  ॥ कूर्म्प्_२,३१।९१ ॥  
अथाब्रवीत् कालरुद्रं हरिर्नारायणः प्रभुः  ।  
संस्तूय वैदिकैर्मन्त्रैर्बहुमानपुरः सरम्  ॥ कूर्म्प्_२,३१।९२ ॥  
किमर्थमेतद् वदनं ब्रह्मणो भवता धृतम्  ।  
प्रोवाच वृत्तमखिलं भगवान् परमेश्वरः  ॥ कूर्म्प्_२,३१।९३ ॥  
समाहूय हृषीकेशो ब्रह्महत्यामथाच्युतः  ।  
प्रार्थयामास देवेशो विमुञ्चेति त्रिशूलिनम्  ॥ कूर्म्प्_२,३१।९४ ॥  
न तत्याजाथ सा पार्श्वं व्याहृतापि मुरारिणा  ।  
चिरं ध्यात्वा जगद्योनिः शङ्करं प्राह सर्ववित्  ॥ कूर्म्प्_२,३१।९५ ॥  
व्रजस्व भगवन् दिव्यां पुरीं वाराणसीं शुभाम्  ।  
यत्राखिलजगद्दोषं क्षिप्रं नाशयताश्वरः  ॥ कूर्म्प्_२,३१।९६ ॥  
ततः शर्वाणि गुह्यानि तीर्थान्यायतनानि च  ।  
जगाम लीलया देवो लोकानां हितकाम्यया  ॥ कूर्म्प्_२,३१।९७ ॥  
संस्तूयमानः प्रमथैर्महायोगैरितस्ततः  ।  
नृत्यमानो महायोगी हस्तन्यस्तकलेवरः  ॥ कूर्म्प्_२,३१।९८ ॥  
तमभ्यधावद् भगवान् हरिर्नारायणः स्वयम्  ।  
अथास्थायापरं रूपं नृत्यदर्शनलालसः  ॥ कूर्म्प्_२,३१।९९ ॥  
निरीक्षमाणो नोविन्दं वृषेन्द्राङ्कितशासनः  ।  
सस्मितो ऽनन्तयोगात्मा नृत्यति स्म पुनः पुनः  ॥ कूर्म्प्_२,३१।१०० ॥  
अथ सानुचरो रुद्रः सहरिर्धर्मवाहनः  ।  
भेजे महादेवपुरीं वाराणसीमिति श्रुताम्  ॥ कूर्म्प्_२,३१।१०१ ॥  
प्रविष्टमात्रे देवेशे ब्रह्महत्या कपर्दिनि  ।  
हा हेत्युक्त्वा सनादं सा पातालं प्राप दुः खिता  ॥ कूर्म्प्_२,३१।१०२ ॥  
प्रविश्य परमं स्थानं कपालं ब्रह्मणो हरः  ।  
गणानामग्रतो देवः स्थापयामास शङ्करः  ॥ कूर्म्प्_२,३१।१०३ ॥  
स्थापयित्वा महादेवो ददौ तच्च कलेवरम्  ।  
उक्त्वा सजीवमस्त्वीशो विष्णवे स घृणानिधिः  ॥ कूर्म्प्_२,३१।१०४ ॥  
ये स्मरन्ति ममाजस्त्रं कापालं वेषमुत्तमम्  ।  
तेषां विनश्यति क्षिप्रमिहामुत्र च पातकम्  ॥ कूर्म्प्_२,३१।१०५ ॥  
आगम्य तीर्थप्रवरे स्नानं कृत्वा विधानतः  ।  
तर्पयित्वा पितॄन् देवान् मुच्यते ब्रह्महत्यया  ॥ कूर्म्प्_२,३१।१०६ ॥  
अशाश्वतं जगज्ज्ञात्वा ये ऽस्मिन् स्थाने वसन्ति वै  ।  
देहान्ते तत् परं ज्ञानं ददामि परमं पदम्  ॥ कूर्म्प्_२,३१।१०७ ॥  
इतीदमुक्त्वा भगवान् समालिङ्ग्य जनार्दनम्  ।  
सहैव प्रमथेशानैः क्षणादन्तरधीयत  ॥ कूर्म्प्_२,३१।१०८ ॥  
स लब्ध्वा भगवान् कृष्णो विष्वक्सेनं त्रिशूलिनः  ।  
स्वं देशमगत् तूर्णं गृहीत्वां परमं वपुः  ॥ कूर्म्प्_२,३१।१०९ ॥  
एतद् वः कथितं पुण्यं महापातकनाशनम्  ।  
कपालमोचनं तीर्थं स्थाणोः प्रियकरं शुभम्  ॥ कूर्म्प्_२,३१।११० ॥  
य इमं पठते ऽध्यायं ब्राह्मणानां समीपतः  ।  
वाचिकैर्मानसैः पापैः कायिकैश्च विमुच्यते  ॥ कूर्म्प्_२,३१।१११ ॥  
  
इति श्रीकूर्मपाराणे षट्साहस्त्र्यां संहितायामुपरिविभागे एकत्रिशो ऽध्यायः  
  
_____________________________________________________________  
  
  
व्यास उवाच  
सुरापस्तु सुरां तप्तामग्निवर्णां स्वयं पिबेत्  ।  
तया स काये निर्दग्धे मुच्यते तु द्विजोत्तमः  ॥ कूर्म्प्_२,३२।१ ॥  
गोमूत्रमग्निवर्णं वा गोशकृद्रसमेव वा  ।  
पयो घृतं जलं वाथ मुच्यते पातकात् ततः  ॥ कूर्म्प्_२,३२।२ ॥  
जलार्द्रवासाः प्रयतो ध्यात्वा नारायणं हरिम्  ।  
ब्रह्महत्याव्रतं चाथ चरेत् तत्पापशान्तये  ॥ कूर्म्प्_२,३२।३ ॥  
सुवर्णस्तेयकृद् विप्रो राजानमभिगम्य तु  ।  
स्वकर्म ख्यापयन् ब्रूयान्मां भवाननुशास्त्विति  ॥ कूर्म्प्_२,३२।४ ॥  
गृहीत्वा मुसलं राजा सकृद् हन्यात् ततः स्वयम्  ।  
वधे तु शुद्ध्यते स्तेनो ब्राह्मणस्तपसैव वा  ॥ कूर्म्प्_२,३२।५ ॥  
स्कन्धेनादाय मुसलं लकुटं वापि खादिरम्  ।  
शक्तिं चोभयतस्तीक्ष्णामायसं दण्डमेव वा  ॥ कूर्म्प्_२,३२।६ ॥  
राजा तेन च गन्तव्यो मुक्तकेशेन धावता  ।  
आचक्षाणेन तत्पापमेवङ्कर्मास्मि शाधि माम्  ॥ कूर्म्प्_२,३२।७ ॥  
शासनाद् वा विमोक्षाद् वा स्तेनः स्तेयाद् विमुच्यते  ।  
अशासित्वा तु तं राजास्तेनस्याप्नोति किल्बिषम्  ॥ कूर्म्प्_२,३२।८ ॥  
तपसापनुनुत्सुस्तु सुवर्णस्तेयजं मलम्  ।  
चीरवासा द्विजो ऽरण्ये चरेद् ब्रह्महणो व्रतम्  ॥ कूर्म्प्_२,३२।९ ॥  
स्नात्वाश्वमेधावभृथे पूतः स्यादथवा द्विजः  ।  
प्रदद्याद् वाथ विप्रेभ्यः स्वात्मतुल्यं हिरण्यकम्  ॥ कूर्म्प्_२,३२।१० ॥  
चरेद् वा वत्सरं कृच्छ्रं ब्रह्मचर्यपरायणः  ।  
ब्राह्मणः स्वर्णहारी तु तत्पापस्यापनुत्तये  ॥ कूर्म्प्_२,३२।११ ॥  
गुरोर्भार्यां समारुह्य ब्राह्मणः काममोहितः  ।  
अवगूहेत् स्त्रियं तप्तां दीप्तां कार्ष्णायसीं कृताम्  ॥ कूर्म्प्_२,३२।१२ ॥  
स्वयं वा शिश्नवृषणावुत्कृत्याधाय चाञ्चलौ  ।  
आतिष्ठेद् दक्षिणामाशामानिपातादजिह्मगः  ॥ कूर्म्प्_२,३२।१३ ॥  
गुर्वर्थं वा हतः शुद्ध्येच्चरेद् वा ब्रह्महा व्रतम्  ।  
शाखां वा कण्टकोपेतां परिष्वज्याथ वत्सरम्  ।  
अधः शयीत नियतो मुच्यते गुरुतल्पगः  ॥ कूर्म्प्_२,३२।१४ ॥  
कृच्छ्रं वाब्दं चरेद् विप्रश्चीरवासाः समाहितः  ।  
अश्वमेधावभृथके स्नात्वा वा शुद्ध्यते नरः  ॥ कूर्म्प्_२,३२।१५ ॥  
काले ऽष्टमे वा भुञ्जानो ब्रह्मचारी सदाव्रती  ।  
स्थानासनाभ्यां विहरंस्त्रिरह्नो ऽभ्युपयन्नपः  ॥ कूर्म्प्_२,३२।१६ ॥  
अधः शायी त्रिभिर्वर्षैस्तद् व्यपोहति पातकम्  ।  
चान्द्रायणानि वा कुर्यात् पञ्च चत्वारि वा पुनः  ॥ कूर्म्प्_२,३२।१७ ॥  
पतितैः सम्प्रयुक्तानामथ वक्ष्यामि निष्कृतिम्  ।  
पतितेन तु संसर्गं यो येन कुरुते द्विजः  ।  
स तत्पापापनोदार्थं तस्यैव व्रतमाचरेत्  ॥ कूर्म्प्_२,३२।१८ ॥  
तप्तकृच्छ्रं चरेद् वाथ संवत्सरमतन्द्रितः  ।  
षाण्मासिके तु संसर्गे प्रायश्चित्तार्धमर्हति  ॥ कूर्म्प्_२,३२।१९ ॥  
एभिर्व्रतैरपोहन्ति महापातकिनो मलम्  ।  
पुण्यतीर्थाभिगमनात् पृथिव्यां वाथ निष्कृतिः  ॥ कूर्म्प्_२,३२।२० ॥  
ब्रह्महत्या सुरापानं स्तेयं गुर्वङ्गनागमः  ।  
कृत्वा तैश्चापि संसर्गं ब्राह्मणः कामकारतः  ॥ कूर्म्प्_२,३२।२१ ॥  
कुर्यादनशनं विप्रः पुण्यतीर्थे समाहितः  ।  
ज्वलन्तं वा विशेदग्निं ध्यात्वा देवं कपर्दिनम्  ॥ कूर्म्प्_२,३२।२२ ॥  
न ह्यन्या निष्कृतिर्दृष्टा मुनिभिर्धर्मवादिभिः  ।  
तस्मात् पुण्येषु तीर्थेषु दहेद् वापि स्वदेहकम्  ॥ कूर्म्प्_२,३२।२३ ॥  
गत्वा दुहितरं विप्रः स्वसारं वा स्नुषामपि  ।  
प्रविशेज्ज्वलनं दीप्तं मतिपूर्वमिति स्थितिः  ॥ कूर्म्प्_२,३२।२४ ॥  
मातृष्वसां मातुलानीं तथैव च पितृष्वसाम्  ।  
भागिनेयीं समारुह्य कुर्यात् कृच्छ्रातिकृच्छ्रकौ  ॥ कूर्म्प्_२,३२।२५ ॥  
चान्द्रायणं च कुर्वोत तस्य पापस्य शान्तये  ।  
ध्यायन् देवं जगद्योनिमनादिनिधनं परम्  ॥ कूर्म्प्_२,३२।२६ ॥  
भ्रातृभार्यां समारुह्य कुर्यात् तत्पापशान्तये  ।  
चान्द्रायणानि चत्वारि पञ्च वा सुसमाहितः  ॥ कूर्म्प्_२,३२।२७ ॥  
पैतृष्वस्त्रेयीं गत्वा तु स्वस्त्रेयां मातुरेव च  ।  
मातुलस्य सुतां वापि गत्वा चान्द्रायणं चरेत्  ॥ कूर्म्प्_२,३२।२८ ॥  
सखिभार्यां समारुह्य गत्वा श्यालीं तथैव च  ।  
अहोरात्रोषितो भूत्वा तप्तकृच्छ्रं समाचरेत्  ॥ कूर्म्प्_२,३२।२९ ॥  
उदक्यागमने विप्रस्त्रिरात्रेण विशुध्यति  ।  
चाण्डालीगमने चैव तप्तकृच्छ्रत्रयं विदुः  ।  
सह सान्तपनेनास्य नान्यथा निष्कृतिः स्मृता  ॥ कूर्म्प्_२,३२।३० ॥  
मातृगोत्रां समासाद्य समानप्रवरां तथा  ।  
चाद्रायणेन शुध्येत प्रयतात्मा समाहितः  ॥ कूर्म्प्_२,३२।३१ ॥  
ब्राह्मणो ब्राह्मणीं गत्वा गृच्छ्रमेकं समाचरेत्  ।  
कन्यकां दूषयित्वा तु चरेच्चान्द्रायणव्रतम्  ॥ कूर्म्प्_२,३२।३२ ॥  
अमानुषीषु पुरुष उदक्यायामयोनिषु  ।  
रेतः सिक्त्वा जले चैव कृच्छ्रं सान्तपनं चरेत्  ॥ कूर्म्प्_२,३२।३३ ॥  
बन्धकीगमने विप्रस्त्रिरात्रेण विशुद्ध्यति  ।  
गवि भथुनमासेव्य चरेच्चान्द्रायणव्रतम्  ॥ कूर्म्प्_२,३२।३४ ॥  
अजावी मैथुनं कृत्वा प्राजापत्यं चरेद् द्विजः  ।  
पतितां च स्त्रियं गत्वा त्रिभिः कृच्छ्रै र्विशुद्ध्यति  ॥ कूर्म्प्_२,३२।३५ ॥  
पुल्कसीगमने चैव क्रच्छ्रं चान्द्रायणं चरेत्  ।  
नटीं शैलूषकीं चैव रजकीं वेणुजीविनीम्  ।  
गत्वा चान्द्रायणं कुर्यात् तथा चर्मोपजीविनीम्  ॥ कूर्म्प्_२,३२।३६ ॥  
ब्रहामचारी स्त्रियं गच्छेत् कथञ्चित्काममोहितः  ।  
सप्तगारं चरेद् भैक्षं वसित्वा गर्दभाजिनम्  ॥ कूर्म्प्_२,३२।३७ ॥  
उपस्पृशेत् त्रिषवणं स्वपापं परिकीर्तयन्  ।  
संवत्सरेण चैकेन तस्मात् पापात् प्रमुच्यते  ॥ कूर्म्प्_२,३२।३८ ॥  
ब्रह्महत्याव्रतं वापि षण्मासानाचरेद् यमी  ।  
मुच्यते ह्यवकीर्णो तु ब्राह्मणानुमते स्थितः  ॥ कूर्म्प्_२,३२।३९ ॥  
सप्तरात्रमकृत्वा तु भैक्षचर्याग्निपूजनम्  ।  
रेतसश्च समुत्सर्गे प्रायश्चित्तं समाचरेत्  ॥ कूर्म्प्_२,३२।४० ॥  
ओङ्कारपूर्विकाभिस्तु महाव्याहृतिभिः सदा  ।  
संवत्सरं तु भुञ्जानो नक्तं भिक्षाशनः शुचिः  ॥ कूर्म्प्_२,३२।४१ ॥  
सावित्रीं च जपेच्चैव नित्यं क्रोधविवर्जितः  ।  
नदीतीरेषु तीर्थेषु तस्मात् पापाद् विमुच्यते  ॥ कूर्म्प्_२,३२।४२ ॥  
हत्वा तु क्षत्रियं विप्रः कुर्याद् ब्रह्महणो व्रतम्  ।  
अकामतो वै षण्मासान् दद्यान् पञ्चशतं गवाम्  ॥ कूर्म्प्_२,३२।४३ ॥  
अब्दं चरेत नियतो वनवासी समाहितः  ।  
प्राजापत्यं सान्तपनं तप्तकृच्छ्रं तु वा स्वयम्  ॥ कूर्म्प्_२,३२।४४ ॥  
प्रमाप्याकामतो वैश्यं कुर्यात् संवत्सरद्वयम्  ।  
गोसहस्रं सपादं च दद्याद् ब्रह्महणो व्रतम्  ।  
कृच्छ्रातिकृच्छ्रौ वा कुर्याच्चान्द्रायणमथावि वा  ॥ कूर्म्प्_२,३२।४५ ॥  
संवत्सरं व्रतं कुर्याच्छूद्रं हत्वा प्रमादतः  ।  
गोसहस्रार्धपादं च दद्यात् तत्पापशान्तये  ॥ कूर्म्प्_२,३२।४६ ॥  
अष्टौ वर्षाणि षट् त्रीणि कुर्याद् ब्रह्महणो व्रतम्  ।  
हत्वा तु क्षत्रियं वैश्यं शूद्रं चैव यथाक्रमम्  ॥ कूर्म्प्_२,३२।४७ ॥  
निहत्य ब्राह्मणीं विप्रस्त्वष्टवर्षं व्रतं चरेत्  ।  
राजन्यां वर्षषट्कं तु वैश्यां संवत्सरत्रयम्  ।  
वत्सरेण विशुद्ध्येत शूद्रां हत्वा द्विजोत्तमः  ॥ कूर्म्प्_२,३२।४८ ॥  
वैश्यां हत्वा प्रमादेन किञ्चिद् दद्याद् द्विजातये  ।  
अन्त्यजानां वधे चैव कुर्याच्चान्द्रायणं व्रतम्  ।  
पराकेणाथवा शुद्धिरित्याह भगवानजः  ॥ कूर्म्प्_२,३२।४९ ॥  
मण्डूकं नकुलं काकं दन्दशूकं च मूषिकम्  ।  
श्वानं हत्वा द्विजः कुर्यात् षोडशांशं व्रतं ततः  ॥ कूर्म्प्_२,३२।५० ॥  
पयः पिबेत् त्रिरात्रं तु श्वानं हत्वा सुयन्त्रितः  ।  
मार्जारं वाथ नकुलं योजनं वाध्वनो व्रजेत्  ।  
कृच्छ्रं द्वादशरात्रं तु कुर्यादश्ववधे द्विजः  ॥ कूर्म्प्_२,३२।५१ ॥  
अभ्रीं कार्ष्णायसीं दद्यात् सर्पं हत्वा द्विजोत्तमः  ।  
पलालभारं षण्डं च सैसकं चैकमाषकम्  ॥ कूर्म्प्_२,३२।५२ ॥  
धृतकुम्भं वराहं च तिलद्रोणं च तित्तिरिम्  ।  
शुकं द्विहायनं वत्सं क्रौञ्चं हत्वा त्रिहायनम्  ॥ कूर्म्प्_२,३२।५३ ॥  
हत्वा हंसं बलाकां च बकं बर्हिणमेव च  ।  
वानरं श्येनभासौ च स्पर्शयेद् ब्राह्मणाय गाम्  ॥ कूर्म्प्_२,३२।५४ ॥  
क्रव्यादांस्तु मृगान् हत्वा धेनुं दद्यात् पयस्विनीम्  ।  
अक्रव्यादान् वत्सतरीमुष्ट्रं हत्वा तु कृष्णलम्  ॥ कूर्म्प्_२,३२।५५ ॥  
किञ्चिदेव तु विप्राय दद्यादस्थिमतां वधे  ।  
अनस्थ्नां चैव हिंसायां प्राणायामेन शुध्यति  ॥ कूर्म्प्_२,३२।५६ ॥  
फलदानां तु वृक्षाणां छेदने जप्यमृक्शतम्  ।  
गुल्मवल्लीलतानां तु पुष्पितानां च वीरुधाम्  ॥ कूर्म्प्_२,३२।५७ ॥  
अन्येषां चैव वृक्षाणां सरसानां च सर्वशः  ।  
फलपुष्पोद्भवानां च घृतप्राशो विशोधनम्  ॥ कूर्म्प्_२,३२।५८ ॥  
हस्तिनां च वधे दृष्टं तप्तकृच्छ्रं विशोधनम्  ।  
चान्द्रायणं पराकं वा गां हत्वा तु प्रमादतः  ।  
मतिपूर्वं वधे चास्याः प्रायश्चित्तं न विद्यते  ॥ कूर्म्प्_२,३२।५९ ॥  
  
इति श्रीकूर्मपुराणे षट्साहस्त्र्यां संहितायामुपरिविभागे द्वात्रिशो ऽध्यायः  
  
  
_____________________________________________________________  
  
  
व्यास उवाच  
मनुष्याणां तु हरणं कृत्वा स्त्रीणां गृहस्य च  ।  
वापीकूपजलानां च शुध्येच्चान्द्रायणेन तु  ॥ कूर्म्प्_२,३३।१ ॥  
द्रव्याणामल्पसाराणां स्तेयं कृत्वान्यवेश्मतः  ।  
चरेत् सान्तपनं कृच्छ्रं तन्निर्यात्यात्मशुद्धये  ॥ कूर्म्प्_२,३३।२ ॥  
धान्यान्नधनचौर्यं तु कृत्वा कामाद् द्विजोत्तमः  ।  
स्वजातीयगृहादेव कृच्छ्रार्धेन विशुद्ध्यति  ॥ कूर्म्प्_२,३३।३ ॥  
भक्षभोज्यापहरणे यानशय्यासनस्य च  ।  
पुष्पमूलफलानां च पञ्चगव्यं विशोधनम्  ॥ कूर्म्प्_२,३३।४ ॥  
तृणकाष्ठद्रुमाणां च शुष्कान्नस्य गुडस्य च  ।  
चैलचर्मामिषाणां च त्रिरात्रं स्यादभोजनम्  ॥ कूर्म्प्_२,३३।५ ॥  
मणिमुक्ताप्रवालानां ताम्रस्य रजतस्य च  ।  
अयः कांस्योपलानां च द्वादशाहं कणाशनम्  ॥ कूर्म्प्_२,३३।६ ॥  
कार्पासकीटजोर्णानां द्विशफैकशफस्य च  ।  
पक्षिगन्धौषधीनां च रज्वाश्चैव त्र्यहं पयः  ॥ कूर्म्प्_२,३३।७ ॥  
नरमांसाशनं कृत्वा चान्द्रायणमथाचरेत्  ।  
काकं चैव तथा श्वानं जग्ध्वा हस्तिनमेव च  ।  
वराहं कुक्कुटं चाथ तप्तकृच्छ्रेण शुध्यति  ॥ कूर्म्प्_२,३३।८ ॥  
क्रव्यादानां च मांसानि पुरीषं मूत्रमेव च  ।  
गोगोमायुकपीनां च तदेव व्रतमाचरेत्  ।  
उपोष्य द्वादशाहं तु कूष्माण्डैर्जुहुयाद् घृतम्  ॥ कूर्म्प्_२,३३।९ ॥  
नकुलोलूकमार्जारं जग्ध्वा सान्तपनं चरेत्  ।  
श्वापदोष्ट्रखराञ्जग्ध्वा तप्तकृच्छ्रेण शुद्ध्यति  ।  
व्रतवच्चैव संस्कारं पूर्वेण विधिनैव तु  ॥ कूर्म्प्_२,३३।१० ॥  
बकं चैव बलाकं च हंसं कारण्डवं तथा  ।  
चक्रवाकं प्लवं जग्घ्वा द्वादशाहमभोजनम्  ॥ कूर्म्प्_२,३३।११ ॥  
कपोतं टिट्टिभं चैव शुकं सारसमेव च  ।  
उलूकं जालपादं च जग्ध्वाप्येतद् व्रतं चरेत्  ॥ कूर्म्प्_२,३३।१२ ॥  
शिशुमारं तथा चाषं मत्स्यमांसं तथैव च  ।  
जग्ध्वा चैव कटाहारमेतदेव चरेद् व्रतम्  ॥ कूर्म्प्_२,३३।१३ ॥  
कोकिलं चैव मत्स्यांश्च मण्डुकं भुजगं तथा  ।  
गोमूत्रयावकाहारो मासेनैकेन शुद्ध्यति  ॥ कूर्म्प्_२,३३।१४ ॥  
जलेचरांश्च जलजान् प्रत्तुदान्नखविष्किरान्  ।  
रक्तपादांस्तथा जग्ध्वा सप्ताहं चैतदाचरेत्  ॥ कूर्म्प्_२,३३।१५ ॥  
शुनो मांसं शुष्कमांसमात्मार्थं च तथा कृतम्  ।  
भुक्त्वा मासं चरेदेतत् तत्पापस्यापनुत्तये  ॥ कूर्म्प्_२,३३।१६ ॥  
वार्ताकं भुस्तृणं शिग्रुं खुखुण्डं करकं तथा  ।  
प्राजापत्यं चरेज्जग्ध्वा शङ्खं कुम्भीकमेव च  ॥ कूर्म्प्_२,३३।१७ ॥  
पलाण्डुं लशुनं चैव भुक्त्वा चान्द्रायणं चरेत्  ।  
नालिकां तण्डुलीयं च प्राजापत्येन शुद्ध्यति  ॥ कूर्म्प्_२,३३।१८ ॥  
अश्मान्तकं तथा पोतं तप्तकृच्छ्रेण शुद्ध्यति  ।  
प्राजापत्येन शुद्धिः स्यात् कक्कुभाण्डस्य भक्षणे  ॥ कूर्म्प्_२,३३।१९ ॥  
अलाबुं किंशुकं चैव भुक्त्वा चैतद् व्रतं चरेत्  ।  
उदुम्बरं च कामेन तप्तकृच्छ्रेण शुद्ध्यति  ॥ कूर्म्प्_२,३३।२० ॥  
वृथा कृसरसंयावं पायसापूपसङ्कुलम्  ।  
भुक्त्वा चैवं विधं त्वन्नं त्रिरात्रेण विशुद्ध्यति  ॥ कूर्म्प्_२,३३।२१ ॥  
पीत्वा क्षीराण्यपेयानि ब्रह्मचारी समाहितः  ।  
गोमूत्रयावकाहारो मासेनैकेन शुद्ध्यति  ॥ कूर्म्प्_२,३३।२२ ॥  
अनिर्दशाहं गोक्षीरं माहिषं चाजमेव च  ।  
सन्धिन्याश्च विवत्सायाः पिबन् क्षीरमिदं चरेत्  ॥ कूर्म्प्_२,३३।२३ ॥  
एतेषां च विकाराणि पीत्वा मोहेन मानवः  ।  
गोमूत्रयावकाहारः सप्तरात्रेण शुद्ध्यति  ॥ कूर्म्प्_२,३३।२४ ॥  
भुक्त्वा चैव नवश्राद्धे मृतके सूतके तथा  ।  
चान्द्रायणेन शुद्ध्येत ब्राह्मणस्तु समाहितः  ॥ कूर्म्प्_२,३३।२५ ॥  
यस्याग्नौ हूयते नित्यं न यस्याग्रं न दीयते  ।  
चान्द्रायणं चरेत् सम्यक् तस्यान्नप्राशने द्विजः  ॥ कूर्म्प्_२,३३।२६ ॥  
अभोज्यानां तु सर्वेषां भुक्त्वा चान्नमुपस्कृतम्  ।  
अन्तावसायिनां चैव तप्तकृच्छ्रेण शुद्ध्यति  ॥ कूर्म्प्_२,३३।२७ ॥  
चाण्डालान्नं द्विजो भुक्त्वा सम्यक् चान्द्रायणं चरेत्  ।  
बुद्धिपूर्वं तु कृच्छ्राब्दं पुनः संस्कारमेव च  ॥ कूर्म्प्_२,३३।२८ ॥  
असुरामद्यपानेन कुर्याच्चान्द्रायणव्रतम्  ।  
अभोज्यान्नं तु भुक्त्वा च प्राजापत्येन शुद्ध्यति  ॥ कूर्म्प्_२,३३।२९ ॥  
विण्मूत्रपाशनं कृत्वा रेतसश्चैतदाचरेत्  ।  
अनादिष्टेषु चैकाहं सर्वत्र तु यथार्थतः  ॥ कूर्म्प्_२,३३।३० ॥  
विड्वराहखरोष्ट्राणां गोमायोः कपिकाकयोः  ।  
प्राश्य मूत्रपुरीषाणि द्विजश्चान्द्रायणं चरेत्  ॥ कूर्म्प्_२,३३।३१ ॥  
अज्ञानात् प्राश्य विण्मूत्रं सुरासंस्पृष्टमेव च  ।  
पुनः संस्कारमर्हन्ति त्रयो वर्णा द्विजातयः  ॥ कूर्म्प्_२,३३।३२ ॥  
क्रव्यादां पक्षिणां चैव प्राश्य मूत्रपुरीषकम्  ।  
महासान्तपनं मोहात् तथा कुर्याद् द्विजोत्तमः  ।  
भासमण्डूककुररे विष्किरे कृच्छ्रमाचरेत्  ॥ कूर्म्प्_२,३३।३३ ॥  
प्राजापत्येन शुद्ध्येत ब्राहामणोच्छिष्टभोजने  ।  
क्षत्रिये तप्तकृच्छ्रं स्याद् वैश्ये चैवातिकृच्छ्रकम्  ।  
शूद्रोच्छिष्टं द्विजो भुक्त्वा कुर्याच्चान्द्रायणव्रतम्  ॥ कूर्म्प्_२,३३।३४ ॥  
सुराभाण्डोदरे वारि पीत्वा चान्द्रायणं चरेत्  ।  
शुनोच्छिष्टं द्विजो भुक्त्वा त्रिरात्रेण विशुद्ध्यति  ।  
गोमूत्रयावकाहारः पीतशेषं च रागवान्  ॥ कूर्म्प्_२,३३।३५ ॥  
अपो मूत्रपुरीषाद्यैर्दूषिताः प्राशयेद् यदा  ।  
तदा सान्तपनं प्रोक्तं व्रतं पापविशोधनम्  ॥ कूर्म्प्_२,३३।३६ ॥  
चाण्डालकूपभाण्डेषु यदि ज्ञानात् पिबेज्जलम्  ।  
चरेत् सान्तपनं कृच्छ्रं ब्राह्मणः पापशोधनम्  ॥ कूर्म्प्_२,३३।३७ ॥  
चाण्डालेन तु संस्पृष्टं पीत्वा वारि द्विजोत्तमः  ।  
त्रिरात्रेण विशुद्ध्येत पञ्चगव्येन चैव हि  ॥ कूर्म्प्_२,३३।३८ ॥  
महापातकिसंस्पर्शे भुङ्क्ते ऽस्नात्वा द्विजो यदि  ।  
बुद्धिपूर्वं तु मूढात्मा तप्तकृच्छ्रं समाचरेत्  ॥ कूर्म्प्_२,३३।३९ ॥  
स्पृष्ट्वा महापातकिनं चाण्डालं वा रजस्वलाम्  ।  
प्रमादाद् भोजनं कृत्वा त्रिरात्रेण विशुद्ध्यति  ॥ कूर्म्प्_२,३३।४० ॥  
स्नानार्हे यदि भुञ्जीत अहोरात्रेण शुद्ध्यति  ।  
बुद्धिपूर्वं तु कृच्छ्रेण भगवानाह पद्मजः  ॥ कूर्म्प्_२,३३।४१ ॥  
शुष्कपर्युषितादीनि गवादिप्रतिदूषितम्  ।  
भुक्त्वोपवासं कुर्वोत कृच्छ्रपादमथापि वा  ॥ कूर्म्प्_२,३३।४२ ॥  
संवत्सरान्ते कृच्छ्रं तु चरेद् विप्रः पुनः पुनः  ।  
अज्ञातभुक्तशुद्ध्यर्थं ज्ञातस्य तु विशेषतः  ॥ कूर्म्प्_२,३३।४३ ॥  
व्रात्यानां यजनं कृत्वा परेषामन्त्यकर्म च  ।  
अभिचारमहीनं च त्रिभिः कृच्छ्रैर्विशुद्ध्यति  ॥ कूर्म्प्_२,३३।४४ ॥  
ब्राह्मणादिहतानां तु कृत्वा दाहादिकाः क्रियाः  ।  
गोमूत्रयावकाहारः प्राजापत्येन शुद्ध्यति  ॥ कूर्म्प्_२,३३।४५ ॥  
तैलाभ्यक्तो ऽथवा कुर्याद् यदि मूत्रपुरीषके  ।  
अहोरात्रेण शुद्ध्येत श्मश्रुकर्म च मैथुनम्  ॥ कूर्म्प्_२,३३।४६ ॥  
एकाहेन विवाहाग्निं परिहार्य द्विजोत्तमः  ।  
त्रिरात्रेण विशद्ध्येत त्रिरात्रात् षडहं पुनः  ॥ कूर्म्प्_२,३३।४७ ॥  
दशाहं द्वादशाहं वा परिहार्य प्रमादतः  ।  
कृच्छ्रं चान्द्रायणं कुर्यात् तत्पापस्यापनुत्तये  ॥ कूर्म्प्_२,३३।४८ ॥  
पतिताद् द्रव्यमादाय तदुत्सर्गेण शुद्ध्यति  ।  
चरेत् सान्तपनं कृच्छ्रमित्याह भगवान् प्रभुः  ॥ कूर्म्प्_२,३३।४९ ॥  
अनाशकनिवृत्तास्तु प्रव्रज्यावसितास्तथा  ।  
चरेयुस्त्रीणि कृच्छ्राणि त्रीणि चान्द्रायणानि च  ॥ कूर्म्प्_२,३३।५० ॥  
पुनश्च जातकर्मादिसङ्कारैः संस्कृता द्विजाः  ।  
शुद्ध्येयुस्तद् व्रतं सम्यक् चरेयुर्धर्मवर्धनाः  ॥ कूर्म्प्_२,३३।५१ ॥  
अनुपासितसन्ध्यस्तु तदहर्यापको वसेत्  ।  
अनश्नन् संयतमना रात्रौ चेद् रात्रिमेव हि  ॥ कूर्म्प्_२,३३।५२ ॥  
अकृत्वा समिदाधानं शुचिः स्नात्वा समाहितः  ।  
गायत्र्यष्टसहस्रस्य जप्यं कुर्याद् विशुद्धये  ॥ कूर्म्प्_२,३३।५३ ॥  
उपासीत न चेत् सन्ध्यां गृहस्थो ऽपि प्रमादतः  ।  
स्नात्वा विशुद्ध्यते सद्यः परिश्रान्तस्तु संयमात्  ॥ कूर्म्प्_२,३३।५४ ॥  
वेदोदितानि नित्यानि कर्माणि च विलोप्य तु  ।  
स्नातकव्रतलोपं तु कृत्वा चोपवसेद् दिनम्  ॥ कूर्म्प्_२,३३।५५ ॥  
संवत्सरं चरेत् कृच्छ्रमग्न्युत्सादी द्विजोत्तमः  ।  
चान्द्रायणं चरेद् व्रात्यो गोप्रदानेन शुद्ध्यति  ॥ कूर्म्प्_२,३३।५६ ॥  
नास्तिक्यं यदि कुर्वोत प्राजापत्यं चरेद् द्विजः  ।  
देवद्रोहं गुरुद्रोहं तप्तकृच्छ्रेण शुद्ध्यति  ॥ कूर्म्प्_२,३३।५७ ॥  
उष्ट्रयानं समारुह्य खरयानं च कामतः  ।  
त्रिरात्रेण विशुद्ध्येत् तु नग्नो वा प्रविशेज्जलम्  ॥ कूर्म्प्_२,३३।५८ ॥  
षष्ठान्नकालतामासं संहिताजप एव च  ।  
होमाश्च शाकला नित्यमपाङ्क्तानां विशोधनम्  ॥ कूर्म्प्_२,३३।५९ ॥  
नीलं रक्तं वसित्वा च ब्राह्मणो वस्त्रमेव हि  ।  
अहोरात्रोषितः स्नातः पञ्चगव्येन शुद्ध्यति  ॥ कूर्म्प्_२,३३।६० ॥  
वेदधर्मपुराणानां चण्डालस्य तु भाषणे  ।  
चान्द्रायणेन शुद्धिः स्यान्न ह्यन्या तस्य निष्कृतिः  ॥ कूर्म्प्_२,३३।६१ ॥  
उद्बन्धनादिनिहतं संस्पृश्य ब्राह्मणः क्वचित्  ।  
चान्द्रायणेन शुद्धिः स्यात् प्राजापत्येन वा पुनः  ॥ कूर्म्प्_२,३३।६२ ॥  
उच्छिष्टो यद्यनाचान्तश्चाण्डालादीन् स्पृशेद् द्विजः  ।  
प्रमादाद् वै जपेत् स्नात्वा गायत्र्यष्टसहस्रकम्  ॥ कूर्म्प्_२,३३।६३ ॥  
द्रुपदानां शतं वापि ब्रह्मचारी समाहितः  ।  
त्रिरात्रोपोषितः सम्यक् पञ्चगव्येन शुद्ध्यति  ॥ कूर्म्प्_२,३३।६४ ॥  
चण्डालपतितादींस्तु कामाद् यः संस्पृशेद् द्विजः  ।  
उच्छिष्टस्तत्र कुर्वोत प्राजापत्यं विशुद्धये  ॥ कूर्म्प्_२,३३।६५ ॥  
चाण्डालसूतकशवांस्तथा नारीं रजस्वलाम्  ।  
स्पृष्ट्वा स्नायाद् विशुद्ध्यर्थं तत्स्पृष्टं पतितिं तथा  ॥ कूर्म्प्_२,३३।६६ ॥  
चाण्डालसूतकशवैः संस्पृष्टं संस्पृशेद् यदि  ।  
प्रमादात् तत आचम्य जपं कुर्यात् समाहितः  ॥ कूर्म्प्_२,३३।६७ ॥  
तत् स्पृष्टस्पर्शिनं स्पृष्ट्वा बुद्धिपूर्वं द्विजोत्तमः  ।  
आचमेत् तद् विशुद्ध्यर्थं प्राह देवः पितामहः  ॥ कूर्म्प्_२,३३।६८ ॥  
भुञ्जानस्य तु विप्रस्य कदाचित् संस्त्रवेद् गुदम्  ।  
कृत्वा शौचं ततः स्नायादुपोष्य जुहुयाद् घृतम्  ॥ कूर्म्प्_२,३३।६९ ॥  
चाण्डालान्त्यशवं स्पृष्ट्वा कृच्छ्रं कुर्याद् विशुद्धये  ।  
स्पृष्ट्वाभ्यक्तस्त्वसंस्पृश्यमहोरात्रेण शुद्ध्यति  ॥ कूर्म्प्_२,३३।७० ॥  
सुरां स्पृष्ट्वा द्विजः कुर्यात् प्राणायामत्रयं शुचिः  ।  
पलाण्डुं लशुनं चैव घृतं प्राश्य ततः शुचिः  ॥ कूर्म्प्_२,३३।७१ ॥  
ब्राह्मणस्तु शुना दष्टस्त्र्यहं सायं पयः पिबेत्  ।  
नाभेरूर्ध्वं तु दष्टस्य तदेव द्विगुणं भवेत्  ॥ कूर्म्प्_२,३३।७२ ॥  
स्यादेतत् त्रिगुणं बाह्वोर्मूर्ध्नि च स्याच्चतुर्गुणम्  ।  
स्नात्वा जपेद् वा सावित्रीं श्वभिर्दष्टो द्विजोत्तमः  ॥ कूर्म्प्_२,३३।७३ ॥  
अनिर्वर्त्य महायज्ञान् यो भुङ्क्ते तु द्विजोत्तमः  ।  
अनातुरः सति धने कृच्छ्रार्धेन स शुद्ध्यति  ॥ कूर्म्प्_२,३३।७४ ॥  
आहिताग्निरुपस्थानं न कुर्याद् यस्तु पर्वणि  ।  
ऋतौ न गच्छेद् भार्यां वा सो ऽपि कृच्छ्रार्धमाचरेत्  ॥ कूर्म्प्_२,३३।७५ ॥  
विनाद्भिरप्सु नाप्यार्तः शरीरं सन्निवेश्य च  ।  
सचैलो जलमाप्लुत्य गामालभ्य विशुद्ध्यति  ॥ कूर्म्प्_२,३३।७६ ॥  
बुद्धिपूर्वं त्वभ्युदितो जपेदन्तर्जले द्विजः  ।  
गायत्र्यष्टसहस्रं तु त्र्यहं चोपवसेद् व्रती  ॥ कूर्म्प्_२,३३।७७ ॥  
अनुगम्येच्छया शूद्रं प्रेतीभूतं द्विजोत्तमः  ।  
गायत्र्यष्टसहस्रं च जप्यं कुर्यान्नदीषु च  ॥ कूर्म्प्_२,३३।७८ ॥  
कृत्वा तु शपथं विप्रो विप्रस्य वधसंयुतम्  ।  
मृषैव यावकान्नेन कुर्याच्चान्द्रायणं व्रतम्  ॥ कूर्म्प्_२,३३।७९ ॥  
पङ्क्त्यां विषमदानं तु कृत्वा कृच्छ्रेण शुद्ध्यति  ।  
छायां श्वपाकस्यारुह्य स्नात्वा सम्प्राशयेद् घृतम्  ॥ कूर्म्प्_२,३३।८० ॥  
ईक्षेदादित्यमशुचिर्दृष्ट्वाग्निं चन्द्रमेव वा  ।  
मानुषं चास्थि संस्पृश्य स्नानं कृत्वा विशुद्ध्यति  ॥ कूर्म्प्_२,३३।८१ ॥  
कृत्वा तु मिथ्याध्ययनं चरेद् भैक्षं तु वत्सरम्  ।  
कृतघ्नो ब्राह्मणगृहे पञ्च संवत्सरं व्रती  ॥ कूर्म्प्_२,३३।८२ ॥  
हुङ्कारं ब्राह्मणस्योक्त्वा त्वङ्कारं च गरीयसः  ।  
स्नात्वानश्नन्नहः शेषं प्रणिपत्य प्रसादयेत्  ॥ कूर्म्प्_२,३३।८३ ॥  
ताडयित्वा तृणेनापि कण्ठं बद्ध्वापि वाससा  ।  
विवादे वापि निर्जित्य प्रणिपत्य प्रसादयेत्  ॥ कूर्म्प्_२,३३।८४ ॥  
अवगूर्य चरेत् कृच्छ्रमतिकृच्छ्रं निपातने  ।  
कृच्छ्रातिकृच्छ्रौ कुर्वोत विप्रस्योत्पाद्य शोणितम्  ॥ कूर्म्प्_२,३३।८५ ॥  
गुरोराक्रोशमनृतं कृत्वा कुर्याद् विशोधनम्  ।  
एकरात्रं त्रिरात्रं वा तत्पापस्यापनुत्तये  ॥ कूर्म्प्_२,३३।८६ ॥  
देवर्षोणामभिमुखं ष्ठीवनाक्रोशने कृते  ।  
उल्मुकेन दहेज्जिह्वां दातव्यं च हिरण्यकम्  ॥ कूर्म्प्_२,३३।८७ ॥  
देवोद्याने तु यः कुर्यान्मूत्रोच्चारं सकृद् द्विजः  ।  
छिन्द्याच्छिश्नं तु शुद्ध्यर्थं चरेच्चान्द्रायणं तु वा  ॥ कूर्म्प्_२,३३।८८ ॥  
देवतायतने मूत्रं कृत्वा मोहाद् द्विजोत्तमः  ।  
शिश्नस्योत्कर्तनं कृत्वा चान्द्रायणमथाचरेत्  ॥ कूर्म्प्_२,३३।८९ ॥  
देवतानामृषीणां च देवानां चैव कुत्सनम्  ।  
कृत्वा सम्यक् प्रकुर्वोत प्राजापत्यं द्विजोत्तमः  ॥ कूर्म्प्_२,३३।९० ॥  
तैस्तु सम्भाषणं कृत्वा स्नात्वा देवान् समर्चयेत्  ।  
दृष्ट्वा वीक्षेत भास्वन्तं स्म्वत्वा विशेश्वरं स्मरेत्  ॥ कूर्म्प्_२,३३।९१ ॥  
यः सर्वभूताधिपतिं विश्वेशानं विनिन्दति  ।  
न तस्य निष्कृतिः शक्या कर्तुं वर्षशतैरपि  ॥ कूर्म्प्_२,३३।९२ ॥  
चान्द्रायणं चरेत् पूर्वं कृच्छ्रं चैवातिकृच्छ्रकम्  ।  
प्रपन्नः शरणं देवं तस्मात् पापाद् विमुच्यते  ॥ कूर्म्प्_२,३३।९३ ॥  
सर्वस्वदानं विधिवत् सर्वपापविशोधनम्  ।  
चान्द्रायणं चविधिना कृच्छ्रं चैवातिकृच्छ्रकम्  ॥ कूर्म्प्_२,३३।९४ ॥  
पुण्यक्षेत्राभिगमनं सर्वपापविनाशनम्  ।  
देवताभ्यर्चनं नॄणामशेषाघविनाशनम्  ॥ कूर्म्प्_२,३३।९५ ॥  
अमावस्यां तिथिं प्राप्य यः समाराधयेच्छिवम्  ।  
ब्राह्मणान् भोजयित्वा तु सर्वपापैः प्रमुच्यते  ॥ कूर्म्प्_२,३३।९६ ॥  
कृष्णाष्टम्यां महादेवं तथा कृष्णचतुर्दशीम्  ।  
सम्पूज्य ब्राह्मणमुखे सर्वपापैः प्रमुच्यते  ॥ कूर्म्प्_२,३३।९७ ॥  
त्रयोदश्यां तथा रात्रौ सोपहारं त्रिलोचनम्  ।  
दृष्ट्वेशं प्रथमे यामे मुच्यते सर्वपातकैः  ॥ कूर्म्प्_२,३३।९८ ॥  
उपोषितश्चतुर्दश्यां कृष्णपक्षे समाहितः  ।  
यमाच धर्मराजाय मृत्यवे चान्तकाय च  ॥ कूर्म्प्_२,३३।९९ ॥  
वैवस्वताय कालाय सर्वभूतक्षयाय च  ।  
प्रत्येकं तिलसंयुक्तान् दद्यात् सप्तोदकाञ्जलीन्  ।  
स्नात्वा नद्यां तु पूर्वाह्ने मुच्यते सर्वपातकैः  ॥ कूर्म्प्_२,३३।१०० ॥  
ब्रह्मचर्यमधः शय्यामुपवासं द्विजार्चनम्  ।  
व्रतेष्वेतेषु कुर्वोत शान्तः संयतमानसः  ॥ कूर्म्प्_२,३३।१०१ ॥  
अमावस्यायां ब्रह्माणं समुद्दिश्य पितामहम्  ।  
ब्राह्मणांस्त्रीन् समभ्यर्च्य मुच्यते सर्वपातकैः  ॥ कूर्म्प्_२,३३।१०२ ॥  
षष्ठ्यामुपोषितो देवं शुक्लपक्षे समाहितः  ।  
सप्तम्यामर्चयेद् भानुं मुच्यते सर्वपातकैः  ॥ कूर्म्प्_२,३३।१०३ ॥  
भरण्यां च चतुर्थ्यां च शनैश्चरदिने यमम्  ।  
पूजयेत् सप्तजन्मोत्थैर्मुच्यते पातकैर्नरः  ॥ कूर्म्प्_२,३३।१०४ ॥  
एकादश्यां निराहारः समभ्यर्च्य जनार्दनम्  ।  
द्वादश्यां शुक्लपक्षस्य महापापैः प्रमुच्यते  ॥ कूर्म्प्_२,३३।१०५ ॥  
तपो जपस्तीर्थसेवा देवब्राह्मणपूजनम्  ।  
ग्रहणादिषु कालेषु महापातकशोधनम्  ॥ कूर्म्प्_२,३३।१०६ ॥  
यः सर्वपापयुक्तो ऽपि पुण्यतीर्थेषु मानवः  ।  
नियमेन त्यजेत् प्राणान् स मुच्येत् सर्वपातकैः  ॥ कूर्म्प्_२,३३।१०७ ॥  
ब्रह्मघ्नं वा कृतघ्नं वा महापातकदूषितम्  ।  
भर्तारमुद्धरेन्नारी प्रविष्टा सह पावकम्  ॥ कूर्म्प्_२,३३।१०८ ॥  
एतदेव परं स्त्रीणां प्रायश्चित्तं विदुर्बुधाः  ।  
सर्वपापसमुद्भूतौ नात्र कार्या विचारणा  ॥ कूर्म्प्_२,३३।१०९ ॥  
पतिव्रता तु या नारी भर्तृशुश्रूषणोत्सुका  ।  
न तस्या विद्यते पापमिह लोके परत्र च  ॥ कूर्म्प्_२,३३।११० ॥  
पतिव्रता धर्मरता रुद्राण्येव न संशयः  ।  
नास्याः पराभवं कर्तुं शक्नोतीह जनः क्वचित्  ॥ कूर्म्प्_२,३३।१११ ॥  
यथा रामस्य सुभगा सीता त्रैलोक्यविश्रुता  ।  
पत्नी दाशरथेर्देवी विजिग्ये राक्षसेश्वरम्  ॥ कूर्म्प्_२,३३।११२ ॥  
रामस्य भार्यां विमलां रावणो राक्षसेश्वरः  ।  
सीतां विशालनयनां चकमे कालचोदितः  ॥ कूर्म्प्_२,३३।११३ ॥  
गृहीत्वा मायया वेषं चरन्तीं विजने वने  ।  
समाहर्तुं मतिं चक्रे तापसः किल कामिनीम्  ॥ कूर्म्प्_२,३३।११४ ॥  
विज्ञाय सा च तद्भावं स्मृत्वा दाशरथिं पतिम्  ।  
जगाम शरणं वह्निमावसथ्यं शुचिस्मिता  ॥ कूर्म्प्_२,३३।११५ ॥  
उपतस्थे महायोगं सर्वदोषविनाशनम्  ।  
कृताञ्जली रामपत्नी शाक्षात् पतिमिवाच्युतम्  ॥ कूर्म्प्_२,३३।११६ ॥  
नमस्यामि महायोगं कृतान्तं गहनं परम्  ।  
दाहकं सर्वभूतानामीशानं कालरूपिणम्  ॥ कूर्म्प्_२,३३।११७ ॥  
नमस्ये पावकं देवं साक्षिणं विश्वतोमुखम्  ।  
आत्मानं दीप्तवपुषं सर्वभूतहृदी स्थितम्  ॥ कूर्म्प्_२,३३।११८ ॥  
प्रपद्ये शरणं वह्निं ब्रह्मण्यं ब्रह्मरूपिणम्  ।  
भूतेशं कृत्तिवसनं शरण्यं परमं पदम्  ॥ कूर्म्प्_२,३३।११९ ॥  
ॐ प्रपद्ये जगन्मूर्तिं प्रभवं सर्वतेजसाम्  ।  
महायोगेश्वरं वह्निमादित्यं परमेष्ठिनम्  ॥ कूर्म्प्_२,३३।१२० ॥  
प्रपद्ये शरणं रुद्रं महाग्रासं त्रिशूलिनम्  ।  
कालाग्निं योगिनामीशं भोगमोक्षफलप्रदम्  ॥ कूर्म्प्_२,३३।१२१ ॥  
प्रपद्ये त्वां विरूपाक्षं भुर्भुवः स्वः स्वरूपिणम्  ।  
हिरण्यमये गृहे गुप्तं महान्तममितौजसम्  ॥ कूर्म्प्_२,३३।१२२ ॥  
वैश्वानरं प्रपद्ये ऽहं सर्वभूतेष्ववस्थितम्  ।  
हव्यकव्यवहं देवं प्रपद्ये वह्निमीश्वरम्  ॥ कूर्म्प्_२,३३।१२३ ॥  
प्रपद्ये तत्परं तत्त्वं वरेण्यं सवितुः स्वयम्  ।  
भर्गमग्निपरं ज्योती रक्ष मां हव्यवाहन  ॥ कूर्म्प्_२,३३।१२४ ॥  
इति वह्न्यष्टकं जप्त्वा रामपत्नी यशस्विनी  ।  
ध्यायन्ती मनसा तस्थौ राममुन्मीलितेक्षणा  ॥ कूर्म्प्_२,३३।१२५ ॥  
अथावसथ्याद् भगवान् हव्यवाहो महेश्वरः  ।  
आविरासीत् सुदीप्तात्मा तेजसा प्रदहन्निव  ॥ कूर्म्प्_२,३३।१२६ ॥  
स्वष्ट्वा मायामयीं सीतां स रावणवधेप्सया  ।  
सीतामादाय धर्मिष्ठां पावको ऽन्तरधीयत  ॥ कूर्म्प्_२,३३।१२७ ॥  
तां दृष्ट्वा तादृशीं सीतां रावणो राक्षसेश्वरः  ।  
समादाय ययौ लङ्कां सागरान्तरसंस्थिताम्  ॥ कूर्म्प्_२,३३।१२८ ॥  
कृत्वाथ रावणवधं रामो लक्ष्मणसंयुतः  ।  
मसादायाभवत् सीतां शङ्काकुलितमानसः  ॥ कूर्म्प्_२,३३।१२९ ॥  
सा प्रत्ययाय भूतानां सीता मायामीय पुनः  ।  
विवेश पावकं दीप्तं ददाह ज्वलनो ऽपि ताम्  ॥ कूर्म्प्_२,३३।१३० ॥  
दग्ध्वा मायामयीं सीतां भगवानुग्रदीधितिः  ।  
रामायादर्शयत् सीतां पावको ऽभूत् सुरप्रियः  ॥ कूर्म्प्_२,३३।१३१ ॥  
प्रगृह्य भर्तुश्चरणौ कराभ्यां सा सुमध्यमा  ।  
चकार प्रणतिं भूमौ रामाय जनकात्मजा  ॥ कूर्म्प्_२,३३।१३२ ॥  
दृष्ट्वा हृष्टमना रामो विस्मयाकुललोचनः  ।  
ननाम वह्निं सिरसा तोषयामास राघवः  ॥ कूर्म्प्_२,३३।१३३ ॥  
उवाच वह्नेर्भगवान् किमेषा वरवर्णिनी  ।  
दग्धा भगवता पूर्वं दृष्टा मत्पार्श्वमागता  ॥ कूर्म्प्_२,३३।१३४ ॥  
तमाह देवो लोकानां दाहको हव्यवाहनः  ।  
यथावृत्तं दाशरथिं भूतानामेव सन्निधौ  ॥ कूर्म्प्_२,३३।१३५ ॥  
इयं सा मिथिलेशेन पार्वतीं रुद्रवल्लभाम्  ।  
आराध्य लब्धा तपसा देव्याश्चात्यन्तवल्लभा  ॥ कूर्म्प्_२,३३।१३६ ॥  
भर्तुः शुश्रूषणोपेता सुशीलेयं पतिव्रता  ।  
भवानीपार्श्वमानीता मया रावणकामिता  ॥ कूर्म्प्_२,३३।१३७ ॥  
या नीता राक्षसेशेन सीता भगवताहृता  ।  
मया मायामयी सृष्टा रावणस्य वधाय सा  ॥ कूर्म्प्_२,३३।१३८ ॥  
तदर्थं भवता दुष्टो रावणो राक्षसेश्वरः  ।  
मयोपसंहृता चैव हतो लोकविनाशनः  ॥ कूर्म्प्_२,३३।१३९ ॥  
गृहाण विमलामेनां जानकीं वचनान्मम  ।  
पश्य नारायणं देवं स्वात्मानं प्रभवाव्ययम्  ॥ कूर्म्प्_२,३३।१४० ॥  
इत्युक्त्वा भगवांश्चण्डो विश्चार्चिर्विश्वतोमुखः  ।  
मानितो राघवेणाग्निर्भूतैश्चान्तरधीयत  ॥ कूर्म्प्_२,३३।१४१ ॥  
एतते पतिव्रतानां वैं माहात्म्यं कथितं मया  ।  
स्त्रीणां सर्वाघशमनं प्रायश्चित्तमिदं स्मृतम्  ॥ कूर्म्प्_२,३३।१४२ ॥  
अशेषपापयुक्तस्तु पुरुषो ऽपि सुसंयतः  ।  
स्वदेहं पुण्यतीर्थेषु त्यक्त्वा मुच्येत किल्बिषात्  ॥ कूर्म्प्_२,३३।१४३ ॥  
पृथिव्यां सर्वतीर्थेषु स्नात्वा पुण्येषु वा द्विजः  ।  
मुच्यते पातकैः सर्वैः समस्तैरपि पूरुषः  ॥ कूर्म्प्_२,३३।१४४ ॥  
व्यास उवाच  
इत्येष मानवो धर्मो युष्माकं कथितो मया  ।  
महेशाराधनार्थाय ज्ञानयोगं च शाश्वतम्  ॥ कूर्म्प्_२,३३।१४५ ॥  
यो ऽनेन विधिना युक्तं ज्ञानयोगं समाचरेत्  ।  
स पश्यति महादेवं नान्यः कल्पशतैरपि  ॥ कूर्म्प्_२,३३।१४६ ॥  
स्थापयेद् यः परं धर्मं ज्ञानं तत्पारमेश्वरम्  ।  
न तस्मादधिको लोके स योगी परमो मतः  ॥ कूर्म्प्_२,३३।१४७ ॥  
य संस्थापयितुं शक्तो न कुर्यान्मोहितो जनः  ।  
स योगयुक्तो ऽपि मुनिर्नात्यर्थं भगवत्प्रियः  ॥ कूर्म्प्_२,३३।१४८ ॥  
तस्मात् सदैव दातव्यं ब्राह्मणेषु विशेषतः  ।  
धर्मयुक्तेषु शान्तेषु श्रद्धया चान्वितेषु वै  ॥ कूर्म्प्_२,३३।१४९ ॥  
यः पठेद् भवतां नित्यं संवादं मम चैव हि  ।  
सर्वपापविनिर्मुक्तो गच्छेत परमां गतिम्  ॥ कूर्म्प्_२,३३।१५० ॥  
श्राद्धे वा दैविके कार्ये ब्राह्मणानां च सन्निधौ  ।  
पठेत नित्यं सुमनाः श्रोतव्यं च द्विजातिभिः  ॥ कूर्म्प्_२,३३।१५१ ॥  
योर्ऽथं विचार्य युक्तात्मा श्रावयेद् ब्राह्मणान् शुचीन्  ।  
स दोषकञ्चुकं त्यक्त्वा याति देवं महेश्वरम्  ॥ कूर्म्प्_२,३३।१५२ ॥  
एतावदुक्त्वा भगवान् व्यासः सत्यवतीसुतः  ।  
समाश्वास्य मुनीन् सूतं जगाम च यथागतम्  ॥ कूर्म्प्_२,३३।१५३ ॥  
  
इती श्रीकूर्मपुराणे षट्साहस्त्र्यां संहितायामुपरिविभागे त्रयस्त्रिशो ऽध्यायः  
_____________________________________________________________  
  
  
ऋषय ऊचुः  
तीर्थानि यानि लोके ऽस्मिन् विश्रुतानि माहन्ति च  ।  
तानि त्वं कथयास्माकं रोमहर्षण साम्प्रतम्  ॥ कूर्म्प्_२,३४।१ ॥  
रोमहर्षण उवाच  
शृणुध्वं कथयिष्ये ऽहं तीर्थानि विविधानि च  ।  
कथितानि पुराणेषु मुनिभिर्ब्रह्मवादिभिः  ॥ कूर्म्प्_२,३४।२ ॥  
यत्र स्नानं जपो होमः श्राद्धदानादिकं कृतम्  ।  
एकैकशो मुनिश्रेष्ठाः पुनात्यासप्तमं कुलम्  ॥ कूर्म्प्_२,३४।३ ॥  
पञ्चयोजनविस्तीर्णं ब्रह्मणः परमेष्ठिनः  ।  
प्रयागं प्रथितं तीर्थं तस्य माहात्म्यमीरितम्  ॥ कूर्म्प्_२,३४।४ ॥  
अन्यच्च तीर्थप्रवरं कुरूणां देववन्दितम्  ।  
ऋषीणामाश्रमैर्जुष्टं सर्वपापविशोधनम्  ॥ कूर्म्प्_२,३४।५ ॥  
तत्र स्नात्वा विशुद्धात्मा दम्भमात्सर्यवर्जितः  ।  
ददाति यत्किञ्चिदपि पुनात्युभयतः कुलम्  ॥ कूर्म्प्_२,३४।६ ॥  
गयातीर्थं परं गुह्यं पितॄणां चाति वल्लभम्  ।  
कृत्वा पिण्डप्रदानं तु न भूयो जायते नरः  ॥ कूर्म्प्_२,३४।७ ॥  
सकृद् गयाभिगमनं कृत्वा पिण्डं ददाति यः  ।  
तारिताः पितरस्तेन यास्यन्ति परमां गतिम्  ॥ कूर्म्प्_२,३४।८ ॥  
तत्र लोकहितार्थाय रुद्रेण परमात्मना  ।  
शिलातले पदं न्यस्तं तत्र पितॄन् प्रसादयेत्  ॥ कूर्म्प्_२,३४।९ ॥  
गयाभिगमनं कर्तुं यः शक्तो नाभिगच्छति  ।  
शोचन्ति पितरस्तं वै वृथा तस्य परिश्रमः  ॥ कूर्म्प्_२,३४।१० ॥  
गायन्ति पितरो गाथाः कीर्तयन्ति महर्षयः  ।  
गयांयास्यतियः कश्चित् सो ऽस्मान् सन्तारयिष्यति  ॥ कूर्म्प्_२,३४।११ ॥  
यदि स्यात् पातकोपेतः स्वधर्मरतिवर्जितः  ।  
गयां यास्यति वंश्यो यः सो ऽस्मान् सन्तारयिष्यति  ॥ कूर्म्प्_२,३४।१२ ॥  
एष्टव्या बहवः पुत्राः शीलवन्तो गुणान्विताः  ।  
तेषां तु समवेतानां यद्येको ऽपि गयां व्रजेत्  ॥ कूर्म्प्_२,३४।१३ ॥  
तस्मात् सर्वप्रयत्नेन ब्राह्मणस्तु विशेषतः  ।  
प्रदद्याद् विधिवत् पिण्डान् गयां गत्वा समाहितः  ॥ कूर्म्प्_२,३४।१४ ॥  
धन्यास्तु खलु ते मर्त्या गयायां पिण्डदायिनः  ।  
कुलान्युभयतः सप्त समुद्धृत्याप्नुयात् परम्  ॥ कूर्म्प्_२,३४।१५ ॥  
अन्यच्च तीर्थप्रवरं सिद्धावासमुदाहृतम्  ।  
प्रभासमिति विख्यातं यत्रास्ते भगवान् भवः  ॥ कूर्म्प्_२,३४।१६ ॥  
तत्र स्नानं तपः श्राद्धं ब्राह्मणानां च पूजनम्  ।  
कृत्वा लोकमवाप्नोति ब्रह्मणो ऽक्षय्यमुत्तमम्  ॥ कूर्म्प्_२,३४।१७ ॥  
तीर्थं त्रैयम्बकं नाम सर्वदेवनमस्कृतम्  ।  
पूजयित्वा तत्र रुद्रं ज्योतिष्टोमफलं लभेत्  ॥ कूर्म्प्_२,३४।१८ ॥  
सुवर्णाक्षं महादेवं समभ्यर्च्य कपर्दिनम्  ।  
ब्राह्मणान् पूजयित्वा तु गाणपत्यं लभेद् ध्रुवम्  ॥ कूर्म्प्_२,३४।१९ ॥  
सोमेश्वरं तीर्थवरं रुद्रस्य परमेष्ठिनः  ।  
सर्वव्याधिहरं पुण्यं रुद्रसालोक्यकारणम्  ॥ कूर्म्प्_२,३४।२० ॥  
तीर्थानां परमं तीर्थं विजयं नाम शोभनम्  ।  
तत्र लिङ्गं महेशस्य विजयं नाम विश्रुतम्  ॥ कूर्म्प्_२,३४।२१ ॥  
षण्मासान् नियताहारो ब्रह्मचारी समाहितः  ।  
उषित्वा तत्र विप्रेन्द्रा यास्यन्ति परमं पदम्  ॥ कूर्म्प्_२,३४।२२ ॥  
अन्यच्च तीर्थप्रवरं पूर्वदेशे सुशोभनम्  ।  
एकाम्रं देवदेवस्य गाणपत्यफलप्रदम्  ॥ कूर्म्प्_२,३४।२३ ॥  
दत्त्वात्र शिवभक्तानां किञ्चिच्छश्वन्महीं शुभाम्  ।  
सार्वभौमो भवेद् राजा मुमुक्षुर्मोक्षमाप्नुयात्  ॥ कूर्म्प्_२,३४।२४ ॥  
महानदीजलं पुण्यं सर्वपापविनाशनम्  ।  
ग्रहणे समुपस्पृश्य मुच्यते सर्वपातकैः  ॥ कूर्म्प्_२,३४।२५ ॥  
अन्या च विरजा नाम नदी त्रैलोक्यविश्रुता  ।  
तस्यां स्नात्वा नरो विप्रा ब्रह्मलोके महीयते  ॥ कूर्म्प्_२,३४।२६ ॥  
तीर्थं नारायणस्यान्यन्नाम्ना तु पुरुषोत्तमम्  ।  
तत्र नारायणः श्रीमानास्ते परमपूरुषः  ॥ कूर्म्प्_२,३४।२७ ॥  
पूजयित्वा परं विष्णुं स्नात्वा तत्र द्विजोत्तमः  ।  
ब्राह्मणान् पूजयित्वा तु विष्णुलोकमवाप्नुयात्  ॥ कूर्म्प्_२,३४।२८ ॥  
तीर्थानां परमं तीर्थं गोकर्णं नाम विश्रुतम्  ।  
सर्वपापहरं शम्भोर्निवासः परमेष्ठिनः  ॥ कूर्म्प्_२,३४।२९ ॥  
दृष्ट्वा लिङ्ङ्गं तु देवस्य गोकर्णेश्वरमुत्तमम्  ।  
ईप्सितांल्लभते कामान् रुद्रस्य दयितो भवेत्  ॥ कूर्म्प्_२,३४।३० ॥  
उत्तरं चापि गोकर्णं लिङ्गं देवस्य शूलिनः  ।  
महादेवस्यार्चयित्वा शिवसायुज्यमाप्नुयात्  ॥ कूर्म्प्_२,३४।३१ ॥  
तत्र देवो महादेवः स्थाणुरित्यभिविश्रुतः  ।  
तं दृष्ट्वा सर्वपापेभ्यो मुच्यते तत्क्षणान्नरः  ॥ कूर्म्प्_२,३४।३२ ॥  
अन्यत् कुब्जाम्रमतुलं स्थानं विष्णोर्महात्मनः  ।  
सम्पूज्य पुरुषं विष्णुं श्वेतद्वीपे महीयते  ॥ कूर्म्प्_२,३४।३३ ॥  
यत्र नारायणो देवो रुद्रेण त्रिपुरारिणा  ।  
कृत्वा यज्ञस्य मथनं दक्षस्य तु विसर्जितः  ॥ कूर्म्प्_२,३४।३४ ॥  
समन्ताद् योजनं क्षेत्रं सिद्धर्षिगणवन्दितम्  ।  
पुण्यमायतनं विष्णोस्तत्रास्ते पुरुषोत्तमः  ॥ कूर्म्प्_२,३४।३५ ॥  
अन्यत् कोकामुखं विष्णोस्तीर्थमद्भुतकर्मणः  ।  
मृतो ऽत्र पातकैर्मुक्तो विष्णुसारूप्यमाप्नुयात्  ॥ कूर्म्प्_२,३४।३६ ॥  
शालग्रामं महातीर्थं विष्णोः प्रीतिविवर्धनम्  ।  
प्राणांस्तत्र नरस्त्यक्त्वा हृषीकेषं प्रपश्यति  ॥ कूर्म्प्_२,३४।३७ ॥  
अश्वतीर्थमिति ख्यातं सिद्धावासं सुपावनम्  ।  
आस्ते हयशिरा नित्यं तत्र नारायणः स्वयम्  ॥ कूर्म्प्_२,३४।३८ ॥  
तीर्थं त्रैलोक्यविख्यातं ब्रह्मणः परमेष्ठिनः  ।  
पुष्करं सर्वपापघ्नं मृतानां ब्रह्मलोकदम्  ॥ कूर्म्प्_२,३४।३९ ॥  
मनसा संस्मरेद् यस्तु पुष्करं वै द्विजोत्तमः  ।  
पूयते पातकैः सर्वैः शक्रेण सह मोदते  ॥ कूर्म्प्_२,३४।४० ॥  
तत्र देवाः सगन्धर्वाः सयक्षोरगराक्षसाः  ।  
उपासते सिद्धसङ्घा ब्रह्मणं पद्मसम्भवम्  ॥ कूर्म्प्_२,३४।४१ ॥  
तत्र स्त्रात्वा भवेच्छुद्धो ब्रह्माणं परमेष्ठिनम्  ।  
पूजयित्वा द्विजवरान् ब्रह्माणं सम्प्रपष्यति  ॥ कूर्म्प्_२,३४।४२ ॥  
तत्राभिगम्य देवेशं पुरुहूतमनिन्दितम्  ।  
सुरूपो जायते मर्त्यः सर्वान् कामानवाप्नुयात्  ॥ कूर्म्प्_२,३४।४३ ॥  
सप्तसारस्वतं तीर्थं ब्रह्माद्यैः सेवितं परम्  ।  
पूजयित्वा तत्र रुद्रमश्वमेधफलं लभेत्  ॥ कूर्म्प्_२,३४।४४ ॥  
यत्र मङ्कणको रुद्रं प्रपन्नः परमेश्वरम्  ।  
आराधयामास हरं पञ्चक्षरपरायणः  ॥ कूर्म्प्_२,३४।४५ ॥  
नमः शिवायेति मुनिः जपन् पञ्चाक्षरं परम्  ।  
आराधयामास शिवं तपसा गोवृषध्वजम्  ॥ कूर्म्प्_२,३४।४६ ॥  
प्रजज्वालाथ तपसा मुनिर्मङ्कणकस्तदा  ।  
ननर्त हर्षवेगेन ज्ञात्वा रुद्रं समागतम्  ॥ कूर्म्प्_२,३४।४७ ॥  
तं प्राह भगवान् रुद्रः किमर्थं नर्तितं त्वया  ।  
दृष्ट्वापि देवमीशानं नृत्यति स्म पुनः पुनः  ॥ कूर्म्प्_२,३४।४८ ॥  
सो ऽन्वीक्ष्य भगवानीशः सगर्वं गर्वशान्तये  ।  
स्वकं देहं विदार्यास्मै भस्मराशिमदर्शयत्  ॥ कूर्म्प्_२,३४।४९ ॥  
पश्येमं मच्छरीरोत्थं भस्मराशिं द्विजोत्तम  ।  
माहात्म्यमेतत् तपसस्त्वादृशो ऽन्यो ऽपि विद्यते  ॥ कूर्म्प्_२,३४।५० ॥  
यत् सगर्वं हि भवता नर्तितं मुनिपुङ्गव  ।  
न युक्तं तापसस्यैतत् त्वत्तोप्यत्राधिको ह्यहम्  ॥ कूर्म्प्_२,३४।५१ ॥  
इत्याभाष्य मुनिश्रेष्ठं स रुद्रः किल विश्वदृक्  ।  
आस्थाय परमं भावं ननर्त जगतो हरः  ॥ कूर्म्प्_२,३४।५२ ॥  
सहस्रशीर्षा भूत्वा सहस्राक्षः सहस्रपात्  ।  
दंष्ट्राकरालवदनो ज्वालामाली भयङ्करः  ॥ कूर्म्प्_२,३४।५३ ॥  
सो ऽन्वपश्यदशेषस्य पार्श्वे तस्य त्रिशूलिनः  ।  
विशाललोचनमेकां देवीं चारुविलासिनीम्  ।  
सूर्यायुतसमप्रख्यां प्रसन्नवदनां शिवाम्  ॥ कूर्म्प्_२,३४।५४ ॥  
सस्मितं प्रेक्ष्य विश्वेशं तिष्ठन्तीममितद्युतिम्  ।  
दृष्ट्वा सन्त्रस्तहृदयो वेपमानो मुनीश्वरः  ।  
ननाम शिरसा रुद्रं रुद्राध्यायं जपन् वशी  ॥ कूर्म्प्_२,३४।५५ ॥  
प्रसन्नो भगवानीशस्त्र्यम्बको भक्तवत्सलः  ।  
पूर्ववेषं स जग्राह देवी चान्तर्हिताभवत्  ॥ कूर्म्प्_२,३४।५६ ॥  
आलिङ्ग्य भक्तं प्रणतं देवदेवः स्वयंशिवः  ।  
न भेतव्यं त्वया वत्स प्राह किं ते ददाम्यहम्  ॥ कूर्म्प्_२,३४।५७ ॥  
प्रणम्य मूर्ध्ना गिरिशं हरं त्रिपुरसूदनम्  ।  
विज्ञापयामास तदा हृष्टः प्रष्टुमना मुनिः  ॥ कूर्म्प्_२,३४।५८ ॥  
नमो ऽस्तु ते महादेव महेश्वर नमो ऽस्तु ते  ।  
किमेतद् भगवद्रूपं सुघोरं विश्वतोमुखम्  ॥ कूर्म्प्_२,३४।५९ ॥  
का च सा भगवत्पार्श्वे राजमाना व्यवस्थिता  ।  
अन्तर्हितेव सहसा सर्वमिच्छामि वेदितुम्  ॥ कूर्म्प्_२,३४।६० ॥  
इत्युक्ते व्याजहारमं तथा मङ्कणकं हरः  ।  
महेशः स्वात्मनो योगं देवीं च त्रिपुरानलः  ॥ कूर्म्प्_२,३४।६१ ॥  
अहं सहस्रनयनः सर्वात्मा सर्वतोमुखः  ।  
दाहकः सर्वपापानां कालः कालकरो हरः  ॥ कूर्म्प्_२,३४।६२ ॥  
मयैव प्रेर्यते कृत्स्नं चेतनाचेतनात्मकम्  ।  
सो ऽन्तर्यामी स पुरुषो ह्यहं वै पुरुषोत्तमः  ॥ कूर्म्प्_२,३४।६३ ॥  
तस्य सा परमा माया प्रकृतिस्त्रिगुणात्मिका  ।  
प्रोच्यते मुनिर्भिशक्तिर्जगद्योनिः सनातनी  ॥ कूर्म्प्_२,३४।६४ ॥  
स एष मायया विश्वं व्यामोहयति विश्ववित्  ।  
नारायणः परो ऽव्यक्तो मायारूप इति श्रुतिः  ॥ कूर्म्प्_२,३४।६५ ॥  
एवमेतज्जगत् सर्वं सर्वदा स्थापयाम्यहम्  ।  
योजयामि प्रकृत्याहं पुरुषं पञ्चविंशकम्  ॥ कूर्म्प्_२,३४।६६ ॥  
तथा वै सङ्गतो देवः कूटस्थः सर्वगो ऽमलः  ।  
सृजत्यशेषमेवेदं स्वमूर्तेः प्रकृतेरजः  ॥ कूर्म्प्_२,३४।६७ ॥  
स देवो भगवान् ब्रह्मा विश्वरूपः पितामहः  ।  
तवैतत् कथितं सम्यक् स्त्रष्ट्वत्वं परमात्मनः  ॥ कूर्म्प्_२,३४।६८ ॥  
एको ऽहं भगवान् कलो ह्यनादिश्चान्तकृद् विभुः  ।  
समास्थाय परं भावं प्रोक्तो रुद्रो मनीषिभिः  ॥ कूर्म्प्_२,३४।६९ ॥  
मम वै सापरा शक्तिर्देवी विद्येति विश्रुता  ।  
दृष्टा हि भवता नूनं विद्यादेहस्त्वहं ततः  ॥ कूर्म्प्_२,३४।७० ॥  
एवमेतानि तत्त्वानि प्रधानपुरुषेश्वराः  ।  
विष्णुर्ब्रह्मा च भगवान् रुद्रः काल इति श्रुतिः  ॥ कूर्म्प्_२,३४।७१ ॥  
त्रयमेतदनाद्यन्तं ब्रह्मण्येव व्यवस्थितम्  ।  
तदात्मकं तदव्यक्तं तदक्षरमिति श्रुतिः  ॥ कूर्म्प्_२,३४।७२ ॥  
आत्मानन्दपरं तत्त्वं चिन्मात्रं परमं पदम्  ।  
आकाशं निष्कलं ब्रह्म तस्मादन्यन्न विद्यते  ॥ कूर्म्प्_२,३४।७३ ॥  
एवं विज्ञाय भवता भक्तियोगाश्रयेण तु  ।  
सम्पूज्यो वन्दनीयो ऽहं ततस्तं पश्य शाश्वतम्  ॥ कूर्म्प्_२,३४।७४ ॥  
एतावदुक्त्वा भगवाञ्जगामादर्शनं हरः  ।  
तत्रैव भक्तियोगेन रुद्रामाराधयन्मुनिः  ॥ कूर्म्प्_२,३४।७५ ॥  
एतत् पवित्रमतुलं तीर्थं ब्रह्मर्षिसेवितम्  ।  
संसेव्य ब्राह्मणो विद्वान् मुच्यते सर्वपातकैः  ॥ कूर्म्प्_२,३४।७६ ॥  
  
इति श्रीकूर्मपुराणे षट्साहस्त्र्यां संहितायामुपरिविभागे चतुस्त्रिंशो ऽध्यायः  
  
  
_____________________________________________________________  
  
  
सूत उवाच  
अन्यत् पवित्रं विपुलं तीर्थं त्रैलोक्यविश्रुतम्  ।  
रुद्रकोटिरिति ख्यातं रुद्रस्य परमेष्ठिनः  ॥ कूर्म्प्_२,३५।१ ॥  
पुरा पुण्यतमे काले देवदर्शनतत्पराः  ।  
कोटिब्रह्मर्षयो दान्तास्तं देशमगमन् परम्  ॥ कूर्म्प्_२,३५।२ ॥  
अहं द्रक्ष्यामि गिरिशं पूर्वमेव पिनाकिनम्  ।  
अन्यो ऽन्यं भक्तियुक्तानां व्याघातो जायते किल  ॥ कूर्म्प्_२,३५।३ ॥  
तेषां भक्तिं तदा दृष्ट्वा गिरिशो योगिनां गुरुः  ।  
कोटिरूपो ऽभवद् रुद्रो रुद्रकोटिस्ततः स्मृतः  ॥ कूर्म्प्_२,३५।४ ॥  
ते स्म सर्वे महादेवं हरं गिरिगुहाशयम्  ।  
पश्यन्तः पार्वतीनाथं हृष्टपुष्टधियो ऽभवन्  ॥ कूर्म्प्_२,३५।५ ॥  
अनाद्यन्तं महादेवं पूर्वमेवाहमीश्वरम्  ।  
दृष्टवानिति भक्त्या ते रुद्रन्यस्तधियो ऽभवन्  ॥ कूर्म्प्_२,३५।६ ॥  
अथान्तरिक्षे विमलं पश्यन्ति स्म महत्तरम्  ।  
ज्योतिस्तत्रैव ते सर्वे ऽभिलषन्तः परं पदम्  ॥ कूर्म्प्_२,३५।७ ॥  
एतत् सदेशाध्युषितं तीर्थं पुण्यतमं शुभम्  ।  
दृष्ट्वा रुद्रं समभ्यर्च्य रुद्रसामीप्यमाप्नुयात्  ॥ कूर्म्प्_२,३५।८ ॥  
अन्यच्च तीर्थप्रवरं नाम्ना मधुवनं स्मृतम्  ।  
तत्र गत्वा नियमवानिन्द्रस्यार्धासनं लभेत्  ॥ कूर्म्प्_२,३५।९ ॥  
अथान्यत्पुष्पनगरी देशः पुण्यतमः शुभः  ।  
तत्र गत्वा पितॄन् पूज्य कुलानां तारयेच्छतम्  ॥ कूर्म्प्_२,३५।१० ॥  
कालञ्जरं महातीर्थं लोके रुद्रो महेश्वरः  ।  
कालं जरितवान् देवो यत्र भक्तिप्रियो हरः  ॥ कूर्म्प्_२,३५।११ ॥  
श्वेतो नाम शिवे भक्तो राजर्षिप्रवरः पुरा  ।  
तदाशीस्तन्नमस्कारः पूजयामास शूलिनम्  ॥ कूर्म्प्_२,३५।१२ ॥  
संस्थाप्य विधिना लिङ्गं भक्तियोगपुरः सरः  ।  
जजाप रुद्रमनिशं तत्र सन्न्यस्तमानसः  ॥ कूर्म्प्_२,३५।१३ ॥  
स तं कालो ऽथ दीप्तात्मा शूलमादाय भीषणम्  ।  
नेतुमभ्यागतो देशं स राजा यत्र तिष्ठति  ॥ कूर्म्प्_२,३५।१४ ॥  
वीक्ष्य राजा भयाविष्टः शूलहस्तं समागतम्  ।  
कालं कालकरं घोरं भीषणं चण्डदीधितिम्  ॥ कूर्म्प्_२,३५।१५ ॥  
उबाभ्यामथ हस्ताभ्यां स्पृट्वासौ लिङ्गमैश्वरम्  ।  
ननाम शिरसा रुद्रं जजाप शतरुद्रियम्  ॥ कूर्म्प्_२,३५।१६ ॥  
जपन्तमाह राजानं नमन्तमसकृद् भवम्  ।  
एह्येहीति पुरः स्थित्वा कृतान्तः प्रहसन्निव  ॥ कूर्म्प्_२,३५।१७ ॥  
तमुवाच भयाविष्टो राजा रुद्रपरायणः  ।  
एकमीशार्चनरतं विहायान्यं निषूदय  ॥ कूर्म्प्_२,३५।१८ ॥  
इत्युक्तवन्तं भगवानब्रवीद् भीतमानसम्  ।  
रुद्रार्चनरतो वान्यो मद्वशे को न तिष्ठति  ॥ कूर्म्प्_२,३५।१९ ॥  
एवमुक्त्वा स राजानं कालो लोकप्रकालनः  ।  
बबन्ध पाशै राजापि जजाप शतरुद्रियम्  ॥ कूर्म्प्_२,३५।२० ॥  
अथान्तरिक्षे विमलं दीप्यमानं  
तेजोराशिं भूतभर्तुः पुराणम्  ।  
ज्वालामालासंवृतं व्याप्य विश्वं  
प्रादुर्भूतं संस्थितं सन्ददर्श  ॥ कूर्म्प्_२,३५।२१ ॥  
तन्मध्ये ऽसौ पुरुषं रुक्मवर्णं  
देव्या देवं चन्द्रलेखोज्ज्वलाङ्गम्  ।  
तेजोरूपं पश्यति स्मातिहृष्टो  
मेने चास्मन्नाथ आगच्छतीति  ॥ कूर्म्प्_२,३५।२२ ॥  
आगच्छन्तं नातिदूरे ऽथ दृष्ट्वा  
कालो रुद्रं देवदेव्या महेशम्  ।  
व्यपेतभीरखिलेशैकनाथं  
राजर्षिस्तं नेतुमभ्याजगाम  ॥ कूर्म्प्_२,३५।२३ ॥  
आलोक्यासौ भगवानुग्रकर्मा  
देवो रुद्रो भूतभर्ता पुराणः  ।  
एकं भक्तं मत्परं मां स्मरन्तं  
देहीतीमं कालमूचे ममेति  ॥ कूर्म्प्_२,३५।२४ ॥  
श्रुत्वा वाख्यं गोपतेरुग्रभावः  
कालात्मासौ मन्यमानः स्वभावम्  ।  
बद्ध्वा भक्तं पुनरेवाथ पाशैः  
क्रुद्धो रुद्रमभिदुद्राव वेगात्  ॥ कूर्म्प्_२,३५।२५ ॥  
प्रेक्ष्यायान्तं शैलपुत्रीमथेशः  
सो ऽन्वीक्ष्यान्ते विश्वमायाविधिज्ञः  ।  
सावज्ञं वै वामपादेन मृत्युं  
श्वेतस्यैनं पश्यतो व्याजघान  ॥ कूर्म्प्_२,३५।२६ ॥  
ममार सो ऽतिभीषणो महेशपादघातितः  ।  
रराज देवतापतिः सहोमया पिनाकधृक्  ॥ कूर्म्प्_२,३५।२७ ॥  
निरीक्ष्य देवमीश्वरं प्रहृष्टमानसो हरम्  ।  
ननाम साम्बमव्ययं स राजपुङ्गवस्तदा  ॥ कूर्म्प्_२,३५।२८ ॥  
नमो भवाय हेतवे हराय विश्वसम्भवे  ।  
नमः शिवाय धीमते नमो ऽपवर्गदायिने  ॥ कूर्म्प्_२,३५।२९ ॥  
नमो नमो नमो ऽस्तु ते महाविभूतये नमः  ।  
विभागहीनरूपिणे नमो नराधिपाय ते  ॥ कूर्म्प्_२,३५।३० ॥  
नमो ऽस्तु ते गणेश्वर प्रपन्नदुः खनाशन  ।  
अनादिनित्यभूतये वराहशृङ्गधारिणे  ॥ कूर्म्प्_२,३५।३१ ॥  
नमो वृषध्वजाय ते कपालमालिने नमः  ।  
नमो महानटाय ते नमो वृषध्वजाय ते  ॥ कूर्म्प्_२,३५।३२ ॥  
अथानुगृह्य शङ्करः प्रणामतत्परं नृपम्  ।  
स्वगाणपत्यमव्ययं सरूपतामथो ददौ  ॥ कूर्म्प्_२,३५।३३ ॥  
सहोमया सपार्षदः सराजपुङ्गवो हरः  ।  
मुनीशसिद्धवन्दितः क्षणाददृश्यतामगात्  ॥ कूर्म्प्_२,३५।३४ ॥  
काले महेशाभिहते लोकनाथः पितामहः  ।  
अयाचत वरं रुद्रं सजीवो ऽयं भवत्विति  ॥ कूर्म्प्_२,३५।३५ ॥  
नास्ति कश्चिदपीशान दोषलेशो वृषध्वज  ।  
कृतान्तस्यैव भवता तत्कार्ये विनियोजितः  ॥ कूर्म्प्_२,३५।३६ ॥  
स देवदेववचनाद् देवदेवेश्वरो हरः  ।  
तथास्त्वित्याह विश्वात्मा सो ऽपि तादृग्विधो ऽभवत्  ॥ कूर्म्प्_२,३५।३७ ॥  
इत्येतत् परमं तीर्थं कालञ्जरमिति श्रुतम्  ।  
गत्वाभ्यर्च्य महादेवं गाणपत्यं स विन्दति  ॥ कूर्म्प्_२,३५।३८ ॥  
  
इति श्रीकूर्मपुराणे षट्साहस्त्र्यां संहितायामुपरिविभागे पञ्चत्रिंशो ऽध्यायः  
  
  
_____________________________________________________________  
  
  
सूत उवाच  
इदनमन्यते परं स्थानं गुह्याद् गुह्यतमं महत्  ।  
महादेवस्य देवस्य महालयमिति श्रुतम्  ॥ कूर्म्प्_२,३६।१ ॥  
तत्र देवादिदेवेन रुद्रेण त्रिपुरारिणा  ।  
शिलातले पदं न्यस्तं नास्तिकानां निदर्शनम्  ॥ कूर्म्प्_२,३६।२ ॥  
तत्र पुशुपताः शान्ता भस्मोद्धूलितविग्रहाः  ।  
उपासते महादेवं वेदाध्ययनतत्पराः  ॥ कूर्म्प्_२,३६।३ ॥  
स्नात्वा तत्र पदं शार्वं दृष्ट्वा भक्तिपुरः सरम्  ।  
नमस्कृत्वाथ शिरसा रुद्रसामीप्यमाप्नुयात्  ॥ कूर्म्प्_२,३६।४ ॥  
अन्यच्च देवदेवस्य स्थानं शम्भोर्महात्मनः  ।  
केदारमिति विख्यातं सिद्धानामालयं शुभम्  ॥ कूर्म्प्_२,३६।५ ॥  
तत्र स्नात्वा महादेवमभ्यर्च्य वृषकेतनम्  ।  
पीत्वा चैवोदकं शुद्धं गाणपत्यमवाप्नुयात्  ॥ कूर्म्प्_२,३६।६ ॥  
श्राद्धदानादिकं कृत्वा ह्यक्ष्यं लभते फलम्  ।  
द्विजातिप्रवरैर्जुष्टं योगिभिर्यतमानसैः  ॥ कूर्म्प्_२,३६।७ ॥  
तीर्थं प्लक्षावतरणं सर्वपापविनाशनम्  ।  
तत्राभ्यर्च्य श्रीनिवासं विष्णुलोके महीयते  ॥ कूर्म्प्_२,३६।८ ॥  
अन्यं मगधराजस्य तीर्थं स्वर्गगतिप्रदम्  ।  
अक्षयं विन्दति स्वर्गं तत्र गत्वा द्विजोत्तमः  ॥ कूर्म्प्_२,३६।९ ॥  
तीर्थं कनखलं पुण्यं महापातकनाशनम्  ।  
यत्र देवेन रुद्रेण यज्ञो दक्षस्य नाशितः  ॥ कूर्म्प्_२,३६।१० ॥  
तत्र गङ्गामुपस्पृश्य शुचिर्भावसमन्वितः  ।  
मुच्यते सर्वपापैस्तु ब्रह्मलोकं लभेन्मृतः  ॥ कूर्म्प्_२,३६।११ ॥  
महातीर्थमिति ख्यातं पुण्यं नारायणप्रियम्  ।  
तत्राभ्यर्च्य हृषीकेशं श्वेतद्वीपं निगच्छति  ॥ कूर्म्प्_२,३६।१२ ॥  
अन्यच्च तीर्थप्रवरं नाम्ना श्रीपर्वतं शुभम्  ।  
तत्र प्राणान् परित्यज्य रुद्रस्य दयितो भवेत्  ॥ कूर्म्प्_२,३६।१३ ॥  
तत्र सन्निहितो रुद्रो देव्या सह महेश्वरः  ।  
स्नानपिण्डादिकं तत्र कृतमक्षय्यमुत्तमम्  ॥ कूर्म्प्_२,३६।१४ ॥  
गोदावरी नदी पुण्या सर्वपापविनाशनी  ।  
तत्र स्नात्वा पितॄन् देवांस्तर्पयित्वा यथाविधि  ।  
सर्वपापविसुद्धात्मा गोसहस्रफलं लभेत्  ॥ कूर्म्प्_२,३६।१५ ॥  
पवित्रसलिला पुण्या कावेरी विपुला नदी  ।  
तस्यां स्नात्वोदकं कृत्वा मुच्यते सर्वपातकैः  ।  
त्रिरात्रोपोषितेनाथ एकरात्रोषितेन वा  ॥ कूर्म्प्_२,३६।१६ ॥  
द्विजातीनां तु कथितं तीर्थानामिह सेवनम्  ।  
यस्य वाङ्मनसो शुद्धे हस्तपादौ च संस्थितौ  ।  
अलोलुपो ब्रह्मचारो तीर्थानां फलमाप्नुयात्  ॥ कूर्म्प्_२,३६।१७ ॥  
स्वामितीर्थं महातीर्थं त्रिषु लोकेषु विश्रुतम्  ।  
तत्र सन्निहितो नित्यं स्कन्दो ऽमरनमस्कृतः  ॥ कूर्म्प्_२,३६।१८ ॥  
स्नात्वा कुमारधारायां कृत्वा देवादितर्पणम्  ।  
आराध्य षण्मुखं देवं स्कन्देन सह मोदते  ॥ कूर्म्प्_२,३६।१९ ॥  
नदी त्रैलोक्यविख्याता ताम्रपर्णोति नामतः  ।  
तत्र स्नात्वा पितॄन् भक्त्या तर्पयित्वा यथाविधि  ।  
पापकर्तॄनपि पितॄस्तारयेन्नात्र संशयः  ॥ कूर्म्प्_२,३६।२० ॥  
चन्द्रतीर्थमिति ख्यातं कावेर्याः प्रभवे ऽक्षयम्  ।  
तीर्थं तत्र भवेद् वस्तुं मृतानां स्वर्गतिर्ध्रुवा  ॥ कूर्म्प्_२,३६।२१ ॥  
विन्ध्यपादे प्रपश्यन्ति देवदेवं सदाशिवम्  ।  
भक्त्या ये ते न पश्यन्ति यमस्य सदनं द्विजाः  ॥ कूर्म्प्_२,३६।२२ ॥  
देविकायां वृषो नाम तीर्थं सिद्धनिषेवितम्  ।  
तत्र स्नात्वोदकं दत्वा योगसिद्धिं च विन्दति  ॥ कूर्म्प्_२,३६।२३ ॥  
दशाश्वमेधिकं तीर्थं सर्वपापविनाशनम्  ।  
दशानामश्वमेधानां तत्राप्नोति फलं नरः  ॥ कूर्म्प्_२,३६।२४ ॥  
पुण्डरीकं महातीर्थं ब्राह्मणैरुपसेवितम्  ।  
तत्राभिगम्य युक्तात्मा पौण्डरीकफलं लभेत्  ॥ कूर्म्प्_२,३६।२५ ॥  
तीर्थेभ्यः परमं तीर्थं ब्रह्मतीर्थमिति श्रुतम्  ।  
ब्रह्माणमर्चयित्वा तु ब्रह्मलोके महीयते  ॥ कूर्म्प्_२,३६।२६ ॥  
सरस्वत्या विनशनं प्लक्षप्रस्त्रवणं शुभम्  ।  
व्यासतीर्थं परं तीर्थं मैनाकं च नगोत्तमम्  ।  
यमुनाप्रभवं चैव सर्वपापविशोधनम्  ॥ कूर्म्प्_२,३६।२७ ॥  
पितॄणां दुहिता देवी गन्धकालीति विश्रुता  ।  
तस्यां स्नात्वा दिवं याति मृतो जातिस्मरो भवेत्  ॥ कूर्म्प्_२,३६।२८ ॥  
कुबेरतुङ्गं पापघ्नं सिद्धचारणसेवितम्  ।  
प्राणांस्तत्र परित्यज्य कुबेरानुचरो भवेत्  ॥ कूर्म्प्_२,३६।२९ ॥  
उमातुङ्गमिति ख्यातं यत्र सा रुद्रवल्लभा  ।  
तत्राभ्यर्च्य महादेवीं कोसहस्रफलं लभेत्  ॥ कूर्म्प्_२,३६।३० ॥  
भृगुतुङ्गे तपस्तप्तं श्राद्धं दानं तथा कृतम्  ।  
कुलान्युभयतः सप्त पुनातीति श्रुतिर्मम  ॥ कूर्म्प्_२,३६।३१ ॥  
काश्यपस्य महातीर्थं कालसर्पिरिति श्रुतम्  ।  
तत्र श्राद्धानि देयानि नित्यं पापक्षयेच्छया  ॥ कूर्म्प्_२,३६।३२ ॥  
दशार्णायां तथा दानं श्राद्धं होमस्तथा जपः  ।  
अक्षयं चाव्ययं चैव कृतं भवति सर्वदा  ॥ कूर्म्प्_२,३६।३३ ॥  
तीर्थं द्विजातिभिर्जुष्टं नाम्ना वै कुरुजाङ्गलम्  ।  
दत्त्वा तु दानं विधिवद् ब्रह्मलोके महीयते  ॥ कूर्म्प्_२,३६।३४ ॥  
वैतरण्यां महातीर्थे स्वर्णवेद्यां तथैव च  ।  
धर्मपृष्ठे च सरसि ब्रह्मणः परमे शुभे  ॥ कूर्म्प्_२,३६।३५ ॥  
भरतस्याश्रमे पुण्ये पुण्ये श्राद्धवटे शुभे  ।  
महाह्रदे च कौशिक्यां दत्तं भवति चाक्षयम्  ॥ कूर्म्प्_२,३६।३६ ॥  
मुञ्जपृष्ठे पदं न्यस्तं महादेवेन धीमता  ।  
हिताय सर्वभूतानां नास्तिकानां निदर्शनम्  ॥ कूर्म्प्_२,३६।३७ ॥  
अल्पेनापि तु कालेन नरो धर्मपरायणः  ।  
पाप्मानमुत्सृजत्याशु जीर्णां त्वचमिवोरगः  ॥ कूर्म्प्_२,३६।३८ ॥  
नाम्ना कनकनन्देति तीर्थं त्रैलोक्यविश्रुतम्  ।  
उदीच्यां मुञ्जपृष्ठस्य ब्रह्मर्षिगणसेवितम्  ॥ कूर्म्प्_२,३६।३९ ॥  
तत्र स्नात्वा दिवं यान्ति सशरीरा द्विजातयः  ।  
दत्तं चापि सदा श्राद्धमक्षयं समुदाहृतम्  ।  
ऋणैस्त्रिभिर्नरः स्नात्वा मुच्यते क्षीणकल्मषः  ॥ कूर्म्प्_२,३६।४० ॥  
मानसे सरसि स्नात्वा शक्रस्यार्धासनं लभेत्  ।  
उत्तरं मानसं गत्वा सिद्धिं प्राप्नोत्यनुत्तमाम्  ॥ कूर्म्प्_२,३६।४१ ॥  
तस्मान्निर्वर्तयेच्छ्राद्धं यथाशक्ति यथाबलम्  ।  
कामान् सलभते दिव्यान् मोक्षोपायं च विन्दति  ॥ कूर्म्प्_२,३६।४२ ॥  
पर्वतो हिमवान्नाम नानाधातुविभूषितः  ।  
योजनानां सहस्राणि सो ऽशीतिस्त्वायतो गिरिः  ।  
सिद्धचारणसङ्कीर्णो देवर्षिगणसेवितः  ॥ कूर्म्प्_२,३६।४३ ॥  
तत्र पुष्करिणी रम्या सुषुम्ना नाम नामतः  ।  
तत्र गत्वा द्विजो विद्वान् ब्रह्महत्यां विमुञ्चति  ॥ कूर्म्प्_२,३६।४४ ॥  
श्राद्धं भवति चाक्षय्यं तत्र दत्तं महोदयम्  ।  
तारयेच्च पितॄन् सम्यग् दश पूर्वान् दशापरान्  ॥ कूर्म्प्_२,३६।४५ ॥  
सर्वत्र हिमवान् पुण्यो गङ्गा पुण्या समन्ततः  ।  
नद्यः समुद्रगाः पुण्याः समुद्रश्च विशेषतः  ॥ कूर्म्प्_२,३६।४६ ॥  
बदर्याश्रममासाद्य मुच्यते कलिकल्मषात्  ।  
तत्र नारायणो देवो नरेणास्ते सनातनः  ॥ कूर्म्प्_२,३६।४७ ॥  
अक्षयं तत्र दानं स्यात् जप्यं वापि तथाविधम्  ।  
महादेवप्रियं तीर्थं पावनं तद् विशेषतः  ।  
तारयेच्च पितॄन् सर्वान् दत्त्वा श्राद्धं समाहितः  ॥ कूर्म्प्_२,३६।४८ ॥  
देवदारुवनं पुण्यं सिद्धगन्धर्वसेवितम्  ।  
महादेवेन देवेन तत्र दत्तं महद् वरं  ॥ कूर्म्प्_२,३६।४९ ॥  
मोहयित्वा मुनीन् सर्वान् पुनस्तैः सम्प्रपूजितः  ।  
प्रसन्नो भगवानीशो मुनीन्द्रान् प्राह भावितान्  ॥ कूर्म्प्_२,३६।५० ॥  
इहाश्रमवरे रम्ये निवसिष्यथ सर्वदा  ।  
मद्भावनासमायुक्तास्ततः सिद्धिमवाप्स्यथ  ॥ कूर्म्प्_२,३६।५१ ॥  
ये ऽत्र मामर्चयन्तीह लोके धर्मपरा जनाः  ।  
तेषां ददामि परमं गाणपत्यं हि शाश्वतम्  ॥ कूर्म्प्_२,३६।५२ ॥  
अत्र नित्यं वसिष्यामि सह नारायणेन च  ।  
प्राणानिह नरस्त्यक्त्वा न भूयो जन्म विन्दति  ॥ कूर्म्प्_२,३६।५३ ॥  
संस्मरन्ति च ये तीर्थं देशान्तरगता जनाः  ।  
तेषां च सर्वपापानि नाशयामि द्विजोत्तमाः  ॥ कूर्म्प्_२,३६।५४ ॥  
श्राद्धं दानं तपो होमः पिण्डनिर्वपणं तथा  ।  
ध्यानं जपश्च नियमः सर्वमत्राक्षयं कृतम्  ॥ कूर्म्प्_२,३६।५५ ॥  
तस्मात् सर्वप्रयत्नेन द्रष्टव्यं हि द्विजातिभिः  ।  
देवदारुवनं पुण्यं महादेवनिषेवितम्  ॥ कूर्म्प्_२,३६।५६ ॥  
यत्रेस्वरो महादेवो विष्णुर्वा पुरुषोत्तमः  ।  
तत्र सन्निहिता गङ्गातीर्थान्यायतनानि च  ॥ कूर्म्प्_२,३६।५७ ॥  
  
इती श्रीकूर्मपुराणे षट्साहस्त्र्यां संहितायामुपरिविभागे षट्त्रिशो ऽध्यायः  
  
  
_____________________________________________________________  
  
  
ऋषय ऊचुः  
कथं दारुवनं प्राप्तो भगवान् गोवृषध्वजः  ।  
मोहयामास विप्रेन्द्रान् सूत वक्तुमिहार्हसि  ॥ कूर्म्प्_२,३७।१ ॥  
सूत उवाच  
पुरा दारुवन् रम्ये देवसिद्धनिषेविते  ।  
सपुत्रदारा मुनयस्तपश्चेरुः सहस्रशः  ॥ कूर्म्प्_२,३७।२ ॥  
प्रवृत्तं विविधं कर्म प्रकुर्वाणा यथाविधि  ।  
यजन्ति विविधैर्यज्ञैस्तपन्ति च महर्षयः  ॥ कूर्म्प्_२,३७।३ ॥  
तेषां प्रवृत्तिविन्यस्तचेतसामथ शूलधृक्  ।  
ख्यापयन् स महादोषं ययौ दारुवनं हरः  ॥ कूर्म्प्_२,३७।४ ॥  
कृत्वा विश्वगुरुं विष्णुं पार्श्वे देवो महेश्वरः  ।  
ययौ निवृत्तविज्ञानस्थापनार्थं च शङ्करः  ॥ कूर्म्प्_२,३७।५ ॥  
आस्थाय विपुलं वेशमूनविंशतिवत्सरः  ।  
लीलालसो महाबाहुः पीनाङ्गश्चारुलोचनः  ॥ कूर्म्प्_२,३७।६ ॥  
चामीकरवपुः श्रीमान् पूर्णचन्द्रनिभाननः  ।  
मत्तमातङ्गगामनो दिग्वासा जगदीश्वरः  ॥ कूर्म्प्_२,३७।७ ॥  
कुशेशयमयीं मालं सर्वरत्नैरलङ्कृताम्  ।  
दधानो भगवानीशः समागच्छति सस्मितः  ॥ कूर्म्प्_२,३७।८ ॥  
यो ऽनन्तः पुरुषो योनिर्लोकानामव्ययो हरिः  ।  
स्त्रीवेषं विष्णुरास्थाय सो ऽनुगच्छति शूलिनम्  ॥ कूर्म्प्_२,३७।९ ॥  
सम्पूर्णचन्द्रवदनं पीनोन्नतपयोधरम्  ।  
शुचिस्मितं सुप्रसन्नं रणन्नुपुरकद्वयम्  ॥ कूर्म्प्_२,३७।१० ॥  
सुपीतवसनं दिव्यं श्यामलं चारुलोचनम्  ।  
उदारहंसचलनं विलासि सुमनोहरम्  ॥ कूर्म्प्_२,३७।११ ॥  
एवं स भगवानीशो देवदारुवने हरः  ।  
चचार हरिणा भिक्षां मायया मोहयन् जगत्  ॥ कूर्म्प्_२,३७।१२ ॥  
दृष्ट्वा चरन्तं विश्वेशं तत्र तत्र पिनाकिनम्  ।  
मायया मोहिता नार्यो देवदेवं समन्वयुः  ॥ कूर्म्प्_२,३७।१३ ॥  
विस्त्रस्तवस्त्राभरणास्त्यक्त्वा लज्जां पतिव्रताः  ।  
सहैव तेन कामार्ता विलासिन्यश्चरन्तिहि  ॥ कूर्म्प्_२,३७।१४ ॥  
ऋषीणां पुत्रका ये स्युर्युवानो जितमानसाः  ।  
अन्वगच्छन् हृषीकेशं सर्वे कामप्रपीडिताः  ॥ कूर्म्प्_२,३७।१५ ॥  
गायन्ति नृत्यन्ति विलासबाह्या  
नारीगणा मायिनमेकमीशम्  ।  
दृष्ट्वा सपत्नीकमतीवकान्त-  
मिच्छन्त्यथालिङ्गनमाचरन्ति  ॥ कूर्म्प्_२,३७।१६ ॥  
पदे निपेतुः स्मितमाचरन्ति  
गायन्ति गीतानि मुनीशपुत्राः  ।  
आलोक्य पद्मापतिमादिदेवं  
भ्रूभङ्गमन्ये विचरन्ति तेन  ॥ कूर्म्प्_२,३७।१७ ॥  
आसामथैषामपि वासुदेवो  
मायी मुरारिर्मनसि प्रविष्टः  ।  
करोति भोगान् मनसि प्रवृत्तिं  
मायानुभूयन्त इतिव सम्यक्  ॥ कूर्म्प्_२,३७।१८ ॥  
विभाति विश्वामरभूतभर्ता  
स माधवः स्त्रीगणमध्यविष्टः  ।  
अशेषशक्त्यासनसन्निविष्टो  
यथैकशक्त्या सह देवदेवः  ॥ कूर्म्प्_२,३७।१९ ॥  
करोति नृत्यं परमप्रभावं  
तदा विरूढः पुनरेव भूयः  ।  
ययौ समारुह्य हरिः स्वभावं  
तदीशवृत्तामृतमादिदेवः  ॥ कूर्म्प्_२,३७।२० ॥  
दृष्ट्वा नारीकुलं रुद्रं पुत्राणामपि केशवम्  ।  
मोहयन्तं मुनिश्रेष्ठाः कोपं सन्दधिरे भृशम्  ॥ कूर्म्प्_२,३७।२१ ॥  
अतीव परुषं वाक्यं प्रोचुर्देवं कपर्दिनम्  ।  
शेषुश्च शापैर्विविधैर्मायया तस्य मोहिताः  ॥ कूर्म्प्_२,३७।२२ ॥  
तपांसि तेषां सर्वेषां प्रत्याहन्यन्त शङ्करे  ।  
यथादित्यप्रकाशेन तारका नभसि स्थिताः  ॥ कूर्म्प्_२,३७।२३ ॥  
ते भग्नतपसो विप्राः समेत्य वृषभध्वजम्  ।  
को भवानिति देवेशं पृच्छन्ति स्म विमोहिताः  ॥ कूर्म्प्_२,३७।२४ ॥  
सो ऽब्रवीद् भगवानीशस्तपश्चर्तुमिहागतः  ।  
इदानीं भार्यया देशे भवद्भिरिह सुव्रताः  ॥ कूर्म्प्_२,३७।२५ ॥  
तस्य ते वाक्यमाकर्ण्य भृग्वाद्या मुनिपुङ्गवाः  ।  
ऊचुर्गृहीत्वा वसनं त्यक्त्वा भार्यां तपश्चर  ॥ कूर्म्प्_२,३७।२६ ॥  
अथोवाच विहस्येशः पिनाकी नीललोहितः  ।  
सम्प्रेक्ष्य जगतो योनिं पार्श्वस्थं च जनार्दनम्  ॥ कूर्म्प्_२,३७।२७ ॥  
कथं भवद्भिरुदितं स्वभार्यापोषणोत्सुकैः  ।  
त्यक्तव्या मम भार्येति धर्मज्ञैः शान्तमानसैः  ॥ कूर्म्प्_२,३७।२८ ॥  
ऋषय ऊचुः  
व्यभिचाररता नार्यः सन्त्याज्याः पतिनेरिताः  ।  
अस्माभिरेषा सुभगा तादृशी त्यागमर्हति  ॥ कूर्म्प्_२,३७।२९ ॥  
महादेव उवाच  
न कदाचिदियं विप्रा मनसाप्यन्यमिच्छति  ।  
नाहमेनामपि तथा विमुञ्चामि कदाचन  ॥ कूर्म्प्_२,३७।३० ॥  
ऋषय ऊचुः  
दृष्ट्वा व्यभिचरन्तीह ह्यस्माभिः पुरुषाधम  ।  
उक्तं ह्यसत्यं भवता गम्यतां क्षिप्रमेव हि  ॥ कूर्म्प्_२,३७।३१ ॥  
एवमुक्ते महादेवः सत्यमेव मयेरितम्  ।  
भवतां प्रतिभात्येषेत्युक्त्वासौ विचचार ह  ॥ कूर्म्प्_२,३७।३२ ॥  
सो ऽगच्छद्धरिणा सार्धं मुनिन्द्रस्य महात्मनः  ।  
वसिष्ठस्याश्रमं पुण्यं भिक्षार्थो परमेश्वरः  ॥ कूर्म्प्_२,३७।३३ ॥  
दृष्ट्वा समागतं देवं भिक्षमाणमरुन्धती  ।  
वसिष्ठस्य प्रिया भार्या प्रत्युद्गम्य ननाम नम्  ॥ कूर्म्प्_२,३७।३४ ॥  
प्रक्षाल्य पादौ विमलं दत्त्वा चासनमुत्तमम्  ।  
सम्प्रेक्ष्य शिथिलं गात्रमभिघातहतं द्विजैः  ।  
सन्धयामास भैषज्यैर्विष्णा वदना सती  ॥ कूर्म्प्_२,३७।३५ ॥  
चकार महतीं पूजां प्रार्थयामास भार्यया  ।  
को भवान् कुत आयातः किमाचारो भवानिति  ।  
उवाच तां महादेवः सिद्धानां प्रवरो ऽस्म्यहम्  ॥ कूर्म्प्_२,३७।३६ ॥  
यदेतन्मण्डलं शुद्धं भाति ब्रह्ममयं सदा  ।  
एषैव देवता मह्यं धारयामि सदैव तत्  ॥ कूर्म्प्_२,३७।३७ ॥  
हत्युक्त्वा प्रययौ श्रीमाननुगृह्य पतिव्रताम्  ।  
ताडयाञ्चक्रिरे दण्डैर्लोष्टिभिर्मुष्टिभिद्विजाः  ॥ कूर्म्प्_२,३७।३८ ॥  
दृष्ट्वा चरन्तं गिरिशं नग्नं विकृतलक्षणम्  ।  
प्रोचुरेतद् भवांल्लिङ्गमुत्पाटयतु दुर्मते  ॥ कूर्म्प्_२,३७।३९ ॥  
तानब्रवीन्महायोगी करिष्यामीति शङ्करः  ।  
युष्माकं मामके लिङ्गे यदि द्वेषो ऽभिजायते  ॥ कूर्म्प्_२,३७।४० ॥  
इत्युक्त्वोत्पाटयामास भगवान् भगनेत्रहा  ।  
नापश्यंस्तत्क्षणेनेशं केशवं लिङ्गमेव च  ॥ कूर्म्प्_२,३७।४१ ॥  
तदोत्पाता बभूवुर्हि लोकानां भयशंसिनः  ।  
न राजते सहस्रांशुश्चचाल पृथिवी पुनः  ।  
निष्प्रभाश्च ग्रहाः सर्वे चुक्षुभे च महोदधिः  ॥ कूर्म्प्_२,३७।४२ ॥  
अपश्यच्चानुसूयात्रेः स्वप्नं भार्या पतिव्रता  ।  
कथयामास विप्राणां भयादाकुलितेक्षणा  ॥ कूर्म्प्_२,३७।४३ ॥  
तेजसा भासयन् कृत्स्नं नारायणसहायवान्  ।  
भिक्षमाणः शिवो नूनं दृष्टो ऽस्माकं गृहेष्विति  ॥ कूर्म्प्_२,३७।४४ ॥  
तस्या वचनमाकर्ण्य शङ्कमाना महर्षयः  ।  
सर्वे जग्मुर्महायोगं ब्रह्माणं विश्वसम्भवम्  ॥ कूर्म्प्_२,३७।४५ ॥  
उपास्यमानममलैर्योगिभिर्ब्रह्मवित्तमैः  ।  
चतुर्वेदैर्मूर्तिमद्भिः सावित्र्या सहितं प्रभुम्  ॥ कूर्म्प्_२,३७।४६ ॥  
आसीनमासने रम्ये नानाश्चर्यसमन्विते  ।  
प्रभासहस्रकलिले ज्ञानैश्वर्यादिसंयुते  ॥ कूर्म्प्_२,३७।४७ ॥  
विभ्राजमानं वपुषा सस्तितं शुभ्रलोचनम्  ।  
चतुर्मुखं महाबाहुं छन्दोमयमजं परम्  ॥ कूर्म्प्_२,३७।४८ ॥  
विलोक्य वेदपुरुषं प्रसन्नवदनं शुभम्  ।  
शिरोभिर्धरणीं गत्वा तोषयामासुरीश्वरम्  ॥ कूर्म्प्_२,३७।४९ ॥  
तान् प्रसन्नमना देवश्चतुर्मूर्तिश्चतुर्मुखः  ।  
व्याजहार मुनिश्रेष्ठाः किमागमनकारणम्  ॥ कूर्म्प्_२,३७।५० ॥  
तस्य ते वृत्तमखिलं ब्रह्मणः परमात्मनः  ।  
ज्ञापयाञ्चक्रिरे सर्वे कृत्वा शिरसि चाञ्जलिम्  ॥ कूर्म्प्_२,३७।५१ ॥  
ऋषय ऊचुः  
कश्चिद् दारुवनं पुण्यं पुरुषो ऽतीवशोभनः  ।  
भार्यया चारुसर्वाङ्ग्या प्रविष्टो नग्न एव हि  ॥ कूर्म्प्_२,३७।५२ ॥  
मोहयामास वपुषा नारीणां कुलमीश्वरः  ।  
कन्यकानां प्रिया चास्य दूषयामास पुत्रकान्  ॥ कूर्म्प्_२,३७।५३ ॥  
अस्माभिर्विविधाः शापाः प्रदत्ताश्च पराहताः  ।  
ताडितो ऽस्माभिरत्यर्थं लिङ्गन्तु विनिपातितम्  ॥ कूर्म्प्_२,३७।५४ ॥  
अन्तर्हितश्च भगवान् सभार्यो लिङ्गमेव च  ।  
उत्पाताश्चाभवन् घोराः सर्वभूतभयङ्कराः  ॥ कूर्म्प्_२,३७।५५ ॥  
क एष पुरुषो देव भीताः स्म पुरुषोत्तम  ।  
भवन्तमेव शरणं प्रपन्ना वयमच्युत  ॥ कूर्म्प्_२,३७।५६ ॥  
त्वं हि वेत्सि जगत्यस्मिन् यत्किञ्चिदपि चेष्टितम्  ।  
अनुग्रहेण विश्वेश तदस्माननुपालय  ॥ कूर्म्प्_२,३७।५७ ॥  
विज्ञापितो मुनिगणैर्विश्वात्मा कमलोद्भवः  ।  
ध्यात्वा देवं त्रिशूलाङ्कं कृताञ्जलिरभाषत  ॥ कूर्म्प्_२,३७।५८ ॥  
ब्रह्मोवाच  
हा कष्टं भवतामद्य जातं सर्वार्थनाशनम्  ।  
धिग्बलं धिक् तपश्चर्या मिथ्यैव भवतामिह  ॥ कूर्म्प्_२,३७।५९ ॥  
सम्प्राप्य पुण्यसंस्कारान्निधीनां परमं निधिम्  ।  
उपेक्षितं वृथाचारैर्भवद्भिरिह मोहितैः  ॥ कूर्म्प्_२,३७।६० ॥  
काङ्क्षन्ते योगिनो नित्यं यतन्तो यतयो निधिम्  ।  
यमेव तं समासाद्य हा भवद्भिरुपेक्षितम्  ॥ कूर्म्प्_२,३७।६१ ॥  
यजन्ति यज्ञैर्विविधैर्यत्प्राप्त्यैर्वेदवादिनः  ।  
महानिधिं समासाद्य हा भवद्भिरुपेक्षितम्  ॥ कूर्म्प्_२,३७।६२ ॥  
यं समासाद्य देवानैमैश्वर्यमखिलं जगत्  ।  
तमासाद्याक्षयनिधिं हा भवद्भिरुपेक्षितम्  ॥ कूर्म्प्_२,३७।६३ ॥  
यत्समापत्तिजनितं विश्वेशत्वमिदं मम  ।  
तदेवोपेक्षितं दृष्ट्वा निधानं भाग्यवर्जितैः  ॥ कूर्म्प्_२,३७।६४ ॥  
यस्मिन् समाहितं दिव्यमैश्वर्यं यत् तदव्ययम्  ।  
तमासाद्य निधिं ब्राह्म हा भवद्भिर्वृथाकृतम्  ॥ कूर्म्प्_२,३७।६५ ॥  
एष देवो महादेवो विज्ञेयस्तु महेश्वरः  ।  
न तस्य परमं किञ्चित् पदं समधिगम्यते  ॥ कूर्म्प्_२,३७।६६ ॥  
देवतानामृषीणां च पितॄणां चापि शाश्वतः  ।  
सहस्रयुगपर्यन्ते प्रलये सर्वदेहिनाम्  ।  
संहरत्येष भगवान् कालो भूत्वा महेश्वरः  ॥ कूर्म्प्_२,३७।६७ ॥  
एष चैव प्रजाः सर्वाः सृजत्येकः स्वतेजसा  ।  
एष चक्री च वज्री च श्रीवत्सकृतलक्षणः  ॥ कूर्म्प्_२,३७।६८ ॥  
योगी कृतयुगे देवस्त्रेतायां यज्ञ उच्यते  ।  
द्वापरे भगवान् कालो धर्मकेतुः कलौ युगे  ॥ कूर्म्प्_२,३७।६९ ॥  
रुद्रस्य मूर्तयस्तिस्त्रो याभिर्विश्वमिदं ततम्  ।  
तमो ह्यग्नी रजो ब्रह्मा सत्त्वं विष्णुरिति प्रभुः  ॥ कूर्म्प्_२,३७।७० ॥  
मूर्तिरन्या स्मृता चास्य दिग्वासा वै शिवा ध्रुवा  ।  
यत्र तिष्ठति तद् ब्रह्म योगेन तु समन्वितम्  ॥ कूर्म्प्_२,३७।७१ ॥  
या चास्य पार्श्वगा भार्या भवद्भिरभिवीक्षिता  ।  
सा हि नारायणो देवः परमात्मा सनातनः  ॥ कूर्म्प्_२,३७।७२ ॥  
तस्मात् सर्वमिदं जातं तत्रैव च लयं व्रजेत्  ।  
स एव मोहयेत् कृत्स्नं स एव परमा गतिः  ॥ कूर्म्प्_२,३७।७३ ॥  
सहस्रशीर्षा पुरुषः सहस्राक्षः सहस्रपात्  ।  
एकशृङ्गो महानात्मा पुराणो ऽष्टाक्षरो हरिः  ॥ कूर्म्प्_२,३७।७४ ॥  
चतुर्वेदश्चतुर्मूर्तिस्त्रिमूर्तिस्त्रिगुणः परः  ।  
एकमूर्तिरमेयात्मा नारायण इति श्रुतिः  ॥ कूर्म्प्_२,३७।७५ ॥  
ऋतस्य गर्भो भगवानापो मायातनुः प्रभुः  ।  
स्तूयते विविधैर्मन्त्रैर्ब्राह्मणैर्धर्ममोक्षिभिः  ॥ कूर्म्प्_२,३७।७६ ॥  
संहृत्य सकलं विश्वं कल्पान्ते पुरुषोत्तमः  ।  
शेते योगामृतं पीत्वा यत् तद् विष्णोः परं पदम्  ॥ कूर्म्प्_२,३७।७७ ॥  
न जायते न म्रियते वर्धते न च विश्वसृक्  ।  
मूलप्रकृतिरव्यक्ता गीयते वैदिकैरजः  ॥ कूर्म्प्_२,३७।७८ ॥  
ततो निशायां वृत्तायां सिसृक्षुरखिलञ्जगत्  ।  
अजस्य नाभौ तद् बीजं क्षिपत्येष महेश्वरः  ॥ कूर्म्प्_२,३७।७९ ॥  
तं मां वित्त महात्मानं ब्रह्माणं विश्वतो मुखम्  ।  
महान्तं पुरुषं विश्वमपां गर्भमनुत्तमम्  ॥ कूर्म्प्_२,३७।८० ॥  
न तं विदाथ जनकं मोहितास्तस्य मायया  ।  
देवदेवं महादेवं भूतानामीश्वरं हरम्  ॥ कूर्म्प्_२,३७।८१ ॥  
एष देवो महादेवो ह्यनादिर्भगवान् हरः  ।  
विष्णुना सह संयुक्तः करोति विकरोति च  ॥ कूर्म्प्_२,३७।८२ ॥  
न तस्य विद्यते कार्यं न तस्माद् विद्यते परम्  ।  
स वेदान् प्रददौ पूर्वं योगमायातनुर्मम  ॥ कूर्म्प्_२,३७।८३ ॥  
स मायी मायया सर्वं करोति विकरोति च  ।  
तमेव मुक्तये ज्ञात्वा व्रजेत शरणं भवम्  ॥ कूर्म्प्_२,३७।८४ ॥  
इतीरिता भगवता मरीचिप्रमुखा विभुम्  ।  
प्रणम्य देवं ब्रह्माणं पृच्छन्ति स्म सुदुः खिताः  ॥ कूर्म्प्_२,३७।८५ ॥  
मुनय ऊचुः  
कथं पश्येम तं देवं पुनरेव पिनाकिनम्  ।  
ब्रूहि विश्वामरेशान त्राता त्वं शरणैषिणाम्  ॥ कूर्म्प्_२,३७।८६ ॥  
पितामह उवाच  
यद् दृष्टं भवता तस्य लिङ्गं भुवि निपातितम्  ।  
तल्लिङ्गानुकृतीशस्य कृत्वा लिङ्गमनुत्तमम्  ॥ कूर्म्प्_२,३७।८७ ॥  
पूजयध्वं सपत्नीकाः सादरं पुत्रसंयुताः  ।  
वैदिकैरेव नियमैर्विविधैर्ब्रह्मचारिणः  ॥ कूर्म्प्_२,३७।८८ ॥  
संस्थाप्य शाङ्करैर्मन्त्रैरृग्यजुः सामसम्भवैः  ।  
तपः परं समास्थाय गृणन्तः शतरुद्रियम्  ॥ कूर्म्प्_२,३७।८९ ॥  
समाहिताः पूजयध्वं सपुत्राः सह बन्धुभिः  ।  
सर्वे प्राञ्जलयो भूत्वा शूलपाणिं प्रपद्यथ  ॥ कूर्म्प्_२,३७।९० ॥  
ततो द्रक्ष्यथ देवेशं दुर्दर्शमकृतात्मभिः  ।  
यं दृष्ट्वा सर्वमज्ञानमधर्मश्च प्रणश्यति  ॥ कूर्म्प्_२,३७।९१ ॥  
ततः प्रणम्य वरदं ब्रह्माणममितौजसम्  ।  
जग्मुः संहृष्टमनसो देवदारुवनं पुनः  ॥ कूर्म्प्_२,३७।९२ ॥  
आराधयितुमारब्धा ब्रह्मणा कथितं यथा  ।  
अजानन्तः परं देवं वीतरागा विमत्सराः  ॥ कूर्म्प्_२,३७।९३ ॥  
स्थण्डिलेषु विचित्रेषु पर्वतानां गुहासु च  ।  
नदीनां च विविक्तेषु पुलिनेषु शुभेषु च  ॥ कूर्म्प्_२,३७।९४ ॥  
शैवालभोजनाः केचित् केचिदन्तर्जलेशयाः  ।  
केचिदभ्रावकाशास्तु पादाङ्गुष्ठाग्रविष्ठिताः  ॥ कूर्म्प्_२,३७।९५ ॥  
दन्तो ऽलूखलिनस्त्वन्ये ह्यश्मकुट्टास्तथा परे  ।  
शाकपर्णाशिनः केचित् सम्प्रक्षाला मरीचिपाः  ॥ कूर्म्प्_२,३७।९६ ॥  
वृक्षमूलनिकेताश्च शिलाशय्यास्तथा परे  ।  
कालं नयन्ति तपसा पूजयन्तो महेश्वरम्  ॥ कूर्म्प्_२,३७।९७ ॥  
ततस्तेषां प्रसादार्थं प्रपन्नार्तिहरो हरः  ।  
चका भगवान् बुद्धिं प्रबोधाय वृषध्वजः  ॥ कूर्म्प्_२,३७।९८ ॥  
देवः कृतयुगे ह्यस्मिन् शृङ्गे हिमवतः शुभे  ।  
देवदारुवनं प्राप्तः प्रसन्नः परमेश्वरः  ॥ कूर्म्प्_२,३७।९९ ॥  
भस्मपाण्डुरदिग्धाङ्गो नग्नो विकृतलक्षणः  ।  
उल्मुकव्यग्रहस्तश्च रक्तपिङ्गललोचनः  ॥ कूर्म्प्_२,३७।१०० ॥  
क्वचिच्च हसते रौद्रं क्वचिद् गायति विस्मितः  ।  
क्वचिन्नृत्यति शृङ्गारी क्वचिद्रौति मुहुर्मुहुः  ॥ कूर्म्प्_२,३७।१०१ ॥  
आश्रमे ऽभ्यागतो भिक्षां याचते च पुनः पुनः  ।  
मायां कृत्वात्मनो रूपं देवस्तद् वनमागतः  ॥ कूर्म्प्_२,३७।१०२ ॥  
कृत्वा गिरिसुतां गौरीं पार्श्वेदेवः पिनाकधृक्  ।  
सा च पूर्ववद् देवेशी देवदारुवनं गता  ॥ कूर्म्प्_२,३७।१०३ ॥  
दृष्ट्वा समागतं देवं देव्या सह कपर्दिनम्  ।  
प्रणेमुः शिरसा भूमौ तोषयामासुरीश्वरम्  ॥ कूर्म्प्_२,३७।१०४ ॥  
वैदिकैर्विविधैर्मन्त्रैः सूक्तैर्माहेश्वरैः शुभैः  ।  
अथर्वशिरसा चान्ये रुद्राद्यैर्ब्रह्मभिर्भवम्  ॥ कूर्म्प्_२,३७।१०५ ॥  
नमो देवादिदेवाय महादेवाय ते नमः  ।  
त्र्यम्बकाय नमस्तुभ्यं त्रिशूलवरधारिणे  ॥ कूर्म्प्_२,३७।१०६ ॥  
नमो दिग्वाससे तुभ्यं विकृताय पिनाकिने  ।  
सर्वप्रणतदेहाय स्वयमप्रणतात्मने  ॥ कूर्म्प्_२,३७।१०७ ॥  
अन्तकान्तकृते तुभ्यं सर्वसंहरणाय च  ।  
नमो ऽस्तु नृत्यशीलाय नमो भैरवरूपिणे  ॥ कूर्म्प्_२,३७।१०८ ॥  
नरनारीशरीराय योगिनां गुरवे नमः  ।  
नमो दान्ताय शान्ताय तापसाय हराय च  ॥ कूर्म्प्_२,३७।१०९ ॥  
विभीषणाय रुद्राय नमस्ते कृत्तिवाससे  ।  
नमस्ते लेलिहानाय शितिकण्ठाय ते नमः  ॥ कूर्म्प्_२,३७।११० ॥  
अघोरघोररूपाय वामदेवाय वै नमः  ।  
नमः कनकमालाय देव्याः प्रियकराय च  ॥ कूर्म्प्_२,३७।१११ ॥  
गङ्गासलिलधाराय शम्भवे परमेष्ठिने  ।  
नमो योगाधिपतये ब्रह्माधिपतये नमः  ॥ कूर्म्प्_२,३७।११२ ॥  
प्राणाय च नमस्तुभ्यं नमो भस्माङ्गरागिने  ।  
नमस्ते घनवाहाय दंष्ट्रिणे वह्निरेतसे  ॥ कूर्म्प्_२,३७।११३ ॥  
ब्रह्मणश्च शिरो हर्त्रे नमस्ते कालरूपिणे  ।  
आगतिं ते न जनीमो गतिं नैव च नैव च  ।  
विश्वेश्वर महादेव यो ऽसि सो ऽसि नमो ऽस्तु ते  ॥ कूर्म्प्_२,३७।११४ ॥  
नमः प्रमथनाथाय दात्रे च शुभसम्पदाम्  ।  
कपालपाणये तुभ्यं नमो मीढुष्टमाय ते  ।  
नमः कनकलिङ्गाय वारिलिङ्गाय ते नमः  ॥ कूर्म्प्_२,३७।११५ ॥  
नमो वह्न्यर्कलिङ्गाय ज्ञानलिङ्गाय ते नमः  ।  
नमो भुजङ्गहाराय कर्णिकारप्रियाय च  ।  
किरीटिने कुण्डलिने कालकालाय ते नमः  ॥ कूर्म्प्_२,३७।११६ ॥  
वामदेव महेशान देवदेव त्रिलोचन  ।  
क्षम्यतां यत्कृतं मोहात् त्वमेव शरणं हि नः  ॥ कूर्म्प्_२,३७।११७ ॥  
चरितानि विचित्राणि गुह्यानि गहनानि च  ।  
ब्रह्मादीनां च सर्वेषां दुर्विज्ञेयो ऽसि शङ्कर  ॥ कूर्म्प्_२,३७।११८ ॥  
अज्ञानाद् यदि वा ज्ञानाद् यत्किञ्चित्कुरुते नरः  ।  
तत्सर्वं भगवानेन कुरुते योगमायया  ॥ कूर्म्प्_२,३७।११९ ॥  
एवं स्तुत्वा महादेवं प्रहृष्टेनान्तरात्मना  ।  
ऊचुः प्रणम्य गिरिशं पश्यामस्त्वां यथा पुरा  ॥ कूर्म्प्_२,३७।१२० ॥  
तेषां संस्तवमाकर्ण्य सोमः मोमविभूषणः  ।  
स्वमेव परमं रूपं दर्शयामास शङ्करः  ॥ कूर्म्प्_२,३७।१२१ ॥  
तं ते दृष्ट्वाथ गिरिशं देव्या सह पिनाकिनम्  ।  
यथा पूर्वं स्थिता विप्राः प्रणेमुर्हृष्टमानसाः  ॥ कूर्म्प्_२,३७।१२२ ॥  
ततस्ते मुनयः सर्वे संस्तूय च महेश्वरम्  ।  
भृग्वङ्गिरोवसिष्ठास्तु विश्वामित्रस्तथैव च  ॥ कूर्म्प्_२,३७।१२३ ॥  
गौतमो ऽत्रिः सुकेशश्च पुलस्त्यः पुलहः क्रतुः  ।  
मरीचिः कश्यपश्चापि संवर्तश्च महातपाः  ।  
प्रणम्य देवदेवेशमिदं वचनमब्रुवन्  ॥ कूर्म्प्_२,३७।१२४ ॥  
कथं त्वां देवदेवेश कर्मयोगेन वा प्रभो  ।  
ज्ञानेन वाथ योगेन पूजयामः सदैव हि  ॥ कूर्म्प्_२,३७।१२५ ॥  
केन वा देवमार्गेण सम्पूज्यो भगवानिह  ।  
किं तत् सेव्यमसेव्यं वा सर्वमेतद् ब्रवीहि नः  ॥ कूर्म्प्_२,३७।१२६ ॥  
देवदेव उवाच  
एतद् वः सम्प्रवक्ष्यामि गूढं गहनमुत्तमम्  ।  
ब्रह्मणे कथितं पूर्वमादावेव महर्षयः  ॥ कूर्म्प्_२,३७।१२७ ॥  
साङ्ख्ययोगो द्विधा ज्ञेयः पुरुषाणां हि साधनम्  ।  
योगेन सहितं साङ्ख्यं पुरुषाणां विमुक्तिदम्  ॥ कूर्म्प्_२,३७।१२८ ॥  
न केवलेन योगेन दृश्यते पुरुषः परः  ।  
ज्ञानं तु केवलं सम्यगपवर्गफलप्रदम्  ॥ कूर्म्प्_२,३७।१२९ ॥  
भवन्तः केवलं योगं समाश्रित्य विमुक्तये  ।  
विहाय साङ्ख्यं विमलमकुर्वन्त परिश्रमम्  ॥ कूर्म्प्_२,३७।१३० ॥  
एतस्मात् कारणाद् विप्रानृणां केवलधर्मिणाम्  ।  
आगतो ऽहमिमं देशं ज्ञापयन् मोहसम्भवम्  ॥ कूर्म्प्_२,३७।१३१ ॥  
तस्माद् भवद्भिर्विमलं ज्ञानं कैवल्यसाधनम्  ।  
ज्ञातव्यं हि प्रयत्नेन श्रोतव्यं दृश्यमेव च  ॥ कूर्म्प्_२,३७।१३२ ॥  
एकः सर्वत्रगो ह्यात्मा केवलश्चितिमात्रकः  ।  
आनन्दो निर्मलो नित्यं स्यादेतत् साङ्ख्यदर्शनम्  ॥ कूर्म्प्_२,३७।१३३ ॥  
एतदेव परं ज्ञानमेष मोक्षो ऽत्र गीयते  ।  
एतत् कैवल्यममलं ब्रह्मभावश्च वर्णितः  ॥ कूर्म्प्_२,३७।१३४ ॥  
आश्रित्य चैतत् परमं तन्निष्ठास्तत्परायणाः  ।  
पश्यन्ति मां महात्मानो यतयो विश्वमीश्वरम्  ॥ कूर्म्प्_२,३७।१३५ ॥  
एतत् तत् परमं ज्ञानं केवलं सन्निरञ्जनम्  ।  
अहं हि वेद्यो भगवान् मम मूर्तिरियं शिवा  ॥ कूर्म्प्_२,३७।१३६ ॥  
बहूनि साधनानीह सिद्धये कथितानि तु  ।  
तेषामभ्यधिकं ज्ञानं मामकं द्विजपुङ्गवाः  ॥ कूर्म्प्_२,३७।१३७ ॥  
ज्ञानयोगरताः शान्ता मामेव शरणं गताः  ।  
ये हि मां भस्मनिरता ध्यायन्ति सततं हृदि  ॥ कूर्म्प्_२,३७।१३८ ॥  
मद्भक्तिपरमा नित्यं यतयः क्षीणकल्मषाः  ।  
नाशयाम्यचिरात् तेषां घोरं संसारसागरम्  ॥ कूर्म्प्_२,३७।१३९ ॥  
प्रशान्तः संयतमना भस्मोद्धूलितविग्रहः  ।  
ब्रह्मचर्यरतो नग्नो व्रतं पाशुपतं चरेत्  ॥ कूर्म्प्_२,३७।१४० ॥  
निर्मितं हि मया पूर्वं व्रतं पाशुपतं परम्  ।  
गुह्याद् गुह्यतमं सूक्ष्मं वेदसारं विमुक्तये  ॥ कूर्म्प्_२,३७।१४१ ॥  
यद् वा कौपीनवसनः स्याद् वैकवसनो मुनिः  ।  
वेदाभ्यासरतो विद्वान् ध्यायेत् पशुपतिं शिवम्  ॥ कूर्म्प्_२,३७।१४२ ॥  
एष पाशुपतो योगः सेवनीयो मुमुक्षुभिः  ।  
भस्मच्छन्नैर्हि सततं निष्कामैरिति विश्रुतिः  ॥ कूर्म्प्_२,३७।१४३ ॥  
वीतरागभयक्रोधा मन्मया मामुपाश्रिताः  ।  
बहवो ऽनेन योगेन पूता मद्भावमागताः  ॥ कूर्म्प्_२,३७।१४४ ॥  
अन्यानि चैव शास्त्राणि लोके ऽस्मिन् मोहनानितु  ।  
वेदवादविरुद्धानि मयैव कथितानि तु  ॥ कूर्म्प्_२,३७।१४५ ॥  
वामं पाशुपतं सोमं लाकुलं चैव भैरवम्  ।  
असेव्यमेतत् कथितं वेदवाह्यं तथेतरम्  ॥ कूर्म्प्_२,३७।१४६ ॥  
वेदमुर्तिरहं विप्रा नान्यशास्त्रार्थवेदिभिः  ।  
ज्ञायते मत्स्वरूपं तु मुक्त्वा वेदं सनातनम्  ॥ कूर्म्प्_२,३७।१४७ ॥  
स्थापयध्वमिदं मार्गं पूजयध्वं महेश्वरम्  ।  
अचिरादैश्वरं ज्ञानमुत्पत्स्यति न संशयः  ॥ कूर्म्प्_२,३७।१४८ ॥  
मयि भक्तिश्च विपुला भवतामस्तु सत्तमाः  ।  
ध्यातमात्रो हि सान्निध्यं दास्यामि मुनिसत्तमाः  ॥ कूर्म्प्_२,३७।१४९ ॥  
इत्युक्त्वा भगवान् सोमस्तत्रैवान्तरधीयत  ।  
तो ऽपि दारुवने तस्मिन् पूजयन्ति स्म शङ्करम्  ।  
ब्रह्मचर्यरताः शान्ता ज्ञानयोगपरायणाः  ॥ कूर्म्प्_२,३७।१५० ॥  
समेत्य ते महात्मानो मुनयो ब्रह्मवादिनः  ।  
वितेनिरे बहून् वादान्नध्यात्मज्ञानसंश्रयान्  ॥ कूर्म्प्_२,३७।१५१ ॥  
किमस्य जगतो मूलमात्मा चास्माकमेव हि  ।  
को ऽपि स्यात् सर्वभावानां हेतुरीश्वर एव च  ॥ कूर्म्प्_२,३७।१५२ ॥  
इत्येवं मन्यमानानां ध्यानमार्गावलम्बिनाम्  ।  
आविरासीन्महादेवी देवी गिरिवरात्मजा  ॥ कूर्म्प्_२,३७।१५३ ॥  
कोटिसूर्यप्रतीकाशा ज्वालामालासमावृता  ।  
स्वभाभिर्विमलाभिस्तु पूरयन्ती नभस्तलम्  ॥ कूर्म्प्_२,३७।१५४ ॥  
तामन्वपश्यन् गिरिजाममेयां  
ज्वालासहस्रान्तरसन्निविष्टाम्  ।  
प्रणेमुरेकामखिलेशपत्नीं  
जानन्ति ते तत् परमस्य बीजम्  ॥ कूर्म्प्_२,३७।१५५ ॥  
असमाकमेषा परमेशपत्नी  
गतिस्तथात्मा गगनाभिधाना  ।  
पश्यन्त्यथात्मानमिदं च कृत्स्नं  
तस्यामथैते मुनयश्च विप्राः  ॥ कूर्म्प्_२,३७।१५६ ॥  
निरीक्षितास्ते परमेशपत्न्या  
तदन्तरे देवमशेषहेतुम्  ।  
पश्यन्ति शम्भुं कविमीशितारं  
रुद्रं बृहन्तं पुरुषं पुराणम्  ॥ कूर्म्प्_२,३७।१५७ ॥  
आलोक्य देवीमथ देवमीशं  
प्रणेमुरानन्दमवापुरग्र्यम्  ।  
ज्ञानं तदैशं भगवत्प्रसादा-  
दाविर्बभौ जन्मविनाशहेतु  ॥ कूर्म्प्_२,३७।१५८ ॥  
इयं हि सा जगतो योनिरेका  
सर्वात्मिका सर्वनियामिका च  ।  
माहेश्वरीशक्तिरनादिसिद्धा  
व्योमाभिधाना दिवि राजतीव  ॥ कूर्म्प्_२,३७।१५९ ॥  
अस्या महत्परमेष्ठी परस्ता-  
न्महेश्वरः शिव एको ऽथ रुद्रः  ।  
चकार विश्वं परशक्तिनिष्ठां  
मायामथारुह्य स देवदेवः  ॥ कूर्म्प्_२,३७।१६० ॥  
एको देवः सर्वभूतेषु गूढो  
मायी रुद्रः सकलो निष्कलश्च  ।  
स एव देवी न च तद्विभिन्न-  
मेतज्ज्ञात्वा ह्यमृतत्वं व्रजन्ति  ॥ कूर्म्प्_२,३७।१६१ ॥  
अन्तर्हितो ऽभूद् भगवानथेशो  
देव्या भर्गः सह देवादिदेवः  ।  
आराधयन्ति स्म तमेव देवं  
वनौकसस्ते पुनरेव रुद्रम्  ॥ कूर्म्प्_२,३७।१६२ ॥  
एतद् वः कथितं सर्वं देवदेवविचेष्टितम्  ।  
देवदारुवने पूर्वं पुराणे यन्मया श्रुतम्  ॥ कूर्म्प्_२,३७।१६३ ॥  
यः पठेच्छृणुयान्नित्यं मुच्यते सर्वपातकैः  ।  
श्रावयेद् वा द्विजान् शान्तान् स याति परमां गतिम्  ॥ कूर्म्प्_२,३७।१६४ ॥  
  
इति श्रीकूर्मपुराणे षट्साहस्त्र्यां संहितायामुपरिविभागे सप्तत्रिंशो ऽध्यायः  
  
  
_____________________________________________________________  
  
  
सूत उवाच  
एषा पुण्यतमा देवी देवगन्धर्वसेविता  ।  
नर्मदा लोकविख्याता तीर्थानामुत्तमा नदी  ॥ कूर्म्प्_२,३८।१ ॥  
तस्याः शृणुध्वं माहात्म्यं मार्कण्डेयेन भाषितम्  ।  
युधिष्ठिराय तु शुभं सर्वपापप्रणाशनम्  ॥ कूर्म्प्_२,३८।२ ॥  
युधिष्ठिर उवाच  
श्रुतास्तु विविधा धर्मास्त्वत्प्रसादान्महामुने  ।  
माहात्म्यं च प्रयागस्य तीर्थानि विविधानि च  ॥ कूर्म्प्_२,३८।३ ॥  
नर्मदा सर्वतीर्थानां मुख्या हि भवतेरिता  ।  
तस्यास्त्विदानीं माहात्म्यं वक्तुमर्हसि सत्तम  ॥ कूर्म्प्_२,३८।४ ॥  
मार्कण्डेय उवाच  
नर्मदा सरितां श्रेष्ठा रुद्रदेहाद् विनिः सृता  ।  
तारयेत् सर्वभूतानि स्थावराणि चराणि च  ॥ कूर्म्प्_२,३८।५ ॥  
नर्मदायास्तु माहात्म्यं पुराणे यन्मया श्रुतम्  ।  
इदानीं तत्प्रवक्ष्यामि शृणुष्वैकमनाः शुभम्  ॥ कूर्म्प्_२,३८।६ ॥  
पुण्या कनखले गङ्गा कुरुक्षेत्रे सरस्वती  ।  
ग्रामे वा यदि वारण्ये पुण्या सर्वत्र नर्मदा  ॥ कूर्म्प्_२,३८।७ ॥  
त्रिभिः सारस्वतं तोयं सप्ताहेन तु यामुनम्  ।  
सद्यः पुनाति गाङ्गेयं दर्शनादेव नार्मदम्  ॥ कूर्म्प्_२,३८।८ ॥  
कलिङ्गदेशपश्चार्धे पर्वते ऽमरकण्टके  ।  
पुण्या च त्रिषु लोकेषु रमणीया मनोरमा  ॥ कूर्म्प्_२,३८।९ ॥  
सदेवासुरगन्धर्वा ऋषयश्च तपोधनाः  ।  
तपस्तप्त्वा तु राजेन्द्र सिद्धिं तु परमां गताः  ॥ कूर्म्प्_२,३८।१० ॥  
तत्र स्नात्वा नरो राजन् नियमस्थो जितेन्द्रियः  ।  
उपोष्य रजनीमेकां कुलानां तारयेच्छतम्  ॥ कूर्म्प्_२,३८।११ ॥  
योजनानां शतं साग्रं श्रूयते सरिदुत्तमा  ।  
विस्तारेण तु राजेन्द्र योजनद्वयमायता  ॥ कूर्म्प्_२,३८।१२ ॥  
षष्टितीर्थसहस्राणि षष्टिकोट्यस्तथैव च  ।  
पर्वतस्य समन्तात् तु तिष्ठन्त्यमरकण्टके  ॥ कूर्म्प्_२,३८।१३ ॥  
ब्रह्मचारी शुचिर्भूत्वा जितक्रोधो जितेन्द्रियः  ।  
सर्वहिंसानिवृत्तस्तु सर्वभूतहिते रतः  ॥ कूर्म्प्_२,३८।१४ ॥  
एवं सर्वसमाचारो यस्तु प्राणान् समुत्सृजेत्  ।  
तस्य पुण्यफलं राजन् शृणुष्वावहितो नृप  ॥ कूर्म्प्_२,३८।१५ ॥  
शतवर्षसहस्राणि स्वर्गे मोदति पाण्डव  ।  
सप्सरोगणसङ्कीर्णो दिव्यस्त्रीपरिवारितः  ॥ कूर्म्प्_२,३८।१६ ॥  
दिव्यगन्धानुलिप्तश्च दिव्यपुष्पोपशोभितः  ।  
क्रीडते देवलोके तु दैवतैः सह मोदते  ॥ कूर्म्प्_२,३८।१७ ॥  
ततः स्वर्गात् परिभ्रष्टो राजा भवति धार्मिकः  ।  
गृहं तु लभते ऽसौ वै नानारत्नसमन्वितम्  ॥ कूर्म्प्_२,३८।१८ ॥  
स्तम्भैर्मणिमयैर्दिव्यैर्वज्रवैदूर्यभूषितम्  ।  
आलेख्यवाहनैः शुभ्रैर्दासीदाससमन्वितम्  ॥ कूर्म्प्_२,३८।१९ ॥  
राजराजेश्वरः श्रीमान् सर्वस्त्रीजनवल्लभः  ।  
जीवेद् वर्षशतं साग्रं तत्र भोगसमन्वितः  ॥ कूर्म्प्_२,३८।२० ॥  
अग्निप्रवेशे ऽथ जले अथवानशने कृते  ।  
अनिवर्तिका गतिस्तस्य पवनस्याम्बरे यथा  ॥ कूर्म्प्_२,३८।२१ ॥  
पश्चिमे पर्वततटे सर्वपापविनाशनः  ।  
ह्रदो जलेश्वरो नाम त्रिषु लोकेषु विश्रुतः  ॥ कूर्म्प्_२,३८।२२ ॥  
तत्र पिण्डप्रदानेन सन्ध्योपासनकर्मणा  ।  
दशवर्षाणि पितरस्तर्पिताः स्युर्न संशयः  ॥ कूर्म्प्_२,३८।२३ ॥  
दक्षिणे नर्मदाकूले कपिलाख्या महानदी  ।  
सरलार्जुनसञ्च्छन्ना नातिदूरे व्यवस्थिता  ॥ कूर्म्प्_२,३८।२४ ॥  
सा तु पुण्या महाभागा त्रिषु लोकेषु विश्रुता  ।  
तत्र कोटिशतं साग्रं तीर्थानां तु युधिष्ठिर  ॥ कूर्म्प्_२,३८।२५ ॥  
तस्मिंस्तीर्थे तु ये वृक्षाः पतिताः कालपर्ययात्  ।  
नर्मदातोयसंस्पृष्टास्ते यान्ति परमां गतिम्  ॥ कूर्म्प्_२,३८।२६ ॥  
द्वितीया तु महाभागा विशल्यकरणी शुभा  ।  
तत्र तीर्थे नरः स्नात्वा विशल्यो भवति क्षणात्  ॥ कूर्म्प्_२,३८।२७ ॥  
कपिला च विशल्या च श्रूयते राजसत्तम  ।  
ईश्वरेण पुरा प्रोक्ता लोकानां हितकाम्यया  ॥ कूर्म्प्_२,३८।२८ ॥  
अनाशकं तु यः कुर्यात् तस्मिंस्तीर्थे नराधिप  ।  
सर्वपापविशुद्धात्मा रुद्रलोकं स गच्छति  ॥ कूर्म्प्_२,३८।२९ ॥  
तत्र स्नात्वा नरो राजन्नश्वमेधफलं लभेत्  ।  
ये वसन्त्युत्तरे कूले रुद्रलोके वसन्ति ते  ॥ कूर्म्प्_२,३८।३० ॥  
सरस्वत्यां च गङ्गायां नर्मदायां युधिष्ठिर  ।  
समं स्नानं च दानं च यथा मे शङ्करो ऽब्रवीत्  ॥ कूर्म्प्_२,३८।३१ ॥  
परित्यजति यः प्रणान् पर्वते ऽमरकण्टके  ।  
वर्षकोटिशतं साग्रं रुद्रलोके महीयते  ॥ कूर्म्प्_२,३८।३२ ॥  
नर्मदायां जलं पुण्यं फेनोर्मिसमलङ्कृतम्  ।  
पवित्रं शिरसा वन्द्य सर्वपापैः प्रमुच्यते  ॥ कूर्म्प्_२,३८।३३ ॥  
नर्मदा सर्वतः पुण्या ब्रह्महत्यापहारिणी  ।  
अहोरात्रोपवासेन मुच्यते ब्रह्महत्यया  ॥ कूर्म्प्_२,३८।३४ ॥  
जालेश्वरं तीर्थवरं सर्वपापविनाशनम्  ।  
तत्र गत्वा नियमवान् सर्वकामांल्लभेन्नरः  ॥ कूर्म्प्_२,३८।३५ ॥  
चन्द्रसूर्योपरागे तु गत्वा ह्यमरकण्टकम्  ।  
अश्वमेधाद् दशगुणं पुण्यमाप्नोति मानवः  ॥ कूर्म्प्_२,३८।३६ ॥  
एष पुण्यो गिरिवरो देवगन्धर्वसेवितः  ।  
नानाद्रुमलताकीर्णो नानापुष्पोपशोभितः  ॥ कूर्म्प्_२,३८।३७ ॥  
तत्र सन्निहितो राजन् देव्या सह महेश्वरः  ।  
ब्रह्मा विष्णुस्तथा चेन्द्रो विद्याधरगणैः सह  ॥ कूर्म्प्_२,३८।३८ ॥  
प्रदक्षिणं तु यः कुर्यात् पर्वतं ह्यमरकण्टकम्  ।  
पौण्डरीकस्य यज्ञस्य फलं प्राप्नोति मानः  ॥ कूर्म्प्_२,३८।३९ ॥  
कावेरी नाम विपुला नदी कल्पषनाशिनी  ।  
तत्र स्नात्वा महादेवमर्चयेद् वृषभध्वजम्  ।  
सङ्गमे नर्मदायास्तु रुद्रलोके महीयते  ॥ कूर्म्प्_२,३८।४० ॥  
  
इति श्रीकूर्मपुराणे षट्साहस्त्र्यां संहितायामुपरिविभागे अष्टात्रिशो ऽध्यायः  
  
  
_____________________________________________________________  
  
  
मार्कण्डेय उवाच  
नर्मदा सरितां श्रेष्ठा सर्वपापविनाशिनी  ।  
मुनिभिः कथिता पूर्वमीश्वरेण स्वयम्भुवा  ॥ कूर्म्प्_२,३९।१ ॥  
मुनिभिः संस्तुता ह्येषा नर्मदा प्रवरा नदी  ।  
रुद्रगात्राद् विनिष्क्रान्ता लोकानां हितकाम्यया  ॥ कूर्म्प्_२,३९।२ ॥  
सर्वपापहरा नित्यं सर्वदेवनमस्कृता  ।  
संस्तुता देवगन्धर्वैरप्यरोभिस्तथैव च  ॥ कूर्म्प्_२,३९।३ ॥  
उत्तरे चैव तत्कूले तीर्थं त्रैलोक्यविश्रुतम्  ।  
नाम्ना भद्रेश्वरं पुण्यं सर्वपापहरं शुभम्  ।  
तत्र स्नात्वा नरो राजन् दैवतैः सह मोहते  ॥ कूर्म्प्_२,३९।४ ॥  
ततो गच्छेत राजेन्द्र तीर्थमाम्रातकेश्वरम्  ।  
तत्र स्नात्वा नरो राजन् गोसहस्रफलं लभेत्  ॥ कूर्म्प्_२,३९।५ ॥  
ततो ऽङ्गारेश्वरं गच्छेन्नियतो नियताशनः  ।  
सर्वपापविशुद्धात्मा रुद्रलोके महीयते  ॥ कूर्म्प्_२,३९।६ ॥  
ततो गच्छेत राजेन्द्र केदारं नाम पुण्यदम्  ।  
तत्र स्नात्वोदकं कृत्वा सर्वान् कामानवाप्नुयात्  ॥ कूर्म्प्_२,३९।७ ॥  
पिप्पलेशं ततो गच्छेत् सर्वपापविनाशनम्  ।  
तत्र स्नात्वा महाराज रुद्रलोके महीयते  ॥ कूर्म्प्_२,३९।८ ॥  
ततो गच्छेत राजेन्द्र विमलेश्वरमुत्तमम्  ।  
तत्र प्राणान् परित्यज्य रुद्रलोकमवाप्नुयात्  ॥ कूर्म्प्_२,३९।९ ॥  
ततः पुष्करिणीं गच्छेत् स्नानं तत्र समाचरेत्  ।  
स्नातमात्रो नरस्तत्र इन्द्रस्यार्धासनं लभेत्  ॥ कूर्म्प्_२,३९।१० ॥  
ततो गच्छेत राजेन्द्र शूलभेदमिति श्रुतम्  ।  
तत्र स्नात्वार्चयेद् देवं गोसहस्रफलं लभेत्  ॥ कूर्म्प्_२,३९।११ ॥  
ततो गच्छेत राजेन्द्र बलितीर्थमनुत्तम्  ।  
तत्र स्नात्वा नरो राजन् सिहासनपतिर्भवेत्  ॥ कूर्म्प्_२,३९।१२ ॥  
शक्रतीर्थं ततो गच्छेत् कूले चैव तु दक्षिणे  ।  
उपोष्य रजनीमेकां स्नानं कृत्वा यथाविधि  ॥ कूर्म्प्_२,३९।१३ ॥  
आराधयेन्महायोगं देवं नारायणं हरिम्  ।  
गोसहस्रफलं प्राप्य विष्णुलोकं स गच्छति  ॥ कूर्म्प्_२,३९।१४ ॥  
ऋषितीर्थं ततो गत्वा सर्वपापहरं नृणाम्  ।  
स्नातमात्रो नरस्तत्र शिवलोके महीयते  ॥ कूर्म्प्_२,३९।१५ ॥  
नारदस्य तु तत्रैव तीर्थं परमशोभनम्  ।  
स्नातमात्रो नरस्तत्र गोसहस्रफलं लभेत्  ॥ कूर्म्प्_२,३९।१६ ॥  
यत्र तप्तं तपः पूर्वं नारदेन सुरर्षिणा  ।  
प्रतीस्तस्य ददौ योगं देवदेवो महेश्वरः  ॥ कूर्म्प्_२,३९।१७ ॥  
ब्रह्मणा निर्मितं लिङ्गं ब्रह्मेश्वरमिति श्रुतम्  ।  
यत्र स्नात्वा नरो राजन् ब्रह्मलोके महीयते  ॥ कूर्म्प्_२,३९।१८ ॥  
ऋणतीर्थं ततो गच्छेत् स ऋणान्मुच्यते ध्रुवम्  ।  
महेश्वरं ततो गच्छेत् पर्याप्तं जन्मनः फलम्  ॥ कूर्म्प्_२,३९।१९ ॥  
भीमेश्वरं ततो गच्छेत् सर्वव्याधिविनाशनम्  ।  
स्नातमात्रो नरस्तत्र सर्वदुःखैः प्रमुच्यते  ॥ कूर्म्प्_२,३९।२० ॥  
ततो गच्छेत राजेन्द्र पिङ्गलेश्वरमुत्तमम्  ।  
अहोरात्रोपवासेन त्रिरात्रफलमाप्नुयात्  ॥ कूर्म्प्_२,३९।२१ ॥  
तस्मिम्मस्तीर्थे तु राजेन्द्र कपिलां यः प्रयच्छति  ।  
यावन्ति तस्या रोमाणि तत्प्रसूतिकुलेषु च  ।  
तावद् वर्षसहस्राणि रुद्रलोके महीयते  ॥ कूर्म्प्_२,३९।२२ ॥  
यस्तु प्राणपरित्यागं कुर्यात् तत्र नराधिप  ।  
अक्षयं मोदते कालं यावच्चन्द्रदिवाकरौ  ॥ कूर्म्प्_२,३९।२३ ॥  
नर्मदातटमाश्रित्य तिष्ठन्ते ये तु मानवाः  ।  
ते मृताः स्वर्गमायान्ति सन्तः सुकृतिनो यथा  ॥ कूर्म्प्_२,३९।२४ ॥  
ततो दीप्तेश्वरं गच्छेद् व्यासतीर्थं तपोवनम्  ।  
निवर्तिता पुरा तत्र व्यासभीता महानदी  ।  
हुङ्कारिता तु व्यासेन दक्षिणेन ततो गता  ॥ कूर्म्प्_२,३९।२५ ॥  
प्रदक्षिणं तु यः कुर्यात् तस्मिंस्तीर्थे युधिष्ठिर  ।  
प्रीतस्तस्य भवेद् व्यासो वाञ्छितं लभते फलम्  ॥ कूर्म्प्_२,३९।२६ ॥  
ततो गच्छेत राजेन्द्र इक्षुनद्यास्तु सङ्गमम्  ।  
त्रैलोक्यविश्रुतं पुण्यं तत्र सन्निहितः शिवः  ।  
तत्र स्तनात्वा नरो राजन् गाणपत्यमवाप्नुयात्  ॥ कूर्म्प्_२,३९।२७ ॥  
स्कन्दतीर्थं ततो गच्छेत् सर्वपापप्रणाशनम्  ।  
आजन्मनः कृतं पापं स्नातस्तीव्रं व्यपोहति  ॥ कूर्म्प्_२,३९।२८ ॥  
तत्र देवाः सगन्धर्वा भवात्मजमनुत्तमम्  ।  
उपासते महात्मानं स्कन्दं शक्तिधिरं प्रभुम्  ॥ कूर्म्प्_२,३९।२९ ॥  
ततो गच्छेदाङ्गिरसं स्नानं तत्र समाचरेत्  ।  
गोसहस्रफलं प्राप्य रुद्रलोकं स गच्छति  ॥ कूर्म्प्_२,३९।३० ॥  
अङ्गिरा यत्र देवेशं ब्रह्मपुत्रो वृषध्वजम्  ।  
तपसाराध्य विश्वेशं लब्धवान् योगमुत्तमम्  ॥ कूर्म्प्_२,३९।३१ ॥  
कुशतीर्थं ततो गच्छेत् सर्वपापप्रणाशनम्  ।  
स्नानं तत्र प्रकुर्वोत अश्वमेधफलं लभेत्  ॥ कूर्म्प्_२,३९।३२ ॥  
कोटितीर्थं ततो गच्छेत् सर्वपापप्रणाशनम्  ।  
तत्र स्त्रात्वा नरो राज्यं लभते नात्र संशयः  ॥ कूर्म्प्_२,३९।३३ ॥  
चन्द्रभागां ततो गच्छेत् स्नानं तत्र समाचरेत्  ।  
स्नातमात्रो नरस्तत्र सोमलोके महीयते  ॥ कूर्म्प्_२,३९।३४ ॥  
नर्मदादक्षिणे कूले सङ्गमेश्वरमुत्तमम्  ।  
तत्र स्नात्वा नरो राजन् सर्वयज्ञफलं लभेत्  ॥ कूर्म्प्_२,३९।३५ ॥  
नर्मदायोत्तरे कूले तीर्थं परमशोभनम्  ।  
आदित्यायतनं रम्यमीश्वरेण तु भाषितम्  ॥ कूर्म्प्_२,३९।३६ ॥  
तत्र स्नात्वा तु राजेन्द्र दत्त्वा दानं तु शक्तितः  ।  
तस्य तीर्थप्रभावेण लभते चाक्षयं फलम्  ॥ कूर्म्प्_२,३९।३७ ॥  
दरिद्रा व्याधिता ये तु ये च दुष्कृतकारिणः  ।  
मुच्यन्ते सर्वपापेभ्यः सूर्यलोकं प्रयान्ति च  ॥ कूर्म्प्_२,३९।३८ ॥  
मार्गेश्वरं ततो गच्छेत् स्नानं तत्र समाचरेत्  ।  
स्नातमात्रो नरस्तत्र स्वर्गलोकमवाप्नुयात्  ॥ कूर्म्प्_२,३९।३९ ॥  
ततः पश्चिमतो गच्छेन्मरुदालयमुत्तमम्  ।  
तत्र स्नात्वा तु राजेन्द्र शुचिर्भूत्वा प्रयत्नतः  ॥ कूर्म्प्_२,३९।४० ॥  
काञ्चनं तु द्विजो दद्याद् यथाविभवविस्तरम्  ।  
पुष्पकेण विमानेन वायुलोकं स गच्छति  ॥ कूर्म्प्_२,३९।४१ ॥  
ततो गच्छेत राजेन्द्र अहल्यातीर्थमुत्तमम्  ।  
स्नानमात्रादप्सरोभिर्मोदते कालमक्षयम्  ॥ कूर्म्प्_२,३९।४२ ॥  
चैत्रमासे तु सम्प्राप्ते शुक्लपक्षे त्रयोदशी  ।  
कामदेवदिने तस्मिन्नहल्यां यस्तु पूजयेत्  ॥ कूर्म्प्_२,३९।४३ ॥  
यत्र तत्र नरोत्पन्नो वरस्तत्र प्रियो भवेत्  ।  
स्त्रीवल्लभो भवेच्छ्रीमान् कामदेव इवापरः  ॥ कूर्म्प्_२,३९।४४ ॥  
अयोध्यां तु समासाद्य तीर्थं शक्रस्य विश्रुतम्  ।  
स्नातमात्रो नरस्तत्र गोसहस्रफलं लभेत्  ॥ कूर्म्प्_२,३९।४५ ॥  
सोमतीर्थं ततो गच्छेत् स्नानं तत्र समाचरेत्  ।  
स्नातमात्रो नरस्तत्र सर्वपापैः प्रमुच्यते  ॥ कूर्म्प्_२,३९।४६ ॥  
सोमग्रहे तु राजेन्द्र पापक्षयकरं भवेत्  ।  
त्रैलोक्यविश्रुतं राजन् सोमतीर्थं महाफलम्  ॥ कूर्म्प्_२,३९।४७ ॥  
यस्तु चान्द्रायणं कुर्यात् तत्र तीर्थे समाहितः  ।  
सर्वपापविशुद्धात्मा सोमलोकं स गच्छति  ॥ कूर्म्प्_२,३९।४८ ॥  
अग्निप्रवेशं यः कुर्यात् सोमतीर्थे नराधिप  ।  
जले चानशनं वापि नासौ मर्त्यो ऽभिजायते  ॥ कूर्म्प्_२,३९।४९ ॥  
स्तम्भतीर्थं ततो गच्छेत् स्नानं तत्र समाचरेत्  ।  
स्नातमात्रो नरस्तत्र सोमलोके महीयते  ॥ कूर्म्प्_२,३९।५० ॥  
ततो गच्छेत राजेन्द्र विष्णुतीर्थमनुत्तमम्  ।  
योधनीपुरमाख्यातं विष्णोः स्थानमनुत्तमम्  ॥ कूर्म्प्_२,३९।५१ ॥  
असुरा योधितास्तत्र वासुदेवेन कोटिशः  ।  
तत्र तीर्थं समुत्पन्नं विष्णुश्रीको भवेदिह  ।  
अहोरात्रोपवासेन ब्रह्महत्यां व्यपोहति  ॥ कूर्म्प्_२,३९।५२ ॥  
नर्मदादक्षिणे कूले तीर्थं परमशोभनम्  ।  
कामतीर्थमिति ख्यातं यत्र कामोर्ऽचयद् भवम्  ॥ कूर्म्प्_२,३९।५३ ॥  
तस्मिंस्तीर्थे नरः स्नात्वा उपवासपरायणः  ।  
कुसुमायुधरूपेण रुद्रोलोके महीयते  ॥ कूर्म्प्_२,३९।५४ ॥  
ततो गच्छेत राजेन्द्र ब्रह्मतीर्थमनुत्तमम्  ।  
उमाहकमिति ख्यातं तत्र सन्तर्पयेत् पितॄन्  ॥ कूर्म्प्_२,३९।५५ ॥  
पौर्णमास्याममावास्यां श्र्धं कुर्याद् यथाविधि  ।  
गजरूपा शिला तत्र तोयमध्ये व्यवस्थिता  ॥ कूर्म्प्_२,३९।५६ ॥  
तस्मिंस्तु दापयेत् पिण्डान् वैशाख्यान्तु विशेषतः  ।  
स्नात्वा समाहितमना दम्भमात्सर्यवर्जितः  ।  
तृप्यन्ति पितरस्तस्य यावत् तिष्ठति मेदिनी  ॥ कूर्म्प्_२,३९।५७ ॥  
सिद्धेश्वरं ततो गच्छेत् स्नानं तत्र समाचरेत्  ।  
स्नातमात्रो नरस्तत्र गाणपत्यपदं लभेत्  ॥ कूर्म्प्_२,३९।५८ ॥  
ततो गच्छेत राजेन्द्र लिङ्गो यत्र जनार्दनः  ।  
तत्र स्नात्वा तु राजेन्द्र विष्णुलोके महीयते  ॥ कूर्म्प्_२,३९।५९ ॥  
यत्र नारायणो देवो मुनोनां भावितात्मनाम्  ।  
स्वात्मानं दर्शयामास लिङ्गं तत् परमं पदम्  ॥ कूर्म्प्_२,३९।६० ॥  
अङ्कोलं तु ततो गच्छेत् सर्वपापविनाशनम्  ।  
स्नानं दानं च तत्रैव ब्राह्मणानां च भोजनम्  ।  
पिण्डप्रिदानं च कृतं प्रेत्यानन्तफलप्रदम्  ॥ कूर्म्प्_२,३९।६१ ॥  
त्रैयम्बकेन तोयेन यश्चरुं श्रपयेत् ततः  ।  
अङ्कोलमूले दद्याच्च पिण्डांश्चैव यथाविधि  ।  
तारिताः पितरस्तेन तृप्यन्त्याचन्द्रतारकम्  ॥ कूर्म्प्_२,३९।६२ ॥  
ततो गच्छेत राजेन्द्र तापसेश्वरमुत्तमम्  ।  
तत्र स्नात्वा तु राजेन्द्र प्राप्नुयात् तपसः फलम्  ॥ कूर्म्प्_२,३९।६३ ॥  
शुक्लतीर्थं ततो गच्छेत् सर्वपापविनाशनम्  ।  
नास्ति तेन सम तीर्थं नर्मदायां युधिष्ठिर  ॥ कूर्म्प्_२,३९।६४ ॥  
दर्शनात् स्पर्शनात् तस्य स्नानदानतपोजपात्  ।  
होमाच्चैवोपवासाच्च शुक्लतीर्थे महत् फलम्  ॥ कूर्म्प्_२,३९।६५ ॥  
योजनं तत् स्मृतं क्षेत्रं देवगन्धर्वसेवितम्  ।  
शुक्लतीर्थमिति ख्यातं सर्वपापविनाशनम्  ॥ कूर्म्प्_२,३९।६६ ॥  
पादपाग्रेण दृष्टेन ब्रह्महत्यां व्यपोहति  ।  
देव्या सह सदा भर्गस्तत्र तिष्ठति शङ्करः  ॥ कूर्म्प्_२,३९।६७ ॥  
कृष्णपक्षे चतुर्दश्यां वैशाखे मासि सुव्रत  ।  
कैलासाच्चाभिनिष्क्रम्य तत्र सन्निहितो हरः  ॥ कूर्म्प्_२,३९।६८ ॥  
देवदानवगन्धर्वाः सिद्धविद्याधरास्तथा  ।  
गणाश्चाप्सरसां नागास्तत्र तिष्ठन्ति पुङ्गव  ॥ कूर्म्प्_२,३९।६९ ॥  
रजकेन यथा वस्त्रं शुक्लं भवति वारिणा  ।  
आजन्मनि कृतं पापं शुक्लतीर्थे व्यपोहति  ।  
स्नानं दानं तपः श्राद्धमनन्तं तत्र दृश्यते  ॥ कूर्म्प्_२,३९।७० ॥  
शुक्लतीर्थात् परं तीर्थं न भूतं न भविष्यति  ।  
पूर्वे वयसि कर्माणि कृत्वा पापानि मानवः  ।  
अहोरात्रोपवासेन शुक्लतीर्थे व्यपोहति  ॥ कूर्म्प्_२,३९।७१ ॥  
कार्तिकस्य तु मासस्य कृष्णपक्षे चतुर्दशी  ।  
घृतेन स्नापयेद् देवमुपोष्य परमेश्वरम्  ।  
एकविंशत्कुलोपेतो न च्यवेदैश्वरात् पदात्  ॥ कूर्म्प्_२,३९।७२ ॥  
तपसा ब्रह्मचर्येण यज्ञदानेन वा पुनः  ।  
न तां गतिमवाप्नोति शुक्लतीर्थे तु यां लभेत्  ॥ कूर्म्प्_२,३९।७३ ॥  
शुक्लतीर्थं महातीर्थमृषिसिद्धनिषेवितम्  ।  
तत्र स्नात्वा नरो राजन् पुनर्जन्म न विन्दति  ॥ कूर्म्प्_२,३९।७४ ॥  
अयने वा चतुर्दश्यां सङ्क्रान्तौ विषुवे तथा  ।  
स्नात्वा तु सोपवासः सन् विजितात्मा समाहितः  ॥ कूर्म्प्_२,३९।७५ ॥  
दानं दद्याद् यथाशक्ति प्रीयेतां हरिशङ्करौ  ।  
एतत् तीर्थप्रभावेण सर्वं भवति चाक्षयम्  ॥ कूर्म्प्_२,३९।७६ ॥  
अनाथं दुर्गतं विप्रं नाथवन्तमथापि वा  ।  
उद्वादयति यस्तीर्थे तस्य पुण्यफलं शृणु  ॥ कूर्म्प्_२,३९।७७ ॥  
यावत् तद्रोमसङ्ख्या तु तत्प्रसूतिकुलेषु च  ।  
तावद् वर्षसहस्राणि रुद्रलोके महीयते  ॥ कूर्म्प्_२,३९।७८ ॥  
ततो गच्छेत राजेन्द्र यमतीर्थ मनुत्तमम्  ।  
कृष्णपक्षे चतुर्दश्यां माघमासे युधिष्ठिर  ।  
स्नानं कृत्वा नक्तभीजी न पश्येद् योनिसङ्कटम्  ॥ कूर्म्प्_२,३९।७९ ॥  
ततो गच्छेत राजेन्द्र एरण्डीतीर्थमुत्तमम्  ।  
सङ्गमे तु नरः स्नायादुपवासपरायणः  ।  
ब्राह्मणं भोजयेदेकं कोटिर्भवति भोजिताः  ॥ कूर्म्प्_२,३९।८० ॥  
एरण्डीसङ्गमे स्नात्वा भक्तिभावात् तुरञ्जितः  ।  
मृत्तिकां शिरसि स्थाप्य अवगाह्य च तज्जलम्  ।  
नर्मदोदकसम्मिश्रं मुच्यते सर्वकिल्बिषैः  ॥ कूर्म्प्_२,३९।८१ ॥  
ततो गच्छेत राजेन्द्र तीर्थं कार्णाटिकेश्वरम्  ।  
गङ्गावतरते तत्र दिने पुण्ये न संशयः  ॥ कूर्म्प्_२,३९।८२ ॥  
तत्र स्नात्वा च पीत्वा च दत्त्वा चैव यथाविधि  ।  
सर्वपापविनिर्मुक्तो ब्रह्मलोके महीयते  ॥ कूर्म्प्_२,३९।८३ ॥  
नन्दितीर्थं ततो गच्छेत् स्नानं तत्र समाचरेत्  ।  
प्रीयते तस्य नन्दीशः सोमलोके महीयते  ॥ कूर्म्प्_२,३९।८४ ॥  
ततो गच्छेत राजेन्द्र तीर्थं त्वनरकं शुभम्  ।  
तत्र स्नात्वा नरो राजन् नरकं नैव पश्यति  ॥ कूर्म्प्_२,३९।८५ ॥  
तस्मिंस्तीर्थे तु राजेन्द्र स्वान्यस्थीनि विनिक्षिपेत्  ।  
रूपवान् जायते लोके धनभोगसमन्वितः  ॥ कूर्म्प्_२,३९।८६ ॥  
ततो गच्छेत राजेन्द्र कपिलातीर्थ मुत्तमम्  ।  
तत्र स्नात्वा नरो राजन् गोसहस्रफलं लभेत्  ॥ कूर्म्प्_२,३९।८७ ॥  
ज्येष्ठमासे तु सम्प्राप्ते चतुर्दश्यां विशेषतः  ।  
तत्रोपोष्य नरो भक्त्या दद्याद् दीपं घृतेन तु  ॥ कूर्म्प्_२,३९।८८ ॥  
घृतेन स्नापयेद् रुद्रं सघृतं श्रीफलं दहेत्  ।  
घण्टाभरणसंयुक्तां कपिलां वै प्रदापयेत्  ॥ कूर्म्प्_२,३९।८९ ॥  
सर्वाभरणसंयुक्तः सर्वदेवनमस्कृतः  ।  
शिवतुल्यबलो भूत्वा शिववत् क्रीडते चिरम्  ॥ कूर्म्प्_२,३९।९० ॥  
अङ्गारकदिने प्राप्ते चतुर्थ्यां तु विशेषतः  ।  
स्नापयित्वा शिवं दद्याद् ब्राह्मणेभ्यस्तु भोजनम्  ॥ कूर्म्प्_२,३९।९१ ॥  
सर्वभोगसमायुक्तो विमानैः सार्वकामिकैः  ।  
गत्वा शक्रस्य भवनं शक्रेण सह मोदते  ॥ कूर्म्प्_२,३९।९२ ॥  
ततः स्वर्गात् परिभ्रष्टो धनवान् भोगवान् भवेत्  ।  
अङ्गारकनवम्यां तु अमावास्यां तथैव च  ।  
स्नापयेत् तत्र यत्नेन रूपवान् सुभगो भवेत्  ॥ कूर्म्प्_२,३९।९३ ॥  
ततो गच्छेत राजेन्द्र गणेश्वरमनुत्तमम्  ।  
श्रावणे मासी सम्प्राप्ते कृष्णपक्षे चतुर्दशी  ॥ कूर्म्प्_२,३९।९४ ॥  
स्नातमात्रो नरस्तत्र रुद्रलोके महीयते  ।  
पितॄणां तर्पणं कृत्वा मुच्यते ऽसावॄणत्रयात्  ॥ कूर्म्प्_२,३९।९५ ॥  
गङ्गेश्वरसमीपे तु गङ्गावदनमुत्तमम्  ।  
अकामो वा सकामो वा तत्र स्नात्वा तु मानवः  ।  
आजन्मजनितैः पापैर्मुच्यते नात्र संशयः  ॥ कूर्म्प्_२,३९।९६ ॥  
तस्य वै पश्चिमे देशे समीपे नातिदूरतः  ।  
दशाश्वमेधिकं तीर्थं त्रिषु लोकेषु विश्रुतम्  ॥ कूर्म्प्_२,३९।९७ ॥  
उपोष्य रजनीमेकां मासि भाद्रपदे शुभे  ।  
अमावस्यां नरः स्नात्वा पूजयेद् वृषभध्वजम्  ॥ कूर्म्प्_२,३९।९८ ॥  
काञ्चनेन विमानेन किङ्किणीजालमालिना  ।  
गत्वा रुद्रपुरं रम्यं रुद्रेण सह मोदते  ॥ कूर्म्प्_२,३९।९९ ॥  
सर्वत्र सर्वदिवसे स्नानं तत्र समाचरेत्  ।  
पितॄणां तर्पणं कुर्यादश्वमेधफलं लभेत्  ॥ कूर्म्प्_२,३९।१०० ॥  
  
इति श्रीकूर्मपुराणे षट्साहस्त्र्यां संहितायामुपरिविभागे एकोनचत्वारिशो ऽध्यायः  
  
  
_____________________________________________________________  
  
  
मार्कण्डेय उवाच  
ततो गच्छेत राजेन्द्र भृगुतीर्थ मनुत्तमम्  ।  
तत्र देवो भृगुः पुर्वं रुद्रमाराधयत् पुरा  ॥ कूर्म्प्_२,४०।१ ॥  
दर्शनात् तस्य देवस्य सद्यः पापात् प्रमुच्यते  ।  
एतत् क्षेत्रं सुविपुलं सर्वपापप्रणाशनम्  ॥ कूर्म्प्_२,४०।२ ॥  
तत्र स्नात्वा दिवं यान्ति ये मृतास्ते ऽपुनर्भवाः  ।  
उपानहोस्तथा युग्मं देयमन्नं सकाञ्चनम्  ।  
भोजनं च यथाशक्ति तदस्याक्षयमुच्यते  ॥ कूर्म्प्_२,४०।३ ॥  
क्षरन्ति सर्वदानानि यज्ञदानं तपः क्रिया  ।  
अक्षयं तत् तपस्तप्तं भृगुतीर्थे युधिष्ठिर  ॥ कूर्म्प्_२,४०।४ ॥  
तस्यैव तपसोग्रेण तुष्टेन त्रिपुरारिणा  ।  
सान्निध्यं तत्र कथितं भृगुतीर्थे युधिष्ठिर  ॥ कूर्म्प्_२,४०।५ ॥  
ततो गच्छेत राजेन्द्र गौतमेश्वरमुत्तमम्  ।  
यत्राराध्य त्रिशूलाङ्कं गौतमः सिद्धिमाप्नुयात्  ॥ कूर्म्प्_२,४०।६ ॥  
तत्र स्नात्वा नरो राजन् उपवासपरायणः  ।  
काञ्चनेन विमानेन ब्रह्मलोके महीयते  ॥ कूर्म्प्_२,४०।७ ॥  
वृषोत्सर्गं ततो गच्छेच्छाश्वतं पदमाप्नुयात्  ।  
न जानन्ति नरा मूढा विष्णोर्मायाविमोहिताः  ॥ कूर्म्प्_२,४०।८ ॥  
धौतपापं ततो गच्छेद् धौतं यत्र वृषेण तु  ।  
नर्मदायां स्थितं राजन् सर्वपातकनाशनम्  ।  
तत्र तीर्थे नरः स्नात्वा ब्रह्महत्यां व्यपोहति  ॥ कूर्म्प्_२,४०।९ ॥  
तत्र तीर्थे तु राजेन्द्र प्राणत्यागं करोति यः  ।  
चतुर्भुजस्त्रिनेत्रश्च हरतुल्यबलो भवेत्  ॥ कूर्म्प्_२,४०।१० ॥  
वसेत् कल्पायुतं साग्रं शिवतुल्यपराक्रमः  ।  
कालेन महता जातः पृथिव्यामेकराड् भवेत्  ॥ कूर्म्प्_२,४०।११ ॥  
ततो गच्छेत राजेन्द्र हंसतीर्थ मनुत्तमम्  ।  
तत्र स्नात्वा नरो राजन् ब्रह्मलोके महीयते  ॥ कूर्म्प्_२,४०।१२ ॥  
ततो गच्छेत राजेन्द्र सिद्धो यत्र जनार्दनः  ।  
वराहतीर्थ माख्यातं विष्णुलोकगतिप्रदम्  ॥ कूर्म्प्_२,४०।१३ ॥  
ततो गच्छेत राजेन्द्र चन्द्रतीर्थमनुत्तमम्  ।  
पौर्णमास्यां विशेषेण स्नानं तत्र समाचरेत्  ।  
स्नातमात्रो नरस्तत्र चन्द्रलोके महीयते  ॥ कूर्म्प्_२,४०।१४ ॥  
ततो गच्छेत राजेन्द्र कन्यातीर्थमनुत्तमम्  ।  
शुक्लपक्षे तृतीयायां स्नानं तत्र समाचरेत्  ।  
स्नातमात्रो नरस्तत्र पृथिव्यामेकराड् भवेत्  ॥ कूर्म्प्_२,४०।१५ ॥  
देवतीर्थ ततो गच्छेत् सर्वदेवनमकृतम्  ।  
तत्र स्नात्वा च राजेन्द्र दैवतैः सह मोदते  ॥ कूर्म्प्_२,४०।१६ ॥  
ततो गच्छेत राजेन्द्र शिखितीर्थमनुत्तमम्  ।  
यत् तत्र दीयते दानं सर्वं कोटिगुणं भवेत्  ॥ कूर्म्प्_२,४०।१७ ॥  
ततो गच्छेत राजेन्द्र तीर्थं पैतामहं शुभम्  ।  
यत्तत्र क्रियते श्राद्धं सर्वं तदक्षयं भवेत्  ॥ कूर्म्प्_२,४०।१८ ॥  
सावित्रीतीर्थमासाद्य यस्तु प्राणान् परित्यजेत्  ।  
विधूय सर्वपापानि ब्रह्मलोके महीयते  ॥ कूर्म्प्_२,४०।१९ ॥  
मनोहरं तु तत्रैव तीर्थं परमशोभनम्  ।  
तत्र स्नात्वा नरो राजन् दैवतैः सह मोदते  ॥ कूर्म्प्_२,४०।२० ॥  
ततो गच्छेत राजेन्द्र मानसं तीर्थमुत्तमम्  ।  
स्नात्वा तत्र नरो राजन् रुद्रलोके महीयते  ॥ कूर्म्प्_२,४०।२१ ॥  
स्वर्गबिन्दुं ततो गच्छेत्तीर्थं देवनमस्कृतम्  ।  
तत्र स्नात्वा नरो राजन् दुर्गतिं नैव गच्छति  ॥ कूर्म्प्_२,४०।२२ ॥  
अप्सरेशं ततो गच्छेत् स्नानं तत्र समाचरेत्  ।  
क्रीडते नाकलोकस्थो ह्यप्सरोभिः स मोदते  ॥ कूर्म्प्_२,४०।२३ ॥  
ततो गच्छेत राजेन्द्र भारभूतिमनुत्तमम्  ।  
उपोषितोर्ऽचयेदीशं रुद्रलोके महीयते  ।  
अस्मिंस्तीर्थे मृतो राजन् गाणपत्यमवाप्नुयात्  ॥ कूर्म्प्_२,४०।२४ ॥  
कार्तिके मासि देवेशमर्चयेत् पार्वतीपतिम्  ।  
अश्वमेधाद् दशगुणं प्रवदन्ति मनीषिणः  ॥ कूर्म्प्_२,४०।२५ ॥  
वृषभं यः प्रयच्छेत तत्र कुन्देन्दुसप्रभम्  ।  
वृषयुक्तेन यानेन रुद्रलोकं स गच्छति  ॥ कूर्म्प्_२,४०।२६ ॥  
एतत् तीर्थं समासाद्य यस्तु प्राणान् परित्यजेत्  ।  
सर्वपापविशुद्धात्मा रुद्रलोकं स गच्छति  ॥ कूर्म्प्_२,४०।२७ ॥  
जलप्रवेशं यः कुर्यात् तस्मिंस्तीर्थे नराधिप  ।  
हंसयुक्तेन यानेन स्वर्गलोकं स गच्छति  ॥ कूर्म्प्_२,४०।२८ ॥  
एरण्ड्या नर्मदायास्तु सङ्गमं लोकविश्रुतम्  ।  
तत्र तीर्थं महापुण्यं सर्वपापप्रणाशनम्  ॥ कूर्म्प्_२,४०।२९ ॥  
उपवासपरो भूत्वा नित्यं व्रतपरायणः  ।  
तत्र स्नात्वा तु राजेन्द्र मुच्यते ब्रह्महत्यया  ॥ कूर्म्प्_२,४०।३० ॥  
ततो गच्छेत राजेन्द्र नर्मदोदधिसङ्गमम्  ।  
जमदग्निरिति ख्यातः सिद्धो यत्र जनार्दनः  ॥ कूर्म्प्_२,४०।३१ ॥  
तत्र स्नात्वा नरो राजन् नर्मदोदधिसङ्गमे  ।  
त्रिगुणं चाश्वमेधस्य फलं प्राप्नोति मानवः  ॥ कूर्म्प्_२,४०।३२ ॥  
ततो गच्छेत राजेन्द्र पिङ्गलेश्वरमुत्तमम्  ।  
तत्र स्नात्वा नरो राजन् रुद्रलोके महीयते  ॥ कूर्म्प्_२,४०।३३ ॥  
तत्रोपवासं यः कृत्वा पश्येत विमलेश्वरम्  ।  
सप्तजन्मकृतं पापं हित्वा याति शिवालयम्  ॥ कूर्म्प्_२,४०।३४ ॥  
ततो गच्छेत राजेन्द्र आलिकातीर्थमुत्तमम्  ।  
उपोष्य रजनीमेकां नियतो नियताशनः  ।  
अस्य तीर्थस्य माहात्म्यान्मुच्यते ब्रह्महत्यया  ॥ कूर्म्प्_२,४०।३५ ॥  
एतानि तव सङ्क्षेपात् प्राधान्यात् कथितानि तु  ।  
न शक्या विस्तराद् वक्तुं सङ्ख्या तीर्थेषुपाण्डव  ॥ कूर्म्प्_२,४०।३६ ॥  
एषा पवित्रा विमला नदी त्रैलोक्यविश्रुता  ।  
नर्मदा सरितां श्रेष्ठा महादेवस्य वल्लभा  ॥ कूर्म्प्_२,४०।३७ ॥  
मनसा संस्मरेद्यस्तु नर्मदां वै युधिष्ठिर  ।  
चान्द्रायणशतं साग्रं लभते नात्र संशयः  ॥ कूर्म्प्_२,४०।३८ ॥  
अश्रद्दधानाः पुरुषा नास्तिक्यं घोरमाश्रिताः  ।  
पतन्ति नरके घोरे इत्याह परमेश्वरः  ॥ कूर्म्प्_२,४०।३९ ॥  
नर्मदां सेवते नित्यं स्वयं देवो महेश्वरः  ।  
तेन पुण्या नदी ज्ञेया ब्रह्महत्यापहारिणी  ॥ कूर्म्प्_२,४०।४० ॥  
  
इति श्रीकूर्मपुराणे षट्साहस्त्र्यां संहितायामुपरिविभागे चत्वारिंशो ऽध्यायः  
  
_____________________________________________________________  
  
  
सूत उवाच  
इदं त्रैलोक्यविख्यातं तीर्थं नैमिशमुत्तमम्  ।  
महादेवप्रियकरं महापातकनाशनम्  ॥ कूर्म्प्_२,४१।१ ॥  
महादेवं दिदृक्षूणामृषीणणां परमेष्ठिनाम्  ।  
ब्रहामणा निर्मितं स्थानं तपस्तप्तुं द्विजोत्तमाः  ॥ कूर्म्प्_२,४१।२ ॥  
मरीचयो ऽत्रयो विप्रा वसिष्ठाः क्रतवस्तथा  ।  
भृगवो ऽङ्गिरसः पूर्वा ब्रह्माणं कमलोद्भवम्  ॥ कूर्म्प्_२,४१।३ ॥  
समेत्य सर्ववरदं चतुर्मूर्ति चतुर्मुखम्  ।  
पृच्छन्ति प्रणिपत्यैनं विश्वकर्माणमच्युतम्  ॥ कूर्म्प्_२,४१।४ ॥  
षट्कुलीया ऊचुः  
भगवन् देवमीशानं भर्गमेकं कपर्दिनम्  ।  
केनोपायेन पश्यामो ब्रूहि देवनमस्कृतम्  ॥ कूर्म्प्_२,४१।५ ॥  
ब्रह्मोवाच  
सत्रं सहस्रमासध्वं वाङ्मनोदोषवर्जिताः  ।  
देशं च वः प्रवक्ष्यामि यस्मिन् देशे चरिष्यथ  ॥ कूर्म्प्_२,४१।६ ॥  
उक्त्वा मनोमयं चक्रं स सृष्ट्वा तानुवाच ह  ।  
क्षिप्तमेतन्मया चक्रमनुव्रजत मा चिरम्  ।  
यत्रास्य नेमिः शीर्येत स देशः पुरुषर्षभाः  ॥ कूर्म्प्_२,४१।७ ॥  
ततो मुमोच तच्चक्रं ते च तत्समनुव्रजन्  ।  
तस्य वै व्रजतः क्षिप्रं यत्र नेमिरशीर्यत  ।  
नैमिसं तत्स्मृतं नाम्ना पुण्यं सर्वत्र पूजितम्  ॥ कूर्म्प्_२,४१।८ ॥  
सिद्धचारणसङ्कीर्णं यक्षगन्धर्वसेवितम्  ।  
स्थानं भगवतः शम्भोरेतन्नैमिशमुत्तमम्  ॥ कूर्म्प्_२,४१।९ ॥  
अत्र देवाः सगन्धर्वाः सयक्षोरगराक्षसाः  ।  
तपस्तप्त्वा पुरा देवा लेभिरे प्रवरान् वरान्  ॥ कूर्म्प्_२,४१।१० ॥  
इमं देशं समाश्रित्य षट्कुलीयाः समाहिताः  ।  
सत्रेणाराध्य देवेशं दृष्टवन्तो महेश्वरम्  ॥ कूर्म्प्_२,४१।११ ॥  
अत्र दानं तपस्तप्तं स्नानं जप्यादिकं च यत्  ।  
एकैकं पावयेत् पापं सप्तजन्मकृतं द्विजाः  ॥ कूर्म्प्_२,४१।१२ ॥  
अत्र पूर्वं स भगवानृषीणां सत्रमासताम्  ।  
प्रोवाच वायुर्ब्रह्माण्डं पुराणं ब्रह्मभाषितम्  ॥ कूर्म्प्_२,४१।१३ ॥  
अत्र देवो महादेवो रुद्राण्या किल विश्वकृत्  ।  
रमते ऽध्यापि भगवान् प्रमथैः परिवारितः  ॥ कूर्म्प्_२,४१।१४ ॥  
अत्र प्राणान् परित्यज्य नियमेन द्विजातयः  ।  
ब्रह्मलोकं गमिष्यन्ति यत्र गत्वा न जायते  ॥ कूर्म्प्_२,४१।१५ ॥  
अन्यच्च तीर्थप्रवरं जाप्येश्वरमितिश्रुतम्  ।  
जजाप रुद्रमनिशं यत्र नन्दी महागणः  ॥ कूर्म्प्_२,४१।१६ ॥  
प्रीतस्तस्य महादेवो देव्या सह पिनाकधृक्  ।  
ददावात्मसमानत्वं मृत्युवञ्चनमेव च  ॥ कूर्म्प्_२,४१।१७ ॥  
अभूदृषिः स धर्मात्मा शिलादो नाम धर्मवित्  ।  
आराधयन्महादेवं पुत्रार्थं वृषभध्वजम्  ॥ कूर्म्प्_२,४१।१८ ॥  
तस्य वर्षसहस्रान्ते तप्यमानस्य विश्वकृत्  ।  
शर्वः सोमो गणवृतो वरदो ऽस्मीत्यभाषत  ॥ कूर्म्प्_२,४१।१९ ॥  
स वव्रे वरमीशानं वरेण्यं गिरिजापतिम्  ।  
अयोनिजं मृत्युहीनं देहि पुत्रं त्वया समम्  ॥ कूर्म्प्_२,४१।२० ॥  
तथास्त्वित्याह भगवान् देव्या सह महेश्वरः  ।  
पश्यतस्तस्य विप्रर्षेरन्तर्धानं गतो हरः  ॥ कूर्म्प्_२,४१।२१ ॥  
ततो यियक्षुः स्वां भूमिं शिलादो धर्मवित्तमः  ।  
चकर्ष लाङ्गलेनोर्व्ॐ भित्त्वादृश्यत शोभनः  ॥ कूर्म्प्_२,४१।२२ ॥  
संवर्तकानलप्रख्यः कुमारः प्रहसन्निव  ।  
रूपलावण्यसम्पन्नस्तेजसा भासयन् दिशः  ॥ कूर्म्प्_२,४१।२३ ॥  
कुमारतुल्यो ऽप्रतिमो मेघगम्भीरया गिरा  ।  
शिलादं तात तातेति प्राह नन्दी पुनः पुनः  ॥ कूर्म्प्_२,४१।२४ ॥  
तं दृष्ट्वा नन्दनं जातं शिलादः परिषस्वजे  ।  
मुनिभ्यो दर्शयामास ये तदाश्रमवासिनः  ॥ कूर्म्प्_२,४१।२५ ॥  
जातकर्मादिकाः सर्वाः क्रियास्तस्य चकार ह  ।  
उपनीय यथाशास्त्रं वेदमध्यापयत् सुतम्  ॥ कूर्म्प्_२,४१।२६ ॥  
अधीतवेदो भगवान् नन्दी मतिमनुत्तमाम्  ।  
चक्रे महेश्वरं द्रष्टुं जेष्ये मृत्युमिति प्रभुम्  ॥ कूर्म्प्_२,४१।२७ ॥  
स गत्वा सरितं पुण्यामेकाग्रश्रद्धयान्वितः  ।  
जजाप रुद्रमनिशं महेशासक्तमानसः  ॥ कूर्म्प्_२,४१।२८ ॥  
तस्य कोट्यां तु पूर्णायां शङ्करो भक्तवत्सलः  ।  
आगत्य साम्बः सगणो वरदो ऽस्मीत्युवाच ह  ॥ कूर्म्प्_२,४१।२९ ॥  
स वव्रे पुनरेवाहं जपेयं कोटिमीश्वरम्  ।  
तावदायुर्महादेव देहीति वरमीश्वर  ॥ कूर्म्प्_२,४१।३० ॥  
एवमस्त्विति सम्प्रोच्य देवो ऽप्यन्तरधीयत  ।  
जजाप कोटिं भगवान् भूयस्तद्गतमानसः  ॥ कूर्म्प्_२,४१।३१ ॥  
द्वितीयायां च कोट्यां वै सम्पूर्णायां वृषध्वजः  ।  
आगत्य वरदो ऽस्मीति प्राह भूतगणैर्वृतः  ॥ कूर्म्प्_२,४१।३२ ॥  
तृतीयां जप्तुमिच्छामि कोटिं भूयो ऽपि शङ्कर  ।  
तथास्त्वित्याह विश्वात्मा देवो ऽप्यन्तरधीयत  ॥ कूर्म्प्_२,४१।३३ ॥  
कोटित्रये ऽथ सम्पूर्णे देवः प्रीतमना भृशम्  ।  
आगत्य वरदो ऽस्मीति प्राह भूतगणैर्वृतः  ॥ कूर्म्प्_२,४१।३४ ॥  
जपेयं कोटिमन्यां वै भूयो ऽपि तव तेजसा  ।  
इत्युक्ते भगवानाह न जप्तव्यं त्वया पुनः  ॥ कूर्म्प्_२,४१।३५ ॥  
अमरो जरया त्यक्तो मम पार्श्वगतः सदा  ।  
महागणपतिर्देव्याः पुत्रो भव महेश्वरः  ॥ कूर्म्प्_२,४१।३६ ॥  
योगीश्वरो योगनेता गणानामीश्वरेश्वरः  ।  
सर्वलोकाधिपः श्रीमान् सर्वज्ञो मद्बलान्वितः  ॥ कूर्म्प्_२,४१।३७ ॥  
ज्ञानं तन्मामकं दिव्यं हस्तामलकवत् तव  ।  
आभूतसम्प्लवस्थायी ततो यास्यसि मत्पदम्  ॥ कूर्म्प्_२,४१।३८ ॥  
एतदुक्त्वा महादेवो गणानाहूय शङ्करः  ।  
अभिषेकेण युक्तेन नन्दीश्वरमयोजयत्  ॥ कूर्म्प्_२,४१।३९ ॥  
उद्वाहयामास च तं स्वयमेव पिनाकधृक्  ।  
मरुतां च शुभां कन्यां सुयशेति च विश्रुताम्  ॥ कूर्म्प्_२,४१।४० ॥  
एतज्जप्येश्वरं स्थानं देवदेवस्य शूलिनः  ।  
यत्र तत्र मृतो मर्त्यो रुद्रलोके महीयते  ॥ कूर्म्प्_२,४१।४१ ॥  
  
इति श्रीकूर्मपुराणे षट्साहस्त्र्यां संहितायामुपरिविभागे एकचत्वारिंशो ऽध्यायः  
  
  
_____________________________________________________________  
  
  
सूत उवाच  
अन्यच्च तीर्थप्रवरं जप्येश्वरसमीपतः  ।  
नाम्ना पञ्चनदं पुण्यं सर्वपापप्रणाशनम्  ॥ कूर्म्प्_२,४२।१ ॥  
त्रिरात्रोपोषितस्तत्र पूजयित्वा महेश्वरम्  ।  
सर्वपापविशुद्धात्मा रुद्रलोके महीयते  ॥ कूर्म्प्_२,४२।२ ॥  
अन्यच्च तीर्थप्रवरं शङ्करस्यामितौजसः  ।  
महाभैरवमित्युक्तं महापातकनाशनम्  ॥ कूर्म्प्_२,४२।३ ॥  
तीर्थानां च परं तीर्थं वितस्ता परमा नदी  ।  
सर्वपापहरा पुण्या स्वयमेव गिरीन्द्रजा  ॥ कूर्म्प्_२,४२।४ ॥  
तीर्थं पञ्चतपं नाम शम्भोरमिततेजसः  ।  
यत्र देवादिदेवेन चक्रार्थं पूजितो भवः  ॥ कूर्म्प्_२,४२।५ ॥  
पिण्डदानादिकं तत्र प्रेत्यानन्तफलप्रदम्  ।  
मृतस्तत्रापि नियमाद् ब्रह्मलोके महीयते  ॥ कूर्म्प्_२,४२।६ ॥  
कायावरोहणं नाम महादेवालयं शुभम्  ।  
यत्र माहेश्वरा धर्मा मुनिभिः सम्प्रवर्तिताः  ॥ कूर्म्प्_२,४२।७ ॥  
श्राद्धं दानं तपो होम उपवासस्तथाक्षयः  ।  
परित्यजति यः प्राणान् रुद्रलोकं स गच्छति  ॥ कूर्म्प्_२,४२।८ ॥  
अन्यच्च तीर्थप्रवरं कन्यातीर्थमिति श्रुतम्  ।  
तत्र गत्वा त्यजेत् प्राणांल्लोकान् प्राप्नोति शाश्वतान्  ॥ कूर्म्प्_२,४२।९ ॥  
जामदग्न्यस्य तु शुभं रामस्याक्लिष्टकर्मणः  ।  
तत्र स्नात्वा तीर्थ वरे गोसहस्रफलं लभेत्  ॥ कूर्म्प्_२,४२।१० ॥  
महाकालमिति ख्यातं तीर्थं त्रैलोक्यविश्रुतम्  ।  
गत्वा प्राणान् परित्यज्य गाणपत्यमवाप्नुयात्  ॥ कूर्म्प्_२,४२।११ ॥  
गुह्याद् गुह्यतमं तीर्थं नकुलीश्वरमुत्तमम्  ।  
तत्र सन्निहितः श्रीमान् भगवान् नकुलीश्वरः  ॥ कूर्म्प्_२,४२।१२ ॥  
हिमवच्छिखरे रम्ये गङ्गाद्वारे सुशोभने  ।  
देव्या सह महादेवो नित्यं शिष्यैश्च संवृतः  ॥ कूर्म्प्_२,४२।१३ ॥  
तत्र स्नात्वा महादेवं पूजयित्वा वृषध्वजम्  ।  
सर्वपापैर्विमुच्येत मृतस्तज्ज्ञानमाप्नुयात्  ॥ कूर्म्प्_२,४२।१४ ॥  
अन्यच्च देवदेवस्य स्थानं पुण्यतमं शुभम्  ।  
भीमेश्वरमिति ख्यातं गत्वा मुञ्चति पातकम्  ॥ कूर्म्प्_२,४२।१५ ॥  
तथान्यच्चण्डवेगायाः सम्भेदः पापनाशनः  ।  
तत्र स्नात्वा च पीत्वा च मुच्यते ब्रह्महत्यया  ॥ कूर्म्प्_२,४२।१६ ॥  
सर्वेषामपि चैतेषां तीर्थानां परमा पुरी  ।  
नाम्नावाराणसी दिव्या कोटिकोट्ययुताधिका  ॥ कूर्म्प्_२,४२।१७ ॥  
तस्याः पुरस्तान्माहात्म्यं भाषितं वो मया त्विह  ।  
नान्यत्र लभ्यते मुक्तिर्योगिनाप्येकजन्मना  ॥ कूर्म्प्_२,४२।१८ ॥  
एते प्राधान्यतः प्रोक्ता देशाः पापहरा नृणाम्  ।  
गत्वा सङ्क्षालयेत् पापं जन्मान्तरशतैः कृतम्  ॥ कूर्म्प्_२,४२।१९ ॥  
यः स्वधर्मान् परित्यज्य तीर्थसेवां करोति हि  ।  
न तस्य फलते तीर्थमहि लोके परत्र च  ॥ कूर्म्प्_२,४२।२० ॥  
प्रायश्चित्ती च विधुरस्तथा पापचरो गृही  ।  
प्रकुर्यात् तीर्थसंसेवां ये चान्ये तादृशा जनाः  ॥ कूर्म्प्_२,४२।२१ ॥  
सहाग्निर्वा सपत्नीको गच्छेत् तीर्थानि यत्नतः  ।  
सर्वपापविनिर्मुक्तो यथोक्तां गतिमाप्नुयात्  ॥ कूर्म्प्_२,४२।२२ ॥  
ऋणानि त्रीण्यपाकृत्य कुर्याद् वा तीर्थसेवनम्  ।  
विधाय वृत्तिं पुत्राणां भार्यां तेषु निधाय च  ॥ कूर्म्प्_२,४२।२३ ॥  
प्रायश्चित्तप्रसङ्गेन तीर्थमाहात्म्यमीरितम्  ।  
यः पठेच्छृणुयाद् वापि मुच्यते सर्वपातकैः  ॥ कूर्म्प्_२,४२।२४ ॥  
  
इति श्रीकूर्मपुराणे षट्साहस्त्र्यां संहितायामुपरिविभागे द्विचत्वारिंशो ऽध्यायः  
  
  
_____________________________________________________________  
  
सूत उवाच  
एतदाकर्ण्य विज्ञानं नारायणमुखेरितम्  ।  
कूर्मरूपधरं देवं पप्रच्छुर्मुनयः प्रभुम्  ॥ कूर्म्प्_२,४३।१ ॥  
मुनय ऊचुः  
कथिता भवता धर्मा मोक्षज्ञानं सविस्तरम्  ।  
लोकानां सर्गविस्तारं वंशमन्वन्तराणि च  ॥ कूर्म्प्_२,४३।२ ॥  
प्रतिसर्गमिदानीं नो वक्तुमर्हसी माधव  ।  
भूतानां भूतभव्येश यथा पूर्वं त्वयोदितम्  ॥ कूर्म्प्_२,४३।३ ॥  
सूत उवाच  
श्रुत्वा तेषां तदा वाक्यं भगवान् कूर्मरूपधृक्  ।  
व्याजहार महायोगी भूतानां प्रतिसञ्चरम्  ॥ कूर्म्प्_२,४३।४ ॥  
कूर्म उवाच  
नित्यो नैमित्तिकश्चैव प्राकृतात्यन्तिकौ तथा  ।  
चतुर्धायं पुराणे ऽस्मिन् प्रोच्यते प्रतिसञ्चरः  ॥ कूर्म्प्_२,४३।५ ॥  
यो ऽयं सन्दृश्यते नित्यं लोके भूतक्षयस्त्विह  ।  
नित्यः सङ्कीर्त्यते नाम्ना मुनिभिः प्रतिसञ्चरः  ॥ कूर्म्प्_२,४३।६ ॥  
ब्राह्मो नैमित्तिको नाम कल्पान्ते यो भविष्यति  ।  
त्रैलोक्यस्यास्य कथितः प्रतिसर्गो मनीषिभिः  ॥ कूर्म्प्_२,४३।७ ॥  
महादाद्यां विशेषान्तं यदा संयाति सङ्क्षयम्  ।  
प्राकृतः प्रतिसर्गो ऽयं प्रोच्यते कालचिन्तकैः  ॥ कूर्म्प्_२,४३।८ ॥  
ज्ञानादात्यन्तिकः प्रोक्तो योगिनः परमात्मनि  ।  
प्रलयः प्रतिसर्गो ऽयं कालचिन्तापरैर्द्विजैः  ॥ कूर्म्प्_२,४३।९ ॥  
आत्यन्तिकश्च कथितः प्रलयो ऽत्र ससाधनः  ।  
नैमित्तिकमिदानीं वः कथयिष्ये समासतः  ॥ कूर्म्प्_२,४३।१० ॥  
चतुर्युगसहस्रान्ते सम्प्राप्ते प्रतिसञ्चरे  ।  
स्वात्मसंस्थाः प्रजाः कर्तुं प्रतिपेदे प्रजापतिः  ॥ कूर्म्प्_२,४३।११ ॥  
ततो भवत्यनावृष्टिस्तीव्रा सा शतवार्षिकी  ।  
भूतक्षयकरी घोरा सर्वभूतक्षयङ्करी  ॥ कूर्म्प्_२,४३।१२ ॥  
ततो यान्यल्पसाराणि सत्त्वानि पृथिवीतले  ।  
तानि चाग्रे प्रलीयन्ते भूमित्वमुपयान्ति च  ॥ कूर्म्प्_२,४३।१३ ॥  
सप्तरश्मिरथो भूत्वा समुत्तिष्ठन् दिवाकरः  ।  
असह्यरश्मिर्भवति पिबन्नम्भो गभस्तिभिः  ॥ कूर्म्प्_२,४३।१४ ॥  
तस्य ते रश्मयः सप्त पिबन्त्यम्बु महार्णवे  ।  
तेनाहारेण ता दीप्ताः सूर्याः सप्त भवन्त्युत  ॥ कूर्म्प्_२,४३।१५ ॥  
ततस्ते रश्मयः सप्त सूर्या भूत्वा चतुर्दिशम्  ।  
चतुर्लोकमिदं सर्वं दहन्ति शिखिनस्तथा  ॥ कूर्म्प्_२,४३।१६ ॥  
व्याप्नुवन्तश्च ते विप्रास्तूर्ध्वं चाधश्च रश्मिभिः  ।  
दीप्यन्ते भास्कराः सप्त युगान्ताग्निप्रतापिनः  ॥ कूर्म्प्_२,४३।१७ ॥  
ते सूर्या वारिणा दीप्ता बहुसाहस्त्ररश्मयः  ।  
खं समावृत्य तिष्ठन्ति निर्दहन्तो वसुन्धराम्  ॥ कूर्म्प्_२,४३।१८ ॥  
ततस्तेषां प्रतापेन दह्यमाना वसुन्धरा  ।  
साद्रिनद्यर्णवद्वीपा निस्नेहा समपद्यत  ॥ कूर्म्प्_२,४३।१९ ॥  
दीप्ताभिः सन्तताभिश्च रश्मिभिर्वै समन्ततः  ।  
अधश्चोर्ध्वं च लग्नाभिस्तिर्यक् चैव समावृतम्  ॥ कूर्म्प्_२,४३।२० ॥  
सूर्याग्निना प्रमृष्टानां संसृष्टानां परस्परम्  ।  
एकत्वमुपयातानामेकज्वालं भवत्युत  ॥ कूर्म्प्_२,४३।२१ ॥  
सर्वलोकप्रणाशश्च सो ऽग्निर्भूत्वा सुकुण्डली  ।  
चतुर्लोकमिदं सर्वं निर्दहत्यात्मतेजसा  ॥ कूर्म्प्_२,४३।२२ ॥  
ततः प्रलीने सर्वस्मिञ् जङ्गमे स्थावरे तथा  ।  
निर्वृक्षा निस्तृणा भूमिः कूर्मपृष्ठा प्रकाशते  ॥ कूर्म्प्_२,४३।२३ ॥  
अम्बरीषमिवाभाति सर्वमापूरितं जगत्  ।  
सर्वमेव तदर्चिर्भिः पूर्णं जाज्वल्यते पुनः  ॥ कूर्म्प्_२,४३।२४ ॥  
पाताले यानि सत्त्वानि महोदधिगतानि च  ।  
ततस्तानि प्रलीयन्ते भूमित्वमुपयान्ति च  ॥ कूर्म्प्_२,४३।२५ ॥  
द्वीपांश्च पर्वतांश्चैव वर्षाण्यथ महोदधीन्  ।  
तान् सर्वान् भस्मसात् कृत्वा सप्तात्मा पावकः प्रभुः  ॥ कूर्म्प्_२,४३।२६ ॥  
समुद्रेभ्यो नदीभ्यश्च पातालेभ्यश्च सर्वशः  ।  
पिबन्नपः समिद्धो ऽग्निः पृथिवीमाश्रितो ज्वलन्  ॥ कूर्म्प्_२,४३।२७ ॥  
ततः संवर्तकः शैलानतिक्रम्य महांस्तथा  ।  
लोकान् दहति दीप्तात्मा रुद्रतेजोविजॄम्भितः  ॥ कूर्म्प्_२,४३।२८ ॥  
स दग्ध्वा पृथिवीं देवो रसातलमशोषयत्  ।  
अधस्तात् पृथिवीं दग्ध्वा दिवमूर्ध्वं दहिष्यति  ॥ कूर्म्प्_२,४३।२९ ॥  
योजनानां शतानीह सहस्राण्ययुतानि च  ।  
उत्तिष्ठन्ति शिखास्तस्य वह्नेः संवर्तकस्य तु  ॥ कूर्म्प्_२,४३।३० ॥  
गन्धर्वांश्च पिशाचांश्च सयक्षोरगराक्षसान्  ।  
तदा दहत्यसौ दीप्तः कालरुद्रप्रचोदितः  ॥ कूर्म्प्_२,४३।३१ ॥  
भूर्लोकं च भुवर्लोकं स्वर्लोकं च तथा महः  ।  
दहेदशेषं कालाग्निः कालो विश्वतनुः स्वयम्  ॥ कूर्म्प्_२,४३।३२ ॥  
व्याप्तेष्वेतेषु लोकेषु तिर्यगूर्ध्वमथाग्निना  ।  
तत् तेजः समनुप्राप्य कृत्स्नं जगदिदं शनैः  ।  
अयोगुडनिभं सर्वं तदा चैकं प्रकाशते  ॥ कूर्म्प्_२,४३।३३ ॥  
ततो गजकुलोन्नादास्तडिद्भिः समलङ्कृताः  ।  
उत्तिष्ठन्ति तदा व्योम्नि घोराः संवर्तका घनाः  ॥ कूर्म्प्_२,४३।३४ ॥  
केचिन्नीलोत्पलश्यामाः केचित् कुमुदसन्निभाः  ।  
धूम्रवर्णास्तथा केचित् केचित् पीताः पयोधराः  ॥ कूर्म्प्_२,४३।३५ ॥  
केचिद् रासभवर्णास्तु लाक्षारसनिभास्तथा  ।  
शङ्खकुन्दनिभाश्चान्ये जात्यञ्जननिभाः परे  ॥ कूर्म्प्_२,४३।३६ ॥  
मनः शिलाभास्त्वन्ये च कपोतसदृशाः परे  ।  
इन्द्रगोपनिभाः केचिद्धरितालनिभास्तथा  ।  
इन्द्रचापनिभाः केचिदुत्तिष्ठन्ति घना दिवि  ॥ कूर्म्प्_२,४३।३७ ॥  
केचित् पर्वतसङ्काशाः केचिद् गजकुलोपमाः  ।  
कूटाङ्गारनिभाश्चान्ये केचिन्मीनकुलोद्वहाः  ।  
बहूरूपा घोरूपा घोरस्वरनिनादिनः  ॥ कूर्म्प्_२,४३।३८ ॥  
तदा जलधराः सर्वे पूरयन्ति नभः स्थलम्  ।  
ततस्ते जलदा घोरा राविणो भास्करात्मजाः  ।  
सप्तधा संवृतात्मानस्तमग्निं शमयन्त्युत  ॥ कूर्म्प्_२,४३।३९ ॥  
ततस्ते जलदा वर्षं मुञ्चन्तीह महौघवत्  ।  
सुघोरमशिवं सर्वं नाशयन्ति च पावकम्  ॥ कूर्म्प्_२,४३।४० ॥  
प्रवृष्टे च तदात्यर्थमम्भसा पूर्यते जगत्  ।  
अद्भिस्तेजोभिभूतत्वात् तदाग्निः प्रविशत्यपः  ॥ कूर्म्प्_२,४३।४१ ॥  
नष्टे चाग्नौ वर्षशतैः पयोदाः क्षयसम्भवाः  ।  
प्लावयन्तो ऽथ भुवनं महाजलपरिस्त्रवैः  ॥ कूर्म्प्_२,४३।४२ ॥  
धाराभिः पूरयन्तीदं चोद्यमानाः स्वयम्भुवा  ।  
अत्यन्तसलिलौघैश्च वेला इव महोदधिः  ॥ कूर्म्प्_२,४३।४३ ॥  
साद्रिद्वीपा तथा पृथ्वी जलैः सञ्च्छाद्यते शनैः  ।  
आदित्यरश्मिभिः पीतं जलमभ्रेषु तिष्ठति  ।  
पुनः पतति तद् भूमौ पूर्यन्ते तेन चार्णवाः  ॥ कूर्म्प्_२,४३।४४ ॥  
ततः समुद्राः स्वां वेलामतिक्रान्तास्तु कृत्स्नशः  ।  
पर्वताश्च विलीयन्ते मही चाप्सु निमज्जति  ॥ कूर्म्प्_२,४३।४५ ॥  
तस्मिन्नेकार्णवे घोरे नष्टे स्थावरजङ्गमे  ।  
योगनिन्द्रां समास्थाय शेते देवः प्रजापतिः  ॥ कूर्म्प्_२,४३।४६ ॥  
चतुर्युगसहस्रान्तं कल्पमाहुर्महर्षयः  ।  
वाराहो वर्तते कल्पो यस्य विस्तार ईरितः  ॥ कूर्म्प्_२,४३।४७ ॥  
असङ्ख्यातास्तथा कल्पा ब्रह्मविष्णुशिवात्मकाः  ।  
कथिता हि पुराणेषु मुनिभिः कालचिन्तकैः  ॥ कूर्म्प्_२,४३।४८ ॥  
सात्त्विकेष्वथ कल्पेषु माहात्म्यमधिकं हरेः  ।  
तामसेषु हरस्योक्तं राजसेषु प्रजापतेः  ॥ कूर्म्प्_२,४३।४९ ॥  
यो ऽयं प्रवर्तते कल्पो वाराहः सात्त्विको मतः  ।  
अन्ये च सात्त्विकाः कल्पा मम तेषु परिग्रहः  ॥ कूर्म्प्_२,४३।५० ॥  
ध्यानं तपस्तथा ज्ञानं लब्ध्वा तेष्वेव योगिनः  ।  
आराध्य गिरिशं मां च यान्ति तत् परमं पदम्  ॥ कूर्म्प्_२,४३।५१ ॥  
सो ऽहं सत्त्वं समास्थाय मायी मायामयीं स्वयम्  ।  
एकार्णवे जगत्यस्मिन् योगनिद्रां व्रजामि तु  ॥ कूर्म्प्_२,४३।५२ ॥  
मां पश्यन्ति महात्मानः सुप्तं कालं महर्षयः  ।  
जनलोके वर्तमानास्तपसा योगचक्षुषा  ॥ कूर्म्प्_२,४३।५३ ॥  
अहं पुराणपुरुषो भूर्भुवः प्रभवो विभुः  ।  
सहस्रचरणः श्रीमान् सहस्रांशुः सहस्रदृक्  ॥ कूर्म्प्_२,४३।५४ ॥  
मन्त्रो ऽग्निर्ब्राह्मिणा गावः कुशाश्च समिधो ह्यहम्  ।  
प्रोक्षणी च श्रुवश्चैव सोमो घृतमथास्म्यहम्  ॥ कूर्म्प्_२,४३।५५ ॥  
संवर्तको महानात्मा पवित्रं परमं यशः  ।  
वेदो वेद्यं प्रभुर्गोप्ता गोपतिर्ब्रह्मणो मुखम्  ॥ कूर्म्प्_२,४३।५६ ॥  
अनन्तस्तारको योगी गतिर्गतिमतां वरः  ।  
हंसः प्राणो ऽथ कपिलो विश्वमूर्तिः सनातनः  ॥ कूर्म्प्_२,४३।५७ ॥  
क्षेत्रज्ञः प्रकृतिः कालो जगद्बीजमथामृतम्  ।  
माता पिता महादेवो मत्तो ह्यन्यन्न विद्यते  ॥ कूर्म्प्_२,४३।५८ ॥  
आदित्यवर्णो भुवनस्य गोप्ता  
नारायणः पुरुषो योगमूर्तिः  ।  
मां पश्यन्ति यतयो योगनिष्ठा  
ज्ञात्वात्मानममृतत्वं व्रजन्ति  ॥ कूर्म्प्_२,४३।५९ ॥  
  
इति श्रीकूर्मपुराणे षट्साहस्त्र्यां संहितायामुपरिविभागे त्रिचत्वारिंशो ऽध्यायः  
  
  
_____________________________________________________________  
  
  
कूर्म उवाच  
अतः परं प्रवक्ष्यामि प्रतिसर्गमनुत्तमम्  ।  
प्राकृतं हि समासेन शृणुध्वं गदतो मम  ॥ कूर्म्प्_२,४४।१ ॥  
गते परार्धद्वितये कालो लोकप्रकालनः  ।  
कालाग्निर्भस्मसात् कर्तुं करोति निकिलं मतिम्  ॥ कूर्म्प्_२,४४।२ ॥  
स्वात्मन्यात्मानमावेश्य भूत्वा देवो महेश्वरः  ।  
दहेदशेषं ब्रह्माण्डं सदेवासुरमानुषम्  ॥ कूर्म्प्_२,४४।३ ॥  
तमाविश्य महादेवो भगवान्नीललोहितः  ।  
करोति लोकसंहारं भीषणं रूपमाश्रितः  ॥ कूर्म्प्_२,४४।४ ॥  
प्रविश्य मण्डलं सौरं कृत्वासौ बहुधा पुनः  ।  
निर्दहत्यखिलं लोकं सप्तसप्तिस्वरूपधृक्  ॥ कूर्म्प्_२,४४।५ ॥  
स दग्ध्वा सकलं सत्त्वमस्त्रं ब्रह्मशिरो महत्  ।  
देवतानां शरीरेषु क्षिपत्यखिलदाहकम्  ॥ कूर्म्प्_२,४४।६ ॥  
दग्धेष्वशेषदेवेषु देवी गिरिवरात्मजा  ।  
एकासा साक्षिणी शम्भोस्तिष्ठते वैदिकी श्रुतिः  ॥ कूर्म्प्_२,४४।७ ॥  
शिरः कपालैर्देवानां कृतस्त्रग्वरभूषणः  ।  
आदित्यचन्द्रादिगणैः पूरयन् व्योममण्डलम्  ॥ कूर्म्प्_२,४४।८ ॥  
सहस्रनयनो देवः सहस्राकृतिरिश्वरः  ।  
सहस्रहस्तचरणः सहस्रार्चिर्महाभुजः  ॥ कूर्म्प्_२,४४।९ ॥  
दंष्ट्राकरालवदनः प्रदीप्तानललोचनः  ।  
त्रिशूली कृत्तिवसनो योगमैश्वरमास्थितः  ॥ कूर्म्प्_२,४४।१० ॥  
पीत्वा तत्परमानन्दं प्रभूतममृतं स्वयम्  ।  
करोति ताण्डवं देवीमालोक्य परमेश्वरः  ॥ कूर्म्प्_२,४४।११ ॥  
पीत्वा नृत्तामृतं देवी भर्तुः परममङ्गला  ।  
योगमास्थाय देवस्य देहमायाति शूलिनः  ॥ कूर्म्प्_२,४४।१२ ॥  
सन्त्यक्त्वा ताण्डवरसं स्वेच्छयैव पिनाकधृक्  ।  
ज्योतिः स्वभावं भगवान् दग्ध्वा ब्रह्माण्डमण्डलम्  ॥ कूर्म्प्_२,४४।१३ ॥  
संस्थितेष्वथ देवेषु ब्रह्मविष्णुपिनाकिषु  ।  
गुणैरशेषैः पृथिवीविलयं याति वारिषु  ॥ कूर्म्प्_२,४४।१४ ॥  
स वारितत्त्वं सगुणं ग्रसते हव्यवाहनः  ।  
तेजस्तु गुणसंयुक्तं वायौ संयाति सङ्क्षयम्  ॥ कूर्म्प्_२,४४।१५ ॥  
आकाशे सगुणो वायुः प्रलयं याति विश्वभृत्  ।  
भूतादौ च तथाकाशं लीयते गुणसंयुतम्  ॥ कूर्म्प्_२,४४।१६ ॥  
इन्द्रियाणि च सर्वाणि तैजसे यान्ति सङ्क्षयम्  ।  
वैकारिके देवगणाः प्रलंय यान्ति सत्तमाः  ॥ कूर्म्प्_२,४४।१७ ॥  
वैकारिकस्तैजसश्च भूतादिश्चेति सत्तमाः  ।  
त्रिविधो ऽयमहङ्कारो महति प्रलंय व्रजेत्  ॥ कूर्म्प्_२,४४।१८ ॥  
महान्तमेभिः सहितं ब्रह्माणमतितेजसम्  ।  
अव्यक्तं जगतो योनिः संहरेदेकमव्ययम्  ॥ कूर्म्प्_२,४४।१९ ॥  
एवं संहृत्य भूतानि तत्त्वानि च महेश्वरः  ।  
वियोजयति चान्योन्यं प्रधानं पुरुषं परम्  ॥ कूर्म्प्_२,४४।२० ॥  
प्रधानपुंसोरजयोरेष संहार ईरितः  ।  
महेश्वरेच्छाजनितो न स्वयं विद्यते लयः  ॥ कूर्म्प्_२,४४।२१ ॥  
गुणसाम्यं तदव्यक्तं प्रकृतिः परिगीयते  ।  
प्रधानं जगतो योनिर्मायातत्त्वमचेतनम्  ॥ कूर्म्प्_२,४४।२२ ॥  
कूटस्थश्चिन्मयो ह्यात्मा केवलः पञ्चविंशकः  ।  
गीयते मुनिभिः साक्षी महानेकः पितामहः  ॥ कूर्म्प्_२,४४।२३ ॥  
एवं संहारकरणी शक्तिर्माहेश्वरी ध्रुवा  ।  
प्रधानाद्यं विशेषान्तं दहेद् रुद्र इति श्रुतिः  ॥ कूर्म्प्_२,४४।२४ ॥  
योगिनामथ सर्वेषां ज्ञानविन्यस्तचेतसाम्  ।  
आत्यन्तिकं चैव लयं विदधातीह शङ्करः  ॥ कूर्म्प्_२,४४।२५ ॥  
इत्येष भगवान् रुद्रः संहारं कुरुते वशी  ।  
स्थापिका मोहनी शक्तिर्नारायण इति श्रुतिः  ॥ कूर्म्प्_२,४४।२६ ॥  
हिरण्यगर्भा भगवान् जगत् सदसदात्मकम्  ।  
सृजेदशेषं प्रकृतेस्तन्मयः पञ्चविंशकः  ॥ कूर्म्प्_२,४४।२७ ॥  
सर्वज्ञाः सर्वगाः शान्ताः स्वात्मन्येवव्यवस्थिताः  ।  
शक्तयो ब्रह्मविण्वीशा भुक्तिमुक्तिफलप्रदाः  ॥ कूर्म्प्_२,४४।२८ ॥  
सर्वेश्वराः सर्ववन्द्याः शाश्वतानन्तभोगिनः  ।  
एकमेवाक्षरं तत्त्वं पुम्प्रधानेश्वरात्मकम्  ॥ कूर्म्प्_२,४४।२९ ॥  
अन्याश्च शक्तयो दिव्याः सन्ति तत्र सहस्रशः  ।  
इज्यन्ते विविधैर्यज्ञैः शक्रादित्यादयो ऽमराः  ॥ कूर्म्प्_२,४४।३० ॥  
एकैकस्य सहस्राणि देहानां वै शतानि च  ।  
कथ्यन्ते चैव माहात्म्याच्छक्तिरेकैव निर्गुणाः  ॥ कूर्म्प्_२,४४।३१ ॥  
तां तां शक्तिं समाधाय स्वयं देवो महेश्वरः  ।  
करोति देहान् विविधान् ग्रसते चैव लीलया  ॥ कूर्म्प्_२,४४।३२ ॥  
इज्यते सर्वयज्ञेषु ब्राह्मणैर्वेदवादिभिः  ।  
सर्वकामप्रदो रुद्र इत्येषा वैदिकी श्रुतिः  ॥ कूर्म्प्_२,४४।३३ ॥  
सर्वासामेव शक्तीनां ब्रह्मविष्णुमहेश्वराः  ।  
प्राधान्येन स्मृता देवाः शक्तयः परमात्मनः  ॥ कूर्म्प्_२,४४।३४ ॥  
आद्यः परस्ताद् भगवान् परमात्मा सनातनः  ।  
गीयते सर्वशक्त्यात्मा शूलपाणिर्महेश्वरः  ॥ कूर्म्प्_२,४४।३५ ॥  
एनमेके वदन्त्यग्निं नारायणमथापरे  ।  
इन्द्रमेके परे विश्वान् ब्रह्माणमपरे जगुः  ॥ कूर्म्प्_२,४४।३६ ॥  
ब्रह्मविष्णवग्निवरुणाः सर्वे देवास्तथर्षयः  ।  
एकस्यैवाथ रुद्रस्य भेदास्ते परिकीर्तिताः  ॥ कूर्म्प्_२,४४।३७ ॥  
यं यं भेदं समाश्रित्य यजन्ति परमेश्वरम्  ।  
तत् तद् रूपं समास्थाय प्रददाति फलं शिवः  ॥ कूर्म्प्_२,४४।३८ ॥  
तस्मादेकतरं भेदं समाश्रित्यापि शाश्वतम्  ।  
आराधयन्महादेवं याति तत्परमं पदम्  ॥ कूर्म्प्_२,४४।३९ ॥  
किन्तु देवं महादेवं सर्वशक्तिं सनातनम्  ।  
आराधयेद् वै गिरिशं सगुणं वाथ निर्गुणम्  ॥ कूर्म्प्_२,४४।४० ॥  
मया प्रोक्तो हि भवतां योगः प्रागेव निर्गुणः  ।  
आरुरुक्षुस्तु सगुणं पूजयेत् परमेश्वरम्  ॥ कूर्म्प्_२,४४।४१ ॥  
पिनाकिनं त्रिनयनं जटिलं कृत्तिवाससम्  ।  
पद्मासनस्थं रुक्माभं चिन्तयेद् वैदिकी श्रुतिः  ॥ कूर्म्प्_२,४४।४२ ॥  
एष योगः समुद्दिष्टः सबीजो मुनिसत्तमाः  ।  
तस्मात् सर्वान् परित्यज्य देवान् ब्रह्मपुरोगमान्  ।  
आराधयेद् विरूपाक्षमादिमध्यान्तसंस्थितम्  ॥ कूर्म्प्_२,४४।४३ ॥  
भक्तियोगसमायुक्तः स्वधर्मनिरतः शुचिः  ।  
तादृशं रूपमास्थाय समायात्यन्तिकं शिवम्  ॥ कूर्म्प्_२,४४।४४ ॥  
एष योगः समुद्दिष्टः सबीजो ऽत्यन्तभावने  ।  
यथाविधि प्रकुर्वाणः प्राप्नुयादैश्वरं पदम्  ॥ कूर्म्प्_२,४४।४५ ॥  
अत्राप्यशक्तो ऽथ हरं विष्णुं बह्माणमर्चयेत्  ।  
अथ चेदसमर्थः स्यात् तत्रापि मुनिपुङ्गवाः  ।  
ततो वाय्वग्निशक्रादीन् पूजयेद् भक्तिसंयुतः  ॥ कूर्म्प्_२,४४।४६ ॥  
ये चान्ये भावने शुद्धे प्रागुक्ते भवतामिह  ।  
अथापि कथितो योगो निर्बोजश्च सबीजकः  ॥ कूर्म्प्_२,४४।४७ ॥  
ज्ञानं तदुक्तं निर्बोजं पूर्वं हि भवतां मया  ।  
विष्णुं रुद्रं विरञ्चिं च सबीजं भावयेद् बुधः  ।  
सथवाग्न्यादिकान् देवांस्तत्परः संयतेन्द्रियः  ॥ कूर्म्प्_२,४४।४८ ॥  
पूजयेत् पुरुषं विष्णुं चतुर्मूर्तिधरं हरिम्  ।  
अनादिनिधनं देवं वासुदेवं सनातनम्  ॥ कूर्म्प्_२,४४।४९ ॥  
नारायणं जगद्योनिमाकाशं परमं पदम्  ।  
तल्लिङ्गधारी नियतं तद्भक्तस्तदपाश्रयः  ।  
एष एव विधिर्ब्राह्मे भावने चान्तिके मतः  ॥ कूर्म्प्_२,४४।५० ॥  
इत्येतत् कथितं ज्ञानं भावनासंश्रयं परम्  ।  
इन्द्रद्युम्नाय मुनये कथितं यन्मया पुरा  ॥ कूर्म्प्_२,४४।५१ ॥  
अव्यक्तात्मकमेवेदं चेतनाचेतनं जगत्  ।  
तदीश्वरः परं ब्रह्म तस्माद् ब्रह्ममयं जगत्  ॥ कूर्म्प्_२,४४।५२ ॥  
सूत उवाच  
एतावदुक्त्वा भगवान् विरराम जनार्दनः  ।  
तुष्टुवुर्मुनयो विष्णुं शक्रेण सह माधवम्  ॥ कूर्म्प्_२,४४।५३ ॥  
मुनय ऊचुः  
नमस्ते कूर्मरूपाय विष्णवे परमात्मने  ।  
नारायणाय विश्वाय वासुदेवाय ते नमः  ॥ कूर्म्प्_२,४४।५४ ॥  
नमो नमस्ते कृष्णाय गोविन्दाय नमो नमः  ।  
माधवाय नमस्तुभ्यं नमो यज्ञेश्वराय च  ॥ कूर्म्प्_२,४४।५५ ॥  
सहस्रशिरसे तुभ्यं सहस्राक्षाय ते नमः  ।  
नमः सहस्रहस्ताय सहस्रचरणाय च  ॥ कूर्म्प्_२,४४।५६ ॥  
ॐ नमो ज्ञानरूपाय परमात्मस्वरूपिणे  ।  
आनन्दाय नमस्तुभ्यं मायातीताय ते नमः  ॥ कूर्म्प्_२,४४।५७ ॥  
नमो गूढशरीराय निर्गुणाय नमो ऽस्तु ते  ।  
पुरुषाय पुराणाय सत्तामात्रस्वरूपिणे  ॥ कूर्म्प्_२,४४।५८ ॥  
नमः साङ्ख्याय योगाय केवलाय नमो ऽस्तु ते  ।  
धर्मज्ञानाधिगम्याय निष्कलाय नमो नमः  ॥ कूर्म्प्_२,४४।५९ ॥  
नमोस्तु व्योमतत्त्वाय महायोगेश्वराय च  ।  
परावराणां प्रभवे वेदवेद्याय ते नमः  ॥ कूर्म्प्_२,४४।६० ॥  
नमो बुद्धाय शुद्धाय नमो युक्ताय हेतवे  ।  
नमो नमो नमस्तुभ्यं मायिने वेधसे नमः  ॥ कूर्म्प्_२,४४।६१ ॥  
नमो ऽस्तु ते वराहाय नारसिंहाय ते नमः  ।  
वामनाय नमस्तुभ्यं हृषीकेशाय ते नमः  ॥ कूर्म्प्_२,४४।६२ ॥  
नमो ऽस्तु कालरुद्राय कालरूपाय ते नमः  ।  
स्वर्गापवर्गदात्रे च नमो ऽप्रतिहतात्मने  ॥ कूर्म्प्_२,४४।६३ ॥  
नमो योगाधिगम्याय योगिने योगदायिने  ।  
देवानां पतये तुभ्यं देवार्तिशमनाय ते  ॥ कूर्म्प्_२,४४।६४ ॥  
भगवंस्त्वत्प्रसादेन सर्वसंसारनाशनम्  ।  
अस्माभिर्विदितं ज्ञानं यज्ज्ञात्वामृतमश्नुते  ॥ कूर्म्प्_२,४४।६५ ॥  
श्रुतास्तु विविधा धर्मा वंशा मन्वन्तराणि च  ।  
सर्गश्च प्रतिसर्गश्च ब्रह्माण्यस्यास्य विस्तरः  ॥ कूर्म्प्_२,४४।६६ ॥  
त्वं हि सर्वजगत्साक्षी विश्वो नारायणः परः  ।  
त्रातुमर्हस्यनन्तात्मंस्त्वमेव शरणं गतिः  ॥ कूर्म्प्_२,४४।६७ ॥  
सूत उवाच  
एतद् वः कथितं विप्रा योगमोक्षप्रदायकम्  ।  
कौर्मं पुराणमखिलं यज्जगाद गदाधरः  ॥ कूर्म्प्_२,४४।६८ ॥  
अस्मिन् पुराणे लक्ष्म्यास्तु सम्भवः कथितः पुरा  ।  
मोहायाशेषभूतानां वासुदेवेन योजनम्  ॥ कूर्म्प्_२,४४।६९ ॥  
प्रजापतीनां सर्गस्तु वर्णधर्माश्च वृत्तयः  ।  
धर्मार्थकाममोक्षाणां यथावल्लक्षणं शुभम्  ॥ कूर्म्प्_२,४४।७० ॥  
पितामहस्य विष्णोश्च महेशस्य च धीमतः  ।  
एकत्वं च पृथक्त्वं च विशेषश्चोपवर्णितः  ॥ कूर्म्प्_२,४४।७१ ॥  
भक्तानां लक्षणं प्रोक्तं समाचारश्च शोभनः  ।  
वर्णाश्रमाणां कथितं यथावदिह लक्षणम्  ॥ कूर्म्प्_२,४४।७२ ॥  
आदिसर्गस्ततः पश्चादण्डावरणसप्तकम्  ।  
हिरण्यगर्भसर्गश्च कीर्तितो मुनिपुङ्गवाः  ॥ कूर्म्प्_२,४४।७३ ॥  
कालसङ्ख्याप्रकथनं माहात्म्यं चेश्वरस्य च  ।  
ब्रह्मणः शयनं चाप्सु नामनिर्वचनं तथा  ॥ कूर्म्प्_२,४४।७४ ॥  
वराहवपुषा भूयो भूमेरुद्धरणं पुनः  ।  
मुख्यादिसर्गकथनं मुनिसर्गस्तथापरः  ॥ कूर्म्प्_२,४४।७५ ॥  
व्याख्यतो रुद्रसर्गश्च ऋषिसर्गश्च तापसः  ।  
धर्मस्य च प्रजासर्गस्तामसात् पूर्वमेव तु  ॥ कूर्म्प्_२,४४।७६ ॥  
ब्रह्मविष्णुविवादः स्यादन्तर्देहप्रवेशनम्  ।  
पद्मोद्भवत्वं देवस्य मोहस्तस्य च धीमतः  ॥ कूर्म्प्_२,४४।७७ ॥  
दर्शनं च महेशस्य माहात्म्यं विष्णुनेरितम्  ।  
दिव्यदृष्टिप्रदानं च ब्रह्मणः परमेष्ठिनः  ॥ कूर्म्प्_२,४४।७८ ॥  
संस्तवो देवदेवस्य ब्रह्मणा परमेष्ठिना  ।  
प्रसादो गिरिशस्याथ वरदानं तथैव च  ॥ कूर्म्प्_२,४४।७९ ॥  
संवादो विष्णुना सार्धं शङ्करस्य महात्मनः  ।  
वरदानं तथापूर्वमन्तर्धानं पिनाकिनः  ॥ कूर्म्प्_२,४४।८० ॥  
वधश्च कथितो विप्रा मधुकैटभयोः पुरा  ।  
अवतारो ऽथ देवस्य ब्रह्मणो नाभिपङ्कजात्  ॥ कूर्म्प्_२,४४।८१ ॥  
एकीभावश्च देवस्य विष्णुना कथितस्ततः  ।  
विमोहो ब्रह्मणश्चाथ सञ्ज्ञालाभो हरेस्ततः  ॥ कूर्म्प्_२,४४।८२ ॥  
तपश्चरणमाख्यातं देवदेवस्य धीमतः  ।  
प्रादुर्भावो महेशस्य ललाटात् कथितस्ततः  ॥ कूर्म्प्_२,४४।८३ ॥  
रुद्राणां कथिता सृष्टिर्ब्रह्मणः प्रतिषेधनम्  ।  
भूतिश्च देवदेवस्य वरदानोपदेशकौ  ॥ कूर्म्प्_२,४४।८४ ॥  
अन्तर्धानं च रुद्रस्य तपश्चर्याण्डजस्य च  ।  
दर्शनं देवदेवस्य नरनारीशरीरता  ॥ कूर्म्प्_२,४४।८५ ॥  
देव्या विभागकथनं देवदेवात् पिनाकिनः  ।  
देव्यास्तु पश्चात् कथितं दक्षपुत्रीत्वमेव च  ॥ कूर्म्प्_२,४४।८६ ॥  
हिमवद्दुहितृत्वं च देव्या माहात्म्यमेव च  ।  
दर्शनं दिव्यरूपस्य वैश्वरूपस्य दर्शनम्  ॥ कूर्म्प्_२,४४।८७ ॥  
नाम्नां सहस्रं कथितं पित्रा हिमवता स्वयम्  ।  
उपदेशो महादेव्या वरदानं तथैव च  ॥ कूर्म्प्_२,४४।८८ ॥  
भृग्वादीनां प्रजासर्गो राज्ञां वंशस्य विस्तरः  ।  
प्राचेतसत्वं दक्षस्य दक्षयज्ञविमर्दनम्  ॥ कूर्म्प्_२,४४।८९ ॥  
दधीचस्य च दक्षस्य विवादः कथितस्तदा  ।  
ततश्च शापः कथितो मुनीनां मुनिपुङ्गवाः  ॥ कूर्म्प्_२,४४।९० ॥  
रुद्रागतिः प्रसादश्च अन्तर्धानं पिनाकिनः  ।  
पितामहस्योपदेशः कीर्त्यते रक्षणाय तु  ॥ कूर्म्प्_२,४४।९१ ॥  
दक्षस्य च प्रजासर्गः कश्यपस्य महात्मनः  ।  
हिरण्यकशिपोर्नाशो हिरण्याक्षवधस्तथा  ॥ कूर्म्प्_२,४४।९२ ॥  
ततश्च शापः कथितो देवदारुवनौकसाम्  ।  
निग्रहश्चान्धकस्याथ गाणपत्यमनुत्तमम्  ॥ कूर्म्प्_२,४४।९३ ॥  
प्रह्रादनिग्रहश्चाथ बलेः संयमनं ततः  ।  
बाणस्य निग्रहश्चाथ प्रसादस्तस्य शूलिनः  ॥ कूर्म्प्_२,४४।९४ ॥  
ऋषीणां वंशविस्तारो राज्ञां वंशाः प्रकीर्तिताः  ।  
वसुदेवात् ततो विष्णोरुत्पत्तिः स्वेच्छया हरेः  ॥ कूर्म्प्_२,४४।९५ ॥  
दर्शनं चोपमन्योर्वै तपश्चरणमेव च  ।  
वरलाभो महादेवं दृष्ट्वा साम्बं त्रिलोचनम्  ॥ कूर्म्प्_२,४४।९६ ॥  
कैलासगमनं चाथ निवासस्तत्र शार्ङ्गिणः  ।  
ततश्च कथ्यते भीतिर्द्वारिवत्या निवासिनाम्  ॥ कूर्म्प्_२,४४।९७ ॥  
रक्षणं गरुडेनाथ जित्वा शत्रून् महाबलान्  ।  
नारादागमनं चैव यात्रा चैव गरुत्मतः  ॥ कूर्म्प्_२,४४।९८ ॥  
ततश्च कृष्णागमनं मुनीनामागतिस्ततः  ।  
नैत्यकं वासुदेवस्य शिवलिङ्गार्चनं तथा  ॥ कूर्म्प्_२,४४।९९ ॥  
मार्कण्डेयस्य च मुनेः प्रश्नः प्रोक्तस्ततः परम्  ।  
लिङ्गार्चननिमित्तं च लिङ्गस्यापि सलिङ्गिनः  ॥ कूर्म्प्_२,४४।१०० ॥  
यथात्म्यकथनं चाथ लिङ्गाविर्भाव एव च  ।  
ब्रह्मविष्णोस्तथा मध्ये कीर्तितो मुनिपुङ्गवाः  ॥ कूर्म्प्_२,४४।१०१ ॥  
मोहस्तयोस्तु कथितो गमनं चोर्ध्वतो ऽप्यधः  ।  
संस्तवो देवदेवस्य प्रसादः परमेष्ठिनः  ॥ कूर्म्प्_२,४४।१०२ ॥  
अन्तर्धानं च लिङ्गस्य साम्बोत्पत्तिस्ततः परम्  ।  
कीर्तिता चानिरुद्धस्य समुत्पत्तिर्द्विजोत्तमाः  ॥ कूर्म्प्_२,४४।१०३ ॥  
कृष्णस्य गमने बुद्धिरृषीणामागतिस्तथा  ।  
अनुवशासितं च कृष्णेन वरदानं महात्मनः  ॥ कूर्म्प्_२,४४।१०४ ॥  
गमनं चैव कृष्णस्य पार्थस्यापि च दर्शनम्  ।  
कृष्णद्वैपायनस्योक्ता युगधर्माः सनातनाः  ॥ कूर्म्प्_२,४४।१०५ ॥  
अनुग्रहो ऽथ पार्थस्य वाराणसीगतिस्ततः  ।  
पाराशर्यस्य च मुनेर्व्यासस्याद्भुतकर्मणः  ॥ कूर्म्प्_२,४४।१०६ ॥  
वारणस्याश्च माहात्म्यं तीर्थानां चैव वर्णनम्  ।  
तीर्थयात्रा च व्यासस्य देव्याश्चैवाथ दर्शनम्  ।  
उद्वासनं च कथितं वरदानं तथैव च  ॥ कूर्म्प्_२,४४।१०७ ॥  
प्रयागस्य च माहात्म्यं क्षेत्राणामथ कीर्तिनम्  ।  
फलं च विपुलं विप्रा मार्कण्डेयस्य निर्गमः  ॥ कूर्म्प्_२,४४।१०८ ॥  
भुवनानां स्वरूपं च ज्योतिषां च निवेशनम्  ।  
कीर्त्यन्ते चैव वर्षाणि नदीनां चैव निर्णयः  ॥ कूर्म्प्_२,४४।१०९ ॥  
पर्वतानां च कथनं स्थानानि च दिवौकसाम्  ।  
द्वीपानां प्रविभागश्च श्वेतद्वीपोपवर्णनम्  ॥ कूर्म्प्_२,४४।११० ॥  
शयनं केशवस्याथ माहात्म्यं च महात्मनः  ।  
मन्वन्तराणां कथनं विष्णोर्माहात्म्यमेव च  ॥ कूर्म्प्_२,४४।१११ ॥  
वेदशाखाप्रणयनं व्यासानां कथनं ततः  ।  
अवेदस्य च वेदानां कथनं मुनिपुङ्गवाः  ॥ कूर्म्प्_२,४४।११२ ॥  
योगेश्वराणां च कथा शिष्याणां चाथ कीर्तनम्  ।  
गीताश्च विविधागुह्या ईश्वरस्याथ कीर्तिताः  ॥ कूर्म्प्_२,४४।११३ ॥  
वर्णाश्रमाणामाचाराः प्रायश्चित्तविधिस्ततः  ।  
कपालित्वं च रुद्रस्य भिक्षाचरणमेव च  ॥ कूर्म्प्_२,४४।११४ ॥  
पतिव्रतायाश्चाख्यानं तीर्थानां च विनिर्णयः  ।  
तथा मङ्कणकस्याथ निग्रहः कीर्त्यते द्विजाः  ॥ कूर्म्प्_२,४४।११५ ॥  
वधश्च कथितो विप्राः कालस्य च समासतः  ।  
देवदारुवने शम्भोः प्रवेशो माधवस्य च  ॥ कूर्म्प्_२,४४।११६ ॥  
दर्शनं षट्कुलीयानां देवदेवस्य धीमतः  ।  
वरदानं च देवस्य नन्दिने तु प्रकीर्तितम्  ॥ कूर्म्प्_२,४४।११७ ॥  
नैमित्तिकस्तु कथितः प्रतिसर्गस्ततः परम्  ।  
प्राकृतः प्रलयश्चोर्ध्वं सबीजो योग एव च  ॥ कूर्म्प्_२,४४।११८ ॥  
एवं ज्ञात्वा पुराणस्य सङ्क्षेपं कीर्तयेत् तु यः  ।  
सर्वपापविनिर्मुक्तो ब्रह्मलोके महीयते  ॥ कूर्म्प्_२,४४।११९ ॥  
एवमुक्त्वा श्रियं देवीमादाय पुरुषोत्तमः  ।  
सन्त्यज्य कूर्मसंस्थानं स्वस्थानं च जगाम ह  ॥ कूर्म्प्_२,४४।१२० ॥  
देवाश्च सर्वे मुनयः स्वानि स्थानानि भेजिरे  ।  
प्रणम्य पुरुषं विष्णुं गृहीत्वा ह्यमृतं द्विजाः  ॥ कूर्म्प्_२,४४।१२१ ॥  
एतत् पुराणं परमं भाषितं कूर्मरूपिणा  ।  
साक्षाद् देवादिदेनेन विष्णुना विश्वयोनिना  ॥ कूर्म्प्_२,४४।१२२ ॥  
यः पठेत् सततं मर्त्यो नियमेन समाहितः  ।  
सर्वपापविनिर्मुक्तो ब्रह्मलोके महीयते  ॥ कूर्म्प्_२,४४।१२३ ॥  
लिखित्वा चैव यो दद्याद् वैशाखे मासि सुव्रतः  ।  
विप्राय वेदविदुषे तस्य पुण्यं निबोधत  ॥ कूर्म्प्_२,४४।१२४ ॥  
सर्वपापविनिर्मुक्तः सर्वैश्वर्यसमन्वितः  ।  
भुक्त्वा च विपुलान्स्वर्गे भोगान्दिव्यान्सुशोभनान्  ॥ कूर्म्प्_२,४४।१२५ ॥  
ततः स्वर्गात् परिभ्रष्टो विप्राणां जायते कुले  ।  
पूर्वसंस्कारमाहात्म्याद् ब्रह्मविद्यामवाप्नुयात्  ॥ कूर्म्प्_२,४४।१२६ ॥  
पठित्वाध्यायमेवैकं सर्वपापैः प्रमुच्यते  ।  
योर्ऽथं विचारयेत् सम्यक् स प्राप्नोति परं पदम्  ॥ कूर्म्प्_२,४४।१२७ ॥  
अध्येतव्यमिदं नित्यं विप्रैः पर्वणि पर्वणि  ।  
श्रोतव्यं च द्विजश्रेष्ठा महापातकनाशनम्  ॥ कूर्म्प्_२,४४।१२८ ॥  
एकतस्तु पुराणानि सेतिहासानि कृत्स्नशः  ।  
एकत्र चेदं परममेतदेवातिरिच्यते  ॥ कूर्म्प्_२,४४।१२९ ॥  
धर्मनैपुण्यकामानां ज्ञाननैपुण्यकामिनाम्  ।  
इदं पुराणं मुक्त्वैकं नास्त्यन्यत् साधनं परम्  ॥ कूर्म्प्_२,४४।१३० ॥  
यथावदत्र भगवान् देवो नारायणो हरिः  ।  
कथ्यते हि यथा विष्णुर्न तथान्येषु सुव्रताः  ॥ कूर्म्प्_२,४४।१३१ ॥  
ब्राह्मी पौराणिकी चेयं संहिता पापनाशनी  ।  
अत्र तत् परमं ब्रह्म कीर्त्यते हि यथार्थतः  ॥ कूर्म्प्_२,४४।१३२ ॥  
तीर्थानां परमं तीर्थं तपसां च परं तपः  ।  
ज्ञानानां परमं ज्ञानं व्रतानां परमं व्रतम्  ॥ कूर्म्प्_२,४४।१३३ ॥  
नाध्येतव्यमिदं शास्त्रं वृषलस्य च सन्निधौ  ।  
यो ऽधीते स तु मोहात्मा स याति नरकान् बहून्  ॥ कूर्म्प्_२,४४।१३४ ॥  
श्राद्धे वा दैविके कार्ये श्रावणीयं द्विजातिभिः  ।  
यज्ञान्ते तु विशेषेण सर्वदोषविशोधनम्  ॥ कूर्म्प्_२,४४।१३५ ॥  
मुमुक्षूणामिदं शास्त्रमध्येतव्यं विशेषतः  ।  
श्रोतव्यं चाथ मन्तव्यं वेदार्थपरिबृंहणम्  ॥ कूर्म्प्_२,४४।१३६ ॥  
ज्ञात्वा यथावद् विप्रेन्द्रान् श्रावयेद् भक्तिसंयुतान्  ।  
सर्वपापविनिर्मुक्तो ब्रह्मसायुज्यमाप्नुयात्  ॥ कूर्म्प्_२,४४।१३७ ॥  
यो ऽश्रद्दधाने पुरुषे दद्याच्चाधार्मिके तथा  ।  
स प्रेत्य गत्वा निरयान् शुनां योनिं व्रजत्यधः  ॥ कूर्म्प्_२,४४।१३८ ॥  
नमस्कृत्वा हरिं विष्णुं जगद्योनिं सनातनम्  ।  
अध्येतव्यमिदं शास्त्रं कृष्णद्वैपायनं तथा  ॥ कूर्म्प्_२,४४।१३९ ॥  
इत्याज्ञा देवदेवस्य विष्णोरमिततेजसः  ।  
पाराशर्यस्य विप्रर्षेर्व्यासस्य च महात्मनः  ॥ कूर्म्प्_२,४४।१४० ॥  
श्रुत्वा नारायणाद् दिव्यां नारदो भगवानृषिः  ।  
गौतमाय ददौ पूर्वं तस्माच्चैव पराशरः  ॥ कूर्म्प्_२,४४।१४१ ॥  
पराशरो ऽपि भगवान गङ्गाद्वारे मुनीश्वराः  ।  
मुनिभ्यः कथयामास धर्मकामार्थमोक्षदम्  ॥ कूर्म्प्_२,४४।१४२ ॥  
ब्रह्मणा कथितं पूर्वं सनकाय च धीमते  ।  
सनत्कुमाराय तथा सर्वपापप्रणाशनम्  ॥ कूर्म्प्_२,४४।१४३ ॥  
सनकाद् भगवान् साक्षाद् देवलो योगवित्तमः  ।  
अवाप्तवान् पञ्चशिखो देवलादिदमुत्तमम्  ॥ कूर्म्प्_२,४४।१४४ ॥  
सनत्कुमाराद् भगवान् मुनिः सत्यवतीसुतः  ।  
लेभे पुराणं परमं व्यासः सर्वार्थसञ्चयम्  ॥ कूर्म्प्_२,४४।१४५ ॥  
तस्माद् व्यासादहं श्रुत्वा भवतां पापनाशनम्  ।  
ऊचिवान् वै भवद्भिश्च दातव्यं धार्मिके जने  ॥ कूर्म्प्_२,४४।१४६ ॥  
तस्मै व्यासाय गुरवे सर्वज्ञाय महर्षये  ।  
पाराशर्याय शान्ताय नमो नारायणात्मने  ॥ कूर्म्प्_२,४४।१४७ ॥  
यस्मात् सञ्जायते कृत्सनं यत्र चैव प्रलीयते  ।  
नमस्तस्मै सुरेशाय विष्णवे कूर्मरूपिणे  ॥ कूर्म्प्_२,४४।१४८ ॥  
  
इति श्रीकूर्मपुराणे षट्साहस्त्र्यां संहितायामुपरिविभागे चतुश्चत्वारिंशो ऽध्यायः  
  
उपरिविभागः समाप्तः  
  
  
इति श्रीकूर्मपुराणं समाप्तम्  
  
  
  
  
  
