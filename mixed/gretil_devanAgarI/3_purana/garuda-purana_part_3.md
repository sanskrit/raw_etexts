---
title: Garuda-Purana, Part 3

---
## Intro
  
  
  
  
Garuda-Purana, Part 3  
  
  
  
  
Garuda-Purana  
Part 3  
  
Based on the edition Bombay : Venkatesvara Steam Press (or a reprint thereof)  
  
  
Input by members of the SANSKNET-project  
(www.sansknet.org)  
  
  
  
This GRETIL version has been converted from a custom Devanagari encoding.  
Consequently, many word boundaries are not marked by spaces.  
The Nagari e-text follows the layout and graphic appearance of the printed   
edition very closely. It even adds blanks when a line break cuts through   
a word or compound.  
These and other irregularities cannot be standardized at present.  
  
After many corrections, the text is in need of further proof reading!  
  
  
  
  
  


## पाठः
  
  
  
  
  
  
  
श्रीगरुडमहापुराणम्  
  
श्रीगणेशायनमः  ।  
श्रीलक्ष्मीनृसिंहाय नमः  ।  
श्रीदत्तात्रेयाय नमः  ।  
श्रीवेदव्यासाय नमः  ।  
श्रीहयग्रीवाय नमः  ।  
अथ गारुडे ब्रह्मकाण्डस्तृतीय आरभ्यते  ।  
ॐ मल्लानामशनिर्नृणां नरवरः स्त्रीणां स्मरो मूर्तिमान् गोपानां स्वजनो ऽसतां क्षितिभृतां शास्ता स्वपित्रोः शिशुः  ।  
मृत्युर्भोजपतेर्विधातृविहित स्तत्त्वं परं योगिनां वृष्णीनां च पतिः सदैव शुशुभे रङ्गे ऽच्युतः साग्रजः  ॥ गर्प्_३,१।१ ॥  
नमो नारायणायेति तस्मै वै मूलरूपिणे  ।  
नमस्कृत्य प्रवक्ष्यामि नारायणकथामिमाम्  ॥ गर्प्_३,१।२ ॥  
शौनकाद्या महात्मानो ह्यृषयो ब्रह्मवादिनः  ।  
नैमिषाख्ये महापुण्ये तपस्तेपुर्महत्तरम्  ॥ गर्प्_३,१।३ ॥  
जितेन्द्रिया जिताहाराः सन्तः सत्यपरायणाः  ।  
यजन्तः परया भक्त्या विष्णुमाद्यं जगद्गुरुम्  ॥ गर्प्_३,१।४ ॥  
गृणन्तः परमं ब्रह्म जगच्चक्षुर्महौजसः  ।  
सर्वशास्त्रार्थतत्त्वज्ञास्तेपुर्नैमिष कानने  ॥ गर्प्_३,१।५ ॥  
यज्ञैर्यज्ञपतिं केचिज्ज्ञानैर्ज्ञानात्मकं परम्  ।  
केचित्परमया भक्त्या नारायणमपूजयन्  ॥ गर्प्_३,१।६ ॥  
  
एकदा तु महात्मानः समाजं चक्रुरुत्तमाः  ।  
धर्मार्थकाममोक्षाणामुपायं ज्ञातुमिच्छवः  ॥ गर्प्_३,१।७ ॥  
षद्विंशतिसहस्राणि मुनीनामूर्ध्वरेतसाम्  ।  
तेषां शिष्यप्रशिष्याणां सङ्ख्या वक्तुं न शङ्क्यते  ॥ गर्प्_३,१।८ ॥  
मुनयो भावितात्मानो मिलितास्ते महोजसः  ।  
लोकानुग्रहकर्तारो वीतरागा विमत्सराः  ॥ गर्प्_३,१।९ ॥  
कथं हरौ मनुष्याणां भक्तिरव्यभिचारिणी  ।  
केन सिध्येत्तु सकलं कर्म त्रिविधमात्मनः  ॥ गर्प्_३,१।१० ॥  
इत्येवं प्रष्टुमात्मानमुद्यतान्प्रेक्ष्य शौनकः  ।  
साञ्ज लिर्वाक्यमाह स्म विनयावनतः सुधीः  ॥ गर्प्_३,१।११ ॥  
शौनक उवाच  ।  
आस्ते सिद्धाश्रमे पुण्ये सूतः पौराणिकोत्तमः  ।  
स एतदखिलं वेत्ति व्यासशिष्यो यतीश्वरः  ॥ गर्प्_३,१।१२ ॥  
तस्मात्तमेव पृच्छाम इत्येवं शौनको मुनिः  ।  
अथ ते ऋषयो जग्मुः पुण्यं सिद्धाश्रमं ततः  ॥ गर्प्_३,१।१३ ॥  
पप्रच्छुस्ते सुखासीनं नैमिषारण्यवासिनः  ।  
ऋषय ऊचुः  ।  
वयं त्वतिथयः प्राप्तास्त्वातिथेयोसि सुव्रत  ॥ गर्प्_३,१।१४ ॥  
स्नानदानोपचारेण पूजयित्वा यथाविधि  ।  
केन विष्णुः प्रसन्नः स्यात्स कथं पूज्यते नरैः  ॥ गर्प्_३,१।१५ ॥  
मुक्तिसाधनभूतं च ब्रूहि तत्त्वविनिर्णयम्  ।  
सूत उवाच  ।  
शृणुध्वमृष्यः सर्वे हरिं तत्त्वविनिर्णयम्  ॥ गर्प्_३,१।१६ ॥  
नत्वा विष्णुं श्रियं वायुं भारतीं शेषसञ्ज्ञकम्  ।  
द्वैपायनं गुरुं कृष्णं प्रवक्ष्यामि यथामति  ॥ गर्प्_३,१।१७ ॥  
नास्ति नारायणसमं न भूतं न भविष्यति  ।  
एतेन सत्यवाक्येन सर्वार्थान्साधयाम्यहम्  ॥ गर्प्_३,१।१८ ॥  
शौनक उवाच  ।  
किमर्थं नमनं विष्णोर्ग्रन्थादौ मुनिसत्तम  ।  
कर्तव्यं ब्रूहि मे ब्रह्मन्कृपया मम सुव्रत  ॥ गर्प्_३,१।१९ ॥  
ततः श्रियं ततो वायुं भारतीं च ततः परम्  ।  
अन्ते व्यासं किमर्थं च त्वं नमस्कृतवानसि  ।  
सूतसूत महाभाग ब्रूहि कारणमत्र च  ॥ गर्प्_३,१।२० ॥  
सूत उवाच  ।  
आदौ वन्द्यः सर्ववेदैकवेद्यो वेदे शास्त्रे सेतिहासे पुराणे  ।  
सत्तां प्रायो विष्णुरेवैक एव प्रकाशते ऽतो नम्य एको हरिर्हि  ॥ गर्प्_३,१।२१ ॥  
सर्वत्र मुख्यस्त्वधिकोन्यतोपि स एव नम्यो न च शङ्कराद्याः  ।  
नमन्ति ये ऽविनयाच्छङ्करं तु विनायकं चण्डिकां रेणुकां च  ॥ गर्प्_३,१।२२ ॥  
तथा सूर्यं भैरवं मातारश्व तथा वाणीं गिरिजां वै श्रियं च  ।  
सर्वेपि ते वैष्णवा नैव लोके न तद्भक्ता वेति चार्या वदन्ति  ॥ गर्प्_३,१।२३ ॥  
न पार्थिक्यान्नमनं कार्यमेव प्रीणन्ति नैता देवताः पूजनेन  ।  
पूजां गृहीत्वा देवताश्चैव सर्वाः किञ्चिद्दत्वा फलदानेन तांश्च  ॥ गर्प्_३,१।२४ ॥  
सन्तर्प्य तुष्टैः स्वमनोनु सारात्तैः कारितां काम्यपूजां तथैव  ।  
निवेदयित्वा परदेवतायां विष्णौ हरौ श्रीपुरुषादिवन्द्ये  ॥ गर्प्_३,१।२५ ॥  
इहापरत्रापि सुखेतराणि दास्यन्ति पश्चादधरं वै तमश्च  ।  
अतो ह्येते नैव पूज्या न नम्या मोक्षेच्छुभिर्ब्राह्मणाद्यैर्द्विजेन्द्र  ॥ गर्प्_३,१।२६ ॥  
तथैव सर्वाश्रमिभिश्च नित्यं महाविपत्तावपि विप्रवर्याः  ।  
श्रीकाम्य या ये तु भजन्ति नित्यं श्रीब्रह्मरुद्रेद्रयमादिदेवान्  ॥ गर्प्_३,१।२७ ॥  
इहेव भुञ्जन्ति महच्च दुः खं महापदः कुष्ठभगन्दरादीन्  ।  
नमन्ति ये ऽवैष्णवान्ब्रह्मरुद्रवायु प्रतीकान्नैव ते विष्णुभक्ताः  ॥ गर्प्_३,१।२८ ॥  
अभिप्रायं त्वत्र वक्ष्ये मुनीन्द्राः परं गोप्यं हृदि धार्यं हि तद्धि  ।  
वायोः प्रतीकं पूज्यमेवेह विप्रा न ब्रह्मरुद्रादिप्रतीकमेव  ॥ गर्प्_३,१।२९ ॥  
पूजाकाले देवदेवस्य विष्णोर्वायोः प्रतीकं योग्यभागे निधाय  ।  
अन्तर्गतं तस्य वायोर्हरिं च लक्ष्मीपतिं पूजयित्वा हि सम्यक्  ॥ गर्प्_३,१।३० ॥  
पश्चाद्वायोः सुप्रतीकं च सम्यङ् निर्माल्यशेषेण हरेः समर्चयेत्  ।  
पृथक्च स्रग्धूपविलेपनादिपूजां प्रकुर्वन्ति च ये विमूढः  ॥ गर्प्_३,१।३१ ॥  
तेषां दुः खमिह लोके परत्र भविष्यते नात्र विचार्यमस्ति  ।  
प्रायश्चित्तं स्वस्ति विप्राः कथञ्चित्तत्कुर्वन्तु स्मरणं नाम विष्णोः  ॥ गर्प्_३,१।३२ ॥  
पाषण्डरुद्रादिकसं प्रतिष्ठितान्हरेर्वायोः शङ्करस्य प्रतीकान्  ।  
नमन्ति ये फलबुद्ध्या विभूढास्तेषां फलं शाश्वतं दुः खमेव  ॥ गर्प्_३,१।३३ ॥  
वायोः प्रतीकं यदि विप्रवर्यैः प्रतिष्ठितं चेन्नमनं हि कार्यम्  ।  
नैवेद्यशेषेण हरेश्च विष्णोः पूजा कृता चेन्न हि दोषलेशः  ॥ गर्प्_३,१।३४ ॥  
गुरुर्हि मुख्यो हनुमज्जनिर्महान्रामाङ्घ्रिभक्तो हनुमान्सदैव  ।  
एवं विदित्वा परमं हरिं च पुत्रं पुनर्मुख्यदेवस्य वायोः  ॥ गर्प्_३,१।३५ ॥  
नमस्कारो नान्यथा विप्रवर्या आधीयतां हृदि सर्वै रहस्यमम्  ।  
ये वैष्णवा वैष्ण वदासभृत्याः सर्वेपि ते सर्वदा विष्णुमेव  ॥ गर्प्_३,१।३६  ।  
नमन्ति ये वै प्रतिपादयन्ति तथैव पुण्यानि च सात्त्विकानि  ।  
नमन्ति ये वासुदेवं हरिं च सम्यक् स्वशक्त्या प्रतिपादयन्ति  ॥ गर्प्_३,१।३७ ॥  
प्रवृत्तिमार्गेण न पूजयन्ति ह्यापत्काले परदैवं तदन्यम्  ।  
ते वैष्णवा वैष्णवदासभृत्या अन्ये च सर्वे ऽवैष्णवमात्रकाः स्मृताः  ॥ गर्प्_३,१।३८ ॥  
उपक्रमैरुपसंहारस्य लिङ्गैर्हरिं गुरुं ह्यन्तरेणैव यान्ति  ।  
तानेवाहुः सत्पुराणानि विप्राः कलौ युगे नाभ्यसूयन्ति सर्वे  ॥ गर्प्_३,१।३९ ॥  
यतो हितान्ये प्रतिपादयन्ति प्रवृत्तिधर्मान्स्वस्ववर्णानुरूपान्  ।  
अतो ह्यसूयन्ति सदा विमूढाः कलौ हि विप्राः प्रचुरा हि तेपि  ॥ गर्प्_३,१।४० ॥  
न चास्ति विष्णोः सदृशं च दैवतं न चास्ति वायोः सदृशो गुरुश्च  ।  
न चास्ति तीर्थं सदृशं विष्णुपद्याः न विष्णुभक्तेन समोस्ति भक्तः  ॥ गर्प्_३,१।४१ ॥  
अन्यानि विष्णोः प्रतिपादकानि सर्वाणि ते सात्त्विकानीति चाहुः  ।  
श्राव्याणि तान्येव मनुष्यलोके श्राव्याणि नान्यानि च दुः खदानि  ॥ गर्प्_३,१।४२ ॥  
कलौ युगे सर्व पुराणमध्ये त्रीण्येव मुख्यानि हरिप्रियाणि  ।  
मुख्यं पुराणं हि कलौ नृणां च श्रेयस्करं भागवतं पुराणम्  ॥ गर्प्_३,१।४३ ॥  
पूर्वं हि सृष्टिः प्रतिपाद्यते त्र यतो ह्यतो भागवतं परं स्मृतम्  ।  
यस्मिन्पुराणे कथयन्ति सृष्टिं ह्यादौ विष्णोर्ब्रह्मरुद्रादिकानाम्  ॥ गर्प्_३,१।४४ ॥  
नानार्थमेवं कथयन्ति विप्र नीचोच्चरूपं ज्ञानमाहुर्महान्तः  ।  
तेनैव सिद्धं प्रवदन्ति सर्वं ह्यतः परं भागवतं पुराणम्  ॥ गर्प्_३,१।४५ ॥  
ततः परं विष्णुपुराणमाहुस्ततः परं गारुडसञ्ज्ञकं च  ।  
त्रीण्येव मुख्या नि कलौ नृणां तु तथा विशेषो गारुडे किञ्चिदस्ति  ॥ गर्प्_३,१।४६ ॥  
शृणुध्वं वै तं विशेषं च विप्रास्त्र्यंशैर्युक्तं गारुडाख्यं पुराणम्  ।  
आद्यांशं वै कर्मकाण्डं वदन्ति द्वितीयांशं धर्मकाण्डं तमाहुः  ॥ गर्प्_३,१।४७ ॥  
तृतीयांशं ब्रह्मकाण्डं वदन्ति तेषां मध्ये त्वन्तिमोयं वरिष्ठः  ।  
तृतीयांशश्रवणात्पुण्यमाहुस्तुल्यं पुण्यं भागवतस्य विप्राः  ॥ गर्प्_३,१।४८ ॥  
तृतीयांशे पठिते वेदतुल्यं फलं भवेन्नात्र विचार्यमस्ति  ।  
तृतीयांशश्रवणादेव विप्राः फलं प्रोक्तं पठतोप्यर्थमेवम्  ॥ गर्प्_३,१।४९ ॥  
तृतीयांशश्रवणादर्थतश्च पुण्यं चाहुः पठतो वै दशांशम्  ।  
ततो वरं मत्स्यपुराणमाहुस्ततो वरं कूर्मपूराणमाहुः  ॥ गर्प्_३,१।५० ॥  
तथैव वै वायुपुराणमाहुस्त्रीण्येव चाहुः सात्त्विकानीति लोके  ।  
  
तत्रापि किञ्चिद्वेदितव्यं भवेच्च पुराणषट्के सत्त्वरूपे मुनीन्द्राः  ॥ गर्प्_३,१।५१ ॥  
सत्त्वाधमे मात्स्यकौर्मे तथाहुर्वायु चाहुः सात्त्विकं मध्यमं च  ।  
विष्णोः पुराणं भागवतं पुराणं सत्त्वोत्तमं गारुडं चाहुरार्याः  ॥ गर्प्_३,१।५२ ॥  
स्कान्दं पाद्मं वामनं वै वराहं तथाग्रेयं भविष्यं पर्वसृष्टौ  ।  
एतान्याहू राजसानीति विप्रास्तत्रैकदेशः सात्त्विकस्तामसश्च  ॥ गर्प्_३,१।५३ ॥  
रजः प्राचुर्याद्राजसानीति च हुः श्राव्याणि नैतानि मुमुक्षुभिः सदा  ।  
तेषां मध्ये सात्त्विकांशाश्च सन्ति तेषां श्रुतेर्गारुडीयं फलं च  ॥ गर्प्_३,१।५४ ॥  
ब्रह्माण्डलैङ्ग्ये ब्रह्मवैवर्तकं वै मार्कण्ण्डेयं ब्राह्ममादित्यकं च  ।  
एतान्या हुस्तामसानीति विप्रास्तत्रैकदेशः सात्त्विको राजसश्च  ॥ गर्प्_३,१।५५ ॥  
श्राव्याणि नैतानि मनुष्यलोके तत्त्वेच्छुभिस्तामसानीत्यतो हि  ।  
तेषु स्थिताः सात्त्विकांशा मुनीन्द्रास्तेषां श्रुतिर्गारुडैकाङ्घ्रितुल्या  ॥ गर्प्_३,१।५६ ॥  
अल्पान्युपपुराणानि वदन्त्यष्टादशानि च  ।  
विष्णुधर्मोतरं चैव तन्त्रं भागवतं तथा  ॥ गर्प्_३,१।५७ ॥  
तत्त्वसारं नारसिंहं वायुप्रोक्तं तथैव च  ।  
तथा हंसपुराणं च षडेतानि मुनीश्वराः  ॥ गर्प्_३,१।५८ ॥  
  
सात्त्विकान्येव जानीध्वं प्रायशो नात्र संशयः  ।  
एतेषां श्रवणादेव गारुडार्धफलं श्रुतम्  ॥ गर्प्_३,१।५९ ॥  
भविष्योत्तरनामानं बृहन्नारदमेव च  ।  
यमनारदसंवादं लघुनारदमेव च  ॥ गर्प्_३,१।६० ॥  
विनायकपुराणं च बृहद्ब्रह्माण्डमेव च  ।  
एतानि राजसान्याहुः श्रवणाद्भुक्तरुत्तमा  ॥ गर्प्_३,१।६१ ॥  
गारुडात्पादतुल्यं च फलं चाहुर्मनीषिणः  ।  
पुराणं भागवतं शैवं नन्दिप्रोक्तं तथैव च  ॥ गर्प्_३,१।६२ ॥  
पाशुपत्यं रैणुकं च भैरवं च तथैव च  ।  
एतानि तामसान्याहुर्हरितत्त्वार्थवेदिनः  ॥ गर्प्_३,१।६३ ॥  
एतेषां श्रवणाद्विप्रागारुडाङ्घ्यर्ध्मेव च  ।  
सर्वेष्वपि पुराणेषु श्रेष्ठं भागवतं स्मृतम्  ॥ गर्प्_३,१।६४ ॥  
वेदैस्तुल्य सम पाठे श्रवणे च तदर्धकम्  ।  
अर्थतः श्रवणे चास्य पुण्यं दशगुणं स्मृतम्  ॥ गर्प्_३,१।६५ ॥  
वक्तुः स्याद्द्विगुणं पुण्यं व्याख्यातुश्च तथाधिकम्  ।  
अनन्तवेदैःसाम्यमाहुर्महान्तः भारान्महत्त्वाद्भारतस्यापि विप्राः  ॥ गर्प्_३,१।६६ ॥  
वेदोभ्योस्य त्वर्थतश्चाधिकत्वं वदन्ति बै विष्णुरहस्यवेदिनः  ॥ गर्प्_३,१।६७ ॥  
तत्र श्रेष्ठां गीतिकामाहुरार्यास्तथैव विष्णोर्नामसाहस्रक च  ।  
तयोस्तत्र श्रवणाद्भारतस्य दशाधिकं फलमाहुर्महान्तः  ॥ गर्प्_३,१।६८ ॥  
दैत्याः सर्व विप्रकुलेषु भूत्वा कृते युगे भारते षट्सहस्र्याम्  ।  
निष्कास्य कांश्चिन्नवनिर्मितानां निवेशनं तत्र कुर्वन्ति नित्यम्  ॥ गर्प्_३,१।६९ ॥  
मत्वा हरिं भगवान्व्यासरूपी चक्रे तदा भागवतं पुराणम्  ।  
तथा समाख्याय च वैष्णवं तत्ततः परं गारुडाख्यं स चक्रे  ॥ गर्प्_३,१।७० ॥  
अतो हि गारुडं मुख्यं पुराणं शास्त्रसम्मतम्  ।  
गारुडेन समं नास्ति विष्णुधर्मप्रदर्शने  ॥ गर्प्_३,१।७१ ॥  
यथा सुराणां प्रवरो जनार्दनो यथायुधानां प्रवरः सुदर्शनम्  ।  
यथाश्वमेधः प्रवरः क्रतूनां छिन्नेषु भक्तेषु तथैव रुद्रः  ॥ गर्प्_३,१।७२ ॥  
नदीषु गङ्गा जलजेषु पद्ममच्छिन्नभक्तेषु तथैव वायुः  ।  
तथा पुराणेषु च गारुडं च मुख्यं तदाहुर्हरितत्त्वदर्शने  ॥ गर्प्_३,१।७३ ॥  
गारुडाख्यपुराणे तु प्रतिपाद्यो हरिः स्मृतः  ।  
  
अतो हरिर्नमस्कार्यो गम्यो योग्यो हरिः स्मृतः  ॥ गर्प्_३,१।७४ ॥  
भाग्यात्मकत्वाच्छ्रीदेव्या नमनं नदनु स्मृतम्  ।  
परो नरोत्तमो वा स साधकेशोपि च स्मृतः  ॥ गर्प्_३,१।७५ ॥  
अतो नम्यो वायुरपि पुराणादौ द्विजोत्तमाः  ।  
भारती वाक्यरूपत्वान्नम्या वायोरनन्तरम्  ॥ गर्प्_३,१।७६ ॥  
उपसाधको नरः प्रोक्तो यतोतस्तदनन्तरम्  ।  
नम्य इत्यच्यते सद्भिस्तारतम्येन सर्वदा  ॥ गर्प्_३,१।७७ ॥  
अतो व्यासं नमस्कुर्याद्ग्रन्थकर्तृत्वहेतुतः  ।  
शौनक उवाच  ।  
व्यासस्य नमनं ह्यन्ते कथं कार्यं महात्मनः  ॥ गर्प्_३,१।७८ ॥  
अन्ते च वन्दने तस्य कारणं ब्रूहि सुव्रत  ।  
सूत उवाच  ।  
विष्णोरनन्तरं व्यासनमनं मुख्यमेव हि  ॥ गर्प्_३,१।७९ ॥  
हरिरेव यतो व्यासो वाच्यचक्रस्वरूपकः  ।  
व्यासो नैव समत्वेन प्रोक्तो भगवतो हरेः  ॥ गर्प्_३,१।८० ॥  
तत्रापि कारणं वक्ष्ये सादरेण मुनीश्वराः  ।  
व्यासस्तु कश्चन ऋषिः पुराणे तामसे स्मृतः  ॥ गर्प्_३,१।८१ ॥  
इति ज्ञाना वलम्बेन दैत्या दैत्यानुगैः समाः  ।  
प्रविशन्ति ह्यन्धतम इति त्वन्ते नमस्कृतः  ॥ गर्प्_३,१।८२ ॥  
यदिदं परमं गोप्यं हृदि धार्यं न संशयः  ।  
पराणां नम्यमेवोक्तं प्रतिपाद्यं यतोत्र हि  ॥ गर्प्_३,१।८३ ॥  
समासव्यासभावाद्धि पराणां तत्प्रतीयते  ।  
वास्तवं तं न जानीयुरुपजीव्यो यतो हरिः  ॥ गर्प्_३,१।८४ ॥  
हरिर्व्यासस्त्वेक एव व्यासस्तु हरिवत्स्मृतः  ।  
उपजीव्यतदीशत्वे तयोरेव न संशयः  ॥ गर्प्_३,१।८५ ॥  
ईशकोटिप्रविष्टत्वाच्छ्रियः स्वामित्वमीरितम्  ।  
त्रयाणामुपजीव्यत्वात्सेव्यत्वात्स्वामिता स्मृताः  ॥ गर्प्_३,१।८६ ॥  
वाय्वादीनां त्रयाणां च सेव्यत्वात्सेव्यता स्मृता  ।  
भूभारहरणे विष्णोः प्रधानाङ्गं हि मारुतिः  ॥ गर्प्_३,१।८७ ॥  
वाक्यरूपा भारती तु द्वितीयाङ्गं हि सा स्मृता  ।  
तृतीयाङ्ग हरेः शेषो न नम्याः साम्यतो हरेः  ॥ गर्प्_३,१।८८ ॥  
प्रतिपाद्या मुख्यतया नम्या एव समीरिताः  ।  
अवान्तराश्च वाय्वाद्या न नम्यास्तेन ते स्मृताः  ॥ गर्प्_३,१।८९ ॥  
भीष्मद्रोणादिनामानि भीमादिष्वेव मुख्यतः  ।  
वाचकानि यतो नित्यं तन्नम्यास्ते मुनीश्वराः  ॥ गर्प्_३,१।९० ॥  
पराणामेव नम्यत्वं प्रतिपाद्यत्वमेव हि  ।  
एतत्सर्वं मयाख्यातं किमन्यच्छ्रोतुमिच्छथ  ॥ गर्प्_३,१।९१ ॥  
इति श्रीगारुडे महापुराणे सूतशौनकसंवादे उत्तरखण्डे तृतीयांशे ब्रह्मकाण्डे सात्त्विकादिपुराणविभागनम्यानम्यदेवविभागादिविषयनिरूपणं नाम प्रथमो ऽध्यायः  
  
  
_____________________________________________________________  
  
श्रीगरुडमहापुराणम्- २  
श्रीशौनक उवाच  ।  
कथं ससर्ज भगवांस्तत्तत्तत्त्वाभिमानिनः  ।  
सृष्टिक्रमं न जानामि देवानां ह्यन्तरं मुने  ॥ गर्प्_३,२।१ ॥  
शौनकेनैव मुक्तस्तु सूतो वचनमब्रवीत्  ।  
शूत उवाच  ।  
सम्यग्व्यवसिता बुद्धिस्तव ब्रह्मर्षिसत्तम  ॥ गर्प्_३,२।२ ॥  
एवमेव कृतः प्रश्रो हरौ तु गरुडेन वै  ।  
यदुक्तवान्हरिस्तस्मैतद्वक्ष्यामि तवानघ  ।  
गरुड उवाच  ।  
सृष्टिं व्रूहि महाभाग सच्चिदानन्दविग्रह  ॥ गर्प्_३,२।३ ॥  
सृष्टौ ज्ञाते तवोत्कर्षो ज्ञातप्रायो भविष्यति  ।  
ब्रह्मादीनां तारतम्यज्ञानं मम भविष्यति  ॥ गर्प्_३,२।४ ॥  
मोक्षोपायम्यः स वोक्त मिततरत्तस्य साधनम्  ।  
गरुडेनैव मुक्तस्तु कृष्णो वचनमब्रवीत्  ॥ गर्प्_३,२।५ ॥  
शृकृष्ण उवाच मूलरूपे ह्यतो ज्ञेयो विष्णुत्वाद्विष्णुरव्ययः  ॥ गर्प्_३,२।६ ॥  
अवतारमिदं प्रोक्तं पूर्णत्वादेव सुव्रत  ।  
अनेको ह्येकतां प्राप्य संशेते प्रलयाय वै  ॥ गर्प्_३,२।७ ॥  
तत्रापि च विशेषोस्ति ज्ञातव्यं तत्वमेव सः  ॥ गर्प्_३,२।८ ॥  
भेदेन दर्शनाद्वापि भेदाभेदेन दर्शनात्  ।  
विष्णोर्गुणानां रूपाणां तदङ्गानां सुखादिनाम्  ।  
तत्रैव दशनाद्वापि क्षिप्रमेव तमो व्रजेत्  ॥ गर्प्_३,२।९ ॥  
पुरुषान्तरमारभ्य कल्पिता ये द्विजोत्तम  ।  
हरिरूपास्तु ते ज्ञेया एकीभूता हि तेन ते  ॥ गर्प्_३,२।१० ॥  
प्रलेय समनुप्राप्ते जीवाः स यान्ति मामकाः  ।  
विराजृपे हरेः सन्ति तदा ते च ह्यनेकधा  ॥ गर्प्_३,२।११ ॥  
एकीभावं प्राप्नुवन्ति मूलेन प्रलये द्विज  ।  
बिम्बेन तु स्वयं विष्णुरेकीभावं व्रजेद्यदि  ॥ गर्प्_३,२।१२ ॥  
प्रतिबिम्बः कथं जीवो भवेन्नारायणस्य च  ।  
तदधीनस्तत्सदृशो हरेर्जीवो न संशयः  ॥ गर्प्_३,२।१३ ॥  
प्रतिबिम्बस्य शब्दार्थो ह्ययमेवमुदाहृतः  ।  
तस्माच्च बिम्बरूपाणामेकीभावं न चिन्तयेत्  ॥ गर्प्_३,२।१४ ॥  
कृष्णरामादिवच्चैव त्वेकी भावो विवक्षितः  ।  
बिम्बानां मूलरूपस्य भेदो नात्र विवक्षितः  ॥ गर्प्_३,२।१५ ॥  
तत्रापि च विशेषोस्ति ज्ञातव्यस्तत्त्वमिच्छुभिः  ।  
एकांशेन तु बिम्बैस्तु चैकीभावं व्रजन्ति ते  ॥ गर्प्_३,२।१६ ॥  
एकांशेन तु जीवत्वे संस्थिता नात्र संशयः  ।  
बिम्बमूलं न जानन्ति ते जना ह्यसुराः स्मृताः  ॥ गर्प्_३,२।१७ ॥  
एक एव हरिः पूर्वं ह्यविद्यावशतः स्वयम्  ।  
अनेको भवति ह्यारादादर्शप्रतिर्बिबवत्  ॥ गर्प्_३,२।१८ ॥  
एवं वदन्ति ये मूढा स्तेपि यान्त्यधरं तमः  ।  
उपाधिर्द्विविधः प्रोक्तः स्वरूपो बाह्य एव च  ॥ गर्प्_३,२।१९ ॥  
बाह्योपाधिर्लये याति मुक्तावन्यस्य संश्थितिः  ।  
सर्वोपाधिवि नाशे हि प्रतिबिम्बः कथं भवेत्  ॥ गर्प्_३,२।२० ॥  
चिद्रूपाख्यो ह्युपाधिस्तु मोक्षे येप्यधिकारिणः  ।  
दुः खरूपो ह्युपाधिस्तु तमसो येधिकारिणः  ॥ गर्प्_३,२।२१ ॥  
मिश्ररूपो ह्युपाधिस्तु नित्यसंसारिणां मतः  ।  
बाह्योपाधिर्लिङ्गदेहः सर्वेषां नात्र संशयः  ॥ गर्प्_३,२।२२ ॥  
दैत्याः दुः खायते यस्मात्तस्मादुः खी हरिः स्वयम्  ।  
तत्तद्दुः खस्वरूपत्वाद्दैत्यानां बिम्बरूपकः  ॥ गर्प्_३,२।२३ ॥  
दैत्यस्थितानां बिम्बानां मूलरूपस्य वै प्रभोः  ।  
परस्परं तथा भेदं ह्यन्तरं वा न चिन्तयेत्  ॥ गर्प्_३,२।२४ ॥  
श्रीभूदुर्गादिरूपाणां तथा सीतादिरूपिणाम्  ।  
अन्योन्यं नाणुमात्रं च भेदो बाह्यान्तरेपि च  ॥ गर्प्_३,२।२५ ॥  
चिन्तनीयः कथमपि ज्ञात्वा यान्त्यधरं तमः  ।  
प्रतिबिम्बस्थितो बिम्बः स्त्रीरूपो ह्यस्ति सर्वदा  ॥ गर्प्_३,२।२६ ॥  
प्रलये समनुप्राप्ते लक्ष्म्या सह खगोत्तम  ।  
एकीभावं नाप्नुवन्ति विम्बेन सह संस्थिताः  ॥ गर्प्_३,२।२७ ॥  
बिंवस्थितानां रूपाणां लक्ष्म्याश्च विनतासुत  ।  
भेदस्तु नाणुमात्रं च शङ्कनीयः कथञ्चन  ॥ गर्प्_३,२।२८ ॥  
यदा हि शेते प्रलयार्णवे विभुर्जीवांश्च सर्वानुदरे निवेश्य  ।  
मुक्तांश्च ब्रह्मेन्द्रमरुद्गणादीन्प्रात्पव्यमुक्तींश्च सुतौ? च संस्थितान्  ॥ गर्प्_३,२।२९ ॥  
प्राप्तान्धकूपादिसमस्तजीवांस्तथैव प्राप्तव्यकलीनथापरान्  ।  
तथैव नित्यं सृतिसंस्थिताञ्जनानचेतनानृक्षरूपादिजीवान्  ॥ गर्प्_३,२।३० ॥  
एवं जनाञ्जठरे सन्निधाय सम्यकूशेते ह्यम्भसि वै स कल्पे  ।  
लक्ष्मीस्तु सा सर्ववेदात्मिका च भक्त्या हरौ नित्यसंवर्धितापि  ॥ गर्प्_३,२।३१ ॥  
अत्यादरं दर्शयतीव सा तु ईडे विष्णुं भक्तिसंवर्धितापि  ।  
चेष्टादिरूपेण तदा न किञ्चिदासीद्विना विष्णुमथ श्रियं च  ॥ गर्प्_३,२।३२ ॥  
पर्यङ्करूपेण वभूव देवी वासस्वरूपेण रमा विरेजे  ।  
सर्वं रमा सैव तदैव चासीत्सैका देवी बहुरूपा बभाषे  ॥ गर्प्_३,२।३३ ॥  
त्वमुत्कृष्टः सर्वदेवोत्तमत्वान्न त्वत्समः कश्चिदेवाधिको वा  ।  
त्वं ब्रह्म एको न चतुर्मुखश्च नाहं रुद्रो न बृहस्पतिश्च  ॥ गर्प्_३,२।३४ ॥  
विष्णावेव ब्रह्मशब्दो हि मुख्यो ह्यन्येष्वमुख्यो ब्रह्मरुद्रादिकेषु  ।  
अनन्तगुणपूर्णत्वाद्ब्रह्मेति हरिरुच्यते  ॥ गर्प्_३,२।३५ ॥  
गुणादिपूर्णताभावान्नान्ये ब्रह्मेत्युदाहृताः  ।  
देशानन्त्यं गुणतः कालतो वा नास्त्यानन्त्यं क्वापि देशे च काले  ॥ गर्प्_३,२।३६ ॥  
यदा नन्त्यं किमु वक्तव्यमत्र गुणानन्त्यं नास्ति ब्रह्मादिकेषु  ।  
यद्यप्यहं देशतः कालतश्च समस्तदा वासुदेवेन सार्धम्  ॥ गर्प्_३,२।३७ ॥  
तथापि मे गुणतो नास्त्यनन्तं ततो धर्मा गुणतोनन्ततश्च  ।  
सन्ति श्रुतावविरुद्धाश्च देवे चिन्त्या ह्यचिन्त्या बहुधा ते ह्यनन्ताः  ॥ गर्प्_३,२।३८ ॥  
अतो गुणांस्तव देवस्य विष्णो स्तोतुं सदा स्मो न हरेः कदापि  ।  
नाहं न केशौ न च गीर्न रुद्रो न दक्षकन्या न च मेनकासुता  ॥ गर्प्_३,२।३९ ॥  
न वै बिडौजा न च वा पुलोमजा न चेध्मवाहो न यमो न चान्यः  ।  
न नारदो नापि भृगुर्वसिष्ठो न विघ्नपो नापि बल्यादयश्च  ॥ गर्प्_३,२।४० ॥  
न वै विराटो नापि भीमः शनिश्च न पुष्करो न कशेरुस्तथैव  ।  
न किन्नराः पितरो नैव देवा गन्धर्वमुख्या नापि वा तुष्यसञ्ज्ञाः  ॥ गर्प्_३,२।४१ ॥  
न वै क्षितीशा न च मानुषाश्च विष्णोर्न जानन्ति किमत्र चान्ये  ।  
मत्तोधमः कोचिगुणेन ब्रह्मा समो हि तस्य ब्रह्मणो मातरिश्व  ॥ गर्प्_३,२।४२ ॥  
तौ वै विरागे हरिभक्तिभावे धृतिस्तितिप्राणबलेषुयोगे  ।  
बुद्धौ समानौ संसृतौ मोक्षकाले परस्पराधारसमन्वितौ च  ॥ गर्प्_३,२।४३ ॥  
अन्नाभिमानं ब्रह्म चाहुर्मुरारिं जीवाभिमानं वायुमाहुर्महान्तः  ।  
न शक्तोसौ ब्रह्मदेवो विवस्तुं वायुं विना संसृतावेव नित्यम्  ॥ गर्प्_३,२।४४ ॥  
न तं विना मातरिश्वा च वस्तुमन्योन्यमाप्तिः कालतो न्यूनता च  ।  
यदा महत्तत्त्वनि यामकोभूद्ब्रह्माण्डान्तस्थूलसृष्टौ महात्मा  ॥ गर्प्_३,२।४५ ॥  
तदा वायुर्नाशकद्वै महात्मा बाह्ये सृष्टौ कालभेदेन चास्ति  ।  
सरस्वती भारती ब्रह्मणस्तु संवत्सरानन्तरं सम्बभूव  ॥ गर्प्_३,२।४६ ॥  
यदा दशाब्दाः समतीता महात्मा तदा वायुः समभूल्लोकपूज्यः  ।  
किञ्चिन्न्यूनत्वं स्थूलसृष्टौ महात्मन्नैतावता वानयोः सौम्यहानिः  ॥ गर्प्_३,२।४७ ॥  
सरस्वती वत्सरात्सम्बभूव ह्यनन्तरं ब्रह्मणो जन्मकालात्  ।  
गिरः सकाशात्कालतो न्यूनतास्ति वायोस्तदा ह्यधमत्त्वे क्षतिः का  ॥ गर्प्_३,२।४८ ॥  
वायोरनन्तरं वाणी ह्यभूत्संवत्सरात्परम्  ।  
यावत्पश्चाज्जनिस्तावत्पूर्वदेहक्षयो भवेत्  ॥ गर्प्_३,२।४९ ॥  
शेषस्त्विन्द्रो रुद्र एते त्रयश्च समा ह्येते ज्ञानबलादिकेष्वपि तथापि तेषां कालतो न्यूनतास्ति कालोपि तेषां द्विव्येसहस्रवर्षम्  ॥ गर्प्_३,२।५० ॥  
अनन्तरुद्रो ब्रह्मवायू यथा वा तथा ज्ञेयो नैव हानिः स्वरूपे  ।  
स्थूलस्य सृष्टौ बाह्यसृष्टौ महात्मन्कालान्न्यूनत्वं स मया नैव चिन्त्यः  ॥ गर्प्_३,२।५१ ॥  
तेषां सकाशाद्वारुणी पार्वती च सौपर्णीनाम्नी तिस्त्र एता महात्मन्  ।  
दशाब्देभ्योनन्तरं सम्बभूवुः सरस्वती भारतीवच्च बोध्या  ॥ गर्प्_३,२।५२ ॥  
इन्द्रो वरो रुद्रभार्यादिकेभ्य एवं ज्ञानं सर्वदा देह्यमन्दम्  ।  
एवं ज्ञानं यस्य भवेच्च लोके स वै ज्ञानी वेदवेद्यः स एव  ॥ गर्प्_३,२।५३ ॥  
न वै ज्ञानीत्यन्तरं यो न वेद स वेदवादी न च वेदपाठकः  ॥ गर्प्_३,२।५४ ॥  
वेदाक्षराणि यावन्ति पठितानि द्विजातिभिः  ।  
तावन्ति हरिनामानि प्रियाणि च हरेःसदा  ॥ गर्प्_३,२।५५ ॥  
मम स्वामी हरिर्नित्यं दासोहं सर्वदा हरेः  ।  
ब्रह्माद्या देवताः सर्वा गुरवो मे यथाक्रमम्  ॥ गर्प्_३,२।५६ ॥  
एतेषां च हरिः स्वामी वेदे सर्वत्र गीयते  ।  
एवं जानंस्तु यो वेदान्सम्पठेत्स द्विजोत्तमः  ॥ गर्प्_३,२।५७ ॥  
स वेदपाठको ज्ञेयस्तदन्ये वेदवादिनः  ।  
वेदभारभराक्रान्तः स वै ब्राह्मणगर्दभः  ॥ गर्प्_३,२।५८ ॥  
ज्ञानाभिमानी वेदमानी उभौ तु परस्परं ह्यूचतुः सर्वदैव  ।  
जलं वेदो यत्र वासो मुरारेराचार्याणां सङ्गदोषाद्द्विजानाम्  ॥ गर्प्_३,२।५९ ॥  
महापराधाः सन्ति लोके महात्मन्सहस्रशः शतशः कोटिशश्च  ।  
हरिश्च तान्क्षमते सर्वदैव नामत्रयस्मरणाद्वै कुपालुः  ॥ गर्प्_३,२।६० ॥  
सर्वापराधाद्रहितं दानमानैर्युक्तं सदा तारतम्याच्च हीनम्  ।  
दृष्ट्वापराधं तस्य विष्णुर्महात्मा हाहाकारं कुरुते क्रोधबुद्ध्या  ॥ गर्प्_३,२।६१ ॥  
उत्तिष्ठ गोविन्द सुवेदवेद्य सोव्यात्कृताख्यो मयि सम्यक् प्रसीद  ।  
भो केशवोत्तिष्ठ सुखस्वरूप सृष्टौ व्यये वर्तयितुं समर्थः  ॥ गर्प्_३,२।६२ ॥  
सृष्ट्वा ब्रह्माणं प्रेरयेत्पूज्यसृष्टौ सृष्ट्वा रुद्रं प्रेरयेत्संहृतौ च  ।  
प्राप्तव्ययोग्यान्ब्रह्मशेषादिदेवान्दृष्ट्वादृष्ट्वा देहि मोक्षं च सम्यक्  ॥ गर्प्_३,२।६३ ॥  
हरे मुरारे स्वापहीनाद्य तिष्ठ कल्पा दिकानन्तरज्ञान (रं बुद्धि) (जान) हीनात्  ।  
सम्यग् दृष्ट्वा कर्मदृष्ट्या महात्मल्लम्ब्धं तमो दाहि दुः खस्वरूपम्  ॥ गर्प्_३,२।६४ ॥  
दैत्यादिकान्दुः खमतीन्ह यस्मात्तमस्यन्धेसर्वदा चित्स्वरूपी  ।  
तस्मादाहुर्दुः स्वरूपी हरिस्त्वं दुः खस्वरूपात्त्वं च दुः खी हरे त्वम्  ॥ गर्प्_३,२।६५ ॥  
उत्तिष्ठ नारायण वासुदेव ह्युत्तिष्ठ कृष्णाच्युत माधवेति  ।  
उत्तिष्ठ वैकुण्ठ दयार्द्रमूर्ते उत्तिष्ठ लक्ष्मीश नमोनमस्ते  ॥ गर्प्_३,२।६६ ॥  
उत्तिष्ठ मध्वेश सरस्वतीश उत्तिष्ठ रुद्रेश तथाम्बिकेश  ।  
उत्तिष्ठ चन्द्रेश तथा शचीश विप्रेश भक्तेश गवेश नित्यम्  ॥ गर्प्_३,२।६७ ॥  
शास्त्रप्रियोत्तिष्ठ ऋचि प्रियस्त्वं यजुः प्रियोत्तिष्ठ निदानमूर्ते  ।  
सामप्रियस्त्वं च तथा मुरारे अथर्ववेदप्रिय सर्वदा त्वम्  ॥ गर्प्_३,२।६८ ॥  
गद्यप्रियस्त्वं च पुराणमूर्ते स्तुतिप्रियोत्तिष्ठ विचित्रमूर्ते  ।  
सुगायनप्रीतिकरस्त्वमेव ह्युतिष्ठ शीघ्रं कमला पतिस्त्वम्  ॥ गर्प्_३,२।६९ ॥  
एवं स्तुतो विष्णुरजः पुराणो ह्यतित्वरावानुत्थितो नित्यबद्धः  ॥ गर्प्_३,२।७० ॥  
  
इति श्रीगारुडे महापुराणे कृष्णगरुडसंवादे उत्तरखण्डे तृतीयांशे ब्रह्मकाण्डे ब्रह्माविष्णुमहेश्वरादिदेवतातारम्यनिरूपणं नाम द्वितीयो ऽध्यायः  
  
  
_____________________________________________________________  
  
श्रीगरुडमहापुराणम्- ३  
श्रीकृष्ण उवाच  ।  
बभूवेच्छा मम देवस्य विष्णोः स्रष्टुं सृज्यान्मोक्षयोग्यांश्च मोक्तुम्  ।  
इच्छाशक्तिः सर्वदैवास्ति विष्णोस्तथापि तद्व्याहरणं च लौकिकम्  ॥ गर्प्_३,३।१ ॥  
तदा हरिर्जगृहे लौकिकं च तमः पानं तेन रूपेण चक्रे  ।  
तद्रूपमाहुः प्राकृतं वै तदज्ञा ह्यन्धं तमः प्रविशन्त्येव सर्वे  ॥ गर्प्_३,३।२ ॥  
अवतारा महाविष्णोः सर्वे पूर्णाः प्रकीर्तिताः  ।  
पूर्णं च तत्परं रूपं पूर्णात्पूर्णाः समुद्गताः  ॥ गर्प्_३,३।३ ॥  
परावरत्वं तेषां तु व्यक्तिमात्रविशेषतः  ।  
न देशकालसामर्थ्यात्पारावर्यं कथञ्चन  ॥ गर्प्_३,३।४ ॥  
पूर्वरूपं च पूर्णं च पूर्णं पदवितारगम्?  ।  
रूपं तदात्मन्यादाय पूर्णमेवावशिष्यते  ॥ गर्प्_३,३।५ ॥  
लौकिकव्यवहारोयं भूभारक्षपणादिकः  ।  
तस्य दृर्ष्टि विना नान्यो लयः कृष्णादिना क्वचित्  ॥ गर्प्_३,३।६ ॥  
तत्त्वे पीडा न कर्तव्या तया दुः खानि विन्दति  ।  
अत्यन्तपीडनात्तस्य रोगस्तस्य न संशयः  ॥ गर्प्_३,३।७ ॥  
ज्ञातव्यांशे तु पीडा तु कर्तव्या गुरुणा सह  ।  
तमन्तेवासिनं चाहुः स एव चु गुरुः स्मृतः  ॥ गर्प्_३,३।८ ॥  
ये कुर्वन्ति हरेस्तत्त्वविचारं तु परस्परम्  ।  
तावेव गुरुशिष्यौ तु विनतानन्दसंयुत  ॥ गर्प्_३,३।९ ॥  
गुरुणापि समं हास्यं कर्तव्यं कुटिलं विना  ।  
हर्षामर्षयुतः शिष्यो गुरुः कौटिल्यसंयुतः  ॥ गर्प्_३,३।१० ॥  
उभौ तौ निरयं यातो यावदाचन्द्रतारकम्  ।  
साक्षाद्धरिः पुरुषः पिङ्गलाक्षः स्वमायायां गुणमय्यां महात्मा  ।  
स्वपौरुषेणैव सुमङ्गलेन अधात्तु वीर्यं भगवान्वीर्यवांश्च  ॥ गर्प्_३,३।११ ॥  
गरुड उवाच  ।  
वीर्यस्वरूपं ब्रूहि मे वासुदेव वीर्ये त्वदीये संशयो मे विभाति  ।  
किं वीर्यमीशस्य स्वरूपभूतं किं वा विभिन्नं वद साधु वेत्सि  ॥ गर्प्_३,३।१२ ॥  
श्रीकृष्ण उवाच  ।  
यद्वीर्यमाधत्त हरिः स्वयं प्रभुर्मायाभिधायां विनतातनूज  ।  
तद्वीर्यमाहुर्नृहरेः स्वरूपं विपश्चितो निश्चिततत्त्वदर्शिनः  ॥ गर्प्_३,३।१३ ॥  
भिन्नं तदाहुः प्राकृतमेव चाहुः स्वनाभिपद्मादिकवच्च बोध्यम्  ।  
नैतावता ज्ञानरूपस्य विष्णोर्न वीर्यहानिरिति चिन्तनीयम्  ॥ गर्प्_३,३।१४ ॥  
वीर्यस्वरूपी भगवान्वा सुदेवः सर्वत्र देशेपि च सर्वकाले  ।  
सर्वार्थवान्यदि न स्यात्खगेन्द्र तर्हीश्वरः पुरुषो नैव स स्यात्  ॥ गर्प्_३,३।१५ ॥  
अचिन्त्यवीर्यैश्चिन्त्यवीर्यैर्द्विरूपः स्त्रीरूपमेकं पुरुषं तथा परम्  ।  
उभे रूपे वीर्यवती खगेन्द्र तयोरभेदश्चिन्तनीयो हि सम्यकू  ॥ गर्प्_३,३।१६ ॥  
स्त्रीरूपवान्यदि न स्यात्खर्गेद्रस्त्रीणां कथं प्रतिबिम्बत्वमेव  ॥ गर्प्_३,३।१७ ॥  
स्त्रीरूपमस्माद्ब्रह्मजं (द्वास्तवं) चिन्तनीयं स्वरूपमेतन्नान्यथा चिन्तनीयम्  ।  
स्त्रीरूपवन्नैव विचिन्तनीयं नपुंसकं त्बस्य जन्यं हि विद्धि  ॥ गर्प्_३,३।१८ ॥  
नपुंसकं नवैव स्वरूपभूतमतो हरौ नास्ति विचिन्तनीयम्  ।  
स्त्रीबिम्बभूते हरिरूपे खगेन्द्र श्रीरूपमस्तीति विचिन्तनीयम्  ॥ गर्प्_३,३।१९ ॥  
गरुड उवाच  ।  
स्त्रिया स्त्रियश्च संयोगं व्यर्थमहुर्मनीषिणः  ।  
स्त्रीरूपभूते विम्बे तु स्त्रीरूपाः सन्ति सर्वदा  ॥ गर्प्_३,३।२० ॥  
स्थितौ तत्र निमित्तं च ब्रूहि कृष्ण मम प्रभो  ॥ गर्प्_३,३।२१ ॥  
श्रीकृष्ण उवाच  ।  
स्त्रीबिम्बभूतस्त्रीरूपे लक्ष्मीर्न स्यात्खगेश्वर  ।  
नित्यावियोगिनी देवी कथं स्यात्परमात्मनः  ॥ गर्प्_३,३।२२ ॥  
हरेरनन्तरूपाणां स्त्रीरूपाणां खगेश्वर  ।  
अनन्तानन्तरूपेण नित्यं शुश्रूषणे रता  ॥ गर्प्_३,३।२३ ॥  
अतो लक्ष्म्या वियोगस्तु शङ्कनीयः कथञ्चन  ।  
नारायणो नाम हरिः स्वतन्त्रः श्रिया विना नास्ति कदापि तार्क्ष्य  ।  
हरेर्मुकुन्दस्य पदारविन्दे शुश्रूषमाणा परमादरेण  ॥ गर्प्_३,३।२४ ॥  
हरिं विना श्रीरपि देशकाले नास्तीति मोक्षेच्छुभिरेव वेद्यम्  ।  
यस्यामधाद्वीर्यमनुक्षणं च सा मामिका चेन्द्रजाला त्मिकेति  ॥ गर्प्_३,३।२५ ॥  
वदन्ति ये असुरा मूढरूपा अधम्मतः प्रविशन्त्येव सर्वे  ।  
माया नाम प्रकृतिस्त्वेमाहुः सुसूक्ष्मरूपा न तु चेन्द्रजालिका  ॥ गर्प्_३,३।२६ ॥  
तस्याभिमानः श्रीरिति वेदितव्यो वीर्याधानं तत्र तेषां च मेलः  ।  
कार्योन्मुखं मेलनं चाहुरार्या इतो रूपं नाहुराय्याश्च विष्णोः  ॥ गर्प्_३,३।२७ ॥  
सानादि नित्या सत्यरूपा च विष्णोर्मिथ्या रूपा सा कथं स्यात्खगेन्द्र  ।  
सत्या तनुः प्रकृतेस्तन्निगूढा सत्यत्वमाहुर्व्यवहारार्थरूपम्  ॥ गर्प्_३,३।२८ ॥  
व्यवहाररूपा सत्यता चेत्प्रकृत्यास्तदा कथं स्याद्यदनादिभूता  ।  
अनादिनित्या यदि न स्यात्खगेन्द्र सुशूक्ष्मरूपेण न कारणं स्यात्  ॥ गर्प्_३,३।२९ ॥  
सूक्ष्मेण रूपेण च कारणं स्यात् तर्हि प्रपञ्चस्य च कारणं वद  ।  
अविद्याया वशतो विष्णुरेव नानारूपैर्दृश्यते विष्णुरेव  ॥ गर्प्_३,३।३० ॥  
शास्त्रज्ञानान्नाशमेति ह्यविद्या न संशयो हरिणा चैक्यमेति  ।  
एवं ब्रूषे यदि वादत्खगेन्द्र वक्ष्येहं ते तत्र युक्तिं शृणु त्वम्  ॥ गर्प्_३,३।३१ ॥  
सर्वज्ञरूपस्य हि मे मुरारेः कथं हरेर्घटते ह्यज्ञता च  ।  
सूर्ये यथा तमो नास्ति तथा नारायणे हरौ  ।  
अज्ञानं नास्ति पक्षीद्र कथं तत्वं ब्रवीष्यहो  ॥ गर्प्_३,३।३२ ॥  
अतो नाहं ब्राह्मणस्त्वादिकालादुपाधिसम्बन्धवशादज्ञताचेत्  ।  
सर्वज्ञोसौ कुत्र पक्षीन्द्र विष्णुरल्पज्ञजीवो ज्ञानशून्यश्च कुत्र  ॥ गर्प्_३,३।३३ ॥  
विरुद्धयोश्चानयोः सर्वदैव कथं चैक्यं संवादिष्यन्ति वेदाः  ।  
देशे काले सर्वदा द्दुः खहीनो जगत्कर्ता पूर्णशक्तिः सदैव  ॥ गर्प्_३,३।३४ ॥  
जीवः सदा स्वल्पकर्तास्ति पूर्णः संसाररूपे दुः खरूपे च नित्यम्  ।  
विरुद्धयोश्चानयोरैक्यमाहुरीशस्य मायावशतो मायिनश्च  ॥ गर्प्_३,३।३५ ॥  
ये वैष्णवा वैष्णवदासवश्यास्तेषां द्रोहं सर्वदा सञ्चरेद्यः  ।  
हरिप्रीतिस्तेन भवेन्न नित्यमानन्दवृद्धिस्तेन भवेन्न मुक्तौ  ॥ गर्प्_३,३।३६ ॥  
मायी सदा मायिभृत्यस्तथापि भेदज्ञानान्निन्द्यते कार्यते च  ।  
तेनापि तेषां दुः खवृद्धिर्भवेच्च ह्यधं तमः पुनरावृत्तिहीनम्  ॥ गर्प्_३,३।३७ ॥  
खगेन्द्रातः प्रकृतिः सूक्ष्मरूपा सा नित्या सा सत्यभूता सदैव  ।  
एवं स्वयं कालवाय्वादिकानां परा (रमा)णवः सत्यरूपाश्च सन्ति  ॥ गर्प्_३,३।३८ ॥  
परा (माणू)नां लक्षणं वेदितव्यं ज्ञानेच्छुभिर्नान्यथा वेदितव्यम्  ।  
पदार्थानां पार्थिवानां खगेन्द्र विशेषाणां चरमाख्यो विशेषः  ॥ गर्प्_३,३।३९ ॥  
स एवः स्यात्परमाणुर्द्विजेन्द्र योन्त्योवि (व) शेषोवयवश्च स स्मृतः  ॥ गर्प्_३,३।४० ॥  
गरुड उवाच  ।  
हे कृष्ण हे माधव सात्त्वतां पते पदार्थानां चरमांशः पराणु  ॥ गर्प्_३,३।४१ ॥  
इति प्रोक्तं तत्र मे संशयोस्ति योन्त्यो विशेषः स तु नांशयुक्तः  ।  
यो ह्यंशयुक्तो न तु स्ॐत्यो विशेष एवं ममाभाति वचस्तु तथ्यम्  ॥ गर्प्_३,३।४२ ॥  
श्रीकृष्ण उवाच  ।  
य एव लोके संस्थिता मानुषास्तु विशेषाणां दर्शने शक्तियुक्ताः  ।  
तथापि ते यस्य चांशित्वमेव विशेषं वै नैव द्रष्टुं समर्थाः  ॥ गर्प्_३,३।४३ ॥  
तमेवाहुश्चरमांशं विशेषं ये चैवमाहुर्मुनयस्तेन चान्ये  ।  
ये काणादा गौतमाद्याः खगेन्द्र निरंशकं परमाणुं वदन्ति  ॥ गर्प्_३,३।४४ ॥  
अनन्तांशैः संयुतत्वेपि तांश्च निरंशिनो भ्रान्तिदृष्ट्या वदन्ति  ।  
तस्मात्परा (रमा) णोः परमाणुत्वमस्ति तदंशानां विनतागर्भजात  ॥ गर्प्_३,३।४५ ॥  
परा (रमा) णूनामेकदेशे खगेन्द्र तन्नो सन्ति प्राणिनां राशयश्च  ।  
प्रत्येकश सन्ति रूपा हरेश्च ह्यतश्च तत्परमाणोरणीयः  ॥ गर्प्_३,३।४६ ॥  
यो वा त्वणीयान्परमस्य विष्णोः स एव रूपो महतो महीयान्  ।  
तेषामन्योन्यं न विशेषोस्ति कश्चिदचिन्त्यरूपे च विचिन्तनीयः  ॥ गर्प्_३,३।४७ ॥  
कालकोटिविहीनत्वं कालानन्त्यं विदुर्बुधाः  ।  
देशकोटिविहीनत्वं देशानन्त्यं विदुर्बुधाः  ॥ गर्प्_३,३।४८ ॥  
गुणानामप्रमेयत्वे गुणानन्त्यं विदुर्बुधाः  ।  
आनन्त्यं त्रिविधं नित्यं हरेर्नान्यस्य कस्यचित्  ॥ गर्प्_३,३।४९ ॥  
तस्य सर्वस्वरूपेषु चानन्त्यं तु त्रिलक्षणम्  ।  
तथापि देशतस्तस्य परिच्छेदोपि युज्यते  ॥ गर्प्_३,३।५० ॥  
परिच्छेदस्तथा व्याप्तेरेकरूपेपि युज्यते  ।  
तस्याचिन्त्याद्भुतैश्वर्यं व्यवहारार्थमेव च  ॥ गर्प्_३,३।५१ ॥  
गुणतः कालतश्चैव परिच्छेदो न कुत्रचित्  ।  
व्याप्तत्वं देशतो ह्यस्ति सर्वभूतेषु यद्यापि  ॥ गर्प्_३,३।५२ ॥  
न च भेदः क्वचित्तस्य ह्यणुमात्रेपि युज्यते  ।  
तथापि विद्यतेणुत्वं तस्मादैश्वर्ययोगतः  ॥ गर्प्_३,३।५३ ॥  
तस्माद्विद्ध्यवतारार्थं व्याप्तत्वं चापि भण्यते  ।  
यत्तस्य व्यापकं रूपं परं नारायणं विदुः  ॥ गर्प्_३,३।५४ ॥  
अतश्च परमाणूनां पार्थिवाऽनन्त्यवादिनाम्  ।  
भेदः परस्परं ज्ञेयस्तथेशस्य महात्मनः  ॥ गर्प्_३,३।५५ ॥  
जडेशयोर्जडानां च जीवानां च परस्परम्  ।  
तथैव जडजीवानां नित्यं भेदो जडेशयोः  ॥ गर्प्_३,३।५६ ॥  
पञ्च भेदा इमे नित्यं सर्वावस्थासु सर्वशः  ।  
एतादृश्यां तु मायायां वीर्यमाधत्त वीर्यवान्  ॥ गर्प्_३,३।५७ ॥  
पुरुषाख्यो हरिस्तस्मात्त्रिगुणानसृजत्प्रभुः  ॥ गर्प्_३,३।५८ ॥  
  
इति श्रीगारुडे महापुराणे तृतीयांशे ब्रह्मकाण्डे भगवद्वीर्यस्वरूपतदाधानद्वारकगुणत्रय सृष्टिजडेशभेदादिनिरूपणं नाम तृतीयो ऽध्यायः  
  
  
_____________________________________________________________  
  
श्रीगरुडमहापुराणम्- ४  
श्रीकृष्ण उवाच  ।  
यथा ससर्ज भगवांस्त्रीन् गुणान्प्रकृतेस्तदा  ।  
लक्ष्मीस्त्रिरूपा सम्भूता श्रीर्भूर्दुर्गोति सञ्ज्ञिता  ॥ गर्प्_३,४।१ ॥  
सत्त्वाभिमानिनी श्रीस्तु भूर्देवी रजमानिनी  ।  
तमोभिमानिनी दुर्गा ह्येवमाहुर्मनीषिणः  ॥ गर्प्_३,४।२ ॥  
अन्तरं न विजानीयाद्रूपाणां च परस्परम्  ।  
गुणानां चैव सम्बन्धाद्दुर्गादीनां खगेश्वर  ॥ गर्प्_३,४।३ ॥  
अन्तरं ये विजानन्ति ते यान्त्यन्धन्तमः परम्  ।  
पुरुषस्तु त्रिरूपोभूद्विष्णुर्ब्रह्मा भवेतिसः  ॥ गर्प्_३,४।४ ॥  
सत्त्वेन लोकान्वर्धयितुं विष्णुः साक्षाद्धरिः स्वयम्  ।  
सृष्टिं कर्तुं च रजसा ब्रह्मणि प्राविशद्धरिः  ॥ गर्प्_३,४।५ ॥  
आद्यो ब्रह्मा स विज्ञेयो न तु साक्षाद्धरिः स्वयम्  ।  
तमसापि समान्हन्तुं रुद्रे च प्राविशद्धरिः  ॥ गर्प्_३,४।६ ॥  
रुद्रे स्थितो रुद्रसञ्ज्ञो न रुद्रस्तु हरिः स्वयम्  ।  
विष्णुरेव हरिः साक्षात्तावुभौन हरी स्मृतौ  ॥ गर्प्_३,४।७ ॥  
आविष्टरूपौ विज्ञेयौ ब्रह्मरुद्राभिधायकौ  ।  
एवं ज्ञात्वा मोक्षमेति नान्यथा तु कथञ्चन  ॥ गर्प्_३,४।८ ॥  
विष्णुब्रह्मादिरूपाणामैक्यं जानन्ति ये द्विजाः  ।  
ते यान्ति नरकं घोरं पुनरावृत्तिवर्जितम्  ॥ गर्प्_३,४।९ ॥  
गुणत्रयं प्रविष्टस्तु पुरुषो हरिरव्ययः  ।  
कार्योन्मुखं यथा भूयात्क्षोभयामास वै तथा  ॥ गर्प्_३,४।१० ॥  
जातक्षोभाद्भगवतो महानासीद्गुणत्रयात्  ।  
गुणत्रये विद्यमानाद्भागादेव न संशयः  ॥ गर्प्_३,४।११ ॥  
महतो ब्रह्मवायू च जज्ञाते खाभिमानिनौ  ।  
तस्य संवत्सरात्पश्चाद्यमलौ सम्बभूवतुः  ॥ गर्प्_३,४।१२ ॥  
रजः प्रधानं यत्तत्वं महत्तत्तवमितीरितम्  ।  
सर्गं त्विमं विजानीयाद्गुणवैषम्यनामकम्  ॥ गर्प्_३,४।१३ ॥  
गरुड उवाच  ।  
महत्तत्तवस्वरूपस्य ज्ञानार्थं देवकीसुत  ।  
त्वयोक्ता गुणवैषम्यनामिका सृष्टिरुत्तमा  ॥ गर्प्_३,४।१४ ॥  
गुणवैषम्यशब्दार्थं मम ब्रूहि महाप्रभो  ।  
श्रीकृष्ण उवाच  ।  
गुणवैषम्यशब्दार्थज्ञापनाय खगेश्वर  ॥ गर्प्_३,४।१५ ॥  
अपिक्षितं च तत्रादौ गुणसाम्यं न संशयः  ।  
सम्यग्ज्ञापयितुं तत्र खादौ तावत्स्वगेश्वर  ॥ गर्प्_३,४।१६ ॥  
राशिभूतं गुणानां तु दर्शयिष्ये स्थितिं च वै  ।  
राशीभूतस्य तसमः सकाशाद्विनतासुत  ॥ गर्प्_३,४।१७ ॥  
राशीभूतं रजो ज्ञेयन्द्विगुणं तत्तु नान्यथा  ।  
राशीभूतस्य रजसः सकाशाद्विनतासुत  ॥ गर्प्_३,४।१८ ॥  
राशीभूतं तथा सत्त्वं द्विगुणं समुदाहृतम्  ।  
मूलप्रकृतिजा ह्येते न मूला प्रकृतिः स्मृता  ॥ गर्प्_३,४।१९ ॥  
यतः प्रकृतिरूपाणां परिच्छेदो न विद्यते  ।  
अतः प्रकृतिजा ज्ञेया न मूलास्ते खगेश्वर  ॥ गर्प्_३,४।२० ॥  
एवं तव गुणानाञ्च परिमाणं खगेश्वर  ।  
उक्तं स्वरूपं तेषां तु तव सम्यक् खगेश्वर  ॥ गर्प्_३,४।२१ ॥  
तत्र राशित्रये सत्त्वं केवलं समुदाहृतम्  ।  
रजस्तमोभ्यां गरुड ह्यविमिश्रं ह्यतस्तु तत्  ॥ गर्प्_३,४।२२ ॥  
केवलं सत्त्वमित्युक्तं न तु श्रेष्ठत्वतः प्रभो  ।  
सृष्टिकाले केवलं स्यात्प्रलये मिश्रितं भवेत्  ॥ गर्प्_३,४।२३ ॥  
सर्वदाप्यविमिश्रं च सत्त्वराशिं खगेश्वर  ।  
सर्वदापि विमिश्रं च सत्त्वराशिं द्विजोत्तम  ॥ गर्प्_३,४।२४ ॥  
ये विजानन्ति ते सर्वे विशन्ति ह्यधरं तमः  ।  
रजस्तमोगुणौ वीन्द्र इतराभ्यां विमिश्रितौ  ॥ गर्प्_३,४।२५ ॥  
सृष्टौ प्रलयकालेपि मिश्रावेव खगेश्वर  ।  
राशिभूतेपि रजसि रजोभागाच्छताधिकम्  ॥ गर्प्_३,४।२६ ॥  
सत्त्वं च मिश्रितं ज्ञेयं नान्यथा पक्षिसत्तम  ।  
रजसः शतभागानां मध्ये तु विनतासुत  ॥ गर्प्_३,४।२७ ॥  
य एको भाग उद्दिष्टस्तावत्परिमितं तमः  ।  
राशिभूतेपि रजसि मिश्रितं परिकीर्तितम्  ॥ गर्प्_३,४।२८ ॥  
रजोराशिस्थितिस्त्वेवं तात व्याप्तं तमोगुणैः  ।  
राशिभूतेपि तमसि सत्त्वं च विनतासुत  ॥ गर्प्_३,४।२९ ॥  
तमः सकाशाद्गरुड दशभागाधिकेन च  ।  
मिश्रितं भवतीत्येवं ज्ञातव्यं नात्र संशयः  ॥ गर्प्_३,४।३० ॥  
तमसो दशभागानां मध्ये तु विनतासुत  ।  
य एको भाग उद्दिष्टस्तावत्परिमितं रजः  ॥ गर्प्_३,४।३१ ॥  
राशिभूतेपि तमसि मिश्रितं भवति ध्रुवम्  ।  
तमोराशिस्थितिस्त्वेवं ज्ञातव्या पक्षिसत्तम  ॥ गर्प्_३,४।३२ ॥  
गरुड उवाच  ।  
रशिभूतेपि रजसि राशिभूते तमस्यपि  ।  
सत्त्वांशा ह्यधिकाः सन्तीत्येवमुक्तं मयानघ  ॥ गर्प्_३,४।३३ ॥  
तत्र मे संशयो ह्यस्ति शृणु त्वं सात्त्वतां पते  ।  
यद्राश्यां यद्रा शिभागा ह्यधिकाः सन्ति यावता  ॥ गर्प्_३,४।३४ ॥  
तावता व्यवहारः स्यात्क्षीरनीरमिव प्रभो  ।  
श्रुत्वा स गरुडेनोक्तं भगवान्पुरुषोत्तमः  ॥ गर्प्_३,४।३५ ॥  
उवाच पर मप्रीत्या संस्तुवन् गरुडं हरिः  ।  
श्रीकृष्ण उवाच  ।  
रजोराश्या तमोराश्या सत्त्वराश्यधिका सदा  ॥ गर्प्_३,४।३६ ॥  
मिश्रितं चापि पक्षीन्द्र न सत्तवमिति कीर्त्यते  ।  
रजोराशिस्तमोराशिरित्येवं विबुधा विदुः  ॥ गर्प्_३,४।३७ ॥  
विषं तु चरुदुग्धस्थं विषमित्युच्यते यथा  ।  
एवं मयोक्ता गरुड गुणानां निजसंस्थितिः  ॥ गर्प्_३,४।३८ ॥  
साम्यावस्थां गुणानां च शृण्विदानीं खगेश्वर  ।  
राशीकृताच्च रजसः जन्यं यच्च कगेश्वर  ॥ गर्प्_३,४।३९ ॥  
महत्तत्त्वे प्रविष्टं च यद्रजः परिकीर्तितम्  ।  
प्रलये समनुप्राप्ते महत्तत्त्वे स्थितं रजः  ॥ गर्प्_३,४।४० ॥  
द्वादशांशेन तु ह्यद्धा विभक्तं भवतिं प्रभो  ।  
राशीभूते हि सत्त्वे तु दशभागेन मिश्रितम्  ॥ गर्प्_३,४।४१ ॥  
सम्यक् भवति पक्षीन्द्र तथैकांशेन चाण्डज  ।  
तमोराश्या मिश्रितं च भवत्येव न संशयः  ॥ गर्प्_३,४।४२ ॥  
अन्येनैकेन भागेन रजोराश्या खगेश्वर  ।  
मिश्रितं भवतीत्येवं ज्ञातव्यं नान्यथा क्वचित्  ॥ गर्प्_३,४।४३ ॥  
गुणत्रयेपि भगवान्महत्तत्त्वस्य चाण्डज  ।  
एवं लयस्तु ज्ञातव्यो हृदि तत्त्वार्थवोदिभिः  ॥ गर्प्_३,४।४४ ॥  
एवं गुणत्रयाणां च मिश्रितत्त्वात्खगेश्वर  ।  
गुणसाम्यमिति प्राहुरेवं जानीहि वै खग  ॥ गर्प्_३,४।४५ ॥  
अन्यथा ये विजानन्ति ते यान्ति ह्यधरं तमः  ।  
गरुड उवाच  ।  
राशीकृतगुणानां च त्रयाणां परमेश्वर  ॥ गर्प्_३,४।४६ ॥  
विशालानां परं ब्रह्मन्प्रलये गुणसाम्यता  ।  
कथं ब्रूहि महाभाग एतत्तत्त्वं समासतः  ॥ गर्प्_३,४।४७ ॥  
श्रीकृष्ण उवाच  ।  
राशीभूतगुणानां तु त्रयणामपि सत्तम  ।  
तदा विमिश्रितत्वेन ह्यवस्थानं विदुर्बुधाः  ॥ गर्प्_३,४।४८ ॥  
इदानीं गुणवैषम्यं शृणु सम्यङ् मम प्रिय  ।  
सृष्टिकाले तु सम्प्राप्ते यत्पूर्वं प्रलये खग  ॥ गर्प्_३,४।४९ ॥  
दशभागैश्च सत्त्वे तु मिश्रितं यद्र जस्तथा  ।  
तमस्यप्येकभागेन प्रविष्टं यत्तु तद्रजः  ॥ गर्प्_३,४।५० ॥  
रजस्यप्येकभागेन प्रविष्टं यच्च तद्रजः  ।  
एवं द्वादशभागैश्च प्रविष्टं सर्वशो रजः  ॥ गर्प्_३,४।५१ ॥  
सत्त्वस्तैर्दशभागैश्च तथैकेन रज्ॐशिना  ।  
एवमेकादशैर्भागैस्तमस्थांशेन वै व्दिज  ॥ गर्प्_३,४।५२ ॥  
मिश्रितं भवति ह्यद्धा महत्तत्त्वं तदा स्मृतम्  ।  
एतदन्यो विशेषश्च मन्तध्यो विनतासुत  ॥ गर्प्_३,४।५३ ॥  
एकांशस्तामसो ज्ञेयो महत्तत्त्वे न संशयः  ।  
एवं त्रयोदशैर्भागैर्मिश्रितं तच्च सत्तम  ॥ गर्प्_३,४।५४ ॥  
एवमेतद्विजानीयान्नान्यथा तु कथञ्चन  ।  
गरुड उवाच  ।  
चतुर्मुखाच्छ्रुतं पूर्वं भगवन्सात्त्वतां पते  ॥ गर्प्_३,४।५५ ॥  
चतुर्भागात्समुत्पन्नं महत्तत्त्वमिति प्रभो  ।  
तत्रैकांशस्तमः प्रोक्तः त्रिभागो रज एव च  ॥ गर्प्_३,४।५६ ॥  
तदाहुर्ब्रह्मणो रूपं गुणवैषम्यनामकम्  ।  
चतुर्भागात्मकं प्रोक्तं महत्तत्त्वं श्रुतं मया  ॥ गर्प्_३,४।५७ ॥  
त्रयोदशांशैः सम्भूतमिति प्रोक्तं त्वयानघ  ।  
तदेतत्संशयं छिन्धि कृपालो भक्तवत्सल  ॥ गर्प्_३,४।५८ ॥  
श्रीकृष्ण उवाच  ।  
ब्रह्मोक्तम्य मयोक्तस्य विवादो नास्ति सर्वथा  ।  
मूलसत्त्वे मिश्रितं च दशभागेन यद्रजः  ॥ गर्प्_३,४।५९ ॥  
तत्सर्वं च मिलित्वैव त्वेको भागस्तु कीर्तितः  ।  
मूले रजसि यच्चोक्तो रजोभागः खगेश्वर  ॥ गर्प्_३,४।६० ॥  
भागे द्वितीये विज्ञेयस्तद्रजो नात्र संशयः  ।  
मूले तमसि यच्चोक्तो रजोभागस्तथैव च  ॥ गर्प्_३,४।६१ ॥  
तृतीयभागो विज्ञेयो नात्र कार्या विचारणा  ।  
तथा मूले च तमसि ह्येको भागस्तमः स्मृतः  ॥ गर्प्_३,४।६२ ॥  
एवं त्रिभागो रजसः एकांशस्तमसः स्मृतः  ।  
तदाहुर्ब्रह्मणो देहं गुणवैषम्यनामकम्  ॥ गर्प्_३,४।६३ ॥  
गरुड उवाच  ।  
महत्तत्त्वस्य चत्वारो भागास्तेषु रजस्त्रयः  ।  
तमसस्त्वेक एवेति त्वयोक्तं गरुडध्वज  ॥ गर्प्_३,४।६४ ॥  
रजोभागात्मको देहोः ब्रह्मणः परमेष्ठिनः  ।  
इति प्रतीयते ब्रह्मन्वचनात्तव माधव  ॥ गर्प्_३,४।६५ ॥  
शुद्धसत्त्वात्मको देहो ब्रह्मणः परमेष्ठिनः  ।  
एवं हि श्रूयते कृष्ण संशयो मेत्र बाधते  ॥ गर्प्_३,४।६६ ॥  
तमेवं संशयं छिन्धि यद्धि तच्छ्रोतुमर्हति  ।  
श्रीकृष्ण उवाच  ।  
त्रिभागभूते रजसि तथा द्वादशधापि च  ॥ गर्प्_३,४।६७ ॥  
रजसोपेक्षया सत्त्वं दशांशाधिकमेव च  ।  
प्रविष्टमस्तीति खग ज्ञातव्यं तच्छणु द्विज  ॥ गर्प्_३,४।६८ ॥  
तमसोपेक्षया सत्त्वं दशांशाधिकमेव वै  ।  
प्रविष्टमस्तीति खग वक्तव्यं नात्र संशयः  ॥ गर्प्_३,४।६९ ॥  
तमसोपेक्षया तत्र तम एकादशं स्मृतम्  ।  
एकांशस्तु रजो ज्ञेयमेवमाहुर्मनीषिणः  ।  
एवं च मिलितान्भागान्वक्ष्ये शृणु महामते  ॥ गर्प्_३,४।७० ॥  
महत्तत्त्वसमुत्पत्ता उपादानं खगेश्वर  ।  
त्रयोदशांशा विज्ञेया द्वादशाशं रजः स्मृतम्  ॥ गर्प्_३,४।७१ ॥  
एकांशस्तमसो ज्ञेयस्तत्र भागाञ्छृणु द्विजा  ।  
आदौ तु द्वादशांशेषु भागान्वक्ष्यामि तच्छृणु  ॥ गर्प्_३,४।७२ ॥  
एकांशस्तमसो ज्ञेयस्तद्दशां शाधिकं रजः  ।  
तच्छतांशाधिकं सत्त्वमेवमाहुर्मनीषिणः  ॥ गर्प्_३,४।७३ ॥  
एकांशतमसि ह्येवं विभागाञ्छृणु सत्तम  ।  
एकांशस्तु रजो ज्ञेयस्तमो ह्येका दशाधिकम्  ॥ गर्प्_३,४।७४ ॥  
तमोभागास्तु विज्ञेयास्तद्दशांशाधिकः स्मृतः  ।  
सत्त्वभाग इति ज्ञेयो महत्तत्त्वे खगेश्वर  ॥ गर्प्_३,४।७५ ॥  
सत्त्वांशो बहुलो यस्माच्छुद्धसत्त्वं चतुर्मुखः  ।  
उत्पत्तिर्महतश्चोक्ता एवं च विनतासुत  ॥ गर्प्_३,४।७६ ॥  
तज्ज्ञानान्मोक्षमाप्नोति नान्यथा तु कथञ्चन  ॥ गर्प्_३,४।७७ ॥  
  
इति श्रीगारुडे महापुराणे उत्तरखण्डे कृष्ण गरुडसंवादे तृतीयांशे ब्रह्मकाण्डे गुणवैषम्यभेदब्रह्मदेहस्वरूपगुणसाम्यनिरूपणं नाम चतुर्थो ऽध्यायः  
  
  
_____________________________________________________________  
  
श्रीगरुडमहापुराणम्- ५  
एतादृशे महत्तत्त्वे लक्ष्म्या सह हरिः स्वयम्  ।  
प्रविवेश महाभाग क्षोभयामास वै हरिः  ॥ गर्प्_३,५।१ ॥  
अहन्तत्त्वमभूत्तस्माज्ज्ञानद्रव्यक्रियात्मकम्  ।  
अहङ्कारसमुत्पत्तावेकांशस्तमसि स्मृतः  ॥ गर्प्_३,५।२ ॥  
तद्दशांशाधिकरजस्तद्दशांशाधिकं प्रभो  ।  
सत्त्वमित्युच्यते सद्भिर्ह्येतदात्मा त्वहं स्मृतम्  ॥ गर्प्_३,५।३ ॥  
अहन्तत्त्वाभिमानी तु आदौ शेषो बभूवह  ।  
सहस्राब्दाच्च पश्चात्तौ जातौ खगहरौ द्विज  ॥ गर्प्_३,५।४ ॥  
अहन्तत्त्वे खग ह्येषु प्रविष्टो हरिरव्ययः  ।  
क्षोभयामास भगवाल्लङ्क्ष्म्या सह हरिः स्वयम्  ॥ गर्प्_३,५।५ ॥  
वैकारिकस्तामसश्च तैजसश्चेत्यहं त्रिधा  ।  
त्रिधा बभूव रुद्रोपि यतस्तेषां नियामकः  ॥ गर्प्_३,५।६ ॥  
वैकारिकस्थितो रुद्रो वैकारिक इति स्मृतः  ।  
तामसे तु स्थितो रुद्रस्तामसो ह्यभिधीयते  ॥ गर्प्_३,५।७ ॥  
तैजसे तु स्थितो रुद्रो लोके वै तैजसः स्मृतः  ।  
तैजसे तु ह्यहन्तत्त्वे लक्ष्म्या सह हरिः स्वयम्  ॥ गर्प्_३,५।८ ॥  
विशित्वा क्षोभयामास तदासौ दशधा त्वभूत्  ।  
श्रोत्रं चक्षुः स्पर्शनं च रसनं घ्राणमेव च  ॥ गर्प्_३,५।९ ॥  
वाक्पाणिपादं पायुश्च उपस्थेति दश स्मृताः  ।  
वैकारिके ह्यहन्तत्त्वे प्रविश्य क्षोभयद्धरिः  ॥ गर्प्_३,५।१० ॥  
महत्तत्त्वादिमा अदाविन्द्रियाणां च देवताः  ।  
एकादशविधा आसन्क्रमेण तु खगेश्वर  ॥ गर्प्_३,५।११ ॥  
मनोभिमानि नी ह्यादौ वारुणी त्वभवत्तदा  ।  
अनन्तरं च सौपर्णी गौरोजापि तथैव च  ॥ गर्प्_३,५।१२ ॥  
शेषादनन्तरास्तासां दशवर्षादनंरम्  ।  
उत्पत्तिरिति विज्ञेयं क्रमेण तु खगेश्वर  ॥ गर्प्_३,५।१३ ॥  
मनोभिमानिनावन्याविन्द्रकामौ प्रजज्ञतुः  ।  
तार्क्ष्य ह्यनन्तरौ ज्ञेयौ मुक्तौ संसार एव च  ॥ गर्प्_३,५।१४ ॥  
ततस्त्वगात्मा ह्यभवत्सोहं कारिक ईरितः  ।  
ततः पाण्यात्मकाश्चैव जज्ञिरे पक्षिसत्तम  ॥ गर्प्_३,५।१५ ॥  
शची रतिश्चानिरुद्धस्तथा स्वायम्भुवो मनुः  ।  
बृहस्पतिस्तथा दक्ष एते पाण्यात्मकाः स्मृताः  ॥ गर्प्_३,५।१६ ॥  
दक्षस्यानन्तरं जज्ञे प्रवाहो नाम चाण्डज  ।  
स एवोक्तश्चातिंवाहो यापयत्यात्मचोदितः  ॥ गर्प्_३,५।१७ ॥  
हस्तादनन्तरं ज्ञेयो न तु शच्यादिवत्स्मृतः  ।  
ततोभवन्महाभाग चक्षुरिद्रियमात्मनः  ॥ गर्प्_३,५।१८ ॥  
स्वायम्भुवमनोर्भार्या शतरूपा यमस्तथा  ।  
चन्द्रसूर्यौ तु चत्त्वारश्चक्षुरिन्द्रियमानिनः  ॥ गर्प्_३,५।१९ ॥  
चन्द्रः श्रोत्राभिमानीति तथा ज्ञेयः खगेश्वर  ।  
जिह्वेन्द्रियात्मा वरुणः सूर्यस्यानन्तरोभवत्  ॥ गर्प्_३,५।२० ॥  
वागिन्द्रियाभिमानिन्यो ह्यभवन्वरुणादनु  ।  
दक्षपत्नी प्रसूतिश्च भृगुरग्निस्तर्थव च  ॥ गर्प्_३,५।२१ ॥  
तत्र वैते महात्मानो वागिन्द्रियनियामकाः  ।  
ये क्रव्यादादयश्चोक्तास्तेनन्तत्त्वनियामकाः  ॥ गर्प्_३,५।२२ ॥  
साम्यत्वाच्च तथैवोक्तिर्न तु तत्त्वाभिमानितः  ।  
उपस्थमानिनो वीन्द्र बभूवुस्तदनन्तरम्  ॥ गर्प्_३,५।२३ ॥  
विश्वामित्रो वसिष्टोत्रिर्मरीचिः पुलहः क्रतुः  ।  
पुलस्त्योङ्गिरसश्चैव तथा वैवस्वतो मनुः  ॥ गर्प्_३,५।२४ ॥  
मन्वादयोनन्तसङ्ख्या उपस्थात्मान ईरिताः  ।  
पायोश्च मानिनो वीन्द्र जज्ञिरे तदनन्तरम्  ॥ गर्प्_३,५।२५ ॥  
सूर्येषु द्वादशस्वेको मित्रस्तारा गुरोः प्रिया  ।  
कोणाधिपो निरृतिश्च प्रवहप्रिया  ॥ गर्प्_३,५।२६ ॥  
चत्त्वार एते पक्षीन्द्र वायुतत्त्वाभिमानिनः  ।  
घ्राणाभिमानिनः सर्वे जज्ञिरे द्विजसत्तम  ॥ गर्प्_३,५।२७ ॥  
विष्ववसेनो वायुपुत्रौ ह्यश्विनौ गणपस्तथा  ।  
वित्तपः सप्त वसव उक्तो ह्याग्निस्तथाष्टमः  ॥ गर्प्_३,५।२८ ॥  
सत्यानां शृणु नामानि द्रोणः प्राणो ध्रुवस्तथा  ।  
अर्के दोषस्तथा वस्कः सप्तमस्तु विभावसुः  ॥ गर्प्_३,५।२९ ॥  
दशरुद्रास्तथा ज्ञेया मूलरुद्रो भवः स्मृतः  ।  
दश रुद्रस्य नामानि शृणुष्व द्विजसत्तम  ॥ गर्प्_३,५।३० ॥  
रैवन्तेयस्तथा भीमो वामदेवो वृषाकपिः  ।  
अजैकपादहिर्वुध्न्यो बहुरूपो महानिति  ॥ गर्प्_३,५।३१ ॥  
दश रुद्रा इति प्रोक्ताः षडादित्याञ्छृणु द्विज  ।  
उरुक्रमस्तथा शक्रो विवस्वान्वरुणस्तथा  ॥ गर्प्_३,५।३२ ॥  
पर्जन्योतिबाहुरेत उक्ताः पूर्वं द्विजोत्तम  ।  
पर्जन्यव्यतिरिक्तास्तु पञ्चैवोक्ता न संशयः  ॥ गर्प्_३,५।३३ ॥  
गङ्गासमस्तु पर्जन्य इति चोक्तः खगेश्वर  ।  
सविता ह्यर्यमा धाता पूषा त्वष्टा तथा भगः  ॥ गर्प्_३,५।३४ ॥  
चत्वारिंशत्तथा सप्त महतः परिकीर्तिताः  ।  
द्वावुक्ताविति विज्ञेयो प्रवहोतिवहस्तथा  ॥ गर्प्_३,५।३५ ॥  
तथा दशविधा ज्ञेया विश्वेदेवाः खगेश्वर  ।  
शृणु नामानि तेषां तु पुरूरवार्द्रवसञ्ज्ञकौ  ॥ गर्प्_३,५।३६ ॥  
धूरिलोचनसञ्ज्ञौ द्वौ क्रतुदक्षेतिसञ्ज्ञकौ  ।  
द्वौ सत्यवसुसञ्ज्ञौ च कामकालकसञ्ज्ञकौ  ॥ गर्प्_३,५।३७ ॥  
एवं दशविधा ज्ञेया विश्वेदेवाः प्रकीर्तिताः  ।  
तथा ऋभुगणश्चोक्तस्तथा च पितरस्त्रयः  ॥ गर्प्_३,५।३८ ॥  
द्यावा पृथिव्यौ विज्ञेयौ एते च षडशीतयः  ।  
देवाः प्रजज्ञिरे सर्वे नासिकद्रियमानिनः  ॥ गर्प्_३,५।३९ ॥  
आकाशस्याभिमानी तु गणपः सुदाहृतः  ।  
उभयत्राभि मानीति ज्ञेयं तत्त्वार्थवेदिभिः  ॥ गर्प्_३,५।४० ॥  
विष्वक्सेनं विना सर्वे जयाद्या विष्णुपार्षदाः  ।  
अभवन्समहीनाश्च विष्वक्सेनादनन्तरम्  ॥ गर्प्_३,५।४१ ॥  
एतेपि नासिकायाश्च अवान्तरनियामकाः  ।  
अतस्ते तत्त्वमानिभ्यो ह्यवरास्ते प्रकीर्तिताः  ॥ गर्प्_३,५।४२ ॥  
स्पर्शतत्त्वाभिमानी तु अपानश्चेत्युदाहृतः  ।  
रूपाभिमानी सञ्जज्ञे व्यानो नाम महान्प्रभो  ॥ गर्प्_३,५।४३ ॥  
रसात्मक उदानश्च समानो गन्धनामकः  ।  
अपां नाथाश्च चत्वारो मरुतः परिकीर्तिताः  ॥ गर्प्_३,५।४४ ॥  
जयाद्यनन्तरान्वक्ष्ये समुत्पन्नान्खगेश्वर  ।  
प्रधानाग्रे प्रथमजः पावकः समुदाहृतः  ॥ गर्प्_३,५।४५ ॥  
भृगोर्महर्षेः पुत्रश्च च्यवनः समुदाहृतः  ।  
बृहस्पतेश्च पुत्रस्तु उतथ्यः परिकीर्तितः  ॥ गर्प्_३,५।४६ ॥  
रैवतश्चाक्षुषश्चैव तथा स्वारोचिषः स्मृतः  ।  
उत्तमो ब्रह्मसावर्णी रुद्रसावर्णिरेव च  ॥ गर्प्_३,५।४७ ॥  
देवसावर्णिसावर्णिरिन्द्रसावर्णिरेवच  ।  
तथैव दक्षसावर्णिर्धर्मभावर्णिरेव च  ॥ गर्प्_३,५।४८ ॥  
एकादशविधा ह्येवं मनवः परिकीर्तिताः  ।  
पितॄणां सप्तकं चैवेत्याद्याः सञ्जज्ञिरे खग  ॥ गर्प्_३,५।४९ ॥  
तदनन्तरमुत्पन्नास्तेभ्यो नीचाः शृणु द्विज  ।  
वरुणस्य पत्नी गङ्गा पर्जन्याख्यो विभावसुः  ॥ गर्प्_३,५।५० ॥  
यमभार्या श्यामला तु ह्यनिरुद्धप्रिया विराट्  ।  
ब्रह्माण्डमानिनी सैव ह्युषानाम्ना सुशब्दिता  ॥ गर्प्_३,५।५१ ॥  
रोहिणी चन्द्रभार्योक्ता सूर्यभार्या तु सञ्ज्ञका  ।  
एता गङ्गादिषटूसङ्ख्या जज्ञिरे विनतासुत  ॥ गर्प्_३,५।५२ ॥  
गङ्गाद्यनन्तरं जज्ञे स्वाहा वै मन्त्रदेवता  ।  
स्वाहानामाग्निभार्योक्ता गङ्गादिभ्योधमा श्रुता  ॥ गर्प्_३,५।५३ ॥  
स्वाहानन्तरजो ज्ञेयो ज्ञानात्मा बुधनामकः  ।  
बुधस्तु चन्द्रपुत्रो यः स्वाहाया अधमः स्मृतः  ॥ गर्प्_३,५।५४ ॥  
उषा नाम तथा जज्ञे बुधस्यानन्तरं खग  ।  
उषानामा भिमानी तु ह्यश्विभार्या प्रकीर्तिता  ॥ गर्प्_३,५।५५ ॥  
बुधाधमा सा विज्ञेया नात्र कार्या विचारणा  ।  
ततः शनैश्चरो जज्ञे पृथिव्यात्मेति विश्रुतः  ॥ गर्प्_३,५।५६ ॥  
उषाधमस्तु विज्ञेयस्ततो जज्ञेथ पुष्करः  ।  
कर्माभिमानी विज्ञेयः शनैश्चर इतीरितः  ॥ गर्प्_३,५।५७ ॥  
तत्त्वाभिमानिनो देवानेवं सृष्ट्वा हरिः स्वयम्  ।  
प्रविवेश स देवेशस्तत्त्वेषु रमया सहा  ॥ गर्प्_३,५।५८ ॥  
इति श्रीगारुडे महापुराणे तृतीयांशे ब्रह्मकाण्डे तत्त्वाभिमानि देवतोत्पत्तितत्तारतम्यनिरूपणं नाम पञ्चमो ऽध्यायः  
  
  
_____________________________________________________________  
श्रीगरुडमहापुराणम्- ६  
श्रीकृष्ण उवाच  ।  
तत्रतत्र स्थितास्तत्त्वे तत्तत्तत्त्वाभिमानिनः  ।  
स्वेस्वे ह्यायतने स्वाङ्गे तदर्थं च खगेश्वर  ॥ गर्प्_३,६।१ ॥  
हरिं नारायणं सम्यक् स्तोतुं समुपचक्रिरे  ।  
चिन्त्याचिन्त्यगुणे विष्णौ विरुद्धाः सन्ति सद्गुणाः  ॥ गर्प्_३,६।२ ॥  
एकैकशोह्यनन्तास्ते तद्गुणानां स्तुतौ मम  ।  
क्व शक्तिरिति बुद्ध्या सा व्रीडयावनताब्रवीत्  ॥ गर्प्_३,६।३ ॥  
श्रीरुवाच  ।  
नतास्मि ते नाथ पदारविन्दं न वेद चान्यच्चरणादृते तव  ।  
त्वयीश्वरे सन्ति गुणाः श्रुतास्तु तथाश्रुताः सन्ति च देवदेव  ॥ गर्प्_३,६।४ ॥  
सम्यक् सृष्टं स्वायतनं च दत्वा गोविन्द दामोदर मां च पाहि  ।  
स्तुत्या मदीयश्च सुखकपूर्णः प्रियो जनो नास्ति तथा त्वदन्यः  ॥ गर्प्_३,६।५ ॥  
ब्रह्मोवाच  ।  
लक्ष्मीपते सर्वजगन्निवास त्वं ज्ञानसिन्धुः क्व च विश्वमूर्ते  ।  
अहं क्व चाज्ञस्तव वै शक्तिरस्ति ह्यज्ञोहं वै ह्यल्पशक्तिर्ममास्ति  ॥ गर्प्_३,६।६ ॥  
लक्ष्म्याश्चैव ज्ञानवैराग्यभक्ति ह्यत्यल्पमद्धा मयि सर्वदैव  ।  
तव प्रसादादस्ति जगन्निवास तत्र स्वामित्वं नास्ति विष्णो सदैव  ॥ गर्प्_३,६।७ ॥  
न देहि त्वं सर्वदा मे मुरारे अहम्ममत्वं प्राप्यमेतावदेव  ।  
गम्यज्ञानं योग्यगुणे रमेश प्रमादो वा नास्तिनास्त्यद्य नित्य  ॥ गर्प्_३,६।८ ॥  
तन्मे हृषीकाणि पतन्त्यसत्पथे पदारविन्दे तु पतन्तु सर्वदा  ।  
लक्ष्म्या ह्यहं कोटिगुणेन हीनः स्तोतुं सामर्थ्यं नास्ति मे सुप्रसीद  ॥ गर्प्_३,६।९ ॥  
इति स्तवं विष्णुगुणान्विधाता तार्क्ष्यस्थितः प्राञ्जलिस्तस्य चाग्रे  ।  
तदा वायुर्देवदेवो महात्मा दृष्ट्वा विष्णु भक्तिसंवर्धितात्मा  ॥ गर्प्_३,६।१० ॥  
स्नहोत्थरावः स्खलिताक्षरस्तं मुञ्चन्कणान्प्राञ्जलिराबभाषे  ।  
वायुरुवाच  ।  
एते हि देवास्तव भृत्यभूताः पदारविन्दं परमं सुदुर्लभम्  ॥ गर्प्_३,६।११ ॥  
चतुर्विधान्पुरुषार्थान्रमेश सम्प्रार्थये तच्च सदापि देव  ।  
दृष्ट्वा हरेः सैव मायैव तावत्सुकारणं किञ्चिदन्यन्न चास्ति  ॥ गर्प्_३,६।१२ ॥  
अतो नाहं प्रदयोपि भूमन् भवत्पदाम्भोजनिषवणोत्सुकः  ।  
लोकस्य कृष्णाद्विमुखस्य कर्मणा अपुण्यशीलस्य सुदुः खितस्य  ॥ गर्प्_३,६।१३ ॥  
अनुग्रहार्थं च तवावतारो नान्यश्च किञ्चित्पुरुषार्थस्तवेश  ।  
गोभूसुराणां च महीरुहाणां तथा सुराणां प्रवरावतारैः  ॥ गर्प्_३,६।१४ ॥  
क्षेमोपकाराणि च वासुदेव क्रीडन्विधत्ते न च किञ्चिदन्यत्  ।  
मनो न तृप्यत्यपि शंसतां नः सुकर्ममौलेश्चरितामृतानि  ॥ गर्प्_३,६।१५ ॥  
अच्छिन्नभक्तस्य हि मे मुकुन्द सदा भक्तिं देहि पादारविन्दे  ।  
सदा तदेवास्तु न किञ्चिदन्यद्यत्र त्वमासीः पुरुषे देवदेव  ॥ गर्प्_३,६।१६ ॥  
अहं च तत्रास्मि तव प्रसादाद्यत्रास्म्यहं तत्र भवान्महाप्रभो  ।  
व्यंसिर्ममेयं च शरीरमध्ये चतुर्मुखश्चैव न चैततदन्यैः  ॥ गर्प्_३,६।१७ ॥  
मदीयनिद्रा तव वन्दनं प्रभो मदीययामाचरणं प्रदक्षिणम्  ।  
मदीयव्याख्याहरणं स्तुतिः स्यादेवं विदित्वा च समर्पयामि  ॥ गर्प्_३,६।१८ ॥  
मद्ब्रृद्धियोग्यं च पदार्थजातं दृष्ट्वा हरेः प्रतिमा एव तच्च  ।  
इत्थं मत्वाहं सर्वदा देवदेव तत्रस्थितान्हरिरूपान् भजिष्ये  ॥ गर्प्_३,६।१९ ॥  
यच्चन्दनं यत्तु पुष्पं च धूपं वस्त्रं च यद्भक्ष्यभोज्यादिकं च  ।  
एतत्सर्वं विष्णुप्रीत्यर्थमेवेत्येतद्व्रतं सर्वदा वै करिष्ये  ॥ गर्प्_३,६।२० ॥  
अवैष्णवान्दूषयिष्ये सदाहं सद्वैष्णवान्पा (ल्लां) लयिष्ये मुरारे  ।  
विष्णुद्रुहां छेदयिष्ये च जिह्वां तच्छृण्वतां पूरयिष्ये त्रपूल्काः  ॥ गर्प्_३,६।२१ ॥  
एतादृशी शक्तिर्ममास्ति देव तव प्रसादाद्ब्र लिनोपि विष्णो  ।  
अथापि नाहं स्तवने समर्थः लक्ष्म्या ह्यहं कोटिगुणैर्विहीनः  ॥ गर्प्_३,६।२२ ॥  
एतत्स्तोत्रं ह्यर्थयेच्चैव या नः तत्र प्रीतिर्ह्यक्षया मे सदा स्यात्  ।  
स्तोत्रं ह्येतत्पाठयन्तीह लोके ते वैष्णवास्ते च हरिप्रियाश्च  ॥ गर्प्_३,६।२३ ॥  
कुर्वन्ति ये पठनं नित्यमेव समर्पयिष्यति सदा हरौ च  ।  
तेषां हरिः प्रीयते केशवोलं हरौ प्रसन्ने किमलभ्यमस्ति  ॥ गर्प्_३,६।२४ ॥  
एवं स्तुत्वा वलदेवो महात्मा तूष्णीं स्थितः प्राञ्जलिरग्रतो हरेः  ।  
सरस्वत्युवाच  ।  
को वा रसज्ञो भगवन् मुरारे हरे गुणस्तवनात्कीर्तनाद्वा  ॥ गर्प्_३,६।२५ ॥  
अलम्बुद्धिं प्राप्नुयाद्देवदेव ब्रह्मादिभिः सर्वदा स्तूयमान  ।  
यः कर्णनाडीं पुरुषस्य यातो भवप्रदां देहरतिं छिनत्ति  ॥ गर्प्_३,६।२६ ॥  
न केवलं देहरतिं छिनत्त्यसद्गृहक्षेत्रभार्यासुतेषु नित्यम्  ।  
पश्वादिरूपेषु धनादिकेषु अनर्घ्यरत्नेषु प्रियं छिनात्ति  ॥ गर्प्_३,६।२७ ॥  
अनं तवेदप्रतिपादितोपि लक्ष्मीर्न वै वेद तव स्वरूपम्  ।  
चतुर्मुखो नैव वेद न वायुरसौ न वेत्तीति किमत्र चित्रम्  ॥ गर्प्_३,६।२८ ॥  
एतादृशस्य स्तवने क्वास्ति शक्तिर्मम प्रभो ब्रह्मवाय्वोः सकाशात्  ।  
शतैर्गुणैः सर्वदा न्यूनतास्ति अतो हरे दयया मां च पाहि  ॥ गर्प्_३,६।२९ ॥  
एवं स्तुत्वा हरिं सा तु तूष्णीमास खगश्वर  ।  
भारती तु तदा स्तोतुं हरिं समुपचक्रमे  ॥ गर्प्_३,६।३० ॥  
भारत्युवाच  ।  
ब्रह्मेश लक्ष्मीश हरे मुरारे गुणांस्तव श्रद्दधानस्य नित्यम्  ।  
तथा स्तुवन्तोस्य विवर्धमानां मतिं च नित्यं विषयेष्वसत्सु  ॥ गर्प्_३,६।३१ ॥  
कुर्वन्ति वैराग्यममुत्र लोके ततः परं भक्तिदृढां तथैव  ।  
ततः परं चैव हरेः प्रसन्नतां कुर्वन्ति नित्यं तव देवदेव  ॥ गर्प्_३,६।३२ ॥  
तेनापरोक्षं च भवेच्च तस्य अतो गुणानां स्तवने च मे रतिः  ।  
सा तु प्रजाता पुरुषस्य नित्यं संसारदुः खं तु तदाच्छिनत्ति  ॥ गर्प्_३,६।३३ ॥  
विच्छिन्नदुः खस्य तदाधिकारिण आनन्दरूपाख्यफलं ददाति  ।  
हरेर्गुणानस्तुवतां च पापं तेषां हि पुण्यं च तथा क्षिणोति  ॥ गर्प्_३,६।३४ ॥  
एवं विदित्वा परमो गुरुर्मम वायुर्दयालुर्मम वल्लभश्च  ।  
हरेर्गुणान्सर्वगुणप्रसारान्ममैव योग्यान्सुखमुख्यभूतान्  ॥ गर्प्_३,६।३५ ॥  
उद्धृत्य पुण्येभ्य इवार्तबन्धुः शिवश्च नो द्रुह्यति पुण्यकीर्तिम्  ।  
तव प्रसादाच्च श्रियः प्रसादाद्वायोः प्रसादाच्च ममास्ति नित्यम्  ॥ गर्प्_३,६।३६ ॥  
यद्यत्करोत्येव सदैव वायुस्तत्तत्करोत्येव सदैव नित्यम्  ।  
वायोर्विरोधं न करोति देवः स तद्विरोधं च करोति नित्यम्  ॥ गर्प्_३,६।३७ ॥  
हरेर्विरोधं न करोति वायुर्वायोर्विरोधं न करोति विष्णुः  ।  
वायोः प्रसादान्ममनास्ति किञ्चिदतानभावश्च तव प्रसादात्  ॥ गर्प्_३,६।३८ ॥  
यथैव मूलं च तथावतारे दुः खादिकं नास्ति समीरणस्य  ।  
वायुस्तथान्ये च उभौ मुकुन्दस्तथावतारेषु न दुः खरूपौ  ॥ गर्प्_३,६।३९ ॥  
अशक्तवद्दृश्यते वायुदेवः युगानुसारांल्लोकधर्मांस्तु रक्षन्  ।  
नरावतारे तत्र देवे मुरारे ह्यशक्तता नेति विचं तनीयम्  ॥ गर्प्_३,६।४० ॥  
अवताररूपे यमदुः खादिकं च न चिन्तनीयं ज्ञानिभिर्देवदेव  ।  
अहं कदाचित्सुखनाशप्रदेशे दैत्यांस्तथा मारयितुं गतोस्मि  ॥ गर्प्_३,६।४१ ॥  
नैतावता मम वायोश्च नित्यं दुः खातनं नैव सञ्चितनीयम्  ।  
एतादृशोहं स्तवनेनु कास्ति शक्तिर्गुणानां मधुसूदन प्रभो  ।  
वायोः सकाशाच्च गुणेन हीना संसाररूपे मुक्तरूपे च देव  ॥ गर्प्_३,६।४२ ॥  
एवं स्तुत्वा भारती तु तूष्णीमास खगेश्वर  ।  
तदनन्तरजः शेषः प्राञ्जलिः प्राह केशवम्  ॥ गर्प्_३,६।४३ ॥  
शेष उवाच  ।  
नाहं च जाने तव पादमूलं रुद्रो न वेत्ति गरुडो न वेद  ।  
अहं वाण्याः शतगुणांशहीनो दत्त्वा ह्यायतनं पाहि मां वासुदेव  ॥ गर्प्_३,६।४४ ॥  
एवं स्तुत्वा सशेषस्तु तूष्णीमास खगेश्वर  ।  
तदनन्तरजो वीशः स्तोतुं समुपचक्रमे  ॥ गर्प्_३,६।४५ ॥  
गरुड उवाच  ।  
तव पदोः स्तुतिं किं करोम्यहं मम पदाम्बुजे ह्यर्पितं मनः  ।  
कथमहं मुखे पक्षियोनिजः कथमेवङ्गुणा नीडितुं क्षमः  ॥ गर्प्_३,६।४६ ॥  
एवं स्तुत्वा तु गरुडस्तूष्णीमास नयान्वितः  ।  
तदनन्तरजो रुद्रस्तोतुं समुपचक्रमे  ॥ गर्प्_३,६।४७ ॥  
रुद्र उवाच  ।  
या वै तवेश भगवन्न विदाम भूमन् भक्तिर्ममास्तु शिवपादसरोजमूले  ।  
छन्नापि सा ननु सदा न ममास्ति देव तेनाद्रुहं तव विरुद्धमतः करोमि  ॥ गर्प्_३,६।४८ ॥  
सर्वान्न बुद्धिसहितस्य हरे मुरारे का शक्तिरस्ति वचने मम मूढबुद्धेः  ।  
वाण्या सदा शतगुणेन विहीनमेनं मां पाहि चेश मम चायतनं च दत्त्वा  ॥ गर्प्_३,६।४९ ॥  
एवं स्तुत्वा स रुद्रस्तु तूष्णीमास द्विजोत्तमः  ।  
शेषानन्तरजा देवी वारुणी वाक्यमब्रवीत्  ॥ गर्प्_३,६।५० ॥  
वारुण्युवाच  ।  
लक्ष्मीपते ब्रह्मपते मनोः पतेगिरः पते रुद्रपते नृणां पते  ।  
गुणांस्तव स्तोतुमहं समर्था न पार्वती नापि सुपर्णपत्नी  ॥ गर्प्_३,६।५१ ॥  
शेषादहं दशगुणैर्विहीना मां पाहि नित्यं जगतामधीश  ॥ गर्प्_३,६।५२ ॥  
एवं स्तुत्वा वारुणी तु तूष्णीमास खगेश्वर  ।  
तदनन्तरजा ब्राह्मी सौपर्णी ह्युपचक्रमे  ॥ गर्प्_३,६।५३ ॥  
सौपर्ण्युवाच  ।  
स्तोतुं गुणांस्तव हरे जगदी शवाचा श्रोतुं हरे तव कथां श्रवणे न शक्तिः  ।  
यस्तत्त्वनुं स्मरति देव तव स्वरूपं को वै नु वेद भुवि तं भगवत्पदार्थम्  ॥ गर्प्_३,६।५४ ॥  
अतो गुणस्तवने नास्ति शक्तिर्वीन्द्राहदं दशगुणैरवरा च नित्यम्  ॥ गर्प्_३,६।५५ ॥  
एवं स्तुत्वा तु सौपर्णी तूष्णीमास खगेश्वर  ।  
रुद्रानन्तरजा स्तोतुं गिरिजा तूपचक्रमे  ॥ गर्प्_३,६।५६ ॥  
पार्वत्युवाच गोविन्द नारायण वासुदेव त्वया हि मे किञ्चिदपि प्रयोजनम्  ।  
नास्त्येव स्वामिन्न च नाम वाचा सौभाग्यरूपः सर्वदा एक एव  ॥ गर्प्_३,६।५७ ॥  
नारायणेति तव नाम च एकमेव वैराग्यभक्तिविभवे परमं समर्थाम्  ।  
असङ्ख्यब्रह्मादिकहत्यनाशाने गुर्वङ्गनाकोटिविनाशने च  ॥ गर्प्_३,६।५८ ॥  
नामाधिकारिणी चाहं गुणानां च महाप्रभो  ।  
स्तवने नास्ति मे शक्ती रुद्राद्दशगुणैरहम्  ॥ गर्प्_३,६।५९ ॥  
अवरा च सदास्म्येव नात्र कार्या विचारणा  ।  
एवं स्तुत्वा सा गिरिजा स्तूष्णीमास खगेश्वर  ॥ गर्प्_३,६।६० ॥  
  
इति श्रीगारुडे महापुराणे श्रीकृष्णगरुडसंवादे उत्तर- तृतीयांशे ब्रह्मकाण्डे तत्त्वाभिमानितत्तद्देवताकृतविष्णुस्तुतितत्तद्देवतातारतम्यनिरूपणं नाम षष्ठो ऽध्यायः  
  
  
_____________________________________________________________  
  
श्रीगरुडमहापुराणम्- ७  
श्रीकृष्ण उवाच  ।  
पार्वत्यानन्तरोत्पन्न इन्द्रो वचनमब्रवीत्  ।  
इन्द्र उवाच  ।  
तव स्वरूपं हृदि संविजानन् समुत्सुकः स्यात्स्तवने यस्तु मूढः  ।  
अजानतः स्तवनं देवदेव तदेवाहुर्हेलनं चक्रपाणे  ॥ गर्प्_३,७।१ ॥  
तथापि तद्वै तव नाम पूर्वं भवेत्तदा पुण्यकरं भवेदिति  ।  
रुद्रादि कानां स्तवने नास्ति शक्तिस्तदा वक्तव्यं मम नास्तीति किं वा  ॥ गर्प्_३,७।२ ॥  
गुणांशतो दशभी रुद्रतो वै सदा न्यूनो मत्समः कामदेवः  ।  
ज्ञाने बले समता सर्वदास्ति तथाः कामः किं च दूतः सदैव  ॥ गर्प्_३,७।३ ॥  
एवं स्तुत्वा देवदेवो हरिं च तूष्णीं स्थितः प्राञ्जलिर्नम्रभूर्धा  ।  
तदनन्तरजो ब्रह्मा अहङ्कारिक ऊचिवान्  ॥ गर्प्_३,७।४ ॥  
अहङ्कारिक उवाच  ।  
नमस्ते गणपूर्णाय नमस्ते ज्ञानमूर्तये  ।  
नमो ऽज्ञानविदूराय ब्रह्मणेनं तमूर्तये  ॥ गर्प्_३,७।५ ॥  
इन्द्रादहं दशगुणैः सर्वदा न्यून उक्तो न जनि त्वां सर्वदा ह्यप्रमेय  ।  
तथापि मां पाहि जगद्गुरो त्वं दत्त्वा दिव्यं ह्यायतनं च विष्णो  ॥ गर्प्_३,७।६ ॥  
आहङ्कारिक एवं तु स्तुत्वा तूष्णीम्बभूव ह  ।  
तदनन्तरजा स्तोतुं शची वचनमब्रवीत्  ॥ गर्प्_३,७।७ ॥  
शच्युवाच  ।  
सञ्चिन्तयामि अनिशं तव पादपद्मं वज्राङ्कुशध्वजसरोरुहलाञ्छनाढ्यम्  ।  
वागीश्वरैरपि सदा मनसापि धर्तुं नो शक्यमीश तव पादरजः स्मरामि  ॥ गर्प्_३,७।८ ॥  
आहङ्कारिकप्राणाच्च गुणैश्च दशभिः सदा  ।  
न्यूनभूतां च मां पाहि कृपालो भक्तवत्सल  ॥ गर्प्_३,७।९ ॥  
एवं स्तुत्वा शची देवी तूष्णीं भगवती ह्यभूत्  ।  
तदनन्तरजा स्तोतुं रतिः समुपचक्रमे  ॥ गर्प्_३,७।१० ॥  
रतिरुवाच  ।  
सञ्चिन्तयामि नृहरेर्वदनारविन्दं भृत्यानुकम्पितधिया हि गृहीतमूर्तिम्  ।  
यच्छ्रीनिकेतमजरुद्ररमादिकैश्च संलालितं कुटिलङ्कुन्तलवृन्दजुष्टम्  ॥ गर्प्_३,७।११ ॥  
एतादृशं तव मुखं नुवितुं न शक्तिः शच्या समापि भगवन्परिपाहि नित्यम्  ।  
कृत्वा स्तुतिं रतिरियं परमादरेण तूष्णीं स्थिता भगवतश्च समीप एव  ॥ गर्प्_३,७।१२ ॥  
रत्यनन्तरजो दक्षः स्तोतुं समुपचक्रमे  ॥ गर्प्_३,७।१३ ॥  
दक्ष उवाच  ।  
सञ्चिन्तये भगवतश्चरणोदतीर्थं भक्त्या ह्यजेन परिषिक्तमजादिवन्द्यम्  ।  
यच्छौचनिः सृतमजप्रवरावतारं गङ्गाख्यतीर्थमभवत्सरितां वरिष्ठम्  ॥ गर्प्_३,७।१४ ॥  
रुद्रोपि तेनव विधृतेन जटाकलापपूतेन पादरजसा ह्यशिवः शिवोभूत्  ।  
एतादृशं ते चरणं करुणेश विष्णो स्तोतुं शक्तिर्मम नास्ति कृपावतार  ।  
रत्या समः श्रुतिगतो न गतोस्मि मोक्षमेतादृशं च परिपाहि निदानमूर्ते  ॥ गर्प्_३,७।१५ ॥  
एवं स्तुत्वा स दक्षस्तु तूष्णी मेव बभूव ह  ।  
तदनन्तरजः स्तोतुं बृहस्पतिरुपाक्रमीत्  ॥ गर्प्_३,७।१६ ॥  
बृहस्पतिरुवाच  ।  
सञ्चिन्तयामि सततं तव चाननाब्जं त्वं देहि दुष्टविषयेषु विरक्तिमीश  ॥ गर्प्_३,७।१७ ॥  
एतेषु शक्तिर्यदि वै स जीवो कर्ता च भोक्ता च सदा च दाता  ।  
योषां च पुत्रसुहृदौ च पशूंश्च सर्वमेवं विनश्यति यतो हि तदाशु छिन्धि  ॥ गर्प्_३,७।१८ ॥  
संसारचक्रभ्रमणेनैव देव संसारदुः खमनुभूयेहागतोस्मि  ।  
शक्तिर्न चास्ति नवने मम देवदेव सत्या समं च सततं परिपाहि नित्यम्  ॥ गर्प्_३,७।१९ ॥  
एवं श्रुत्वा च परमं तूष्णीमेव स्थितो मुनिः  ।  
तदनन्तरजस्तोतुं ह्यनिरुद्धोपचक्रमे  ॥ गर्प्_३,७।२० ॥  
अनिरुद्ध उवाच  ।  
एवं हरेस्तव कथां रसिकां विहाय स्त्रीणां भगे च वदने परिमुह्य नित्यम्  ।  
विष्ठान्त्रपूरितबिले रसिको हि नित्यं स्थायी च सूकरवदेव विमूढबुद्धिः  ॥ गर्प्_३,७।२१ ॥  
मज्जास्थिपित्तकफरफलादिपूर्णे चर्मान्त्रवेष्टितमुखे पतितं ह पीतम्  ।  
आस्वादने मम च पापगतेर्मुरारे मायाबलं तव विभो परमं निमित्तम्  ॥ गर्प्_३,७।२२ ॥  
संसारचक्रे भ्रमतश्च नित्यं सुदुः खरूपे सुखलेशवर्जिते  ।  
मलं वमन्तं नवभिश्च द्वारैः शरीरमारुह्य सुमूढबुद्धिः  ॥ गर्प्_३,७।२३ ॥  
नमामि नित्यं तव तत्कथामृतं विहायदेव श्रुतिमूलनाशनम्  ।  
कुटुम्बपोषं च सदा च कुर्वन्दानाद्यकुर्वन्निवसन् गृहे च  ॥ गर्प्_३,७।२४ ॥  
दूरे च संसारमलं त्विदं कुरु देहि ह्यदो दिव्यकथामृतं सदा  ।  
एतादृशोहं तव सद्गुणौघं स्तोतुं समर्थो नास्मि शचीसमश्च  ॥ गर्प्_३,७।२५ ॥  
एवं स्तुत्वानिरुद्धस्तु तूष्णीमास खगेश्वर  ।  
तदनन्तरजः स्तोत्रं मनः स्वायम्भुवोब्रवीत्  ॥ गर्प्_३,७।२६ ॥  
स्वायम्भुव उवाच  ।  
स्तोतुं ह्यनुप्रविशतोपि न गर्भदुः खं तस्मादहं परमपूज्यपदं गतस्ते  ॥ गर्प्_३,७।२७ ॥  
मनोर्भार्या मानवी च यमः संयमिनीपतिः  ।  
दिशाभिमानी चन्द्रस्तु सूर्यश्चक्षुर्नियामकः  ।  
परस्परसमा ह्येते मुक्त्वा संसारमेव च  ॥ गर्प्_३,७।२८ ॥  
प्रवाहाद्विगुणोनश्चेत्येवं जानीहि चाण्डज  ।  
सूर्यानन्तरजः स्तोतुं वरुणः सम्प्रचक्रमे  ॥ गर्प्_३,७।२९ ॥  
वरुण उवाच  ।  
त्वद्विच्छया रचिते देहगेहे पुत्त्रे कलत्रेपि धने द्रव्यजातौ  ।  
ममाहमित्यल्पधिया च मूढा संसारदुः खे विनिमज्जन्ति सर्वे  ॥ गर्प्_३,७।३० ॥  
अतो हरे तादृशीं मे कुबुद्धिं विनाश्य मे देहि ते पाददास्यम्  ।  
अहं मनोः पादपादार्धभूतगुणेन हीनः सर्वदा वै मुरारे  ॥ गर्प्_३,७।३१ ॥  
एवं स्तुत्वा तु वरुणः प्राञ्जलिः समुपस्थितः  ।  
वरुणानन्तरोत्पन्नो नारदो ह्यस्तुवद्धरिम्  ॥ गर्प्_३,७।३२ ॥  
नारद उवाच  ।  
यन्नामधेयश्रवणानुकीर्तनात्स्वाद्वन्यतत्त्वं मम नास्ति विष्णो  ।  
पुनीह्यतश्चैव परोवरायान्यज्जिह्वाग्रे वर्तते नाम तस्य  ॥ गर्प्_३,७।३३ ॥  
यज्जिह्वाग्रे हरिनामैव नास्ति स ब्राह्मणो नैव स एव गोखरः  ।  
अहं न जाने च तव स्वरूपं न्यूनो ह्यहं वरुणात्सर्वदैव  ॥ गर्प्_३,७।३४ ॥  
एवं स्तुत्वा नारदो वै खगेन्द्रस्तूष्णीमभूद्देवदेवस्य चाग्रे  ।  
यो नारदानन्तरं सम्बभूव भृगुर्महात्मा स्तोतुमुपप्रचक्रमे  ॥ गर्प्_३,७।३५ ॥  
भृगुरुवाच  ।  
किमासनं ते गरुडासनाय किं भूषणं कौस्तुभभूषणाय  ।  
लक्ष्मीकलत्राय किमस्ति देयं वागीश किं ते वचनीयमस्ति  ।  
अतो न जाने तव सद्गुणांश्च ह्यहं सदा वरुणा त्पादहीनः  ॥ गर्प्_३,७।३६ ॥  
एवं स्तुत्वा हरिं देवं भृगुस्तूष्णीं बभूव ह  ।  
तदनन्तरजो ह्यग्निरस्तावीत्पुरुषोत्तमम्  ॥ गर्प्_३,७।३७ ॥  
अग्निरुवाच  ।  
यत्तेजसाहं सुसमिद्धतेजा हव्यं वहाम्यध्वरे आज्यसिक्तम्  ॥ गर्प्_३,७।३८ ॥  
यत्तेजसाहं जठरे सम्प्रविश्य पचन्नन्नं सर्वदा पूर्णशक्तिः  ।  
अतो न जाने तव सद्गुणांश्च भृगोरहं सर्वदैवं समोस्मि  ॥ गर्प्_३,७।३९ ॥  
तदनन्तरजा स्तोतुं प्रसूतिरुपचक्रमे  ॥ गर्प्_३,७।४० ॥  
प्रसूतिरुवाच  ।  
यन्नामार्थविचारणेपिमुनयो मुह्यति वै सर्वदा त्वद्भीता अपि देवता ह्यविरतं स्त्रीभिः सहैव स्थिताः  ।  
मान्धातृध्रुवनारदाश्च भृगवो वैवस्वताद्याखिलाः प्रेम्णा वै प्रणमाम्यहं हितकृते तस्मै नमो विष्णवे  ॥ गर्प्_३,७।४१ ॥  
अतो न जाने तव सद्गुणान्सदा एवं विधा का मम शक्तिरस्ति  ।  
स्तुत्वा ह्येवं प्रसूतिस्तु तूष्णीमासीत्खगेश्वर  ॥ गर्प्_३,७।४२ ॥  
अग्निर्वागात्मको ब्रह्मपुत्रो भृगु ऋषिस्तथा  ।  
तद्भार्या वै प्रसूतिस्तु त्रय एते समाः स्मृताः  ॥ गर्प्_३,७।४३ ॥  
वरुणात्पादहीनाश्च प्रवहाद्विगुणाधमाः  ।  
दक्षाच्छतावरा ज्ञेया मित्रात्तु द्विगुणाधिकाः  ॥ गर्प्_३,७।४४ ॥  
प्रसूत्यनन्तरं जातो वसिष्ठो ब्रह्मनन्दनः  ।  
विनयावनतो भूत्वा स्तोतुं समुपचक्रमे  ॥ गर्प्_३,७।४५ ॥  
वसिष्ठ उवाच  ।  
नमोस्तु तस्मै पुरुषाय वेधसे नमोनमो ऽसद्वृजिनच्छिदे नमः  ।  
नमोनमो स्वाङ्गभवाय नित्यं नतोस्मि हेनाथ तवाङ्घ्रिपङ्कजम्  ॥ गर्प्_३,७।४६ ॥  
मां पाहि नित्यं भगवन्वासुदेव ह्यग्नेरहं सर्वदा न्यून एव  ।  
मित्रादहं सर्वदा किञ्चिदूनः स्तुत्वा देव सोभवत्तत्र तूष्णीम्  ॥ गर्प्_३,७।४७ ॥  
यो वसिष्ठानन्तरजो मरीचिर्ब्रह्मनन्दनः  ।  
हरिन्तुष्टाव परया भक्त्या नारायणं गुरुम्  ॥ गर्प्_३,७।४८ ॥  
मरीचिरुवाच  ।  
देवेन चाहं हतधीर्भवनप्रसङ्गात्सर्वाशुभोपगमनाद्विमुखेद्रियश्च  ।  
कुर्वे च नित्यं सुखलेशलवादिना त्वद्दरं मनस्त्वशुभकर्म समाचरीष्ये  ॥ गर्प्_३,७।४९ ॥  
एतादृशोहं भगवाननन्तः सदा वसिष्ठस्य समान एव  ॥ गर्प्_३,७।५० ॥  
एवं स्तुत्वा मरीचिस्तु तूष्णीमास तदा खग  ।  
तदतन्तरजोह्यत्रिरस्तावीत्प्राञ्जलिर्हरिम्  ॥ गर्प्_३,७।५१ ॥  
आविर्भवज्जगत्प्रभवायावतीर्णं तद्रक्षणार्थमनवद्यञ्च तथाव्ययाय  ।  
तत्त्वार्थमूलमविकारि तव स्वरूपं ह्यानन्दसारमत एव विकारशून्यम्  ॥ गर्प्_३,७।५२ ॥  
त्रैगुण्यशून्यमखिलेषु च संविभक्तं तत्र प्रविश्य भगवन्न हि पश्यतीव  ।  
अतो मरारेस्तव सद्गुणांश्च स्तोतुं न शक्रोमि मरीचेतुल्यः  ॥ गर्प्_३,७।५३ ॥  
एवं स्तुत्वा ह्यत्रिरपितूष्णीमास तदा खग  ।  
तदनन्तरजः स्तोतुमङ्गिरा वाक्यमब्रवीत्  ॥ गर्प्_३,७।५४ ॥  
  
अङ्गिरा उवाच  ।  
द्रष्टुं न शक्रोमि तव स्वरूपं ह्यनन्तबाहूदरमस्तकं च  ।  
अनन्तसाहस्रकिरीटजुष्टं महार्हनानाभरणैश्च शोभितम्  ।  
एतादृशं रूपमनन्तपारं स्तोतुं ह्यशक्तस्तु समोस्मि चात्रेः  ॥ गर्प्_३,७।५५ ॥  
एवं स्तुत्वा ह्यङ्गिराश्च तूष्णीमास खगेश्वर  ।  
तदनन्तरजः स्तोतुं पुलस्त्यो वाक्यमव्रवीत्  ॥ गर्प्_३,७।५६ ॥  
पुलस्त्य उवाच  ।  
यो वा हरिस्तु भगवान्स (स्व) उपासकानां सन्दर्शयेद्भुवनमङ्गलमङ्गलं च  ।  
(लश्च) यस्मै नमो भगवते पुरुपाय तुभ्यं यो वाविता निरयभागगमप्रसङ्गे  ॥ गर्प्_३,७।५७ ॥  
एतादृशांस्तव गुणान्नवितुं न शक्तं मां पाहि भगवन्सदृशो ह्यङ्गिरसा च  ॥ गर्प्_३,७।५८ ॥  
एवं स्तुत्वा पुलस्त्योपि स्तूष्णीमेव वभूव ह  ।  
तदनन्तरजः स्तोतुं पुलहो वाक्यमब्रवीत्  ॥ गर्प्_३,७।५९ ॥  
पुलह उवाच  ।  
निष्कामरूपरिहितस्य समर्पितं च स्नानावरोत्तमपयः फलपुष्पभोज्यम्  ।  
आराधनं भगवतस्तव सत्क्रियाश्च व्यर्थं भवेदिति वदन्ति महानुभावाः  ॥ गर्प्_३,७।६० ॥  
तस्मै सदा भगवते प्रणमामि नित्यं निष्कामया तव समर्पणमात्रवुद्ध्या  ।  
वैकुण्ठनाथ भगवन्स्तवने न शक्तिः सोहं पुलसत्यसदृशोस्मि न संशयोत्र  ॥ गर्प्_३,७।६१ ॥  
एवं स्तुत्वा तु पुलहस्तूष्णीमास तदा खग  ।  
तदनन्तरजः स्तोतुं क्रतुः समुपचक्रमे  ॥ गर्प्_३,७।६२ ॥  
क्रतुरुवाच  ।  
प्राणप्रयाणसमये भगवंस्तवैव नामानि संसृतिजदुः खविनाशकानि  ।  
येनैकजन्मशमलं सहसैव हित्वा संयाति मुक्तिममलां तमहं प्रपद्ये  ॥ गर्प्_३,७।६३ ॥  
ये भक्त्या विवशा विष्णो नाममात्रैकदजल्पकाः  ।  
तेपि मुक्तिं प्रयान्त्याशु किमुत ध्यायिनः सदा  ॥ गर्प्_३,७।६४ ॥  
एवं स्तुत्वा क्रतुरपि तूष्णीमास खगेश्वर  ।  
तदनन्तरजः स्तोतुं मनुर्वैवस्वतोब्रवीत्  ॥ गर्प्_३,७।६५ ॥  
वैवलस्वत उवाच  ।  
सोहं हि कर्मकरणे निरतः सदैव स्त्रीणां भोगे च निरतश्च गुदे प्रमत्तः  ।  
जिह्वेन्द्रिये च निरतस्तव दर्शने च सम्यग्विरागसहितः परमो दरेण  ॥ गर्प्_३,७।६६ ॥  
मांसास्थिमज्जरुधिरैः सहिते च देहे भक्तिं सदैव भगवन्नपि तस्करे च  ।  
गुर्वग्निबाडबगवादिषु सत्सु दुः खात्सम्यग्विरक्तिमुपयामि सहस्व नित्यम्  ॥ गर्प्_३,७।६७ ॥  
लोकानुवादश्रवणे परमा च शक्तिर्नारायणस्य नमने न च मेस्ति शक्तिः  ।  
लोकानुयानकरणे परमा च शक्तिः क्षेत्रादिमार्गगमने परमा ह्यशक्तिः  ॥ गर्प्_३,७।६८ ॥  
वैश्यादिकेषु धनिकेषु परा च शक्तिः सद्ब्राह्मणेष्वपि न शक्तिरहो मुरारे  ॥ गर्प्_३,७।६९ ॥  
वैवस्वतमनुर्देवं स्तुत्वा तूष्णीं बभूव ह  ।  
तदनन्तरजः स्तोतुं विश्वामित्रोपचक्रमे  ॥ गर्प्_३,७।७० ॥  
विश्वामित्र उवाच  ।  
न ध्याते चरणाम्बुजे भगवतो सन्ध्यापि नानुष्ठिता ज्ञानद्वारकपाटपाटनपटुर्धर्मोपिनोपार्जितः  ।  
अन्तर्व्याफमलाभिघातकरणे पट्वी श्रुता ते कथा नो देव श्रवणेन पाहि भगवन्मामत्रितुल्यं सदा  ॥ गर्प्_३,७।७१ ॥  
विश्वामित्रऋषिस्त्वेवं स्तुत्वा तूष्णीं बभूव ह  ।  
भृगुनारदक्षांश्च विहाय ब्रह्मपुत्रकाः  ॥ गर्प्_३,७।७२ ॥  
सप्तसङ्ख्या वसिष्ठाद्या विश्वामित्रस्तथैव च  ।  
वैवस्वतमनुस्त्वेते परस्परसमाः स्मृताः  ॥ गर्प्_३,७।७३ ॥  
वह्नेरप्यवरा नित्यं किञ्चिन्मित्राद्गुणाधिकाः  ।  
तदनन्तजस्तोत्रं वक्ष्ये शृणु खगेश्वर  ॥ गर्प्_३,७।७४ ॥  
  
इति श्रीगारुडे महापुराणे उत्तरखण्डे तृतीयांशे ब्रह्मकाण्डे कृष्णगरुडसंवादे देवादिस्तुतितत्तत्तारतम्यनिरूपणं नाम सप्तमो ऽध्यायः   
  
  
_____________________________________________________________  
  
  
श्रीगरुडमहापुराणम्- ८  
क्रतोरनन्तरं जातो मित्रो (श्रो) नाम खगेश्वर  ।  
नारायणं जगद्योनिं स्तोतुं समुपचक्रमे  ॥ गर्प्_३,८।१ ॥  
मित्र उवाच  ।  
नतोस्म्यज्ञस्त्वच्चरणारविन्दं भवच्छिदं स्वस्त्ययनं भवच्छिदे  ।  
वेद स्वयं भगवान्वासुदेवो नाहं नाग्निर्न त्रिदेवा मुनीन्द्राः  ॥ गर्प्_३,८।२ ॥  
अथापरे भागवतप्रधाना यदा न जानीयुरथापरे कुतः  ।  
मां पाहि नित्यं परतोप्यधीश विश्वामित्रान्न्यून एवेति नित्यम्  ।  
अहं पर्जन्यार्द्विगुण एव नित्यमतो मम स्तवने नास्ति शक्तिः  ॥ गर्प्_३,८।३ ॥  
एवं स्तुत्वा हरिं मित्रस्तूष्णीमास तदा खग  ।  
तदनन्तरजा तारा स्तोतुं समुपचक्रमे  ॥ गर्प्_३,८।४ ॥  
तारोवाच  
अनन्येन तु भावेन भक्तिं कुर्वन्ति ये दृढाम्  ।  
त्वत्कृते त्यक्तकर्माणस्त्यक्तस्वजनबान्धवाः  ॥ गर्प्_३,८।५ ॥  
त्वदाश्रयां कथां श्रुत्वा (दृष्ट्वा) शृण्वन्ति कथयन्ति च  ।  
तथैते साधवो विष्णो सर्वसङ्गविवर्जिताः  ॥ गर्प्_३,८।६ ॥  
तन्मध्ये पतितां पाहि सदा मित्रसमां प्रभो  ।  
तारानन्तरजः प्राह निरृतिश्च खगेश्वर  ॥ गर्प्_३,८।७ ॥  
निरृतिरुवाच  ।  
योगेन त्वय्यर्पितया च भक्त्या संयान्ति लोकाः परमां गतिं च  ।  
आसेवया सर्वगुणाधिकानां ज्ञानेन वैराग्ययुतेनदवे  ॥ गर्प्_३,८।८ ॥  
चित्तस्य निग्रहेणैव विष्णोर्यान्ति परं पदम्  ।  
अतो मां पाहि दयया सदा तारासमं प्रभो  ।  
तदनन्तरजा स्तोतुं प्रावही तं प्रचक्रमे  ॥ गर्प्_३,८।९ ॥  
प्रवाह्युवाच  ।  
सुताः प्रसङ्गेन भवन्ति वीर्यात्तव प्रसादात्परमाः सम्पदश्च  ।  
या ह्युत्तमश्लोकरसायनाः कथास्तत्सेवनादास्त्वपवर्गवर्त्मनि  ॥ गर्प्_३,८।१० ॥  
भक्तिर्भवेत्सर्वदा देवदेव सदाप्यहं निरृतेः साम्यमेव  ।  
सहर्भाष्यकोमित्रः त्कयीतारः प्रकीर्तिताः  ॥ गर्प्_३,८।११ ॥  
कोणाधिपो निरृतिश्च प्रावही प्रवहप्रिया  ।  
चत्वार एते पर्जन्यात्त्रिगुणाः परिकीर्तिताः  ॥ गर्प्_३,८।१२ ॥  
तदनन्तरजान्वक्ष्ये ताञ्छृणु त्वं खगेश्वर  ।  
प्रवाहभार्यानन्तरजो विष्वक्सेनोथपार्षदः  ।  
वायुपुत्रो महाभागः हरिं स्तोतुं प्रचक्रमे  ॥ गर्प्_३,८।१३ ॥  
विष्वक्सेन उवाच  ।  
भगवान्मोक्षदः कृष्णः पूर्णानन्दो सदायदि  ।  
यदि स्यात्परमा भक्तिर्ह्य परोक्षत्वसाधना  ॥ गर्प्_३,८।१४ ॥  
तथा स्वगुरुमारभ्य ब्रह्मान्तेषु च साधुषु  ।  
तद्योग्यतानुसारेण भक्तिर्निष्कपटा यदि  ॥ गर्प्_३,८।१५ ॥  
तुलस्यादिषु जीवेषु यदि स्यात्प्रीतिरण्डज  ।  
संस्मृतिश्च तदा नाशी भूयादेव न संशयः  ॥ गर्प्_३,८।१६ ॥  
एवं स्तुत्त्वा महाभागो विष्वक्से नो महाप्रभो  ।  
तूष्णीं बभूव गरुड प्राञ्जलिर्नम्रकन्धरः  ।  
मित्रादहं न्यून एव नात्र कार्या विचारणा  ॥ गर्प्_३,८।१७ ॥  
  
इति श्रीगा- म- उ- तृ- ध- विष्णुस्तुतिर्देवतारम्यादि- अष्टमो ऽध्यायः  
  
  
_____________________________________________________________  
  
श्रीगरुडमहापुराणम्- ९  
श्रीगरुड उवाच  ।  
अजानजस्वरूपं च ब्रूहि कृष्ण महामते  ।  
तदन्यांश्च क्रमेणेव वक्तुं कृष्ण त्वमर्हसि  ॥ गर्प्_३,९।१ ॥  
श्रीकृष्ण उवाच  ।  
अजानाख्या देवतास्तु तत्तद्देवकुले भवाः  ।  
अजानदेवतास्ता हि तेभ्योग्याः कर्मदेवताः  ॥ गर्प्_३,९।२ ॥  
विराधश्चारुदेष्णश्च तथा चित्ररथस्तथा  ।  
धृतराष्ट्रः किशोरश्च हूहूर्हाहास्तथैव च  ॥ गर्प्_३,९।३ ॥  
विद्याधरश्चोग्रसेनो विश्वावसुपरावसू  ।  
चित्रसेनश्च गोपालो बलः पञ्चदश स्मृताः  ॥ गर्प्_३,९।४ ॥  
एवमाद्यश्च गन्धर्वाः शतसङ्ख्याः खगेश्वर  ।  
अजानजसमा ज्ञेया मुक्तौ संसार एव च  ॥ गर्प्_३,९।५ ॥  
अज्ञानजास्तु मे देवाः कर्मजेभ्यः शतावराः  ।  
घृताची मेनका रम्भा उर्वशी च तिलोत्तमा  ॥ गर्प्_३,९।६ ॥  
सुकेतुः शबरी चैव मञ्जुघोषा च पिङ्गला  ।  
इत्यादिकं यक्षरत्नं सह सम्परिकीर्तितम्  ॥ गर्प्_३,९।७ ॥  
अजानजसमा ह्येते कर्मजेभ्यः शतावराः  ।  
विश्वामित्रो वसिष्ठश्च नारदश्च्यवनस्तथा  ॥ गर्प्_३,९।८ ॥  
उतथ्यश्च मुनिश्चैतान्द्राजपित्वा खगेश्वर  ।  
ऋषयश्च महात्मानो ह्यजानजसमाः स्मृताः  ॥ गर्प्_३,९।९ ॥  
शतर्चिः कश्यपो ज्ञेयो मध्यमश्च पराशरः  ।  
पावमान्यः प्रगाथश्च क्षुद्रसूक्तश्च देवलः  ॥ गर्प्_३,९।१० ॥  
गृत्समदो ह्यासुरिश्च भरद्वाजोथ मुद्गलः  ।  
उद्दालको ह्यृ शृङ्गः शङ्खः सत्यव्रतस्तथा  ॥ गर्प्_३,९।११ ॥  
सुयज्ञश्चैव बाभ्रव्यो माण्डूकश्चैव बाष्कलः  ।  
धर्माचार्यस्तथागस्त्यो दाल्भ्यो दार्ढ्यच्युतस्तथा  ॥ गर्प्_३,९।१२ ॥  
कवषो हरितः कण्वो विरूपो मुसलस्तथा  ।  
विष्णुवृद्धश्च आत्रेयः श्रीवत्सो वत्सलेत्यपि  ॥ गर्प्_३,९।१३ ॥  
भार्गवश्चाप्नवानश्च माण्डूकेयस्तथैव  ।  
मण्ड्कश्चैव जाबचलिः वीतिहव्यस्तथैव च  ॥ गर्प्_३,९।१४ ॥  
गृत्समदः शौनकश्च इत्याद्या ऋषयः स्मृताः  ।  
एतेषां श्रवणादेव हरिः प्रीणाति सर्वदा  ॥ गर्प्_३,९।१५ ॥  
ब्रुवे द्व्यष्टसहस्रं च शृणु तार्क्ष्य मम स्त्रियः  ।  
अग्निपुत्रास्तु यद्द्व्यष्टसहस्रञ्च मम स्त्रियः  ।  
अजानजसमा ह्येता (ते) नात्र कार्या विचारणा  ॥ गर्प्_३,९।१६ ॥  
त्वष्टुः पुत्री कशेरूश्च तासां मध्ये गुणाधिका  ।  
तदनन्तरजान्वक्ष्ये शृणु सम्यक् खगेश्वर  ॥ गर्प्_३,९।१७ ॥  
आजानेभ्यस्तु पितरः सप्तभ्योन्ये शतावराः  ।  
तथाधिका हि पितर इति वेदविदां मतम्  ॥ गर्प्_३,९।१८ ॥  
तदनन्तराजान्वक्ष्ये शृणु त्वं द्विजसत्तम  ।  
अष्टाभ्यो देवगन्धर्वा अष्टोत्तरशतं विना  ॥ गर्प्_३,९।१९ ॥  
तेभ्यः शतगुणानन्दा देवप्रेष्यास्तु मुख्यतः  ।  
स्वमुकेनेव देवैश्च आज्ञाप्याः सर्वदा गणाः  ॥ गर्प्_३,९।२० ॥  
आख्याता देवगन्धर्वास्तेभ्यस्ते च शतावराः  ।  
तेभ्यस्तु क्षितिपा ज्ञेया अवराश्च शतैर्गुणैः  ॥ गर्प्_३,९।२१ ॥  
तेभ्यः शतगुणाज्ञेया मानुषेषूत्तमा गणाः  ।  
एवं प्रासङ्गिकानुक्त्वा प्रकृतं ह्यनुसराम्यहम्  ।  
एवं ब्रह्मादयो देवा लक्ष्म्याद्या अपि सर्वशः  ॥ गर्प्_३,९।२२ ॥  
स्तुत्वा तूष्णीं स्थिताः सर्वे प्राञ्जलीकृत्य भो द्विज  ॥ गर्प्_३,९।२३ ॥  
इति स्तुतश्च देवेशो भगवान् हरिरव्ययः  ।  
तेषामायतनं दातुं मनसा समचिन्तयत्  ॥ गर्प्_३,९।२४ ॥  
इदं पवित्रमारोग्यं पुण्यं पापप्रणाशनम्  ।  
हरिप्रसादजनकं स्वरूपसुखसाधनम्  ॥ गर्प्_३,९।२५ ॥  
इदं तु स्तवनं विप्रा न पठन्तीह मानवाः  ।  
न शृण्वन्ति च ये नित्यं ते सर्वे चैव मायिनः  ॥ गर्प्_३,९।२६ ॥  
नस्मरन्तोन्तरं नित्यं ये भुञ्जन्ति नराधमाः  ।  
तैर्भुक्ता सततं विष्ठा सदा क्रिमिशतैर्युता  ॥ गर्प्_३,९।२७ ॥  
  
इति श्रीगारुडे महापुराणे तृती- उत्त- ब्रह्मकाण्डे देवकृतविष्णुस्तुतिदेवतातारतम्यनिरूपणं नाम नवमो ऽध्यायः  
  
  
_____________________________________________________________  
  
श्रीगरुडमहापुराणम्- १०  
गरुड उवाच  ।  
देवैरेवं स्तुतो विष्णुर्भगवान्सात्त्वतां पतिः  ।  
कीदृशं ह्याश्रयं दत्त्वैषां विवेश महाप्रभुः  ॥ गर्प्_३,१०।१ ॥  
एतद्वेदितुमिच्छामि कृष्णकृष्ण महाप्रभो  ।  
सम्यग् ब्रूहि दयालो त्वं यदि मच्छ्रोत्रमर्हति  ॥ गर्प्_३,१०।२ ॥  
श्रीकृष्ण उवाच  ।  
तेषु तत्त्वेषु भगवान्स विवेश महाप्रभुः  ।  
क्षोभयामास भगवान् सम्बन्धविधुरो हरिः  ॥ गर्प्_३,१०।३ ॥  
अदौ ससर्ज भगवान् ब्रह्माण्डं कन कात्मकम्  ।  
पञ्चाशत्कोटिविस्तीर्णं योजनानां समन्ततः  ॥ गर्प्_३,१०।४ ॥  
तदूर्ध्वमण्ववयवस्तावान्कनकरूपकः  ।  
वर्तते तत ऊर्ध्वं तु पञ्चाशत्कोटिभूतलम्  ॥ गर्प्_३,१०।५ ॥  
एवं कोटिशतं तस्यावयवः परिकीर्तितः  ।  
ततश्च सप्तावरणैः समतात्परिधीकृतम्  ॥ गर्प्_३,१०।६ ॥  
कबन्धावरणं ह्याद्यं कोट्या दशसहस्रकम्  ।  
द्वितीया वरणं ज्ञेयं पावकस्य महात्मनः  ॥ गर्प्_३,१०।७ ॥  
अपां दशगुणैर्युक्तं समन्तात्परिधी (खी) कृतम्  ।  
तृतीयावरणं ज्ञेयं हरस्यैव महात्मनः  ॥ गर्प्_३,१०।८ ॥  
दशाधिकं पावकाच्च समन्तात्परिवारितम्  ।  
चतुर्थावरणं ज्ञेयं नभसोपि महाप्रभो  ॥ गर्प्_३,१०।९ ॥  
हराद्दशगुणैरेवं समन्तात्परिवारितम्  ।  
पञ्चमावरणं ज्ञेयमहङ्काराख्यमेवच  ॥ गर्प्_३,१०।१० ॥  
व्योम्नो दशगुणैरेवं समन्तात्परिवारि तम्  ।  
षष्ठमावरणं प्रोक्तं महत्तत्त्वं खगेश्वर  ॥ गर्प्_३,१०।११ ॥  
अहङ्काराद्दशगुणं समन्तात्परिवारितम्  ।  
सप्तमावरणं प्रोक्तं त्रिगुणावरणं प्रभो  ॥ गर्प्_३,१०।१२ ॥  
महत्तत्त्वाद्दशगुणैरधिकं परिकीर्तितम्  ।  
महत्तत्त्वानन्तरं च तमो ह्यावरणं स्मृतम्  ॥ गर्प्_३,१०।१३ ॥  
महत्तत्त्वात्पञ्चगुणैरधिकं परिकीर्तितम्  ।  
तस्माच्च द्विगुणं ज्ञेयंरजो ह्यावरणं स्मृतम्  ॥ गर्प्_३,१०।१४ ॥  
ततश्च द्विगुणं ज्ञेयं सत्त्वावरणमुत्तमम्  ।  
त्रयश्चैवं मिलित्वा तु एकावरणमीरितम्  ॥ गर्प्_३,१०।१५ ॥  
अव्याकृताख्यमाकाशं तदनन्तरमीरितम्  ।  
मर्यादारहितश्चैवं तत्रास्ते हरिरव्ययः  ॥ गर्प्_३,१०।१६ ॥  
अष्टमावरणं व्योम्नोरं तरा विरजा नदी  ।  
पञ्चयोजनविस्तीर्णा समन्तात्परीधीकृता  ॥ गर्प्_३,१०।१७ ॥  
अस्ति पुण्यतमा ज्ञेया लोकसंसारनाशिनी  ।  
एवं चतुर्मुखेनैव तदा हृष्यं ति चाण्डज  ॥ गर्प्_३,१०।१८ ॥  
ते सर्वे विरजानद्यां सम्यक् स्नात्वा विसर्ज्य च  ।  
लिङ्गदेहं ततः पश्चान्मोक्षं विन्दन्ति ते हरेः  ॥ गर्प्_३,१०।१९ ॥  
अपरोक्षदृशामेवं ब्रह्मणा सह गामिनाम्  ।  
विरजातरणं विद्धि नान्येषां विनतासुत  ॥ गर्प्_३,१०।२० ॥  
अपरोक्षदृशां ब्रह्मन्व्यासादीनां खगेश्वर  ।  
विरजातरणं नास्ति भोक्तव्यत्वाच्च कर्मणः  ॥ गर्प्_३,१०।२१ ॥  
विरिञ्चेनैव साकं तु कल्पेस्मिन्नधिकारिणाम्  ।  
तेषां तु नियमेनैव सर्वप्रारब्धसङ्क्षयः  ॥ गर्प्_३,१०।२२ ॥  
भवत्येवं न सन्देहो नान्येषां सर्वसङ्क्षयः  ।  
अतस्तु विरजातरणं तेषामेव भवेत्पटो  ॥ गर्प्_३,१०।२३ ॥  
विरजातरणं नास्ति तेषां त (तयोस्त)त्सङ्गिनां तथा  ।  
सर्वारब्धक्षयो नास्ति यतस्तेषां खगाधिप  ॥ गर्प्_३,१०।२४ ॥  
अतश्च सर्वथा नास्ति विरजातरणं प्रभो  ।  
प्रलये विरजानद्या लयो नास्ति खगेश्वर  ॥ गर्प्_३,१०।२५ ॥  
लक्ष्म्यात्मिका तु सा ज्ञेया लिङ्गदेहविदारिणी  ।  
ब्रह्मत्वयोग्या ऋजवो नाम देवाः प्रकीर्तिताः  ॥ गर्प्_३,१०।२६ ॥  
तेपि प्रत्येकशः सन्ति ह्यनन्ताश्च पृथग्गणाः  ।  
पृथक्पृथक् च तैः साकं मोक्षयोग्याः खगेश्वर  ॥ गर्प्_३,१०।२७ ॥  
जीवाः सन्ति ह्यनेके च प्रतिकल्पे सृजन्ति ते  ।  
द्वात्रिंशल्लक्षणैः सम्यग्युक्ता वायुत्वयोग्यकाः  ॥ गर्प्_३,१०।२९ ॥ (१०।२८)  
अष्टाविंशल्लक्षणैश्च गिरीशपदयोगिनः  ।  
चतुर्विंशतिमारभ्याषोडशाच्च सुराः स्मृताः  ॥ गर्प्_३,१०।२९ ॥  
अष्टका ऋषयः प्रोक्तास्तदूनाश्चक्रवर्तिनः  ।  
शतजन्म समारभ्य ब्रह्मणः परमेष्ठिनः  ॥ गर्प्_३,१०।३० ॥  
अपरोक्षमिति प्रोक्तं तथा ह्यारब्धसङ्क्षयः  ।  
एकेन शतकल्पेन वायुत्वं याति भो द्विज  ॥ गर्प्_३,१०।३१ ॥  
शतजन्मनि ब्रह्मत्वं याति पश्चाद्धरेः पदम्  ।  
चत्वारिंशद्ब्रह्मकल्पं समारभ्य खगेश्वर  ॥ गर्प्_३,१०।३२ ॥  
रुद्रस्याप्यापरोक्ष्यं स्यात्तथा प्रारब्धसङ्क्षयः  ।  
एकचत्वारिंशकल्पे शेषत्वं याति सुव्रत  ॥ गर्प्_३,१०।३३ ॥  
ब्रह्मणा सह मोक्षं च याति सम्यङ् न चान्यथा  ।  
कल्पविंशतिमारभ्य ब्रह्मणः परमेष्ठिनः  ॥ गर्प्_३,१०।३४ ॥  
इन्द्रस्याप्यापरोक्ष्यं स्यात्तथा प्रारब्धसङ्क्षयः  ।  
ब्रह्मणैव सहायाति हरिं नारायणं परम्  ॥ गर्प्_३,१०।३५ ॥  
गरुड उवाच  ।  
पञ्चाशीतिब्रह्मकल्पं समारभ्य महाप्रभो  ।  
रुद्रस्याप्यापरोक्ष्यं स्यात्तथा प्रारब्धसङ्क्षयः  ॥ गर्प्_३,१०।३६ ॥  
इति श्रुतं मया ब्रह्मन्ब्रह्मणोक्तं हरेः प्रियात्  ।  
इत्थं त्वयोक्तं श्रीकृष्ण संशयोबाधते मम  ॥ गर्प्_३,१०।३७ ॥  
अतो मे संशयं छिन्धि यथा न स्यात्तथा पुनः  ।  
इति तद्वचनं श्रुत्वा कृष्णो वचनमब्रवीत्  ॥ गर्प्_३,१०।३८ ॥  
श्रीकृष्ण उवाच  ।  
ब्रह्मोक्तस्य मयोक्तस्य विवादो नास्ति सर्वथा  ।  
सन्देहस्त्वज्ञदृष्टीनां ज्ञानिनां नास्ति सर्वथा  ॥ गर्प्_३,१०।३९ ॥  
अशीतिह्यष्टका प्रोक्ता अष्टपञ्च खगेश्वर  ।  
चत्वारिंशद्ब्रह्मकल्प एवं प्राह चतुर्मुखः  ॥ गर्प्_३,१०।४० ॥  
तत्त्वानां बहुगोप्यत्वात्तथोक्तं ब्रह्मणा पुरा  ।  
अभिप्रायस्त्वेवमेव ज्ञातव्यो नात्र संशयः  ॥ गर्प्_३,१०।४१ ॥  
पञ्चा शीतिब्रह्मकल्पं ये विजानन्ति भो द्विज  ।  
तेन्धं तमः प्रविशन्ति सत्यंसत्यं मयोदितम्  ॥ गर्प्_३,१०।४२ ॥  
विरजानन्तरं विप्रं तथा व्याकृतमम्बरम्  ।  
अनन्तपारं तदपि लक्ष्मीस्तस्याभिमानिनी  ॥ गर्प्_३,१०।४३ ॥  
सङ्ख्यानुगणनं नाम यस्य नास्ति महाप्रभो  ।  
न दानं जातिप्रोक्तं सर्वदा नास्ति संशयः  ॥ गर्प्_३,१०।४४ ॥  
अण्डाभिमानी ब्रह्मा तु विराडाख्यो ह्यभूत्तदा  ।  
एवं मतं स निर्माय भगवान्हरिख्ययः  ॥ गर्प्_३,१०।४५ ॥  
विशेषात्तत्र गरुड देवैस्तत्त्वाभिमानिभिः  ।  
अधश्चोर्ध्वं तदाक्रम्य हरिस्तिष्ठति सर्वदा  ॥ गर्प्_३,१०।४६ ॥  
एवं प्राकृतसर्गोक्तिर्वैकृतं शृणु पक्षिराट्  ॥ गर्प्_३,१०।४७ ॥  
गरुड उवाच  ।  
सृष्टिरुक्ता त्वया पूर्वं श्रुता सम्यङ् मया हरे  ॥ गर्प्_३,१०।४८ ॥  
किं नाम प्राकृतं ज्ञेयं तथा किं वैकृतं प्रभो  ।  
एतद्विस्तीर्य मे ब्रूहि श्रोतुं कौतूहलं हि मे  ॥ गर्प्_३,१०।४९ ॥  
श्रीकृष्ण उवाच  ।  
अव्यक्ताद्याः पृथिव्यन्ता अण्डाच्च बहिरुद्भवाः  ।  
ते सर्वे प्राकृताः प्रोक्तास्तेषां ज्ञानाद्विमच्यते  ॥ गर्प्_३,१०।५० ॥  
ब्रह्माडं विकृतं ज्ञेयं ब्रह्माण्डान्तः खगेश्वर  ।  
या सृष्टिरुच्यते सद्भिः सैवोक्ता विकृतेति च  ॥ गर्प्_३,१०।५१ ॥  
सृष्टिश्च प्रलयश्चैव संसारो भक्तिरेव च  ।  
देवता ऋषिमुख्याश्च लोका भूरादयस्तथा  ॥ गर्प्_३,१०।५२ ॥  
अनाद्यनन्तकालीनाः सर्वदैकप्रकारकाः  ।  
जगत्प्रवाहः सत्यो ऽयं नैव मिथ्या कथञ्चन  ॥ गर्प्_३,१०।५३ ॥  
यत्त्वेतदन्यथा ब्रूयुः सर्वहन्तार एव ते  ।  
जगत्प्रवाहः सत्यो ऽयं हरिसेवेतिसाथा  ॥ गर्प्_३,१०।५४ ॥  
सत्यं सत्यं पुनः सत्यमुद्धत्य भुजमुत्यते  ।  
वेदाच्छास्त्रं परं नास्ति न देवः केशवात्परः  ॥ गर्प्_३,१०।५५ ॥  
सर्वोत्कृष्टं केशवं च विहायान्यमुपासते  ।  
तेषामन्धं तमो ज्ञेयं पितॄणां गरुणामपि  ॥ गर्प्_३,१०।५६ ॥  
इदानीं शृणु पक्षीन्द्र वैकृतं सर्गमुत्तमम्  ।  
सम्यग्जानाति यो लोके स याति परमं पदम्  ॥ गर्प्_३,१०।५७ ॥  
  
इति श्रीगारुडे महापुराणे श्रीकृष्णगरुडसंवादे द्वितीयांशे धर्मकाण्डे प्रेतकल्पे ब्रह्माण्डादिवैकृतैकदेशप्राकृतसृष्टिनिरूपणं नाम दशमो ऽध्यायः  
  
  
_____________________________________________________________  
  
श्रीगरुडमहापुराणम्- ११  
श्रीकृष्ण उवाच  ।  
पुरुषाख्यो हरिः साक्षाद्भगवान्पुरुषोत्तमः  ।  
शिश्येत्वण्डोदक विष्णुर्नृणां साहस्रवत्सरम्  ।  
लक्ष्मीश्चोदकरूपेण शय्यारूपेण भोण्डजा  ॥ गर्प्_३,११।१ ॥  
विद्या तरङ्गरूपेण वायुरूपेण भोण्डज  ॥ गर्प्_३,११।२ ॥  
तमोरूपेण सैवासी न्नान्यदासीत्कथञ्चन  ।  
असीद्गर्भोदके चैव नान्यदासीत्कथञ्चन  ॥ गर्प्_३,११।३ ॥  
लक्ष्मीस्तुष्टाव च हरिं गर्भोदे पक्षिसत्तम  ।  
लक्ष्मीधराभ्यां रूपाभ्यां प्रकृतिर्हरिणा तथा  ॥ गर्प्_३,११।४ ॥  
शेत श्रुतिस्वरूपेण स्तौति गर्भोदके हरिम्  ।  
नारायण नमस्ते ऽस्तु शृणु विज्ञापनं मम  ॥ गर्प्_३,११।५ ॥  
अजां जहि महाभाग योग्यानां मुक्तिमावह  ।  
अजा तु प्रकृतिः प्रोक्ता चापरा प्रकृतिः परा  ॥ गर्प्_३,११।६ ॥  
शततोवरा तु ब्रह्माणी ब्रह्मपत्नी वरानना  ।  
उमा शच्यवरा तस्या अवराः सम्प्रकीर्तिताः  ॥ गर्प्_३,११।७ ॥  
एतासां हननं नैव प्रार्थयामः सदा हरे  ।  
अस्ति प्रतिनृषु ब्रह्म प्रकृती द्वे व्यवस्थिते  ॥ गर्प्_३,११।८ ॥  
एका तु नित्यसंसारा त्वजशब्दाभिधायिका  ।  
द्वितीया तु तमो ऽपोह्या अजशब्दाभिधायिका  ॥ गर्प्_३,११।९ ॥  
अत एव त्वजे ज्येष्ठे इति लोके प्रकीर्तिते  ।  
सुखदुः खप्रदा चैव अपरा दुः खदैव तु  ॥ गर्प्_३,११।१० ॥  
मोक्षाधिकारिणामेव ज्ञानैश्वर्यादयो गणाः  ।  
तेषामाच्छादिका होका तमोङ्गा सा प्रकीर्तिता  ॥ गर्प्_३,११।११ ॥  
जीवं प्रति महाविष्णुं पाह्याच्छादयति प्रभो  ।  
सा परा प्रकृतिर्ज्ञेया परमाच्छादिका स्मृता  ॥ गर्प्_३,११।१२ ॥  
एवं सा परमा दुष्टा होका तमोङ्गा तु प्रकीर्तिता  ।  
जीववर्गेष्वेव खग ब्रह्मादेर्नास्ति सा क्वचित्  ॥ गर्प्_३,११।१३ ॥  
पिशाचवत्समुद्दिष्टा जीवस्येत्यधिकारिणः  ।  
प्रेरिका तु तयोर्देव्यो स्त्वहमाद्या सुखात्मिका  ॥ गर्प्_३,११।१४ ॥  
तत्र विष्णो महाभाग सगुणाच्छादको हितः  ।  
परमाच्छादिकां दुष्टां व्यामुच्यैव महाप्रभो  ॥ गर्प्_३,११।१५ ॥  
मोक्षं देहि महादेव त्वद्भक्तानां महाप्रभो  ।  
परमाच्छादिका ह्यस्मान्नित्य संसारिणो यतः  ॥ गर्प्_३,११।१६ ॥  
अत एव च नित्यत्वात्तस्मात्तदपसारणम्  ।  
कुरु देव महाभाग इति विज्ञायतां मम  ॥ गर्प्_३,११।१७ ॥  
एवं स्तुतो हरिः कृष्णो सुप्रबुद्धो ऽपि सर्बदा  ।  
उद्वुद्धवन्महा विष्णुरभूदज्ञपरीक्षया  ॥ गर्प्_३,११।१८ ॥  
तस्य नाभेरभूत्पद्मं सौवर्णं भुवनाश्रयम्  ।  
तत्प्राकृतं च विज्ञेयं भूदेवी त्वभिमानिनी  ॥ गर्प्_३,११।१९ ॥  
अनन्तसूर्यवच्चैव प्रकाशकरमीरितम्  ।  
चिदानन्दमयो विष्णुस्तस्माद्भिन्नो न संशयः  ॥ गर्प्_३,११।२० ॥  
विष्णोः स्वरूपभूतं च ये विजानन्ति ते नराः  ।  
ते यान्ति ह्यधरं लोकं तथा तत्सङ्गिसङ्गिनः  ॥ गर्प्_३,११।२१ ॥  
किरीटादिकवच्चैव ज्ञातव्यं च खगेश्वर  ।  
किरीटाद्या अपि हरेर्द्विधा सन्ति न संशयः  ॥ गर्प्_३,११।२२ ॥  
स्वरूपा ह्यस्वरूपाश्च स्वस्वरूपनि दर्शने  ।  
गृहीता इति विज्ञेया न स्वरूपाः खगेश्वर  ॥ गर्प्_३,११।२३ ॥  
भ्माण्डं ह्यसृजत्तत्र सर्वलोकविधायकम्  ।  
प्रलये मुक्तिहीनश्च सुप्त इत्युच्यते बुधः  ॥ गर्प्_३,११।२४ ॥  
तस्य समिवस्त्रिवं च न ज्ञातव्या खगेश्वर  ।  
प्रलयोपि महाभाग ब्रह्मवाय्वोर्न चास्ति हि  ॥ गर्प्_३,११।२५ ॥  
वृत्तिरूपं परं ज्ञानं पाद्यार्घ्यं नात्र संशयः  ।  
इन्द्रियाणामुपरतिः सुप्तिरित्युच्यते बुधैः  ॥ गर्प्_३,११।२६ ॥  
ब्रह्मवाय्वोश्च पासग्नि वास्तवं स्यात्खगेश्वर  ।  
कथं तर्हि तयोर्वर्ते ह्यविलत्यत्वमुच्यते  ॥ गर्प्_३,११।२७ ॥  
तस्मात्तद्वास्तवं नास्ति ब्रह्मवाय्वोः खगेश्वर  ।  
स्वप्नावस्थायाः सदृशी ह्यवस्था सुप्तिसञ्ज्ञिका  ॥ गर्प्_३,११।२८ ॥  
ब्रह्मण्यमुख्यया वृत्त्या ह्यस्तीत्येवं निबोध मे  ।  
अतो न वास्तवमिदमङ्गीकार्यं खगेश्वर  ॥ गर्प्_३,११।२९ ॥  
वास्तवं ये विजानन्ति तेषां नित्यं धनं तपः  ।  
श्रीगरुड उवाच  ।  
सुप्तिस्त्वज्ञानकार्यत्वात्सुप्तिर्नास्तीत्युदीरिता  ॥ गर्प्_३,११।३० ॥  
यदा हि कारणं चास्ति तदा कार्यमिति प्रभो  ।  
इत्यभिप्रायगर्भेण त्वं समाधास्य ते यदि  ॥ गर्प्_३,११।३१ ॥  
तर्हि तस्य महाभाग कथं ब्रूहि भयादिकम्  ।  
भयादिकं ह्यस्तु नाम का वास्माकं क्षतिर्भवेत्  ॥ गर्प्_३,११।३२ ॥  
एवमुक्तस्तु गोविन्दोब्रवीत्तत्रापि कारणम्  ।  
भयं त्वज्ञानकार्यं स्यात्कार्याकारणमत्र हि  ॥ गर्प्_३,११।३३ ॥  
प्रीयते मत्वा ब्रह्म तस्मात्सुप्तिश्च तत्र हि  ।  
अज्ञादिकं यदि ब्रह्म तस्य न स्यात्कथञ्चन  ॥ गर्प्_३,११।३४ ॥  
कथं सुखी प्रदृश्येत न कथञ्चित्करिष्यति  ।  
कथं वा मुक्तिपर्यन्तं ज्ञानव्यक्तिर्वदस्व मे  ॥ गर्प्_३,११।३५ ॥  
यद्यज्ञानं तस्य सत्यं न स्यात्तर्हि महाप्रभो  ।  
अत्यादरात्कथं ब्रह्मञ्छ्रवणं कुरुते वद  ॥ गर्प्_३,११।३६ ॥  
इति तस्य वचः श्रुत्वा कृष्णो वचनमब्रवीत्  ।  
भयं च वास्तवं तस्य न जानीहि महामते  ॥ गर्प्_३,११।३७ ॥  
दृश्यते मद्भयं तस्य हरिप्रीत्यर्थमेव च  ।  
भयाकामवतीवानमुवास्तवमीरितम्  ॥ गर्प्_३,११।३८ ॥  
प्राप्तप्राब्धलेशस्त तस्य नास्ति खगेश्वर  ।  
दुः खाज्ञानादिकं किञ्चित्कथं तस्मिन् भविष्यति  ॥ गर्प्_३,११।३९ ॥  
विष्णोराज्ञानुसारेण भयायानुकरोत्यसौ  ।  
तेन प्रीणाति च हरिस्तस्य नास्त्यत्र संशयः  ॥ गर्प्_३,११।४० ॥  
शृणोति सततं ब्रह्मा न चिन्त्यात्तावताज्ञता  ।  
कदाचिद्दृश्यते ब्रह्मा दुः खी न च खगेश्वर  ॥ गर्प्_३,११।४१ ॥  
यद्ब्रह्म च न जानीयाद्धरिप्रीत्यर्थमेव च  ।  
दुः खिवद्दृश्यते ब्रह्मा आज्ञानां मोहनाय च  ॥ गर्प्_३,११।४२ ॥  
योग्यतामनतिक्रम्य यावज्ज्ञानं च तिष्ठति  ।  
ब्रह्मणस्तावदेवास्ति नात्र कार्या विचारणा  ॥ गर्प्_३,११।४३ ॥  
ज्ञानस्य व्यक्तता नाम विद्यमानस्य चादरात्  ।  
ज्ञानस्यासादनं चैव ज्ञानव्यक्तिरिति स्मृता  ॥ गर्प्_३,११।४४ ॥  
अतो ज्ञानादिकं नास्ति ब्रह्मणः परमेष्ठिनः  ।  
पद्माद्धिरण्म याज्जातो ब्रह्मा तु चतुराननः  ॥ गर्प्_३,११।४५ ॥  
सर्वदाऽलोचनायुक्तस्तेन स्वालोचनं कृतम्  ।  
अज्ञानां मोहनार्थाय हरिप्रीत्यर्थमेव च  ॥ गर्प्_३,११।४६ ॥  
सङ्कल्पोपि तथैवास्ति न ह्यज्ञानात्कृतस्तथा  ।  
को वा मां सृष्टवानत्र इति ह्यालोच्य स प्रभुः  ॥ गर्प्_३,११।४७ ॥  
तं विचारयितुं ब्रह्मा पद्मनाडीं विवेश ह  ॥ गर्प्_३,११।४८ ॥  
  
इति श्रीगारुडे महापुराणे उत्तरखण्डे द्वितीयांशे धर्मकाण्डे श्रीकृथ्णगरुडसंवादे ऽज्ञानहेतुनिरूपणं नामैकादशो ऽध्यायः  
  
  
_____________________________________________________________  
  
श्रीगरुडमहापुराणम्- १२  
श्रीकृष्ण उवाच  ।  
नाडीं समाविश्य महानुभावः श्रीविष्णुभक्तो त्वथ पुष्करस्थः  ।  
विचारयामास गुरुं स्वमूलं नारायणं निर्गुणमद्वितीयम्  ॥ गर्प्_३,१२।१ ॥  
एतावता हरिभक्तस्य तस्याप्यच्छिन्नभक्तस्य चतुर्मुखस्य  ।  
विचारकाले च विचिन्तनीयो ह्यज्ञानलेशस्तु खगेश्वरेश्वर  ॥ गर्प्_३,१२।२ ॥  
यथास्ति विष्णोर्मनः सङ्कल्प एव तथैव सोपि प्रकरोति नित्यम्  ।  
आलोचने तस्य सदास्ति भूमन्स्वयोग्यतामनतिक्रम्य चैव  ॥ गर्प्_३,१२।३ ॥  
हरेः स्वरूपे च तथा प्रपञ्चः स्वस्मिन्स्वरूपे च खगस्ति ज्ञानम्  ।  
यथापि नित्यं परिचारवारि च अज्ञातवद्दृश्यते विष्णुना च  ॥ गर्प्_३,१२।४ ॥  
हरेः प्रीत्यर्थं कुरुते सौ कदाच्चित्तत्रापि कश्चिद्विशेषो ऽस्ति वीन्द्र  ।  
शृणुष्व सम्यङ्निगृहीतचित्तो यथा प्रोवाच स विजानाति देवः  ॥ गर्प्_३,१२।५ ॥  
सदा त्वदोषं प्रविशेषेश्च मुक्तवेदास्तथा वा पविजानन्ति नित्यम्  ।  
तस्य स्वरूपं न तथा हरिं च स्वयोग्यतामनतिक्रम्य वेधाः  ॥ गर्प्_३,१२।६ ॥  
हरेः स्वरूपं न विजानाति सर्वं स्वयो ग्यरूपं सर्वदा वेत्ति विष्णोः  ।  
तत्राज्ञानं नास्ति किञ्चिद्द्विजेन्द्र यावत्स्वरूपं च तथैव लक्ष्म्याः  ॥ गर्प्_३,१२।७ ॥  
वेधा न जानाति कुतस्तदन्ये तयोः स्वरूपन्न विजानाति सर्वम्  ।  
तथापि वेदानेकदेशेन वेद जानाति लक्ष्मीर्हरिरूपं च यावत्  ॥ गर्प्_३,१२।८ ॥  
तावन्न जानाति विधिः खगेन्द्र ज्ञाने विधातुश्च स्वयोग्यभूते  ।  
अतो विरिञ्चस्य न चिन्तनीयो ह्यज्ञानलेशः क्वापि देशे च काले  ॥ गर्प्_३,१२।९ ॥  
नाडीं समाविश्य तदा विरिञ्चो न वेद नारायणमेकवच्च  ।  
तदा शृणोत्तं कमलासनं प्रभुस्तपस्तप द्व्यक्षरं सादरेण  ॥ गर्प्_३,१२।१० ॥  
अभिप्रायं तस्य सम्यग्विदित्त्वा तपः कुरु त्वं हरितुष्ट्यर्थमेव  ।  
तपो ऽकरोद्धरिपादैक निष्ठो हरेः प्रीत्यर्थं दिव्यसहस्रवर्षम्  ॥ गर्प्_३,१२।११ ॥  
ततो हरिः प्रादुरासीत्खगेन्द्र वरं दातुं भक्तवरस्य दिव्यम्  ।  
सदा विष्णुं देवदेवो ददर्श चतुर्भुजं तं जलजायताक्षम्  ॥ गर्प्_३,१२।१२ ॥  
श्रीवत्सलक्ष्मं गलशोभिकौस्तुभं सम्पश्यन्तं सुप्रसन्नार्द्रदृष्ट्या  ।  
दृष्ट्वा हरिं ब्रह्म नारायणं च पुरः स्थितं भक्तवश्यं दयालुम्  ॥ गर्प्_३,१२।१३ ॥  
समर्चयामास महाविभूत्या भक्त्या हरेः पादतीर्थं दधार  ।  
अस्तौन्महाभागवतप्रधानो हरिं गुरुं भक्तिविवर्धितात्मा  ॥ गर्प्_३,१२।१४ ॥  
ब्रह्मोवाच  ।  
रमेश लोकेश जगन्निवास तव स्वरूपं न विजानाति देवी  ।  
तव प्रसादात्सुविजानाति देवी गुणान्वेदोक्तान्सर्वदा वीन्द्र सर्वान्  ॥ गर्प्_३,१२।१५ ॥  
तथापि सा न विजानाति देवी साकल्येनाशेषितः सद्गुणांश्च  ।  
यद्यप्यनुक्तं पञ्चभिर्नास्ति वेदैस्तथापि देवे ऽत्र विशेष आस्ते  ॥ गर्प्_३,१२।१६ ॥  
तत्त्वेच्छवः प्रविजानन्ति नित्यं वेदे सूक्तान्क्वाप्यनुक्तांश्च सर्वान्  ।  
आदौ जानन्त्यत्र वेदा मुरारे ऋगादयः सुष्ठु चत्वार एव  ॥ गर्प्_३,१२।१७ ॥  
वेदा ह्येते वेदयन्तीति देव तथा पुराणं भारतं पञ्चरात्रम्  ।  
क्रमादितो विचिन्त्य सा विष्णुगुणान्स्वयोग्यान्सदा विजानाति रमापि देवी  ॥ गर्प्_३,१२।१८ ॥  
विशेषतो ह्युक्तगुणा नृगादिषु स्वयोग्यभूतान्संविजानाति देवी  ।  
सामान्यतः प्रविजानाति देवी हरेर्गुणान्न विशेषाच्च नित्यम्  ॥ गर्प्_३,१२।१९ ॥  
अहं विजानामि रमाप्र सादात्तव प्रसादाच्च गुणान्सदैव  ।  
स्वयोग्यभूताञ्छ्रुतिपूक्तान् गुणांश्च कांश्चिद्विजानाति हरेर्न कश्चित्  ॥ गर्प्_३,१२।२० ॥  
तव प्रसादाच्च मम प्रसादात्कालान्तरे तांश्च जानाति शेषः  ।  
दुष्कर्मलेशान्न तिरोहितान् गुणान्यानेव पूर्वं विदितान् स्वयोग्यान्  ॥ गर्प्_३,१२।२१ ॥  
तानेव ज्ञात्वा पुनरेव शेषस्तिरो हितांल्लब्धगुणस्ततः स्मृतः  ।  
सदा स्वयोग्यांश्च हरेर्गुणांश्च उमापतिश्चापि तव प्रसादात्  ॥ गर्प्_३,१२।२२ ॥  
यदा विजानाति हरे मुरारे अप्राप्तलब्धेति तदोच्यते हरः  ।  
ममापि लोकं च यदा मुरारे तदा विजानाति तव स्वरूपम्  ॥ गर्प्_३,१२।२३ ॥  
गोविन्द नित्याव्यय चित्सुपूर्ण तव प्रसादान्नास्ति शतेषु तन्ममयेये हि देवाश्च शरीरधारिणस्ते ज्ञानहीना विषयेषु निष्ठाः  ॥ गर्प्_३,१२।२४ ॥  
येये देवा विषयेषु निष्ठास्तेते देवा बहिरर्थभावाः  ।  
येये देवा बहिरर्थभावा मोक्षा दन्ये प्रलपन्तः सदैव  ॥ गर्प्_३,१२।२५ ॥  
तव स्वरूपे च जगत्स्वरूपे तवासमानं नास्ति विष्णो सदैव  ।  
यतस्तव प्राकृतो नास्ति देहो यतो ज्ञानं नास्ति नास्त्ये व नित्यम्  ॥ गर्प्_३,१२।२६ ॥  
पूर्णानन्दज्ञानदेहो ऽपि नित्यं सदा शरीरी भाष्यते भक्तिमद्भिः  ।  
यतस्तव प्राकृतो नास्ति देहो ह्यतोपि नित्यमशरीरीति च स्मृतः  ॥ गर्प्_३,१२।२७ ॥  
नतो ऽहं सर्वदास्मिञ्शरीरे ऽहम्ममेत्यभिमानेन शून्यः  ।  
अत्तो ऽप्यहं त्वशरीरी सदैव तथैव नित्यं बहिरर्थैश्च शून्यः  ॥ गर्प्_३,१२।२८ ॥  
स्वभोगभार्यासत्यलोकादिभोगः स्वयोग्यभोगो वस्त्रमाल्यादिभोगः  ।  
एते हि सर्वे बहिरर्थसञ्ज्ञकाः नैसर्गकामाः सर्वदा मे हि विष्णो  ॥ गर्प्_३,१२।२९ ॥  
तथाप्यहं कामहीनो हि नित्यं रुद्रादयः कामवन्तो यतोतः  ।  
शरीरिणस्ते बहिरर्थभावा अज्ञानवन्तो ऽपि च संस्मृताः खग  ॥ गर्प्_३,१२।३० ॥  
स्वदारभोगे केवलां प्रीतिमेवं हरेरेवं सर्वदाहं करोति  ।  
स्तम्बास्त्रादीन्धारियिष्ये सदैव विष्णोः प्रीत्यर्थं नैव गात्रार्थमेव  ॥ गर्प्_३,१२।३१ ॥  
नित्यानन्दादन्यकामो न मेस्ति अतः सदा बहिरर्थैश्च शून्यः  ।  
ममापि भार्या बहिरर्थशून्या अमूढभावा मूढवतीव दृश्यते  ॥ गर्प्_३,१२।३२ ॥  
अमूढभूता ज्ञानिनां सर्वदैव तथाज्ञानां ज्ञानहीनेति भाति  ।  
यावज्ज्ञानं चास्ति मे वास्तुदेव तावज्ज्ञानं वासुदेवस्य चास्ति  ॥ गर्प्_३,१२।३३ ॥  
यावज्ज्ञानं वासुदेवस्य चास्ति तावज्ज्ञानं ज्ञानवतामृजूनाम्  ।  
क्रमेणैवाज्ञानिनां वानृजूनामस्पष्टरूपो ज्ञानगतो विशेषः  ॥ गर्प्_३,१२।३४ ॥  
सौरिप्रकाशे च यथैव दर्शनं तथा मम ज्ञानगतो विशेषः  ।  
दीपप्रकाशे च यथैव दर्शनं तथा ज्ञानं वासुदेवस्य चास्ति  ॥ गर्प्_३,१२।३५ ॥  
अस्पष्टपरूपा न्यूनता ह्यस्ति वायौ तथा ज्ञानं नैव सञ्चिन्तनीयम्  ।  
एतादृशी ज्ञानशक्तिर्मुरारेर्वाय्वादीनां मोक्षपर्यन्तमस्ति  ॥ गर्प्_३,१२।३६ ॥  
ज्ञानं त्वृजूनां मोक्षकाले पिपञ्चवाय्वादीनां प्रलयेनाद्रादीर्न  ।  
वायोर्मम प्रलये सृष्टिकाले तथा गायत्र्या नास्तिनास्त्येव मोहः  ॥ गर्प्_३,१२।३७ ॥  
गायत्रीवद्भारत्या देवदेव ज्ञातव्यमेवं हरितत्त्ववेदिभिः  ।  
ममाज्ञानं दृश्यते यत्र कुत्र दैत्यादीनां मोहनार्थ सदैव  ॥ गर्प्_३,१२।३८ ॥  
तेन प्रीतिर्देवदेवस्य विष्णर्भविष्यतीत्येव विनिश्चितात्मा  ।  
प्रश्रादिकं त्वज्ञवत्सर्वदैवं करिष्येहं मोहनायाधमानाम्  ॥ गर्प्_३,१२।३९ ॥  
सूर्योदये नास्ति यथा तमश्च तथाज्ञानं नास्तिनास्त्येव देव  ।  
करोम्यहं श्रवणं सर्वदैव हरिप्रीत्यर्थं निश्चतार्थं सतां हि  ॥ गर्प्_३,१२।४० ॥  
शतजन्मगतानां त्वनृजूनां पूर्वमेव तु  ।  
अपरोक्षाभाव एव ह्यज्ञानं समुदीरितम्  ॥ गर्प्_३,१२।४१ ॥  
अपरोक्षानन्तरं तु नास्त्यज्ञानं न संशयः  ।  
शतजन्मसु देवेश अपरोक्षेण सर्वदा  ॥ गर्प्_३,१२।४२ ॥  
पूर्णज्ञानं ममास्त्येव नात्र कार्या विचारणा  ।  
शतजन्मसु पूर्वं तु परोक्षेण मम प्रभो  ॥ गर्प्_३,१२।४३ ॥  
पूर्णं ज्ञानं सदाप्यस्तीत्येवमाहुर्महर्षयः  ।  
सञ्ज्ञाजन्मगतायाश्च सरस्वत्या महाप्रभो  ॥ गर्प्_३,१२।४४ ॥  
नाज्ञानं चिन्तनीयं हि ब्रह्मय्वोश्च देव हि  ।  
अत्र कश्चिद्विशेषोस्ति ज्ञातव्यस्तत्वमिच्छुभिः  ॥ गर्प्_३,१२।४५ ॥  
अवतारेषु भारत्याः कदाचिज्ज्ञानपूर्वकम्  ।  
सर्वदा ज्ञानरूपा सा सर्वदुः खविवर्जिता  ॥ गर्प्_३,१२।४६ ॥  
दैत्यानां मोहनार्थाय अंशे दुः खीव दृश्यते  ।  
तस्या दुः खादिकं किञ्चिन्नास्तिनास्त्येव सर्वथा  ॥ गर्प्_३,१२।४७ ॥  
अपरोक्षतिरोभाव ईषत्काले प्रदृश्यते  ।  
तावन्मात्रेण वाज्ञानं तस्यां नैवाहितं च यत्  ॥ गर्प्_३,१२।४८ ॥  
मूलरूपे तु नास्त्येव भारत्या ज्ञानविस्मृतिः  ।  
भारत्यास्तु यथा नास्ति सरस्वत्यास्तु किं पुनः  ॥ गर्प्_३,१२।४९ ॥  
अंशावतरणं नास्ति सरस्वत्याः कदाचन  ।  
अंशावतरणं नास्ति ममापि मधुसूदन  ॥ गर्प्_३,१२।५० ॥  
तथैव ज्ञानमस्त्येव हरेर्नारायणस्य च  ।  
वायोरंशावतारोस्ति यथा मूले तथैव च  ॥ गर्प्_३,१२।५१ ॥  
बलज्ञाना दिकं सर्वं चिन्तनीयं न संशयः  ।  
तथापि वायौ दृश्यन्ते बलज्ञानादिव्यक्तयः  ॥ गर्प्_३,१२।५२ ॥  
अवतारेषु वायोस्तु सम्यक् शक्त्यात्मनास्ति हि  ।  
अपरोक्षतिरोभावौ नांशावतरणेष्वपि  ॥ गर्प्_३,१२।५३ ॥  
बलज्ञानादिकं यावन्मूलरूपे प्रदृश्यते  ।  
त्रेतायुगस्वरूपे च न दर्शयति तादृशम्  ॥ गर्प्_३,१२।५४ ॥  
त्रेतायुगस्वरूपे च यादृक् चादर्शयत्प्रभो  ।  
द्वापरस्थे स्वरूपे तत्तद्दर्शयति तादृशम्  ।  
त्रेतायुगस्वरूपे च यादृक् चादर्शयत्प्रभो  ॥ गर्प्_३,१२।५५ ॥  
द्वापरस्थे वायुरूपे यादृग्वा दर्शयत्प्रभुः  ।  
वायुः कलियुगे रूपे तद्दर्शयति तादृशम्  ॥ गर्प्_३,१२।५६ ॥  
तथा दर्शयते वायुर्दैत्यानां मोहनाय च  ।  
अवतारेषु वायोश्च अन्तरं ये विदुः प्रभो  ॥ गर्प्_३,१२।५७ ॥  
ते ऽधं तमः प्रविशन्ते ते दैत्या न च ते सुराः  ।  
वायावप्यन्तरं नास्ति हरितत्त्वविनिर्णये  ॥ गर्प्_३,१२।५८ ॥  
निन्दां कुर्वन्ति ये विष्णोर्जिह्वाछेदं करोम्यहम्  ।  
तदर्थमेव वायोश्च अवतारः सदा भुवि  ॥ गर्प्_३,१२।५९ ॥  
गुणपूर्णस्य विष्णोस्तु निर्गुणत्वविचिन्तनम्  ।  
जातानन्दादिपूर्णाङ्ख्यं सोहमित्यादिचिन्तनम्  ॥ गर्प्_३,१२।६० ॥  
चिदानन्दात्मके देहे उत्पत्त्यादिविचिन्तनम्  ।  
अच्छेद्याभेद्यगात्रेषु च्छेदभेदादिचिन्तनम्  ॥ गर्प्_३,१२।६१ ॥  
देव्या नित्यावियोगिन्या वियोगादिविचिन्तनम्  ।  
क्लेशशोकादिशून्यस्य हरेः क्लेशादिचिन्तनम्  ॥ गर्प्_३,१२।६२ ॥  
व्यासरामादिरूपेष्वनृषिविप्रत्वचिन्तनम्  ।  
कृष्णरामादिरूपेषु अन्तरस्य विचिन्तनम्  ॥ गर्प्_३,१२।६३ ॥  
रामकृष्णादिरूपेषु अन्तरस्य विचिन्तनम्  ।  
रामकृष्णादिरूपेषु पराजयविचिन्तनम्  ॥ गर्प्_३,१२।६४ ॥  
सन्तानार्थं तु कृष्णे न शिवपूजादिचिन्तनम्  ।  
रामेण दुः खयुक्तेन लिङ्गस्य स्थापनं कृतम्  ॥ गर्प्_३,१२।६५ ॥  
पञ्चधातुमये कृष्णे हरिरूपविचिन्तनम्  ।  
स्वयं व्यक्तस्थले चापि चिदा नन्दत्वकल्पनम्  ॥ गर्प्_३,१२।६६ ॥  
पितृमातृद्विजातीनां हरिरूपत्वचिन्तनम्  ।  
अस्वतन्त्रेण रुद्रेण हरेरैक्यदिचिन्तनम्  ॥ गर्प्_३,१२।६७ ॥  
विष्णोः सूर्येण साकं च अभेदा दिविचिन्तनम्  ।  
सर्वोत्तमः सूर्य एव विष्ण्वाद्यास्तस्य किङ्कराः  ॥ गर्प्_३,१२।६८ ॥  
इत्यादिचिन्तनं दोषो हरिनिन्देति चोच्यते  ।  
अस्वयं व्यक्तिलिङ्गेषु अश्वत्थतुलसीषु च  ॥ गर्प्_३,१२।६९ ॥  
शालग्रामं विहायैव नमनं ये प्रकुर्वते  ।  
ते सर्वे हरिनिन्दायामविकारिण एव हि  ॥ गर्प्_३,१२।७० ॥  
मोक्षाधिकारिणो ये तु अज्ञानात्परमेश्वरम्  ।  
पार्थक्यनयनं येषु कुर्वन्ति यर्हि वा प्रभो  ॥ गर्प्_३,१२।७१ ॥  
तर्हि तेषां हि कालेषु दुः खं याति न संशयः  ।  
अतः प्रार्थक्यनयनं ये कुर्वन्त्येषु सर्वदा  ॥ गर्प्_३,१२।७२ ॥  
ते सर्वे त्वबुधा ज्ञेया नात्र कार्या विचारणा  ।  
अस्वयंव्यक्तलिङ्गेषु नमनं ये प्रकुर्वते  ॥ गर्प्_३,१२।७३ ॥  
ते सर्वे ह्यसुरा ज्ञेया नान्यथा तु कथञ्चन  ।  
विहाय शून्यमश्वत्थं नमनं ये प्रकुर्वते  ॥ गर्प्_३,१२।७४ ॥  
द्विमासहीनां तुलसीमप्रसूतां च गां नवाम्  ।  
ते सर्वे ह्यसुरा ज्ञेया नात्र कार्या विचारणा  ॥ गर्प्_३,१२।७५ ॥  
गुल्माद्याश्च मनुष्यान्तास्ते ज्ञेया ब्रह्मबाहवः  ।  
अस्मच्छतायुः पर्यन्तमेक एव कलिः स्मृतः  ॥ गर्प्_३,१२।७६ ॥  
कलौ सन्ति कल्पमानं कलेरन्ते सन्ति च  ।  
तस्मिन्दिने ब्रह्मरूपे गच्छन्ति च तमोन्तिकम्  ॥ गर्प्_३,१२।७७ ॥  
तत्र स्थित्वा लोकमार्गं प्रतीक्षन्ते न संशयः  ।  
साधकैर्विष्णुकार्याणां वायुदासैः प्रपीडिताः  ॥ गर्प्_३,१२।७८ ॥  
शतवर्षानन्तरं च सर्वेषां कलिना सह  ।  
वायोर्गदाप्रहारेण लिङ्गभङ्गो भविष्यति  ॥ गर्प्_३,१२।७९ ॥  
तमोन्धं प्रविशन्त्येते तारतम्येन सर्वशः  ।  
तमस्यन्धेपि संसारे नात्र कार्या विचारणा  ॥ गर्प्_३,१२।८० ॥  
सर्वेषामुत्तमोन्ते यः कलिरेव न संशयः  ।  
दूषको विष्णुभक्तानां तत्समो नास्ति सर्वदा  ॥ गर्प्_३,१२।८१ ॥  
संसारे वान्धतमसि सर्वत्र हरिदूषकः  ।  
मिथ्यादाने ज्ञानबुद्धिर्दुः खे च सुखबुद्धिमान्  ॥ गर्प्_३,१२।८२ ॥  
तस्मात्कलिसमो लोके शिवभक्तो न कुत्रचित्  ।  
दुर्योधनः स एवोक्तो दुः खानन्त्यस्वरूपवान्  ॥ गर्प्_३,१२।८३ ॥  
तस्माच्छतगुणांशेन कलिभार्या तु सर्वदा  ।  
अलक्ष्मीरिति विख्याता सा लोके मन्थरा स्मृता  ॥ गर्प्_३,१२।८४ ॥  
तस्माद्दशगुणांशोनो विप्रचित्तिस्तु सर्वदा  ।  
जरासन्धः स एवोक्तः कालनेमिस्ततः परम्  ॥ गर्प्_३,१२।८५ ॥  
तस्माच्छतगुणांशोनः स तु कंसेति विश्रुतः  ।  
तस्मात्पञ्चगुणैर्हीनौ मधुक्रैटभसञ्ज्ञकौ  ॥ गर्प्_३,१२।८६ ॥  
तावेव हंसहिडम्बकौ ज्ञेयौ तौ च जनार्दन  ।  
विप्रचित्तिसमो ज्ञेयो भौमो वै भूतले स्मृतः  ॥ गर्प्_३,१२।८७ ॥  
तस्मादष्ट गुणैरुच्यो हरिण्यकशिषुः स्मृतः  ।  
तस्माच्च त्रिगुणैर्हीनो हिरण्याक्षो महासुरः  ॥ गर्प्_३,१२।८८ ॥  
मणिमांस्तत्समो ज्ञेयः किञ्चिदूनो बकः स्मृतः  ।  
तस्माद्विंशद्गुणैर्हीनस्तारकाख्यो महासुरः  ॥ गर्प्_३,१२।८९ ॥  
तस्मात्षड्गुणतो हीनः शम्बरो लोककण्टकः  ।  
शम्बरस्य समो ज्ञेयः शाल्वो दैत्येषु चाधमः  ॥ गर्प्_३,१२।९० ॥  
शम्बरात्तु द्विगुणतो हिडिम्बो न्यून उच्यते  ।  
बाणस्ततो ऽधमो ज्ञेयः स तु कीचकनामतः  ॥ गर्प्_३,१२।९१ ॥  
द्वापारख्यो महाहासोबाणासुरसमः स्मृतः  ।  
तस्माद्दशगुणैर्हीनो नमुचिदैत्यसत्तमः  ॥ गर्प्_३,१२।९२ ॥  
नमुचेस्तुसमौ ज्ञेयौ पाक इल्वल इत्युभौ  ।  
तस्माच्चतुर्गुणैर्हीनो वातापिर्दानवाधमः  ॥ गर्प्_३,१२।९३ ॥  
तस्मात्सार्धगुणैर्हीनो धेनुको नाम दैत्यराट्  ।  
धेनुकादर्धगुणतः केशी दैत्यस्तु चावरः  ॥ गर्प्_३,१२।९४ ॥  
केशीदैत्यसमो ज्ञेयस्तृणावर्तो महासुरः  ।  
तस्माद्दशगुणैर्हीनो हंसो नामरमापते  ॥ गर्प्_३,१२।९५ ॥  
त्रिरिकस्तु समो ज्ञेयस्तत्समः पौरुकस्मृतः  ।  
वेतः स एव विज्ञेयः पूर्वजन्मनि सत्तम  ॥ गर्प्_३,१२।९६ ॥  
तस्मादेकगुणैर्हीनौ कुम्भाण्डककुपर्णकौ  ।  
दुः शासनस्तु विज्ञेयो जरासन्धसमः प्रभो  ॥ गर्प्_३,१२।९७ ॥  
कंसेन तुल्यो विज्ञेयो विकर्णो दैत्यसत्तमः  ।  
कुम्भकर्णाच्छतगुणैर्हीनौ क्रध्येति विश्रुतः  ॥ गर्प्_३,१२।९८ ॥  
तस्माच्छतगुणैर्हीनः शतधन्वा महासुरः  ।  
समानस्तस्य विज्ञेयः कर्मारिर्दैत्यसत्तमः  ॥ गर्प्_३,१२।९९ ॥  
कालकेयस्तु विज्ञेयः सदा वेनसमो मतः  ।  
अधमानां तु दैत्यानामुत्तमैः साम्यमुच्यते  ॥ गर्प्_३,१२।१०० ॥  
तत्रावेशाच्च विज्ञेयं देवानां नात्र संशयः  ।  
तस्माच्छतगुर्णैहीनश्चित्तमानसुरो महान्  ॥ गर्प्_३,१२।१०१ ॥  
तच्छरीराभिमानी तु तस्माच्छतगुणैर्वरः  ।  
तस्माच्छतगुणैहीन्नो हस्तमानसुरो महान्  ॥ गर्प्_३,१२।१०२ ॥  
तस्माच्छतगुणैर्हीनः पादमानसुरो महान्  ।  
नेत्रेन्द्रियाभिमानी तु तस्माच्छतगुणो वरः  ॥ गर्प्_३,१२।१०३ ॥  
चक्षुरिन्द्रियमानी तु तस्माच्छतगुणो वरः  ।  
तस्माच्छगुणैर्हीनः स्पर्शमानसुरो महान्  ॥ गर्प्_३,१२।१०४ ॥  
तस्माच्छतगुर्णैहीनश्चण्डमानसुरो महान्  ।  
तस्माच्छतगुर्णैर्हीनः शिश्रमानसुरो महान्  ॥ गर्प्_३,१२।१०५ ॥  
तस्माच्छतगुणैर्हीनः कर्ममानसुरः स्मृतः  ।  
कल्पाद्यैः प्रेरिताः सर्वे रुद्राद्या अधिकारिणः  ॥ गर्प्_३,१२।१०६ ॥  
कदाचित्सुविरुद्धं च कुर्वन्ति तव सत्तम  ।  
कदाप्यहं च वायुश्च विरुद्धं नाचरेव भोः  ॥ गर्प्_३,१२।१०७ ॥  
मूलेष्वंशावतारेषु रुद्रादीना महाप्रभो  ।  
बुद्धिर्विनश्यते यस्मात्तस्माच्छिन्ना हि ते ऽखिलाः  ॥ गर्प्_३,१२।१०८ ॥  
महीपते च मद्बुद्धिस्तस्मादच्छिन्नसञ्ज्ञिकः  ।  
एतादृशोप्यहं देव न च शक्तिस्तु नस्तवे  ॥ गर्प्_३,१२।१०९ ॥  
मह्यमच्छिन्नभक्ताय दयां कुरु महाप्रभो  ।  
इति स्तुत्वा हरिं ब्रह्मा स्थितः प्राञ्ज लिरग्रतः  ॥ गर्प्_३,१२।११० ॥  
  
इति श्रीगारुडे महापुराणे द्वितीयांशे धर्मकाण्डे श्रीकृष्णगरुडसंवादे ब्रह्मस्तुतिवर्णनं नाम द्वादशो ऽद्यायः  
  
  
_____________________________________________________________  
  
श्रीगरुडमहापुराणम्- १३  
श्रीकृष्ण उवाच  ।  
इति स्तुतः स भगवान् स्वपूत्रेण दयानिधिः  ।  
मेधगम्भीरया वाचा प्रोवाच मधुसूदनः  ॥ गर्प्_३,१३।१ ॥  
सृज ब्रह्मन्निमान्देवान्मत्प्रसादात्क्रमेण च  ।  
यथा वै प्राक्क्षणेतद्वत्सृज सर्वं महाप्रभो  ॥ गर्प्_३,१३।२ ॥  
नास्ति प्रयोजनं तेन तव मत्प्रीतये सृज  ।  
एवमुक्तस्तु हारिणा ब्रह्मा स्तुत्वा हरिं परम्  ॥ गर्प्_३,१३।३ ॥  
सृष्टिं कर्तुं मनो दध्रे प्रीणयन्नेव माधवम्  ।  
महत्तत्वात्मको ब्रह्मा वायुं जीवभिमानिनम्  ॥ गर्प्_३,१३।४ ॥  
आदौ ससर्ज गरुड पुरुषात्मा स एव च  ।  
ततो दक्षिणहस्तात्तु ब्रह्माणीं भारन्ती तथा  ॥ गर्प्_३,१३।६ ॥ (१३।५)  
असृजत्ते महाभागे अव्यक्तस्य नियामिके  ।  
वामहस्तात्सत्यपुत्रो महत्तत्वात्मको ऽनलः  ॥ गर्प्_३,१३।६ ॥  
ब्रह्मणो दक्षिणाद्धस्तादहङ्कारात्मको हरः  ।  
आदौ शेषस्ततो जज्ञे गरुडतदनन्तरम्  ॥ गर्प्_३,१३।७ ॥  
तदनन्तरजो रुद्रः स एवं सृष्टवान्प्रभुः  ।  
स्वोत्पत्त्यनन्तरं ब्रह्मा दशवर्षान्महाप्रभुः  ॥ गर्प्_३,१३।८ ॥  
वायुमुत्त्पाद्रयामास वत्सरानन्तरे प्रभुः  ।  
गायत्रीं जनयामास वायोरुत्पत्त्यनन्तरम्  ॥ गर्प्_३,१३।९ ॥  
संवत्सरानन्तरे तु भारतीमसृजत्प्रभुः  ।  
भारत्यनन्तरं शें दिव्यसाहस्रवत्सरात्  ॥ गर्प्_३,१३।१० ॥  
अनन्तरं सम्बभूव गरुडस्तु ततः परम्  ।  
दिव्यसाहस्रवर्षात्तु तथा रुद्रञ्च सृष्टवान्  ॥ गर्प्_३,१३।११ ॥  
शेषस्यानन्तरं देवीं वारुणीं च महाप्रभुः  ।  
दशवर्षानन्तरं तु ह्यसृजत्कमलासनः  ॥ गर्प्_३,१३।१२ ॥  
गरुडानन्तरं देवीं सौपर्णीमसृजत्प्रभुः  ।  
दशवर्षानन्तरं च पार्वतीं च तथैव सः  ॥ गर्प्_३,१३।१३ ॥  
पार्वत्यनन्तरं चन्द्रं मनस्तत्त्वनियामकम्  ।  
दशवर्षानन्तरं तु वासवं ह्यसृजत्ततः  ॥ गर्प्_३,१३।१४ ॥  
अभिमानी दक्षिणस्य बाहोश्च परमेष्ठिनः  ।  
दशवर्षानन्तरं तु शची तामसृजत्प्रभुः  ॥ गर्प्_३,१३।१५ ॥  
इन्द्रस्यानन्तरं कामं त्रिंशद्वर्षादनन्तरम्  ।  
असृजद्वामबाहोश्चमनस्तत्वाभिमानिनम्  ॥ गर्प्_३,१३।१६ ॥  
तदनन्तरजां देवीं दशवर्षादनन्तरम्  ।  
रतिं स जनयामास कामभार्यां महाप्रभुः  ॥ गर्प्_३,१३।१७ ॥  
कामस्याप्यभिमानी तु स एव परिकीर्तितः  ।  
ब्रह्माहङ्कारिकं प्राणं कार्योत्पत्तेरनन्तरम्  ॥ गर्प्_३,१३।१८ ॥  
दशवर्षानन्तरं तु निर्ममे नासिक ततः  ।  
तस्य भार्यां नासिकस्यः पञ्चवर्षादनन्तरम्  ॥ गर्प्_३,१३।१९ ॥  
निर्ममे नासिकां वामां ब्रह्मा लोकपितामहः  ।  
अहङ्कारादनु ब्रह्मा सज्ञानं च बृहस्पतिम्  ॥ गर्प्_३,१३।२० ॥  
निर्ममे च वर्षयुग्मपञ्चवर्षादनन्तरम्  ।  
पञ्चवर्षानन्तरं तु तारां भार्यां विनिर्ममे  ॥ गर्प्_३,१३।२१ ॥  
गुरोरनन्तरं ब्रह्मा पञ्चविंशादनन्तरम्  ।  
स्वायम्भुवं मनुं चैव निर्ममे मनसा विभुः  ॥ गर्प्_३,१३।२२ ॥  
पञ्चवर्षानन्तरं तु शतरूपां विनिर्ममे  ।  
शतरूपानन्तरं तु विंशद्वर्षदिनान्तरम्  ॥ गर्प्_३,१३।२३ ॥  
दक्षः शिष्यात्मको जज्ञे दक्षिणाङ्गुष्ठतः प्रभोः  ।  
पञ्चवर्षानन्तरं तु वामाङ्गुष्ठाच्चतुर्मुखः  ॥ गर्प्_३,१३।२४ ॥  
प्रसूतिमसृजद्ब्रह्मा सृष्ट्यर्थं परमादरात्  ।  
दक्षस्यानन्तरं ब्रह्मा पञ्चविंशादनन्तरम्  ॥ गर्प्_३,१३।२५ ॥  
निर्ममे ह्यनिरुद्धं च मध्यमाङ्गुलिपर्वतः  ।  
पञ्चवर्षानन्तरं तु ससर्ज भगवानजः  ॥ गर्प्_३,१३।२६ ॥  
विराजसञ्ज्ञकां भार्यां मध्यमाङ्गुलिपर्वतः  ।  
अनिरुद्धानन्तर तु शतवर्षादनन्तरम्  ॥ गर्प्_३,१३।२७ ॥  
निर्ममे प्रवहं वायुं कनिष्ठाङ्गुलिपर्वतः  ।  
दशवर्षानन्तरं तु प्रवाहीं निर्ममे प्रभुः  ॥ गर्प्_३,१३।२८ ॥  
कनिष्ठाङ्गुलिपर्वाच्च वामदेवं न संशयः  ।  
प्रवहानन्तरं तब्रह्मा शतवर्षादनन्तरम्  ॥ गर्प्_३,१३।२९ ॥  
यमं विनिर्ममे पृष्ठादष्टवर्षादनन्तरम्  ।  
तद्भार्यां शामलां देवीं तस्मादेव महाप्रभुः  ॥ गर्प्_३,१३।३० ॥  
यमस्यानन्तरं चन्द्रं त्रिंशद्वर्षादनन्तरम्  ।  
असृजद्दक्षिणाच्छोत्राच्छोत्रतत्त्वनियामकम्  ॥ गर्प्_३,१३।३१ ॥  
नववर्षानन्तरं तु रोहिणीसमृजत्प्रभुः  ।  
वामश्रोत्राच्च गरुडं वामश्रोत्राभिमानिनम्  ॥ गर्प्_३,१३।३२ ॥  
चन्द्रस्यानन्तरं सूर्यं विंशद्वर्षादनन्तरम्  ।  
सम्यग्विनिर्ममे ब्रह्मा दक्षिणाक्ष्णश्च देवताम्  ॥ गर्प्_३,१३।३३ ॥  
वामाक्ष्णो निर्ममे सञ्ज्ञां षड्वर्षानन्तरं प्रभुः  ।  
सूर्यस्यानन्तरं ब्रह्मा शतवर्षादनन्तरम्  ॥ गर्प्_३,१३।३४ ॥  
रसनेन्द्रियाच्च वरुणं निर्ममे तस्य मानिनम्  ।  
विंशद्वर्षानन्तरं तु तस्मादेवेद्रियात्प्रभुः  ॥ गर्प्_३,१३।३५ ॥  
गङ्गां विनिर्ममे ब्रह्मा रसनेन्द्रियदेवताम्  ।  
वरुणस्यानन्तरं तु दशवर्षादनन्तरम्  ॥ गर्प्_३,१३।३६ ॥  
उत्सङ्गान्निर्ममे ब्रह्मा नारदं भगवत्प्रियम्  ।  
नारदस्यानन्तरं तु षष्टिवर्षादनन्तरम्  ॥ गर्प्_३,१३।३७ ॥  
अग्निं विनिर्ममे ब्रह्मात्वगिन्द्रियतः प्रभुः  ।  
अतो वागभिमानी सं पञ्चवर्षादनन्तरम्  ॥ गर्प्_३,१३।३८ ॥  
स्वाहां विनिर्ममे ब्रह्मा तामाहुर्मन्त्रदेवताम्  ।  
अग्नेरनन्तरं वीन्द्र भृगुं ब्रह्मर्षिसत्तमम्  ॥ गर्प्_३,१३।३९ ॥  
दशवर्षानन्तरं तु भ्रुवोर्मध्याद्विनिर्ममे  ।  
संवत्सरानन्तरं तु भृगुभार्यां विनिर्ममे  ॥ गर्प्_३,१३।४० ॥  
भृगोरनन्तरं ब्रह्मा शतवर्षादनन्तरम्  ।  
कश्यपञ्जनयामास मनसा च स्वयं प्रभुः  ॥ गर्प्_३,१३।४१ ॥  
संवत्सरानन्तरं तु अदितिं निर्ममे प्रभुः  ।  
कश्यपानन्तरं चात्रिं दशवर्षादनन्तरम्  ॥ गर्प्_३,१३।४२ ॥  
अत्रेरनन्तरं ब्रह्मा दशवर्षादनन्तरम्  ।  
अजीजनद्भरद्वाजं वसिष्ठ तदनतरम्  ॥ गर्प्_३,१३।४३ ॥  
दशवर्षानन्तरं तु तेषां भार्याः क्रमेण तु  ।  
संवत्सरानन्तरेण असृजत्कमलासनः  ॥ गर्प्_३,१३।४४ ॥  
वसिष्ठस्यानन्तरं तु गौतमं ह्यसृजत्प्रभुः  ।  
दशवर्षानन्तरेण जमदग्निं ततो ऽसृजत्  ॥ गर्प्_३,१३।४५ ॥  
दशवर्षानन्तरेण मनुर्वैवस्वतो ऽभवत्  ।  
मनोरनन्तरं जज्ञे शतवर्षादनन्तरम्  ॥ गर्प्_३,१३।४६ ॥  
विष्वक्सेनो महाभागो वायुपुत्रो महाबलः  ।  
तस्माच्चतुर्दशे वर्षे गणपो ह्यभवद्विभोः  ॥ गर्प्_३,१३।४७ ॥  
तदनन्तरजो वीन्द्र अष्टवर्षादनन्तरम्  ।  
धनपो ह्यभवत्तत्र तद्भार्या वत्सरे परे  ॥ गर्प्_३,१३।४८ ॥  
विष्वक्सेनानन्तरं तु दशवर्षादनन्तरम्  ।  
जयादीन्भ गवद्भक्तान्सृष्टवान् कमलासनः  ॥ गर्प्_३,१३।४९ ॥  
जयाद्यानन्तरं ब्रह्मा वल्लाद्याः कर्मदेवताः  ।  
शतवर्षानन्तरं तु सृष्टवाञ्छिववाहनम्  ॥ गर्प्_३,१३।५० ॥  
कर्मदेवानन्तरं तु त्रिंशद्वर्षादनन्तरम्  ।  
पर्जन्यमसृज्ब्रह्मा मन्त्रयन्त्राभिमानिनम्  ॥ गर्प्_३,१३।५१ ॥  
पर्जन्यानन्तरं ब्रह्मा दशवर्षादनन्तरम्  ।  
पुष्करं जनयामास कर्मतत्त्वाभिमानिनम्  ॥ गर्प्_३,१३।५२ ॥  
एवं विनिर्ममे ब्रह्मा मत्प्रसादात्खगेश्वर  ।  
एवं ज्ञात्वा मोक्षमेति नान्यथा तु कथञ्चन  ॥ गर्प्_३,१३।५३ ॥  
  
इति श्रीगारुडे महापुराणे श्रीकृष्णगरुडसंवादे उत्तरखण्डे तृतीयांशे ब्रह्मकाण्डे देवोत्पत्तिनिरूपणं नाम त्रयोदशो ऽध्यायः  
  
  
_____________________________________________________________  
  
श्रीगरुडमहापुराणम्- १४  
श्रीगरुड उवाच  ।  
अवतारान्हरे ब्रूहि तथा लक्ष्म्या दिवौकसाम्  ।  
गुणानामन्तर ब्रूहि शिष्यस्य मम सव्रत  ॥ गर्प्_३,१४।१ ॥  
श्रीकृष्ण उवाच  ।  
यो मूलरूपी भगवाननन्तो ब्रह्मादिभिः पुर्णगुणः स्वतन्त्रः  ।  
पुरातनः पूर्णतनुर्मदात्मा न तादृशाः सन्ति कदापि वीद्र  ॥ गर्प्_३,१४।२ ॥  
पादश्च पूर्णः पादतलं च पूर्णं नखाश्च पूर्णाः कटिकण्ठौ च पूर्णौ  ।  
ऊरू च पूर्णे उदरं च पूर्णं लब्ध्वापि पूर्णाञ्जगृहे तथाप्युरः  ॥ गर्प्_३,१४।३ ॥  
स्कन्धः सुपूर्णाः सकलाश्च बाहवः पूर्णाः केशाः श्मश्रुदन्ताश्च पूर्णाः  ।  
लोमानि पूर्णानि तथैव रोमकूपाश्च पूर्णास्तु तथैव शिश्रः  ॥ गर्प्_३,१४।४ ॥  
अण्डश्च पूर्णो ह्यण्डरोमाणि कक्षाश्चक्षुश्च श्रोत्रे सर्व एते च पूर्णाः  ।  
किं वर्णये मूलरूपं हरेश्च यावद्वलं पूर्णं समग्रदेहे  ॥ गर्प्_३,१४।५ ॥  
तावद्ब्रलं ह्येकरोमादिकेषु सन्तित्विमे हि यतः स एव पूर्णः  ।  
स एव तु सर्वस्य कर्ता स एव हर्था स तु सारांशभोक्ता  ॥ गर्प्_३,१४।६ ॥  
असारांशं नैव भोक्ता हरिस्तु सारान्वक्ष्ये शृणु पक्षीन्द्र सम्यक्  ।  
द्राक्षेक्षुसारं नारिकेलस्य सारं चूतस्य सारं पनसस्यापि सारम्  ॥ गर्प्_३,१४।७ ॥  
नारङ्गसारं क्रमुकस्यापि सारं खर्जूरसारं कदलीफलस्य  ।  
नारायणो बीजरूपस्य सारं गृह्णाति नित्यं भक्तवर्यो दयालुः  ॥ गर्प्_३,१४।८ ॥  
ताम्बूलसारं खदिरस्य सारं पुष्पस्य सारं चन्दनस्यापि सारम्  ।  
गोधूमसारं यवानां च सारं माषस्य सारं हरेणोश्च सारम्  ॥ गर्प्_३,१४।९ ॥  
शुद्धं तथा व्रीहिनीवारसारं श्यामाकसारं शुद्धधान्यस्य सारम्  ॥ गर्प्_३,१४।१० ॥  
निषिद्धान्सर्वशाकस्य सारांस्तथा निपिद्धाल्लांवणस्वापि सारान्  ।  
गृह्णाति विष्णुः परमादरेण अन्नस्य सारं भक्ष्यभोज्यस्य सारम्  ॥ गर्प्_३,१४।११ ॥  
सूपस्य सारं परमान्नस्य सारं दुग्धस्य सारं दधितक्रस्य सारम्  ।  
घृतस्य सारं रामठस्यापि सारं गृह्णाति विष्णुः सर्षपस्यापि सारम्  ॥ गर्प्_३,१४।१२ ॥  
मरीचसारं जीरकस्यापि सारं तथा हविर्घृतपक्वस्य सारम्  ।  
तैलेषु पक्वस्य च भर्जितस्य गुडस्य सारं नवनीतस्य सारम्  ॥ गर्प्_३,१४।१३ ॥  
लवङ्गसारं शर्करायाश्च सारमित्यादिसारान् वासुदेवस्तु भुक्ते  ।  
लक्ष्मीपतिः सर्वजगन्निवा सस्तस्याज्ञया वासुदेवोपि नित्यम्  ॥ गर्प्_३,१४।१४ ॥  
तच्छेषसारानपि चावनीशो महात्मन्ॐशाञ्छृणु शिष्यवर्य  ।  
एवं विमूढा वासुदेवस्य भक्ताः किं वक्तव्यं विष्णुभक्ता हि लोके  ॥ गर्प्_३,१४।१५ ॥  
कल्याणास्ते सारभोक्तार एव नैषां भवेत्तेन दुः खाभिवृद्धिः  ।  
भुञ्जन्ति ये वैश्वदेवं विहाय दुष्टांस्तान्वै भुक्तिचिन्त्तांश्च विद्धि  ॥ गर्प्_३,१४।१६ ॥  
वक्ष्ये विशेषं वैश्वदेवे खगेन्द्र गोप्यं नो वदान्यत्र विद्वान्  ।  
सूर्यादीनां ये च दाने च दद्युर्विना वायोरन्तरस्थं हरिं च  ॥ गर्प्_३,१४।१७ ॥  
ते वै सदा सारभोक्तार एव ज्ञेयास्त्वतो विष्णुरेको महात्मा  ।  
सारांशभोक्ता न तु सर्वस्य भोक्ता भुनक्ति सर्वं त्वविरुद्धशक्तिः  ॥ गर्प्_३,१४।१८ ॥  
वक्ष्ये ह सारान्पुनरन्यान्खगेन्द्र शृणुष्व गुह्यं परमादरेण  ।  
द्राक्षादयः सर्व एव त्वसाराः कालादिदुष्टा भावदुष्टाः पदार्थाः  ॥ गर्प्_३,१४।१९ ॥  
अतिपक्वानन्तरं तु तथा दिनचतुष्टये  ।  
असाराः कलुषा ज्ञेयास्तथा जम्बूफलं स्मृतम्  ॥ गर्प्_३,१४।२० ॥  
मासस्यानन्तरं वीन्द्र त्वसारं पनसं स्मृतम्  ।  
षण्मासानन्तरं वीन्द्र खर्जूरं तिक्तवत्स्मृतम्  ॥ गर्प्_३,१४।२१ ॥  
आर्द्रं पूतं नारिकेलं स्फोटनानन्तरं प्रभो  ।  
अहोरात्रानन्तरं तु असारं परिकीर्तितम्  ॥ गर्प्_३,१४।२२ ॥  
शुष्कभूतं नारिकेलं खजूरं तु यथा तथा  ।  
पक्षस्यानन्तरं चूतमसारं परिकीर्तितम्  ॥ गर्प्_३,१४।२३ ॥  
वर्षस्यानन्तरं वीन्द्र पूगीफलमुदाहृतम्  ।  
घटिकानन्तरं वीन्द्र ताम्बूलं परिकीर्तितम्  ॥ गर्प्_३,१४।२४ ॥  
यामस्यानन्तरं चान्नं सूपान्नं पायसं तथा  ।  
भक्ष्यं च क्वथितं वीन्द्र असारं परिकीर्तितम्  ॥ गर्प्_३,१४।२५ ॥  
त्रिपक्षानन्तरं वीन्द्र तैलपक्वं तथा स्मृतम्  ।  
चतुर्यामानन्तरं च त्वसारं घृतपक्वकम्  ॥ गर्प्_३,१४।२६ ॥  
त्रियामानन्तरं शाका निः साराः परिकीर्तिताः  ।  
जम्बीरं शृङ्गबेरे धात्री कर्पूरं च चूतकम्  ॥ गर्प्_३,१४।२७ ॥  
वत्सरानन्तरं वीन्द्र निः सारं परिकीर्तितम्  ।  
पर्पटः पक्षमात्रेण निः सारः परिकीर्तितः  ॥ गर्प्_३,१४।२८ ॥  
तुलसी सर्वदा सारा एकादश्यामपि द्विज  ।  
आर्द्रा वाप्यथवा शुष्का सार्द्रा सारवती स्मृता  ॥ गर्प्_३,१४।२९ ॥  
एकादश्यां तु तुलसी सारा ग्राह्या मनीषिभिः  ।  
त्वचा नासेन्द्रियेणापि न तु जिह्वेन्द्रियेण च  ॥ गर्प्_३,१४।३० ॥  
एकादश्यां हरेरन्नं निः सारं परिकीर्तितम्  ।  
एकादश्यां हरेस्तीर्थं मनुष्याणां खगेश्वर  ॥ गर्प्_३,१४।३१ ॥  
एकवारे च सारं स्याद्द्विवारे च ततोधिकम्  ।  
एकादश्यां महाभाग तीर्थं गन्धादिमिश्रितम्  ॥ गर्प्_३,१४।३२ ॥  
असारमिति सम्प्रोक्तं तथा स्वादूदमिश्रितम्  ।  
एकादश्यां हरेः सारं क्षीरं सर्पिर्मधूदकम्  ॥ गर्प्_३,१४।३३ ॥  
निः सारं मनुजेन्द्राणामिति वेदविदां मतम्  ।  
आषाढमासे गरुड शाको निः सार उच्यते  ॥ गर्प्_३,१४।३४ ॥  
मासि भाद्रपदे वीन्द्र ह्यसारं दधि चोच्यते  ।  
क्षीरं तु ह्याश्विने मासे निः सारं परिकीर्तितम्  ॥ गर्प्_३,१४।३५ ॥  
ऊर्ध्वपुण्ड्रगदाहीना नार्यसारेति गीयते  ।  
हरिभक्तिविहीना ये ह्यसुराः परिकीर्तिताः  ॥ गर्प्_३,१४।३६ ॥  
हरिनामविहीनं तु मुखं निः सारमुच्यते  ।  
हरिनैवेद्यहीनस्तु पाको निः सार उच्यते  ॥ गर्प्_३,१४।३७ ॥  
त्रिदिनैश्चातसीपुष्पं निः सारं परिकीर्तितम्  ।  
प्रहरं मल्लिका सारं जाती तु प्रहरार्धकम्  ॥ गर्प्_३,१४।३८ ॥  
त्रियामं शतपत्रं स्यात्करवीरमहर्निशम्  ।  
घटिकावधि सारं स्यात्पारिजातं खगेश्वर  ॥ गर्प्_३,१४।३९ ॥  
त्रिवर्षं केसरं फल्ग सारमित्युच्यते बुधैः  ।  
कस्तूरी दशवर्षं तु कर्पूरं वर्षमात्रकम्  ॥ गर्प्_३,१४।४० ॥  
ससारमिति सम्प्रोक्तं चन्दनं सर्वदा स्मृतम्  ।  
शुद्धन्निः सारभूतांश्च वक्ष्ये शृणु खगेश्वर  ॥ गर्प्_३,१४।४१ ॥  
तुषा मेध्या आरनालं पुण्यकं भिः सटा तथा  ।  
उपोद्व्रजी अलाबूश्च बृहत्कोशातकी तथा  ॥ गर्प्_३,१४।४२ ॥  
वृन्ताकं चुक्रशाकश्च बिल्वमौदुंवरं तथा  ।  
पलाञ्जुर्लशुनं वृन्तं कलञ्जं च तथा द्विजा  ॥ गर्प्_३,१४।४३ ॥  
एतत्सर्वत्र काले च निः सारमिति कीर्तितम्  ।  
एकादश्यां वैश्वदेवं श्राद्धं तर्पणमेव च  ॥ गर्प्_३,१४।४४ ॥  
मन्त्रेण प्रेतदहनमसारं परिकीर्तितम्  ।  
हविर्नारायणो देवो एतांश्च ह्यशुभान्र सान्  ॥ गर्प्_३,१४।४५ ॥  
न गृह्णाति न गृह्णाति न गृह्णाति हरिः स्वयम्  ।  
तथापि सर्वं जानाति जीवानां पापकर्मणाम्  ॥ गर्प्_३,१४।४६ ॥  
आस्वादनं कारयति स्वयं नास्वादते हरिः  ।  
असारभोजनं चैव जीवानां कर्मजं फलम्  ॥ गर्प्_३,१४।४७ ॥  
अमुख्यभोजिनो जीवाः कुन्त्याद्या मुख्यभोजिनः  ।  
शुभानि च पिबेद्विष्णुरशुभं नो पिबेद्विभुः  ॥ गर्प्_३,१४।४८ ॥  
को वदेत्तस्य चेष्टां तु पूर्णानन्दो हरिः स्वयम्  ।  
न तेन सदृशः कोपि देशे काले च विद्यते  ।  
तस्यावतारान्वक्ष्यहं शृणु पक्षीन्द्रसत्तम  ॥ गर्प्_३,१४।४९ ॥  
  
इति श्रीगारुडे महापुराणे उत्तरखण्डे तृतीयांशे ब्रह्मकाण्डे वैश्वदेवार्थकसारासारवस्तुविवेको नाम चतुर्दशोध्यायः  
  
_____________________________________________________________  
  
श्रीगरुडमहापुराणम्- १५  
श्रीकृष्ण उवाच  ।  
अथावता रान्पुरुषाख्यो हरिश्च गतो ध्यानं कर्तुमीशो महात्मा  ।  
प्रादुर्बभूवाखिलसद्गुणार्णवः स एव विष्णुः स च बीजभूतः  ॥ गर्प्_३,१५।१ ॥  
यो बीजभूतः पुरुषाख्य विष्णुः स एवाभूद्वासुदेवो महात्मा  ।  
सृष्टिं कर्तुं पुरुषाख्यस्य वायोर्मायाख्यायां मूलरूपो यथाऽस  ॥ गर्प्_३,१५।२ ॥  
यो वासुदेवस्तु स एव जातः सङ्कर्षणाख्यो खिलसद्गुणात्मा  ।  
सृष्टिं कर्तुं सूत्रभूतस्य वायोर्जयाख्यायं पूर्णसंवित्परात्मा  ॥ गर्प्_३,१५।३ ॥  
स एवं सङ्कर्षणनामधेयः प्रद्युम्ननामा च स एव विश्रुतः  ।  
सरस्वतीभारतीसर्जनार्थं स एव देव्या मूलरूपो बभूव  ॥ गर्प्_३,१५।४ ॥  
सृष्ट्वा युक्तं षोडशभिः कलाभिर्महत्तत्त्वं सूक्ष्मरूपं स एव  ।  
साहङ्कारं क्रीडयामास देवः शृणु त्वं वै षोडशाख्याः कलाश्च  ॥ गर्प्_३,१५।५ ॥  
भूतानि कर्मेन्द्रियपञ्चकानि ज्ञानेन्द्रियाणीह तथा मनश्च  ।  
ततो बभूव ह्यनिरुद्धसञ्ज्ञको जीवांश्च सङ्गृह्य सुपूर्णशक्तिः  ॥ गर्प्_३,१५।६ ॥  
सोयं विरिञ्च्यादिसमस्तदेवान् स्थूलेन देहेन ससर्ज नाथः  ।  
तथा स विष्णुः पुरुषाभिधस्तु सनत्कुमारत्वमवाप वीन्द्र  ॥ गर्प्_३,१५।७ ॥  
अनन्यसाध्यं ब्रह्मचर्यं च कर्तुं दशेन्द्रियाणां शोषणार्थं सदैव  ।  
सनन्दनादौ पठितः कुमारस्तस्मान्नान्यो नात्र विचार्यमस्ति  ॥ गर्प्_३,१५।८ ॥  
स एव विष्णुः सूकरत्वं ह्यवाप क्षोपणीमुद्धर्तुं दैत्यवपुर्निहन्तुम्  ।  
हिरण्याक्षं सज्जनानां खगेन्द्र तथा भूमेः स्थापनार्थं च देवः  ॥ गर्प्_३,१५।९ ॥  
ततो हरिर्मद्विदासत्वमापानृषेर्भार्यायां यामिन्यां यो महात्मा  ।  
तत्रावतारे पञ्चरात्रं समग्रमुपादेष्टुं नाप दानं स्वतन्त्रः  ॥ गर्प्_३,१५।१० ॥  
स एव विष्णुः समभूद्ब्रदर्यां नारायणाख्यः शमलापहश्च  ।  
तपस्तप्तुं शिक्षयितुं त्वृषीणां तिरस्कर्तुं ह्यप्सरसां सहस्रम्  ॥ गर्प्_३,१५।११ ॥  
ततो हरिः कपिलत्वं ह्यवाप्य तिरोहितान्कालबलेन तत्त्वान्  ।  
चतुर्विशतिं संशयं चोद्धरिष्यन्नुपादिशच्चासुरये महात्मा  ॥ गर्प्_३,१५।१२ ॥  
स एव दतः समभूद्रमेशोनसूयायामत्रिरूपः परात्मा  ।  
आन्वीक्षिकिं नाम सुतर्कविद्यामलर्कनाम्ने प्रददात्तां महात्मा  ॥ गर्प्_३,१५।१३ ॥  
स एव वंशेप्यभवद्रवेश्च आकूत्यां यः सच्चिदानन्दरूपः  ।  
स्वायम्भुवं यत्तु मन्वन्तरं च देवैः साकं पालयामास वीन्द्र  ॥ गर्प्_३,१५।१४ ॥  
स एव विष्णुः स उरुक्रमोभूदाग्नीध्रपुत्र्यां मेरुदेव्यां च नाभेः  ।  
विद्यारतानां मानिनां सर्वदैवमत्याश्चर्यं दर्शयितुं च वीन्द्र  ॥ गर्प्_३,१५।१५ ॥  
ततो हरिर्जगृहे कूर्मरूपं सुरासुराणामुदधिं विमथ्नताम्  ।  
पृष्ठे धर्तुं मन्दरं पर्वतं च ब्रह्माण्डं वा धर्तुमीशो महात्मा  ॥ गर्प्_३,१५।१६ ॥  
ततो हरिः प्रादुरभून्महात्मा धन्वन्तरिर्नाम हरिन्मणिद्युतिः  ।  
अपथ्यदोषान्परिहर्तुमेव हस्ते गृहीत्वा पूर्णकुभं सुधाभिः  ॥ गर्प्_३,१५।१७ ॥  
ततो हरिर्जगृहे श्रीवपुश्च यन्मोहिनीति प्रवदन्ति लोके  ।  
उद्वृत्तानां दितिजानां महात्मा सम्यक्तेषां वञ्चयितुं हरिर्बलम्  ॥ गर्प्_३,१५।१८ ॥  
ततो हरिः प्रादुरभून्महात्मा नृसिंहनामा भगवाननन्तः  ।  
दैत्यो हिरण्यकशिपुश्च तथोरुदेशे संस्थापितः करजैर्दारितश्च  ॥ गर्प्_३,१५।१९ ॥  
ततो हरिर्भगवान्वामनोभूददित्यां वै कश्यपाद्दवदेवः  ।  
इन्द्रायेदं दातुकामः खगेन्द्र तदर्थं वै पावितुं सोवितुं च  ॥ गर्प्_३,१५।२० ॥  
ततो हरिर्जमदग्नेः सुतोभूल्लोके सर्वे पर्शुरामं वदन्ति  ।  
ब्रह्मद्विषां क्षत्रियाणां च वीन्द्र भूमिं निः क्षत्रां कर्तुकामो महेशः  ॥ गर्प्_३,१५।२१ ॥  
ततोभवद्व्यासरूपी स विष्णुश्चतुर्वारं राघवास्यापि पूर्णः  ।  
पराशरात्सत्यवत्यां बभूव पैलादिभिर्वेदभागांश्च कर्तुम्  ॥ गर्प्_३,१५।२२ ॥  
ततो हरी रघुवंशेवतीर्णः कौसल्यायां राघवः सूर्यवंशे  ।  
समुद्रादोर्विग्रहं कर्तुमीशो हं तुं भूम्यां रावणादींश्च वीन्द्र  ॥ गर्प्_३,१५।२३ ॥  
ततो हरिर्व्यासरूपी बभूव अष्टाविंशे द्वपरे ज्ञानरूपी  ।  
पराशरात्सत्यवत्यां महात्मा स्वयं वेदान् संविभक्तुं च देवः  ॥ गर्प्_३,१५।२४ ॥  
ततो हरिः कृष्णरूपी बभूव देवक्यां वै वसुदेवात्स विष्णुः  ।  
कंसादीन्वै नितरां हन्तुकामः सम्यक्पातुं पाण्डवांश्चापि वीन्द्र  ॥ गर्प्_३,१५।२५ ॥  
ततः कलौ सम्प्रवृत्ते हरिस्तु सम्मोहनार्थं चासुराणां खगेन्द्र  ।  
नाम्ना बुद्धो कीकटेषु प्रजातो वेदप्रमाणं निराकर्तुमेव  ॥ गर्प्_३,१५।२६ ॥  
ततो हरिः कल्किसञ्ज्ञश्च वीन्द्र उत्पत्स्यते युगयोर्मध्यसन्धौ  ।  
दस्युप्रायान्भूमिपान्वै निहन्तुं नाम्ना हरिर्विष्णुगुप्तस्य गेहे  ॥ गर्प्_३,१५।२७ ॥  
केशवाद्याश्चतुर्विंशतिर्वै सङ्कर्षणादयः  ।  
विश्वादय सहस्रं च पराद्या अमिताः स्मृताः  ॥ गर्प्_३,१५।२८ ॥  
अवतारा ह्यसङ्ख्याता विष्णोर्नारायणस्य च  ।  
स्वयं नारायणास्ते ते नाणुमात्रं विभिद्यते  ॥ गर्प्_३,१५।२९ ॥  
बलतोरूपतश्चापि गुणतश्च कथञ्चन  ।  
अनन्तोनन्तगुणतः पूर्णो विष्णुर्न चान्यथा  ॥ गर्प्_३,१५।३० ॥  
  
इति श्रीगारुडे महापुराणे उत्तरखण्डे तृतीयांशे ब्रह्मकाण्डे विष्णोरवतारनिरूपणं नाम पञ्चदशो ऽध्यायः  
  
  
_____________________________________________________________  
  
श्रीगरुडमहापुराणम्- १६  
श्रीकृष्ण उवाच  ।  
महालक्ष्म्याः स्वरूपं च अवतारान्खगेश्वर  ।  
शृणु सम्यङ् महाभाग तज्ज्ञानस्य विनिर्णयम्  ॥ गर्प्_३,१६।१ ॥  
ईशादन्यस्य जगतो ह्यात्मो लोचन एव तु  ।  
विषयीकुरुते तत्स्याज्ज्ञानं लक्ष्म्याः प्रकीर्तितम्  ॥ गर्प्_३,१६।२ ॥  
नित्यावियोगिनी देवी हरिपादैकसंश्रया  ।  
नित्यमुक्ता नित्यबुद्धा महालक्ष्मीः प्रकीर्तिता  ॥ गर्प्_३,१६।३ ॥  
मूलस्य च हरेर्भार्या लक्ष्मीः सम्प्रकीर्तिता  ।  
पुंसो हिभार्या प्रकृतिः प्रकृतेश्चा भिमानिनी  ॥ गर्प्_३,१६।४ ॥  
सृष्टिं कर्तुं गुणान्वीन्द्र पुरुषेण सह प्रभो  ।  
तमः पानं तथा कर्तुं प्रकृत्याख्या तदाभवत्  ॥ गर्प्_३,१६।५ ॥  
वासुदेवस्य भार्या तु माया नाम्नी प्रकीर्तिता  ।  
सङ्कर्षणस्य भार्या तु जयेति परिकीर्तिता  ॥ गर्प्_३,१६।६ ॥  
अनिरुद्धस्य भार्या तु शान्ता नाम्नीति कीर्तिता  ।  
कृतिः प्रद्युम्नभार्यापिं सृष्टिं कर्तुं बभूवह  ॥ गर्प्_३,१६।७ ॥  
विष्णुपत्नी कीर्तिता च श्रीदेवी सत्त्वमानिनी  ।  
तमोभिमानिनी दुर्गा कन्यकेति प्रकीर्तिता  ॥ गर्प्_३,१६।८ ॥  
कृष्णावतारे कन्येव नन्दपुत्रानुजा हि सा  ।  
रजोभिमानिभूदेवी भार्या सा सूकरस्य च  ॥ गर्प्_३,१६।९ ॥  
वेदाभिमानिनी वीन्द्र अन्नपूर्णा प्रकीर्तिता  ।  
नारायणस्य भार्या तु लक्ष्मीरूपा त्वजा स्मृता  ॥ गर्प्_३,१६।१० ॥  
यज्ञाख्यस्य हरेर्भार्या दक्षिणा सम्प्रकीर्तिता  ॥ गर्प्_३,१६।११ ॥  
जयन्ती वृषभस्यैव पत्नी सम्परिकीर्तिता  ।  
विदेहपुत्री सीता तु रामभार्या प्रकीर्तिता  ॥ गर्प्_३,१६।१२ ॥  
रुक्मिणीसत्यभामा च भार्ये कृष्णस्य कीर्तिते  ।  
इत्यादिका ह्यनन्ताश्चाप्यावताराः पृथग्विधाः  ॥ गर्प्_३,१६।१३ ॥  
रमायाः सन्ति विप्रेन्द्र भेदहीनाः परस्परम्  ।  
अनन्तानन्तगुणकाद्विष्णोर्न्यूनाः प्रकीर्तिताः  ॥ गर्प्_३,१६।१४ ॥  
अथ ब्रह्मा च वायुश्च श्रियः कोटिगुणाधमौ  ।  
वक्ष्ये च ब्रह्मणो रूपं शृणु पक्षीन्द्रसत्तम  ॥ गर्प्_३,१६।१५ ॥  
वासुदेवात्समुत्पन्नो मायायां च खगेश्वर  ।  
स एव पुरुषोनाम विरिञ्च इति कीर्तितः  ॥ गर्प्_३,१६।१६ ॥  
अनिरुद्धात्तु शान्तायां महत्तत्त्वतनुस्त्वभूत्  ।  
तदा महान्विरिञ्चेति सञ्ज्ञामाप खगेश्वर  ॥ गर्प्_३,१६।१७ ॥  
रजसात्र समुत्पन्नो मायायां वासुदेवतः  ।  
विधिसञ्ज्ञो विरिञ्चः स ज्ञातव्यः पक्षिसत्तम  ॥ गर्प्_३,१६।१८ ॥  
ब्रह्माण्डान्तः पद्मनाभो यो जातः कमलासनः  ।  
स चर्तुमुखसञ्ज्ञां चाप्यवाप खगसत्तम  ॥ गर्प्_३,१६।१९ ॥  
एवं चत्वारिरूपाणि ब्रह्मणः कीर्तितानि च  ।  
वायोर्नामानि वक्ष्येहं शृणु पक्षीन्द्रसत्तम  ॥ गर्प्_३,१६।२० ॥  
सङ्कर्षणाच्च गरुड जयायां यो वभूव ह  ।  
स वायुः प्रथमो ज्ञेयो प्रधान इति कीर्तितः  ॥ गर्प्_३,१६।२१ ॥  
लोकचेष्टाप्रदत्वात्स सूत्रनाम्नापि कीर्तितः  ।  
बदरीस्थस्य विष्णोश्च धैर्येण स्तवनाय सः  ॥ गर्प्_३,१६।२२ ॥  
धृतिरूपं ययौ वायुस्तस्माद्धृतिरिति स्मृतः  ।  
योग्यानां हरिभक्तानां धृतिरूपेण संस्थितः  ॥ गर्प्_३,१६।२३ ॥  
यतो हृदि स्थितो वायुस्ततो वै धृतिसञ्ज्ञकः  ।  
सर्वेषां च दृदि स्थित्वा स्मरते सर्वदा हरिम्  ॥ गर्प्_३,१६।२४ ॥  
अतो वायुःस्थितिर्नाम बभूव खगसत्तम  ।  
अथवा वायुरेवैकः श्वेतद्वीपगतं हरिम्  ॥ गर्प्_३,१६।२५ ॥  
सदा स्मरति वै वीन्द्र अतोसौ स्मृतिसञ्ज्ञकः  ।  
सर्वेषां च हृदिस्थित्वा ज्ञातो विष्णोरुदीरणात्  ॥ गर्प्_३,१६।२६ ॥  
अतो मे मुक्तिनामाभूद्वायुरेव न संशयः  ।  
ज्ञानद्वारेण भक्तानां मुक्तिदो मदनुज्ञया  ॥ गर्प्_३,१६।२७ ॥  
यतो सौ वायुरेवैको मुक्तिनामा भूवह  ।  
विष्णौ भक्तिं वर्ध्यति भक्तानां हृदि संस्थितः  ॥ गर्प्_३,१६।२८ ॥  
अतोसौ विष्णुभक्तश्च कीर्तितो नात्र संशयः  ।  
एषोसौ सर्वजीवानां चित्तसञ्ज्ञानमेव च  ॥ गर्प्_३,१६।२९ ॥  
चित्तरूपो यतो वायुरतश्चित्तमिति स्मृतः  ।  
प्रभुः प्रभूणां गरुड सोदराणां च सर्वशः  ॥ गर्प्_३,१६।३० ॥  
अतस्तु वायुरेवैको महाप्रभुरिति स्मृतः  ।  
सर्वेषां च हृहि स्थित्वा बलं पश्यति सत्तम  ॥ गर्प्_३,१६।३१ ॥  
अतो बलमिति ह्याख्यामवाप विनतासुत  ।  
सर्वेषां च हृदि स्थित्वा पुत्रपौत्रादिकैर्जनैः  ॥ गर्प्_३,१६।३२ ॥  
याजनं कुरुते नित्यमतोसौ यष्टृसञ्ज्ञकः  ।  
अनन्तकल्पमारभ्य वायुपर्यन्तमेव च  ॥ गर्प्_३,१६।३३ ॥  
वक्रत्वं नास्ति योगस्य ऋजुर्योग्य इति स्मृतः  ।  
योगस्य वक्रता नाम काम्यता हरिपूजने  ।  
ईशरुद्रादिकानां च काम्येन हरिपूजनम्  ॥ गर्प्_३,१६।३४ ॥  
कस्यचित्त्वथ पक्षीन्द्र ह्यतस्त्वनृजवः स्मृताः  ॥ गर्प्_३,१६।३५ ॥  
ऋष्यादीनां च मध्येपि काम्येन हरिपूजनम्  ।  
अतो न ऋजवो ज्ञेया मनुष्याणां च का कथा  ॥ गर्प्_३,१६।३६ ॥  
यावत्काम्यसपर्यां वै न जहाति नरोत्तमः  ।  
तथा ऋष्यादयश्चैव मोक्षस्य परिपन्थिनीम्  ॥ गर्प्_३,१६।३७ ॥  
अनादिकालमारभ्य कर्मजन्या च वासना  ।  
मोक्षाधिकारिणः सर्वे कुर्वते कस्य पूजनम्  ॥ गर्प्_३,१६।३८ ॥  
नष्टप्रायं च तत्सर्वं गुरोः सञ्ज्ञानबोधकात्  ।  
प्राप्ययोगं समाचर्य अन्ते मोक्षमवाप्नुयात्  ॥ गर्प्_३,१६।३९ ॥  
काम्येन पूजनं विष्णोरैश्वर्यं प्रददाति च  ।  
ज्ञानं च विपरीतं स्यात्तेन यात्यधरं तमः  ॥ गर्प्_३,१६।४० ॥  
तदेव विपरीतं चेज्ज्ञानाय परिकीर्तितम्  ।  
शिलायां विष्णुबुद्धिस्तु विष्णुबुद्धिर्द्विजे तथा  ॥ गर्प्_३,१६।४१ ॥  
सलिले तीर्थबुद्धिस्तु रोणुकायां तथैव च  ।  
शिवे सूर्ये पण्मुखे च विष्णुबुद्धिः खगेश्वर  ॥ गर्प्_३,१६।४२ ॥  
इत्याद्यमखिलं ज्ञानं विपरीतमिति स्मृतम्  ।  
शिलाद्येषु च सर्वेषु ऐक्येनव विचिन्तनम्  ॥ गर्प्_३,१६।४३ ॥  
विष्णुबुद्धिरिति प्रोक्तं न तु तत्रस्थवेदनम्  ।  
अनाद्यनन्तकालेपि काम्येन हरिपूजनम्  ॥ गर्प्_३,१६।४४ ॥  
यतो नास्ति ततो वायुरृजुर्योग्यः प्रकीर्तितः  ।  
अन्येषां सर्वदा नास्ति अतो न ऋजवः स्मृताः  ॥ गर्प्_३,१६।४५ ॥  
हरिं दर्शयते वापि अपरोक्षेण सर्वदा  ।  
मोक्षाधिकारिणां काले अतः प्रज्ञेति कथ्यते  ॥ गर्प्_३,१६।४६ ॥  
परोक्षेणापि सर्वेषां हरिं दर्शयते सदा  ।  
अतो वायुः सदा वीन्द्र ज्ञानमित्येव कीर्तितः  ॥ गर्प्_३,१६।४७ ॥  
हिताहितोपदेष्टृत्वाद्भक्तानां हृदये स्थितः  ।  
ततश्च गुरुसञ्ज्ञां चाप्यवाप स च मारुतः  ॥ गर्प्_३,१६।४८ ॥  
योगिनां हृदये स्थित्वा सध्यायति हरिं परम्  ।  
पार्थक्येनापि तं ध्यायन्महाध्यातेति स स्मृतः  ॥ गर्प्_३,१६।४९ ॥  
यद्योग्यतानुसारेण विजानाति परं हरिम्  ।  
रुद्रादौ विद्यमानांश्च गुणाञ्जानाति सर्वदा  ॥ गर्प्_३,१६।५० ॥  
अतो वै विज्ञनामासौ प्रोक्तो हि खगसत्तम  ।  
काम्यानां कर्मणां त्यागाद्विराग इति स स्मृतः  ॥ गर्प्_३,१६।५१ ॥  
अथवायोगिनां नित्यं हृदि स्थित्वा स मारुतः  ।  
वैराग्यं सञ्जनयति विराग इति स स्मृतः  ॥ गर्प्_३,१६।५२ ॥  
देवानां पुण्यपापाभ्यां सुखमेवोत्तरोत्तरम्  ।  
तत्सुखं तूत्तरेषां च वायुपर्यन्तमेव च  ॥ गर्प्_३,१६।५३ ॥  
देवानां च ऋषीणां च उत्तमानां नृणां तथा  ।  
सुखांशं जनयेद्वायुर्यतोतः सुखसञ्ज्ञकः  ॥ गर्प्_३,१६।५४ ॥  
भुनक्ति सर्वदा वीद्रं तत्र मुख्यस्तु मारुतः  ।  
दुः खशोकादिकं किञ्चिद्देवानां भवति प्रभो  ॥ गर्प्_३,१६।५५ ॥  
तच्चासुरावेशवशादित्यवेहि न संशयः  ।  
तज्जीवस्य भवेत्किञ्चिद्दैत्यानां क्रमशो भवेत्  ॥ गर्प्_३,१६।५६ ॥  
यतः कलिश्चाधिकः स्यादतो दुः खीति स स्मृतः  ।  
दैत्यानां पुण्यपापाभ्यां दुः ख मेवोत्तरोत्तरम्  ॥ गर्प्_३,१६।५७ ॥  
तद्दुः खमुत्तरेषां च कलिपर्यन्तमेव च  ।  
भुनक्ति सर्वदा वीन्द्र ततः कलिरिति स्मृतः  ॥ गर्प्_३,१६।५८ ॥  
सुखहर्षादिकं किं चिद्दैत्यानां भवति प्रभो  ।  
देवावेशो भवेत्तस्य नात्र कार्या विचारणा  ॥ गर्प्_३,१६।५९ ॥  
देवानां निरयो नास्ति दैत्यानां विनतासुत  ।  
सुखस्वरूपं तन्नास्ति विषयोत्थमपि द्विज  ॥ गर्प्_३,१६।६० ॥  
विषयोत्थं किञ्चिदपि देवावेशादुदीरितम्  ।  
तमो नास्त्येव देवानां दुः खं नास्ति स्वरूपतः  ॥ गर्प्_३,१६।६१ ॥  
विषयोत्थं महादुः खं देवानां नास्ति सर्वदा  ।  
दुः खशोकादिकं किं चिदसुरावेशतो भवेत्  ॥ गर्प्_३,१६।६२ ॥  
अतः कलिः सदा दुः खी सुखी वायुस्तु सर्वदा  ।  
मनुष्याणा मृषीणां च सुखं दुः खं खगेश्वर  ॥ गर्प्_३,१६।६३ ॥  
भवेत्तत्पुण्यिपापाभ्यां पुण्यभोगी च मारुतः  ।  
कष्टभङ्गः कलिलयो नात्र कार्या विचारणा  ॥ गर्प्_३,१६।६४ ॥  
प्राणादिसुखपर्यन्ता अंशा एकोनविंशतिः  ।  
प्रविष्टाः सन्ति लोकेषु पृथक्सन्ति खगेश्वर  ॥ गर्प्_३,१६।६५ ॥  
मारुतरेवतारांश्च शृणु पक्षीन्द्रसत्तम  ।  
चतुर्दशसु चन्द्रेषु द्वितीयौयो विरोचनः  ॥ गर्प्_३,१६।६६ ॥  
स वायुरिति सम्प्रोक्त इन्द्रादीनां खगेश्वर  ।  
हरितत्त्वेषु सर्वेषु स विष्वग्याव्यतेक्षणः  ॥ गर्प्_३,१६।६७ ॥  
अतो रोचननामासौ मरुदंशः प्रकीर्तितः रामावतारे हनुमान्रामकार्यार्थसाधकः  ।  
स एव भीमसेनस्तु जातो भूम्यां महाबलः  ॥ गर्प्_३,१६।६८ ॥  
कृष्णावतारे विज्ञेयो मरुदंशः प्रकीर्तितः  ॥ गर्प्_३,१६।६९ ॥  
मणिमान्नाम दैत्यस्तु संराख्यो भविष्यति  ।  
सर्वेषां सङ्करं यस्तु करिष्यति न संशयः  ॥ गर्प्_३,१६।७० ॥  
तेन सङ्करनामासौ भविष्यति खगेश्वर  ।  
धर्मान्भागवतान्सर्वान्विनाशयति सर्वथा  ॥ गर्प्_३,१६।७१ ॥  
तदा भूमौ वासुदेवो भविष्यति न संशयः  ।  
यज्ञार्थैः सदृशो यस्य नास्ति लोके चतुर्दशे  ॥ गर्प्_३,१६।७२ ॥  
अतः स प्रज्ञया पूर्णो भविष्यति न संशयः  ।  
अवतारास्त्रयो वायोर्मतं भागवताभिधम्  ॥ गर्प्_३,१६।७३ ॥  
स्थापनं दुष्टदमनं द्वयमेव प्रयोजनम्  ।  
नान्यत्प्रयोजनं वायोस्तथा वैरोचनात्मके  ॥ गर्प्_३,१६।७४ ॥  
अवतारत्रये वीन्द्र दुः खं गर्भादिसम्भवम्  ।  
नास्ति नास्त्येव वायोस्तु तथा वैरोचनादिके  ॥ गर्प्_३,१६।७५ ॥  
शुक्रशोणितसम्बन्धो ह्यवतारचतुष्टये  ।  
नास्ति नास्त्येव पक्षीन्द्र यतो नास्त्यशुभं ततः  ॥ गर्प्_३,१६।७६ ॥  
पूर्वं गर्भं समाशोष्य समये प्रभवस्य च  ।  
प्रादुर्भवति देवेशी ह्यवतारचतुष्टये  ॥ गर्प्_३,१६।७७ ॥  
त्रयोविंशतिरूपाणां वायोश्चैव खगेश्वर  ।  
रूपैरृजुस्वरूपैश्च ब्रह्मणः परमेष्ठिनः  ॥ गर्प्_३,१६।७८ ॥  
सत्यमेव न सन्देहो नित्यानन्दसुखादिषु  ।  
एवमेव विजानीयान्नान्यथा तु कथञ्चन  ॥ गर्प्_३,१६।७९ ॥  
एतस्य श्रवणादेव मोक्षं यान्ति न संशयः  ।  
तदनन्तरजान्वक्ष्ये शृणु पक्षीन्द्रसत्तम  ॥ गर्प्_३,१६।८० ॥  
कृतौ प्रद्युम्नतश्चैव समुत्पन्ने खगेश्वर  ।  
स्त्रियौ द्वे यमले चैव तयोर्मध्ये तु यद्यिका  ॥ गर्प्_३,१६।८१ ॥  
वाणीतिसञ्ज्ञकां वीन्द्र ब्रह्माणीसञ्ज्ञकां विदुः  ।  
पुरुषाख्यविरिञ्चस्य भार्या सावित्रिका मता  ।  
चतुर्मुखस्य भार्या तु कीर्तिता सा सरस्वती  ॥ गर्प्_३,१६।८२ ॥  
एवं त्रिरूपं विज्ञेयं वाण्याश्च खगसत्तम  ।  
वक्ष्ये ऽवतारान् भारत्याः समाहितमनाः शृणु  ॥ गर्प्_३,१६।८३ ॥  
सर्ववेदाभिमानित्वात्सर्ववेदात्मिका स्मृता  ।  
महाध्यातुश्च वायोस्तु भार्यासा परिकीर्तिता  ॥ गर्प्_३,१६।८४ ॥  
ज्ञानरूपस्य वायोस्तु भार्या सा परिकीर्तिता  ।  
सदा सुखस्वरूपत्वाद्भारती तु सुखात्मिका  ॥ गर्प्_३,१६।८५ ॥  
सुखस्वरूप वायोस्तु भार्या सा परिकीर्तिता  ।  
गुरुस्तु वायुरेवोक्तस्तस्मिन् भक्तियुता सती  ॥ गर्प्_३,१६।८६ ॥  
ततस्तु भारती नित्या गुरुभक्तिरिति स्मृता  ।  
महागुरोर्हि वायोश्च भार्या वै परिकीर्तिता  ॥ गर्प्_३,१६।८७ ॥  
हरौ स्नेहयुतत्वाच्च हरिप्रीतिरिति स्मृता  ।  
धृतिरूपस्य वायोश्च भार्या सा परिकीर्तिता  ॥ गर्प्_३,१६।८८ ॥  
सर्वमन्त्राभिमानित्वात्सर्वमन्त्रात्मिका स्मृता  ।  
महाप्रभोश्च वायोश्च भार्या वै सा प्रकीर्तिता  ॥ गर्प्_३,१६।८९ ॥  
भुज्यन्ते सर्वभोगास्तु विष्णुप्रीत्यर्थमेवच  ।  
अतस्तु भारती ज्ञेया भुजिनाम्ना प्रकीर्तिता  ॥ गर्प्_३,१६।९० ॥  
चित्ररूपस्य वायोस्तु भार्या सा परिकीर्तिता  ।  
रोचनेन्द्रस्य भार्या च श्रद्धाख्या परिकीर्तिता  ॥ गर्प्_३,१६।९१ ॥  
हनुमांश्च तदा जज्ञे त्रेतायां पक्षिसत्तम  ।  
तदा शिवाख्यविप्राच्च जज्ञे सा भारती स्मृता  ॥ गर्प्_३,१६।९२ ॥  
न केवलं भारती साशच्याद्यैश्चैव संयुता  ।  
तस्मिन्सञ्जनिताः सर्वाः प्रापुर्योगं स्वभर्तृभिः  ॥ गर्प्_३,१६।९३ ॥  
अन्यगेति च विज्ञेया कन्या तन्मतिसञ्ज्ञिका  ।  
त्रेतान्ते सैव पक्षीन्द्र शच्याद्यैश्चैव संयुता  ॥ गर्प्_३,१६।९४ ॥  
दमयन्त्यनलाज्जाता इन्द्रसेनेति चोच्यते  ।  
नलं नन्दयते यस्मात्तस्माच्च नलनन्दिनी  ॥ गर्प्_३,१६।९५ ॥  
तत्र स्वभर्तृसंयोगं नैव चाप खगेश्वर  ।  
तत्रान्यगात्वं विज्ञेयं पुरुषस्थेन वायुना  ॥ गर्प्_३,१६।९६ ॥  
किञ्चित्कालं तथा स्थित्वा कन्यैव मृति माप सा  ।  
शच्यादिसंयुता सैव द्रुपदस्य महात्मनः  ॥ गर्प्_३,१६।९७ ॥  
वेदिमध्यात्समुद्भूता भीमसेनार्थमेव च  ।  
तत्रान्यगात्वं नास्त्येव योगश्च सह भर्तृभिः  ॥ गर्प्_३,१६।९८ ॥  
केवला भारती ज्ञेया काशिराजस्य कन्यका  ।  
काली नाम्ना तु सा ज्ञेया भीमसेनप्रिया सदा  ॥ गर्प्_३,१६।९९ ॥  
वाच्यादिभिः संयुतैवद्रौपदी द्रुपदात्मजा  ।  
देहं त्यक्त्वाविशिष्टैव कारटीग्रामसञ्ज्ञकै  ॥ गर्प्_३,१६।१०० ॥  
सङ्करस्य गृहे वीन्द्र भविष्यति कलौ युगे  ।  
वायोस्तृतीयरूपार्थं सा कन्यैव मृतिं गता  ॥ गर्प्_३,१६।१०१ ॥  
इत्याद्या वायुभार्याश्च ब्रह्मभार्याश्च सतम  ।  
स्वभर्तृभ्यां च पक्षीन्द्र गुणैश्चैव शताधमाः  ॥ गर्प्_३,१६।१०२ ॥  
  
इति श्रीगारुडे महापुराणे उत्तरखण्डे तृतीयांशे ब्रह्मकाण्डे महालक्ष्म्यवतारादिनिरूपणं नाम षोडशो ऽध्यायः  
  
_____________________________________________________________  
  
श्रीगरुडमहापुराणम्- १७  
गरुड उवाच  ।  
चतुर्जन्मसु वै कृष्ण शच्याद्यैः सह भारती  ।  
एकदेह विशिष्टैव भुवि जातेति चोक्तवान्  ॥ गर्प्_३,१७।१ ॥  
कारणं ब्रूहि मे ब्रह्मन् शिष्याय तव सुव्रत  ।  
गरुडेनैवमुक्तस्तमुवाच मधुसूदनः  ॥ गर्प्_३,१७।२ ॥  
श्रीकृष्ण उवाच  ।  
विशिष्टदेहसं प्राप्तौ भारत्याः पक्षिसत्तम  ।  
वक्ष्यामि कारणं वीन्द्र सावधानमनाः शृणु  ॥ गर्प्_३,१७।३ ॥  
पुरा कृतयुगे वीन्द्र रुद्रभार्या च पार्वती  ।  
इन्द्रभार्या शची देवी यम भार्याच शामला  ॥ गर्प्_३,१७।४ ॥  
अश्विभार्या उषा देवी भर्तृभिः सहिता खग  ।  
ब्रह्मलोकं ययुस्तत्र ब्रह्माणं ददृशुस्तदा  ॥ गर्प्_३,१७।५ ॥  
हावं भावं विलासं च दर्शयामासुरञ्जसा  ।  
दृष्ट्वा ता उद्धता ब्रह्मा शशाप खगसत्तम  ॥ गर्प्_३,१७।६ ॥  
उद्धताश्च यतो यूयं मानुषीं योनिमाप्स्यथ  ।  
तत्र स्वभर्तृसंयोगमवाप्स्यथ खगेश्वर  ॥ गर्प्_३,१७।७ ॥  
एवं शप्तास्तु ताः सर्वा आजग्मुर्मेरुपर्वतम्  ।  
तत्रोपविष्टं ब्रह्माणं वञ्चयामासुरञ्जसा  ॥ गर्प्_३,१७।८ ॥  
तूष्णीमेव स्थिते वीन्द्र वञ्चयन्त्यः स्थिताः पुनः  ।  
ततस्तूष्णीं स्थितं वीन्द्र वञ्चयामासुरञ्जसा  ॥ गर्प्_३,१७।९ ॥  
त्रिवारानन्तरं ब्रह्मा शप्तवांस्ता महाप्रभुः  ।  
त्रिवारं वञ्चनं यस्मादेकवारं च दर्शनम्  ॥ गर्प्_३,१७।१० ॥  
किं चाश्रुत्वातः पश्चाच्चतुर्जन्मसु भूतले  ।  
एकदेहान्मानुषत्वं भविष्यति न संशयः  ॥ गर्प्_३,१७।११ ॥  
द्वितीये जन्मनि तथा अन्यगात्वमवाप्स्यथ  ।  
तृतीये जन्मनि तथा भर्तृसंयोग माप्स्यथ  ॥ गर्प्_३,१७।१२ ॥  
जन्मन्याद्ये चतुर्थे च नान्यगात्वमवाप्स्यथ  ।  
तथा स्वभर्तृसंयोगं नावाप्स्यथ च सर्वशः  ॥ गर्प्_३,१७।१३ ॥  
एवं शप्तास्तु ताः सर्वा ब्रह्मणा पक्षिसत्तम  ।  
तदा विचारयामासुर्मिलित्वा मेरुमूर्धनि  ॥ गर्प्_३,१७।१४ ॥  
ब्रह्मशापस्त्वनिर्वाय उपायैः शतशोपि च  ।  
नीचैः समागमो निन्द्यस्तथैव च विपत्तिदः  ॥ गर्प्_३,१७।१५ ॥  
उत्तमेन च सङ्गेन दैवेनाप्यर्थदो भवेत्  ।  
देवानामुत्तमो वायुस्तदर्थं सङ्गमाचरेत्  ॥ गर्प्_३,१७।१६ ॥  
विचार्यैवमुमाद्या भारत्याः सेवां तु चक्रिरे  ।  
सहस्रवत्सरान्ते सा भारती तोषिताब्रवीत्  ॥ गर्प्_३,१७।१७ ॥  
मत्सेवां च किमर्थं वै ह्याचरिष्यन्ति सुव्रताः  ।  
तस्यां रक्ताश्च ता देव्यस्त्वब्रुवन्स्वचिकीर्षितम्  ॥ गर्प्_३,१७।१८ ॥  
पुरा वयं तु शप्ताः स्म ब्रह्मणा क्रोधरूपिणा  ।  
एकदेहान्मानुषत्वमवाप्स्यथ वराङ्गनाः  ॥ गर्प्_३,१७।१९ ॥  
चतुर्थजन्मन्यप्येवं द्वितीये जन्मनि प्रभो  ।  
समाप्स्यथान्यगात्वं चेत्येवं शप्ता ह भामिनि  ॥ गर्प्_३,१७।२० ॥  
अस्माकं वायुना देवेनान्यगात्वं न दोषभाक्  ।  
अतस्त्वयैकदेहत्वमिच्छामो देवि जन्मसु  ॥ गर्प्_३,१७।२१ ॥  
हत्युक्ता ताभिरथ च तथैत्युक्त्वा द्विजोत्तम  ।  
सा पार्वत्यादिभिर्युक्ता भारतीत्यभवद्भुवि  ॥ गर्प्_३,१७।२२ ॥  
शिवनाम्नो द्विजस्यैव गृहे सा तु कुमारिका  ।  
कर्मैक्यार्थं तपश्चक्रेः विष्णोश्च शिवसञ्ज्ञिनः  ॥ गर्प्_३,१७।२३ ॥  
तपसा तोषिता विष्णुः शिव सञ्ज्ञो महाप्रभुः  ।  
वरं प्रादात्तृतीयेस्मिन्कृष्णजन्मनि भो स्त्रियः  ॥ गर्प्_३,१७।२४ ॥  
सम्यक्त्वभर्तृसंयोगो भविष्यति विना भवम्  ।  
यतोनया च पार्वत्या प्रेरिता एव सर्वशः  ॥ गर्प्_३,१७।२५ ॥  
विलासं दर्शयामास ब्रह्मणः परमेष्ठिनः  ।  
अतः सा पार्वाती श्रेष्ठा ब्रह्मदेहे न संशयः  ॥ गर्प्_३,१७।२६ ॥  
कृष्णदेहेपि तस्यास्तु न भविष्यति सङ्गमः  ।  
अन्यगात्वं द्वितीयेस्मिन्भविष्यति न संशयः  ॥ गर्प्_३,१७।२७ ॥  
रुद्रान्तः स्थो हरिश्चैव वहं दत्त्वा स्त्रियां प्रभुः  ।  
अन्तर्धानं ययौ श्रीमान्स्वलोकं गतवानभूत्  ॥ गर्प्_३,१७।२८ ॥  
विसृज्य ताश्च तं देहं बभूवुर्नलकन्यकाः  ।  
इन्द्रसेनेति सञ्ज्ञां च लब्ध्वा ताश्च तपोवनम्  ॥ गर्प्_३,१७।२९ ॥  
ययुस्तत्र चरन्त्यस्ता ददृशुर्मुद्गलं त्वृषिम्  ।  
तस्य दर्शनमात्रेण बभूवुः काममोहिताः  ॥ गर्प्_३,१७।३० ॥  
मुद्गलस्याभिमानं हि नाशयित्वा च मारुतः  ।  
रमयामास तत्रस्था भारत्यादिवराङ्गनाः  ॥ गर्प्_३,१७।३१ ॥  
तद्देहेन विसृष्टा सा बभूव द्रौपदीति च  ।  
यस्मात्सा द्रुपदाज्जाता तस्मात्सा द्रौपदी स्मृता  ॥ गर्प्_३,१७।३२ ॥  
वेदिमध्यात्समुद्भूता तस्मात्सायोनिजा स्मृता  ।  
कृष्णवर्णा यतस्तस्मात्सा कृष्णा भूतले स्मृता  ॥ गर्प्_३,१७।३३ ॥  
कृष्णादेहपि भारत्या अभिमानः सदा स्मृतः  ।  
शच्यादेरभिमानस्तु तस्मिन्देहे कदाचन  ॥ गर्प्_३,१७।३४ ॥  
यस्याः स्वभर्तृसंयोगकाले च खगसत्तम  ।  
अभिमानस्तदैव स्यात्तस्या एव न चान्यथा  ॥ गर्प्_३,१७।३५ ॥  
एतासां रमणे काले उमायाः पक्षिसत्तम  ।  
अभिमानश्च नास्त्येव स्वाप एव रताः सदा  ॥ गर्प्_३,१७।३६ ॥  
पार्थस्य रमणे काले द्रौपद्याश्च कलेवरे  ।  
भारत्याश्च तथा शच्या अभिमानद्वयं स्मृतम्  ॥ गर्प्_३,१७।३७ ॥  
उमादेः श्याम लादेश्च अभिमानक्षतिस्तदा  ।  
सर्वासां स्वाप एव स्यान्नात्र कार्या विचारणा  ॥ गर्प्_३,१७।३८ ॥  
अर्जुनं वीररूपेण प्रविष्टो वायुरेव च  ।  
भारतीं रमते नित्यं शामलां च युधिष्ठिरः  ॥ गर्प्_३,१७।३९ ॥  
सुन्दरेण च रूपेण प्रविष्टो नकुले मरुत्  ।  
रमते भारतीं नित्यं नकुलश्चाप्युषां खग  ॥ गर्प्_३,१७।४० ॥  
नीतिरूपेण चाविष्टो सहदेवे च मारुतः  ।  
द्रौपदीं रमते नित्यं सहदेवोत्पयुषां खग  ॥ गर्प्_३,१७।४१ ॥  
शच्याद्या द्रौपदीदेहे नापुः सङ्गं च मारुतः  ।  
तासामतोन्यगामित्वं कृष्णादेहे न चिन्तयेत्  ॥ गर्प्_३,१७।४२ ॥  
धर्मादिदेहसङ्गं च भारत्या नैव चिन्तयेत्  ।  
मनुजस्य च देहस्य तासां सङ्गं चिन्तयेत्  ॥ गर्प्_३,१७।४३ ॥  
अपरोक्षवतीनां तु तासां लेपो न सर्वथा  ।  
अथवा मुद्गलस्येव रतिकाले खगेश्वर  ॥ गर्प्_३,१७।४४ ॥  
रमणं चक्रुरेवं ता अतो दोषो न विद्यते  ।  
एकस्मिन्दिवसे वीन्द्र धर्मो वायुश्च तावुभौ  ॥ गर्प्_३,१७।४५ ॥  
रमणं चक्रतुः सम्यक्कृष्णादेहे ऽपि मानद  ।  
तथाप्यनन्यागामित्वं चिन्तनीयं न संशयः  ॥ गर्प्_३,१७।४६ ॥  
सुराणां सुरभोग्याश्च भोगं जानन्ति देवताः  ।  
न जानन्त्येव मर्त्यांस्तु तेषु देहेषु ते पुनः  ॥ गर्प्_३,१७।४७ ॥  
नीरक्षीरविविकं च हंसो वेत्ति न चापरः  ।  
अतः स्वभर्तृसंयोगं कृष्णादेहेन चिन्तयेत् कृष्णादेहेन्यगामित्वं नैव चिन्त्यं खगेश्वर  ॥ गर्प्_३,१७।४८ ॥  
  
इति श्रीगारुडे महापुराणे उत्तरखण्डे तृतीयांशे ब्रह्मकाण्डे भारत्या विशिष्टदेह सम्प्राप्त्यै कारणनिरूपणं नाम सप्तदशो ऽध्यायः  
  
  
_____________________________________________________________  
  
श्रीगरुडमहापुराणम्- १८  
श्रीकृष्ण उवाच  ।  
अथानन्तरजान्वक्ष्ये शृणु पक्षीन्द्रसत्तम  ।  
शृणु तान्सावधानेन श्रुत्वा तानवधारय  ॥ गर्प्_३,१८।१ ॥  
पुरुषाख्यविरिञ्चानुजातः शेषो महाबलः  ।  
हरे रमायाश्च यस्य स्वस्मिन्निद्रां प्रकुर्वतः  ॥ गर्प्_३,१८।२ ॥  
शयनार्थमभूदेष तेन कृत्यं हरेर्न तु  ।  
सर्वदा हरिदासोहं सर्वदा हरिपूजकः  ॥ गर्प्_३,१८।३ ॥  
हरे सदा नमामि त्वां बहु जन्मनि जन्मनि  ।  
एवं बुद्धा तु गरुडो ह्यभूच्च शयनं हरेः  ॥ गर्प्_३,१८।४ ॥  
सूत्रनाम्नस्तथा वायोः सदायं विनतासुत  ।  
कालनामा च गरुडो वाहनार्थं हरेरभूत्  ॥ गर्प्_३,१८।५ ॥  
ततो महत्तत्त्वतनोर्विरिञ्चात्तु खगेश्वर  ।  
अहं कारात्मको रुद्रः समभूत्सोवितुं हरिम्  ॥ गर्प्_३,१८।६ ॥  
त्रय एते महाभाग परस्परसमाः स्मृताः  ।  
गायत्रीभारतीभ्यां ते त्रयः शतगुणा वराः  ॥ गर्प्_३,१८।७ ॥  
शेषः स एव विज्ञेयो भक्तो नारायणस्य च  ।  
विष्णोर्वायोरनन्तस्य त्रिभिरंशैर्युतः सदा  ॥ गर्प्_३,१८।८ ॥  
सुमित्रांशो दशरथाज्जातो यो लक्ष्मणः खग  ।  
सोपि शेषस्तु विज्ञेयो वाय्वनन्तांशसंयुतः  ॥ गर्प्_३,१८।९ ॥  
रामस्य सेवां कर्तुं सा सीता भूम्यां खगाधिप  ।  
बलभद्रस्तु रोहिण्यां वसुदेवादभूत्खग  ॥ गर्प्_३,१८।१० ॥  
सोयमेप तु विज्ञेयस्त्वंशद्वयसमन्वितः  ।  
आविष्टः शुक्लकृष्णे हरिणा रोहिणीसुतः  ॥ गर्प्_३,१८।११ ॥  
त्रय एते माहाभागावताराः फणिनः स्मृताः  ।  
न वीन्द्रास्यावतारोस्ति भूम्यां चाज्ञा तथा हरेः  ॥ गर्प्_३,१८।१२ ॥  
रुद्रावतारान्वक्ष्येहं ताञ्छृणु त्वं समाहितः  ।  
योहङ्कारात्मको रुद्रः स एवाभूत्खगेश्वर  ॥ गर्प्_३,१८।१३ ॥  
सदाशिव इति त्वाख्यामवाप स विनाशकः  ।  
तमोभिमानी स ज्ञेयस्त्वशिवत्वात्सदाशिवः  ॥ गर्प्_३,१८।१४ ॥  
कपालमालामशिवां सदा धारयते यतः  ।  
अतः सदाशैवो ज्ञेयो न च भागवतः शिवः  ॥ गर्प्_३,१८।१५ ॥  
गजाजिनं चापवित्रं यतो धारयते हरः  ।  
लोकानमङ्गलान्सर्वान्हरते च सदा हरः  ॥ गर्प्_३,१८।१६ ॥  
हर्याज्ञया सदा लोकान्विपयासक्तचेतसः  ।  
विमुखान्कुरुते यस्माद्विष्णोस्तस्मात्सदाशिवः  ॥ गर्प्_३,१८।१७ ॥  
कदाचिदसुरावेशाद्विरुद्धं कुरुते हरः  ।  
अतः सदाशिवो ज्ञेयो न च भागवतः शिवः  ॥ गर्प्_३,१८।१८ ॥  
सोयं श्मशानवसतिं कर्तुमैच्छद्यतो हरः  ।  
अतः सदाशिवो ज्ञेयो न च भागवतः शिवः  ॥ गर्प्_३,१८।१९ ॥  
दशवर्षं तपः कर्तुं विवेश लवणाम्भसि  ।  
अतो रुद्रस्तपः सञ्ज्ञामवाप च खगोत्तम  ॥ गर्प्_३,१८।२० ॥  
व्यासपुत्रः शुकः प्रोक्तो वायोरावेशसंयुतः  ।  
रुद्रावतारो विज्ञेयो ज्ञानार्थमभवद्भुवि  ॥ गर्प्_३,१८।२१ ॥  
अत्रिपत्न्यनुसूयायां जज्ञे रुद्रो महातपाः  ।  
दुर्वासास्तु स विज्ञेयो मानभङ्गाय भूभृताम्  ॥ गर्प्_३,१८।२२ ॥  
द्रोणाज्जातो द्रौणिसञ्ज्ञो रुद्र एव प्रकीर्तितः  ।  
प्रारब्धं भोक्तुकामोसौ परपक्षप्रकाशकः  ॥ गर्प्_३,१८।२३ ॥  
ईशानकोणे संस्थितो यस्तु रुद्रो ह्यवाप वै वामदेवेति सञ्ज्ञाम्  ।  
स्ववामभागे संस्थितं चैव वायुस्तं योग्यभक्तं सेवते सर्वदैव  ॥ गर्प्_३,१८।२४ ॥  
अतो रुद्रो वामदेवेति सञ्ज्ञा मवाप शिष्टत्वमथोत्तमत्वम्  ।  
कालात्मकत्वं च बलात्मकत्वमवाप रुद्रो न तु सुन्दरत्वतः  ॥ गर्प्_३,१८।२५ ॥  
सदा रुद्रो त्रिपुरस्थांश्च दैत्यान्विष्णुदुहो हन्तु कामो महात्मा  ।  
अघोररूपं धृपवान्रुद्र एव ततस्त्वघोरेति स आप सञ्ज्ञाम्  ॥ गर्प्_३,१८।२६ ॥  
सेवां कर्तुं त्विच्छतो दैत्यसङ्घान्किञ्चित्कालं तपसा क्लिश्यमानान्  ।  
वरान्दातुं सद्य एवाभिजातः सद्योजातेत्येव सञ्ज्ञामवाप  ॥ गर्प्_३,१८।२७ ॥  
उरोः पुत्रस्तु और्वश्च रुद्र एव प्रकीर्तितः  ।  
इत्यकृष्टवाचित्वाद्रुस्तुरोदनवाचकः  ॥ गर्प्_३,१८।२८ ॥  
उरू रुद्रो ह्यतः प्रोक्तस्तत्पुत्रश्चौर्वसञ्ज्ञकः  ।  
रुद्रमुर्वरितं कर्तुमौर्वोभूद्रुद्र एव सः  ॥ गर्प्_३,१८।२९ ॥  
गरुड उवाच  ।  
रोदनं कुरुते कस्मादुरुसञ्ज्ञो हरे हरः  ।  
रुदमुर्वरितं कस्मात्कुरुते और्वाकारकः  ॥ गर्प्_३,१८।३० ॥  
एतद्विस्तार्य मेब्रूहि पौत्राय तव सुव्रत  ।  
इत्युक्तस्तेन स हरिरुवाच करुणानिधिः  ॥ गर्प्_३,१८।३१ ॥  
श्रीकृष्ण उवाच  ।  
दृष्ट्वा स्वबिम्बं सुगुणैस्तु पूर्णं सङ्कर्षणाख्यं नतपादपद्म्  ।  
श्रीब्रह्मशेषैर्जिष्णुकामैस्तथान्यैर्भारत्या वै स्वस्ति पैश्चापि नित्यम्  ॥ गर्प्_३,१८।३२ ॥  
दृष्ट्वा हरिं पुलकाङ्गस्तु रुद्रः सभाष्पचक्षू रुद्धकण्ठश्च हृष्टः  ।  
अनाद्यनन्तब्रह्मकल्पेषु नैव कृतं यया स्मरणं सर्वदैव  ॥ गर्प्_३,१८।३३ ॥  
पादारविन्दे सुनखैर्विभूषिते दृष्टे मया केन पुण्येन देव  ।  
दृष्ट्वादृष्ट्वा पादपद्मं मुरारेः पुनः पुना रुद्धकण्ठो बभूव  ॥ गर्प्_३,१८।३४ ॥  
रुरोद रुद्रो भयकम्पिताङ्गः कथं पुनर्दर्शनं मे प्रभोः स्यात्  ।  
मुकुन्द नारायण विश्वमूर्ते वागिन्द्रियेण स्तवनं मे कथं स्यात्  ॥ गर्प्_३,१८।३५ ॥  
मद्दर्शनं सर्वदा पापुयुक्तं तथा मद्वाक् सर्वदा पापयुक्ता  ।  
मद्दर्शनं सर्वदा स्त्रीषु सक्तमभूच्च ते दर्शनं मे ह्यसक्तम्  ॥ गर्प्_३,१८।३६ ॥  
आसक्तता पुत्रदारादिकानां सम्यक् शक्तिस्तवने नास्ति विष्णोः  ।  
विष्णुस्तुतौ नावकाशोस्ति वाचो दृष्टोहं त्वं केन पुण्येन देव  ॥ गर्प्_३,१८।३७ ॥  
अनन्तकर्णेश सुचन्द्रसञ्ज्ञ श्रोत्रेण नित्यं न कथा श्रुता ते  ।  
श्रुता मया बहुधा लोकवार्ता दृष्टो मया त्वं केन पुण्येन देव  ॥ गर्प्_३,१८।३८ ॥  
दृष्ट्वादृष्ट्वा पादपीठं हरेश्च पुनः पुना रुद्धङ्कठो बभूव  ।  
रुरोद रुद्रो भयकम्पिताङ्गः कथं पुनः श्रवणं स्यात्कथायाः  ॥ गर्प्_३,१८।३९ ॥  
त्वमीश वैकुण्ठ सुवायुसञ्ज्ञस्त्वदर्पितं गन्धपुष्पादिकं च  ।  
सदा न लिप्तं च भुजैर्विलिप्तं तन्मूत्रविष्ठादिमकर्दमाम्बुभिः  ॥ गर्प्_३,१८।४० ॥  
स्त्रीणां कुचोदैश्च कचोदकैश्चकक्षोदकैर् गात्रजलैर्मुकुन्द  ।  
अनर्पितैर्वस्त्रगन्धादिकैश्च दृष्टो मया केन पुण्येन देव  ॥ गर्प्_३,१८।४१ ॥  
स्पृष्ट्वास्पृष्ट्वा हरिनिर्माल्यगन्धं पुनः पुना रुद्धकण्ठो बभूव  ।  
रुरोद रुद्रो भयकम्पिताङ्गः कथं पुनः स्पर्शनं स्यात्सदा मे  ॥ गर्प्_३,१८।४२ ॥  
नृसिंह नासास्थित नासिकेश मन्नासया क्वापि सुपद्मसौरभम्  ।  
नाघ्रातमित्थं पुनराघ्रातमेव ह्यनर्पितं गन्धपुष्पादिकं च  ॥ गर्प्_३,१८।४३ ॥  
सुनासिकं सुष्ठुदन्तं मुरारे दृष्टं मुखं केन पुण्येन देव  ।  
घ्रात्वा घ्रात्वा विष्णुनिर्माल्यगन्धं पुनः पुना रुद्धकण्ठो बभूव  ॥ गर्प्_३,१८।४४ ॥  
रुरोद रुद्रो भयकम्पिताङ्गो जिघ्रामि निर्माल्यमिदं कथं ते  ।  
जिह्वास्थितो जिह्व सञ्ज्ञो मुरारे जिह्वेन्द्रियेणापि तथार्पितं च  ॥ गर्प्_३,१८।४५ ॥  
नैवेद्यशेषं तुलसीविमिश्रितं विशेषतः पादजलेन सिक्तम्  ।  
यो स्नाति नित्यं पुरतो मुरारेः प्राप्नोति यज्ञायुतकोटिपुण्यम्  ॥ गर्प्_३,१८।४६ ॥  
एतादृशं तव नैवेद्यशेषं न भुक्तं वै सर्वदादित्यरूपम्  ।  
अनर्पितं तव देवस्य विष्णोर्भुक्तं मया बहुवारं मुकुन्द  ॥ गर्प्_३,१८।४७ ॥  
पादारविन्दे नार्पितं भक्ष्यभोज्यं दृष्टो मया केन पुण्येन देव  ।  
भुक्त्वाभुक्त्वा हरिनैरवेद्यजातं सुखं त्वदीयं रमया लालितं च  ॥ गर्प्_३,१८।४८ ॥  
द्युभ्वाश्रयं तव मूर्धानमाहुः किरीटयुक्तं कुटिलैः कुन्तलैश्च  ।  
अनेकजन्मार्जितपुण्यसञ्चयैर्दृष्टं मया सज्जनसङ्गमाच्च  ॥ गर्प्_३,१८।४९ ॥  
अनेकजन्मार्जितपापसञ्चयैरदर्शनं यास्यति देवदेव  ।  
एवं सुभक्त्या च रुरोद रुद्रो दृष्ट्वा हरिं सुर्वगुणैः सम्पूर्णम्  ॥ गर्प्_३,१८।५० ॥  
पादारविन्दं तव विश्वमूर्ते योगीश्वरैर्हृदये सङ्गृहीतम्  ।  
दृष्टं मया दयया वासुदेव द्रक्ष्ये कथं पुनरित्थं रुरोद  ॥ गर्प्_३,१८।५१ ॥  
दृष्टं मया त्वरिवले भविनाशिशङ्खचक्रादिकैस्त्रिजगतापि च देव पूर्णम्  ।  
एतादृशं त्वदुदरं च कथं रमेश द्रक्ष्ये पुनः पुनरहं त्विति संरुरोद  ॥ गर्प्_३,१८।५२ ॥  
आनन्दपूर्ण नखपूर्ण सुकेशपूर्ण लोमादिपूर्ण गुणपूर्ण सुघोणपूर्ण  ।  
वक्षः स्थलं तव विभोस्तु विशालभूतं सद्भूषणं विमलकौस्तुभशोभि लक्ष्म्या  ॥ गर्प्_३,१८।५३ ॥  
सुकोमलं श्रीतुलस्यास्तथैव सुपुष्पितं चन्द नैश्चर्चितं च  ।  
एतादृशं तव वक्षः स्थलं च दृष्टं मया तव कारुण्यदृष्ट्या  ॥ गर्प्_३,१८।५४ ॥  
पुनः पुनर्दर्शनं मे कथं स्यादेवं रुद्रः स च भक्त्या रुरोद  ।  
अतस्तूरुर्नाम सम्प्राप्य रुद्रस्तत्पुत्रोभूद्दौर्वसञ्ज्ञः स एव  ॥ गर्प्_३,१८।५५ ॥  
यस्माद्रुदं चोर्वरितं वै चकार तस्मात्स रुद्रस्त्वौर्वसञ्ज्ञो बभूव  ।  
और्वस्तु लोकान्मोक्षयोग्यांश्च दृष्ट्वा ह्यत्यन्तं वै विषयेष्वेव निष्ठान्  ॥ गर्प्_३,१८।५६ ॥  
स्तूद्दैव चौर्वो विष्णुपादारविदं स्मृत्वास्मृत्वा रुद्धकण्ठो बभूव  ।  
ते पापिष्ठाः पापरूपान्भजन्तो दिनेदिने दुर्विषयान्कदिन्द्रियैः  ॥ गर्प्_३,१८।५७ ॥  
कदा चैतान्हेयबुद्ध्या विमुञ्चे न जानेहं चेति सम्यग् रुरोद  ।  
एते हि मूर्खा विषयानर्थलब्ध्यै कुर्वन्ति यत्नं परमादरेण  ॥ गर्प्_३,१८।५८ ॥  
कदिन्द्रियार्थं हि धनादिकं च त्यजन्ति च सर्वे विषयेषु निष्ठाः  ।  
त्वन्मायया मोहितान्नष्टबुद्धीन्कदा चैतान्मुञ्चसे विश्वमूर्ते  ॥ गर्प्_३,१८।५९ ॥  
स्मृत्वास्मृत्वा वासुदेवस्य मायां रुरोद चौर्वो भयकम्पिताङ्गः  ।  
अतीव कष्टेन च लोकवृत्त्या श्रिता दैन्यं स्वीयकार्यं विहाय  ॥ गर्प्_३,१८।६० ॥  
अतीव दैन्येन धनादिकं च सम्पाद्य सर्वे ऽपि सुपापशीलाः  ।  
कष्टार्जितं द्रव्यधनादिकं च त्यजन्ति सर्वे पशवो व्यर्थमेव  ॥ गर्प्_३,१८।६१ ॥  
सत्पात्रभूते विष्णुबुद्ध्या कदापि त्यजन्ति नैते मायया वै मुरारेः  ।  
एषामायुर्व्यर्थमाहुर्महान्तः कथं नष्टा इति सम्यग्रुरोद  ॥ गर्प्_३,१८।६२ ॥  
एषामायुर्व्यर्थमेवं गतं च एषां दृष्ट्वा यौवनं तु ध्रुवं च  ।  
स्कन्धस्थमृत्युर्हसते कृष्ण विष्णो तं वै न जानन्ति विमूढचेतसः  ॥ गर्प्_३,१८।६३ ॥  
गृहं मदीयं शतवर्षं च जीवेत्पुत्रा मदीया शवतवर्षं तथैव  ।  
अहं च जीवे शतवर्षं सुखेन मदीयभार्यापि सुलक्षणाऽस्ते  ॥ गर्प्_३,१८।६४ ॥  
गावश्च मे सन्ति सदुग्धपूर्णा मित्राणि मे सन्ति मुदा हि युक्ताः  ।  
दास्ये सुतं वारणार्थं तु वध्वै पुत्रीं विवाहार्थमहं ददामि  ॥ गर्प्_३,१८।६५ ॥  
दास्ये चाहं सत्सु पुत्रीं धनं वा दास्ये चाहं धनिकेष्वेव नित्यम्  ।  
अदृष्टशून्यान् भगवान्वासुदेवो दृष्ट्वादृष्ट्वा हसते सर्वदैव  ॥ गर्प्_३,१८।६६ ॥  
नाहं करिष्ये श्रवणं कथाया मद्भाग्यना शश्च भविष्यतीति  ।  
नाहं हरिं पूजयिष्ये सदैव पुत्रादिनाशश्च भविष्यतीति  ॥ गर्प्_३,१८।६७ ॥  
कालेकाले दिष्टनामा हरिस्तु फलप्रदो वासुदेवो ऽखिलस्य  ।  
एतादृशान्मूर्खजनांश्च दृष्ट्वा रुरोद चौर्वो वासुदेवैकनिष्ठः  ॥ गर्प्_३,१८।६८ ॥  
अतस्त्वौर्वो रुद्ररूपी खगेन्द्र जानीहि नित्यं कृष्णसुशिक्षितार्थः  ।  
यदा सती दक्षपुत्री खगेन्द्र दक्षाध्वरे स्वशरीरं विसृज्य  ॥ गर्प्_३,१८।६९ ॥  
जज्ञे पुनर्मेनकायां हिमाद्रेस्तदा रुद्रस्त्वौर्वसञ्ज्ञा मवाप  ।  
ऊर्ध्वरेता भवेत्युक्त्वा ऊर्ध्वरेता बभूव ह  ॥ गर्प्_३,१८।७० ॥  
पाणिग्राहं रुद्रदेवो महात्मा यदा हिमाद्रेः कन्यकायाश्चकार  ।  
तस्यां परं लम्पटः सम्बभूव अतो रुद्रः परसञ्ज्ञामवाप  ॥ गर्प्_३,१८।७१ ॥  
सदाशिवाद्या दश रुद्रभ्रातरः सौमित्रेयो हौहिणेयस्त्रयश्च  ।  
समा एते मोक्षकाले सृतौ च शतैर्गुणैर्न्यूनभूताश्च ताभ्याम्  ॥ गर्प्_३,१८।७२ ॥  
गरुड उवाच  ।  
आनन्दनिर्णयं ब्रूहि कृष्ण पूर्णदयानिघे  ।  
निर्णेतुं ज्ञानिनां यद्वज्ज्ञापनार्थं तथा मम  ॥ गर्प्_३,१८।७३ ॥  
ब्रूहि शिष्याय दयया उद्धर्तुं मां च सर्वदा  ।  
पूर्णकामस्य ते कृष्ण का स्पृहा विद्यते प्रभो  ॥ गर्प्_३,१८।७४ ॥  
एवमुक्तो हृषीकेशः पक्षीशेन महात्मना  ।  
उवाच कृपया कृष्णः प्रसन्नः कमलेक्षणः  ॥ गर्प्_३,१८।७५ ॥  
श्रीकृष्ण उवाच  ।  
गायत्र्याश्च शतानन्द एकानन्दस्तु वेधसः एतादृशः शतानन्दो ब्रह्मणः परिकीर्तितः  ॥ गर्प्_३,१८।७६ ॥  
शेषादेश्च शतानन्दः सरस्वत्याः खगोत्तम  ।  
एकानन्दस्तु विज्ञेयो भारत्या विनतासुत  ॥ गर्प्_३,१८।७७ ॥  
एवं तु निर्णयो ज्ञेय आनन्दस्य सदा खग  ।  
एवमुक्तं मया सर्वं किमन्यच्छ्रोतुमिच्छसि  ॥ गर्प्_३,१८।७८ ॥  
  
इति श्रीगारुडे महापुराणे उत्तरखण्डे तृतीयांशे ब्रह्मकाण्डे रुद्ररोदनहेत्वाननन्तानन्दतारतम्यनिरूपणं नामाष्टादशोध्यायः  
  
  
_____________________________________________________________  
  
श्रीगरुडमहापुराणम्- १९  
गरुड उवाच  ।  
त्वयोक्तं कृष्ण गोविन्द रुद्राच्छतगुणादपि  ।  
ब्रह्माणी भारती चोभे अधिके देवसत्तम  ॥ गर्प्_३,१९।१ ॥  
मया श्रुतं विरिञ्चेन उमापर्यन्तमेव च  ।  
अनन्तांशैर्विहीनत्वं विरिञ्चोक्तं सुराधिप  ॥ गर्प्_३,१९।२ ॥  
सहस्रांशैर्विहीनत्वं त्वयोक्तं कृष्ण माधव  ।  
सर्वेषां चैव पूर्वेषामवेक्ष्यैव हरे विभो  ॥ गर्प्_३,१९।३ ॥  
ज्ञानानन्दबलादीनां वायुपर्यन्तमेव च  ।  
सहस्रांशैर्विहीनत्वं ज्ञानादीनां महेश्वर  ॥ गर्प्_३,१९।४ ॥  
निर्णयं ब्रृहि गोविन्द सर्वज्ञोसि न संशयः  ।  
गरुडेनैवमुक्तस्तु वासुदेवोब्रवीद्ध्रुवम्  ॥ गर्प्_३,१९।५ ॥  
श्रीकृष्ण उवाच  ।  
आनन्दांशैर्विहीनत्वमपेक्ष्यैव खगाधिप  ।  
उत्तरेषामुत्तरेषां योगादेवमिति स्फुटम्  ॥ गर्प्_३,१९।६ ॥  
परिमाणे शतगुणे आनन्दे स्फुटतावशात्  ।  
अनन्तगुणवत्त्वं च ब्रह्मणा समुदीरितम्  ॥ गर्प्_३,१९।७ ॥  
सहस्रगुणितत्वं च वायुना समुदीरितम्  ।  
यथानन्दे तथा ज्ञाने विष्णौ भक्तौ बलाधिके  ॥ गर्प्_३,१९।८ ॥  
सर्वे गुणैः शतगुणाः क्रमेणोक्ता नु ते ऽखिलाः  ।  
भारत्याश्च शतं ज्ञानं सुखं भक्तिबलाधिके  ॥ गर्प्_३,१९।९ ॥  
एवं ज्ञानं सुविज्ञेयं मारुतेस्तु बलादिकम्  ।  
एवं ज्ञानं शतं ज्ञेयं मारुते नात्र संशयः  ॥ गर्प्_३,१९।१० ॥  
भारत्याश्च शतं ज्ञानं बलं च समुदाहृतम्  ।  
एवमेव च वायोश्च ज्ञानं चैवमिति स्फुटम्  ॥ गर्प्_३,१९।११ ॥  
यथा दीपाच्छतगुणा अग्निज्वाला न दीपवत्  ।  
स्फुटीभवेद्यथैवाग्निर्बहुलोपि न सूर्यवत्  ॥ गर्प्_३,१९।१२ ॥  
यथैव सूर्याद्द्विगुणश्चन्द्रो नैव स्फुटीभवेत्  ।  
आनन्दतारतम्यं च यथोक्तं तु मया तव  ॥ गर्प्_३,१९।१३ ॥  
तथैव जानीहि खग नान्यथा तु कथञ्चन  ।  
अहं विजानामि मयि स्थितान् गुणान्सर्वैर्विशेषैश्च खगेन्द्र संयुतान्  ॥ गर्प्_३,१९।१४ ॥  
सुसूक्ष्मरूपांश्च सदा खगेन्द्र मयाप्यदृष्टो नास्ति नास्त्येव कश्चित्  ॥ गर्प्_३,१९।१५ ॥  
सर्वावतारेष्वपि विद्यमानं हरिं विजानाति रमापि देवी  ॥ गर्प्_३,१९।१६ ॥  
हरेर्गुणान्सर्वविशेषसंयुतानखण्डरूपान्सा विजानाति देवी  ।  
सुसूक्ष्मरूपान्सा विजानाति देवी ब्रह्मादिभ्यो मत्प्रसादाधिकं च  ॥ गर्प्_३,१९।१७ ॥  
स्वात्मस्वरूपं प्रविजानाति देवी सुसूक्ष्मरूपं सुविशेषैश्च युक्तम्  ।  
स्वान्यं प्रपञ्चं प्रविजानाति लक्ष्मीस्तथाप्यशेषैः सुविशेषैश्च युक्तम्  ॥ गर्प्_३,१९।१८ ॥  
ब्रह्मापि पश्येत्सर्वगं वासुदेवं वाय्वादिभ्यो ह्यधिकान्सद्गुणांश्च  ।  
श्रोत्रं न जानाति हरेर्गुणांश्च सुसूक्ष्मरूपांश्च विशेषसंयुतान्  ॥ गर्प्_३,१९।१९ ॥  
स्पष्टस्वरूपेण यथा विदुः सुरा मुक्त्वा ब्रह्माणं न तथा तेप्यमुक्ताः  ।  
स्वात्मानमन्यच्च सदा विशेषर्युक्तं विजानाति विधिश्च मारुतः  ॥ गर्प्_३,१९।२० ॥  
वाणी विजानाति हरेर्गुणांश्च स्वयम्भुवो नैव तावद्विशेषान्  ।  
त्रैगुण्यरूपात्परतः सदैव पश्येद्विष्णुं कृष्णरूपं खगेन्द्र  ॥ गर्प्_३,१९।२१ ॥  
शेषो रुद्रो वीन्द्र एतैश्च सर्वे तमो मात्रे प्रविजानन्ति संस्थम्  ।  
वाणीदृष्टान्सविशेषान् गुणांस्ते जानन्ति नो सत्यमेवोक्तमङ्ग  ॥ गर्प्_३,१९।२२ ॥  
उमा सुपर्णा वारुणी चेति तिस्रः सहैव तः प्रविजानन्ति सुस्थम्  ।  
हरेर्विशेषानरुद्र दृष्टान्खगेन्द्र जानन्ति नैताः क्वापि देशे च काले  ॥ गर्प्_३,१९।२३ ॥  
इन्द्रादयः प्रविजानन्ति वीन्द्र अहङ्कारे व्याप्तरूपं हरिं च  ।  
दक्षाद्या वै बुद्धितत्त्वे स्थितं तं जानन्ति ते सोमसूर्यादयश्च  ॥ गर्प्_३,१९।२४ ॥  
विष्णुं हरिं भूततत्त्वे स्थितं च ये चान्ये च प्रविजानन्ति नित्यम्  ।  
अन्ये च पश्यन्ति यथा स्वयोग्यमण्डान्तरस्थं हरिरूपं खगेन्द्र  ॥ गर्प्_३,१९।२५ ॥  
केचित्प्रपश्यन्ति हरेश्च रूपं त्वदीयहृत्स्थं हृदि केचित्सदैव  ।  
एवम्प्रकारं प्रविजानीहि वीन्द्र ह्यथो शृणु त्वम्मम भार्याः षडेताः  ॥ गर्प्_३,१९।२६ ॥  
रुक्मिण्याद्याः षण्महिष्यो ममश्रीर्नीला च या मम भार्या खगेन्द्र  ।  
सर्गे पूर्वस्मिन्हव्यवाहस्य पुत्री तास्ता भजे सद्य एवा विशेषात्  ॥ गर्प्_३,१९।२७ ॥  
कन्यैव सा कृष्णपत्नी च कामांस्तांस्तान् भजेन्मनसा चिन्तितांश्च  ।  
अतीव यत्नं कव्यवाहं खगेन्द्र पितृष्वेकः सर्वदा वै चकार  ॥ गर्प्_३,१९।२८ ॥  
तथैव सा नैव भर्तारमाप यतस्तु सा कृष्णनिष्ठैकचित्ता  ॥ गर्प्_३,१९।२९ ॥  
तदाब्रवीत्कव्यवाहश्च पुत्ररिं पतिं किमर्थं नेच्छसि मूढबुद्धे  ।  
तदाब्रवीत्कव्यवाहं च पुत्त्री हरिं विना सर्वगुणोपपन्ने  ।  
जन्मन्यस्मिन् भर्तृता नास्ति देव यतो भर्ता हरिरवैक एव  ॥ गर्प्_३,१९।३० ॥  
यतो लोके सुस्त्रियः सर्व एव सन्दा ज्ञेया विधवास्ते हि नित्यम्  ।  
अनादि नित्यं भुवनैकसारं सुसुन्दरं मोक्षदं कामदं च  ॥ गर्प्_३,१९।३१ ॥  
एतादृशं न विजानन्ति यास्तु सर्वास्ता वै विधवाः सर्वदैव  ।  
निमित्तभूतं भर्तृरूपं च जीवं दैवोपेतं हरिभक्त्या विहीनम्  ॥ गर्प्_३,१९।३२ ॥  
सुकश्मलं नवरन्ध्रैः स्त्रवन्तं दुर्गन्धयुक्तं सर्वदा कुत्सितं च  ।  
एताः दृशे भर्तृजीवे नु तात प्रयोजनं नास्ति कृष्णं विहाय  ॥ गर्प्_३,१९।३३ ॥  
देवस्त्रियो निजभर्तॄन्विहायु तत्र स्थितं प्रीणयन्त्येव नित्यम्  ।  
अतश्च ताः सधवाः सर्वदैव लोकैर्वन्द्या नात्र विचार्यमस्ति  ॥ गर्प्_३,१९।३४ ॥  
भर्तास्ते हरिभक्ता यदि स्युरासां स्त्रीणां जन्मसाफल्यमेव  ।  
अनेकजन्मार्जितपुण्यसञ्चयैस्तद्भर्तारो हरिभक्ता भवेयुः  ॥ गर्प्_३,१९।३५ ॥  
यद्भर्तारो हरिभक्ता न सन्ति ताभिस्त्याज्यं स्वीयगात्रं भृशं हि  ।  
स्वभर्तृतं कृष्णरूपं हरिं च स्मृत्वा सम्यग् यदि गात्रं त्यजेयुः  ॥ गर्प्_३,१९।३६ ॥  
तदा नैव ह्यात्महत्यादिदोषाः स्त्रीणामेवं निर्णयोयं हि शास्त्रे  ।  
यद्भर्तारो न विजानन्ति विष्णुं तासां सङ्गो नैव कार्यः कदापि  ॥ गर्प्_३,१९।३७ ॥  
अनेक जन्मार्जितपुण्यसञ्चयात्तद्भर्तारो विष्णुभक्ता भवेयुः  ।  
कलौ युगे दुर्लभा विष्णुभक्ता हरेभक्तिर्दुर्लभा सर्वदैव  ॥ गर्प्_३,१९।३८ ॥  
हरेः कथा दुर्लभा मर्त्यलोके हरेर्दीक्षा दुर्लभा दुर्लभा च  ।  
हरेस्तत्त्वे निर्णयो दुर्लभो हि हरेर्दासैः सङ्गमो दुर्लभश्च  ॥ गर्प्_३,१९।३९ ॥  
प्रदक्षिणं दुर्लभं वै मुरारेर्नमस्कारो दुर्लभो वै कलौ च  ।  
तद्भक्तानां पालनं दुर्लभं च सद्वैष्णवानां दुर्लभं ह्यन्नदानम्  ॥ गर्प्_३,१९।४० ॥  
तन्त्रोक्तपूजा दुर्लभा वै मुरारेर्नामग्रहो दुर्लभश्चव विष्णोः  ।  
सुवैष्णवानां पुजनं दुर्लभं हि सद्वैष्णवानां भाषणं दुर्लभं च  ॥ गर्प्_३,१९।४१ ॥  
शालग्रामस्पर्शनं दुर्लभं च सद्वैष्णवानां दर्शनं दुर्लभं हि  ।  
गोस्पर्शनं दुर्लभं मर्त्यलोके सद्गायनं दुर्लभं सद्गुरुञ्च  ॥ गर्प्_३,१९।४२ ॥  
सद्भार्याः सत्पुत्रका दुर्लभा हि शेषाचलस्थस्य हरेश्च दर्शनम्  ।  
सुदुर्लभं रङ्गनाथस्य तीरे कावेर्या वै दर्शनं विष्णुपद्याः  ॥ गर्प्_३,१९।४३ ॥  
काञ्चीक्षेत्रे वरदराजस्य सेवा सुदुर्लभा दर्शनं चैव लोके  ।  
सुदुर्लभं दर्शनं रामसेतोः सुदुर्लभा मध्वशास्त्रे च शक्तिः  ॥ गर्प्_३,१९।४४ ॥  
भीमातीरे संस्थितस्यापि विष्णोः सुदुर्लभं दर्शनं चाहुरार्याः  ।  
रेवातीरे संस्थितस्यापि विष्णोर्गयाक्षेत्रे विष्णुपादस्य चैव  ॥ गर्प्_३,१९।४५ ॥  
तथा बद्रौ संस्थित स्यापि विष्णोः सुदुर्लभं मर्त्यलोके स्थितानाम्  ।  
शेषाचले श्रीनिवासाश्रमे च तपस्विनो दुर्लभा मर्त्यलोके  ॥ गर्प्_३,१९।४६ ॥  
प्रयागाख्ये माधवस्यापि नित्यं सुदर्शनं दुर्लभं वै नृणां हि  ॥ गर्प्_३,१९।४७ ॥  
अतो नेच्छामि भर्तारं कृष्णादन्यं कदाचन  ।  
एवमुक्त्वा सा पितरं ययौ शेषाचलं प्रति  ॥ गर्प्_३,१९।४८ ॥  
कपिलाख्यमहातीर्थे आरुरोह महागिरिम्  ।  
तत्रस्थं श्रीनिवासं च दृष्ट्वा नत्वा महासती  ॥ गर्प्_३,१९।४९ ॥  
त्रिदिनं समुपोष्याथ गत्वा पापविनाशनम्  ।  
तत्रस्नात्वा विवाहार्थमेकान्तं प्रययावथ  ॥ गर्प्_३,१९।५० ॥  
तस्या उत्तरदिग्भागे क्रोशयुग्मे महातले  ।  
गर्तभूते च एकान्ते चचार तप उत्तमम्  ॥ गर्प्_३,१९।५१ ॥  
ध्यात्वा नारायणं देवं तत्रासीच्च कुमारिका  ।  
दिव्यवर्षसहस्रान्ते स्तोतुं समुपचक्रमे  ॥ गर्प्_३,१९।५२ ॥  
कुमार्युवाच  ।  
त्वमेव माता च पिता त्वमेव भर्ता च सखात्वमेव  ।  
त्वमेव पुत्रश्च गुरुर्गरीयान्मित्रं स्वसा त्वं मम वल्लभश्च  ॥ गर्प्_३,१९।५३ ॥  
अनाद्यनन्तेष्वपि जन्मसु प्रभो विचार्यमाणा न विजानेप्यहं च  ।  
एतै हि सर्वे च निमित्तमात्रतः पित्रादयस्त्वं ह्यनिमित्तमात्रतः  ॥ गर्प्_३,१९।५४ ॥  
अतो मुरारेश्च तवैव भार्या भूयासमित्येव तदा व्रतं मे  ।  
दुः सङ्गमात्रादिसमागमं न संसिद्धिरित्येव वदान्यमूर्ते  ॥ गर्प्_३,१९।५५ ॥  
त्वद्दूषकाणां तव दासवर्य विदूषकाणां दर्शनं छिन्धि देव  ।  
गुरुद्रुहां दर्शनं छिन्धि विष्णो भक्तद्रुहां मित्रतां छिन्धि कृष्ण  ॥ गर्प्_३,१९।५६ ॥  
तव ध्रुग्भिर्भाषणं छिन्धि देव त्वं सङ्गमं देहि पदारविन्दे  ।  
श्रीशैलवासाय नमोनमस्ते नमोनमः श्रीनिवासाय तुभ्यम्  ॥ गर्प्_३,१९।५७ ॥  
स्वामिन् परावर रमेश निदानमूर्ते कालो महानपि गतश्च निदर्शनन्ते  ।  
अनन्तजन्मार्जितसाधनैश्च त्वद्दर्शनं स्याच्च चतुर्भुजस्य  ॥ गर्प्_३,१९।५८ ॥  
कथं मम स्यात्तव दर्शनं प्रभो सर्वैश्च दोषैश्च सुसङ्गतायाः  ।  
दास्यास्पदायास्तव दासदास्याः प्रसीद देवेश जगन्निवास  ॥ गर्प्_३,१९।५९ ॥  
एवं स्तुतस्तथा विष्णुः श्रीनिवासो दयानिधिः  ।  
प्रादुरासीद्वरदराट् भक्त्या तस्या जनार्दनः  ॥ गर्प्_३,१९।६० ॥  
वरं वरय भद्रं ते वरदोहमिहागतः  ।  
हरिणोदीरितं वाक्यं श्रुत्वा प्राह स्मितानना  ॥ गर्प्_३,१९।६१ ॥  
उवाच परया भक्त्या श्रीनिवासं जगत्प्रभुम्  ।  
अहं हि भार्या भूयासं तव माधव सुन्दर  ॥ गर्प्_३,१९।६२ ॥  
इति तस्या वचः श्रुत्वा श्रीनिवासो ऽब्रवीद्वचः  ।  
श्रीभगवानुवाच  ।  
अहं कुमारि सुभगे कृष्णजन्मनि भूतले  ॥ गर्प्_३,१९।६३ ॥  
भवामि तव भर्ताहं नात्र कार्या विचारणा  ।  
एवमुक्ता सुता कन्या पुरण्यराशिं हरिं परम्  ॥ गर्प्_३,१९।६४ ॥  
उवाच परमप्रीता हर्षगद्गदया गिरा  ।  
कन्योवाच  ।  
कृष्णजन्मन्यहं पत्नी भूयासं प्रथमेहनि  ॥ गर्प्_३,१९।६५ ॥  
संस्कारात्प्रथमं चाहमं गनाभ्यः समावृणे  ।  
ओमित्युक्तः पुनर्वाक्यमुवाच मधुसूदनः  ॥ गर्प्_३,१९।६६ ॥  
श्रीभगवानुवाच  ।  
कुमार्या विधृतत्वाच्च मत्प्रदानाच्च भामिनि  ।  
तेषां मनोभीष्टसिद्धिर्भविष्यति न संशयः  ॥ गर्प्_३,१९।६७ ॥  
इति तस्यै वरं दत्त्वा तत्रैवान्तरधीयत  ।  
देहं तत्रैव सन्त्यज्य कुमारी चैव पुत्रिका  ॥ गर्प्_३,१९।६८ ॥  
कुम्भ कस्य गृहे जाता नीला नाम्ना तु सा स्मृता  ।  
कुम्भकस्तु महाभाग नन्दशोभस्य शालकः  ॥ गर्प्_३,१९।६९ ॥  
कल्पवाहः स विज्ञेयः पितॄणां प्रथमः स्मृतः  ।  
तस्य गत्वा गृहमहं वृषभाचलवासिनः  ।  
शिवस्य वरतश्चैव त्वजेयः खगसत्तम  ॥ गर्प्_३,१९।७० ॥  
दितिजान्विनिहत्यैव नीला प्राप्ता खगेश्वर  ।  
ततो नाग्निजितो राज्ञो गृहे जाता कुमारिका  ॥ गर्प्_३,१९।७१ ॥  
नाग्निजित्कव्यवाहोभूत्कन्या नीलाह्वयाभवत्  ।  
तस्याः स्वयंवरे चाहं गोवृषान्सप्तसङ्ख्यकान्  ॥ गर्प्_३,१९।७२ ॥  
शिवस्य वरतश्चैवाप्यवध्यान्देवमानुषैः  ।  
बद्ध्वा वृषान्नृपाञ्जित्वा प्राप्ता नीला महाखग  ॥ गर्प्_३,१९।७३ ॥  
कुम्भकस्य सुता नीला देहस्थाः प्राविशन् भृशम्  ।  
एकावयवतो यस्मात्तस्मात्तत्रैव साविशत्  ॥ गर्प्_३,१९।७४ ॥  
भूमौ द्विधा सम्प्रजाता कुमार्येव न संशयः  ।  
भद्राजन्म प्रवक्ष्यामि शृणु पक्षीन्द्रसत्तम  ॥ गर्प्_३,१९।७५ ॥  
  
इति श्रीगारुडे महापुराणे उत्तरखण्डे तृतीयांशे ब्रह्मकाण्डे नीलाविवाहनिर्णयो नामैकोनविंशो ऽध्यायः   
  
  
_____________________________________________________________  
  
श्रीगरुडमहापुराणम्- २०  
श्रीकृष्ण उवाच  ।  
या पूर्वसर्गे नलसञ्ज्ञस्य वीन्द्र पुत्री भूत्वा विष्णुपत्नी सकामा  ।  
प्रदक्षिणं भ्रमणं वै चकार गुणेन भद्रा भद्रसञ्ज्ञा बभूव  ॥ गर्प्_३,२०।१ ॥  
कन्याभावे संस्थितां भद्रसञ्ज्ञां पिता नलस्त्वब्रवीत्तां स पश्यन्  ।  
भद्रे किमर्थं गात्रपीडां करोषि फलं हि तन्नन्दिनि मे वदस्व  ॥ गर्प्_३,२०।२ ॥  
भद्रोवाच  ।  
शृणुत्वं मे तात नमस्क्रियादेः फलं वक्तुं का समर्था भवेच्च  ॥ गर्प्_३,२०।३ ॥  
तथाप्यहं तव वक्ष्यामि तात यथाशक्त्या शृणु सम्यग्घिताय  ।  
सदा हरिमर्म नाथो दयालुरहं हरेस्तव दासानुदासी  ।  
मां पाहि विष्णोस्तव वन्दे पदे इत्युक्त्वा प्रणामं चाकरोद्दण्डरूपम्  ॥ गर्प्_३,२०।४ ॥  
हरेः प्रणामं त्विति कर्तव्यशून्यं व्यर्थं तमाहुर्ज्ञानिनस्तच्छृणु त्वम्  ।  
रमेश मध्वेश सरस्वतीशेत्येवं वदन्प्रणमेद्विष्णुदेवम्  ॥ गर्प्_३,२०।५ ॥  
यथा प्रसन्नो वन्दनाद्देवद्देव स्तथा न तुष्टः पूजनात्कर्मतश्च  ।  
यथा नामस्मरणाद्वन्दनाद्वा पापान्नियच्छेतु तथा न चान्यैः  ॥ गर्प्_३,२०।६ ॥  
देहं तु ये पोषयन्त्येव तात हरेः प्रणामैः शून्यभूतं च पुष्टम्  ।  
तदेवमाहुर्व्यर्थमेवेति तात तत्पोषकाणां नरके दुः खमाहुः  ॥ गर्प्_३,२०।७ ॥  
यमो ऽपि तं तत्र उलूखले तु निधाय पिष्टं सुखलैः करोति  ।  
यो वा परं न करोत्येव तात प्रदक्षिणं देवदेवस्य विष्णोः  ॥ गर्प्_३,२०।८ ॥  
तस्यैव पादौ तलयन्त्रे निधाय यमश्च नित्यं प्रकरोति पिष्टम्  ।  
एषां जिह्वा हरिकृष्णेति नाम न वक्ति नित्यं व्यर्थभूतां वदन्ति  ॥ गर्प्_३,२०।९ ॥  
तेषां जिह्वा यमलोके यमस्तु निष्कास्य पिष्टं प्रकरोति नित्यम्  ।  
काशीनिवासेन च किं प्रयोजनं किं वा प्रयागे मरणेन तात  ॥ गर्प्_३,२०।१० ॥  
किं वारणाग्रे मरणेन सौख्यं किं वा मखादेः समनुष्ठितेन  ।  
समस्ततीर्थेष्वटनेन किं किमधीतशास्त्रेण सुतीक्ष्णबुद्ध्या  ॥ गर्प्_३,२०।११ ॥  
येषां जिह्वाग्रे हरिनामैव नास्ति येषां गात्रैर्नमनं नापि विष्णोः  ।  
येषां पद्भ्यां नास्ति हरेः प्रदक्षिणं तेषां सर्वं व्यर्थमाहुर्महान्तः  ॥ गर्प्_३,२०।१२ ॥  
हर्यर्पणाद्रिहितं नाम कस्मात्प्रदक्षिणं नमनं चाहुरर्घ्यम्  ।  
अतो विष्णोर्नमनं कार्यमेव हरेर्नामस्मरणं तात कार्यम्  ॥ गर्प्_३,२०।१३ ॥  
जन्म ह्येतद्दुर्लभं नश्वरं तु यथा जलस्थं तत्तथैव  ।  
नो विस्वासं कुरु गात्रे त्वदीये जीवेष्वपि स्वः परश्चेति तात  ॥ गर्प्_३,२०।१४ ॥  
सद्यः कृतं नमनं न त्वदीयं सद्यः कृतं स्मरणं न त्वदीयम्  ।  
कदा प्राप्स्ये मरणं तन्न जाने न विश्वासं कुरु गात्रे महात्मन्  ॥ गर्प्_३,२०।१५ ॥  
एतच्छ्रुत्वा नलो वीन्द्र पुत्रीवाक्यं सुनिर्मलम्  ।  
नमस्कारं च कृतवान्यथाशक्त्या प्रदक्षिणम्  ॥ गर्प्_३,२०।१६ ॥  
सापि प्रदक्षिणं चक्रे नमस्कारं सदा हरेः  ।  
एवं बहुदिनं कृत्वा ध्यात्वा नारायणं परम्  ॥ गर्प्_३,२०।१७ ॥  
कलेवरं च तत्याज मरणे हरिचिन्तया  ।  
मत्पितुर्वसुदेवस्य भगिन्या उदरे खग  ॥ गर्प्_३,२०।१८ ॥  
कैकेयीति च नाम्ना सा त्वभवद्भद्रसञ्ज्ञका  ।  
यस्माद्भद्रगुणैर्युक्ता भद्रा सा भद्रनामिका  ॥ गर्प्_३,२०।१९ ॥  
तस्यात्मजैश्च कैकेयैः पञ्चभिः खगसत्तम  ।  
प्रत्याहृतामिमां भद्रां प्राप्तवान् खगसत्तम  ॥ गर्प्_३,२०।२० ॥  
वक्ष्येहं मित्रविन्दायाः पाणिग्रहणकारणम्  ।  
सावधानमना भूत्वा शृणु पक्षीन्द्र सत्तम  ॥ गर्प्_३,२०।२१ ॥  
मित्रविन्दोवाच  ।  
यान्पूर्वसर्गेप्यवृणोन्निकामतो ह्यग्नीषोमान्नामिका मित्रविन्दा  ।  
मित्रं हरिं प्राप्तुकामा सदैक तत्रोपायं चिन्तयामासदेवी  ॥ गर्प्_३,२०।२२ ॥  
हरिप्राप्तौ साधनाः सन्ति तेषु मुख्यं कचिच्चिन्तयामास देवी  ।  
तेषां मध्ये श्रवणं श्रेष्ठमाहुः पुराणानां सात्त्विकानां सदापि  ॥ गर्प्_३,२०।२३ ॥  
विष्णोरुत्कर्षो वर्तते यत्र वायोस्तथोत्कर्षः सज्जनानां पुराणे  ।  
श्राद्धं सदा विष्णुबुद्ध्या सदैव नान्यच्छ्राव्यं साधनं तत्र चैव  ॥ गर्प्_३,२०।२४ ॥  
यस्मिन्दिने श्रवणं नास्ति विष्णोस्तेषां जन्म व्यर्थमाहुः कथायाम्  ।  
स्नान जपः पञ्चयज्ञं व्रतं च इष्टापूर्ते कृच्छ्रचान्द्रो च दत्तम्  ॥ गर्प्_३,२०।२५ ॥  
सर्वं व्यर्थं वैष्णवानां च दीक्षा कथां विना सम्यगनुष्ठितां वै  ।  
यैर्न श्रुतं भागवतं पुराणं ससम्प्रदायैर्गुरुभिः संयुतैश्च  ॥ गर्प्_३,२०।२६ ॥  
यैर्न श्रुतं भागवतं पुराणं यैर्न श्रुतं ब्रह्मकाण्डं पुराणम्  ।  
तेषां जन्म व्यर्थमाहुर्ममहान्तस्तस्माच्छ्राव्या हरिवार्ता सदैव  ॥ गर्प्_३,२०।२७ ॥  
न यत्र गोविन्दकथामहानदी न यत्र नारायणपादसंश्रयः  ।  
न यत्र विष्णोः सततं वचोस्ति न संवसेत्तत्क्षणमात्रं कथञ्चित्  ॥ गर्प्_३,२०।२८ ॥  
यस्मिन् ग्रामे भागवतं न शास्त्रं न वर्तते भागवता रसज्ञाः  ।  
यस्मिन् गृहे नास्ति गीतार्थसारः यस्मिन् ग्रामे नाम सहस्रकं वा  ॥ गर्प्_३,२०।२९ ॥  
तयो रसज्ञा यत्र न सन्ति तत्र न संवसेत्क्षणमात्रं कथञ्चित्  ।  
यस्मिन् दिने दिव्यकथा च विष्णोर्न वास्ति जन्तोस्तस्य चायुर्वृथैव  ॥ गर्प्_३,२०।३० ॥  
गर्भे गते नात्र विचार्यमस्ति तन्मन्यते दुर्लभं मर्त्यलोके  ।  
कर्णं कल्पैर्भूषितं सुन्दरं च न सुन्दरं चाहुरार्या रसज्ञाः  ॥ गर्प्_३,२०।३१ ॥  
विष्णोः कथाख्याभरणैश्च युक्तं तदेव कर्णं सुन्दरं चाहुरार्याः  ।  
तस्मात्सदा भागवतार्थसारं शृण्वन्ति ये सततं वाचयन्ति  ॥ गर्प्_३,२०।३२ ॥  
तेषां जन्म स्वस्थमाहुर्महान्तो महत्फलं चास्ति तथैव तेषाम्  ।  
सोष्णीषकञ्चुकयुताश्च हरेः कथां वै शृण्वन्ति येपि च पठन्ति सदैव मर्त्याः  ॥ गर्प्_३,२०।३३ ॥  
सर्वेपि ते पूजनीया हि लोके न वै शिश्रे चोदरे चैव सक्ताः  ।  
ये दाक्षिण्यादर्थलोभाद्वदन्ति सदा पुराणं भगवत्तत्त्वसारम्  ॥ गर्प्_३,२०।३४ ॥  
प्रच्छादयन्ते तत्त्वगोप्यानि ये तु तेषां गतिः सूर्यसूनुः सदैव  ।  
ये धर्मकाण्डे कर्मकाण्डे सदैव उत्पादयन्ते सुरुचिं तत्र नित्यम्  ॥ गर्प्_३,२०।३५ ॥  
मौल्येन ये कथयेयुः पुराणं तेषां गतिः सूर्य सुनः सदैव  ।  
मौल्येन ये भागवतं पुराणं शृण्वन्ति वै हरिशास्त्रार्थतत्त्वम्  ॥ गर्प्_३,२०।३६ ॥  
मौल्येन वेदाध्ययनं प्रकुर्वते तेषां गतिः सूर्यसूनुः सदैव  ।  
यदृच्छया प्राप्तधनेन ये तु सन्तुष्टास्ते ह्यत्र योग्याः सदैव  ॥ गर्प्_३,२०।३७ ॥  
धनार्जने ये त्वतितृष्णाभियुक्तास्तेषां न वै भागवतेधिकारः  ।  
मत्वा लोके हरिरेवति नित्यमन्तर्यामी नास्ति तदन्य ईशः  ॥ गर्प्_३,२०।३८ ॥  
एवं सदा ये प्रविचिन्तयन्ति योगक्षेमं बिभृयाद्विष्णुरेषाम्  ।  
सद्वैष्णवानामशुभं नास्ति नास्ति प्रदृश्यते संशयज्ञानरूपात्  ॥ गर्प्_३,२०।३९ ॥  
कर्मानुसारेण हरिर्ददाति फलं शुभानामशुभस्य चैव  ।  
अतस्तदर्थं नैव यत्नं च कुर्याद्धनार्थं वै हरितत्त्वे च कुर्यात्  ॥ गर्प्_३,२०।४० ॥  
अतः स्नात्वा दिव्यमन्त्रं जपित्वा विसर्जयित्वा विष्णुनिर्माल्यगन्धम्  ।  
शुचिर्भूत्वा भागवतं पुराणं संश्रावयेत्सर्ववेत्तापि नित्यम्  ॥ गर्प्_३,२०।४१ ॥  
कर्मानुसारेण धनार्जनं च वेदार्जनं शास्त्रसमार्जनं च  ।  
भविष्यति श्रवणं चापि विष्णोरत्यादराच्छ्रवणं दुर्घटं च  ॥ गर्प्_३,२०।४२ ॥  
अत्यादराद्भागवतस्य सारमास्वादयेद्दुर्घटं मर्त्यलोके  ।  
आस्वाद्य तद्भागवतं पुराणमानन्दबाष्पैर्युक्तता दुर्घटा च  ॥ गर्प्_३,२०।४३ ॥  
श्रुत्वा तत्त्वा नां निर्णयं धारणं च सुदुर्घटं चाहुरार्याः समस्तम्  ।  
श्रुत्वा तत्त्वानां धारणानन्तरं च कामक्रुधोर्जारणं दुर्घटं च  ॥ गर्प्_३,२०।४४ ॥  
श्रुत्वा तत्त्वानां धारणानं तरं त तथा योगे दुर्घटं सङ्गतं च  ॥ गर्प्_३,२०।४५ ॥  
श्रुत्वा तत्त्वानां धारणानन्तरं च कामक्रुधोर्जारणं दुर्घटं च  ।  
एते दोषा ज्ञानपूतानपीह कुर्वन्ति सन्देहयुतान्सदैव  ॥ गर्प्_३,२०।४६ ॥  
अतो ह्यहं श्रवणं सत्कथायाः सदा करिष्ये नात्र विचार्यमस्ति  ।  
तेनाप्यहं हरिनामाभिवाञ्छा निश्चित्य चित्तं श्रवणे वै चकार  ।  
आदेहमेवं श्रवणं च कृत्वा त्यक्त्वा देहं भूतले सम्प्रजाता  ॥ गर्प्_३,२०।४७ ॥  
निवस्तुं वसुदेवस्य भगिन्या उदरे खग  ।  
सुमित्रा सञ्ज्ञकायां च जाता वै मित्रविन्दिका  ॥ गर्प्_३,२०।४८ ॥  
श्रवणेन हरिं मित्रं प्राप्ता सा मित्रविन्दिका  ।  
अतः सा मित्रविन्देति सञ्ज्ञया सम्बभूव ह  ॥ गर्प्_३,२०।४९ ॥  
स्वयंवरे मित्रविन्दा राज्ञां मध्ये तु भामिनी  ।  
ममांसे व्यसृजन्मालां तां गृहीत्वा खगेश्वर  ।  
विधूय नृपतीन्सर्वान्पुरीं प्राप्ताः खगेश्वर  ॥ गर्प्_३,२०।५० ॥ ॥ ५१ ॥  
  
इति श्रीगारुडे महापुराणे उत्तरखण्डे तृतीयांशे ब्रह्मकाण्डे भद्राकृतभगवत्पतित्वप्रापकतपश्चर्यादिनिरूपणं नाम विंशोध्यायः   
  
  
_____________________________________________________________  
  
श्रीगरुडमहापुराणम्- २१  
श्रीकृष्ण उवाच  ।  
कालिन्द्या अपि चोत्पत्तिं प्रवक्ष्यामि खगेश्वर  ।  
विवस्वान्नाम सूर्योभत्तस्य पुत्री व्यजायत  ॥ गर्प्_३,२१।१ ॥  
कालिन्दीसञ्ज्ञका वीन्द्र यमुना यानुजा स्मृता  ।  
कृष्णपत्नीत्वकामेन चचार तप उत्तमम्  ॥ गर्प्_३,२१।२ ॥  
तप आलोचनं प्रोक्तं तत्त्वानां च विनिर्णयः  ।  
पूर्वार्जितानां पापानामनुतापस्तपः स्मृतम्  ॥ गर्प्_३,२१।३ ॥  
प्रायो नाम तपः प्रोक्तं चित्तनिग्रह उच्यते  ।  
प्रायश्चित्तमिति प्रोक्तं न तु क्षौरं खगेश्वर  ॥ गर्प्_३,२१।४ ॥  
अनुतापयुतं भूतं तच्छणु त्वं खगेश्वर  ।  
पूर्वं न जप्तं दिव्यमन्त्रं मुकुन्द तप्तं सदा क्लेशदावानलेन  ॥ गर्प्_३,२१।५ ॥  
न वै स्मृतं हरिनामामृतं च सदा स्मृतं हरिदोषादिकं च  ।  
न तु स्मृतं हरितत्त्वामृतं च सम्यक् श्रुतं लोलवार्तादिकं च  ॥ गर्प्_३,२१।६ ॥  
न पूजितं हरिपादारविन्दं सुपूजिताः पुत्रमित्रादिकाश्च  ।  
न वन्दितं हरिपादारविन्दं सुवन्दितो मित्रपादः सुघोरः  ॥ गर्प्_३,२१।७ ॥  
न दृष्टं वै धूपधूम्रैरुपेतं हरेर्वक्रं कुन्तलैः संवृतं च  ।  
पुत्रादिकं लालितं वै मुकुन्द न लालितं तव वक्रं मुरारे  ॥ गर्प्_३,२१।८ ॥  
सुलालितं भूषणैः पुत्रमित्रं न लालितं सर्वपापापहारि  ।  
न भुक्तं वै हरिनैरवेद्यशेषं मित्रालये षड्रसान्नं च भुक्तम्  ॥ गर्प्_३,२१।९ ॥  
सुपुष्पगन्धा नार्पिता ते मुरारे समर्पिताः पुत्रमित्रादिकेभ्यः  ।  
सन्तप्तोहं पुत्रमित्रादिकेषु कदा द्रक्ष्ये तव वक्त्रं मुकुन्द  ॥ गर्प्_३,२१।१० ॥  
अवैष्णवान्नैः शिग्रुशाकादिकैश्च ह्यनर्पितान्नैश्च तथाप्यसंस्कृतैः  ।  
तथाप्यभक्ष्यै रसना च दग्धा कदा द्रक्ष्ये तव वक्त्रं मुकुन्द  ॥ गर्प्_३,२१।११ ॥  
अष्टाक्षरीपूजया दिव्यतीर्थैर्विष्णोः पुरा भ्रामितैः शङ्खतीर्थैः  ।  
न पावितं मच्छरीरं मुरारे कदा द्रक्ष्ये तव व क्त्रं मुकुन्द  ॥ गर्प्_३,२१।१२ ॥  
अनर्पितैर्गन्धपुष्पादिकैश्च अनर्पितैर्भूषणैर्वस्त्रजातैः  ।  
अवैष्णवानां दिग्धगन्धादिदोषैर्गात्रं दग्धं कदा ह्युद्धरिष्ये मुकुन्द  ॥ गर्प्_३,२१।१३ ॥  
दग्धौ च पादौ मम वासुदेव न गच्छन्तौ क्षेत्रपथं हरेश्च  ।  
नेत्रे च दग्धे मम सर्वदापि नालोकितं तव देव प्रतीकम्  ॥ गर्प्_३,२१।१४ ॥  
दग्धौ च हस्तौ मम वासुदेव न पूजितं तव विष्णोः प्रतीकम्  ।  
मया कृतं पापजातं मुरारे कदा द्रक्ष्ये तव वक्रं मुकुन्द  ॥ गर्प्_३,२१।१५ ॥  
मदीयदोषान्गणयन्न पूर्ण दयां कुरु त्वं सुद्धदास्यान्मुकुन्द  ।  
यावन्ति लोमानि मदीयगात्रे सन्ति प्रभो सर्वदोर्षर्विदूर  ॥ गर्प्_३,२१।१६ ॥  
तावन्ति पापानि मदीयगात्रे कदा द्रक्ष्ये तव वक्त्रं मुकुन्द  ।  
अनन्तदेहे पतिपुत्रैर्गृहैश्च मित्रैर्धनैः पशुभृत्यादिकैश्च  ॥ गर्प्_३,२१।१७ ॥  
सुखं नाप्तं ह्यपुमात्रं मुकुन्द सेवा मुक्ता तव देवस्य विष्णोः  ।  
इतः परं पुत्रमित्रादिकं च यास्ये नाहं तव दासी भवामि  ॥ गर्प्_३,२१।१८ ॥  
येये ब्रूयुः पुत्रमित्रादिकैश्च सम्यक् सुखं जायते मर्त्यलोके  ।  
तेषामास्ये मूत्रविष्ठादिकं च सम्यक् सदा पतितं चेति जाने  ॥ गर्प्_३,२१।१९ ॥  
मित्रादीनां यत्कृतं द्रव्यजातं वृथा गतं मलरूपं च जातम्  ।  
सद्वैष्णवानां यत्कृतं द्रव्यजातं हरिप्राप्तेः कारणं स्यात्सदैव  ॥ गर्प्_३,२१।२० ॥  
एतादृशं तत्तु जातं मुकुन्द अलं ह्यलं तेन दुःखं च भुक्तम्  ।  
सङ्गं दत्तात्सज्जनानां सदा त्वं विना च त्वं दुर्जनानां च सङ्गात्  ॥ गर्प्_३,२१।२१ ॥  
सङ्गैः सदा दुर्जनानां मुरारे गात्रं दग्धं न विरागेण युक्तम्  ।  
एतादृशाहं कां गातिं वा मुकुन्द यास्ये न जाने दयया मां च पाहि  ॥ गर्प्_३,२१।२२ ॥  
एतादृशो ह्यनुतापः खगेन्द्र प्रायश्चित्तं न च क्षौरादिकं च  ।  
भानोः कन्या ह्यनुतापं च कृत्वा विचारयामास हरेः सुतत्त्वम्  ॥ गर्प्_३,२१।२३ ॥  
सर्वोत्तमो हरिरेकः सदैव यतः पूर्णः सर्वगुणैस्ततश्च  ।  
सृष्टौ यस्माज्जयते विश्वजातमतो हरिः सर्वगुणैश्च पूर्णः  ॥ गर्प्_३,२१।२४ ॥  
यो देवानामाद्य अकार एव यतो ब्रह्माद्या नैव पूर्णाः समस्ताः  ।  
लक्ष्मीप्रसादाच्चिरपुण्येन जातो यथायोग्यं पूर्णगुणो विरिञ्चः  ॥ गर्प्_३,२१।२५ ॥  
न लक्ष्मीवद्गुणपूर्णो विरिञ्चो न विष्णुवद्गुणपूर्णा रमापि  ।  
न वायुवद्भारती चापि पूर्णा न शेषवद्वारुणी चापि पूर्णा  ॥ गर्प्_३,२१।२६ ॥  
न वै रुद्रवत्पार्वती पूर्णरूपा ह्यन्येप्येवं नैव पूर्णाः सदैव  ।  
आलोचनामेवमेषा हि कृत्वा तपश्चक्रे यमुनायाश्च तीरे  ॥ गर्प्_३,२१।२७ ॥  
तदाचाहं यमुनायाश्च तीरं पार्थेन साकं मृगयां गतः खग  ।  
दृष्ट्वा च तां तत्र तपश्चरन्तीं तदाब्रुवं मत्सखायं च पार्थम्  ॥ गर्प्_३,२१।२८ ॥  
हे पार्थ शीघ्रं व्रज कन्यासमीपं त्वं पृच्छ कस्मादत्र तपः करोषि  ।  
एवं प्रोक्तस्तत्समीपं स गत्वा पृष्ट्वा चैतत्कारणं शीघ्रमेव  ॥ गर्प्_३,२१।२९ ॥  
आगत्य मामवदत्फाल्गुनोयं सर्वं वृत्तान्न्तं त्वसौ मत्समीपे  ।  
ततस्त्वहं सुमुहूर्ते च तस्याः पाणिग्रहं कृतवांस्तत्र सम्यक्  ॥ गर्प्_३,२१।३० ॥  
तस्याश्च तापात्सन्ततं मद्विचारात्प्रसन्नोहं सततं सुप्रसन्नः  ।  
पूर्णानन्दे रममाणास्य नित्यं तया च मे किं सुखंस्यात्खगेन्द्र  ॥ गर्प्_३,२१।३१ ॥  
मया विवाहोनुग्रहार्थं हि तस्या अङ्गीकृतो न तु सौख्याय वीन्द्र  ।  
तथा वक्ष्ये लक्ष्मणायाश्च रूपं पाणिग्राहे कारणं चापि वीन्द्रा  ॥ गर्प्_३,२१।३२ ॥  
शृणुष्व तत्तव वक्ष्यामि गोप्यं सच्छिष्यके नास्ति गोप्यं गुरोश्च  ॥ गर्प्_३,२१।३३ ॥  
  
इति श्रीगारुडे महापुराणे उत्तरखण्डे तृतीयांशे ब्रह्मकाण्डे भगवतः कालिन्द्या विवाहे हेतुनिरूपणं नामैकविंशो ऽध्यायः  
  
  
_____________________________________________________________  
  
श्रीगरुडमहापुराणम्- २२  
श्रीकृष्ण उवाच  ।  
या लक्ष्मणा पूर्वसर्गे खगेन्द्र पुत्री ह्यभूद्वह्निवेदस्य वेत्तुः  ।  
सुलक्षणैः संयुतत्वाद्यतः सा सुलक्ष्मणेति प्रथिता खगेन्द्र  ॥ गर्प्_३,२२।१ ॥  
यथा लक्ष्मीर्लक्षणैः सा सुपूर्णा यथा हरिर्लक्षणैर्वै सुपूर्णः  ।  
यथा वायुर्लक्षणैः पूर्ण एव यथा गायत्री लक्षणैः सा सुपूर्णा  ॥ गर्प्_३,२२।२ ॥  
यथा रुद्राद्या लक्षणैर्वै प्रपूर्णा रुद्रादिल्लक्ष्मणा चैव पूर्णा  ।  
गुणेनैवं धर्मतः किञ्चिदेव तथानुसन्धानाद्व्रियते नाम चापि  ॥ गर्प्_३,२२।३ ॥  
तस्मा दाहुर्लक्ष्मणेत्येव सर्वे तल्लक्षणं शृणु चादौ खगेन्द्र  ।  
नारायणे पूर्णगुणे रमेशे द्वात्रिंशत्सङ्ख्यानि सुलक्षणानि  ॥ गर्प्_३,२२।४ ॥  
सन्त्येव पक्षीन्द्र वदाम्यनु क्रमान्मत्तः श्रुत्वा मोक्षमाप्नोति नित्यम्  ।  
यः सप्तपादः षण्णवत्यङ्गुलोङ्गश्चतुर्हस्तः पुरुषस्तीक्ष्णदन्तः  ॥ गर्प्_३,२२।५ ॥  
य एतत्सर्वं मिलितं चैकमेव हरेर्विष्णोर्लक्षणं चाहुरार्याः  ।  
मुखं स्त्रिग्धं वर्तुलं पुष्टिरूपं द्वितीयं तल्लक्षणं चाहुरार्याः  ॥ गर्प्_३,२२।६ ॥  
हनुर्यस्यानुन्नतं चास्ति वीन्द्र तल्लक्षणं प्राहुरार्यास्तृतीयम्  ।  
यद्दन्ता वै तीक्ष्णसूक्ष्माश्च सन्ति तल्लक्षणं चाहुरार्याश्चतुर्थम्  ॥ गर्प्_३,२२।७ ॥  
यस्याधरे रक्तिमा त्वस्ति वीन्द्र तल्लक्षणं पञ्चमं चाहुरार्याः  ।  
यस्य हस्ता अतिरक्ताः खगेन्द्र तल्लक्षणं प्राहुरार्याश्च पष्ठम्  ॥ गर्प्_३,२२।८ ॥  
यस्मिन्नखाः सन्ति रक्ताः सुशोभास्तल्लक्षणं सप्तमं चाहुरार्याः  ।  
यस्मिन्कपोले रक्तिमा त्वस्ति वीन्द्र तल्लक्षणं ह्यष्टमं प्राहुरार्या  ॥ गर्प्_३,२२।९ ॥  
यस्मिन्करे शङ्खचक्रादिरेखा वर्तन्ते तन्नवमं प्राहुरार्याः  ।  
यस्यो दरं तन्तुरूपं सुपुष्टं वलित्रयैरङ्कितं सुन्दरं च  ॥ गर्प्_३,२२।१० ॥  
तल्लक्षणं दशमं प्राहुरार्या एकादशं निम्ननाभिं तदाहुः  ।  
ऊरुद्वयं यस्य च मांसलं वै तल्लक्षणं द्वादशं प्राहुरार्याः  ॥ गर्प्_३,२२।११ ॥  
कटिर्हि दीर्घा पृथुलास्ति यस्य त्रयोदशं लक्ष्म तदाहुरार्याः  ।  
यस्यास्ति मुष्को सुपरिष्ठितो वै चतुर्दशं लक्ष्म तदाहुरार्याः  ॥ गर्प्_३,२२।१२ ॥  
समुन्नतं शिश्रमथो हि लक्ष्म यस्यास्ति तत् पञ्चदशं वदन्ति  ।  
सुताम्रकं पादतलं खगेन्द्र तल्लक्षणं षोडशं प्राहुरार्याः  ॥ गर्प्_३,२२।१३ ॥  
निम्नौ च गुल्फौ सप्तदशं तदाहुर्ग्री वारूपं प्राहुरष्टादशं च  ।  
एकोनविंशं त्वक्षिपद्मं सुरक्तं प्राहुर्बाहुं जानु विंशं तथैव  ॥ गर्प्_३,२२।१४ ॥  
विस्तीर्णोरश्चैकविंशं तदाहुः सिंहास्कन्धं द्व्युत्तरं विंशमाहुः  ।  
त्रयोविंशं सूक्ष्ममास्यं तदाहुश्चतुर्विशं सुप्रसन्ने च दृष्टी  ॥ गर्प्_३,२२।१५ ॥  
ह्रस्वं लिङ्गं मार्दवं चापि वीन्द्र तल्लक्षणं पञ्चविंशं वदन्ति  ।  
समौ च पादौ कटिजानु चोरू षड्विंशमाहुश्च समे च जङ्घे  ॥ गर्प्_३,२२।१६ ॥  
समानहस्तौ समकर्णौ मिलित्वा द्वात्रिंशत्कं लक्षणं प्राहुरार्याः  ।  
द्वात्रिंशत्कं लक्षणं वै मुकुन्दे द्वात्रिंशत्कं लक्षणं वै रमायाम्  ॥ गर्प्_३,२२।१७ ॥  
द्वात्रिंशत्कं लक्षणं ब्रह्मणोपि तद्भारत्याः प्रवदन्त्येव सत्यम्  ।  
तथा च शङ्का सममेव चक्रिणेत्येवं सदामा कुरु निर्णयं ब्रुवे  ॥ गर्प्_३,२२।१८ ॥  
एकस्य वै लक्षणस्यापि विष्णोर्लक्ष्मीरन्तं नैव सम्यक् प्रपेदे  ।  
अतोनन्तैर्लक्षणैः संयुतं च हरिं चाहुर्लक्षणज्ञाः सदैव  ॥ गर्प्_३,२२।१९ ॥  
जानाति लक्ष्मीर्लक्षणं वायुरूपे स्वापेक्षया ह्यतिरिक्तं खगेन्द्र  ।  
स्वलक्षणापेक्षया भारती तु शतैर्गुणैरधिका वेधसोपि  ॥ गर्प्_३,२२।२० ॥  
खगेन्द्र तस्माल्लक्षणे साम्यचित्तं विश्वादीनां सर्वदा मा कुरुष्व  ।  
अष्टाविंशतिं प्राहू रुद्रादिकानां भ्रूनेत्रयोर्लक्षणेनैव हीनाः  ॥ गर्प्_३,२२।२१ ॥  
अलक्षणं मन्यते यद्धि तस्य दुर्लक्षणं नैव तच्चिन्तनीयम्  ।  
अष्टाविंशतिं लक्षणं वै हरस्य न भारतीवच्चिन्तनीयं खगेन्द्र  ॥ गर्प्_३,२२।२२ ॥  
अतो हरः क्रोधरूपी सदैव तयोरभावात्सत्यमुक्तं तथैतत्  ।  
अतो द्वयं नास्ति रुद्रे खगेन्द्र शिश्रोदरे किञ्चिदाधिक्यमस्ति  ॥ गर्प्_३,२२।२३ ॥  
सप्ताधिकैर्विशतिलक्षणैस्तु समायुताः स्वस्त्रियो लक्ष्मणाद्याः  ।  
षड्वविंशत्या लक्षणैश्चापि युक्ता वारुण्याद्या पञ्चविंशैश्च चन्द्रः  ॥ गर्प्_३,२२।२४ ॥  
अर्थश्चतुर्विंशतिभिश्चैव युक्तो नासावायोर्द्व्यधिका विंशतिश्च लक्षणैश्चैकविंशत्या शची युक्ता न संशयः  ॥ गर्प्_३,२२।२५ ॥  
प्रवाहा विंशकैर्युक्ता यम एकोनविंशकैः  ।  
पाश्यष्टादशभिर्युक्तो दशसप्तयुतो ऽनलः  ॥ गर्प्_३,२२।२६ ॥  
वैवस्वतः षोडशभिमित्रः पञ्चदशैर्युतः  ।  
चत्रुर्विंशैस्तु धनपः पावकस्तु त्रयोदशैः  ॥ गर्प्_३,२२।२७ ॥  
गङ्गा द्वादशभिर्युक्ता बुध एकादशैर्युतः  ।  
शनिस्तु दशसङ्ख्याकैः पुष्करो नवभिर्युतः  ॥ गर्प्_३,२२।२८ ॥  
अथ षोडशसाहस्रं भार्यारतु मम वल्लभाः  ।  
अष्टभिश्चैव संयुक्ताः सप्तभिः पितरस्तथा  ॥ गर्प्_३,२२।२९ ॥  
षड्भिश्च देवगन्धर्वाः पञ्चभिस्तदनन्तराः  ।  
चतुर्भैः क्षितिपाः प्रोक्तास्त्रिभिरन्ये च संयुताः  ॥ गर्प्_३,२२।३० ॥  
उदरे किञ्चिदाधिक्ये ह्रस्वे पादे च कर्णयोः  ।  
शिखाधिक्यं विना विप्र भार्यायां च शिवस्य च  ॥ गर्प्_३,२२।३१ ॥  
लक्ष्मणायां पञ्च दोषाः शिरोगुल्फादिकं विना  ।  
नाभ्याधिक्ये सहैवाष्टौ दोषाः सन्त्यतिवाहिके  ॥ गर्प्_३,२२।३२ ॥  
जङ्घाधिक्ये सहैवाष्टौ दोषाः शच्याः सदा स्मृताः  ।  
एवमेव हि दोषाश्चाप्यूहनीयाः खगेश्वर  ॥ गर्प्_३,२२।३३ ॥  
दुर्लक्षणैः सदा वीन्द्र संश्रुतैस्तत्त्वविद्भवेत्  ।  
महोदरो लम्बनाभिरीषामात्रोग्रदंष्ट्रकः  ॥ गर्प्_३,२२।३४ ॥  
अन्धकूपगभीराक्षो लम्बकर्णौष्ठनासिकः  ।  
लम्बगुल्फो वक्रपादः कुनखी श्यावदन्तकः  ॥ गर्प्_३,२२।३५ ॥  
दीर्घजङ्घो दीर्घशिश्रस्त्वेकाण्डश्चैकनासिकः  ।  
रक्तश्मश्रू रक्तरोमा वक्रास्यः सम्प्रकीर्तितः  ॥ गर्प्_३,२२।३६ ॥  
दग्धपर्व तसङ्काशो रक्तपृष्ठः कलिः स्मृतः  ।  
अलोमांसो ऽलोमशिरा रक्तगण्डकपोलकः  ॥ गर्प्_३,२२।३७ ॥  
ललाटे पाण्डुता नित्यं वामस्कन्धे करे खग  ।  
क्रूरदृष्टिर्दृष्टिपादस्तथा वै घर्घरस्वरः  ॥ गर्प्_३,२२।३८ ॥  
अत्याशी चातिपानश्च स्तनौ शुष्कफलोपमौ  ।  
ऊरौ नवाञ्जिकारोमः तथा पृष्ठे च मस्तके  ॥ गर्प्_३,२२।३९ ॥  
ललाटे त्रीणि दीर्घे तु समे द्वौ सम्प्रकीर्तितौ  ।  
सर्पाकारस्तु यो मत्स्यस्तस्य शिश्रे प्रकीर्तितः  ॥ गर्प्_३,२२।४० ॥  
पादत्राणोपमो मत्स्यो रसनाग्रे प्रकीर्तितः  ।  
शिश्राकारश्च यो मत्स्यो गुदे तस्य प्रशस्यते  ॥ गर्प्_३,२२।४१ ॥  
वृश्चिकाकारमत्स्यस्तु पदोस्तस्य प्रशस्यते  ।  
श्वाकारश्चापि मत्स्यो वै मुखे तस्य प्रकीर्तितः  ॥ गर्प्_३,२२।४२ ॥  
हस्ते तु बहुरेखाः स्युर्लोम नासापुटे स्मृतम्  ।  
अतिदीर्घं तु चाङ्गुष्ठं कनिष्ठं चातिदीर्घकम्  ॥ गर्प्_३,२२।४३ ॥  
दुर्लक्षणं त्वे वमादि कलावस्ति ह्यनेकशः  ।  
सुलक्षणान्यनेकानि मयि सन्ति खगेश्वर  ॥ गर्प्_३,२२।४४ ॥  
द्वात्रिंशल्लक्षणं विष्णोर्ब्रह्माद्यापेक्षयैव तत्  ।  
सहाभिप्राय गर्भेण ब्रह्मणोक्तं तव प्रभो  ॥ गर्प्_३,२२।४५ ॥  
ब्रह्मोक्तस्य मयोक्तस्य विरोधो नास्ति सत्तम  ।  
मयोक्तस्यैव स व्यासः कम्बुग्रीवः प्रदर्श्यते  ॥ गर्प्_३,२२।४६ ॥  
रक्ताधरं रक्त तालु चैकीकृत्य मयोदितम्  ।  
अतो विरोधो नास्त्येव तथा ज्ञानात्प्रतीयते  ॥ गर्प्_३,२२।४७ ॥  
सप्ताधिकैर्विंशतिलक्षणैस्तु समायुता याः स्त्रियो लक्ष्मणाद्याः  ॥ गर्प्_३,२२।४८ ॥  
भगे नेत्रे च हस्ते च स्तने कुक्षौ तथैव च  ।  
भारत्यपेक्षया पञ्चभिर्न्यूना त्वस्ति लक्षणैः  ॥ गर्प्_३,२२।४९ ॥  
न रुद्रवन्न चान्यानि लक्षणानि खगेश्वर  ।  
षड्विंशत्या लक्षणैश्चापि युक्ता वारुण्याः षड्लक्षणैश्चैव हीना  ॥ गर्प्_३,२२।५० ॥  
कर्णे कुक्षौ नासिकाकेशपाशे गुल्फे भगे किञ्चिदाधिक्यमस्ति  ।  
इन्द्रो युक्तः पञ्चविंशत्या खगेन्द्र सदा हीनो लक्षणैः सप्तसङ्ख्यैः  ॥ गर्प्_३,२२।५१ ॥  
हस्ते पादे उदरे कर्णयोश्च शिश्रे गुल्फे त्वधरोष्ठेधिकं च  ।  
चतुर्विंशत्या लक्षणैश्चापि युक्तो नास्तिक्यवायुस्तद्वदेवाष्टभिश्च  ॥ गर्प्_३,२२।५२ ॥  
नाभ्यां गुल्फे हनुरर्ङ्घ्योश्च स्कन्धे द्विजे नेत्रे त्वधरोष्ठेधिकं च  ।  
त्रयोविंशत्या लक्षणैश्चापि युक्ता शची तथा नवदोषैश्च युक्ता  ॥ गर्प्_३,२२।५३ ॥  
भगे केशे ह्यधरोष्ठे च कर्णे जङ्घे गण्डे वक्षसि गुल्फयोश्च  ।  
तथोत्तरोष्ठे किञ्चिदाधिक्यमस्ति एवं विजानीहि खगेन्द्रसत्तम  ॥ गर्प्_३,२२।५४ ॥  
द्वाविंशत्या लक्षणैः संयुतस्तु दशभिर्देषैः प्रवहो नाम वायुः  ।  
तथाङ्गुष्ठे किञ्चिदाधिक्यमस्ति विंशत्येकादशभिर्देषतोर्कः  ॥ गर्प्_३,२२।५५ ॥  
तद्विंशत्या लक्षणैः संयुतस्तु तदा दोषेर्द्वादशभिश्च युक्तः  ।  
एकोनविंशत्या लक्षणैश्चापि युक्तस्त्रयोदशभिस्तदभावैर्युतोग्निः  ॥ गर्प्_३,२२।५६ ॥  
अष्टादशभिर्लक्षणैः संयुतस्तु वैवस्वतस्तदभावैश्चतुर्दशभिः  ।  
मित्रस्तु सप्तदशभिर्लक्षणैः संयुतः खग  ॥ गर्प्_३,२२।५७ ॥  
सदोषैः पञ्चदशभिः संयुक्तो नात्र संशयः  ।  
तैश्च षोडशभिर्युक्तो धनपो नात्र संशयः  ॥ गर्प्_३,२२।५८ ॥  
तदभावैः षोडशभिः संयुक्तः सम्प्रकीर्तितः  ।  
तैः पञ्चदशभिश्चैव युक्तोग्रेज्यष्ठपुत्रकः  ॥ गर्प्_३,२२।५९ ॥  
तैः सप्तदशभिर्देषैः संयुक्तो नात्र संशयः  ।  
तैश्चतुर्दशभिश्चैव गङ्गा सम्परिकीर्तिता  ॥ गर्प्_३,२२।६० ॥  
तथाष्टादशभिर्देषैः संयुता नात्र संशयः  ।  
तैस्त्रयोदशभिश्चैव संयुतो बुध एव तु  ॥ गर्प्_३,२२।६१ ॥  
दोषैरेकोनविंशत्या संयुतो नात्र संशयः  ।  
शनिर्विंशतिदोषेण युतो द्वादशलक्षणैः  ॥ गर्प्_३,२२।६२ ॥  
लक्षणैश्चैकादशभिः पुष्करः परिकीर्तितः  ।  
एकविंशतिसङ्ख्याकैरसद्भावैः प्रकीर्तितः  ॥ गर्प्_३,२२।६३ ॥  
दशभिर्लक्षणैर्युक्ताः पितरो ये चिराः खग  ।  
त्रयोविंशतिदोषैश्च संयुता नात्र संशयः  ॥ गर्प्_३,२२।६४ ॥  
अष्टभिर्लक्षणैर्युक्ता देवगन्धर्वसत्तमाः  ।  
दोषैश्चतुर्विंशतिभिः संयुक्ताः परिकीर्तिताः  ॥ गर्प्_३,२२।६५ ॥  
सप्तलक्षणसंयुक्ता गन्धर्वा मानुषातमकाः  ।  
यैस्तु पञ्चविंशतिभिर्देषैः संयुक्ताः प्रकीर्तिताः  ॥ गर्प्_३,२२।६६ ॥  
षद्गुणैः क्षितिपा युक्ता षड्विंशत्या च दोषतः  ।  
तदन्ये पञ्चभिर्युक्ताश्चतुर्भिः केचिदेव च  ॥ गर्प्_३,२२।६७ ॥  
त्रिभिः केच्चित्ततो हीना न सन्ति खगसत्तम  ।  
यस्मिन्नरे क्षितिपे वा खगेन्द्र आधिक्यं यद्दृश्यते लक्षणस्य  ॥ गर्प्_३,२२।६८ ॥  
न ते नरा नैव ते वै क्षितीशाः सर्वे नैव ह्युत्तमाः सर्वदैव  ।  
ये देवा ये च दैत्याश्च सर्वेप्येवं खगाधिप  ॥ गर्प्_३,२२।६९ ॥  
लक्षणालक्षणैश्चैव क्रमेणोक्ता न संशयः  ।  
लक्षणैः सप्तविंशत्यालक्षणैः संयुताः खग  ॥ गर्प्_३,२२।७० ॥  
अतः सलक्षणा ज्ञेया द्वात्रिंशल्लक्षणैर्न हि  ।  
पितुर्गृहे वर्धमाना सदापि स्वकुटुम्बं श्रेष्ठयितुं खगेन्द्र  ॥ गर्प्_३,२२।७१ ॥  
उवाच सा पितरं दीयमानमन्नादिकं त्रमित्रादिकेषु  ।  
सदापि ये त्वनुसन्धानेन युक्ता अन्तर्गते तत्रतत्र स्थिते च  ॥ गर्प्_३,२२।७२ ॥  
अज्ञातत्वे चान्नपानादिकं च दत्तं सन्तो व्यर्थमेवं वदन्ति  ।  
हरिं वक्ष्ये तत्रतत्र स्थितं चं तं वै शृणु त्वादरेणाद्य नित्यम्  ॥ गर्प्_३,२२।७३ ॥  
बालो हरिर्बालरूपेण कृष्णः क्षीरादिकं नवनीतं घृतं च  ।  
गृह्णाति नित्यं भूषणं वस्त्रजातमेवं दद्यात्सर्वदा विष्णुतुष्ट्यै  ॥ गर्प्_३,२२।७४ ॥  
मित्रैर्हरिः केशवाख्यो मुकुन्दो भुङ्क्ते दत्तं त्वन्नप्रानादिकं च  ।  
पूर्वं दद्यात्सर्वदा वै गृहस्थो धन्यो भवेदन्यथा व्यर्थमेव  ॥ गर्प्_३,२२।७५ ॥  
गृह्णाति नित्यं माधवाख्यो हरिश्चेत्येवं ज्ञात्वा देयमन्नादिकं च  ।  
एवं ज्ञात्वा दीयमानेन नित्यं प्रीणाति विष्णुर्नान्यथा व्यर्थमेव  ॥ गर्प्_३,२२।७६ ॥  
गृहे नित्यं वासुदेवो हरिस्तु प्रीणाति नित्यं तत्र तिष्ठन्सुपर्ण  ।  
एवं ज्ञात्वा स्वगृहं सर्वदैव अलङ्कुर्याद्धातुरूपैः सदैव  ॥ गर्प्_३,२२।७७ ॥  
गोविन्दाख्यस्तिष्ठति वष्णवानां पुत्रैर्युतस्तिष्ठति वासुदेवः  ।  
मित्रे मुकुन्दः शालके चानिरूद्धो नारायणो द्विजवर्ये सदास्ति  ॥ गर्प्_३,२२।७८ ॥  
गोष्ठे च नित्यं विष्णुरूपी हरिस्तु अश्वे सदा तिष्ठति वामनाख्यः  ।  
सङ्कर्षणः शूद्रवर्णे सदास्ति वैश्ये प्रद्युम्नस्तिष्ठति सर्वदैव  ॥ गर्प्_३,२२।७९ ॥  
जनार्दनः क्षत्त्रजातौ सदास्ति दाशेषु नित्यं महिदासो हरिस्तु  ।  
मह्यां नित्यं तिष्ठति सर्वदैव ह्युपेन्द्राख्यो हरिरेकः सुपर्ण  ॥ गर्प्_३,२२।८० ॥  
गजे सदा तिष्ठति चक्रपाणिः सदान्तरे तिष्ठति विश्वरूपः  ।  
नित्यं शुनि तिष्ठति भूतभावनः पिपीलकायामपि सर्वदैव  ॥ गर्प्_३,२२।८१ ॥  
त्रिविक्रमो हरिरूप्यन्तरिक्षे सर्वजातावनन्तरूपी हरिश्च  ।  
हरेर्न वर्णोस्ति न गोत्रमस्ति न जातिरीशे सर्वरूपे विचित्रे  ॥ गर्प्_३,२२।८२ ॥  
एवं ज्ञात्वा सर्वदा लक्ष्मणा तु हरिं सदा प्रीणयामास देवी  ।  
सपर्यया वै क्रियमाणया हरिः पतिर्ममस्य दिति चिन्तयाना  ॥ गर्प्_३,२२।८३ ॥  
तत्याज देहं विष्णुपतित्वकामा मद्रेषु वै वीन्द्र पुत्री प्रजाता  ।  
स्वयंवरे लक्ष्मणाया अहं च भित्त्वा लक्ष्यं भूपतीन्द्रावयित्वा  ॥ गर्प्_३,२२।८४ ॥  
पाणिग्रहं लक्ष्मणायाश्च कृत्वा गत्वा पुरीं रमयामास देवी  ।  
तथैवाहं जाम्बवत्या विवाहं मत्पत्नीत्वे कारणं त्वां ब्रवीमि  ॥ गर्प्_३,२२।८५ ॥  
  
इति श्रीगारुडे महापुराणे उत्तरखण्डे तृतीयांशे ब्रह्मकाण्डे लक्ष्मणाविवाहहेतुनिरूपणं नाम द्वाविंशोध्यायः  
  
  
_____________________________________________________________  
  
श्रीगरुडमहापुराणम्- २३  
श्रीकृष्ण उवाच  ।  
सोमस्य पुत्री पूर्वसर्गे बभूव भार्या मदीया जाम्बवती मम प्रिया  ।  
तासां मध्ये ह्यधिका वीन्द्र किञ्चिद्रुद्रादिभ्यः पञ्चगुणैर्विहीना  ॥ गर्प्_३,२३।१ ॥  
यदावेशो बलवान्स्याद्रमायां तदानामस प्रियते केशवोलम्  ।  
यदावेशाद्ध्रासमुपैति काले तदा तासां साम्यमाहुर्महान्तः  ॥ गर्प्_३,२३।२ ॥  
लक्ष्म्यावेशः किञ्चिदस्त्येव नित्यमतस्ताभ्यः किञ्चिदाधिक्यमस्ति  ॥ गर्प्_३,२३।३ ॥  
गरुड उवाच  ।  
तासां मध्ये जाम्बवन्ती तु कृष्ण आराधनं कीदृशं सा चकार  ।  
तन्मे ब्रूहि कृपया विश्वमूर्ते आधिक्ये वै कारणं ताभ्य एव  ॥ गर्प्_३,२३।४ ॥  
गरुडेनैवमुक्तस्तु भगवान् देवकीसुतः  ।  
मेघगम्भीरया वाचा उवाच विनतासुतम्  ॥ गर्प्_३,२३।५ ॥  
श्रीकृष्ण उवाच  ।  
या पूर्वसर्गे सोमपुत्री बभूव पितुर्गृहे वर्तमानापि साध्वी  ।  
जन्म स्वकीयं सार्थकं वै चकार पित्रा साकं विष्णुशुश्रूषणे न च  ॥ गर्प्_३,२३।६ ॥  
शुश्राव नित्यं सत्पुराणानि चैवं चक्रे सदा विष्णुपादप्रणामम्  ।  
चक्रे सदा तारकस्यापि विष्णोः प्रदक्षिणं स्मरणं कुर्वती सा  ॥ गर्प्_३,२३।७ ॥  
पित्रा साकं सा तु कन्या खगेन्द्र वैराग्ययुक्ता श्रवणात्सम्बभूव  ।  
केशं च मित्रं द्विरदादिकं च अनर्घ्यरत्नानि गृहादिकं च  ॥ गर्प्_३,२३।८ ॥  
सर्वं ह्येतन्नश्वरं चैव मेने ममाधीनं हरिणा वै कृतं च  ।  
येनैव दत्तं पुत्रमित्रादिकं च तेना हृतं वेदनां नैव चक्रे  ॥ गर्प्_३,२३।९ ॥  
अद्यैव विष्णुः परमो दयालुः दयां मयि कृतवांस्ते न सुष्ठु  ।  
पित्रा साकं कन्यका सा तु वीन्द्र सदात्मनि ह्यमले वासुदेवे  ॥ गर्प्_३,२३।१० ॥  
एकान्तत्वं सुष्ठु भक्त्या गता सा यदृच्छया सोपपन्नेन देवी  ।  
अकल्पयन्त्यात्मनो वीन्द्र वृत्तिं चकार यत्सावधिराधं प्रथैव  ॥ गर्प्_३,२३।११ ॥  
सा वै वित्तं विष्णुपादारविन्दे दुः खार्णवात्तराके सञ्चकार  ।  
वागीन्द्रिद्रियं खग सम्यक् चकार हरेर्गुणानां वर्णने वा सदैव  ॥ गर्प्_३,२३।१२ ॥  
हस्तौ च विष्णोर्गृहसम्मार्जनादौ चकार देवी गात्रमलापहारम्  ।  
श्रोत्रं च चक्रे हरिसत्कथोदये मोक्षादिमार्गे ह्यमृतोपमे च  ॥ गर्प्_३,२३।१३ ॥  
नेत्रं च चक्रे प्रतिमादिदर्शने अनादिकालीनमलापहरिणी  ।  
सद्वैष्णवानां स्पर्शने चैव सङ्गे निर्माल्यगन्धानुविलेपने त्वक्  ॥ गर्प्_३,२३।१४ ॥  
घ्रार्णेद्रियं सा हरिपादसारे चकार संसारविमुक्तिदे च  ।  
जिह्वेन्द्रियं हरिनैवेद्यशेषे श्रीमत्तुलस्यादिविमिश्रिते च  ॥ गर्प्_३,२३।१५ ॥  
पादौ हरेः क्षेत्रपथानुसर्पणे शिरो हृषीकेशपदाभिवन्दने  ।  
कामं हृदास्ये तु हरिदास्यकाम्या तथोत्तमश्लोकजनाश्चरन्ति  ॥ गर्प्_३,२३।१६ ॥  
निष्कामरूपे च मतिं चकार वागिन्द्रियं स्तवनं स्वीचकार  ।  
एवं सदा कार्यसमूहमात्मना समर्पयित्वा परमेशपादयोः  ॥ गर्प्_३,२३।१७ ॥  
तीर्थाटनार्थं तु जगाम पित्रा साकं हरेः प्रीणनाद्यर्थमेव  ।  
आराधयित्वा ब्राह्मणान्विष्णुभक्तानादौ गृहे वस्त्रसम्भूषणाद्यैः  ॥ गर्प्_३,२३।१८ ॥  
पश्चात्कल्पं कारयामास देवी विष्णोरग्रे तीर्थयात्रार्थमेव  ।  
यावत्कालं तीर्थयात्रा मुकुन्द तावत्कालं तूर्ध्वरेता भवामि  ॥ गर्प्_३,२३।१९ ॥  
यावत्कालं तीर्थयात्रां करिष्ये तावद्दत्ताद्वैष्णवानां च सङ्गम्  ।  
हरेः कथाश्रवणं स्यान्मुकुन्द नावैष्णवानां सङ्गिनामङ्गसङ्गम्  ॥ गर्प्_३,२३।२० ॥  
सुहृज्जनैः पुत्रमित्रादिकैश्च दीर्थाटनं नैव कुर्यां मुकुन्द  ।  
कुर्वन्ति ये काम्यया तीर्थयात्रां तेषां सङ्गं कुरु दूरे मुकुन्द  ॥ गर्प्_३,२३।२१ ॥  
शालग्रामं ये विहायैव यात्रां कुर्वन्ति तेषां किं फलं प्राहुरार्याः  ।  
यदा तीर्थानां दर्शनं स्यात्तदैव शालग्रामं पुरतः स्थापयित्वा  ॥ गर्प्_३,२३।२२ ॥  
तीर्थाटनं पादचैरैः कृतं चेत्पूर्णं फलं प्राहुरार्याः खगेन्द्र  ।  
पादत्राणं पादरक्षां च कृत्वा तीर्थाटनं पादहीनं तदाहुः  ॥ गर्प्_३,२३।२३ ॥  
यो वाहने तुरगे चोपविष्टस्तीर्थाटनं कुरुते चार्धहीनम्  ।  
वृषादीनां वाहने पादमाहुः परान्नानां भोजने व्यर्थमाहुः  ॥ गर्प्_३,२३।२४ ॥  
महात्मनां वेदविदां यतीनां परान्नानां भोजने नैव दोषः  ।  
सङ्कल्पयित्वा परमादरेण जगाम सा तीर्थयात्रार्थमेव  ॥ गर्प्_३,२३।२५ ॥  
आदौ स्नात्वा हरिनिर्मात्यगन्धं विसर्जयित्वा श्रवणं वै चकार  ।  
पित्रा साकं भोजनं चापि कृत्वा अग्रे दिने क्रोशमेकं जगाम  ॥ गर्प्_३,२३।२६ ॥  
तत्र द्विजान्पूजयित्वान्नपान रात्रौ तत्त्वं श्रावयामास देवी  ।  
एवं यात्रां ये प्रकुर्वन्ति नित्यं तेषां यात्रां सफलां प्राहुरार्याः  ॥ गर्प्_३,२३।२७ ॥  
विना दयां तीर्थयात्रा खगेन्द्रव्यर्थेत्येवं वीन्द्र चाहुर्महान्तः  ।  
दिवा रात्रौ ये न शृण्वन्ति दिव्यां हरेः कथां तीर्थमार्गे खगेन्द्र  ॥ गर्प्_३,२३।२८ ॥  
व्यर्थंव्यर्थं तस्य चाहुर्गतं वै अश्वादीनां वाहनानां च विद्धि  ।  
अश्वादीनामपराधं वदस्व गङ्गादीनां दर्शनात्पापनाशः  ॥ गर्प्_३,२३।२९ ॥  
क्षेत्रस्थविष्णोर्दर्शनात्पापनाशो मार्जारस्याप्यपराधं वदस्व  ।  
क्षेत्रस्थविष्णोः पूजनात्पापनाशः पूजावतामपराधं वदस्व  ॥ गर्प्_३,२३।३० ॥  
जपादीनां कुर्वतां पापनाशो विष्णोर्ध्यानात्सद्य एवाधनाशः  ।  
अनुसन्धानाद्रहितं सर्वमेव कृतं व्यर्थमेवेति चाहुः  ॥ गर्प्_३,२३।३१ ॥  
अतो हरेः पापविनाशिनीं कथां श्रुत्वा विष्णोर्भक्तिमान्स्यात्वगन्द्र  ।  
दृष्ट्वादृष्ट्वा हरिपादाङ्कितं च स्मृत्वास्मृत्वा भक्तिमान्स्यात्खगेन्द्र  ॥ गर्प्_३,२३।३२ ॥  
पित्रा साकं कन्यका सापि वीन्द्र शेषाचलस्थं श्रीनिवासं च द्रष्टुम्  ।  
जगाम सा मार्गमध्ये हरिं च सा चिन्तयामास रमापतिं च  ॥ गर्प्_३,२३।३३ ॥  
कदा द्रक्ष्ये श्रीनिवासस्य वक्षः श्रीवत्सरत्नैर्भूषितं विस्तृतं च  ।  
कदा द्रक्ष्ये श्रीनिवासस्य तुन्दं वलित्रयेणाङ्कितं सुन्दरं च  ॥ गर्प्_३,२३।३४ ॥  
कदा द्रक्ष्ये श्रीनिवासस्य कण्ठं महर्लोकस्याश्रयं कम्बुतुल्यम्  ।  
कदा द्रक्ष्ये श्रीनिवासस्य नाभिं सदान्तरिक्षस्याश्रयं वै सुपूर्णम्  ॥ गर्प्_३,२३।३५ ॥  
कदा द्रक्ष्ये वदनं वै मुरारेर्जनलोकस्याश्रयं सर्वदैव  ॥ गर्प्_३,२३।३६ ॥  
शिरः कदा श्रीनिवासस्य द्रक्ष्ये सत्यस्य लोकस्याश्रयं सर्वदैव  ।  
कटिं कदा श्रीनिवासस्य द्रक्ष्ये भूर्लोकस्याश्रयं सर्वदैव  ॥ गर्प्_३,२३।३७ ॥  
कदा द्रक्ष्ये श्रीनिवासस्य चोरु तलातलस्याश्रयं सर्वदैव  ।  
कदा द्रक्ष्ये श्रीनिवासस्य जानु सुकोमलं सुतलस्याश्रयं च  ॥ गर्प्_३,२३।३८ ॥  
कदा द्रक्ष्ये श्रीनिवासस्य जङ्घे रसातलस्याश्रयेः सर्वदैव  ।  
कदा द्रक्ष्ये पादतलं हरेश्च पाताललोकस्याश्रयं सर्वदैव  ॥ गर्प्_३,२३।३९ ॥  
इत्थं मार्गे चिन्तयन्ती च देवी शेषाचले शेषदेवं ददर्श  ।  
फणैः सहस्रैः सुविराजमानं नानाद्रुमैर्वानरैर्वानरीभिः  ॥ गर्प्_३,२३।४० ॥  
अनन्त जन्मार्जितपुण्यसञ्चयान्मयाद्य दृष्टः परमाचलो हि  ।  
तद्दर्शनाद्वाष्पकलाकुलेक्षणा सद्यः समुत्थाय ननाम मूर्ध्ना  ॥ गर्प्_३,२३।४१ ॥  
मुखं च दृष्ट्वा नमनं च कार्यं पृष्ठादिभागे नमनं न कार्यम्  ।  
सापि द्विषट्कं नमनं च चक्रे शालग्रामं स्थापयित्वा पुरो ऽस्य  ॥ गर्प्_३,२३।४२ ॥  
इत्थं कार्यं वैष्णवैः पर्वतस्य त्वं वैष्णवैर्विपरीतं च कार्यम्  ।  
मध्वान्तःस्थः पर्वताग्रेस्ति नित्यं रमाब्रह्माद्यैः पूजितः श्रीनिवासः  ॥ गर्प्_३,२३।४३ ॥  
सुसत्तमं परमं श्रीनिवासं द्रक्ष्ये ऽथाहं ह्यारुरुक्षे ऽचलञ्च  ।  
इत्येवमुक्त्वा कपिलाख्यतीर्थे स्थानं चक्रे सा स्वपित्रा सहैव  ॥ गर्प्_३,२३।४४ ॥  
अत्रैवास्ते श्रीनिवासो हरिस्तु द्रव्येण रूपेण न चान्यथेति  ।  
आदौस्नात्वा मुण्डनं तत्र कृत्वा तीर्थश्राद्धं कारयित्वा सुतीर्थे  ॥ गर्प्_३,२३।४५ ॥  
गोभूहिरण्यादिसमस्तदानं दत्त्वा शैलं चारुरोहाथ साध्वी  ।  
शालग्रामं स्थापयित्वा स चाग्रे पुनः प्रणामं सापि चक्रे सुभक्त्या  ॥ गर्प्_३,२३।४६ ॥  
सोपानानां शतपर्यन्तमेवमारुह्य सा ह्युपविष्टा तु तत्र  ।  
शुश्राव सा भागवतं पुराणं शुश्राव वैवेङ्कटाद्रेः प्रशंसाम्  ॥ गर्प्_३,२३।४७ ॥  
जैगीषव्याद्गुरुपादात्सुभक्त्या सुश्राव तत्त्वं वेङ्कटाद्रेश्च सर्वम्  ॥ गर्प्_३,२३।४८ ॥  
  
इति श्रीगारुडे महापुराणे उत्तरखण्डे तृतीयांशे ब्रह्मकाण्डे वेङ्कटेशगिरियात्राक्रमनिरूपणं नाम त्रयोविंशोध्यायः  
  
  
_____________________________________________________________  
  
श्रीगरुडमहापुराणम्- २४  
जैगीषव्य उवाच  ।  
कन्ये शृणु त्वं वेङ्कटाख्याचलस्य स्मेराननां पुण्यमांरोहणे ऽस्य  ।  
श्रीगीतायाः पठनं चैव कुर्वन्नारोहणं कुरुते सर्वलोकः  ॥ गर्प्_३,२४।१ ॥  
पदेपदे श्रीनिवासश्च देवस्त्वलं ह्यलं प्रीयते भक्तवर्गः  ।  
तं प्रीणयन्मोक्षमायान्ति सर्वे हरौ तुष्टे किमलभ्यं च कन्ये  ॥ गर्प्_३,२४।२ ॥  
सोपानदेशे यः पुराणं शृणोति तदा कृता सर्वतीर्थादियात्रा  ।  
तदा दिवा प्रस्तुवन्तीह मार्गे सदा हरिं श्रीनिवासं गुरुं च  ॥ गर्प्_३,२४।३ ॥  
सोपानानां महिमानं च श्रुत्वा शालग्रामं स्थापयित्वा च तत्र  ।  
नमस्कृत्वा पुनरेवापि सा तु सोपानानि त्वारुरोहाथ साध्वी  ॥ गर्प्_३,२४।४ ॥  
सोपानानां वीन्द्र चारोहणेन त्ववैष्णवानां हरितोषो न चैव  ।  
तेनैव तेषां साधनं भूय एव तमस्यन्धे पातयितुं खगेन्द्र  ॥ गर्प्_३,२४।५ ॥  
स्थलेस्थले एवमेवापि कार्यं जैगीषव्यं पुनरेवाह देवी  ।  
कन्योवाच  ।  
जैगीषव्यः श्रीनिवासो हरिस्तु ब्रह्मादीनां दृश्यते श्रीनिवासः  ॥ गर्प्_३,२४।६ ॥  
जैगीषव्य कृपया त्वं वदस्व जैगीषव्यो ह्येवमुक्तो हरिं तु  ।  
उवाच कन्यां सोमपुत्रीं सतीं च ब्रह्मादीनां दृश्यते श्रीनिवासः  ॥ गर्प्_३,२४।७ ॥  
अनन्तरूपोधिककान्तकान्तिमान्रूद्रादीनां दृश्यते वेङ्कटेशः  ।  
ससूर्यलक्षाधिककान्तकान्तितो रुद्रादीनां दृश्यते श्रीनिवासः  ॥ गर्प्_३,२४।८ ॥  
सहस्रसूर्याधिककान्तिकान्तः सविद्युत्त्वान्मानुषाणां रमेशः  ।  
ऋष्यादीनां दृश्यते चन्द्रवच्च सन्मानुषाणामपरोक्षो हरिस्तु  ॥ गर्प्_३,२४।९ ॥  
नक्षत्रवद्दृश्यते श्रीनिवासः सदा ऋषीणामपरोक्षो हरिस्तु  ।  
स सूर्यवद्दृश्यते श्रीनिवासः संसारिणां वेङ्कटेशः खगेन्द्र  ॥ गर्प्_३,२४।१० ॥  
सन्दोहवद्दृश्यते वै प्रकाशो मिथ्यावतां दृश्यते श्रीनिवासः  ।  
पाषाणवन्नैल्यरूपप्रकाशः शिलामात्रे दृष्यते वै कलौ च  ॥ गर्प्_३,२४।११ ॥  
नृणां सर्वेषां श्रीनिवासो हरिस्तु कलौ स्वरूपं श्रीनिवासस्य देवी  ।  
न मानुषाः प्रविजानन्ति सर्वे यतः कलौ तामसा राजसास्तु  ॥ गर्प्_३,२४।१२ ॥  
तत्सङ्गिनः सात्त्विकाः केचिदेव ह्यतो भक्ता दुर्लभा वै कलौ च  ।  
ये दृश्यन्ते भक्तवत्ते न भक्ताः शिश्रोदरयोर्भरणे चैव सक्ताः  ॥ गर्प्_३,२४।१३ ॥  
कुर्वन्ति यात्रां च तदर्थमेव भक्तिज्ञानं दुर्लभं वै कलौ च  ।  
भक्ता ये वै न विरक्ताः सदैव तेषां हरेर्दर्शनं दुर्लभं च  ॥ गर्प्_३,२४।१४ ॥  
भक्तस्वरूपं तव वक्ष्ये खगेन्द्र यो ज्ञानपूर्णः परमे स्निग्ध एव  ।  
न च द्वेषैर्बन्धुरो भक्तियुक्तस्तव द्वेषाञ्छृणु वक्ष्ये च सम्यक्  ॥ गर्प्_३,२४।१५ ॥  
जीवाभिदा हरिणाप्राकृतेन स्वतन्त्रेण ह्यस्वतन्त्रस्य नित्यम्  ।  
ज्ञानानन्दैः परिपूर्णे हरौ च गुणैरपूर्णो हरिरित्येव चिन्ता  ॥ गर्प्_३,२४।१६ ॥  
श्रीब्रह्मरुद्रादिदिवौकसां सदा तथा द्विजानां सम्मानायाश्च चिन्ता  ।  
विष्णोः सकाशाद्ब्रह्मरुद्रादिकानां सदाधिक्यालोचनं द्वेष एव  ॥ गर्प्_३,२४।१७ ॥  
विष्णोर्भद्रे हस्तपादादिकानां भेदज्ञानं द्वेषमाहुर्महान्तः  ।  
अवताराणा छेदभेदादिकं च तथोच्यते मरणस्यापि चिन्ता  ॥ गर्प्_३,२४।१८ ॥  
तद्भक्तानां द्वेषणं चाहुरार्यास्तद्वाक्यानां दूषणं द्वेष एव  ।  
नच द्वेषैः संयुता ये च लोके कन्ये दृश्यन्ते न तु भक्ताः कदाचित्  ॥ गर्प्_३,२४।१९ ॥  
कन्योवाच  ।  
जैगीषव्य ब्रूहि मे के च भक्ता भक्तिं कथं दर्शयामासुरेते  ।  
तेषां हरिः श्रीनिवासो महात्मा त्राता सदा भक्तवर्गे दयालुः  ॥ गर्प्_३,२४।२० ॥  
जैगीषव्यस्त्वेवमुक्तो महात्मा उवाच कन्यां संस्मरन् भक्तवर्यः  ।  
जैगीषव्य उवाच  ।  
प्रहादाद्या श्रीनिवासस्य भक्ताः कृत्वा नृसिंहे चोत्तमां भक्तिमेव  ॥ गर्प्_३,२४।२१ ॥  
अवाप साम्राज्यमनुत्तमं च ज्ञानं नृसिंहात्समवाप पश्चात्  ।  
पराशरः श्रीनिबासस्य भक्तो भक्तिं कृत्वा व्यासरूपं हरिं च  ॥ गर्प्_३,२४।२२ ॥  
स्तुत्वा तेन ज्ञानतत्त्वं ह्यवाप्य जगाम मोक्षं भक्तिसंवर्धितात्मा  ।  
यो नारदः श्रीनिवासस्य भक्तो भक्तिं कृत्वा गर्भवासे हरौ च  ॥ गर्प्_३,२४।२३ ॥  
तया भक्त्या ब्रह्मपुत्रत्वमाप ज्ञानप्राप्त्या तेन मुक्तिं जगाम  ।  
यो ह्यम्बरीषः श्रीनिवासस्य भक्तः कृत्वा भक्तिं परदेव हरौ च  ॥ गर्प्_३,२४।२४ ॥  
जप्त्वा ज्ञानं प्राप्य दुर्वासकश्चाप्यवाप मोक्षं तेन संवर्धितात्मा  ।  
मुचुकुन्दो वै श्रीनिवासस्य भक्तो वैराग्यतो भक्तिदार्ढ्यं च कृत्वा  ॥ गर्प्_३,२४।२५ ॥  
तत्त्वज्ञानं प्राप्य विष्णोर्महात्मा ह्यवाप मोक्षं तेन संवर्धितात्मा  ।  
स पुण्डरीकः श्रीनिवासस्य भक्तः पित्रादिष्टो विष्णुभक्तिं च कृत्वा  ॥ गर्प्_३,२४।२६ ॥  
हरिप्रासादाज्ज्ञानमनुत्तमं चाप्यवाप मोक्षं भक्तिसंवर्धितात्मा  ।  
ब्रह्मा च वायुश्च सरस्वती च ज्ञातव्याः सर्वे ऋजुयोगिनश्च  ॥ गर्प्_३,२४।२७ ॥  
अच्छिन्नभक्ताश्च सदा मुरारेर्न काम्यरक्ताः शुद्धरूपा हि ते च  ।  
गिरीशनागेशखगेशसञ्ज्ञा देवाः शुक्रारौ गुरुचन्द्रेन्दुसूर्याः  ॥ गर्प्_३,२४।२८ ॥  
जलेशोग्निर्मनुधर्मौ कुबेरः विघ्नेशनासत्यमरुद्गणाश्च  ।  
पर्जन्यमित्रादय एव सर्वे सदा ह्येते श्रीनिवासस्य भक्ताः  ॥ गर्प्_३,२४।२९ ॥  
विश्वामित्रो भृगुरौर्वश्च कुत्सो मरीचिरत्रिः पुलहः क्रतुश्च  ।  
शक्तिर्वसिष्ठो सौतमीयो पुलस्त्यो भारद्वाजः श्रीनिवासस्य भक्ताः  ॥ गर्प्_३,२४।३० ॥  
मान्धाता नहुष्ॐबरीषसगरौ राजा पृथुर्हैहयो इक्ष्वाकुर्भरतो ययातिसुतलौ धर्मो विकुक्षिस्तथा  ।  
उत्तानश्च बिभीषणो दशरथो ह्येते महाज्ञानिनः श्रीमद्वेङ्कटनायकस्य च गुरोर्भक्ताः सदा संस्मृताः  ॥ गर्प्_३,२४।३१ ॥  
भागीरथी समुद्रश्च यमुना च सरस्वती  ।  
गोदावरी नर्मदा च कृष्णा भीमरथी तथा  ॥ गर्प्_३,२४।३२ ॥  
सरयूफल्गुकावेरीगण्डकी कपिला स्तथा  ।  
इत्येताश्च हरेर्भक्ताः सन्ति चात्रैव भामिनि  ॥ गर्प्_३,२४।३३ ॥  
अभिप्रायं तत्र वक्ष्ये शृणु कन्ये मया सति  ।  
यत्र प्रवर्तते मार्गे कथा विष्णोर्महात्मनः  ॥ गर्प्_३,२४।३४ ॥  
वर्तन्ते वैष्णवा यत्र हरितत्त्वार्थबोधकाः  ।  
तत्रैव भक्ताः सर्वेपि सन्ति विष्णोस्तथैव च  ॥ गर्प्_३,२४।३५ ॥  
ये देवयात्रां परमात्मचिन्तया कुर्वन्ति ते हरिभक्ताश्च नान्ये  ।  
यतो हरौ परमे वैष्णवानां सर्वं निष्ठामेति कृत्यं खगेन्द्र  ॥ गर्प्_३,२४।३६ ॥  
शेषाचलं समासाद्य ह्यन्नवस्त्रादिभूषणम्  ।  
यो न दद्यादभक्तः स ततः को नु परः पशुः  ॥ गर्प्_३,२४।३७ ॥  
भक्ता हरेः श्रीनिवासाचले च गङ्गादिरूपेण च तत्रतत्र  ।  
तिष्ठन्ति सेवार्थमुरुक्रमस्य तेषां पूजा नैव कार्या च देवि  ॥ गर्प्_३,२४।३८ ॥  
अभिप्रायं तत्र वक्ष्ये शृणु त्वं तत्र स्थले वस्त्रगन्धादिधूपैः  ।  
पुराणोक्ता अपि भेदेन पूज्या दृष्ट्वा च तान्वन्दयेत्प्राज्ञ एव  ॥ गर्प्_३,२४।३९ ॥  
सद्ब्राह्मणान्वन्दयेत्पादमूले हस्तौ च द्वौ सम्पुटीकृत्य देवि  ।  
साष्टाङ्गरुपं वन्दनं चैव विष्णोः कुर्यात्तथा गुरवे विष्णुबुद्ध्या  ॥ गर्प्_३,२४।४० ॥  
गङ्गादीनां वन्दनं कार्यमेव साष्टाङ्गं वै तुलसीनां तथैव  ।  
अश्वत्थानां नमनं कार्यमेव गवादीनां नमनं मानसेन  ॥ गर्प्_३,२४।४१ ॥  
पूजा सदा देवदेवस्य विष्णोः कार्या भक्त्या वैष्णवैरेव नान्यैः  ।  
ये नामका ज्ञानवन्तः सुभक्ताः सदैव कार्या विष्णुपूजा च कन्ये  ॥ गर्प्_३,२४।४२ ॥  
ये नामका ज्ञानवन्तः सुभक्ताः सदैवं कार्या विष्णुपूजा च कन्ये  ।  
येनामका विष्णुभक्ताः सदैव पूजा विष्णोर्नैव कार्यात्र देवि  ॥ गर्प्_३,२४।४३ ॥  
मोहाद्यो वै पूजयेद्देवदेवं महाधर्माद्याति चान्धं तमो वै  ।  
ब्रह्मादिनामानि हरेर्हि देवीं विष्णोः स्वनामानि ददौ दिवौकसाम्  ॥ गर्प्_३,२४।४४ ॥  
नादाद्धीरः केशवादीनि कन्ये स्वकं पुरं प्रविहायैव राजा  ।  
एवं मयोक्तं कन्यके सर्वमेतदेतत्परं सम्यगारोहणीयम्  ॥ गर्प्_३,२४।४५ ॥  
गोविन्द नारायण माधवेति यूयं मया सर्वमाराधितव्यम्  ।  
सर्वे मिलित्वा पुनरेवं खगेन्द्र समारुहन्वैङ्कटाद्रिं गृणन्तः  ॥ गर्प्_३,२४।४६ ॥  
हरेर्नामान्यत्र पूर्वं गृणन्तस्त्वास्वादयन्तः श्रीनिवासस्य नाम  ।  
द्रष्टुं सर्वे श्रीनिवासं तथैव कुर्वन्तस्ते तलशब्दं नदन्तः  ॥ गर्प्_३,२४।४७ ॥  
इति कृष्णवचः श्रुत्वा तार्क्ष्यः कृष्णमुवाचह कथमास्वादनं चक्रुरेतद्विस्तीर्यमे वद  ।  
श्रीकृष्ण उवाच  ।  
भो श्रीनिवास तव नामैव चैतन्नाम स्वामी ननु नामैव स्वामी  ।  
यां ब्रह्माद्या आश्रयन्तीत्ति यस्मात्तस्माद्रमा श्रीरिति नाम चाप  ॥ गर्प्_३,२४।४८ ॥  
रमाश्रयत्वान्नितरां सर्वदा चेत्यतो हरिः श्रीनिवासाभिधानः  ।  
भो श्रीनिवासेति तु नर्तयन्तो रोमाञ्चमात्रास्तलशब्दकारिणः  ॥ गर्प्_३,२४।४९ ॥  
अद्यैव पश्याम हरेस्तवास्यं कदा वयं कृत कृत्या भवामः  ।  
भोः केशवाद्यैव पदारविन्दं सन्दर्शयित्वा सुदयां कुरुष्व  ॥ गर्प्_३,२४।५० ॥  
ब्रह्माणमाहुश्च पुराणमाहुः कशब्दवाच्यं सर्वलोकेशमाहुः  ।  
ईशं चार्हं रुद्रमित्येव चाहुस्तत्प्रेरकं सृष्टिसंहारकार्ये  ॥ गर्प्_३,२४।५१ ॥  
अतो हरिः केशवनामधेयो भोः केशवेति च नर्तयन्तः  ।  
आनन्दवापीं संस्त्रवन्तोभि जग्मुर्नारायणेति प्रवदन्तो हि जग्मुः  ॥ गर्प्_३,२४।५२ ॥  
अतो दोषास्तद्विरुद्धा गुणाश्च नाराश्च तेषामाश्रयत्वान्मुरारिः  ।  
नारायणेति प्रवदन्तीह लोके नारानुबन्धात्सर्वमुक्ताः खगेन्द्र  ॥ गर्प्_३,२४।५३ ॥  
नाराः प्रोक्ता आश्रयत्वाच्च तेषामतोपि नारायण एव वीन्द्र  ।  
मुक्ताश्च ये तु प्रपदन्नु जग्मुरण्डोदकं यस्य कटाक्षमात्रात्  ॥ गर्प्_३,२४।५४ ॥  
यदुत्पन्नं तेन नाराः खगेन्द्र तेषां सदाप्याश्रयत्वाच्च वीन्द्र  ।  
नारायणेति प्रवदन्तीह लोके ह्यनन्तब्रह्माण्डविसर्जकत्वात्  ॥ गर्प्_३,२४।५५ ॥  
एवं ननृतुः परिशंसयन्तो गोविन्द नान्यो हि न चैव दर्शनम्  ।  
गोशब्दवाच्यास्तु समस्तवाचो गोभिश्च सर्वैः प्रतिपाद्यते यतः  ॥ गर्प्_३,२४।५६ ॥  
अतो हि गोविन्द इति स्मृतः सदा भो वेदवेद्येति तथा न ननृतुः  ।  
आनन्दबाष्पैश्च समन्विता हि हरे मुरारे तव दर्शनं हि  ॥ गर्प्_३,२४।५७ ॥  
देहि प्रभो वै तवदासदासाश्चतुर्दशे भुवने सर्वदापि  ।  
यतस्त्वमेवं वसतीति वासुश्चात्रैव नित्यं क्रीडते सर्वदैव  ॥ गर्प्_३,२४।५८ ॥  
यतो देवेत्येवमाहुर्महान्तस्त्वतो हरिं वासुदेवेति चाहुः  ।  
भो वासुदेवेति ननृतुः सर्वदैव भो माधवेति ननृतुश्चैव सर्वे  ॥ गर्प्_३,२४।५९ ॥  
लक्ष्मीपते चेति वदन्ति सर्वे धनीति शब्दः स्वाभिवाची यतो हि  ।  
अतोप्यार्या माधवेति ब्रुवन्ति लक्ष्मीपते पाहि तथैव भक्तान्  ॥ गर्प्_३,२४।६० ॥  
ते वै ब्रुवन्तो ननृतुश्च जग्मुर्विष्णो सदास्मान्परिपाहि नित्यम्  ।  
सर्वत्र यस्माद्विततोसि तस्मादित्यादिनामानि गृणन्त एव  ।  
जग्मुश्च सर्वे ददृशुश्च तीर्थं भक्त्योपेताः श्रीनिवासं स्मरन्तः  ॥ गर्प्_३,२४।६१ ॥  
कन्योवाच  ।  
किं नामकं तीर्थमिदं मुनीन्द्र किं कार्यमत्र प्रवदास्मान्कृतीश  ।  
कस्मै प्रसन्नो भगवाञ्छ्रीनिवासस्त्वस्मिन्सुतीर्थं वद विस्तरेण  ॥ गर्प्_३,२४।६२ ॥  
जैगीषव्य उवाच  ।  
कन्ये शृणु त्वं ह्यभवत्सुबुद्धिमान्प्रह्रादसञ्ज्ञो हरिभक्तवर्यः  ।  
निष्कामबुद्ध्या तु यदा जगाम शेषाचलस्थं श्रीनिवासं च द्रष्टुम्  ॥ गर्प्_३,२४।६३ ॥  
अस्मिंस्थले दैत्यकुमारकान्प्रति हरेश्च तत्त्वं परिपृष्टवान्प्रभुः  ।  
नृसिंहरूपं श्रीनिवासं भजस्व सुदुर्लभं मानुषं जन्म कन्ये  ॥ गर्प्_३,२४।६४ ॥  
तत्रापि विष्णोर्नृहरे सुतत्त्वं सुदुर्लभं सुष्ठु यात्रा तथैव  ।  
यस्यां यात्रायां यत्र कुत्रापि देशे हरेः कथा वर्तते दैत्यवर्याः  ॥ गर्प्_३,२४।६५ ॥  
तत्र स्थले हरिरास्ते सदैव यतो व्याप्तः सर्वतो वै नृसिंहः  ।  
एतच्छ्रुत्वा दैत्यकुमारकास्ते प्रह्लादमूचुर्भक्तवर्यं हरेश्च  ॥ गर्प्_३,२४।६६ ॥  
व्याप्तो हरिश्चेत्कथमत्र वै सखे न दृश्यते जलरूपी नृसिंहः  ।  
स एवमुक्तो दानवानां सुतैश्च तुष्टाव विष्णुं परमादरेण  ॥ गर्प्_३,२४।६७ ॥  
तव स्वरूपं मम दर्शयस्व स्वयोग्यरूपं दानवानां सुतानाम्  ।  
इति स्तुतः श्रीनिवासो हरिस्तु तस्मिन्नन्तर्जलरूपं समायात्  ॥ गर्प्_३,२४।६८ ॥  
अस्मिन्स्नानं ये प्रकुर्वन्ति तीर्थे तेषां ज्ञानं परमं दृढं स्यात्  ।  
अत्र स्नाने मानुषाणां च तात बुद्धिर्न हि स्यात्कलिकाले विशेषात्  ॥ गर्प्_३,२४।६९ ॥  
दत्त्वां वरं दैत्यवराय विष्णुरन्तर्दधे जलपूर्णे सुकुण्डे  ।  
अद्याप्यास्ते जलमध्ये नृसिंहः प्रह्लादोपि दैत्यकुमारकैः सह  ॥ गर्प्_३,२४।७० ॥  
तस्मिन् सुतीर्थे परितस्तत्रतत्र जयेति शब्दः श्रूयते चापराह्ने  ।  
इदं तीर्थं नारसिंहाभिधं च कन्येस्नानं ह्यत्र कार्यं मनुष्यैः  ॥ गर्प्_३,२४।७१ ॥  
स्नानं कृत्वा तत्र तीर्थे च सम्यग्दीपं दत्त्वा द्विजवर्याय मुख्यम्  ।  
द्रष्टुं पुनः श्रीनिवासं प्रजग्मुर्गोविन्दगोविन्द इति ब्रुवन्तः  ॥ गर्प्_३,२४।७२ ॥  
मुख्यप्राणाधिष्ठितं स्थानमाप्य अपाविशत्तत्र देवी ह्युवाच  ।  
जैगीषव्यः श्रीनिवासस्य विष्णोः कथं कार्यं दर्शनं तद्वदस्व  ॥ गर्प्_३,२४।७३ ॥  
जैगीषव्यः प्राह संहृष्टचित्तो ब्रवीमि तन्त्रं शृणु कन्यके त्वम्  ।  
श्रुत्वा मत्तः कुरु सर्वं मयोक्तमाद्यं द्वारं श्रीनिवासस्य दृष्ट्वा  ॥ गर्प्_३,२४।७४ ॥  
अपराधसहस्राणि क्रियन्ते ऽहर्निशं मया  ।  
तानि सर्वाणि मे देव क्षमस्व पुरुषोत्तम  ॥ गर्प्_३,२४।७५ ॥  
मानसान्वाचिकान्दोषान्कायि कानपि सर्वशः  ।  
वैष्णवद्वेषहेतून्मे भस्मसात्कुरु माधव  ॥ गर्प्_३,२४।७६ ॥  
आद्यद्वारं श्रीनिवासस्य देवि सम्यक् स्मरेद्विजयं वै जयं च  ।  
दक्षाध्वरे श्रीनिवासस्य देवि चण्डं प्रचण्डं संस्मरेत्सम्यगेव  ॥ गर्प्_३,२४।७७ ॥  
पाश्चात्यभागे श्रीनिवासस्य देवि नन्दं सुनन्दं संस्मरेदेव भक्त्या  ।  
सव्यद्वारे श्रीनिवासस्य कन्ये स्मरेत्कुमुदाक्षं कुमुदन्तमेव  ॥ गर्प्_३,२४।७८ ॥  
यश्चैव देहं प्रविशेद्भक्तिपूर्वं कदा द्रक्ष्ये सादरेणैव देवि  ।  
प्रदक्षिणद्वादशकं च कृत्वा पदे पदे संस्मरेच्छ्रीनिवासम्  ॥ गर्प्_३,२४।७९ ॥  
श्रीस्वामितीर्थे सम्यगाचम्य नत्वा स्नात्वा नत्वा भूवराहं च देवि  ।  
अयुद्वारं प्रिवशेद्भक्तिपृर्वं गोविन्दगोविन्द इतिब्रुवन्वै  ॥ गर्प्_३,२४।८० ॥  
पश्चाद्धरेर्नमनं कार्यमेव साष्टाङ्गरूपं प्रविशेद्देवगेहम्  ।  
पुनर्विशेद्वारतः संस्थितः स पीठस्थदेवान्मानसा चिन्तयीत  ॥ गर्प्_३,२४।८१ ॥  
मध्ये पीठं श्रीनिवासं च देवी नारायणं प्रणमेत्पूर्णमेव  ।  
देवस्य सव्ये पीठभागाद्वहिश्च नमस्कार्यं गुरुदेवाय चैव  ॥ गर्प्_३,२४।८२ ॥  
पीठस्याग्राच्चाप्यधस्तात्प्रदेशे आग्नेयकोणे प्रणमेद्वै खगेन्द्र  ।  
नैरृत्यभागे व्यासदेवाय देवि नमस्कार्यो वैष्णवः सर्वदापि  ॥ गर्प्_३,२४।८३ ॥  
वायव्यकोणे भक्तिपूर्वं सुदुर्गां नमस्कुर्याद्भक्तिसंवर्धितात्मा  ।  
पीठस्योर्ध्वं ह्यग्निकोणेषु देवी धर्माधिभूताय नमो यमाय  ॥ गर्प्_३,२४।८४ ॥  
पीठस्योर्ध्वं नैरृतस्योर्ध्वकोणे ज्ञानाधिपं प्रणमेद्वायुदेवम्  ।  
पीठस्योर्ध्वं वायुकोणे च सुभ्रूर्वैराग्यानामधिपं चैव रुद्रम्  ॥ गर्प्_३,२४।८५ ॥  
पीठस्योर्ध्वं त्वीशकोणे च देवि ऐश्वर्याणामधिपं चेन्द्रदेवम्  ।  
पीठस्य पूर्वे प्रणमेन्नैरृतिं च अर्याम्णानामधिपं चात्र देवि  ॥ गर्प्_३,२४।८६ ॥  
देवस्य पीठस्य च दक्षिणे च दुर्गां नमेदुग्ररूपाभिधां च  ।  
पीठस्य कन्ये प्रणमेत्पश्चिमे वै आरोग्याणा मधिपं कामदेवम्  ॥ गर्प्_३,२४।८७ ॥  
देवस्य पीठस्योत्तरे रुद्रदेवमनैश्वर्याणामधिपं संस्मरेच्च  ।  
पीठस्य मध्ये प्रणमेद्वै वराहं सदा कन्ये परमं पूरुषाख्यम्  ॥ गर्प्_३,२४।८८ ॥  
तस्योपरिष्टाच्छक्तिसञ्ज्ञां च लक्ष्मीमाधाररूपां प्रणमेच्चैव नित्यम्  ।  
तस्योपरिष्टाद्वायुकूर्मौ नमेच्च तस्योपरिष्टाच्छेषकूर्मौ नमेच्च  ॥ गर्प्_३,२४।८९ ॥  
तस्योपरिष्टादभिमानिनीं भुवो भूदेवतां प्रणमेच्चैव सुभ्रूः  ।  
तस्योपरिष्टाद्वरुणं संस्मरेच्च क्षीरोदधेरधिपं चैव देवम्  ॥ गर्प्_३,२४।९० ॥  
तस्योपरिष्टात्प्रणमेच्चैव लक्ष्मीं श्वेतद्वीपाख्यं कन्यके पूजयेच्च  ।  
तस्योपरिष्टात्प्रणमेच्चैव लक्ष्मीं महादिव्यां मण्डपसञ्ज्ञकां च  ॥ गर्प्_३,२४।९१ ॥  
पीठस्य मध्ये यमसञ्ज्ञां च लक्ष्मीं समर्चयेद्यममध्ये च देवीम्  ।  
यमस्य देवस्य च दक्षिणे च सूर्यं नमेद्दीपरूपं च भद्रे  ॥ गर्प्_३,२४।९२ ॥  
यमस्य देवस्य च वामभागे श्रियं नमेद्दीपरूपां च देवीम्  ।  
यमस्य देवस्य तु चाग्रभागे हुताशनं दीपरूपं नमेच्च  ॥ गर्प्_३,२४।९३ ॥  
देवस्याग्रे भूमिनाम्नीं नमेच्च तत्त्वाभिमानां संस्मरेच्चैव नित्यम्  ।  
पर्यङ्करूपं श्रीनिवासस्य विष्णोस्तमोभिमानां सन्नमेच्चैव दुर्गाम्  ॥ गर्प्_३,२४।९४ ॥  
पूर्वादिगं पीठसोपानरूपमात्मानमेकं प्रणमेच्च देवि  ।  
दक्षस्थदिक्पीठसोपानरूपं ज्ञानात्मकं प्रणमेच्चैव कन्ये  ॥ गर्प्_३,२४।९५ ॥  
पद्मस्य पूर्वस्थदले च देवि स्त्रीरूपाख्यं विमलाख्यामिमां च  ।  
ब्रह्मादिदेवान्प्रणमेच्च देवि आग्नेयकोणस्थदले शृणुत्वम्  ॥ गर्प्_३,२४।९६ ॥  
उत्कर्षनाम्नीं परमां च देवीं नमेद्रमां ब्रह्मवायू च शेषम्  ।  
दक्षस्थपद्मस्य दलाष्टके च नारायणाकारशेषादिकानाम्  ॥ गर्प्_३,२४।९७ ॥  
स्त्रीरूपेभ्यो नमनं कार्यमेव कन्ये मया पश्चिमस्थे दले च  ।  
गोपाख्यनारायणब्रह्मवायुविप्रादिकानां शेषरूद्रादिकानाम्  ॥ गर्प्_३,२४।९८ ॥  
स्त्रीरूपेभ्यो नमनं कार्यमेव ईशान कोणस्थदलेषु चैव  ।  
ईशाननारायणमाविरिञ्चवायुर्वियच्छेषसुरादिकानाम्  ॥ गर्प्_३,२४।९९ ॥  
स्त्रीरूपेभ्यो नमनं कार्यमेव तथैव पद्मस्य च मध्यभागे  ।  
अनुग्रहाख्या विष्णुलक्ष्मीश्च देवी वायुर्वियच्छेषरुद्रादिकानाम्  ॥ गर्प्_३,२४।१०० ॥  
स्त्रीरूपाणां नमनं कार्यमेव सुयोगपीठस्य स्वरूप भूतम्  ।  
सदा नमेच्छ्रीमदनन्तसञ्ज्ञमेवं न मेच्छ्रीनिवासं च देवम्  ॥ गर्प्_३,२४।१०१ ॥  
श्रीनिवासस्य वामे तु लक्ष्मीं च प्रणमेद्वुधः  ।  
श्रीनिवासस्य सव्ये तु धरायै प्रणमेच्छुभे  ॥ गर्प्_३,२४।१०२ ॥  
पीठाद्वहिः पूर्वभागे कृपोल्कं प्रणमेच्छुभम्  ।  
महोल्कं दक्षिणे चैव वीरोल्कं पश्चिमे नमेत्  ॥ गर्प्_३,२४।१०३ ॥  
उत्तरे च नमः कुर्याद्युल्काय च महात्मने  ।  
चतुर्ष्वपि च कोणेषु सहस्रोल्कं नमेत्सुधीः  ॥ गर्प्_३,२४।१०४ ॥  
पूर्वे तु वासुदेवाय नमस्कुर्याच्च दक्षिणे  ।  
सङ्कर्षणाय देवाय प्रद्युम्नाय च पश्चिमे  ॥ गर्प्_३,२४।१०५ ॥  
उत्तरे ह्यनिरुद्ध्या नमस्कुर्यादतन्द्रितः  ।  
आग्नेये च नमस्कुर्यात्कन्ये मायां सदा शुभे  ॥ गर्प्_३,२४।१०६ ॥  
जयायै च नमस्कुर्यान्नैरृत्ये चापि वायवे  ।  
कृत्ये चैव नमस्कुर्यादीशान्ये शान्तिसञ्ज्ञकाम्  ॥ गर्प्_३,२४।१०७ ॥  
केशवाय नमः पूर्वे तथा नारायणाय च  ।  
माधवाय नमस्कुर्यान्नैरृत्ये चापि वायवे  ॥ गर्प्_३,२४।१०८ ॥  
आग्नेये कन्यके नित्यं भक्त्या तु प्रयतः शुभे  ।  
गोविन्दाय नमस्कुर्याद्दक्षिणे विष्णवे तथा  ॥ गर्प्_३,२४।१०९ ॥  
मधुसूदनाय भोः कन्ये नमस्कुर्यात्तु नैरृतौ  ।  
पश्चिमे त्रिविक्रमाय वामनाय तथैव च  ॥ गर्प्_३,२४।११० ॥  
विष्णवे श्रीधरायाथ नमस्कुर्याच्च भामिति  ।  
उत्तरे तु महाकन्ये हृषीकेशाय वै नमः  ॥ गर्प्_३,२४।१११ ॥  
तथा वै पद्मनाभाय नमस्कुर्यादतन्द्रितः  ।  
दामोदराय चैशान्ये नमस्कुर्याच्च भामिनि  ॥ गर्प्_३,२४।११२ ॥  
चतुर्थावरणे पूर्वे महाकूर्माय वै नमः  ।  
वराहाय नमस्कुर्यादाग्नेये कन्यके शुभे  ॥ गर्प्_३,२४।११३ ॥  
दक्षिणे नारसिंहाय वामनाय नमोनमः  ।  
भार्गवाय नमस्कुर्यान्नैरृत्ये शुद्धचेतसा  ॥ गर्प्_३,२४।११४ ॥  
पश्चिमे माधवायाथ तथा कृष्णाय वै नमः  ।  
बुद्धाय च नमस्कुर्याद्वायव्ये कन्यके शुभे  ॥ गर्प्_३,२४।११५ ॥  
उत्तरे ह्युल्करूपाय अनन्ताय नमोस्तु ते  ।  
ईशान्ये विश्वरूपाय नमस्कुर्यादतन्द्रितः  ॥ गर्प्_३,२४।११६ ॥  
आग्नेये वारुणीं चैव गायत्रीं चैव नैरृते  ।  
वायव्ये भारतीं चैव ईशान्ये गिरिजां नमेत्  ॥ गर्प्_३,२४।११७ ॥  
गिरिजां वामभागे तु सौपर्णै चैव सन्नमेत्  ।  
प्रागिन्द्राय नमस्कुर्यात्सायुधाय तथैव च  ॥ गर्प्_३,२४।११८ ॥  
स परिग्रहाय श्रीविष्णोः पार्षदाय नमोनमः  ।  
आग्नेयेत्यग्नये तुभ्यं सायुधायेति पूर्ववत्  ॥ गर्प्_३,२४।११९ ॥  
दक्षिणे तु यमायैव नैरृत्यां निरृतिं यजेत्  ।  
पश्चिमे वरुणायैव वायव्ये वायवे नमः  ॥ गर्प्_३,२४।१२० ॥  
उत्तरे च कुबेराय ईशान्ये च शिवाय च  ।  
ईशानशक्रयोर्मध्ये ब्रह्मणे सायुधाय च  ॥ गर्प्_३,२४।१२१ ॥  
निरृत्यप्यतिमध्ये तु शेषाय च नमोनमः  ।  
एवं कृत्वा नमस्कारं प्रणमेच्च पुनः पुनः  ॥ गर्प्_३,२४।१२२ ॥  
इत्येतत्सर्वमाख्यातं विधिपूर्वं तु दर्शनम्  ।  
इतः परन्तु गन्तव्यं दर्शनार्थं रमापते  ॥ गर्प्_३,२४।१२३ ॥  
एवमुक्त्वा तु सा देवी तैः सार्धं तु ययौ मुदा  ।  
यदुक्तः श्रीनिवासस्य दर्शनस्य विधिः खग  ।  
कस्यचिन्नैव वक्तव्यो गोप्यत्वाच्च कदाचन  ॥ गर्प्_३,२४।१२४ ॥  
समागमो दुर्घट एव वीन्द्र सतां च सत्तत्त्वविबोधकानाम्  ।  
अनेकजन्मार्जितपुण्यसञ्चयादभूद्गुरोः सङ्गम एव तस्य  ॥ गर्प्_३,२४।१२५ ॥  
पयो विकारं च निजं जहाति शेषस्य शेषं नलिनस्य षङ्कजम्  ।  
भावं चलं पङ्कजनाभयोगात्सत्सङ्गयोगादशुभानि न स्युः  ॥ गर्प्_३,२४।१२६ ॥  
  
इति श्रीगारुडे महापुराणे उत्तरखण्डे तृतीयांशे ब्रह्मकाण्डे श्रीवेङ्कटेशगिर्यारोहणक्रमतद्भक्ततत्पर्वतनामादिनिरूपणं नाम चतुर्विशो ऽध्यायः  
  
_____________________________________________________________  
  
  
श्रीगरुडमहापुराणम्- २५  
सा द्वारदेशे श्रीनिवासस्य देवी स्वामिपुष्करिणीं ददृशे कैश्च सार्धम्  ।  
स्वामिन्हरे श्रीनिवासेति सा तं ब्रह्मादीनां तारकं सम्प्रदध्यौ  ॥ गर्प्_३,२५।१ ॥  
देवैः सार्धं पालनार्थं च विष्णुरस्त्येव नित्यं पुष्करिण्यां जलेषु  ।  
अतः स्वामिपुष्करिणीति चाहुस्तत्र स्नानं कन्यकान्याश्च चक्रुः  ॥ गर्प्_३,२५।२ ॥  
शुचिर्भूत्वा श्रीनिवासं च देवास्तुप्तुं विविशुः शुद्धभक्त्या खगेन्द्र  ।  
यथोपदिष्टं गुरुणा तथैव चक्रे कन्याश्च सर्वं खगेन्द्र  ॥ गर्प्_३,२५।३ ॥  
तदा हरिं दर्शयामास तस्यै स्वकं रूपं सुप्रतीके सुपूर्णम्  ।  
सा कन्यका श्रीनिवासस्य रूपं ददर्श भक्त्या स्वमनोभिरामम्  ॥ गर्प्_३,२५।४ ॥  
सुवर्णचित्रं वसनं वसानं सोष्णीषकं कञ्चुकं सन्दधानम्  ॥ गर्प्_३,२५।५ ॥  
मृगोत्थमदगन्धेन सुरभीकृतदिङ्मुखम्  ।  
पुण्डरीकविशालाक्षं कम्बुग्रीवं महाभुजम्  ॥ गर्प्_३,२५।६ ॥  
हेमयज्ञोपवीताङ्गं साक्षात्कन्दर्पसन्निभम्  ।  
जगन्मोहनसैन्दर्यं कोमलाङ्गं मनोहरम्  ॥ गर्प्_३,२५।७ ॥  
दृष्ट्वा च कन्या मुमुदे रोमाञ्चितसुगात्रका  ॥ गर्प्_३,२५।८ ॥  
तद्दर्शनाह्लादपरिप्लुताशया प्रेम्णाथ रोमाश्रुकुलाकुलेक्षणा  ।  
ननर्त देवी पुरतस्तस्य विष्णोः सा ध्वस्तदोषा परमादरेण  ।  
आनन्द मां पाहि सुखं च दत्त्वा मुकुन्दा मां पाहि विमुक्तिदानात्  ॥ गर्प्_३,२५।९ ॥  
मां पाहि नित्यं ह्यरविन्दनेत्र प्रसन्नदृष्ट्या करुणासुधार्द्र  ।  
गोविन्द गोविन्द सुदुः खितां मां ज्ञानादिदानेन हि पाहि नित्यम्  ॥ गर्प्_३,२५।१० ॥  
जनार्दन त्वं हि सुदुष्टसङ्गान्कामादिरूपान्सततं वर्जयित्वा  ।  
हरे हरे मां सततं पाहि दैत्यान्समाहृत्य प्रबलान्विघ्नरूपान्  ॥ गर्प्_३,२५।११ ॥  
रमेश मां पाहि चतुर्मुखेश विश्वेश मां पाहि सरस्वतीश  ।  
रमेश मां पाहि निदानमूर्ते वृन्दारवृन्दैर्वन्दितपादपद्म  ॥ गर्प्_३,२५।१२ ॥  
एवं तु नत्वा परमादरेण तुष्टाव विष्णुं परमं पुराणम्  ।  
लक्ष्म्या सदा ये ऽविदिता गुणाश्च असङ्ख्याताः सन्ति विष्णौ च वीश  ॥ गर्प्_३,२५।१३ ॥  
तेषां सकाशादतिबाहुल्यसङ्ख्या गुणा हरौ ते ऽविदिता वै रमायाः  ।  
अतो हरे स्तवने क्वास्ति शक्तिस्तथापि यत्नं स्तवने ते करिष्ये  ॥ गर्प्_३,२५।१४ ॥  
तव प्रसादाच्च रमाप्रसादाद्विधिप्रसादात्भारतीशप्रसादात्  ।  
रुद्रप्रसादात्स्तवनं ते करिष्ये तथापि विष्णो मयि शान्तिं कुरुष्व  ॥ गर्प्_३,२५।१५ ॥  
यदि प्रसन्नोसि मयि त्वमीश त्वत्पादमूले देहि भक्तिं सदैव  ।  
त्वद्दर्शनाद्देव शुभाशुभं च नष्टं मदीयं ह्यशुभं च नित्यम्  ॥ गर्प्_३,२५।१६ ॥  
त्वन्मायया नष्टमिमं च लोकं मदेन मत्तं बधिरं चान्धभूतम्  ।  
ऐश्वर्ययोगेन च यो हि मूको जातः सदा दीनागुर्वादिकेषु  ॥ गर्प्_३,२५।१७ ॥  
मा देहि ऐश्वर्यमनुत्तमं त्वत्पादारविन्दस्य विरुद्धभूतम्  ।  
त्वं देव मे देहि सतां च सङ्गं तव स्वरूपप्रतिपादकानाम्  ॥ गर्प्_३,२५।१८ ॥  
पुत्रादीनामैहिकं वासुदेव दग्ध्वा च मे देहि पादारविन्दे  ।  
सद्वष्णवे क्रियमाणं च कोपं दग्ध्वा च मे देहि पादरविन्दे  ॥ गर्प्_३,२५।१९ ॥  
द्रव्यादिके क्रियमाणं च लोभं दग्ध्वा वै मे देहि पादाब्जमूले  ।  
पुत्रादिके क्रियमाणं च मोहं दग्ध्वा च मे देहि पादाब्जमूले  ॥ गर्प्_३,२५।२० ॥  
विद्यां पुत्रं द्रव्यजातं मदं च दग्ध्वा च मे देहि पादाब्जमूले  ।  
सद्वैष्णवासहमानस्वरूपं दग्ध्वा मात्सर्यं पाहि मां वेङ्कटेश  ॥ गर्प्_३,२५।२१ ॥  
मन्त्रं च मे देहि निदानमूर्ते येनैव मे स्यात्तव सङ्गश्च भूयः  ।  
नान्यं वृणे तव पादाब्जसङ्गात्तदेव मे देहि मम प्रसन्नः  ॥ गर्प्_३,२५।२२ ॥  
इतीरितः श्रीनिवासः प्रसन्न उवाच देवो ह्यमृतस्त्रवं च  ।  
अत्रैव कन्ये प्रजपस्व मन्त्रं सुगोप्यरूपं परमादरेण  ॥ गर्प्_३,२५।२३ ॥  
वक्ष्यामि मन्त्रं परमादरेण शृण्वद्य भक्त्या परमादरेण  ।  
अन्तः स्थमन्त्यं ह्याद्यसंयुक्तमेव सबिन्दु तद्वत्स्पर्शकाद्येन युक्तम्  ॥ गर्प्_३,२५।२४ ॥  
एकारयुक्तं प्रथमान्तः स्थयुक्तं समत्रिकोणे चोष्मणा संयुतं च  ।  
तकारसक्तं स्वर्शमन्तः स्थयुक्तमाद्यन्त ॐकारसमन्वितं च  ॥ गर्प्_३,२५।२५ ॥  
अनेन मन्त्रेण तवेप्सितं च भवेद्धि कन्ये नान्त्र विचार्यमस्ति  ।  
एवं स उक्त्वा श्रीनिवासो हरिस्तु प्रतीकवद्दर्शयामास रूपम्  ॥ गर्प्_३,२५।२६ ॥  
नत्वा तु सा श्रीनिवासं च देवी उवास ह स्वामिसरः समीपे  ।  
तस्मिन्दिने ब्राह्मणादींश्च सर्वान्सन्तर्पयामास च षड्रसान्नैः  ॥ गर्प्_३,२५।२७ ॥  
सायङ्काले श्रीनिवासस्य दृष्ट्वा उत्साहरूपैः श्रीनिवासप्रतीकैः  ।  
साकं भक्त्या सम्प्रणम्याथ देवी प्रदक्षिणं श्रीनिवासस्य सुष्ठु  ॥ गर्प्_३,२५।२८ ॥  
ननर्त देवी सुप्रतीकस्य चाग्रे लज्जां त्यक्त्वा जय देवेति चोक्त्वा  ।  
आनृत्तकाले च हरेश्च वक्त्रं दृष्ट्वा च दृष्ट्या तु परं ननर्त  ॥ गर्प्_३,२५।२९ ॥  
ममाद्य गात्रं पावितं श्रीनिवास ममाद्य नेत्रं सफलं सम्बभूव  ।  
ममाद्य पादौ सार्थकौ चैव जातौ प्रदक्षिणं श्रीनिवासेश कृत्वा  ॥ गर्प्_३,२५।३० ॥  
हस्तौ च मे सार्थकावद्य जातौ अग्रे कृत्वा हस्तशब्दं मुरारेः  ।  
एवं वदन्ती प्रीणयन्ती च देवं जगामसा स्तोत्रवचः कदम्बैः  ॥ गर्प्_३,२५।३१ ॥  
देवास्तदा दुन्दुम्भयो विनेदिरे तन्मस्तके पुष्पवृष्टिं च चक्रुः  ।  
तस्मिन्काले उभयोः पार्श्वयोश्च नृत्यं चक्रुर्देवतावारनार्यः  ॥ गर्प्_३,२५।३२ ॥  
तथैव तास्तलशब्दं च कृत्वा तदा सर्वा नमनं चापि चक्रुः  ।  
आनन्दशैले सर्वदा त्वित्थमेव सा सर्वदा नर्तयन्ती च वीन्द्र  ॥ गर्प्_३,२५।३३ ॥  
आनन्दमग्ना सापि देवी जगाम स्वमाश्रमं जैगिषव्येण सार्धम्  ।  
यात्रामेवं ये न कुर्वन्ति वीन्द्र तेषां च सर्वं निष्फलं चाहुरार्याः  ॥ गर्प्_३,२५।३४ ॥  
गत्वाश्रमं जैगिषव्येण सार्धं गुरुं त्वपृच्छद्वेङ्कटेशस्य मन्त्रम्  ।  
मन्त्रस्यार्थं ब्रूहि मे जैगिषव्य मन्त्रावृत्तिं कुर्वतां वै फलाय  ॥ गर्प्_३,२५।३५ ॥  
जैगीष्व्य उवाच  ।  
शृणुष्व भद्रे वेङ्कटे शस्य नाम्नस्त्वर्थं श्रुत्वा हृदये सन्निधत्स्व  ॥ गर्प्_३,२५।३६ ॥  
विति ह्युत्तमवाची स्याद्येति ज्ञानमुदाहृतम्  ।  
ककारः सुखवाची स्याट्टेति चित्तमुदाहृतम्  ॥ गर्प्_३,२५।३७ ॥  
ईशत्वमात्मवाचि स्यादेवं ज्ञेयं तु कन्यके  ।  
पूर्णज्ञानं सुखं वित्तं व्याप्तत्वाद्व्यङ्कटाभिधः  ॥ गर्प्_३,२५।३८ ॥  
व्य (वे) मिन्द्रियादिकं प्रोक्तं व्यङ्गभूतं हरौ यतः  ।  
कटश्च समुदायार्थो व्यं (वें) कटश्चेन्द्रियौघकः  ॥ गर्प्_३,२५।३९ ॥  
स्वस्मिन्प्रेरयते यस्मात्तस्माद्व्यङ्कटनामकः  ।  
विषये प्रेषयेन्नित्यमतो व्यङ्कटनामकः  ॥ गर्प्_३,२५।४० ॥  
विशिष्टज्ञानरूपत्वाद्व्येति मुक्ताः सदा स्मृताः  ।  
मुक्तानां च समूहस्तु व्यङ्कटेति प्रकीर्तितः  ॥ गर्प्_३,२५।४१ ॥  
सदा मुक्तसमूहानामीशत्वाद्व्यङ्कटाभिधः  ।  
लिङ्गदेहमतो जीवो व्यङ्कटेति समाहृतः  ॥ गर्प्_३,२५।४२ ॥  
लिङ्गानां चैव स्वामित्वाद्व्यङ्कटेशेति सञ्ज्ञितः  ।  
दैत्यानां च समूहास्तु ज्ञानादिविधुरा यतः  ।  
अतो दैत्यसमूहस्तु व्यङ्कटेति प्रकीर्तितः  ॥ गर्प्_३,२५।४३ ॥  
तेषां संहरणे ईशस्त्वतो व्यङ्कटनामकः  ।  
आनन्दस्य विरुद्धत्वात्कामक्रोधादयो गुणाः  ॥ गर्प्_३,२५।४४ ॥  
व्यङ्कटा इति सम्प्रोक्तास्तेषां नाशयिता प्रभुः  ।  
अतस्तु व्यङ्कटेशाख्य एवं ज्ञात्वा जपं कुरु  ॥ गर्प्_३,२५।४५ ॥  
एवं व्यङ्कटामाहात्म्यं श्रुत्वा देवी खगेश्वर  ।  
निद्रां चकार तत्रैव रात्रौ पित्रा सहैव च  ।  
ब्राह्मे मुहूर्ते चोत्थयि हृदि सस्मार कन्यका  ॥ गर्प्_३,२५।४६ ॥  
(व्यङ्कटेशस्य प्रातः स्तुतिः)  ।  
श्रीव्यङ्कटेशश्च नृसिंहमूर्तिः श्रीवरदराजश्च वराहमूर्तिः  ।  
श्रीरङ्गशायी च अनन्तशायी कुर्वन्तु सर्वे मम सुप्रभातम्  ॥ गर्प्_३,२५।४७ ॥  
श्रीकृष्णमूर्तिश्च गदाधरश्च श्रीविष्णुपादस्तु प्रयागवासः  ।  
नारायणः श्रीबदरीनिवासः कुर्वन्तु सर्वे मम सुप्रभातम्  ॥ गर्प्_३,२५।४८ ॥  
दामोदरो वै त्रिजगन्निवासः श्रीपाण्डुरङ्गश्च नृसिंहदेवः  ।  
श्रीरामदेवश्च अमोघवासः कुदृ  ॥ गर्प्_३,२५।४९ ॥  
श्रीधर्मपुत्रश्च नृसिंहमूर्तिः श्रीपिप्पलस्थश्च मुहल्लवासः  ।  
कोलानृसिंहः शूर्पकारस्थ सिंहः कुर्वन्तुदृ  ॥ गर्प्_३,२५।५० ॥  
चतुर्मुखश्चारुसरस्वती च स्वभारती शर्वसुपर्णशेषाः  ।  
अमामहेद्रश्च शचीमुखास्ताः कुर्वन्तु दृ  ॥ गर्प्_३,२५।५१ ॥  
द्वारावती काशिकावन्तिका च प्रयागकाञ्च्यौ मथुरापुरी च  ।  
मायावती हस्तिमती पुरी च कुर्वन्तु स दृ  ॥ गर्प्_३,२५।५२ ॥  
भागीरथी चैव सरस्वती च गोदावरी सिन्धुकृष्ण च वेणी  ।  
कलिन्दकन्या यमुना च नर्मदा कुर्व दृ  ॥ गर्प्_३,२५।५३ ॥  
वितस्तिकावेरिसतुङ्गभद्राः सुवञ्जरा भीमरथी विपाशा  ।  
सुताम्रपर्णी च पिनाकिनी च कु दृ  ॥ गर्प्_३,२५।५४ ॥  
स्वामिपुष्करिणी चैव सुवर्णमुखरी तथा  ।  
श्रीपाण्डवी तौबरुश्च कपिला पापनाशनी  ॥ गर्प्_३,२५।५५ ॥  
गुरुर्वसिष्ठः क्रतुरङ्गिराश्च मनुः पुलस्त्यः पुलहश्च गौतमः  ।  
रैभ्यो मरीचिश्च्यवनश्च दक्षः कुर्वन्तु सर्वे मम सुप्रभातम्  ॥ गर्प्_३,२५।५६ ॥  
सप्तार्णवाः सप्त कुलाचलाश्च द्वीपाश्च सप्तोपवनानि सप्त  ।  
भूरादिकानि भुवनानि सप्त कुर्वन्तु स दृ  ॥ गर्प्_३,२५।५७ ॥  
मान्धात्रा नहुष्ॐबरीषसगरौ राजा नलो धर्मराट् प्रह्लादः क्रतुराड् विभीषणगयौ व्यासो हनूमानपि  ।  
अश्वत्थाम कृपावुमा द्रुपदजा श्रीजानकी तारका मन्दोदर्यखिलाः प्रभातसुमहं कुर्वन्तु नित्यं हरे  ॥ गर्प्_३,२५।५८ ॥  
अश्वत्थस्य वनानि किं च तुलसीधात्रीवनानि प्रभो पुन्नागस्य वनानि चम्पकवनान्यन्यानि पुष्पाणि च  ।  
मन्दारस्य वनानि यानि च हरेः सौगन्धिकान्यप्यहो नित्यं तानि दिशन्तु मत्प्रमुदितं श्रीवेङ्कटेश प्रभो  ॥ गर्प्_३,२५।५९ ॥  
एवं स्मृत्वा श्रीनिवासस्य देवी कृत्वा शौचं जैगिषव्येण साकम्  ।  
स्नातुं ययौ पुष्करिणीं हरेश्च स्नानं सम्यक् तत्र चकार देशे  ।  
सम्यग् जप्त्वा व्यङ्कटेशस्य मन्त्रमुवाच सा जैगिषव्यं गुरुं च  ॥ गर्प्_३,२५।६० ॥  
  
इति श्रीगारुडे महापुराणे उत्तरखण्डे तृतीयांशे ब्रह्मकाण्डे देवी कृतवेङ्कटेशदर्शनतत्स्तुत्यादिवर्णनं नाम पञ्चविंशोध्यायः  
  
  
_____________________________________________________________  
  
  
श्रीगरुडमहापुराणम्- २६  
कन्योवाच  ।  
श्रीनिवासः किमर्थं वै आगतोत्र वदस्व मे  ।  
शेषाचलोपि कुत्रा भूत्कदायातश्च पापहा  ।  
स्वामिपुष्करिणी चात्र किमर्थं ह्यगता वद  ॥ गर्प्_३,२६।१ ॥  
जैगीषव्य उवाच शृणु भद्रे महाभागे व्यङ्कटेशस्य चागमम्  ।  
आवयोर्देवि पापानि विषमं यान्ति भामिनि  ॥ गर्प्_३,२६।२ ॥  
आसीत्पुरा हिरण्याक्षः काश्यपो दितिनन्दनः  ।  
सनकादेश्च वाग्दण्डाद्द्वितीयद्वारपालकः  ॥ गर्प्_३,२६।३ ॥  
बभूव दैत्ययोनौ च देवानां कण्टको बली  ।  
सञ्जीवो विजयः प्रोक्तो हरिभक्तो महाप्रभुः  ॥ गर्प्_३,२६।४ ॥  
हरिण्याक्षः स्वयं दैत्यो हरिभक्तविदूषकः  ।  
एतादृशो हिरण्याक्षस्तपस्तप्तुं समुद्यतः  ॥ गर्प्_३,२६।५ ॥  
तदा माता दितिर्देवी हिरण्याक्षमुवाच सा  ।  
दितिरुवाच  ।  
वत्सलस्त्वं महाभागमा तपस्वाष्टहायनः  ॥ गर्प्_३,२६।६ ॥  
त्वं मा ददस्व दुः खं मे पालयिष्यति कोविदः  ।  
क्षणमात्रं न जीवामि त्वां विना जीवनं न हि  ॥ गर्प्_३,२६।७ ॥  
मा तप त्वं महाभाग मम जीवनहेतवे  ।  
एवमुक्तस्तु मात्रा स विजयोवशतोब्रवीत्  ॥ गर्प्_३,२६।८ ॥  
हिरण्याक्षो मातरं प्राह जालं हित्वा विष्णोर्भजने ऽलं कुरुष्व  ।  
मयिस्नेहं पुत्रहेतोर्विरूढं सुखदुः खे चेह लोके परत्र  ॥ गर्प्_३,२६।९ ॥  
यावत्स्नेहं मयि मातः करोषि तावत्क्लेशं शाश्वतं यास्यसि त्वम्  ।  
मातश्च ते मयि पुत्रत्वबुद्धिस्त्वय्यप्येषा मातृबुद्धिर्ममापि  ॥ गर्प्_३,२६।१० ॥  
ताते पूज्ये पितृबुद्धिर्ममास्ति तस्मिंस्तुते भर्तृबुद्धिर्हि मिथ्या  ।  
निर्माति यस्माद्धरिरेव सर्वं सम्यक् पाता नियतो ऽसौ मुरारिः  ॥ गर्प्_३,२६।११ ॥  
अतो हि माता हरिरेव सर्वदा त्वन्यासां वै मातृता चोपचारात्  ।  
निर्मातृत्वं यदि मुख्यं त्वयि स्याद्द्रोणादीनां जननी का वदस्व  ॥ गर्प्_३,२६।१२ ॥  
मातृत्वं वै यदि मुख्यं त्वयि स्याद्धात्रादीनां जननी का वदस्व  ।  
यतः सदा याति जगत्तत्तो हरिः सदा पिता विष्णुरजः पुराणः  ॥ गर्प्_३,२६।१३ ॥  
सदा पिता मुख्यपिता यदि स्याद्गर्भस्थबाले पालकः को वदस्व  ।  
मातापित्रोः पालकत्वं यदि स्यात्कूर्मादीनां पालकौ कौ वदस्व  ॥ गर्प्_३,२६।१४ ॥  
मातापित्रोः पालकत्वं यदि स्यात्कृपादीनां रक्षकौ कौ वदस्व  ।  
पुन्नामकान्नारकाद्देह भजान्तस्मात्त्रातापुत्रविष्णुः पुराणः  ॥ गर्प्_३,२६।१५ ॥  
न तारकोहं नरकाच्च सुभ्रूर्न वै भर्ता नापि पित्रादयश्च  ।  
न वै माता नानुजादिश्च सर्वः सर्वत्राता विष्णुरतो न चान्यः  ॥ गर्प्_३,२६।१६ ॥  
मायां मदीयां ज्ञानशस्त्रेण च्छित्वा भक्त्या हरेः स्मरणं त्वं कुरुष्व  ।  
यद्भक्तिरूपूर्वं स्मरणं नाम विष्णोस्तत्सर्वथा पापहरं च मातः  ॥ गर्प्_३,२६।१७ ॥  
यो वा भक्त्या स्मरणं नाम विष्णोः करोत्यसौ पापहरो भविष्यति  ।  
अयं देहो दुर्ल्लभः कर्मभूमौ तत्रापि मध्ये भजनं विष्णुमूर्तेः  ॥ गर्प्_३,२६।१८ ॥  
आयुर्गतं व्यर्थमेव त्वदीयं शीघ्रं भजेः श्रीनिवासस्य पादम्  ।  
उपदिश्यैवं मातरं पुत्रवर्यो दैत्यावेशात्सोभवद्वै तपस्वी  ॥ गर्प्_३,२६।१९ ॥  
चतुर्मुखं प्रीणयित्वैव भक्त्या ह्यवध्यत्वं प्राप तस्मान्महात्मा  ।  
ततो भूमिं करवद्वेष्टयित्वा निन्ये तदा दैत्यवर्यो महात्मा  ॥ गर्प्_३,२६।२० ॥  
श्रीमुष्टदेशे प्रादुरासीद्धरिस्तु वाराहविष्णुस्त्वजनः पुराणः  ।  
भित्त्वाचाब्धिं विविशे तं महात्मा रसातले संस्थितं भूतलं च  ॥ गर्प्_३,२६।२१ ॥  
स्वदंष्ट्राग्रे स्थापयित्वाऽजगाम तदागमादागतो दैत्यवर्यः  ।  
तं कर्णमूले ताडयित्वा जघान प्रसादयामास च पूर्ववद्भुवम्  ॥ गर्प्_३,२६।२२ ॥  
सुदिग्गजान्स्थापयित्वा च विष्णुः श्रीमुष्टे वै संस्थितः श्रीवराहः  ।  
तदा हरिश्चिन्तयामास विष्णुर्भक्त्या मदीयं मानुषं देहमद्य  ॥ गर्प्_३,२६।२३ ॥  
आराधयिष्यन्ति च मां क्व एते तेषां दयां कुत्र वाहं करिष्ये  ।  
एवं हरिश्चिन्तयित्वा सुकन्ये वैकुण्ठलोकादचलं शेष सञ्ज्ञम्  ।  
वीन्द्रस्कन्धे स्थापयित्वा स्वयं च समागतोभूद्भूतलं भूतलेशः  ॥ गर्प्_३,२६।२४ ॥  
सुवर्णमुखरीतीरमारभ्य गरुडध्वजः  ।  
श्रीकृष्णवेणीपर्यन्तं स्थापया मास तं गिरिम्  ॥ गर्प्_३,२६।२५ ॥  
गिरेः पुच्छे तु श्रीशैलं मध्यमे ऽहोबलं स्मृतम्  ।  
मुखं च श्रीनिवासस्य क्षेत्रं च समुदाहृतम्  ॥ गर्प्_३,२६।२६ ॥  
अल्पेन तपसाभीष्टं सिध्यत्यस्मिन्नहोबले  ।  
गङ्गादिसर्वतीर्थानि पुण्यानि ह्यत्र सन्ति वै  ॥ गर्प्_३,२६।२७ ॥  
य एनं सेवते नित्यं श्रद्धाभक्तिसमन्वितः  ।  
ज्ञानार्थी ज्ञानमाप्नोति द्रव्यार्थी द्रव्यमाप्रुयात्  ॥ गर्प्_३,२६।२८ ॥  
पुत्रार्थी पुत्रमाप्नोति नृपो राज्यं च विन्दति  ।  
यंयं कामयते मर्त्यस्तन्तमाप्नोति सर्वथा  ॥ गर्प्_३,२६।२९ ॥  
चिन्तितं साध्यते यस्मात्तस्माच्चिन्तामणिं विदुः  ।  
पुष्करिण्याश्च बाहुल्याद्गिरावस्मिन्सरः सु च  ।  
पुष्कराद्रिरिति प्राहुरेवं तत्त्वार्थवेदिनः  ॥ गर्प्_३,२६।३० ॥  
शातकुम्भस्वरूपत्वात्कनकाद्रिं च तं विदुः  ।  
वैकुण्ठादागतेनैव वैकुण्ठाद्रिरिति स्मृतः  ॥ गर्प्_३,२६।३१ ॥  
अमृतैश्वर्यसंयुक्तो व्यङ्कटाद्रिरिति स्मृतः  ।  
व्यङ्कटेशस्य शैलस्य माहात्म्यं यावदस्ति हि  ॥ गर्प्_३,२६।३२ ॥  
तावद्वक्तुं समग्रेण न समर्थश्चतुर्मुखः  ।  
व्यङ्कटाद्रौ परां भक्तिं ये कुर्वन्ति दिनेदिने  ।  
पङ्गर्जङ्घाल एव स्यादचक्षुः पद्मलोचनः  ॥ गर्प्_३,२६।३३ ॥  
मूको वाग्मी भवेदेव बधिरः श्रावको भवेत्  ।  
वन्ध्या स्याद्बहुपुत्रा च निर्धनः सधनो भवेत्  ॥ गर्प्_३,२६।३४ ॥  
एतत्सर्वं गिरौ भक्तिमात्रेणैव भवेद्ध्रुवम्  ।  
तत्त्वतो व्यङ्कटाद्रेस्तु स्वरूपं वेत्ति को भुवि  ॥ गर्प्_३,२६।३५ ॥  
यस्मादस्य गिरेः पुण्यं माहात्म्यं वेत्ति यः पुमान्  ।  
मायावी परमानन्दं त्यक्त्वा वैकुण्ठमुत्तमम्  ।  
स्वामिपुष्करिणीतीरे रमया सहमोदते  ॥ गर्प्_३,२६।३६ ॥  
कल्याणाद्भुतगात्राय कामितार्थप्दायिने  ।  
श्रीमद्व्यङ्कटनाथाय श्रीनिवासाय ते नमः  ॥ गर्प्_३,२६।३७ ॥  
श्रीस्वामिपुष्करिण्याश्च माहात्म्यं शृणु कन्यके  ।  
स्वामिपुष्करिणीमध्ये श्रीनिवासोस्ति सर्वदा  ॥ गर्प्_३,२६।३८ ॥  
स्नानं कुर्वन्ति ये तत्र तेषां मुक्तिः करे स्थिता  ।  
तिस्रः कोट्योर्धकोटिश्च तीर्थानि भुवनत्रये  ।  
तानि सर्वाणि तत्रैव सन्ति तीर्थे हरेः सदा  ॥ गर्प्_३,२६।३९ ॥  
तत्तीर्थं श्रीनिवासाख्यं सर्वदेवनमस्कृतम्  ।  
तदेव श्रीनिवासस्य मन्दिरं परिकीर्तितम्  ॥ गर्प्_३,२६।४० ॥  
तद्दर्शनादेव कन्ये यान्ति पापानि भस्मसात्  ।  
एकैकस्नानमात्रेण सत्सङ्गो भवति ध्रुवम्  ॥ गर्प्_३,२६।४१ ॥  
सत्सङ्गाज्ज्ञानमासाद्य ज्ञानान्मोक्षं च विन्दति  ।  
अधिकारिणां भवेदेवं विपरीतमयोगिनाम्  ॥ गर्प्_३,२६।४२ ॥  
तीर्थानां स्नानमात्रेण मोक्षं यान्तीति ये विदुः  ।  
ते सर्वे असुरा ज्ञेयास्ते यान्ति ह्यधमां गतिम्  ॥ गर्प्_३,२६।४३ ॥  
श्रीनिवासस्य तीर्थेस्मिन्वायुकोणे च कन्यके  ।  
आस्ते वायुः सदा विष्णोः पूजां कर्तुमनुत्तमाम्  ॥ गर्प्_३,२६।४४ ॥  
वायुतीर्थं च तत्प्रोक्तं हस्तद्वादशकान्तरम्  ।  
हस्तषट्कप्रमाणं च पश्चिमे समुदाहृतम्  ।  
उत्तरे हस्तषट्कं तु वायुतीर्थमुदाहृतम्  ॥ गर्प्_३,२६।४५ ॥  
ये वेष्णवा वैष्णवदासवर्याः स्नानं सुर्युस्तत्र पूर्वं सुकन्ये  ।  
मध्वान्तस्थाः श्रीनिवासस्तु नित्यमत्र स्नानात्प्रीयतां मे दयालुः  ॥ गर्प्_३,२६।४६ ॥  
ये मध्वतीर्थे स्नातुमिच्छन्ति देवि रुद्रादयो वायुभक्ता महान्तः  ।  
सदा स्नानं तत्र कुर्वन्ति देवि प्रातः काले चोदयात्पूर्वमेव  ॥ गर्प्_३,२६।४७ ॥  
ये वायुतीर्थे विसृजन्ति देहजं मलं मूत्रं वमनं श्लेष्मकं च  ।  
ये ऽपानशुद्धिं लिङ्गशुद्धिं च कन्ये कुर्वन्ति ते ह्यसुरा राक्षसाश्च  ॥ गर्प्_३,२६।४८ ॥  
शृण्वन्ति ये भागवतं पुराणं किं वर्णये तस्य पुण्यं तु देवि  ।  
ये कृष्णमन्त्रं तु जपन्ति देवि ह्यष्टा क्षरं मन्त्रवरं सुगोप्यम्  ॥ गर्प्_३,२६।४९ ॥  
तेषां हरिः प्रीयते केशवोलं मध्वान्तस्थो नात्र विचार्यमस्ति  ।  
एवं दानं तत्र कुर्वन्ति ये वै द्विजाग्र्याणां वैष्णवानां विदां च  ॥ गर्प्_३,२६।५० ॥  
तेषां पुण्यं नैव जानन्ति देवा जानात्येवं श्रीनिवासो हरिस्तु  ।  
शालग्रामं वायुतीर्थे ददन्ते तेषां पुण्यं वेत्ति स व्यङ्कटेशः  ॥ गर्प्_३,२६।५१ ॥  
सुदुर्लभो वायुतीर्थे ऽभिषेको निष्कामबुद्ध्या वैष्णवानां च देवि  ।  
तत्रापि तीर्थे लभ्यते भाग्ययोगाद्भागवतस्य श्रवणं विष्णुदासैः  ॥ गर्प्_३,२६।५२ ॥  
तथैव तीर्थे दुर्लभं तत्र देवि शालग्रामस्य द्विजवर्ये च दानम्  ।  
जम्बूफलाकारसुनीलवर्णं मुखद्वयं चक्रचतुष्टयान्वितम्  ॥ गर्प्_३,२६।५३ ॥  
सुकेसरैः संयुतं स्वर्णचिह्नध्वजां कुशैर्वज्रचिह्नैर्यवैश्च  ।  
जानार्दनीं मूर्तिमाहुर्महान्तो दानं तस्या दुर्लभं तत्र तीर्थे  ॥ गर्प्_३,२६।५४ ॥  
अत्युत्तमं मूर्तिदानं तु भद्रे सुदुर्ल्लभं परमं नात्र लोभः  ।  
सुदुर्लभं बहुदोग्ध्याश्च गृष्टेर्दानं तथा वस्त्ररत्नादिकानाम्  ॥ गर्प्_३,२६।५५ ॥  
अत्युत्तमं द्रव्यदानं च देवि स्वापेक्षितं दानमाहुर्महान्तः  ।  
स्वस्यानपेक्षं फलदानं च वस्त्रादानं तस्य व्यर्थमाहुर्महान्तः  ॥ गर्प्_३,२६।५६ ॥  
अत्युत्तमं गृष्टिदानं च पुण्यं नैवाप्यते दुग्धदोहाश्च गावः  ।  
अत्युत्तमे वस्त्रदाने सुबुद्धिः सुदुर्घटा परमा वै जनानाम्  ॥ गर्प्_३,२६।५७ ॥  
अत्युत्तमं भागवतस्य पुस्तकं सुदुर्घटं वायुतीर्थं च कन्ये  ।  
अत्युत्तमं द्रव्यदानं च देवि सुदुर्घटं वायुतीर्थं नृणां हि  ।  
सुदुर्लभो वैष्णवैस्तत्त्वविद्भिर्हरेर्विचारो वायुतीर्थे च कन्ये  ॥ गर्प्_३,२६।५८ ॥  
श्रीनिवासस्य तीर्थस्य उत्तरस्यां दिशि स्थितम्  ।  
चन्द्रतीर्थ मिति प्रोक्तं तत्रास्ते चन्द्रमाः सदा  ॥ गर्प्_३,२६।५९ ॥  
श्रीनिवासस्य पूजां च तत्र स्थित्वा करोत्ययम्  ।  
तत्र स्नानं प्रकुर्वन्ति पुण्यदेशे च कन्यके  ॥ गर्प्_३,२६।६० ॥  
गुरुतल्पादिपापेभ्यो मुच्यन्ते नात्र संशयः  ।  
तत्र स्नात्वा पूर्वभागे शालग्रामं ददाति यः  ॥ गर्प्_३,२६।६१ ॥  
ज्ञानद्वारा मोक्षमेति नात्र कार्या विचारणा  ।  
दधिवामनमूर्तेश्च दानं तत्र सुदुर्लभम्  ॥ गर्प्_३,२६।६२ ॥  
बदरीफलमात्रं तु वतुलं नीलवर्णकम्  ।  
प्रसन्नवदनं सूक्ष्मं सुस्निग्धं कन्यके शुभे  ॥ गर्प्_३,२६।६३ ॥  
चक्रद्वयसमायुक्तं गौपूरैः पञ्चभिर्युतम्  ।  
चापबाणसमायुक्तमनतं कुण्डलाकृतिम्  ॥ गर्प्_३,२६।६४ ॥  
वनमाल सुखयुतं मूर्ध्नसाहस्रसंयुतम्  ।  
रौप्यबिन्दुसमायुक्तं सव्ये भद्रार्धमात्रकम्  ॥ गर्प्_३,२६।६५ ॥  
चन्द्रेण सहितं देवि दधिवामनमुच्यते  ।  
एतादृशं कलौ नॄणां दुर्लभं बहुभाग्यदम्  ।  
लक्ष्मीनारायणसमां तां मूर्तिं विद्धि भामिनि  ॥ गर्प्_३,२६।६६ ॥  
सुदुर्लभं तस्य मूर्तेश्च दानं तच्चन्द्रतीर्थे श्रवणं दुर्घटं च  ।  
सम्यक् स्वरूपं दधिवामनस्य सुदुर्घटं श्रवणं वैष्णवाच्च  ॥ गर्प्_३,२६।६७ ॥  
तत्र स्नात्वा वामनस्य स्वरूपश्रवणाद्विदुर्दानफलं समं च  ।  
दशहस्तप्रमाणं तु चन्द्रतीर्थमुदाहृतम्  ॥ गर्प्_३,२६।६८ ॥  
मध्याह्ने दुर्लभं स्नानं नृणां तत्र सुमङ्गले  ।  
तत्र स्थित्वा धन्यनरः सदा भजति वै हरिम्  ॥ गर्प्_३,२६।६९ ॥  
वराहमूर्तिदानं तु शालग्रामस्य दुर्लभम्  ।  
जम्बूफलप्रमाणं तु एतद्वै कुक्कुटाण्डवत्  ॥ गर्प्_३,२६।७० ॥  
वदनं वलयाकारं प्रमाणं चणकादिवत्  ।  
देवस्य वामभागे च मध्यदेशं विहाय च  ॥ गर्प्_३,२६।७१ ॥  
चक्रद्वयसमायुक्तम्मूर्धदेशे च भामिनि  ।  
सुवर्णबिन्दुना युक्तं भूवराहाख्यमुच्यते  ॥ गर्प्_३,२६।७२ ॥  
पूजां कृत्वा भूवराहस्य मर्तेर्दानं दत्त्वा श्रवणं चापि कृत्वा  ।  
तत्र स्थितं भूवराहं च दृष्ट्वा स वै नरः कृतकृत्यो हि लोके  ॥ गर्प्_३,२६।७३ ॥  
तत्र स्नात्वा भूवराहस्य मर्तेः शृणोति यो लक्षणं सम्यगेव  ।  
स तेन पुण्यं समुपैति देवि स मुक्तिभाङ् नात्र विचार्यमस्ति  ॥ गर्प्_३,२६।७४ ॥  
ईशानकोणे श्रीनिवासस्य देवि रौद्रं तीर्थं परमं पावनं च  ।  
तत्र स्थित्वा रुद्रदेवो महात्मा पूजां करोति श्रीनिवासस्य नित्यम्  ॥ गर्प्_३,२६।७५ ॥  
हस्ताष्टकं तत्प्रमाणं वदन्ति तत्र स्नानं वैष्णवैः कार्यमेव  ।  
तत्र स्नात्वा प्रयतो वै मुरारेः कथां दिव्यां शृणुयादादरेण  ।  
स्नानं पानं तत्र दानं च कुर्याल्लक्ष्मीनृसिंहप्रीयते देवि नित्यम्३,२६।७६ ॥  
बदरीफलमात्रं च वर्तुलं बिन्दुसंयुतम्  ॥ गर्प्_३,२६।७७ ॥  
देवस्य वामभागे तु चक्रद्वयसमन्वितम्  ।  
सुवर्णरेखासंयुक्तं किञ्चिद्रक्तसमन्वितम्  ॥ गर्प्_३,२६।७८ ॥  
वैश्यवर्णं सवदनं पद्मरेखादिचिह्नितम्  ।  
लक्ष्मीनृसिंहं तं विद्धि भुक्तिमुक्तिप्रदायकम्  ॥ गर्प्_३,२६।७९ ॥  
एता दृशं गण्डिकायाः शिलाया मूर्तेर्दानं दुर्घटं विद्धि वीन्द्र  ।  
तत्र स्नात्वा श्रीनृसिंहस्वरूपं लक्ष्मीपतेः शृणुयाद्भक्तियुक्तः  ॥ गर्प्_३,२६।८० ॥  
मूर्तेर्दानात्फलमाप्नोति देवि सत्यंसत्यं नात्र विचार्यमस्ति  ॥ गर्प्_३,२६।८१ ॥  
ईशानशक्रयोर्मध्ये ब्रह्मतीर्थमुदाहृतम्  ।  
दुर्लभं मानुषाणां तु स्नानं सर्वार्थसाधकम्  ॥ गर्प्_३,२६।८२ ॥  
शालग्रामस्य दानं तु दुर्लभं तत्र वै नृणाम्  ।  
लक्ष्मीनारायणस्यैव मूर्तेर्दानं सुदुर्लभम्  ॥ गर्प्_३,२६।८३ ॥  
स्थलमौदुम्बरसमं तत्प्रमाणमुदाहृतम्  ।  
छत्त्राकारं वर्तुलं च प्रसन्नवदनं शुभम्  ॥ गर्प्_३,२६।८४ ॥  
चणकप्रदेशमात्रं च वदनं समुदाहृतम्  ।  
सव्ये दक्षिणपार्श्वे च समयोः पुष्कलान्वितम्  ॥ गर्प्_३,२६।८५ ॥  
गोयूथवत्सवर्णं च चतुश्चक्रसमन्वितम्  ।  
गोखुरैश्च समायुक्तं सुवर्णकिणसंयुतम्  ॥ गर्प्_३,२६।८६ ॥  
वनमालाभिसंयुक्तं वज्रपुङ्खैश्च संयुतम्  ।  
एतादृशीं दरेर्मूर्ति लक्ष्मीनारायणं विदुः  ॥ गर्प्_३,२६।८७ ॥  
कलौ नृणां तस्य लाभो दुर्लभः संस्मृतो भुवि  ।  
दानं च सुतरां देवि दर्लभं किं वदामि ते  ॥ गर्प्_३,२६।८८ ॥  
ब्रह्मतीर्थे च संस्नाय श्रोतव्या वै हरेः कथा  ।  
गण्डिकायाः शिलायाश्च लक्ष्मीनारायणस्य तु  ॥ गर्प्_३,२६।८९ ॥  
लक्षणं यो विजानाति तदा तत्सदृशं फलम्  ।  
प्राप्नोत्येव न सन्देहो नात्र कार्या विचारणा  ॥ गर्प्_३,२६।९० ॥  
श्रीनिवासस्य तीर्थस्य पूर्वे स्यादिन्द्रतीर्थकम्  ।  
श्रीनिवासस्य पूजां तु कर्तुमास्ते शचीपतिः  ॥ गर्प्_३,२६।९१ ॥  
शालग्रामशिलादानं कर्तव्यं श्रोत्रियायवै  ।  
शालग्रामशिलादानं हत्याकोटिविनाशनम्  ॥ गर्प्_३,२६।९२ ॥  
तस्मिंस्तीर्थे तु यो देवि सीतारामशिलाभिधाम्  ।  
ददाति भूतले भद्रे भूपतेः सदृशो भवेत्  ॥ गर्प्_३,२६।९३ ॥  
सीतारामशिला देवि द्विविधा सम्प्रकीर्तिता  ।  
पञ्चचक्रयुता काचित्षट्रचक्रेण च संयुता  ॥ गर्प्_३,२६।९४ ॥  
तत्रापि षट्रचक्रयुता ह्युत्तमा सम्प्रकीर्तिता  ।  
पञ्चचक्रयुतायाश्च फलं द्विगुणमीरितम्  ॥ गर्प्_३,२६।९५ ॥  
कुक्कुटाण्डप्रमाणं च सुसिग्धं नीलवर्णकम्  ।  
वदनत्रयसंयुक्तं सट्चक्रैः केसरैर्युतम्  ॥ गर्प्_३,२६।९६ ॥  
स्वर्णरेखासमायुक्तं ध्वजवज्राङ्कुशैर्युतम्  ।  
एतादृशं तु वै भद्रे सीतारामाभिधं स्मृतम्  ॥ गर्प्_३,२६।९७ ॥  
वदनेवन्दने देवि सीतारामस्य कोशकम्  ।  
दुर्लभं तु कलौ नॄणां स्वसाम्राज्यप्रदं शुभम्  ॥ गर्प्_३,२६।९८ ॥  
इन्द्रतीर्थे महादेवि सीताराम भिधाशिला  ।  
या तद्दानं दुर्लभं तन्नाल्पस्य तपसः फलम्  ॥ गर्प्_३,२६।९९ ॥  
दानस्य शक्त्यभावे तु श्रोतव्यं लक्षणं हरेः  ।  
शालग्राम शिलादानाद्यत्फलं तत्फलं लभेत्  ॥ गर्प्_३,२६।१०० ॥  
आग्नेयकोणे श्रीनिवासस्य देवि तीर्थं त्वास्ते वह्निसञ्ज्ञं सुशस्तम्  ।  
स वह्निदेवः श्रीनिवासस्य पूजां कर्तुं ह्यास्ते सर्वदा तीर्थमध्ये  ॥ गर्प्_३,२६।१०१ ॥  
यो वा तीर्थे वह्निसञ्ज्ञे च देवि भक्त्या स्नानं कुरुते ऽजं स्मरन्हि  ।  
ज्ञानद्वारा मोक्षमाप्नोति देवि तत्र स्नानं दुर्ल्लभं वै नृणां च  ॥ गर्प्_३,२६।१०२ ॥  
ज्ञात्वा स्नानं दुष्करं तीर्थराजे भक्तिस्तस्मिन्दुर्ल्लभा चैव देवि  ।  
शालग्रामे तच्छिलायाश्च दानं सुदुर्लभं वासुदेवाभिधायाः  ॥ गर्प्_३,२६।१०३ ॥  
ह्रस्वं तथा वर्तुलं नीलवर्णं सूक्ष्मं मुखं मुखचक्रं सुशुद्धम्  ।  
सुवेणुयुक्तं वासुदेवाभिधेयं दानं कलौ दुर्लभं तस्य भद्रे  ॥ गर्प्_३,२६।१०४ ॥  
दाने तस्याः शक्त्य भावे च देवि स्नात्वा तीर्थे वासुदेवाभिधस्य  ।  
सम्यक् श्राव्यं लक्षणं वै शिलायास्तयोस्तुल्यं फलमाहुर्महान्तः  ॥ गर्प्_३,२६।१०५ ॥  
दक्षिणे श्रीनिवासस्य यमतीर्थं च संस्मृतम्  ।  
तत्रास्ते यमराजस्तु पूजां कर्तुं हरेः सदा  ॥ गर्प्_३,२६।१०६ ॥  
तत्र स्नानं च दानं चाप्यक्षयं परमं स्मृतम्  ।  
शालग्रामशिलादानं कार्यं तत्र महामुने  ॥ गर्प्_३,२६।१०७ ॥  
पट्टाभिरामसञ्ज्ञायाः शिलाया दानमिष्यते  ।  
तच्चूतफलवत्स्थूलं वदनत्रयसंयुतम्  ॥ गर्प्_३,२६।१०८ ॥  
शिरश्चक्रेण रहितं सप्तचक्रैः समन्वितम्  ।  
नीलवर्णं स्वर्णरेखं गोशुराद्यैः समन्वितम्  ॥ गर्प्_३,२६।१०९ ॥  
पट्टवर्धनरामं तु दुर्लभं बहुभाग्यदम्  ।  
पट्टवर्धनरामं तु यो ददाति च तत्र वै  ।  
पट्टाभिषिक्तो भवति नात्र कार्या विचारणा  ॥ गर्प्_३,२६।११० ॥  
श्रीनिवासस्य नैरृत्ये नैरृतं तीर्थमुत्तमम्  ।  
आस्ते हि निरृतिस्तत्र पूजां कुर्तुं च सर्वदा  ॥ गर्प्_३,२६।१११ ॥  
तत्र स्नानं प्रकर्तव्यं पुनर्जन्म न विद्यते  ।  
शालग्रामशिलायाश्चः पुरुषोत्तमसञ्ज्ञिकाम्  ॥ गर्प्_३,२६।११२ ॥  
मूर्तिं ददाति यो मर्त्यः स याति परमां गतिम्  ।  
औदुम्बरफलाकारं प्रसन्नवदनं शुभम्  ॥ गर्प्_३,२६।११३ ॥  
चक्रद्व्यसमायुक्तं शिरश्चक्रसमन्वितम्  ।  
सुवर्णबिन्दुसंयुक्तं वज्राङ्कुशसमान्वतम्  ॥ गर्प्_३,२६।११४ ॥  
तन्मूर्तिदानं दुर्लभं तत्र देवः प्रीणाति यस्माच्छ्रीनिवासो महात्मा  ।  
यदा दानं दुर्घटं स्याच्च देवि तदा श्रोतव्यं लक्षणं तस्य मूर्तेः  ॥ गर्प्_३,२६।११५ ॥  
पाशिनैरृतयोर्मध्ये शेषतीर्थं परं स्मृतम्  ।  
तत्र स्नात्वा शेषमूर्तिं प्रददाति द्विजातये  ॥ गर्प्_३,२६।११६ ॥  
स याति परमं लोकं पुनरावृत्तिवर्जितम्  ।  
औदुम्बरफलाकारं कुण्डलाकृतिमेव च  ॥ गर्प्_३,२६।११७ ॥  
शेषवद्वदनं तस्य तस्मिंश्चक्रद्वयं स्मृतम्  ।  
फलं तमेकचक्रेण संयुतं वल्मिकान्वितम्  ॥ गर्प्_३,२६।११८ ॥  
किञ्चिद्वर्णसमायुक्तं शेषमूर्ति मतिस्फुटम्  ।  
सुप्ता प्रबुद्धा द्विविधा शेषमूर्तिरुदाहृता  ॥ गर्प्_३,२६।११९ ॥  
फणोन्नता प्रबुद्धा स्यात्सप्तलक्षफणान्विता  ।  
तत्रापि दुर्लभा सुप्ता महाभाग्यकरीस्मृता  ॥ गर्प्_३,२६।१२० ॥  
इह लोके परत्रापि मोक्षदा नात्र संशयः  ।  
नवचक्रादुपक्रम्य विंशत्यन्तं च यत्र सः  ॥ गर्प्_३,२६।१२१ ॥  
अनन्त इति विज्ञेयो ह्यनन्तफलदायकः  ।  
विश्वम्भरः स विज्ञेयो विंशत्यूर्ध्वं वरानने  ॥ गर्प्_३,२६।१२२ ॥  
तत्रापि केसरैश्चैक्रर्लक्षणैश्च समन्वितम्  ।  
कलौ तु दुर्लभं नणां तद्दानं चातिदुर्लभम्  ॥ गर्प्_३,२६।१२३ ॥  
स्नानं कृत्वा शेषतीर्थे विशुद्धेनैव चेतसा  ।  
एतेषां लक्षणं श्रुत्वा प्रयाति परमां गतिम्  ॥ गर्प्_३,२६।१२४ ॥  
ततः परं महाभागे वारुणं तीर्थमुत्तमम्  ।  
तत्रास्ते वरुणो देवः पूजां कर्तुं हरेः सदा  ॥ गर्प्_३,२६।१२५ ॥  
तत्र स्नानं प्रकर्तव्यं दातव्यं दानमुत्तमम्  ।  
शिशुमारं च मत्स्यं च त्रिविक्रममथापि वा  ।  
दातव्यं भूतिकामेन तीर्थेस्मिन्विरवर्णिनि  ॥ गर्प्_३,२६।१२६ ॥  
जम्बूफलसमाकारा पुच्छे सूक्ष्मा सबिन्दुका  ।  
चक्रत्रया च वदने पुच्छोपरि सचक्रका  ॥ गर्प्_३,२६।१२७ ॥  
श्रीवत्सबिन्दुमालाढ्या मत्स्यमूर्तिरुदाहृता  ।  
पुच्छादधश्चक्रयुतं शिशुमारमुदाहृतम्  ॥ गर्प्_३,२६।१२८ ॥  
वक्रचक्रयुतश्चेत्स्यात्त्रिविक्रम उदाहृतः  ।  
एतेषां लक्षणं श्रुत्वा वारुणे तीर्थ उत्तमे  ॥ गर्प्_३,२६।१२९ ॥  
एतद्दानफलं प्राप्य मोदते विष्णुमन्दिरे  ।  
पूर्वौक्ता मूर्तयो यस्मिन् गृहे तिष्ठन्ति भामिनि  ।  
भागीरथी तीर्थवरा सन्निधत्ते न संशयः  ॥ गर्प्_३,२६।१३० ॥  
स्वामि पुष्करिणीस्नानं दुर्घटं तु कलौ नृणाम्  ।  
तत्र स्थितानां तीर्थानां स्नानं चाप्यतिदुर्घटम्  ॥ गर्प्_३,२६।१३१ ॥  
शालग्रामशिलादानं दुर्घटं च तथा स्मृताम्  ।  
स्वामिपुष्करिणीतीरे कन्यादानं सुदुर्घटम्  ॥ गर्प्_३,२६।१३२ ॥  
दुर्घटं कपिलादानं भक्ष्यदानं सुदुर्घटम्  ।  
स्वामिपुष्करिणीतीर्थे तीर्थेष्वन्येषु भामिनि  ॥ गर्प्_३,२६।१३३ ॥  
स्नानं कुरु यथान्या यं शय्यादानं तथा कुरु  ।  
जैगीषव्येन मुनिना त्वेवमुक्ता च कन्यका  ॥ गर्प्_३,२६।१३४ ॥  
स्वामिपुष्करिणीस्नानं सा चकार धृतव्रता  ।  
तीर्थेष्वेतेषु सुस्नाता दानं चक्रे सुभामिनी  ॥ गर्प्_३,२६।१३५ ॥  
उवास तत्र सा दवी त्रिः सप्तकन्दिनानि च  ।  
स्वामिपुष्करणीतीरमहिमानं शृणोति यः  ।  
स याति परमां भक्तिं श्रीनिवासे जगन्मये  ॥ गर्प्_३,२६।१३६ ॥  
  
इति श्रीगारुडे महापुराणे उत्तरखण्डे तृतीयांशे ब्रह्मकाण्डे व्यङ्कटगिरिमाहात्म्ये स्वामिपुष्करिण्यादितीर्थतत्रत्यदेवतदीयशालग्रामलक्षण तद्दानादिवर्णनं नाम षड्विंशोध्यायः  
  
  
_____________________________________________________________  
  
श्रीगरुडमहापुराणम्- २७  
श्रीकृष्ण उवाच  ।  
सा गता स्नातुकामाथ नन्दां पापनिवारिणीम्  ।  
पप्रच्छ तं गुरुं विप्रं विनयावनता सुधीः  ॥ गर्प्_३,२७।१ ॥  
किन्नामेयं नदी विप्र किं कार्यं चात्र मे वद  ।  
जैगीषव्यस्त्वेवमुक्तो वाक्यमेतदुवाच ह  ॥ गर्प्_३,२७।२ ॥  
जैगीषव्य उवाच  ।  
शृणु भद्रे प्रवक्ष्यामि माहात्म्यं पापनाशनम्  ।  
इयं नदी महाभागे सदा पापविनाशिनी  ॥ गर्प्_३,२७।३ ॥  
ब्रह्महत्यादिपापौघो यत्र स्नानेन नश्यति  ।  
प्रत्यक्षं दृश्यते ह्यत्र स्नानं कर्तुं समुद्यतैः  ॥ गर्प्_३,२७।४ ॥  
जलं चाशुभ्ररूपेण पापैश्च परिदृश्यते  ।  
यावच्छुभ्रोदकं देवि तावत्सनानं च कारयेत्  ॥ गर्प्_३,२७।५ ॥  
यावच्छुभ्रोदकं नैव तावत्पापं न नश्यति  ।  
शुद्धोदके समायाते पापं नष्टमिति ध्रुवम्  ॥ गर्प्_३,२७।६ ॥  
कलावित्थं विशालाक्षि महिमा दृश्यते भुवि  ।  
अत्र स्नानं प्रकर्तव्यं दातव्यं दान मुत्तमम्  ।  
ततश्च ज्ञानमासाद्य विविष्णुलोकं स गच्छति  ॥ गर्प्_३,२७।७ ॥  
गुरुस्त्रीगमनाच्चन्द्र अहल्यायां गतो हरिः  ।  
सुरापानाच्च शुक्रस्तु सुवर्णहरणाद्बलिः  ॥ गर्प्_३,२७।८ ॥  
ब्रह्महत्यायाश्च रुद्रो नागो दत्तापहारकः  ।  
सूतस्य हननाद्रामो निर्मुक्तो ह्यत्र भामिनि  ॥ गर्प्_३,२७।९ ॥  
नानेन सदृशं तीर्थं न भूतं न भविष्यति  ।  
स्नानं कुरु महाभागे तेन सिद्धिं ह्यवाप्स्यसि  ॥ गर्प्_३,२७।१० ॥  
जैगीषव्येण मुनिना पित्रा सह च कन्यका  ।  
स्नानं चकार विधिवदुदतिष्ठच्च भामिनि  ॥ गर्प्_३,२७।११ ॥  
यावच्च पौरुषं सूक्तं तावत्कालं हि तिष्ठति  ।  
पश्चाज्जप्त्वा महामन्त्रं वेङ्कटेशाभिधं परम्  ॥ गर्प्_३,२७।१२ ॥  
द्विजातीन्प्रीणयित्वा सा वस्त्रद्रव्यादिभूषणैः  ।  
तस्माच्च प्रययौ देवी कमारीतीर्थमुत्तमम्  ॥ गर्प्_३,२७।१३ ॥  
कुमारीमहिमानं च श्रुत्वा स्नानं चकार सा  ।  
पुनरावृत्य सा देवी ह्यन्तरा विरजानदीम्  ॥ गर्प्_३,२७।१४ ॥  
दृष्ट्वा पप्रच्छ सा देवी जैगीषव्यं गुरुं प्रभुम्  ।  
किं सञ्ज्ञिकेयं विप्रेन्द्र किं कार्यं ह्यत्र मे वद  ॥ गर्प्_३,२७।१५ ॥  
जैगीषव्यः पृष्ट एव मुवाच करुणानिधिः  ।  
इयं भागीरथी कन्ये आयाति ह्यन्तरेण तु  ॥ गर्प्_३,२७।१६ ॥  
अतः सा प्रोच्यते ह्यन्तर्गङ्गेति परमर्षिभिः  ।  
कन्ये त्वस्यास्तु सलिलं श्रीनिनिवासप्रियं सदा  ॥ गर्प्_३,२७।१७ ॥  
अत्र स्नानं यः करोति स याति परमां गतिम्  ।  
स्नानं चकार सा कन्या जले परमपावने  ॥ गर्प्_३,२७।१८ ॥  
दानादिकं तथा ज्ञात्वा जजाप परमं मनुम्  ।  
श्रीनिवाससमीपं तु पुनरागत्य भामिनी  ॥ गर्प्_३,२७।१९ ॥  
अङ्गप्रदक्षिणं चक्रे भक्त्या वेङ्कटनायकम्  ।  
ब्राह्मणादीन्प्रीणयित्वा वस्त्रगन्धादिभूषणैः  ॥ गर्प्_३,२७।२० ॥  
पुनः परदिने प्रातः स्वामिपुष्करिणीजले  ।  
स्नानं कृत्वा महाभागा ययौ तुम्बुरुसञ्ज्ञिकाम्  ॥ गर्प्_३,२७।२१ ॥  
पप्रच्छ तं गुरुं देवी नाथं किन्नामिका त्वयम्  ।  
जैगीषव्य उवाच  ।  
इयं तुम्बरुकाभिज्ञा नारी वै वरवर्णिनी  ॥ गर्प्_३,२७।२२ ॥  
पुरा तुं बुरुणा साकं नारदस्तपसि स्थितः  ।  
अत्र प्रादुरभूद्विष्णुर्नारदस्य हिताय च  ॥ गर्प्_३,२७।२३ ॥  
स्नानं यः कुरुते ह्यत्र स याति परमां गतिम्  ।  
अत्र स्नानं मनुष्याणां सर्वेषां दुर्लभं कलौ  ॥ गर्प्_३,२७।२४ ॥  
अत्र स्नानं मनुष्याणां नाल्पस्य तपसः फलम्  ।  
तत्र स्नात्वा च पीत्वा च दत्त्वा दानान्यकेशः  ॥ गर्प्_३,२७।२५ ॥  
पुनरागत्य सा देवी श्रीनिवासं ननाम ह  ।  
तस्मिमन्दिने ब्राह्मणांश्च तर्पयामास भमिनि  ॥ गर्प्_३,२७।२६ ॥  
स्वामिपुष्करिणीं प्राप्य दीपान्प्राज्वालयत्सती  ।  
सोपानेषु महाभागा दीपावलिभिरञ्जसा  ।  
प्रीणयामास देवेशं श्रीनिवासं जगद्गुरुम्  ॥ गर्प्_३,२७।२७ ॥  
पुनः परदिने प्राप्ते शक्रतीर्थमनुत्तमम्  ।  
कपिलाख्योर्ध्वदेशे तु तत्तीर्थं पावनं स्मृतम्  ॥ गर्प्_३,२७।२८ ॥  
तत्र स्नात्वा महाभागा तदूर्ध्वं स्नापयेत्स्वयम्  ।  
विष्वसेनसरस्तत्र सर्वपापविनाशनम्  ॥ गर्प्_३,२७।२९ ॥  
तत ऊर्ध्वं महाभागा ययौ तत्र ददर्श सा  ।  
पञ्चायुधानां तीर्थानि तेषु स्नानं चकार सा  ॥ गर्प्_३,२७।३० ॥  
तदूर्ध्वं चाग्निकुण्डं स्याद्दुरारोहं ततोग्रतः  ।  
तस्योपरि ब्रह्मतीर्थं ब्रह्महत्याविमोचनम्  ॥ गर्प्_३,२७।३१ ॥  
सप्तर्षीणां तदूर्ध्वं तु पुण्यतीर्थं च सत्फलम्  ।  
दशाधिकफलं तेषा तीर्थानामुत्तरोत्तरम्  ॥ गर्प्_३,२७।३२ ॥  
एतेषां चैव माहात्म्यं को वा वक्तुमिहार्हति  ।  
ऋषितीर्थेषु सा कन्या चचार तप उत्तमम्  ॥ गर्प्_३,२७।३३ ॥  
ममावतारपर्यन्तं चरित्वा तप उत्तमम्  ।  
योगधारण या देहं त्यक्त्वा जाम्बवतो गृहे  ॥ गर्प्_३,२७।३४ ॥  
जाता जाम्बवती नाम ववृधे तस्य वेश्मनि  ।  
तस्याः पिता जाम्बवान्स समादात्कन्यकां तदा  ।  
रुक्म्या अनं तरा सैषा मम भार्या खगेश्वर  ॥ गर्प्_३,२७।३५ ॥  
इदं हि परमाख्यानं वेङ्कटाद्रेर्महागिरेः  ।  
को वा वर्णयितुं शक्तो मदन्यः पुरुषो भुवि  ॥ गर्प्_३,२७।३६ ॥  
वेङ्कटेशस्य नैवेद्यं सदा लक्ष्मीः करोति वै  ।  
ब्रह्मा पूजयते नित्यमेवं शास्त्रस्य निर्णयः  ॥ गर्प्_३,२७।३७ ॥  
नैवेद्यभक्षिणां पुंसामुपहासं न कारयेत्  ।  
स्वस्य प्राशस्त्यभावे तु नैवेद्यादि गुडादिकम्  ।  
ग्राह्यमेव न सन्देहो अन्यथा नारकी भवेत्  ॥ गर्प्_३,२७।३८ ॥  
श्रीनिवासात्परो देवो न भूतो न भविष्यति  ।  
स्वयं च पाचयित्वात्वं घृतपक्वादिकं तथा  ।  
श्रीनिवासस्य नैवेद्यं दत्त्वा भोजनमाचरेत्  ॥ गर्प्_३,२७।३९ ॥  
इदं तु परमं गोप्यं तवोक्तं च खगेश्वर  ।  
न कस्यापि च वक्तव्यं गोप्यत्वात्खगसत्तम  ।  
इतः परं प्रवक्ष्यामि तारतम्यं शृणु प्रभो  ॥ गर्प्_३,२७।४० ॥  
  
इति श्रीगारुडे महापुराणे उत्त दृ तृ दृ ब्रह्म दृ कन्याकृतनानातीर्थयात्रादिनिरूपणं नाम सप्तविंशो ऽध्यायः  
  
  
_____________________________________________________________  
  
श्रीगरुडमहापुराणम्- २८  
या पूर्वसर्गे दक्षपुत्री सती तु रुद्रस्य पत्नी दक्षयज्ञे स्वदेहम्  ।  
विसृज्य सा मेनकायां च जज्ञे धराधराद्धेमवतो वै सकाशात्  ॥ गर्प्_३,२८।१ ॥  
सा पार्वता रुद्रपत्नी खगेन्द्र या शेषपत्नी वारुणी नाम पूर्वा  ।  
सैवागता बलभद्रेण रन्तुं द्विरूपमास्थाय महापतिव्रता  ॥ गर्प्_३,२८।२ ॥  
श्रीरित्याख्या इन्दिरावेशयुक्ता तस्या द्वितीया प्रतिमा मेघरूपा  ।  
शेषण रूपेण यदा हि वीन्द्र तपश्चचार विष्णुना सार्धमेव  ॥ गर्प्_३,२८।३ ॥  
तदैव देवी वारुणी शेषपत्नी तपश्च क्रे इन्दिराप्रीतये च  ।  
तदा प्रीता इन्दिरा सुप्रसन्ना उवाच तां वारुणीं शेषपत्नीम्  ॥ गर्प्_३,२८।४ ॥  
यदा रामो वैष्णवांशेन युक्तः सम्पत्स्यते भूतले रौहिणेयः  ।  
मय्यावेशात्संयुता त्वं तु भद्रे श्रीरित्याख्या वलभद्रस्य रन्तुम्  ॥ गर्प्_३,२८।५ ॥  
सम्पत्स्यसे नात्र विचार्यमस्तीत्युक्त्वा सा वै प्रययौ विष्णुलोके  ।  
श्रीलक्ष्म्यंशाच्छ्रीरितीड्यां समाख्यां लब्ध्वा लोके शेषपत्नी बभूव  ॥ गर्प्_३,२८।६ ॥  
यदाहीशो विपुलामुद्धरेच्च तदा रामः श्रीभिदासङ्गमे च  ।  
करोति तोषत्सर्वदा वै रमायास्तस्याप्यावेशो व्यंस्त्रितमोनसङ्गम्  ॥ गर्प्_३,२८।७ ॥  
या रेवती रैवतस्यैव पुत्री सा वारुणी बलभद्रस्य पत्नी  ।  
सौपर्णनाम्नी बलपत्नी खगेन्द्र यास्तास्तिस्रः षड्विष्णोश्च स्त्रीभ्यः  ।  
द्विगुणाधमा रुद्रशेषादिकेभ्यो दशाधमा त्वं विजानीहि पौत्र  ॥ गर्प्_३,२८।८ ॥  
गरुड उवाच  ।  
रामेण रन्तुं सर्वदा वारुणी तु पुत्रीत्वमापे रेवतस्यैव सुभ्रूः  ।  
एवं त्रिरूपा वारुणी शेषपत्नी द्विरूपभूता पार्वती रुद्रपत्नी  ॥ गर्प्_३,२८।९ ॥  
नीचाया जाम्बवत्याश्च शेषसाम्यं च कुत्रचित्  ।  
श्रूयते च मया कृष्ण निमित्तं ब्रूहि मे प्रभो  ॥ गर्प्_३,२८।१० ॥  
उमायाश्च तथा रुद्रः सदा बहुगुणाधिकः  ।  
एवं त्वयोक्तं भगवन्निश्चयार्थं मम प्रभो  ॥ गर्प्_३,२८।११ ॥  
रेवती श्रीयुता श्रीश्च शेषरूपा च वारुणी  ।  
सौपर्णि पार्वती चैव तिस्रः शेषाशतो वराः  ॥ गर्प्_३,२८।१२ ॥  
इत्यपि श्रूयते कृष्ण कुत्रचिन्मधुसूदन  ।  
निमित्तं ब्रूहि मे कृष्ण तवशिष्याय सुव्रत  ॥ गर्प्_३,२८।१३ ॥  
श्रीकृष्ण उवाच  ।  
विज्ञाय जाम्बवत्याश्च तदन्येषां खगाधिप  ।  
उत्तमानां च साम्यं तु उत्तमावेशतो भवेत्  ॥ गर्प्_३,२८।१४ ॥  
अवराणां गुणस्यापि ह्युत्तमानामधीनता  ।  
अस्तीति द्योतनायैव शतांशाधिकमुच्यते  ॥ गर्प्_३,२८।१५ ॥  
यथा मयोच्यते वीन्द्र तथा जानीहि नान्यथा  ।  
तदनन्तरजान्वक्ष्ये शृणु काश्यपजोत्तम  ॥ गर्प्_३,२८।१६ ॥  
चतुर्दशसु चेन्द्रेषु सप्तमो यः पुरन्दरः  ।  
वृत्रादीनां शरीरं तु पुरमित्युच्यते बुधैः  ॥ गर्प्_३,२८।१७ ॥  
तं दारयति वज्रेण यस्मात्तस्मात्पुरन्दरः  ।  
चतुर्दशसु चेन्द्रेषु मन्त्रद्युम्नस्तु षष्ठकः  ॥ गर्प्_३,२८।१८ ॥  
मन्त्रानष्ट महावीन्द्र देवो द्योतयते यतः  ।  
मन्त्रद्युम्नस्ततो लोके उभावप्येक एव तु  ॥ गर्प्_३,२८।१९ ॥  
मन्त्रद्युम्नावतारोभूत्कुन्तीपुत्रोर्जुनो भुवि  ।  
विष्णोर्वायोरनन्तस्य चेन्द्रस्य खगसत्तम  ॥ गर्प्_३,२८।२० ॥  
पार्थश्चतुर्भिः संयुक्त इन्द्र एव प्रकीर्तितः  ।  
चतुर्थेपि च वायोश्च विशेषोस्ति सदार्जुन  ॥ गर्प्_३,२८।२१ ॥  
वालिर्नामा वानरस्तु पुरन्दर इति स्मृतः  ।  
चन्द्रवंशे समुत्पन्नो गाधिराजो विचक्षणः  ॥ गर्प्_३,२८।२२ ॥  
मन्त्रद्युम्नावतारः स विश्वामित्रपिता स्मृतः  ।  
वेदोक्तमन्त्रा गाः प्रोक्ता धिया सन्धारयेद्यतः  ॥ गर्प्_३,२८।२३ ॥  
अतो गाधिरिति प्रोक्तस्तदर्थं भूतले ह्यभूत्  ।  
इक्ष्वाकुपुत्रो वीन्द्र विकुक्षिरिति विश्रुतः  ॥ गर्प्_३,२८।२४ ॥  
स एवेन्द्रावतारोभूद्धरिसेवार्थमेव च  ।  
विशेषेण हरिं कुक्षौ विज्ञानाच्च हरिः सदा  ॥ गर्प्_३,२८।२५ ॥  
अतो विकुक्षिनामासौ भूलोके विश्रुतः सदा  ।  
रामपुत्रः कुशः प्रोक्त इन्द्र एव प्रकीर्तितः  ॥ गर्प्_३,२८।२६ ॥  
वाल्मीकिऋषिणा यस्मात्कुशेनैव विनिर्मितः  ।  
अतः कुश इति प्रोक्तो जानकीनन्दनः प्रभुः  ॥ गर्प्_३,२८।२७ ॥  
इन्द्रद्युम्नः पुरेद्रस्तु गाधी वाली तथार्जुनः  ।  
विकुक्षिः कुश एवैते सप्त चेन्द्राः प्रकीर्तिताः  ॥ गर्प्_३,२८।२८ ॥  
यः कृष्णपुत्त्रः प्रद्युम्नः काम एव प्रकीर्तितः  ।  
प्रकृष्टप्रकाशरूपत्वात्प्रद्युम्न इति नामवान्  ॥ गर्प्_३,२८।२९ ॥  
या रामभ्राता भरतः काम एवाभवद्भुवि  ।  
रामाज्ञां भरते यस्मात्तस्माद्भरतनामकः  ॥ गर्प्_३,२८।३० ॥  
चक्राभिमानि कामस्तु सुदर्शन इति स्मृतः  ।  
ब्रह्मैव कृष्णपुत्रस्तु साम्बो जाम्बवतीसुतः  ॥ गर्प्_३,२८।३१ ॥  
कामावतारो विज्ञेयः सन्देहो नात्र विद्यते  ।  
यो रुद्रपुत्रः स्कन्दस्तु काम एव प्रकीर्तितः  ॥ गर्प्_३,२८।३२ ॥  
रिपूनास्कं दते नित्यमतः स्कन्द इति स्मृतः  ।  
यो वा सनत्कुमारस्तु ब्रह्मपुत्रः खगाधिप  ।  
कामावतारो विज्ञेयो नात्र कार्या विचारणा  ॥ गर्प्_३,२८।३३ ॥  
सुदर्शनश्च परमः प्रद्युम्नः साम्ब एव च  ।  
सनत्कुमारः साम्बश्चषडेते कामरूपकाः  ॥ गर्प्_३,२८।३४ ॥  
ततश्च इन्द्रकामावप्युमादिभ्यो दशावरौ  ।  
तयोर्मध्ये तु गरुड काम इन्द्राधमः स्मृतः  ॥ गर्प्_३,२८।३५ ॥  
प्राणस्त्वहङ्कार एव अहङ्कारकसञ्ज्ञकः  ।  
गरुत्मदंशो विज्ञेयः कामेन्द्राभ्यां दशाधमः  ॥ गर्प्_३,२८।३६ ॥  
तदनन्तरजान्वक्ष्ये शृणु वीन्द्र समाहितः  ।  
श्रवणान्मोक्षमाप्नोति महापापाद्विमुच्यते  ॥ गर्प्_३,२८।३७ ॥  
कामपुत्रोनिरुद्धो ऽपि हरेरन्यः प्रकीर्तितः  ।  
स एवाभूद्धरेः सेवां कर्तुं रामानुजो भुवि  ॥ गर्प्_३,२८।३८ ॥  
शत्रुघ्न इति विख्यातः शत्रून्सूदयते यतः  ।  
अनिरुद्धः कृष्णपुत्रो प्रद्युम्नाद्यो ऽजनिष्ट ह  ॥ गर्प्_३,२८।३९ ॥  
सङ्कर्षणादिरूपैस्तु त्रिभिराविष्ट एव सः  ।  
एवं द्विरूपो विज्ञेयो ह्यनिरुद्धो महामतिः  ॥ गर्प्_३,२८।४० ॥  
कामभार्या रतिर्या तु द्विरूपा सम्प्रकीर्तिता  ।  
रुग्मपुत्री रुग्मवती कामभार्या प्रकीर्तिता  ॥ गर्प्_३,२८।४१ ॥  
अतिप्रकाशयुक्तत्वात्तस्माद्रुग्मवती स्मृता  ।  
दुर्योधनस्य या पुत्री लक्षणा सा रतिः स्मृता  ॥ गर्प्_३,२८।४२ ॥  
काष्ठा साम्बस्य भार्या सा लक्षणं संयुनक्त्यतः  ।  
लक्षणाभिधयाभूमौ दुष्ट वीर्योद्भवा ह्यपि  ॥ गर्प्_३,२८।४३ ॥  
एवं द्विरूपा विज्ञेया कामभार्या रतिः स्मृता  ।  
स्वायम्भुवो ब्रह्मपुत्रो मनुस्त्वाद्यो गुरौ समः  ।  
राजधर्मेण विष्णोश्च जातः प्रीणयितुं हरेः  ॥ गर्प्_३,२८।४४ ॥  
बृहस्पतिर्देवागुरुर्महात्मा तस्यावतारास्त्रय आसन् खगेन्द्र  ।  
रामावतारे भरताख्यो बभूव ह्यम्भोजजावेशयुतो बृहस्पतिः  ॥ गर्प्_३,२८।४५ ॥  
देवावतारान्वानरांस्तारयित्वा श्रीरामदिव्याऽचरितान्यवादीत्  ।  
अतो ह्यसौ नारनामा बभूव ह्यङ्गत्वमाप्तुं रामदेवस्य भूम्याम्  ॥ गर्प्_३,२८।४६ ॥  
कृष्णावतारे द्रोणनामा बभूव अम्भोजजावेशयुतो बृहस्यपतिः  ।  
यस्माद्दोणात्सम्भभूव गुरुश्च तस्मादसौ द्रोणसञ्ज्ञो बभूव  ॥ गर्प्_३,२८।४७ ॥  
भूभारभूताद्युद्धृतौ ह्यङ्गभूतो विष्णोः सेवां कर्तुमेवास भूमौ  ।  
बृहस्पतिः पवनावेशपुक्ता स उद्धवश्चेत्यमिधानमाप  ॥ गर्प्_३,२८।४८ ॥  
यस्मादुत्कृष्टो हरिरत्र सम्यगतो ह्यसौ बुधवन्नाम चाप  ।  
सखा ह्यभूत्कृष्णदेवस्य नित्यं महामतिः सर्वलोकेषु पुज्वः  ॥ गर्प्_३,२८।४९ ॥  
दक्षिणाङ्गुष्ठजो दक्षो ब्रह्मपुत्रो महामतिः  ।  
कन्यां सृष्ट्वा हरेः प्रीणन्नास भूमा प्रजापतिः  ।  
पुत्रानुदपादयद्दक्षस्त्वतो दक्ष इति स्मृतः  ॥ गर्प्_३,२८।५० ॥  
शचीं भर्यां देवराजस्य विद्धि तस्या ह्यवतारं शृणु सम्यक् खगेन्द्र  ।  
रामावतारे नाम तारा बभूव सा वालिपत्नी शचीसजका च  ॥ गर्प्_३,२८।५१ ॥  
रामान्मृते वालिसञ्ज्ञे पतौ हि सुग्रीवसङ्गं सा चकाराथ तारा  ।  
अतो नागात्स्वर्गलोकं च तारा क्व वा यायादन्तरिक्षे न पापा  ॥ गर्प्_३,२८।५२ ॥  
कृष्णावतारे सैव तारा च वीन्द्र बभूव भूमौ विजयस्य पत्नी  ।  
पिशङ्गदेति ह्यभिधा स्याच्च तस्याः सामीप्यमस्यास्त्वजुन्नवेव चासीत्  ॥ गर्प्_३,२८।५३ ॥  
उत्पादयित्वा बभ्रुवाहं च पुत्रं तस्यां त्यक्त्वा ह्यर्जुनो वै महात्मा  ।  
अतश्चोभे वारचित्राङ्गदे च शचीरूपे नात्र विवार्यमस्ति  ॥ गर्प्_३,२८।५४ ॥  
पुलोमजा मन्त्रद्युम्नस्य भार्या या काशिका गाधिराजस्य भार्या  ।  
विकुक्षिभार्या सुमतिश्चेति सञ्ज्ञा कुशस्य पत्नी कान्तिमतीति सञ्ज्ञा  ॥ गर्प्_३,२८।५५ ॥  
एता हि सप्त ह्यवराश्च शच्या जानीहि वै नास्ति विचारणात्र  ।  
शची रतिश्चानिरुद्धो मनुर्दक्षो बृहस्पतिः  ।  
षडन्योन्यसमाः प्रोक्ता अहङ्काराद्दशाधमाः  ॥ गर्प्_३,२८।५६ ॥  
अथ यः प्रवहो वायुर्मुख्यवायोः सुतो बली  ।  
स वायुषु महानद्य स वै कोणाधिपस्तथा  ॥ गर्प्_३,२८।५७ ॥  
नासिकासु स एवोक्तो भौतिकस्तुल्य एव च  ।  
अतिवाहः स एवोक्तः यतो गम्यो मुमुक्षुभिः  ॥ गर्प्_३,२८।५८ ॥  
दक्षादिभ्यः पञ्चगुणादधमः सम्प्रकीर्तितः  ।  
गरुड उवाच  ।  
प्रवहश्चेति सञ्ज्ञां स किमर्थं प्राप तद्वद  ॥ गर्प्_३,२८।५९ ॥  
अर्थः कश्चास्ति तन्नाम्नः प्रतीतस्तं वदस्व मे  ।  
गरुडेनैवमुक्तस्तु भगवान्देवकीसुतः  ।  
उवाच परमप्रीतः संस्तूय गरुडं हरिः  ॥ गर्प्_३,२८।६० ॥  
कृष्ण उवाच  ।  
प्रहर्षेण हरेस्तुल्यान्सर्वदा वहते यतः  ।  
अतः प्रवहनामासौ कीर्तितः पक्षिसत्तम  ॥ गर्प्_३,२८।६१ ॥  
सर्वोत्तमो विष्णुरेवास्ति नाम्ना ब्रह्मादयस्तदधीनाः सदापि  ।  
मयोक्तमेतत्तु सत्यं न मिथ्या गृह्णामि हस्तेनोरगं कोपयुक्तम्  ॥ गर्प्_३,२८।६२ ॥  
सर्वं नु सत्यं यदि मिथ्या भवेत्तु तदा त्वसौ मां दशतुह्यहीन्द्रः  ।  
एवं ब्रुवन्नुरगं कोपयुक्तं समग्रहीन्नादशत्सोप्युरङ्गः  ॥ गर्प्_३,२८।६३ ॥  
एतस्य सन्धारणादेव वीन्द्र स वायुपुत्रः प्रवहेत्याप सञ्ज्ञाम्  ।  
यो वा लोके विष्णुमूर्तिं विहाय दैत्यस्वरूपा रेणुकाद्याः कुदेवाः  ॥ गर्प्_३,२८।६४ ॥  
तेषां तथा मत्पितॄणां च पूजा व्यर्था सत्यं सत्यमेतद्ब्रवीमि  ।  
एतत्सर्वं यदि मिथ्या भवेत्तु तदा त्वसौ मां दशतु ह्यहीन्द्रः  ॥ गर्प्_३,२८।६५ ॥  
पित्र्यं नयामि प्रविहायैव ये तु पित्रुद्देशात्केवलं यः करोति  ।  
स पापात्मा नरकान्वै प्रयातीत्येतद्वाक्यं सत्यमेतद्ब्रवीमि  ॥ गर्प्_३,२८।६६ ॥  
न श्रीः स्वतन्त्रा नापि विधिः स्वतन्त्रो न वायुदेवो नापि शिवः स्वतन्त्रः  ।  
तदन्ये नो गौरिपुलोम जाद्याः किं वक्तव्यं नात्र लोके स्वतन्त्रः  ॥ गर्प्_३,२८।६७ ॥  
ब्रवीमि सत्यं पुरुषो विष्णुरेव सत्यं सत्य भुजमुद्धृत्य सत्यम्  ।  
एतत्सर्वं यदि मिथ्या भवेत्तु तदा त्वसौ मां दशतु ह्यहीन्द्र  ॥ गर्प्_३,२८।६८ ॥  
जीवश्च सत्यः परमात्मा च सत्यस्तयोर्भेदः सत्ये ए तत्सदापि  ।  
जडश्चसत्यो जीवजडयोश्च भेदो भेदः सत्यः किं च जडैशयोर्भिदा  ॥ गर्प्_३,२८।६९ ॥  
भेदः सत्यः सर्वजीवेषु नित्यं सत्या जडानां च भेदा सदापि  ।  
एतत्सर्वं यदि मिथ्या भवेत्तु तदा त्वसौ दशतु मां ह्यहीन्द्रः  ॥ गर्प्_३,२८।७० ॥  
एवं ब्रुवन्नुरगं कोपयुक्तं समग्रहीन्नादशत्सोप्युरङ्गः  ।  
एतस्य सन्धारणादेववीद्रे सा वायुपुत्रः प्रवहेत्याप सञ्ज्ञाम्  ॥ गर्प्_३,२८।७१ ॥  
द्वयं स्वरूपं प्रविदित्वैव पूर्वं त्वं स्वीकुरुष्व द्वयमेव नित्यम्  ।  
स्नानादिकं च प्रकरोति नित्यं पापी स आत्मा नैव मोक्षं प्रयाति  ॥ गर्प्_३,२८।७२ ॥  
तस्माद्द्वयं प्रविचार्यैव नित्यं सुखी भवेन्नात्र विचार्यमस्ति  ।  
एतत्सर्वं यदि मिथ्या भवेत्तु तदा त्वसौ मां दशतु ह्यहीन्द्रः  ॥ गर्प्_३,२८।७३ ॥  
गरुड उवाच  ।  
किं तद्द्वयं देवदेवेश किं वा तत्कारणं कीदृशं मे वदस्व  ।  
द्वयोस्त्यागं कीदृशं मे वदस्व त्यागात्सुखं कीदृशं मे वदस्व  ॥ गर्प्_३,२८।७४ ॥  
श्रीकृष्ण उवाच  ।  
द्वयं चाहुस्त्विन्द्रिये द्वे बलिष्ठे देहे ह्यस्मिञ् श्रोत्रनेत्रे सुसृष्टे  ।  
अवान्तरे श्रोत्रनेत्रे खगेन्द्र द्वयं चाहुस्तत्स्वरूपं च वक्ष्ये  ॥ गर्प्_३,२८।७५ ॥  
श्रोत्रस्वभावो लोक वार्ताश्रुतौ च ह्यतीव मोदस्त्वादरास्वादनेन  ।  
हरेर्वार्ताश्रवणे दुः खजालं श्रोत्रस्वभावो जडता दमश्च  ॥ गर्प्_३,२८।७६ ॥  
नेत्रस्वभावो दर्शने स्त्रीनराणां ह्यत्यादरान्नास्ति निद्रादिकं च  ।  
हरेर्भक्तानां दर्शने दुः खरूपो विष्णोः पूजादर्शने दुः खजालम्  ॥ गर्प्_३,२८।७७ ॥  
तयोः स्वरूपं प्रविदित्वैव पूर्वं पुनः पुनः स्वीकरोत्येव मूढः  ।  
शिश्रं मौर्ख्याच्चैव कुत्रापि योनौ प्रवेशयेत्सर्वदा ह्यादरेण  ॥ गर्प्_३,२८।७८ ॥  
भयं च लज्जा नैव चास्ते वधूनां तथा नृणां वनितानां यतीनाम्  ।  
स्वसारं ते ह्यविदित्वा दिनेपि सुवाम यज्ञेन स्वाभावश्च वीन्द्र  ॥ गर्प्_३,२८।७९ ॥  
रसास्वभावो भक्षणे सर्वदापि ह्यनर्पितस्यान्नभक्ष्यस्य विष्णोः  ।  
तथो पहारस्य च तत्स्वभावः अभक्ष्याणां भक्षणे तत्स्वभावः  ॥ गर्प्_३,२८।८० ॥  
अलेह्यलेहस्य च तत्स्वभावः पातुं त्वपेयस्य च तत्स्वभावः  ।  
द्वयोः स्वरूपं च विहाय मूढः पुनः पुनः स्वीकरोत्येव नित्यम्  ॥ गर्प्_३,२८।८१ ॥  
तस्य स्नानं व्यर्थमाहुश्च यस्मात्तस्मात्त्याज्यं न द्वयोः कार्यमेव  ।  
अभिप्रायं ह्येतमेवं खगेन्द्र जानीहि त्वं प्रहस्यैव नित्यम्  ॥ गर्प्_३,२८।८२ ॥  
भार्याद्वयं ह्यविदित्वा स्वरूपं स्वीकृत्य चैकां प्रविहायैव चैकाम्  ।  
स्नानादिकं कुरुते मूढबूद्धिः व्यर्थं चाहुर्मोक्षभोगौ च नैव  ।  
एतत्सर्वं यदि मिथ्या भवेत्तु तदा त्वसौ मां दशतु ह्यहीन्द्रः  ॥ गर्प्_३,२८।८३ ॥  
गरुड उवाच  ।  
भार्याद्वयं किं वद त्वं ममापि तयोः स्वरूपं किं वद त्वं मुरारे  ।  
तयोर्मध्ये ग्राह्यभार्यां वद त्वमग्राह्यभार्यां चापि सम्यग्वद त्वम्  ॥ गर्प्_३,२८।८४ ॥  
श्रीकृष्ण उवाच  ।  
बुद्धिः पत्नी सा द्विरूपा खगेन्द्र दुष्टा चैका त्वपरा सुष्ठुरूपा  ।  
तयोर्मध्ये दुष्टरूपा कनिष्ठा ज्येष्ठा तु या सुष्ठुबुद्धिस्वरूपा  ॥ गर्प्_३,२८।८५ ॥  
कनिष्ठया नष्टतां याति जीवः सुतिष्ठन्त्या याति योग्यां प्रतिष्ठाम्  ।  
कनिष्ठायाः शृणु वक्ष्ये स्वरूपं श्रुत्वा तस्यास्त्यागबुद्धिं कुरुष्व  ॥ गर्प्_३,२८।८६ ॥  
जीवं यं वै प्रेरयन्ती कनिष्ठा काम्यं धर्मं कुरुते सर्वदापि  ।  
क्व ब्राह्मणाः क्व च विष्णुर्महात्मा क्व वै कथा क्व च यज्ञाः क्वगावः  ॥ गर्प्_३,२८।८७ ॥  
क्व चाश्वत्थः क्व च स्नानं क्व शौचमेतत्सर्वं नाम नाशं करोति  ।  
मूढं पतिं रेणुकां पूजयस्व मायादेव्या दीपदानं कुरुष्व  ॥ गर्प्_३,२८।८८ ॥  
सुभैरवादीन् भज मूढ त्वमन्ध हारिद्रचूर्णन्धारयेः सर्वदापि  ।  
ज्येष्ठाष्टम्यां ज्येष्ठदेवीं भजस्व भक्त्या सूत्रं गलबन्धं कुरुष्व  ॥ गर्प्_३,२८।८९ ॥  
मरिगन्धाष्टम्यां मरिगन्धं भजस्व तथा सूत्रं स्वगले धारयस्व  ।  
दीपस्तम्भं सुदिने पूजयस्व तत्सूत्रमेव स्वगले धारयस्व  ॥ गर्प्_३,२८।९० ॥  
महालक्ष्मीं चाद्यलक्ष्मीं च सम्यक् पूजां कुरु त्वं हि भक्त्याथ जीव  ।  
लक्ष्मीसूत्रं स्वागले धारयस्व महालक्ष्मीवान् भवसीत्युत्तरत्र  ॥ गर्प्_३,२८।९१ ॥  
विहाय मौञ्जीदिवसे भाग्यकामः सुगुग्गुलान्धारयस्वातिभक्त्या  ।  
सुवासिनीः पूजयस्वाशु भक्त्या गन्धैः पुष्पैर्धूपदीपैः प्रतोष्य  ॥ गर्प्_३,२८।९२ ॥  
वरार्तिक्यं कांस्यपात्रे निधाय कुर्वार्तिक्यं देवतादेवतानाम्  ।  
पिचुमन्दपत्राणि वितत्य भूमौ नमस्व त्वं क्षम्यतां चेति चोक्त्वा  ॥ गर्प्_३,२८।९३ ॥  
महादेवीं पूजयस्वाद्य भक्त्या सद्वैष्णवानां मा ददस्वाप्यथान्नम्  ।  
सद्वैष्णवानां यदि वान्नं ददासि भाग्यं च ते पश्यतो नाशमेति  ॥ गर्प्_३,२८।९४ ॥  
स्ववामहस्ते वेणुपात्रे निधाय दीपं धृत्वा सव्यहस्ते पते त्वम्  ।  
उत्तिष्ठ भोः पञ्चगृहेषु भिक्षां कुरुष्व सम्यक् प्रविहायैव लज्जाम्  ॥ गर्प्_३,२८।९५ ॥  
आदौ गृहे षड्रसान्नं च कुत्वा जगद्गोप्यं भोजनं त्वं कुरुष्व  ।  
तच्छेषान्नं भोजयित्वा पते त्वं तासां च रे शरणं त्वं कुरुष्व  ॥ गर्प्_३,२८।९६ ॥  
तासं हस्तं पुस्तके स्तापयित्वा त्राहित्येवं तन्मुखैर्वाचयस्व  ।  
त्वं खड्गदेवं पूजयस्वाद्यभर्तस्तत्सेवकान्पूजयस्वाद्य सम्यक्  ॥ गर्प्_३,२८।९७ ॥  
तैः सार्धं त्वं श्वानशब्दं कुरुष्व हरिद्राचूर्णंसर्वदा त्वं दधस्व  ।  
कुरुष्व त्वं भीमसेनस्य पूजां पञ्चामृतैः षोडशभिश्चोपचारैः  ॥ गर्प्_३,२८।९८ ॥  
तत्कौपीनं रौप्यजं कारयित्वा समर्पयित्वा दीपमालां कुरुष्व  ।  
तद्दासवर्यान् भोजयस्वाद्य भक्त्या गर्जस्व त्वं भीमभीमेति सुष्ठु  ॥ गर्प्_३,२८।९९ ॥  
तद्दासवर्यान्मोदयस्व स्ववस्त्रैर्मद्यैर्मांसद्रव्यजालेन नित्यम्  ।  
महादेवं पूजयस्वाद्य सम्यग् महारुद्रैरतिरुद्रैश्च सम्यक्  ॥ गर्प्_३,२८।१०० ॥  
हरेत्युक्त्वा जङ्गमान्पूजयस्वशैवागमे निपुणाञ्छूद्रजातान्  ।  
शाकम्भरीं विविसः सर्वशाकान्सुपाचयित्वा च गृहे गृहे च  ॥ गर्प्_३,२८।१०१ ॥  
ददस्व भक्त्या परमादरेण स्वलङ्कृत्य प्रास्तुवंस्तद्गुणांश्च  ।  
कुलादेवं पूजयस्वाद्य भक्त्या त्वं दृग्भ्यां वै तद्दिने शम्भुबुद्ध्या  ॥ गर्प्_३,२८।१०२ ॥  
तद्भक्तवर्यान्पूजयस्वाद्य सम्यक् तत्पादमूले वन्दनं त्वं कुरुष्व  ।  
सुपञ्चम्यां मृन्मयीं शेषमूर्तिं पूजां कुरुष्व क्षीरलाजादिकैश्च  ॥ गर्प्_३,२८।१०३ ॥  
सुनागपाशं हि गले च बद्ध्वा तच्छेषान्नं भोजयेर्भोः पुनस्त्वम्  ।  
दिने चतुर्थे भोज यस्वाद्य भक्त्या नैवेद्यान्नं भोजयस्वाद्य सुष्ठु  ॥ गर्प्_३,२८।१०४ ॥  
इत्यादिकं प्रेरयित्वा पतिं सा जीवेन नष्टं प्रिकरोत्येव नित्यम्  ।  
तस्याः सङ्गाज्जीवरूपः पतिस्त्वां सम्यग्दष्टामिहलोके परत्र  ॥ गर्प्_३,२८।१०५ ॥  
तस्याः सङ्गं सुविदूरं विसृज्यचेष्ट्वा समग्रं कुरु सर्वदा त्वम्  ।  
सुबुद्धिरूपा त्वीरयन्ती जगाद भजस्व विष्णुं परमादरेण  ॥ गर्प्_३,२८।१०६ ॥  
हरिं विनान्यं न भजस्व नित्यं सा रेणुका त्वां तु न पालयिष्यति  ।  
अदृष्टनामा हरिरिवे हि नित्यं फलप्रदो यदि न स्यात्खगेन्द्र  ॥ गर्प्_३,२८।१०७ ॥  
जुगुप्सितां श्रुत्यनुक्तां च देवीं पतिद्रुहां सर्वदा सेवयित्वा  ।  
तस्याः प्रसादात्कुष्ठभगन्दराद्यैर्भुक्त्वा दुः खं संयमिनीं प्रयाहि  ॥ गर्प्_३,२८।१०८ ॥  
तदा कुदवी कुत्र गता वदस्वमे ह्यतः पते त्वं न भजस्व देवीम्  ।  
पते भज त्वं ब्राह्मणान्वैष्णवांश्च संसारदुः खात्तारन्सुष्ठुरूपान्  ॥ गर्प्_३,२८।१०९ ॥  
सेवादिकं प्रवीहायैव स्वच्छं मायादेव्या भजनात्किं वदस्व  ।  
ज्येष्ठाष्टम्यां ज्येष्ठदेवीं ह्यलक्ष्मीं लक्ष्मीति बुद्ध्या पूजयित्वा च सम्यक्  ॥ गर्प्_३,२८।११० ॥  
तस्याः सूत्रं गलबद्धं च कृत्वा नानादुः खं ह्यनुभूयाः पते त्वम्  ।  
यदा पते यमादूतैश्च पाशैर्बद्ध्वा च सम्यक् ताड्यमानैः कशाभिः  ॥ गर्प्_३,२८।१११ ॥  
तदा ह्यलक्ष्मीः कुत्र पलायते ऽसावतो मूलं विष्णुपादं भजस्व  ।  
पते भज त्वं सर्वदा वायुतत्त्वं न चाश्रयेस्त्वं सूक्ष्मस्कन्दं च मूढ  ॥ गर्प्_३,२८।११२ ॥  
तद्वत्तं त्वं नवनीतं च भक्त्या तदुच्छिष्टं भक्षयित्वा पते हि  ।  
तस्याश्च सूत्रं गलबद्धं च कृत्वा इहैव दुः खान्यनुभूयाः पते त्वम्  ॥ गर्प्_३,२८।११३ ॥  
यदा पते यमदूतैश्च पाशैर्बद्ध्वा च सम्यक् ताड्यमानः कशाभिः  ।  
तदा स्कन्दः कुत्र पलायते ऽसावतो मूलं विष्णुपादं भजस्व  ॥ गर्प्_३,२८।११४ ॥  
दीपस्तम्भं दापयित्वा पते त्वं सूत्रं च बद्ध्वा स्वगले च भक्त्या  ।  
तदा बद्ध्वा यमदूतैश्च पाशैर्दीपस्तम्भैस्ताड्यमानस्तु सम्यक्  ॥ गर्प्_३,२८।११५ ॥  
दीपस्तम्भः कुत्र पलायितोभूदतो मूलं विष्णुपादं भजस्व  ।  
लक्ष्मीदिने पूजयित्वा च लक्ष्मीं सूत्रं तस्याः स्वगले धारय त्वम्  ॥ गर्प्_३,२८।११६ ॥  
यदा पते यमदूतैश्च पाशैर्बध्वा सम्यक् ताड्यमानः कशाभिः  ।  
तदा लक्ष्मीः कुत्र पलायते ऽसावतो मूलं विष्णुपादं भजस्व  ॥ गर्प्_३,२८।११७ ॥  
विवाहमैञ्जीदिवसे मूढबुद्धे जुगुसितान्धारयित्वा सुभक्त्या  ।  
वरारार्तिकं कांस्यपात्रे निधाय कृत्वार्तिक्यं उदौदैति शब्दम्  ॥ गर्प्_३,२८।११८ ॥  
तथैव दष्ट्वा पिचुमन्दस्य पत्रं सुनर्तयित्वा परमादरेण  ।  
यदा तदा यमदूतैश्च पाशैर्बद्ध्वाबद्ध्वा ताड्यमानश्च सम्यक्  ॥ गर्प्_३,२८।११९ ॥  
तव स्वामिन्कुलदेवो महात्मन्पलायितः कुत्र मे तद्वदस्व  ।  
स्वदेहानां पूजयित्वा च सम्यक्कण्ठाभरणैर्विधुराणां च केशैः  ॥ गर्प्_३,२८।१२० ॥  
सन्तिष्ठमाने यमदूता बलिष्ठा सन्ताड्यमाने मुसलैर्भिन्दिपालैः  ।  
यदा तदा कुत्र पलायिता सा केशैर्विहीना लम्बकर्णं च कृत्वा  ॥ गर्प्_३,२८।१२१ ॥  
स्ववामहस्ते वेणुपात्रं निधाय दीपं धृत्वा सव्यहस्ते च मूढः  ।  
गृहेगृहे भैक्षचर्यां च कृत्वा सन्तिष्ठमाने स्वगृहं चैव देवी  ॥ गर्प्_३,२८।१२२ ॥  
यदा तदा यमदूतैश्च मूढ दीपैः सहस्रैर्दह्यमानश्च सम्यक्  ।  
निर्नासिका रेणुका मूढबुद्धे पलायिता कुत्र सा मे वदस्व  ॥ गर्प्_३,२८।१२३ ॥  
सदा मूढं खड्गदेवं च भक्त्या तं भक्तवत्पूजयित्वा च सम्यक्  ।  
तैः सार्धं त्वं श्वानवद्गर्जयित्वा सन्तिष्ठमाने स्वगृहे चैव नित्यम्  ॥ गर्प्_३,२८।१२४ ॥  
यदा तदा यमदूतैश्च सम्यक् सन्ताड्यमानस्तत्र शब्दं प्रकुर्वन्  ।  
सन्तिष्ठमाने भक्तवर्यं विहाय तदा देवः कुत्र पलायितोभूत्  ॥ गर्प्_३,२८।१२५ ॥  
स पार्थक्याद्भीमसेनप्रतीकं पञ्चामृतैः पूजयित्वा च सम्यक्  ।  
सुव्यञ्जने चान्नकौपीनमेव दत्त्वा मूढस्तिष्ठमाने स्वगेहे  ॥ गर्प्_३,२८।१२६ ॥  
यदा तदा यमदूतैश्च सम्यक् सन्ताड्यमाने यममार्गे च मूढः  ।  
भीमः स वै कुत्र पलायितोभूतो मूलं विष्णुपादं भजस्व  ॥ गर्प्_३,२८।१२७ ॥  
महादेवं पूजयित्वा च सम्यक् हरेत्युक्त्वा स्वगृहे विद्यमाने  ।  
यदा गृहं दह्यते वह्निना तु तदा हरः कुत्र पलायितोभूत्  ॥ गर्प्_३,२८।१२८ ॥  
शाकं भरीदिवसे सर्वमेव शाकम्भरी सा च देवी महात्मन्  ।  
पलायिता कुत्र मे त्वं वदस्व कुलालदेवं पूजयित्वा च भक्त्या  ॥ गर्प्_३,२८।१२९ ॥  
कार्पासं वै तेन दत्तं गृहीत्वा सन्तिष्ठमाने यमदूतैश्च सम्यक्  ।  
संहन्यमानस्तीक्षणधारैः कुठारैः कुलालदेवं च सुदंष्ट्रनेत्रम्  ।  
विहाय वै कुत्र पलायितोभून्न ज्ञायते ऽन्वेषणाच्चापि केन  ॥ गर्प्_३,२८।११३० ॥  
यदा पञ्चम्यां मृन्मयीं शेषमूर्तिं सम्पूज्य भक्त्या विद्यमाने स्वगेहे  ।  
तदा बद्ध्वा यमदूताश्च सम्यक् सन्नह्यमाने नागपाशैश्चबद्ध्वा  ॥ गर्प्_३,२८।१३१ ॥  
स्वभक्तवर्यं प्रविहाय नागः पलायितः कुत्र वै संवद त्वम्  ।  
दूर्वाङ्कुरैर्मोदकैः पूजयित्वा विनायकं पञ्चखाद्यैस्तथैव  ॥ गर्प्_३,२८।१३२ ॥  
सन्तिष्ठम्माने यमदूतैश्च सम्यक् सन्ताड्यमाने तप्तदण्डैश्च मूढ  ।  
दन्तं विहायैव च विघ्नराजः पलायितः कुत्र मे तं वदत्वम्  ॥ गर्प्_३,२८।१३३ ॥  
विवाहकाले पिष्टदेवीं सुभक्त्या सम्पूजयित्वा विद्यमानो गृहे स्वे  ।  
यदा तदा यमदूतैश्च बद्ध्वा सम्पीड्यमानो यममार्गे स मूढः  ॥ गर्प्_३,२८।१३४ ॥  
विष्ठादेवी पीड्यमानं च भक्तं विहाय सा कुत्र पलायिताभूत्  ।  
विवाहकाले रजकस्य गेहं गत्वा सम्यक् प्रार्थयित्वा च मूढः  ॥ गर्प्_३,२८।१३५ ॥  
यस्तम्भसूत्रं कलशे परीत्य पूजां कृत्वा विद्यमानो गृहे स्वे  ।  
यदा तदा यमदूतश्च सम्यक् तं स्तम्भसूत्रं तस्य मुखे निधाय  ॥ गर्प्_३,२८।१३६ ॥  
सन्ताड्यमाने सन्तभसूत्रस्थदेवी पलायिता कुत्र मे संवदस्व  ।  
विवाहकाले पूजयित्वा च सम्यक् चण्डालदेवीं भक्तवश्यां च तस्याः  ॥ गर्प्_३,२८।१३७ ॥  
तद्भक्तवर्यैः शूर्पमध्ये च तीरे संसेवयित्वा विद्यमानो गृहेस्वे  ।  
यदा तदा यमदूतैश्च बद्ध्वा सन्ताड्यमानो यममार्गे महद्भिः  ॥ गर्प्_३,२८।१३८ ॥  
चूलेदवी क्व पलायिताभूत्सुमूढबुद्धे विष्णुपादं भजस्व  ।  
ज्वरादिभिः पीड्यमाने स्वपुत्रे गृहे स्थितं ब्रह्मदेवं च सम्यक्  ॥ गर्प्_३,२८।१३९ ॥  
धूर्पैर्दीपैर्भक्ष्यभोज्यैश्च पुष्पैः पूजां कृत्वा विद्यमानश्च गेहे  ।  
यदा तदा यमदूतैश्च बद्ध्वा सन्ताड्यमाने वेणुपाशादिभिश्च  ॥ गर्प्_३,२८।१४० ॥  
स ब्रह्मदेवः क्व पलायितोभूत्सुमूढबुद्धे विष्णुपादं भजस्व  ।  
सन्तानार्थं बृहतीं पूजयित्वा गलेन बद्ध्वा बृहतीं वै फलं च  ॥ गर्प्_३,२८।१४१ ॥  
सन्तिष्ठमाने यमदूतैश्च बद्ध्वा सन्ताड्यमाने बृहतीकण्टकैश्च  ।  
तदा देवी बृहती मूढबुद्धे पलायिता कुत्र मे तद्वद त्वम्  ॥ गर्प्_३,२८।१४२ ॥  
भजस्व मूढ परदैवतं च नारायणं तारकं सर्वदुः खात्  ।  
सुक्षुद्रदेवेषु मतिं च मा कुरु न च शृणु त्वं फल्गुवाक्यं तथैव  ॥ गर्प्_३,२८।१४३ ॥  
सुक्षुद्रदेवान् भिन्दिपाले निधाय विसर्जयित्वा दूरदेशे महात्मन्  ।  
सन्धार्य त्वं स्वकुलाचारधर्मं सम्पातने नरकं हेतुभूतम्  ॥ गर्प्_३,२८।१४४ ॥  
पुनीहि गात्रं सर्वदा मूढबुद्धे मन्त्राष्टकैर्जन्मतीर्थे पवित्रे  ।  
हृदि स्थिताम्मारैर्व्यमुद्रां विहाय कृत्वाभूषां विष्णुमुद्राभिरग्र्याम्  ॥ गर्प्_३,२८।१४५ ॥  
सदा मूढो हरिवार्तां भजस्व ह्यायुर्गतं व्यर्थमेवं कुबुद्ध्या  ।  
सद्वैष्णवानां सङ्गमो दुर्लभश्च क्षुब्धं ज्ञानं तारतम्यस्वरूपम्  ॥ गर्प्_३,२८।१४६ ॥  
हरिं गुरुं ह्यनुसृत्यैव सत्यं गतिं स्वकीयां तेन जानीहि मूढ  ।  
दग्ध्वा दुष्टां बुद्धिमेवं च मूढ सुबुद्धिरूपं मा भजस्वैव नित्यम्  ॥ गर्प्_३,२८।१४७ ॥  
मया सार्धं सद्गुरुं प्राप्य सम्यग्वैराग्यपूर्वं तत्त्वमात्रं विदित्वा  ।  
तेनैव मोक्षं प्राप्नुमो नार्जवैर्यत्तार्या विष्णोः सम्प्रसादाच्च लक्ष्म्याः  ॥ गर्प्_३,२८।१४८ ॥  
इत्याशयं मनसा सन्निधाय तथा चोक्तं भक्तवर्यो मदीयः  ।  
अतो भक्तः प्रवहेत्येव सञ्ज्ञामवाप वीन्द्र प्रकृतं तं शृणु त्वम्  ॥ गर्प्_३,२८।१४९ ॥  
  
इति श्रीगारुडे महापुराणे उत्तरखण्डे तृतीयांशे ब्रह्मकाण्डे तारतम्यनिरूपणद्वारा विष्णोरेवोपास्यत्वमित्यर्थनिरूपणं नामाष्टाविंशतमोध्यायः  
  
  
_____________________________________________________________  
  
श्रीगरुडमहापुराणम्- २९  
प्रवहानन्तरान्वक्ष्ये शृणु पक्षीन्द्रसत्तम  ।  
यो धर्मो ब्रह्मणः पुत्रो ह्यादिसृष्टौ त्वगुद्भवः  ॥ गर्प्_३,२९।१ ॥  
सज्जनान्सौम्यरूपेण धारणाद्धर्मनामकः  ।  
स एव सूर्यपुत्रोभूद्यमसञ्ज्ञामवाप सः  ।  
पापिनां शिक्षकत्त्वात्स यम इत्युच्यते बुधैः  ॥ गर्प्_३,२९।२ ॥  
श्रीकृष्ण उवाच  ।  
प्रह्लादानन्तरं गङ्गा भार्या वै वरुणस्य च  ।  
प्रह्लादादधमा ज्ञेया महिम्ना वरुणाधिका  ॥ गर्प्_३,२९।३ ॥  
स्वरूपादधमा ज्ञेया नात्र कार्या विचारणा  ।  
ज्ञानस्वरूपदं विष्णुं यमो जानाति सर्वदा  ॥ गर्प्_३,२९।४ ॥  
अतो गङ्गेति सा ज्ञेया सर्वदा लोकपावनी  ।  
भक्त्या विष्णुपदीत्येव कीर्तिता नात्र संशयः  ॥ गर्प्_३,२९।५ ॥  
या पूर्वकाले यज्ञलिङ्गस्य विष्णोः साक्षाद्धरेर्विक्रमतः खगेन्द्र  ।  
वामस्य पादस्य नखाग्रतश्च निर्भिद्य चोर्ध्वाण्डकटाहखण्डम्  ॥ गर्प्_३,२९।६ ॥  
तदुदरमतिवेगात्सम्प्रविश्यावहन्तीं जगदघततिहन्तुः पादकिञ्जल्कशुद्धाम्  ।  
निखिलमलनिहन्त्रीं दर्शनात्स्पर्शनाच्च सकृदवगहनाद्वा भक्तिदां विष्णुपादे  ।  
शशिकरवरगौरां मीननेत्रां सुपूज्यां स्मरति हरिपदोत्थां मोक्षमेति क्रमेण  ॥ गर्प्_३,२९।७ ॥  
इन्द्रोपि वायुकरमर्दितवायुकूटबिन्दुं च प्राश्य शिरसि ह्यसहिष्णुमानः  ।  
भागीरथी हरिपदाङ्कमिति स्म नित्यं जानन्महापरमभागवतप्रधानः  ।  
भक्त्या च खिन्नहृदयः परमादरेण धृत्वा स्वमूर्ध्नि परमो ह्यशिवः शिवो ऽभूत्  ॥ गर्प्_३,२९।८ ॥  
भागीरथ्याश्च चत्वारि रूपाण्यासन्खगेश्वर  ।  
महाभिषग्जनेन्द्रस्य भार्या तु ह्यभिषेचनी  ॥ गर्प्_३,२९।९ ॥  
द्वितीयेनैव रूपेण गङ्गा भार्या च शन्तनोः  ।  
सुषेणा वै सुषेणस्य भार्या सा वानरी स्मृता  ॥ गर्प्_३,२९।१० ॥  
मण्डूकभार्या गङ्गा तु सैव मण्डूकिनी स्मृता  ।  
एवं चत्वारी रूपाणि गङ्गाया इति किर्तितमम्  ॥ गर्प्_३,२९।११ ॥  
आदित्याच्चैव गङ्गातः पर्जन्यः समुदाहृतः  ।  
प्रवर्षति सुवैराग्यं ह्यतः पर्जन्यनामकम्  ॥ गर्प्_३,२९।१२ ॥  
शरंवराय पञ्चजन्याच्च पञ्च हित्वा जग्ध्वा गर्वकं षट्क्रमेण  ।  
स्वबाणस्य स्वहृदि संस्थितस्य भजेत्सदा नैव भक्तिं विषं च  ॥ गर्प्_३,२९।१३ ॥  
लिङ्गं पुष्टं नैव कार्यं सदैव लिङ्गं पुष्टं कार्यमेवं सदापि  ।  
योनौ सक्तिर्नैव कार्या सदापि योनौ मुक्ते ऽसङ्गतो याति मुक्तिम्  ॥ गर्प्_३,२९।१४ ॥  
वैराग्यमेवं प्रकारोत्येव नित्यमतः पर्जन्यस्त्वन्तकः पक्षिवर्य  ।  
एतावता शरभाख्यो महात्मा स चान्तरो स तु पर्जन्य एव  ॥ गर्प्_३,२९।१५ ॥  
शश्वत्केशा यस्य गात्रे खगेन्द्र प्रभास्यन्ते शरभाख्यो पयोतः  ।  
यमस्य भार्या श्यामला या खगेन्द्र यस्मात्सदा कलिभार्यापिया च  ॥ गर्प्_३,२९।१६ ॥  
मत्वा सम्यक् मानसं या करोति ह्यतश्च सा श्यामलासञ्ज्ञकाभूत्  ।  
मलं वक्ष्ये हरिभक्तेर्विरोधी सुलोहपात्रे सन्निधानं च तस्य  ॥ गर्प्_३,२९।१७ ॥  
तद्वैष्णवैस्त्याज्यमेवं सदैव वस्त्रं दग्धं सन्धिजं चैव जन्यम्  ॥ गर्प्_३,२९।१८ ॥  
चिकित्सितं परदुः खं खगेन्द्र दरेर्भक्तैस्त्याज्यमेवं सदैव  ॥ गर्प्_३,२९।१८ ॥  
नोच्चाश्च ते हरिभक्तेर्विहीनास्तेषां सङ्गो नैव कार्यः सदापि  ।  
पुराणसम्पर्कविसर्जिनं च पुराणतालं च पुराणवस्त्रम्  ॥ गर्प्_३,२९।१९ ॥  
सुजीर्णकन्थाजिनमेखलं च यज्ञोपवीतं च कलिप्रियं च  ।  
प्रियं गृहं चोर्णविता नकं च समित्कुशैः पूरितं कुत्सितं च  ॥ गर्प्_३,२९।२० ॥  
सर्वं चेत्कलिभार्याप्रियं च नैव प्रियं शार्ङ्गपाणेः कदाचित्  ।  
कांस्ये सुपक्वं यावनालस्य चान्नं तुषः पिण्याकं तुम्बबिल्वे पलाण्डुः  ॥ गर्प्_३,२९।२१ ॥  
दीर्घं तक्रं स्वादुहीनं कडूष्टणमेते सर्वे कलिभार्याप्रियाश्च  ।  
सुदुर्मुखं निन्दनं चार्यजानां सतोवमत्यात्मजानां प्रसह्य  ॥ गर्प्_३,२९।२२ ॥  
सुपीडनं सर्वदा भर्तृवर्गे गृहस्थितव्रीहिवस्त्रादिचौर्यात्  ।  
प्रकीर्णभूतान्मूर्धजान्सन्दधानं करैर्युतं देवकलिप्रियं च  ॥ गर्प्_३,२९।२३ ॥  
इत्यादि सर्वं कलिभार्याप्रियञ्च सुनिर्मलं प्रिकरोत्येव सर्वम्  ।  
अतश्च सा श्यामलेति स्वसञ्ज्ञामवाप सा देवकी सम्बभूव  ॥ गर्प्_३,२९।२४ ॥  
युधिष्ठिरस्यैव बभूव पत्नीसम्भाविता तत्र च देवकी सा  ।  
चन्द्रस्य भार्या रोहिणी वै तदेयमश्विन्यादिभ्यो ऽह्यधिका सर्वदैव  ॥ गर्प्_३,२९।२५ ॥  
रोणीं धृत्वा रोहति योग्यस्थानं तस्माच्च सा रोहिणीति प्रसिद्धा  ।  
आदित्यभार्या नाम सञ्ज्ञा खगेन्द्र ज्ञेया सा नारायणस्य स्वरूपा  ॥ गर्प्_३,२९।२६ ॥  
सञ्जानातीत्येव सञ्ज्ञामवाप सञ्ज्ञेति लोके सूर्य भार्या खगेन्द्र  ।  
ब्रह्मण्डस्य ह्यभिमानी तु देवो विराडिति ह्यभिधामाप तेन  ॥ गर्प्_३,२९।२७ ॥  
गङ्गादिषट्कं सममेव नित्यं परस्परं नोत्तमं नाधमं च  ।  
प्रधानाग्नेः पाविकान्यैव गङ्गा सदा शुभा नात्र विचार्यमस्ति  ॥ गर्प्_३,२९।२८ ॥  
आसां ज्ञानत्पुण्यमाप्नोति नित्यं सदा हरिः प्रीयते केशवोलम्  ।  
गङ्गादिभ्यो ह्यवराह्यग्निजाया स्वाहासञ्ज्ञाधिगुणा नैव हीना  ॥ गर्प्_३,२९।२९ ॥  
स्वाहाकारो मन्त्ररूपाभिमानी स्वाहेति सञ्ज्ञामाप सदैव वीन्द्र  ।  
अग्नेर्भार्यातो बुद्धिमान् सम्बभूव ब्रह्माभिमानी चन्द्रपुत्रो बुधश्च  ॥ गर्प्_३,२९।३० ॥  
बुद्ध्याहरद्वै राष्ट्रजातं च सर्वं धृतं त्वतो बुधसञ्ज्ञामवाप  ।  
एवं चाभूदभिमन्युर्महात्मा सुभद्राया जठरे ह्यर्जुनाच्च  ॥ गर्प्_३,२९।३१ ॥  
कृष्णस्य चन्द्रस्य यमस्य चांशैः स संयुतस्त्वश्विनोर्वै हरस्य  ।  
स्वाहाधमश्चन्द्रपुत्रो बुधस्तु पादारविन्दे विष्णुदेवस्य भक्तः  ॥ गर्प्_३,२९।३२ ॥  
नामात्मिका त्वश्विभार्या उषा नाम प्रकीर्तिता  ।  
बुधाधमा सा विज्ञेया स्वाहा दशगुणाधमा  ॥ गर्प्_३,२९।३३ ॥  
नकुलस्य भार्या मागधस्यैव पुत्री शल्यात्मजा सहदेवस्य भार्या  ।  
उभे ह्येते अश्विभार्या ह्युषापि उपासते षड्गुणं विष्णुमाद्यम्  ।  
अतो ऽप्युषासञ्ज्ञका सा खगेन्द्र अनन्तराञ्छृणु वक्ष्ये महात्मन्  ॥ गर्प्_३,२९।३४ ॥  
ततः शक्तिः पृथिव्यात्मा शनैश्चरति सर्वदा  ।  
अतः शनैश्चरो नाम उषायाश्च दशाधमाः  ॥ गर्प्_३,२९।३५ ॥  
कर्मात्मा पुष्करो ज्ञेयः शनरथ यमो मतः  ।  
नयाभिमानी पुरुषः किञ्चिन्नम्नो दशावरः  ॥ गर्प्_३,२९।३६ ॥  
हरिप्रीतिकरो नित्यं पुष्करे क्रीडते यतः  ।  
अतस्तु पुष्कलो नाम लोके स परिकीर्तितः  ॥ गर्प्_३,२९।३७ ॥  
हरि प्रीतिकरान्धर्मान्वक्ष्ये शृणु खगाधिप  ।  
प्रातः काले समुत्थाय स्मरेन्नारायणं हरिम्  ॥ गर्प्_३,२९।३८ ॥  
तुलसीवन्दनं कुर्याच्छ्रीविष्णुं संस्मरेत्खग  ।  
विण्मूत्रोत्सर्गकाले च ह्यपानात्मककेशवम्  ॥ गर्प्_३,२९।३९ ॥  
त्रिविक्रमं शौचकाले गङ्गापानकरं हरिम्  ।  
दन्तधावनकाले तु चन्द्रान्तर्यामिणं हरिम्  ॥ गर्प्_३,२९।४० ॥  
मुखप्रक्षालने काले माधवं संस्मरेत्खग  ।  
गवां कण्डूयने चैव स्मरेद्गोवर्धनं हरिम्  ॥ गर्प्_३,२९।४१ ॥  
सदा गोदोहने काले स्मरेद्गोपालवल्लभम्  ।  
अनन्तपुण्यार्जितजन्मकर्मणां सुपक्वकाले च खगेन्द्रसत्तम  ॥ गर्प्_३,२९।४२ ॥  
स्पर्शे गवां चैव सदा नृणां वै भवत्यतो नात्र विचार्यमस्ति  ।  
यस्मिन् गृहे नास्ति सदोत्तमा च गौर्यङ्गणे श्रीतुलसी च नास्ति  ॥ गर्प्_३,२९।४३ ॥  
यस्मिन् गृहे देवमहोत्सवश्च यस्मिन् गृहे श्रवणं नास्ति विष्णोः  ।  
तत्संसर्गाद्याति दुः खादिकं च तस्य स्पर्शो नैव कार्यः कदापि  ॥ गर्प्_३,२९।४४ ॥  
गोस्पर्शनविहीनस्य गोदोहनमजानतः  ।  
गोपोषणविहीनस्य प्राहुर्जन्म निरर्थकम्  ॥ गर्प्_३,२९।४५ ॥  
गोग्रासमप्रदातुश्च गोपुष्टिं चाप्यकुर्वतः  ।  
गतिर्नास्त्येव नास्त्येव ग्रामचाण्डालवत्स्मृतः  ॥ गर्प्_३,२९।४६ ॥  
वत्स्यस्य स्तनपाने च बालकृष्णं तु संस्मरेत्  ।  
दधिनिर्मन्थने चैव मन्थाधारं स्मरेद्धरिम्  ॥ गर्प्_३,२९।४७ ॥  
मृत्तिकास्नान काले तु वराहं संस्मरेद्धरिम्  ।  
पुण्ड्राणां धारणे चैव केशवादींश्च द्वादश  ॥ गर्प्_३,२९।४८ ॥  
मुद्राणां धारणे चैव शङ्खचक्रगदाधरम्  ।  
पद्मं नारायणीं मुद्रां क्रुद्धोल्कादींश्च संस्मरेत्  ॥ गर्प्_३,२९।४९ ॥  
श्रीरामसंस्मृतिं चैव सन्ध्याकाले खगोत्तम  ।  
अच्युतानन्तगोविन्दाञ्छ्राद्धकाले च संस्मरेत्  ॥ गर्प्_३,२९।५० ॥  
प्राणादिकपञ्चहोमेचानिरूद्धादींश्च संस्मरेत्  ।  
अन्नाद्यर्पणकाले तु वासुदेवं च संस्मरेत्  ॥ गर्प्_३,२९।५१ ॥  
अपोशनस्य काले तु वायोरन्तर्गतं हरिम्  ।  
बस्त्रधारणकाकाले तु उपेन्द्रं संस्मरेद्धरिम्  ॥ गर्प्_३,२९।५२ ॥  
यज्ञोपवीतस्य च धारणे तु नारायणं वामनाख्यं स्मरेत्तु  ।  
आर्तिक्यकाले च तथैव विष्णोः सम्यक् स्मरेत्पर्शुरामाख्यविष्णुम्  ॥ गर्प्_३,२९।५३ ॥  
अपोशनेवैश्वदेवस्य काले तदन्यहोमादिषु भस्मधारणे  ।  
स्मरेत्तु भक्त्या परमादरेण नारायणं जामदग्न्याख्यरामम्  ॥ गर्प्_३,२९।५४ ॥  
त्रिवारतीर्थग्रहणस्य काले कृष्णं रामं व्यासदेवं क्रमेण  ।  
शङ्खोदकस्योद्धरणे चैव काले मुकुन्दरूपं संस्मरेत्सर्वदैव  ॥ गर्प्_३,२९।५५ ॥  
ग्रासेग्रासे स्मरणं चैव कार्यं गोविन्दसञ्ज्ञस्य विशुद्धमन्नम्  ।  
एकैकभक्ष्यग्रहणस्य काले सम्यक् स्मरेदच्युतं वै खगेन्द्र  ॥ गर्प्_३,२९।५६ ॥  
शाकादीनां भक्षणे चैव काले धन्वन्तरिं स्मरेच्चैव नित्यम्  ।  
तथा परान्नस्य च भोगकाले स्मरेच्च सम्यक् पाण्डुरङ्गं च विष्णुम्  ॥ गर्प्_३,२९।५७ ॥  
हैयङ्गवीनस्य च भक्षणे वै सम्यक् स्मरेत्ताण्डवाख्यं च कृष्णम्  ।  
दध्यन्नभक्षे परमं पुराणं गोपालकृष्णं संस्मरेच्चैव नित्यम्  ॥ गर्प्_३,२९।५८ ॥  
दुग्धान्नभोगे च तथैव काले सम्यक् स्मरेच्छ्रीनिवासं हरिं च  ।  
सुतैलसर्पिः षु विपक्वभक्षसम्भोजने संस्मरेद्व्यङ्कटेशम्  ॥ गर्प्_३,२९।५९ ॥  
द्राक्षासुजम्बूकदलीरसालनारिङ्गदाडिम्बफलानि चारु  ।  
स्मरेत्तु रम्भोत्तमनारिकेलधात्रीसुभोगे खलु बालकृष्णम्  ॥ गर्प्_३,२९।६० ॥  
सुपानकस्यैव च पानकाले सम्यक् स्मरेन्नारसिंहाख्यविष्णुम्  ।  
गङ्गामृतस्यैव च पानकाले गङ्गातातं संस्मरेद्विष्णुमेव  ॥ गर्प्_३,२९।६१ ॥  
प्रयाणकाले संस्मरेत्तार्क्ष्यवाहं नारायणं निर्गुणं विश्वमूर्तिम्  ।  
पुत्रादीनां चुम्बने चैव काले सुवेणुहस्तं संस्मरेत्कृष्णमेव  ॥ गर्प्_३,२९।६२ ॥  
सुखङ्गकाले स्वस्त्रियश्चैव नित्यं गोपि कुचद्वन्द्वविलासिनं हरिम्  ।  
ताम्बूलकाले संस्मरैच्चैव नित्यं प्रद्युम्नाख्यं वासुदेवं हरिं च  ॥ गर्प्_३,२९।६३ ॥  
शय्याकाले संस्मरेच्चैव नित्यं सङ्कर्षणाख्यं विष्णुरूपं हरिं च  ।  
निद्राकाले संस्मरेत्पद्मनामं कथाकाले व्यासरूपं हरिं च  ॥ गर्प्_३,२९।६४ ॥  
सुगानकाले संस्मरेद्वेणुगीतं हरिं हरिं प्रवदेत्सर्वदैव  ।  
श्रीमत्तुलस्याश्छेदने चैव काले श्रीरामरामेति च संस्मरेत्तु  ॥ गर्प्_३,२९।६५ ॥  
पुष्पादीनां छेदने चैव काले सम्यक स्मरेदेत्कपिलाख्यं हरिं च  ।  
प्रदक्षिणेगारुडान्तर्गतं च हरिं स्मरेत्सर्वदा वै खगेन्द्र  ॥ गर्प्_३,२९।६६ ॥  
प्रणमकाले देवदेवस्य विष्णोः शेषान्तस्थं संस्मरेच्चैव विष्णुम्  ।  
सुनीतिकाले संस्मरेन्नारसिंहं नारायणं संसम्मरेत्सर्वदापि  ॥ गर्प्_३,२९।६७ ॥  
पूर्तिर्यदा क्रियते कर्मणां च सम्यक् स्मरेद्वासुदेवं हरिं च  ।  
एवं कृतानि कर्माणि हरिप्रीतिकराणि च  ॥ गर्प्_३,२९।६८ ॥  
सम्यक् प्रकुर्वन्नेतानि पुष्करो हरिवल्लभः  ॥ गर्प्_३,२९।६९ ॥  
एतस्मादेव पक्षीश कर्म यत्समुदाहृतम् पुष्कराख्यानमतुलं शृणोति श्रद्धयान्वितः  ।  
हरिप्रीतिकरे धर्मे प्रीतियुक्तो भवेत्सदा  ॥ गर्प्_३,२९।७० ॥  
  
इति श्रीगारुडे महापुराणे उत्तरखण्डे तृतीयांशे ब्रह्मकाण्डे कृष्णगरुडसंवादे तत्त्वरहस्यं नामैकोनत्रिंशोध्यायः  
  
समाप्तमिदं गरुडमहापुराणम्  ।  
  
इति श्रीगरुडमहापुराणं समाप्तम्  ।  
  
  
  
  
