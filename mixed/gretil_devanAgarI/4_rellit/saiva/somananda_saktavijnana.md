---
title: 'Somananda: Saktavijnana'

---
## Intro

Somananda: Saktavijnana  

Somananda: Saktavijnana  
Based on the ed. by J.D. Zaidoo  
Srinagar: Research Department, 1947  
  
Input by Oliver Hellwig  

## पाठः

स्थानं प्रवेशो रूपं च लक्षं लक्षणमेव च ।  
उत्थापनं बोधनं च चक्रविश्राममेव च ॥ सोम्स्व्_१  
भूमिकागमनं चैव अन्तावस्था तथैव च ।  
विश्रामः परिणामश्च तथागमनमेव च ॥ सोम्स्व्_२  
इति त्रयोदशविधं शाक्तं विज्ञानमुत्तमम् ।  
सर्वेषु त्रिकशास्त्रेषु सूचितं शम्भुना स्वयम् ॥ सोम्स्व्_३  
नाभ्यधो ऽङ्गुलाः पञ्च मेढ्रस्योर्ध्वाङ्गुलद्वयम् ।  
तन्मध्ये कन्दनामा च चक्रस्थानमिति स्मृतम् ॥ सोम्स्व्_४  
प्राणापाननिरोधेन मनस्तत्रैव निःक्षिपेत् ।  
सम्यग् वायुगतिं जित्वा यावन् मध्यगतां नयेत् ॥ सोम्स्व्_५  
एष प्रवेश इत्य् आहू रूपं वक्ष्यामि चाधुना ।  
शृङ्गाटकनिभं चक्रं षडरं चापरं ध्रुवम् ॥ सोम्स्व्_६  
दाडिमीकुसुमप्रख्यं कन्दं वै जातिलोहितम् ।  
एतद्रूपं समाख्यातं तृतीयं चिन्तनात्मकम् ॥ सोम्स्व्_७  
तन्मध्ये निक्षिपेच् चित्तं यावत् तत्र स्थिरीकृतम् ।  
त्यक्तरुद्धो यदा वायुस्तदा लक्षं विनिर्दिशेत् ॥ सोम्स्व्_८  
कन्दचक्रस्य मध्यस्था त्व् अनाहतमयी कला ।  
अधऊर्ध्वे रेखासंयुक्ता भुजङ्गकुटिलाकृतिः ॥ सोम्स्व्_९  
ऊर्ध्वाधो ऽवस्थितावस्था सूर्याचन्द्रमसाव् उभौ ।  
सत्यं विराजमाना सा सहस्रार्कसमप्रभा ॥ सोम्स्व्_१०  
तामेवालोकयेच् छक्तिं मनाक् कुम्भकवृत्तिना ।  
एतल् लक्षणम् उद्दिष्टम् उत्थापनम् अतः परम् ॥ सोम्स्व्_११  
जुषद्रेचकवृत्त्या तु मन्त्रं चैव समुच्चरेत् ।  
प्रबुद्धां चिन्तयेच्छक्तिं दण्डवत् परमेश्वरीम् ॥ सोम्स्व्_१२  
आधारमध्यादायाता सुषुम्नामार्गम् आश्रिता ।  
उत्थापनं समाख्यातं बोधनं परतस्तथा ॥ सोम्स्व्_१३  
कन्दस्थो वेधयेन् नाभिं ततो हृत्स्थं पितामहम् ।  
कण्ठस्थमच्युतं साक्षाद्रुद्रं तालुतले स्थितम् ॥ सोम्स्व्_१४  
भ्रुवोर्मध्यगतं त्व् ईशं ब्रह्मद्वारे सदाशिवम् ।  
बोधयित्वा व्रजेद् आशु पदं चानाश्रितं शिवम् ॥ सोम्स्व्_१५  
एतद्बोधनम् उद्दिष्टं चक्रविश्रामणं ततः ।  
स्वाभाविकं दलं दीप्तं द्रवं स्थिरनभोपमम् ॥ सोम्स्व्_१६  
अमृतं शेखरं चैव शक्तिर्ब्रह्मा तथैव च ।  
बिन्दुनादं तथा प्रोक्तं चक्रद्वादशकं किल ॥ सोम्स्व्_१७  
वेधयन्ती क्रमाच् छक्तिश्चक्रे चक्रे प्रतिक्षणम् ।  
विश्रमेत् सा महादेवी चक्रविश्राम उत्तमः ॥ सोम्स्व्_१८  
हृदयं कम्पते पूर्वं तालुकद्वारमेव च ।  
शिरश्च भ्रमते तस्य दृष्टिसङ्क्रान्तिलक्षणम् ॥ सोम्स्व्_१९  
एकैकं भ्रमयत्य् अङ्गम् अङ्गप्रत्यङ्गसन्धिषु ।  
घूर्णते हृदयं चास्य सम्यग्विद्याप्रभावतः ॥ सोम्स्व्_२०  
यानि यानि विकाराणि अवस्था कुरुते सतः ।  
तेषु तेषु न भेतव्यं क्रीडति परमेश्वरी ॥ सोम्स्व्_२१  
अमृते सेयम् उन्मत्ता विकारान् कुरुते बहून् ।  
मलत्रयविकारौ बहुजन्मसु यत्कृतम् ॥ सोम्स्व्_२२  
धुनोति समलान् पाशात् परशक्तिसमुत्थितान् ।  
भूमिकागमनं प्रोक्तम् अन्तावस्था तथोच्यते ॥ सोम्स्व्_२३  
यत् सङ्क्रान्तौ रोमहर्षो ऽस्रुपातो जृम्भारम्भो गद्गदा गीर् गिरो ऽन्तः ।  
ग्रन्थिस्फोटः स्पर्शदिव्यप्रहर्षो बिन्दुस्पन्दा नाभिकन्दात् स्फुरन्ति ॥ सोम्स्व्_२४  
अन्तावस्था समाख्याता विश्रामस् त्व् अधुनोच्यते ।  
नाभिचक्रविनिर्याता यदा शक्तिः प्रबुध्यते ॥ सोम्स्व्_२५  
तदा त्व् अस्तमितं सर्वमक्षग्रामं बहिः स्थितम् ।  
यदा सा परमा शक्तिः सुलीना परमे पदे ॥ सोम्स्व्_२६  
तदा न विन्दते किञ्चिद् विषयी विषयान्तरम् ।  
शिवे विश्राम्यते शक्तिस्तदा विश्राम उच्यते ॥ सोम्स्व्_२७  
यत्र विश्रमणं शक्तेर्मनस्तत्र लयं व्रजेत् ।  
तदात्मा परमात्मत्वे ज्ञातव्यो निश्चितात्मभिः ॥ सोम्स्व्_२८  
शिवीभूतो भवत्यात्मा परिणामः स एव हि ।  
सदा स वर्षते दिव्यम् अमृतं जन्तुजीवनम् ॥ सोम्स्व्_२९  
चित्तं तत्र तु सन्धार्य पुनर्दैवी विशेत्तु सा ।  
तदा त्व् आगमनं प्रोक्तमेवं सम्यक् त्रयोदश ॥ सोम्स्व्_३०  

