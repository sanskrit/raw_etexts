---
title: 'Samkara (attrib.): Saundaryalahari'

---
## Intro

Samkara (attrib.): Saundaryalahari  

Samkara (attrib.):  
Saundaryalahari  
Based on the ed. by W. Norman Brown, Cambridge MA 1958  
(Harvard Oriental Series, 43)  
  
Input by Peter Schreiner  
Version of 14.07.1992  

PLAIN TEXT VERSION  

## पाठः

शिवः शक्त्या युक्तो यदि भवति शक्तः प्रभवितुं  
न चेद् एवं देवो न खलु कुशलः स्पन्दितुम् अपि  ।  
अतस् त्वाम् आराध्यां हरिहरविरञ्च्यादिभिर् अपि  
प्रणन्तुं स्तोतुं वा कथम् अकृतपुण्यः प्रभवति  ॥ सौल्_१ ॥  
  
तनीयांसं पांसुं तव चरणपङ्केरुहभवं  
विरञ्चिः सञ्चिन्वन् विरचयति लोकान् अविकलम्  ।  
वहत्य् एनं शौरिः कथम् अपि सहस्रेण शिरसां  
हरः सङ्क्षुभ्यैनं भजति भसितोद्धूलनविधिम्  ॥ सौल्_२ ॥  
  
अविद्यानाम् अन्तस्तिमिरमिहिरद्वीपनगरी  
जडानां चैतन्यस्तबकमकरन्दस्रुतिझरी  ।  
दरिद्राणां चिन्तामणिगुणनिका जन्मजलधौ  
निमग्नानां दंष्ट्रा मुररिपुवराहस्य भवती  ॥ सौल्_३ ॥  
  
त्वदन्यः पाणिभ्याम् अभयवरदो दैवतगणस्  
त्वम् एका नैवासि प्रकटितवराभीत्यभिनया  ।  
भयात् त्रातुं दातुं फलम् अपि च वाञ्छासमधिकं  
शरण्ये लोकानां तव हि चरणाव् एव निपुणौ  ॥ सौल्_४ ॥  
  
हरिस् त्वाम् आराध्य प्रणतजनसौभाग्यजननीं  
पुरा नारी भूत्वा पुररिपुम् अपि क्षोभम् अनयत्  ।  
स्मरो ऽपि त्वां नत्वा रतिनयनलेह्येन वपुषा  
मुनीनाम् अप्य् अन्तः प्रभवति हि मोहाय महताम्  ॥ सौल्_५ ॥  
  
धनुः पौष्पं मौर्वी मधुकरमयी पञ्च विशिखा  
वसन्तः सामन्तो मलयमरुदायोधनरथः  ।  
तथाप्य् एकः सर्वं हिमगिरिसुते काम् अपि कृपां  
अपाङ्गात् ते लब्ध्वा जगद् इदम् अनङ्गो विजयते  ॥ सौल्_६ ॥  
  
क्वणत्काञ्चीदामा करिकलभकुम्भस्तनभरा  
परिक्षीणा मध्ये परिणतशरच्चन्द्रवदना  ।  
धनुर् बाणान् पाशं सृणिम् अपि दधाना करतलैः  
पुरस्ताद् आस्तां नः पुरमथितुर् आहोपुरुषिका  ॥ सौल्_७ ॥  
  
सुधासिन्धोर् मध्ये सुरविटपिवाटीपरिवृते  
मणिद्वीपे नीपोपवनवति चिन्तामणिगृहे  ।  
शिवाकारे मञ्चे परमशिवपर्यङ्कनिलयां  
भजन्ति त्वां धन्याः कति चन चिदानन्दलहरीम्  ॥ सौल्_८ ॥  
  
महीं मूलाधारे कम् अपि मणिपूरे हुतवहं  
स्थितं स्वाधिष्ठाने हृदि मरुतम् आकाशम् उपरि  ।  
मनो ऽपि भ्रूमध्ये सकलम् अपि भित्त्वा कुलपथं  
सहस्रारे पद्मे सह रहसि पत्या विहरसि  ॥ सौल्_९ ॥  
  
सुधाधारासारैश् चरणयुगलान्तर्विगलितैः  
प्रपञ्चं सिञ्चन्ती पुनर् अपि रसआम्नायमहसा  ।  
अवाप्य स्वां भूमिं भुजगनिभम् अध्युष्टवलयं  
स्वम् आत्मानं कृत्वा स्वपिषि कुलकुण्डे कुहरिणि  ॥ सौल्_१० ॥  
  
चतुर्भिः श्रीकण्ठैः शिवयुवतिभिः पञ्चभिर् अपि  
प्रभिन्नाभिः शम्भोर् नवभिर् इति मूलप्रकृतिभिः  ।  
त्रयश् चत्वारिंशद् वसुदलकलाश्रत्रिवलय-  
त्रिरेखाभिः सार्धं तव चरणकोणाः परिणताः  ॥ सौल्_११ ॥  
  
त्वदीयं सौन्दर्यं तुहिनगिरिकन्ये तुलयितुं  
कवीन्द्राः कल्पन्ते कथम् अपि विरिञ्चिप्रभृतयः  ।  
यद् आलोक्यौत्सुक्याद् अमरललना यान्ति मनसा  
तपोभिर् दुष्प्रापाम् अपि गिरिशसायुज्यपदवीम्  ॥ सौल्_१२ ॥  
  
नरं वर्षीयांसं नयनविरसं नर्मसु जडं  
तवापाङ्गालोके पतितम् अनुधावन्ति शतशः  ।  
गलद्वेणीबन्धाः कुचकलशविस्रस्तसिचया  
हठात् त्रुट्यत्काञ्च्यो विगलितदुकूला युवतयः  ॥ सौल्_१३ ॥  
  
क्षितौ षत्पञ्चाशद् द्विसमधिकपञ्चाशद् उदके  
हुताशे द्वाषष्टिश् चतुरधिकपञ्चाशद् अनिले  ।  
दिवि द्विःषत्त्रिंशन् मनसि च चतुःषष्टिर् इति ये  
मयूखास् तेषाम् अप्य् उपरि तव पादाम्बुजयुगम्  ॥ सौल्_१४ ॥  
  
शरज्ज्योत्स्नाशुभ्रां शशियुतजटाजूटमुकुटां  
वरत्रासत्राणस्फटिकगुटिकापुस्तककराम्  ।  
सकृन् न त्वा नत्वा कथम् इव स्तां सन्निदधते  
मधुक्षीरद्राक्षामधुरिमधुरीणा भणितयः  ॥ सौल्_१५ ॥  
  
कवीन्द्राणां चेतःकमलवनबालातपरुचिं  
भजन्ते ये सन्तः कति चिद् अरुणाम् एव भवतीम्  ।  
विरञ्चिप्रेयस्यास् तरुणतरशृङ्गारलहरी-  
गभीराभिर् वाग्भिर् विदधति सतां रञ्जनम् अमी  ॥ सौल्_१६ ॥  
  
सवित्रीभिर् वाचां शशिमणिशिलाभङ्गरुचिभिर्  
वशिन्याद्याभिस् त्वां सह जननि सञ्चिन्तयति यः  ।  
स कर्ता काव्यानां भवति महतां भङ्गिसुभगैर्  
वचोभिर् वाग्देवीवदनकमलामोदमधुरैः  ॥ सौल्_१७ ॥  
  
तनुच्छायाभिस् ते तरुणतरणिश्रीसरणिभिर्  
दिवं सर्वाम् उर्वीम् अरुणिमनिग्मग्नां स्मरति यः  ।  
भवन्त्य् अस्य त्रस्यद्वनहरिणशालीननयनाः  
सहोर्वश्या वश्याः कतिकति न गीर्वाणगणिका  ॥ सौल्_१८ ॥  
  
मुखं बिन्दुं कृत्वा कुचयुगम् अधस् तस्य तदधो  
हरार्धं ध्यायेद् यो हरमहिषि ते मन्मथकलाम्  ।  
स सद्यः सङ्क्षोभं नयति वनिता इत्य् अतिलघु  
त्रिलोकीम् अप्य् आशु भ्रमयति रवीन्दुस्तनयुगाम्  ॥ सौल्_१९ ॥  
  
किरन्तीम् अङ्गेभ्यः किरणनिकुरम्बामृतरसं  
हृदि त्वाम् आधत्ते हिमकरशिलामूर्तिम् इव यः  ।  
स सर्पाणां दर्पं शमयति शकुन्ताधिप इव  
ज्वरप्लुष्टान् दृष्ट्या सुखयति सुधाधारसिरया  ॥ सौल्_२० ॥  
  
तडिल्लेखातन्वीं तपनशशिवैश्वानरमयीं  
निषण्णां षण्णाम् अप्य् उपरि कमलानां तव कलाम्  ।  
महापद्माटव्यां मृदितमलमायेन मनसा  
महान्तः पश्यन्तो दधति परमाह्लादलहरीम्  ॥ सौल्_२१ ॥  
  
भवानि त्वं दासे मयि वितर दृष्टिं सकरुणां  
इति स्तोतुं वाञ्छन् कथयति भवानि त्वम् इति यः  ।  
तदैव त्वं तस्मै दिशसि निजसायुज्यपदवीं  
मुकुन्दब्रह्मेन्द्रस्फुटमुकुटनीराजितपदाम्  ॥ सौल्_२२ ॥  
  
त्वया हृत्वा वामं वपुर् अपरितृप्तेन मनसा  
शरीरार्धं शम्भोर् अपरम् अपि शङ्के हृतम् अभूत्  ।  
तथा हि त्वद्रूपं सकलम् अरुणाभं त्रिनयनं  
कुचाभ्याम् आनम्रं कुटिलशशिचूडालमुकुटम्  ॥ सौल्_२३ ॥  
  
जगत् सूते धाता हरिर् अवति रुद्रः क्षपयते  
तिरस् कुर्वन्न् एतत् स्वम् अपि वपुर् ईशस् तिरयति  ।  
सदापूर्वः सर्वं तद् इदम् अनुगृह्णाति च शिवस्  
तवाज्ञाम् आलम्ब्य क्षनचलितयोर् भ्रूलतिकयोः  ॥ सौल्_२४ ॥  
  
त्रयाणां देवानां त्रिगुणजनितानां तव शिवे  
भवेत् पूजा पूजा तव चरणयोर् या विरचिता  ।  
तथा हि त्वत्पादोद्वहनमणिपीठस्य निकटे  
स्थिता ह्य् एते शश्वन् मुकुलितकरोत्तंसमुकुटाः  ॥ सौल्_२५ ॥  
  
विरञ्चिः पञ्चत्वं व्रजति हरिर् आप्नोति विरतिं  
विनाशं कीनाशो भजति धनदो याति निधनम्  ।  
वितन्द्री माहेन्द्री विततिर् अपि सम्मीलितदृशा  
महासंहारे +अस्मिन् विहरति सति त्वत्पतिर् असौ  ॥ सौल्_२६ ॥  
  
जपो जल्पः शिल्पं सकलम् अपि मुद्राविरचना  
गतिः प्रादक्षिण्यक्रमणम् अशनाद्य् आहुतिविधिः  ।  
प्रणामः संवेशः सुखम् अखिलम् आत्मार्पणदृशा  
सपर्यापर्यायस् तव भवतु यन् मे विलसितम्  ॥ सौल्_२७ ॥  
  
ददाने दीनेभ्यः श्रियम् अनिशम् आशानुसदृशीं  
अमन्दं सौन्दर्यप्रकरमकरन्दं विकिरति  ।  
तवास्मिन् मन्दारस्तबकसुभगे यातु चरणे  
निमज्जन् मज्जीवः करणचरणैः ष।च्चरणताम्  ॥ सौल्_२८ ॥  
  
सुधाम् अप्य् आस्वाद्य प्रतिभयजरामृत्युहरिणीं  
विपद्यन्ते विश्वे विधिशतमखाद्या दिविषदः  ।  
करालं यत् क्ष्वेडं कवलितवतः कालकलना  
न शम्भोस् तन्मूलं तव जननि ताटङ्कमहिमा  ॥ सौल्_२९ ॥  
  
किरीटं वैरिञ्चं परिहर पुरः कैटभभिदः  
कठोरे कोटीरे स्खलसि जहि जम्भारिमुकुटम्  ।  
प्रणम्रेष्व् एतेषु प्रसभम् अभियातस्य भवनं  
भवस्याभ्युत्थाने तव परिजनोक्तिर् विजयते  ॥ सौल्_३० ॥  
  
चतुःषष्ट्या तन्त्रैः सकलम् अभिसन्धाय भुवनं  
स्थितस् तत्तत्सिद्धिप्रसवपरतन्त्रैः पशुपतिः  ।  
पुनस् त्वन्निर्बन्धाद् अखिलपुरुषार्थैकघटना-  
स्वतन्त्रं ते तन्त्रं क्षितितलम् अवातीतरद् इदम्  ॥ सौल्_३१ ॥  
  
शिवः शक्तिः कामः क्षितिर् अथ रविः शीतकिरणः  
स्मरो हंसः शक्रस् तद् अनु च परामारहरयः  ।  
अमी हृल्लेखाभिस् तिसृभिर् अवसानेषु घटिता  
भजन्ते वर्णास् ते तव जननि नामावयवताम्  ॥ सौल्_३२ ॥  
  
स्मरं योनिं लक्ष्मीं त्रितयम् इदम् आदौ तव मनोर्  
निधायैके नित्ये निरवधिमहाभोगरसिकाः  ।  
जपन्ति त्वां चिन्तामणिगुननिबद्धाक्षवलयाः  
शिवाग्नौ जुह्वन्तः सुरभिघृतधाराहुतिशतैः  ॥ सौल्_३३ ॥  
  
शरीरं त्वं शम्भोः शशिमिहिरवक्षोरुहयुगं  
तवात्मानं मन्ये भगवति भवात्मानम् अनघम्  ।  
अतः शेषः शेषीत्य् अयम् उभयसाधारणतया  
स्थितः सम्बन्धो वां समरसपरानन्दपरयोः  ॥ सौल्_३४ ॥  
  
मनस् त्वं व्योम त्वं मरुद् असि मरुत्सारथिर् असि  
त्वम् आपस् त्वं भूमिस् त्वयि परिणतायां न हि परम्  ।  
त्वम् एव स्वात्मानं परिणमयितुं विश्ववपुषा  
चिदानन्दाकारं शिवयुवति भावेन बिभृषे  ॥ सौल्_३५ ॥  
  
तवाज्ञाचक्रस्थं तपनशशिकोटिद्युतिधरम्  
परं शम्भुं वन्दे परिमिलितपार्श्वं परचिता  ।  
यम् आराध्यन् भक्त्या रविशशिशुचीनाम् अविषये  
निरालोके लोको निवसति हि भालोकभवने  ॥ सौल्_३६ ॥  
  
विशुद्धौ ते शुद्धस्फटिकविशदं व्योमजनकं  
शिवं सेवे देवीम् अपि शिवसमानव्यसनिनीम्  ।  
ययोः कान्त्या यान्त्या शशिकिरणसारूप्यसरणिं  
विधूतान्तर्ध्वान्ता विलसति चकोरीव जगती  ॥ सौल्_३७ ॥  
  
समुन्मीलत्संवित्कमलमकरन्दैकरसिकं  
भजे हंसद्वन्द्वं किम् अपि महतां मानसचरम्  ।  
यदालापाद् अष्टादशगुणितविद्यापरिणतिर्  
यद् आदत्ते दोषाद् गुणम् अखिलम् अद्भ्यः पय इव  ॥ सौल्_३८ ॥  
  
तव स्वाधिष्ठाने हुतवहम् अधिष्ठाय निरतं  
तम् ईडे संवर्तं जननि महतीं तां च समयाम्  ।  
यदालोके लोकान् दहति महति क्रोधकलिले  
दयार्द्रा दृष्टिस् ते शिशिरम् उपचारं रचयति  ॥ सौल्_३९ ॥  
  
तडित्वन्तं शक्त्या तिमिरपरिपन्थिस्फुरणया  
स्फुरन्नानारत्नाभरणपरिणद्धेन्द्रधनुषम्  ।  
तव श्यामं मेघं कम् अपि मणिपूरैकशरणं  
निषेवे वर्षन्तं हरमिहिरतप्तं त्रिभुवनम्  ॥ सौल्_४० ॥  
  
तवाधारे मूले सह समयया लास्यपरया  
नवात्मानं वन्दे नवरसमहाताण्डवनटम्  ।  
उभाभ्याम् एताभ्याम् उभयविधिम् उद्दिश्य दयया  
सनाथाभ्यां जज्ञे जनकजननीमद् जगद् इदम्  ॥ सौल्_४१ ॥  
  
गतैर् माणिक्यत्वं गगनमणिभिः सान्द्रघटितं  
किरीटं ते हैमं हिमगिरिसुते कीर्तयति यः  ।  
स नीडेयच्छायाच्छुरणशबलं चन्द्रशकलं  
धनुः शौनासीरं किम् इति न निबध्नाति धिषणाम्  ॥ सौल्_४२ ॥  
  
धुनोतु ध्वान्तं नस् तुलितदलितेन्दीवरवनं  
घनस्निग्धं श्लक्ष्णं चिकुरनिकुरम्बं तव शिवे  ।  
यदीयं सौरभ्यं सहजम् उपलब्धुं सुमनसो  
वसन्त्य् अस्मिन् मन्ये बलमथनवाटीविटपिनाम्  ॥ सौल्_४३ ॥  
  
वहन्ती सुन्दूरं प्रबलकबरीभारतिमिर-  
त्विषां बृन्दैर् बन्दीकृतम् इव नवीनार्ककिरणम्  ।  
तनोतु क्षेमं नस् तव वदनसौन्दर्यलहरी-  
परीवाहस्रोतःसरणिर् इव सीमन्तसरणिः  ॥ सौल्_४४ ॥  
  
अरालैः स्वाभाव्याद् अलिकलभसश्रीभिर् अलकैः  
परीतं ते वक्त्रं परिहसति पङ्केरुहरुचिम्  ।  
दरस्मेरे यस्मिन् दशनरुचिकिञ्जल्करुचिरे  
सुगन्धौ माद्यन्ति स्मरमथनचक्षुर्मधुलिहः  ॥ सौल्_४५ ॥  
  
ललाटं लावण्यद्युतिविमलम् आभाति तव यद्  
द्वितीयं तन् मन्ये मुकुटशशिखण्डस्य शकलम्  ।  
विपर्यासन्यासाद् उभयम् अपि सम्भूय च मिथः  
सुधालेपस्यूतिः परिणमति राकाहिमकरः  ॥ सौल्_४६ ॥  
भ्रुवौ भुग्ने किञ्चिद् भुवनभयभङ्गव्यसनिनि  
त्वदीये नेत्राभ्यां मधुकररुचिभ्यां धृतगुणे  ।  
धनुर् मन्ये सव्येतरकरगृहीतं रतिपतेः  
प्रकोष्ठे मुष्टौ च स्थगयति निगूढान्तरम् उमे  ॥ सौल्_४७ ॥  
  
अहः सूते सव्यं तव नयनम् अर्कात्मकतया  
त्रियामां वामं ते सृजति रजनीनायकमयम्  ।  
तृतीया ते दृष्तिर् दरदलितहेमाम्बुजरुचिः  
समाधत्ते सन्ध्यां दिवसनिशयोर् अन्तरचरीम्  ॥ सौल्_४८ ॥  
  
विशाला कल्याणी स्फुटरुचिर् अयोध्या कुवलयैः  
कृपाधाराधारा किम् अपि मधुरा भोगवतिका  ।  
अवन्ती दृष्टिस् ते बहुनगरविस्तारविजया  
ध्रुवं तत्तन्नामव्यवहरणयोग्या विजयते  ॥ सौल्_४९ ॥  
  
कवीनां सन्दर्भस्तबकमकरन्दैकरसिकं  
कटाक्षव्याक्षेपभ्रमरकलभौ कर्णयुगलम्  ।  
अमुञ्चन्तौ दृष्ट्वा तव न्वरसास्वादतरलाव्  
असूयासंसर्गाद् अलिकनयनं किञ्चिद् अरुणम्  ॥ सौल्_५० ॥  
  
शिवे शृङ्गारार्द्रा तदितरमुखे कुत्सनपरा  
सरोषा गङ्गायां गिरिशचरिते विस्मयवती  ।  
हराहिभ्यो भीता सरसिरुहसौभाग्यजयिनी  
सखीषु स्मेरा ते मयि जननि दृष्टिः सकरुणा  ॥ सौल्_५१ ॥  
  
गते कर्णाभ्यर्णं गरुत इव पक्ष्माणि दधती  
पुरां भेत्तुश् चित्तप्रशमरसविद्रावणफले  ।  
इमे नेत्रे गोत्राधरपतिकुलोत्तंसकलिके  
तवाकर्णाकृष्टस्मरशरविलासं कलयतः  ॥ सौल्_५२ ॥  
  
विभक्तत्रैवर्ण्यं व्यतिकरितनीलाञ्जनतया  
विभाति त्वन्नेत्रत्रितयम् इदम् ईशानदयिते  ।  
पुनः स्रष्टुं देवान् द्रुहिणहरिरुद्रान् उपरतान्  
रजः सत्त्वं बिभ्रत् तम इति गुणानां त्रयम् इव  ॥ सौल्_५३ ॥  
  
पवित्रीकर्तुं नः पशुपतिपराधीनहृदये  
दयामित्रैर् नेत्रैर् अरुणधवलश्यामरुचिभिः  ।  
नदः शोणो गङ्गा तपनतनयेति ध्रुवम् अमुं  
त्रयाणां तीर्थानाम् उपनयसि सम्भेदम् अनघे  ॥ सौल्_५४ ॥  
  
तवापर्णे कर्णेजपनयनपैशुन्यचकिता  
निलीयन्ते तोये नियतम् अनिमेषाः शफरिकाः  ।  
इयं च श्रीर् बद्धच्छदपुटकपाटं कुवलयम्  
जहाति प्रत्यूषे निशि च विघटय्य प्रविशति  ॥ सौल्_५५ ॥  
  
निमेषोन्मेषाभ्यां प्रलयम् उदयं याति जगती  
तवेत्य् आहुः सन्तो धरणिधरराजन्यतनये  ।  
त्वदुन्मेषाज् जातं जगद् इदम् अशेषं प्रलयतः  
परित्रातुं शङ्के परिहृतनिमेषास् तव दृशः  ॥ सौल्_५६ ॥  
  
दृशा द्राघीयस्या दरदलितनीलोत्पलरुचा  
दवीयांसं दीनं स्नपय कृपया माम् अपि शिवे  ।  
अनेनायं धन्यो भवति न च ते हानिर् इयता  
वने वा हर्म्ये वा समकरनिपातो हिमकरः  ॥ सौल्_५७ ॥  
  
अरालं ते पालीयुगलम् अगराजन्यतनये  
न केषाम् आधत्ते कुसुमशरकोदण्डकुतुकम्  ।  
तिरश्चीनो यत्र श्रवणपथम् उल्लङ्घ्य विलसन्  
अपाङ्गव्यासङ्गो दिशति शरसन्धानधिषणाम्  ॥ सौल्_५८ ॥  
  
स्फुरद्गण्डाभोगप्रतिफलितताटङ्कयुगलं  
चतुश्चक्रं मन्ये तव मुखम् इदं मन्मथरथम्  ।  
यम् आरुह्य द्रुह्यत्य् अवनिरथम् अर्केन्दुचरणं  
महावीरो मारः प्रमथपतये स्वं जितवते  ॥ सौल्_५९ ॥  
  
सरस्वत्याः सूक्तीर् अमृतलहरीकौशलहरीः  
पिबन्त्याः शर्वाणि श्रवणचुलुकाभ्याम् अविरतम्  ।  
चमत्कारश्लाघाचलितशिरसः कुण्डलगणो  
झणत्कारैस् तारैः प्रतिवचनम् आचष्टए इव ते  ॥ सौल्_६० ॥  
  
असौ नासावंशस् तुहिनगिरिवंशध्वजपटि  
त्वदीयो नेदीयः फलतु फलम् अस्माकम् उचितम्  ।  
वहन्न् अन्तर् मुक्ताः शिशिरतरनिश्वासघटिताः  
समृद्ध्या यस् तासां बहिर् अपि च मुक्तामणिधरः  ॥ सौल्_६१ ॥  
  
प्रकृत्या रक्तायास् तव सुदति दन्तच्छदरुचेः  
प्रवक्ष्ये सादृश्यं जनयतु फलं विद्रुमलता  ।  
न बिम्बं तद्बिम्बप्रतिफलनलाभाद् अरुणितं  
तुलाम् अध्यारोढुं कथम् इव विलज्जेत कलया  ॥ सौल्_६२ ॥  
  
स्मितज्योत्स्नाजालं तव वदनचन्द्रस्य पिबतां  
चकोराणाम् आसीद् अतिरसतया चञ्चुजडिमा  ।  
अतस् ते शीतांशोर् अमृतलहरीम् अम्लरुचयः  
पिबन्ति स्वच्छन्दं निशिनिशि भृशं काञ्चिकधिया  ॥ सौल्_६३ ॥  
  
अविश्रान्तं पत्युर् गुणगणकथाम्रेडनजपा  
जपापुष्पच्छाया तव जननि जिह्वा जयति सा  ।  
यदग्रासीनायाः स्फटिकदृषदच्छच्छविमयी  
सरस्वत्या मूर्तिः परिणमति माणिक्यवपुषा  ॥ सौल्_६४ ॥  
  
रणे जित्वा दैत्यान् अपहृतशिरस्त्रैः कवचिभिर्  
निवृत्तैश् चण्डांशुत्रिपुरहरनिर्माल्यविमुखैः  ।  
विशाखेन्द्रोपेन्द्रैः शशिविशदकर्पूरशकला  
विलीयन्ते मातस् तव वदनताम्बूलकबलाः  ॥ सौल्_६५ ॥  
  
विपञ्च्या गायन्ती विविधम् अवदानं पशुपतेस्  
त्वयारब्धे वक्तुं चलितशिरसा साधुवचने  ।  
त्वदीयैर् माधुर्यैर् अपलपिततन्त्रीकलरवां  
निजां वीणां वाणी निचुलयति चोलेन निभृतम्  ॥ सौल्_६६ ॥  
  
कराग्रेण स्पष्टं तुहिनगिरिणा वत्सलतया  
गिरीशेनोदस्तं मुहुर् अधरपानाकुलतया  ।  
करग्राह्यं शम्भोर् मुखमुकुरवृन्तं गिरिसुते  
कथङ्कारं ब्रूमस् तव चिबुकम् औपम्यरहितम्  ॥ सौल्_६७ ॥  
  
भुजाश्लेषान् नित्यं पुरदमयितुः कण्टकवती  
तव ग्रीवा धत्ते मुखकमलनालश्रियम् इयम्  ।  
स्वतः श्वेता कालागरुबहलजम्बालमलिना  
मृणालीलालित्यम् वहति यदधो हारलतिका  ॥ सौल्_६८ ॥  
  
गले रेखास् तिस्रो गतिगमकगीतैकनिपुणे  
विवाहव्यानद्धत्रिगुणगुणसङ्ख्याप्रतिभुवः  ।  
विराजन्ते नानाविधमधुररागाकरभुवां  
त्रयाणां ग्रामाणां स्थितिनियमसीमान इव ते  ॥ सौल्_६९ ॥  
  
मृणालीमृद्वीनां तव भुजलतानां चतसृणां  
चतुर्भिः सौन्दर्यं सरसिजभवः स्तौति वदनैः  ।  
नखेभ्यः सन्त्रस्यन् प्रथममथनाद् अन्धकरिपोश्  
चतुर्णां शीर्षाणां समम् अभयहस्तार्पणधिया  ॥ सौल्_७० ॥  
  
नखानाम् उद्द्योतैर् नवनलिनरागं विहसतां  
कराणां ते कान्तिं कथय कथयामः कथम् उमे  ।  
कया चिद् वा साम्यं भजतु कलया हन्त कमलं  
यदि क्रीडल्लक्ष्मीचरणतललाक्षारुणदलम्  ॥ सौल्_७१ ॥  
  
समं देवि स्कन्दद्विपवदनपीतं स्तनयुगं  
तवेदं नः खेदं हरतु सततं प्रस्नुतमुखम्  ।  
यद् आलोक्याशङ्काकुलितहृदयो हासजनकः  
स्वकुम्भौ हेरम्बः परिमृशति हस्तेन झटिति  ॥ सौल्_७२ ॥  
  
अमू ते वक्षोजाव् अमृतरसमाणिक्यकुतुपौ  
न सन्देहस्पन्दो नगपतिपताके मनसि नः  ।  
पिबन्तौ तौ यस्माद् अविदितवधूसङ्गमरसौ  
कुमाराव् अद्यापि द्विरदवदनक्रौञ्चदलनौ  ॥ सौल्_७३ ॥  
  
वहत्य् अम्ब स्तम्बेरमदनुजकुम्भप्रकृतिभिः  
समारब्धां मुक्तामणिभिर् अमलां हारलतिकाम्  ।  
कुचाभोगो बिम्बाधररुचिभिर् अन्तः शबलितां  
प्रतापव्यामिश्रां पुरविजयिनः कीर्तिम् इव ते  ॥ सौल्_७४ ॥  
  
तव स्तन्यं मन्ये धरणिधरकन्ये हृदयतः  
पयःपारावारः परिवहति सारस्वत इव  ।  
दयावत्या दत्तं द्रविडशिशुर् आस्वाद्य तव यत्  
कवीनां प्रौढानाम् अजनि कमनियः कवयिता  ॥ सौल्_७५ ॥  
  
हरक्रोधज्वालावलिभिर् अवलीढेन वपुषा  
गभीरे ते नाभीसरसि कृतसङ्गो मनसिजः  ।  
समुत्तस्थौ तस्माद् अचलतनये धूमलतिका  
जनस् तां जानीते जननि तव रोमावलिर् इति  ॥ सौल्_७६ ॥  
  
यद् एतत् कालिन्दीतनुतरतरङ्गाकृति शिवे  
कृशे मध्ये किं चिज् जननि तव तद् भाति सुधियाम्  ।  
विमर्दाद् अन्योअन्यं कुचकलशयोर् अन्तरगतं  
तनूभूतं व्योम प्रविशद् इव नाभीकुहरिणीम्  ॥ सौल्_७७ ॥  
  
स्थिरो गङ्गावर्तः स्तनमुकुलरोमावलिलता-  
कलावालं कुण्डं कुसुमशरतेजोहुतभुजः  ।  
रतेर् लीलागारं किम् अपि तव नाभीति गिरिजे  
बिलद्वारं सिद्धेर् गिरिशनयनानां विजयते  ॥ सौल्_७८ ॥  
  
निसर्गक्षीणस्य स्तनतटभरेण क्लमजुषो  
नमन्मूर्तेर् नाभौ बलिषु शनकैस् त्रुट्यतए इव  ।  
चिरं ते मध्यस्य त्रुटिततटिनीतीरतरुणा  
समावस्थास्थेम्नो भवतु कुशलं शैलतनये  ॥ सौल्_७९ ॥  
  
कुचौ सद्यः स्विद्यत्तटघटितकूर्पासभिदुरौ  
कषन्तौ दोर्मूले कनककलशाभौ कलयता  ।  
तव त्रातुं भङ्गाद् अलम् इति विलग्नं तनुभुवा  
त्रिधा नद्धं देवि त्रिवलि लवलीवल्लिभिर् इव  ॥ सौल्_८० ॥  
  
गुरुत्वं विस्तारं क्षितिधरपतिः पार्वति निजान्  
नितम्बाद् आच्छिद्य त्वयि हरणरूपेण निदधे  ।  
अतस् ते विस्तीर्णो गुरुर् अयम् अशेषां वसुमतीं  
नितम्बप्राग्भारः स्थगयति लघुत्वं नयति च  ॥ सौल्_८१ ॥  
  
करीन्द्राणां शुण्डाः कनककदलीकाण्डपटलीम्  
उभाभ्याम् ऊरुभ्याम् उभयम् अपि निर्जित्य भवती  ।  
सुवृत्ताभ्यां पत्युः प्रणतिकठिनाभ्यां गिरिसुते  
विजिग्ये जानुभ्यां विबुधकरिकुम्भद्वयम् अपि  ॥ सौल्_८२ ॥  
  
पराजेतुं रुद्रं द्विगुणशरगर्भौ गिरिसुते  
निषङ्गौ जङ्घे ते विषमविशिखो बाढम् अकृत  ।  
यदग्रे दृश्यन्ते दशशरफलाः पादयुगली-  
नखाग्रच्छद्मानः सुरमुकुटशाणैकनिशिताः  ॥ सौल्_८३ ॥  
  
श्रुतीनां मूर्धानो दधति तव यौ शेखरतया  
ममाप्य् एतौ मातः शिरसि दयया धेहि चरणौ  ।  
ययोः पाद्यं पाथः पशुपतिजटाजूटतटिनी  
ययोर् लाक्षालक्ष्मीर् अरुणहरिचूडामणिरुचिः  ॥ सौल्_८४ ॥  
  
नमोवाकं ब्रूमो नयनरमणीयाय पदयोस्  
तवास्मै द्वन्द्वाय स्फुटरुचिरसालक्तकवते  ।  
असूयत्य् अत्यन्तं यद् अभिहननाय स्पृहयते  
पशूनाम् ईशानः प्रमदवनकङ्केलितरवे  ॥ सौल्_८५ ॥  
  
मृषा कृत्वा गोत्रस्खलनम् अथ वैलक्ष्यनमितं  
ललाटे भर्तारं चरणकमले ताडयति ते  ।  
चिराद् अन्तःशल्यं दहनकृतम् उन्मूलितवता  
तुलाकोटिक्वाणैः किलिकिलितम् ईशानरिपुणा  ॥ सौल्_८६ ॥  
  
हिमानीहन्तव्यं हिमगिरितटाक्रान्तिचतुरौ  
निशायां निद्राणां निशि च परभागे च विशदौ  ।  
परं लक्ष्मीपात्रं श्रियम् अतिसृजन्तौ समयिनां  
सरोजं त्वत्पादौ जननि जयतश् चित्रम् इह किम्  ॥ सौल्_८७ ॥  
  
पदं ते कान्तीनां प्रपदम् अपदं देवि विपदां  
कथं नीतं सद्भिः कठिनकमठीकर्परतुलाम्  ।  
कथं वा बाहुभ्याम् उपयमनकाले पुरभिदा  
यद् आदाय न्यस्तं दृषदि दयमानेन मनसा  ॥ सौल्_८८ ॥  
  
नखैर् नाकस्त्रीणां करकमलसङ्कोचशशिभिस्  
तरूणां दिव्यानां हसत इव ते चण्डि चरणौ  ।  
फलानि स्वस्थेभ्यः किसलयकराग्रेण ददतां  
दरिद्रेभ्यो भद्रां श्रियम् अनिशम् अह्नाय ददतौ  ॥ सौल्_८९ ॥  
  
कदा काले मातः कथय कलितालक्तकरसं  
पिबेयं विद्यार्थी तव चरणनिर्णेजनजलम्  ।  
प्रकृत्या मूकानाम् अपि च कविताकारणतया  
यद् आधत्ते वाणीमुखकमलताम्बूलरसताम्  ॥ सौल्_९० ॥  
  
पदन्यासक्रीडापरिचयम् इवारब्धुमनसश्  
चरन्तस् ते खेलं भवनकलहंसा न जहति  ।  
सुविक्षेपे शिक्षां सुभगमणिमञ्जीररणित-  
च्छलाद् आचक्षाणं चरणकमलं चारुचरिते  ॥ सौल्_९१ ॥  
  
अराला केशेषु प्रकृतिसरला मन्दहसिते  
शिरीषाभा चित्ते दृषद् इव कठोरा कुचतटे  ।  
भृशं तन्वी मध्ये पृथुर् उरसिजारोहविषये  
जगत् त्रातुं शम्भोर् जयति करुणा का चिद् अरुणा  ॥ सौल्_९२ ॥  
  
पुरारातेर् अन्तःपुरम् असि ततस् त्वच्चरणयोः  
सपर्यामर्यादा तरलकरणानाम् असुलभा  ।  
तथा ह्य् एते नीताः शतमखमुखाः सिद्धिम् अतुलां  
तव द्वारोपान्तस्थितिभिर् अणिमाद्याभिर् अमराः  ॥ सौल्_९३ ॥  
  
गतास् ते मञ्चत्वं द्रुहिणहरिरुद्रेश्वरभृतः  
शिवः स्वच्छच्छायाघटितकपटप्रच्छदपटः  ।  
त्वदीयानां भासां प्रतिफलनलाभारुणतया  
शरीरी शृङ्गारो रस इव दृशां दोग्धि कुतुकम्  ॥ सौल्_९४ ॥  
  
कलङ्कः कस्तूरी रजनिकरबिम्बं जलमयं  
कलाभिः कर्पूरैर् मरकतकरण्डं निबिडितम्  ।  
अतस् त्वद्भोगेन प्रतिदिनम् इदं रिक्तकुहरं  
विधिर् भूयोभूयो निबिडयति नूनं तव कृते  ॥ सौल्_९५ ॥  
  
स्वदेहोद्भूताभिर् घृणिभिर् अणिमाद्याभिर् अभितो  
निषेव्ये नित्ये त्वाम् अहम् इति सदा भावयति यः  ।  
किम् आश्चर्यं तस्य त्रिनयन्समृद्धिं तृणयतो  
महासंवर्ताग्निर् विरचयति नीराजनविधिम्  ॥ सौल्_९६ ॥  
  
कलत्रं वैधात्रं कतिकति भजन्ते न कवयः  
श्रियो देव्याः को वा न भवति पतिः कैर् अपि धनैः  ।  
महादेवं हित्वा तव सति सतीनाम् अचरमे  
कुचाभ्याम् आसङ्गः कुरवकतरोर् अप्य् असुलभः  ॥ सौल्_९७ ॥  
  
गिराम् आहुर् देवीं द्रुहिणगृहिणीम् आगमविदो  
हरेः पत्नीं पद्मां हरसहचारीम् अद्रितनयाम्  ।  
तुरीया कापि त्वं दुरधिगमनिःसीममहिमा  
महामाये विश्वं भ्रमयसि परब्रह्ममहिषि  ॥ सौल्_९८ ॥  
  
सरस्वत्या लक्ष्म्या विधिहरिसपत्नो विहरते  
रतेः पातिव्रत्यं शिथिलयति रम्येण वपुषा  ।  
चिरं जीवन्न् एष क्षपितपशुपाशव्यतिकरः  
परब्रह्माभिख्यं रसयति रसं त्वद्भजनवान्  ॥ सौल्_९९ ॥  
  
प्रदीपज्वालाभिर् दिवसकरनीराजनविधिः  
सुधासूतेश् चन्द्रोपलजललवैर् अर्घ्यघटना  ।  
स्वकीयैर् अम्भोभिः सलिलनिधिसौहित्यकरणं  
त्वदीयाभिर् वाग्भिस् तव जननि वाचां स्तुतिर् इयम्  ॥ सौल्_१०० ॥  
  
समानीतः पद्भ्यां मणिमुकुरताम् अम्बरमणिर्  
भयाद् अन्तर्बद्धस्तिमितकिरणश्रेणिमसृणः  ।  
दधाति त्वद्वक्त्रं प्रतिफलितम् अश्रान्तिविकचं  
निरातङ्कं चन्द्रान् निजहृदयपङ्केरुहम् इव  ॥ सौल्_१०१ ॥  
  
समुद्भूतस्थूलस्तनभरम् उरश् चारु हसितं  
कटाक्षे कन्दर्पः कुसुमितकदम्बद्युतिवपुः  ।  
हरस्य त्वद्भ्रान्तिं मनसि जनयाम् आस मदनो  
भवत्या ये भक्ताः परिणतिर् अमीषाम् इयम् उमे  ॥ सौल्_१०२ ॥  
  
निधे नित्यस्मेरे निरवधिगुणे नीतिनिपुणे  
निराघातज्ञाने नियमपरचित्तैकनिलये  ।  
नियत्या निर्मुक्ते निखिलनिगमान्तस्तुतिपदे  
निरातङ्के नित्ये निगमय ममापि स्तुतिम् इमाम्  ॥ सौल्_१०३ ॥  

