---
title: 'Utpaladeva: Sivastotravali'

---
## Intro
  
  
  
  
Utpaladeva: Sivastotravali  
  
  
  
  
Utpaladeva:  
Sivastotravali  
based on the edition by Constantina R. Bailly  
(repr. Delhi 1990, Garib Dass Oriental Series, 109)  
  
Input by S.D. Vasudeva in 199?, never proof-read.  
  
  
  
  


## पाठः
  
  
  
  
  
  
  
  
भक्तिविलासाख्यं प्रथमं स्तोत्रम्  
  
ॐ  
  
न ध्यायतो न जपतः स्याद् यस्याविधिपूर्वकम्  &  
एवम् एव शिवभासस् तं नुमो भक्तिशालिनम्  ॥ उत्स्स्त्_१।१ ॥  
आत्मा मम भवद्भक्तिसुधापानयुवापि सन्   &  
लोकयात्रारजोरागात् पलितैर् इव धूसरः  ॥ उत्स्स्त्_१।२ ॥  
लब्धतत्सम्पदां भक्तिमतां त्वत्पुरवासिनाम्   &  
सञ्चारो लोकमार्गे ऽपि स्यात् तयैव विजृम्भया  ॥ उत्स्स्त्_१।३ ॥  
साक्षाद्भवन्मये नाथ सर्वस्मिन् भुवनान्तरे   &  
किं न भक्तिमतां क्षेत्रम् मन्त्रः क्वैषाम् न सिद्ध्यति  ॥ उत्स्स्त्_१।४ ॥  
जयन्ति भक्तिपीयूषरसासववरोन्मदाः   &  
अद्वितीया अपि सदा त्वद्द्वितीया अपि प्रभो  ॥ उत्स्स्त्_१।५ ॥  
अनन्तानन्दसिन्धोस् ते नाथ तत्त्वं विदन्ति ते   &  
तादृश एव ये सान्द्रभक्त्यानन्दरसाप्लुताः  ॥ उत्स्स्त्_१।६ ॥  
त्वम् एवात्मेश सर्वस्य सर्वश् चात्मनि रागवान्   &  
इति स्वभावसिद्धांस् त्वद्भक्तिं जानञ् जयेज् जनः  ॥ उत्स्स्त्_१।७ ॥  
नाथ वेद्यक्षये केन न दृश्यो ऽस्येककः स्थितः   &  
वेद्यवेदकसङ्क्षोभे ऽप्य् असि भक्तैः सुदर्शनः  ॥ उत्स्स्त्_१।८ ॥  
अनन्तानन्दसरसी देवी प्रियतमा यथा   &  
अवियुक्तास्ति ते तद्वद् एका त्वद्भक्तिर् अस्तु मे  ॥ उत्स्स्त्_१।९ ॥  
सर्व एव भवल्लाभहेतुर् भक्तिमतां विभो  &  
संविन्मार्गो ऽयम् आह्लाददुःखमोहैस् त्रिधा स्थितः  ॥ उत्स्स्त्_१।१० ॥  
भवद्भक्त्यमृतास्वादाद् बोधस्य स्यात् परापि या  &  
दशा सा मां प्रति स्वामिन् नासवस्येव शुक्तता  ॥ उत्स्स्त्_१।११ ॥  
भवद्भक्तिमहाविद्या येषाम् अभ्यासम् आगता  &  
विद्याविद्योभयस्यापि ता एते तत्त्ववेदिनः  ॥ उत्स्स्त्_१।१२ ॥  
आमुलाद् वाग्लता सेयं क्रमविस्फारशालिनी  &  
त्वद्भक्तिसुधया सिक्ता तद्रसाढ्यफलास्तु मे  ॥ उत्स्स्त्_१।१३ ॥  
शिवो भूत्वा यजेतेति भक्तो भूत्वेति कथ्यते  &  
त्वम् एव हि वपुः सारं भक्तैर् अद्वयशोधितम्  ॥ उत्स्स्त्_१।१४ ॥  
भक्तानां भवदद्वैतसिद्ध्यै का नोपपत्तयः  &  
तदसिद्ध्यै निकृष्टानां कानि नावरणानि वा  ॥ उत्स्स्त्_१।१५ ॥  
कदाचित् क्वापि लभ्यो ऽसि योगेनेतीश वञ्चना  &  
अन्यथा सर्वकक्ष्यासु भासि भक्तिमतां कथम्  ॥ उत्स्स्त्_१।१६ ॥  
प्रत्याहाराद्यसंस्पृष्टो विशेषो ऽस्ति महानयम्  &  
योगिभ्यो भक्तिभाजाम् यद् व्युत्थाने ऽपि समाहिताः  ॥ उत्स्स्त्_१।१७ ॥  
न योगो न तपो नार्चाक्रमः को ऽपि प्रनीयते  &  
अमाये शिवमार्गे ऽस्मिन् भक्तिर् एका प्रशस्यते  ॥ उत्स्स्त्_१।१८ ॥  
सर्वतो विलसद्भक्तितेजोध्वस्तावृतेर् मम  &  
प्रत्यक्षसर्वभावस्य चिन्तानाम् अपि नश्यतु  ॥ उत्स्स्त्_१।१९ ॥  
शिव इत्य् एकशब्दस्य जिह्वाग्रे तिष्ठतः सदा  &  
समस्तविषयास्वादो भक्तेष्व् एवास्ति को ऽप्य् अहो  ॥ उत्स्स्त्_१।२० ॥  
शान्तकल्लोलशीताच्छस्वादुभक्तिसुधाम्बुधौ  &  
अलौकिकरसास्वादे सुस्थैः को ऽनाम गण्यते  ॥ उत्स्स्त्_१।२१ ॥  
सादृशैः किं न चर्व्येत भवद्भक्तिमहौषधिः  &  
तादृशी भगवन् यस्या मोक्षाख्यो ऽनन्तरो रसः  ॥ उत्स्स्त्_१।२२ ॥  
ता एव परमर्थ्यन्ते सम्पदः सद्भिर् ईश याः  &  
त्वद् भक्तिरससम्भोगविस्रम्भपरिपोषिकाः  ॥ उत्स्स्त्_१।२३ ॥  
भवद्भक्तिसुधासारस् तैः किम् अप्य् उपलक्षितः   &  
ये न रागादि पङ्के ऽस्मिंऌ लिप्यन्ते पतिता अपि  ॥ उत्स्स्त्_१।२४ ॥  
अणिमादिषु मोक्षान्तेष्व् अङ्गेष्व् एव फलाभिधा   &  
भवद्भक्तेर् विपक्वाया लताया इव केषु चित्  ॥ उत्स्स्त्_१।२५ ॥  
चित्रं निसर्गतो नाथ दुःखबीजम् इदं मनः   &  
त्वद्भक्तिरससंसिक्तम् निःश्रेयसमहाफलम्  ॥ उत्स्स्त्_१।२६ ॥  
  
  
सर्वात्मपरिभावनाख्यं द्वितीयं स्तोत्रम्  
  
अग्नीषोमरविब्रह्मविष्णुस्थावरजङ्गम  &  
स्वरूप बहुरूपाय नमः संविन्मयाय ते  ॥ उत्स्स्त्_२।१ ॥  
विश्वेन्धनमहाक्षारानुलेपशुचिवर्चसे  &  
महानलाय भवते विश्वैकहविषे नमः  ॥ उत्स्स्त्_२।२ ॥  
परमामृतसान्द्राय शीतलाय शिवाग्नये  &  
कस्मै चिद् विश्वसम्प्लोषविषमाय नमो ऽस्तु ते  ॥ उत्स्स्त्_२।३ ॥  
महादेवाय रुद्राय शङ्कराय शिवाय ते  &  
महेश्वरायापि नमः कस्मै चिन् मन्त्रमूर्तये  ॥ उत्स्स्त्_२।४ ॥  
नमो निकृत्तनिःशोषत्रैलोक्यविगलद्वसा-  &  
वसेकविषमायापि मङ्गलाय शिवाग्नये  ॥ उत्स्स्त्_२।५ ॥  
समस्तलक्षनायोग एव यस्योपलक्षणम्  &  
तस्मै नमो ऽस्तु देवाय कस्मै चिद् अपि शम्भवे  ॥ उत्स्स्त्_२।६ ॥  
वेदागमविरुद्धाय वेदागमविधायिने  &  
वेदागमसतत्त्वाय गुह्याय स्वामिने नमः  ॥ उत्स्स्त्_२।७ ॥  
संसारैकनिमित्ताय संसारैकविरोधिने  &  
नमः सम्साररूपाय निःसंसाराय शम्भवे  ॥ उत्स्स्त्_२।८ ॥  
मूलाय मध्यायाग्राय मूलमध्याग्रमूर्तये  &  
क्षीनाग्रमध्यमूलाय नमः पूर्णाय शम्भवे  ॥ उत्स्स्त्_२।९ ॥  
नमः सुकृतसम्भरविपाकः सकृद् अप्य् असौ   &  
यस्य नामग्रहस् तस्मै दुर्लभाय शिवाय ते  ॥ उत्स्स्त्_२।१० ॥  
नमश्चराचराकारपरेतनिचयैः सदा   &  
क्रीडते तुभ्यम् एकस्मै चिन्मयाय कपालिने  ॥ उत्स्स्त्_२।११ ॥  
मायाविने विशुद्धाय गुह्याय प्रकटात्मने   &  
सूक्ष्माय विश्वरूपाय नमश् चित्राय शम्भवे  ॥ उत्स्स्त्_२।१२ ॥  
ब्रह्मेन्द्रविष्णुनिर्व्यूढजगत्संहारकेलये   &  
आश्चर्यकरणीयाय नमस् ते सर्वशक्तये  ॥ उत्स्स्त्_२।१३ ॥  
तटेष्व् एव परिभ्रान्तैः लब्धास् तास् ता विभूतयः   &  
यस्य तस्मै नमस् तुभ्यम् अगाधहरसिन्धवे  ॥ उत्स्स्त्_२।१४ ॥  
मायामयजगत्सान्द्रपङ्कमध्याधिवासिने   &  
अलेपाय नमः शम्भुशतपत्राय शोभिने  ॥ उत्स्स्त्_२।१५ ॥  
मङ्गलाय पवित्राय निधये भूषणात्मने   &  
प्रियाय परमार्थाय सर्वोत्कृष्टाय ते नमः  ॥ उत्स्स्त्_२।१६ ॥  
नमः सततबद्धाय नित्यनिर्मुक्तिभागिने   &  
बन्धमोक्षविहीनाय कस्मै चि द् अपि शम्भवे  ॥ उत्स्स्त्_२।१७ ॥  
उपहासैकसारे ऽस्मिन्न् एतावति जगत्त्रये   &  
तुभ्यम् एवाद्वितीयाय नमो नित्यसुखासिने  ॥ उत्स्स्त्_२।१८ ॥  
दक्षिणाचारसाराय वामाचाराभिलाषिणे   &  
सर्वाचाराय शर्वाय निराचाराय ते नमः  ॥ उत्स्स्त्_२।१९ ॥  
यथा तथापि यः पूज्यो यत्र तत्रापि यो ऽर्चितः   &  
यो ऽपि वा सो ऽपि वा यो ऽसौ देवस् तस्मै नमो ऽस्तु ते  ॥ उत्स्स्त्_२।२० ॥  
मुमुक्षुजनसेव्याय सर्वसन्तापहारिणे   &  
नमो विततलावण्यवराय वरदाय ते  ॥ उत्स्स्त्_२।२१ ॥  
सदा निरन्तरानन्दरसनिर्भरिताखिल-   &  
त्रिलोकाय नमस् तुभ्यं स्वामिने नित्यपर्वणे  ॥ उत्स्स्त्_२।२२ ॥  
सुखप्रधानसंवेद्यसम्भोगैर् भजते च यत्   &  
त्वाम् एव तस्मै घोराय शक्तिवृन्दाय ते नमः  ॥ उत्स्स्त्_२।२३ ॥  
मुनीनाम् अप्य् अविज्ञेयं भक्तिसम्बन्धचेष्टिताः  &  
आलिङ्गन्त्य् अपि यं तस्मै कस्मै चिद् भवते नमः  ॥ उत्स्स्त्_२।२४ ॥  
परमामृतकोशाय परमामृतराशये  &  
सर्वपारम्यपारम्यप्राप्याय भवते नमः  ॥ उत्स्स्त्_२।२५ ॥  
महामन्त्रमयं नौमि रूपं ते स्वच्छशीतलम्  &  
अपूर्वमोदसुभगं परामृतरसोल्वणम्  ॥ उत्स्स्त्_२।२६ ॥  
स्वातन्त्र्यामृतपूर्णत्वद् ऐक्यख्यातिमहापटे  &  
चित्रं नास्त्य् एव यत्रेश तन् नौमि तव शासनम्  ॥ उत्स्स्त्_२।२७ ॥  
सर्वाशङ्कासनिं सर्वालक्ष्मीकालानलं तथा  &  
सर्वामङ्गल्यकल्पान्तं मार्गं माहेश्वरं नुमः  ॥ उत्स्स्त्_२।२८ ॥  
जय देव नमो नमो ऽस्तु ते सकलं विश्वम् इदं तवाश्रितम्  &  
जगतां परमेश्वरो भवान् परमेकः शरणागतो ऽस्मि ते  ॥ उत्स्स्त्_२।२९ ॥  
  
  
प्रणयप्रसादाख्यं तृतीयं स्तोत्रम्  
  
सदसत्त्वेन भावानां युक्ता या द्वितयी गतिः  &  
ताम् उल्लङ्घ्य तृतीयस्मै नमश् चित्राय शम्भवे  ॥ उत्स्स्त्_३।१ ॥  
आसुरर्षिजनाद् अस्मिन्न् अस्वतन्त्रे जगत्त्रये   &  
स्वतन्त्रास् ते स्वतन्त्रस्य ये तवैवानुजीविनः  ॥ उत्स्स्त्_३।२ ॥  
अशेषविश्वखचितभवद्वपुर् अनुस्मृतिः   &  
येषाम् भवरुजाम् एकं भेषजं ते सुखासिनः  ॥ उत्स्स्त्_३।३ ॥  
सितातपत्रं यस्येन्दुः स्वप्रभापरिपूरितः   &  
चामरं स्वर्धुनीस्रोतः स एकः परमेश्वरः  ॥ उत्स्स्त्_३।४ ॥  
प्रकाशां शीतलाम् एकां शुद्धां शशिकलाम् इव   &  
दृशं वितर मे नाथ काम् अप्य् अमृतवाहिनीम्  ॥ उत्स्स्त्_३।५ ॥  
त्वच्चिदानन्दजलधेश् च्युताः संवित्तिविप्रुषः   &  
इमाः कथं मे भगवन् नामृतास्वादसुन्दराः  ॥ उत्स्स्त्_३।६ ॥  
त्वयि रागरसे नाथ न मग्नं हृदयं प्रभो   &  
येषाम् अहृदया एव ते ऽवज्ञस्पदम् ईदृशाः  ॥ उत्स्स्त्_३।७ ॥  
प्रभुणा भवता यस्य जातं हृदयमेलनम्   &  
प्राभवीणां विभूतीनां परमेकः स भाजनम्  ॥ उत्स्स्त्_३।८ ॥  
हर्षाणाम् अथ शोकानां सर्वेषां प्लावकः समम्   &  
भवद्ध्यानामृतापूरो निम्नाणिम्नभुवाम् इव  ॥ उत्स्स्त्_३।९ ॥  
केव न स्याद् दृशा तेषां सुखसम्भारनिर्भरा   &  
येषाम् आत्माधिकेनेश न क्वापि विरहस् त्वया  ॥ उत्स्स्त्_३।१० ॥  
गर्जामि बत नृत्यामि पूर्णा मम मनोरथाः  &  
स्वामी ममैष घटितो यत् त्वम् अत्यन्तरोचनः  ॥ उत्स्स्त्_३।११ ॥  
नान्यद् वेद्यं क्रिया यत्र नान्यो योगो विदा च यत्  &  
ज्ञानं स्यात् किं तु विश्वैकपूर्णा चित्त्वं विजृम्भते  ॥ उत्स्स्त्_३।१२ ॥  
दुर्जयानाम् अनन्तानाम् दुःखानां सहसैव ते  &  
हस्तात् पलायिता येषां वाचि शश्वच्छिवध्वनिः  ॥ उत्स्स्त्_३।१३ ॥  
उत्तमः पुरुषो ऽन्यो ऽस्ति युष्मच्छेषविशेषितः  &  
त्वं महापुरुषस् त्व् एको निःशेषपुरुषाश्रयः  ॥ उत्स्स्त्_३।१४ ॥  
जयन्ति ते जगद्वन्द्या दासास् ते जगतां विभो  &  
संसारार्णव एवैष येषां क्रीडामहासरः  ॥ उत्स्स्त्_३।१५ ॥  
आसतां तावद् अन्यानि दैन्यानीह भवज्जुषाम्  &  
त्वम् एव प्रकटीभूया इत्य् अनेनैव लज्ज्यते  ॥ उत्स्स्त्_३।१६ ॥  
मत्परं नास्ति तत्रापि जापको ऽस्मि तदैक्यतः  &  
तत्त्वेन जप इत्य् अक्षमालया दिशसि क्वचित्  ॥ उत्स्स्त्_३।१७ ॥  
सतो ऽवश्यं परमसत् सच् च तस्मात् परं प्रभो  &  
त्वं चासतः सतश् चान्यस् तेनासि सदसन्मयः  ॥ उत्स्स्त्_३।१८ ॥  
सहस्रसूर्यकिरणाधिकशुद्धप्रकाशवान्  &  
अपि त्वं सर्वभुवनव्यापको ऽपि न दृश्यसे  ॥ उत्स्स्त्_३।१९ ॥  
जडे जगति चिद्रूपः किल वेद्ये ऽपि वेदकः  &  
विभुर् मिते च येनासि तेन सर्वोत्तमो भवान्  ॥ उत्स्स्त्_३।२० ॥  
अलम् आक्रन्दितैर् अन्यैर् इयद् एव पुरः प्रभोः  &  
तीव्रं विरौमि यन् नाथ मुह्याम्य् एवं विदन्न् अपि  ॥ उत्स्स्त्_३।२१ ॥  
  
  
  
सुरसोद्बलाख्यां चतुर्थं स्तोत्रम्  
  
चपलम् असि यद् अपि मानस तत्रापि श्लाघ्यसे यतो भजसे  &  
शरणानाम् अपि शरणं त्रिभुवनगुरुम् अम्बिकाकान्तम्  ॥ उत्स्स्त्_४।१ ॥  
उल्लङ्घ्य विविधदैवतसोपानक्रमम् उपेय शिवचरणान्  &  
आश्रित्याप्य् अधरतरां भूमिं नाद्यापि चित्रम् उज्झामि  ॥ उत्स्स्त्_४।२ ॥  
प्रकटय निजम् अध्वानं स्थगयतराम् अखिललोकचरितानि  &  
यावद् भवामि भगवंस् तव सपदि सदोदितो दासः  ॥ उत्स्स्त्_४।३ ॥  
शिव शिव शम्भो शङ्कर शरणागतवत्सलाशु कुरु करुणाम्  &  
तव चरणकमलयुगलस्मरणपरस्य हि सम्पदो ऽदूरे  ॥ उत्स्स्त्_४।४ ॥  
तावकाङ्घ्रिकमलासनलीना ये यथारुचि जगद् रचयन्ति  &  
ते विरिञ्चिम् अधिकारमलेनालिप्तम् अस्ववशम् ईश हसन्ति  ॥ उत्स्स्त्_४।५ ॥  
त्वत्प्रकाशवपुषो न विभिन्नं किं चन प्रभवति प्रतिभातुम्  &  
तत् सदैव भगवन् परिलब्धो ऽसीश्वर प्रकृतितो ऽपि विदूरः  ॥ उत्स्स्त्_४।६ ॥  
पादपङ्कजरसं तव के चिद् भेदपर्युषितवृत्तिम् उपेताः  &  
के चनापि रसयन्ति तु सध्यो भातम् अक्षतवपुर् द्वयशून्यम्  ॥ उत्स्स्त्_४।७ ॥  
नाथ विद्युद् इव भाति विभाते या कदा चन ममामृतदिग्धा  &  
सा यदि स्थिरतरैव भवेत् तत् पूजितो ऽसि विधिवत् किम् उतान्यत्  ॥ उत्स्स्त्_४।८ ॥  
सर्वम् अस्यपरम् अस्ति न किं चिद् वस्त्व् अवस्तु यदि वेति महत्या  &  
प्रज्ञाय व्यवसितो ऽत्र यथैव त्वं तथैव भव सुप्रकटो मे  ॥ उत्स्स्त्_४।९ ॥  
स्वेच्छयैव भगवन् निजमार्गे कारितः पदम् अहं प्रभुनैव  &  
तत् कथं जनवद् एव चरामि त्वत्पदोचितम् अवैमि न किं चित्  ॥ उत्स्स्त्_४।१० ॥  
को ऽपि देव हृदि तेषु तावको जृम्भते सुभगभाव उत्तमः  &  
त्वत्कथाम्बुदनिनादचातका येन ते ऽपि सुभगीकृताश् चिरम्  ॥ उत्स्स्त्_४।११ ॥  
त्वज्जुषां त्वयि कयापि लीलया राग एष परिपोषम् आगतः  &  
यद् वियोगभुवि सङ्कथा तथा संस्मृतिः फलति सङ्गमोत्सवम्  ॥ उत्स्स्त्_४।१२ ॥  
यो विचित्ररससेकवर्धितः शङ्करेति शतशो ऽप्य् उदीरितः  &  
शब्द आविशति तिर्यगाशयेष्व् अप्य् अयं नवनवप्रयोजनः  ॥ उत्स्स्त्_४।१३ ॥  
ते जयन्ति मुखमण्डले भ्रमन् अस्ति येषु नियतं शिवध्वनिः  &  
यः शाशीव प्रसृतो ऽमृताशयात् स्वादु संस्रवति चामृतं परम्   ॥ उत्स्स्त्_४।१४ ॥  
परिसमाप्तम् इवोग्रम् इदं जगद् विगलितो ऽविरलो मनसो मलः  &  
तद् अपि नास्ति भवत्पुरार्गलकवाटविघट्टनम् अण्व पि  ॥ उत्स्स्त्_४।१५ ॥  
सततफुल्लभवन्मुखपङ्कजोदरविलोकनलालसचेतसः  &  
किम् अपि तत् कुरु नाथ मनाग् इव स्फुरसि येन ममाभिमुखस्थितिः  ॥ उत्स्स्त्_४।१६ ॥  
त्वदविभेदमतेर् अपरं नु किं सुखम् इहास्ति विभूतिर् अथापरा  &  
तद् इह तावकदासजनस्य किं कुपथम् एति मनः परिहृत्य ताम्  ॥ उत्स्स्त्_४।१७ ॥  
क्षणम् अपीह न तावकदासतां प्रति भवेयम् अहं किल भाजनम्  &  
भवदभेदरसासवम् आदराद् अविरतं रसयेयम् अहं न चेत्  ॥ उत्स्स्त्_४।१८ ॥  
न किल पश्यति सत्यम् अयं जनस् तव वपुर् द्वयदृष्टिमलीमसः  &  
तद् अपि सर्वविदाश्रितवत्सलः किम् इदम् आरटितं न शृणोषि मे  ॥ उत्स्स्त्_४।१९ ॥  
स्मरसि नाथ कदाचिद् अपीहितं विषयसौख्यम् अथापि मयार्थितम्  &  
सततम् एव भवद्वपुरीक्षणामृतमभीष्टमलं मम देहि तत्  ॥ उत्स्स्त्_४।२० ॥  
किल यदैव शिवाध्वनि तावके कृतपदो ऽस्मि महेश तवेच्छया  &  
शुभशतान्युदितानि तदैव मे किम् अपरं मृगये भवतः प्रभो  ॥ उत्स्स्त्_४।२१ ॥  
यत्र सो ऽस्तम् अयम् एति विवस्वांश् चन्द्रमः प्रभृतिभिः सह सर्वैः  &  
कापि सा विजयते शिवरात्रिः स्वप्रभाप्रसरभास्वररूपा  ॥ उत्स्स्त्_४।२२ ॥  
अप्य् उपार्जितम् अहं त्रिषु लोकेष्व् अधिपत्यम् अमरेश्वर मन्ये  &  
नीरसं तद् अखिलं भवदङ्घ्रिस्पर्शनामृतरसेन विहीनम्  ॥ उत्स्स्त्_४।२३ ॥  
बत नाथ दृढो ऽयम् आत्मबन्धो भवदख्यातिमयस् त्वयैव कॢप्तः  &  
यद् अयं प्रथमानम् एव मे त्वाम् अवधीर्य श्लथते न लेशतो ऽपि  ॥ उत्स्स्त्_४।२४ ॥  
महताम् अमरेश पूज्यमानो ऽप्य् अनिशं तिष्ठसि पूजकैकरूपः  &  
बहिरन्तरपीह दृश्यमानः स्फुरसि द्रष्टृशरीर एव शश्वत्  ॥ उत्स्स्त्_४।२५ ॥  
  
  
स्वबलनिदेशनाख्यं पञ्चमं स्तोत्रम्  
  
त्वत्पादपद्मसम्पर्कमात्रसम्भोगसङ्गिनम्  &  
गलेपादिकया नाथ मां स्ववेश्म प्रवेशय  ॥ उत्स्स्त्_५।१ ॥  
भवत्पादाम्बुजरजोराजिरञ्जितमूर्धजः  &  
अपाररभसारब्धनर्तनः स्याम् अहं कदा  ॥ उत्स्स्त्_५।२ ॥  
त्वद् एकनाथो भगवन्न् इयद् एवार्थये सदा  &  
त्वदन्तर्वसतिर् मूको भवेयं मान्यथा बुधः  ॥ उत्स्स्त्_५।३ ॥  
अहो सुधानिधे स्वामिन्न् अहो मृष्ट त्रिलोचन  &  
अहो स्वादो विरूपक्षेत्य् एव नृत्येयम् आरटन्  ॥ उत्स्स्त्_५।४ ॥  
त्वत्पादपद्मसंस्पर्शपरिमीलितलोचनः  &  
विजृम्भेयभवद्भक्तिमदिरामदघूर्णितः  ॥ उत्स्स्त्_५।५ ॥  
चित्तभूभृद् भुवि विभो वसेयं क्वापि यत्र सा  &  
निरन्तरत्वत्प्रलापमयी वृत्तिर् महारसा  ॥ उत्स्स्त्_५।६ ॥  
यत्र देवीसमेतस् त्वम् आसौधादा च गोपुरात्  &  
बहुरूपः स्थितस् तस्मिन् वास्तव्यः स्याम् अहं पुरे  ॥ उत्स्स्त्_५।७ ॥  
समुल्लसन्तु भगवन् भवद्भानुमरीचयः  &  
विकसत्वेष यावन् मे हृत्पद्मः पूजनाय ते  ॥ उत्स्स्त्_५।८ ॥  
प्रसीद भगवन् येन त्वत्पदे पतितं सदा  &  
मनो मे तत्तदास्वाद्य क्षीवेद् इव गलेद् इव  ॥ उत्स्स्त्_५।९ ॥  
प्रहर्षाद् वाथ शोकाद् वा यदि कुङ्याद् धटाद् अपि  &  
बाह्याद् अथान्तराद् भावात् प्रकटीभव मे प्रभो  ॥ उत्स्स्त्_५।१० ॥  
बहिर् अप्य् अन्तर् अपि तत् स्यन्दमानं सदास्तु मे  &  
भवत्पादाम्बुजस्पर्शामृतम् अत्यन्तशीतलम्  ॥ उत्स्स्त्_५।११ ॥  
त्वत्पादसंस्पर्शसुधासरसो ऽन्तर्निमज्जनम्  &  
को ऽप्य् एष सर्वसम्भोगलङ्घी भोगो ऽस्तु मे सदा  ॥ उत्स्स्त्_५।१२ ॥  
निवेदितम् उपादत्स्व रागादि भगवन् मया  &  
आदाय चामृतीकृत्य भुङ्क्ष्व भक्तजनैः समम्  ॥ उत्स्स्त्_५।१३ ॥  
अशेषभुवनाहारनित्यतृप्तः सुखासनम्  &  
स्वामिन् गृहाण दासेषु प्रसादालोकनक्षणम्  ॥ उत्स्स्त्_५।१४ ॥  
अन्तर्भक्तिचमत्कारचर्वणामीलितेक्षणः  &  
नमो मह्यं शिवायेति पूजयम् स्यां तृणान्य् अपि  ॥ उत्स्स्त्_५।१५ ॥  
अपि लब्धभवद्भावः स्वात्मोल्लासमयं जगत्  &  
पश्यन् भक्तिरसाभोगैर् भवेयम् अवियोजितः  ॥ उत्स्स्त्_५।१६ ॥  
आकाम्क्षणीयम् अपरं येन नाथ न विद्यते   &  
तव तेनाद्वितीयस्य युक्तं यत् परिपूर्णता  ॥ उत्स्स्त्_५।१७ ॥  
हस्यते नृत्यते यत्र रागद्वेषादि भुज्यते  &  
पीयते भक्तिपीयूषरसस् तत् प्राप्नुयां पदम्  ॥ उत्स्स्त्_५।१८ ॥  
तत् तद् अपूर्वामोदत्वच्चिन्ताकुसुमवासना दृढताम्  &  
एतु मम मनसि यावन्न् अश्यतु दुर्वासनागन्धः  ॥ उत्स्स्त्_५।१९ ॥  
क्व नु रागादिषु रागः क्व च हरचरणाम्बुजेषु रागित्वम्  &  
इत्थं विरोधरसिकं बोधय हितम् अमर मे हृदयम्  ॥ उत्स्स्त्_५।२० ॥  
विचरन् योगदशास्व् अपि विषयव्यावृत्तिवर्तमानो ऽपि  &  
त्वच्चिन्तामदिरामदतरलीकृतहृदय एव स्याम्  ॥ उत्स्स्त्_५।२१ ॥  
वाचि मनोमतिषु तथा शरीरचेष्टासु करणरचितासु  &  
सर्वत्र सर्वदा मे पुरःसरो भवतु भक्तिरसः  ॥ उत्स्स्त्_५।२२ ॥  
शिवशिवशिवेति नामनि तव निरवधि नाथ जप्यमाने ऽस्मिन्  &  
आस्वादयन् भवेयं कम् अपि महारसम् अपुनरुक्तम्  ॥ उत्स्स्त्_५।२३ ॥  
स्फुरदनन्तचिदात्मकविष्टपे परिनिपीतसमस्तजडाध्वनि  &  
अगणितापरचिन्मयगण्डिके प्रविचरेयम् अहं भवतो ऽर्चिता  ॥ उत्स्स्त्_५।२४ ॥  
स्ववपुषि स्फुटभासिनि शाश्वते स्थितिकृते न किम् अप्य् उपयुज्यते  &  
इति मतिः सुदृढा भवतात् परं मम भवच्चरणाब्जरजः शुचेः   ॥ उत्स्स्त्_५।२५ ॥  
किम् अपि नाथ कदाचन चेतसि स्फुरति तद् भवदङ्घ्रितलस्पृशाम्  &  
गलति यत्र समस्तमिदं सुधासरसि विश्वम् इदं दिश मे सदा  ॥ उत्स्स्त्_५।२६ ॥  
  
  
  
  
  
अध्वविस्फुरणाख्यं सस्थम् स्तोत्रम्  
  
क्षणमात्रम् अपीशान वियुक्तस्य त्वया मम  &  
निबिडं तप्यमानस्य सदा भूया दृशः पदम्  ॥ उत्स्स्त्_६।१ ॥  
वियोगसारे संसारे प्रियेण प्रभुणा त्वया  &  
अवियुक्तः सदैव स्यां जगतापि वियोजितः  ॥ उत्स्स्त्_६।२ ॥  
कायवाङ्मनसैर् यत्र यामि सर्वं त्वम् एव तत्  &  
इत्य् एष परमार्थो ऽपि परिपूर्णो ऽस्तु मे सदा  ॥ उत्स्स्त्_६।३ ॥  
निर्विकल्पो महानन्दपूर्णो यद्वद् भवांस् तथा  &  
भवत्स्तुतिकरी भूयाद् अनुरूपैव वाङ् मम  ॥ उत्स्स्त्_६।४ ॥  
भवदावेशतः पश्यन् भावं भावं भवन्मयम्  &  
विचरेयं निराकाङ्क्षः प्रहर्षपरिपूरितः  ॥ उत्स्स्त्_६।५ ॥  
भगवन्भवतः पूर्णम् पश्येयम् अखिलं जगत्  &  
तावतैवास्मि सन्तुष्टस् ततो न परिखिद्यसे  ॥ उत्स्स्त्_६।६ ॥  
विलीयमानास् त्वय्य् एव व्योम्नि मेघलवा इव  &  
भावा विभान्तु मे शश्वत् क्रमनैर्मल्यगामिनः  ॥ उत्स्स्त्_६।७ ॥  
स्वप्रभाप्रसरध्वस्तापर्यन्तध्वान्तसन्ततिः  &  
सन्ततं भातु मे को ऽपि भवमध्याद् भवन्मणिः  ॥ उत्स्स्त्_६।८ ॥  
कां भूमिकां नाधिशेषे किं तत् स्याद् यन् न ते वपुः  &  
श्रान्तस् तेनाप्रयासेन सर्वतस् त्वाम् अवाप्नुयाम्  ॥ उत्स्स्त्_६।९ ॥  
भवदङ्गपरिष्वङ्गसम्भोगः स्वेच्छयैव मे  &  
घटताम् इयति प्राप्ते किं नाथ न जितं मया  ॥ उत्स्स्त्_६।१० ॥  
प्रकटीभव नान्याभिः प्रार्थनाभिः कदर्थनाः  &  
कुर्मस् ते नाथ ताम्यन्तस् त्वाम् एव मृगयामहे  ॥ उत्स्स्त्_६।११ ॥  
  
विधुरविजयनामधेयं सप्तमं स्तोत्रम्  
  
त्वय्य् आनन्दसरस्वति समरसताम् एत्य नाथ मम चेतः  &  
परिहरतु सकृद् इयन्तं भेदाधीनं महानर्थम्  ॥ उत्स्स्त्_७।१ ॥  
एतन् मम न त्व् इदम् इति रागद्वेषादिनिगडदृढमूले  &  
नाथ भवन्मयतैक्यप्रत्ययपरशुः पतत्वन्तः  ॥ उत्स्स्त्_७।२ ॥  
गलतु विकल्पकलङ्कावली समुल्लसतु हृदि निरर्गलता  &  
भगवन्न् आनन्दरसप्लुतास्तु मे चिन्मयी मूर्तिः  ॥ उत्स्स्त्_७।३ ॥  
रागादिमयभवाण्डकलुठितं त्वद्भक्तिभावनाम्बिका तैस् तैः  &  
आप्याययतु रसैर् मां प्रवृद्धपक्षो यथा भवामि खगः  ॥ उत्स्स्त्_७।४ ॥  
त्वच्चरणभावनामृतरससारास्वादनैपुणं लभताम्  &  
चित्तम् इदं निःशेषितविषयविषासङ्गवासनावधि मे  ॥ उत्स्स्त्_७।५ ॥  
त्वद्भक्तितपनदीधितिसंस्पर्शवशान् ममैष दूरतरम्  &  
चेतोमणिर् विमूञ्चतुरागादिकतप्तवह्निकणान्  ॥ उत्स्स्त्_७।६ ॥  
तस्मिन् पदे भवन्तं सततम् उपश्लोकयेयम् अत्युच्चैः  &  
हरिहर्यश्वविरिञ्चा अपि यत्र बहिः प्रतीक्षन्ते  ॥ उत्स्स्त्_७।७ ॥  
भक्तिमदजनितविभ्रमवशेन पश्येयम् अविकलं करणैः  &  
शिवमयम् अखिलं लोकं क्रियाश् च पूजामयी सकलाः  ॥ उत्स्स्त्_७।८ ॥  
मामकमनोगृहीतत्वद्भक्तिकुलाङ्गनाणिमादिसुतान्  &  
सूत्वा सुबद्धमूला ममेति बुद्धिं दृढीकुरुताम्  ॥ उत्स्स्त्_७।९ ॥  
  
अलौकिकोद्बलनाख्यम् अष्टमं स्तोत्रम्  
  
यः प्रसादलव ईश्वरस्थितो या च भक्तिर् इव माम् उपेयुषी  &  
तौ परस्परसमन्वितौ कदा तादृशे वपुषि रूढिम् एष्यतः  ॥ उत्स्स्त्_८।१ ॥  
त्वत्प्रभुत्वपरिचर्वणजन्मा को ऽप्य् उदेतु परितोषरसो ऽन्तः  &  
सर्वकालम् इह मे परम् अस्तु ज्ञानयोगमहिमादि विदूरे  ॥ उत्स्स्त्_८।२ ॥  
लोकवद्भवतु मे विषयेषु स्फीत एव भगवन्परितर्षः  &  
केवलं तव शरीरतयैतान्+ लोकयेयम् अहम् अस्तविकल्पः  ॥ उत्स्स्त्_८।३ ॥  
देहभूमिषु तथा मनसि त्वं प्राणवर्त्मनि च भेदम् उपेते  &  
संविदः पथिषु तेषु च तेन स्वात्मना मम भव स्फुटरूपः  ॥ उत्स्स्त्_८।४ ॥  
निजनिजेषु पदेषु पतन्त्व् इमाः करणवृत्तय उल्लसिता मम  &  
क्षणमपीश मनाग् अपि मैव भूत् त्वदविभेदरसक्षतिसाहसम्  ॥ उत्स्स्त्_८।५ ॥  
लघुमसृणसिताच्छशीतलं भवदावेशवशेन भावयन्  &  
वपुर् अखिलपदार्थपद्धतेर् व्यवहारान् अतिवर्तयेय तान्  ॥ उत्स्स्त्_८।६ ॥  
विकसतु स्ववपुर् भवदात्मकं समुपयान्तु जगन्ति ममाङ्गताम्  &  
व्रजतु सर्वम् इदं द्वयवल्गितं स्मृतिपथोपगमे ऽप्य् अनुपाख्यताम्  ॥ उत्स्स्त्_८।७ ॥  
समुदियाद् अपि तादृशतावकानन विलोक परामृतसम्प्लवः  &  
मम घटेत यथा भवदद्वयाप्रथनघोरदरीपरिपूरणम्  ॥ उत्स्स्त्_८।८ ॥  
अपि कदाचन तावकसङ्गमामृतकणाच्छुरणेन तनीयसा  &  
सकललोकसुखेषु पराङ्मुखो न भवितास्म्य् उभयच्युत एव किम्  ॥ उत्स्स्त्_८।९ ॥  
सततम् एव भवच्चरणाम्बुजाकरचरस्य हि हंसवरस्य मे  &  
उपरि मूलतलाद् अपि चान्तराद् उपनमत्व् अज भक्तिमृणालिका  ॥ उत्स्स्त्_८।१० ॥  
उपयान्तु विभो समस्तवस्तून्य् अपि चिन्ताविषयं दृशः पदं च  &  
मम दर्शनचिन्तनप्रकाशामृतसाराणि परं परिस्फुरन्तु  ॥ उत्स्स्त्_८।११ ॥  
परमेश्वर तेषु तेषु कृच्छ्रेष्व् अपि नामोपनमत्स्व् अहं भवेयम्  &  
न परं गतभीस् त्वदङ्गसङ्गादुपजाताधिकसम्मदो ऽपि यावत्  ॥ उत्स्स्त्_८।१२ ॥  
भवदात्मनि विश्वम् उम्भितं यद् भवतैवापि बहिः प्रकाश्यते तत्  &  
इति यद् दृढनिश्चयोपजुष्टं तद् इदानिं स्फुटम् एव भासताम्  ॥ उत्स्स्त्_८।१३ ॥  
  
  
स्वातन्त्र्यविजयाख्यं नवमं स्तोत्रम्  
  
कदा नवरसार्द्रार्द्रसम्भोगास्वादनोत्सुकम्  &  
प्रवर्तेत विहायान्यन् मम त्वत्स्पर्शने मनः  ॥ उत्स्स्त्_९।१ ॥  
त्वदेकरक्तस् त्वत्पादपूजामात्रमहाधनः  &  
कदा साक्षात्करिष्यामि भवन्तम् अयम् उत्सुकः  ॥ उत्स्स्त्_९।२ ॥  
गाढानुरागवशतो निरपेक्षीभूतमानसो ऽस्मि कदा  &  
पटपटिति विघटिताखिलमहार्गलस् त्वाम् उपैष्यामि  ॥ उत्स्स्त्_९।३ ॥  
स्वसंवित्सारहृदयाधिष्ठानाः सर्वदेवताः  &  
कदा नाथ वशीकुर्यां भवद्भक्तिप्रभावतः  ॥ उत्स्स्त्_९।४ ॥  
कदा मे स्याद् विभो भूरि भक्त्यानन्दरसोत्सवः  &  
यदालोकसुखानन्दी पृथङ् नामापि लप्स्यते  ॥ उत्स्स्त्_९।५ ॥  
ईश्वरम् अभयम् उदारं पूर्णम् अकारणम् अपह्नुतात्मानं  &  
सहसाभिज्ञाय कदा स्वामिजनं लज्जयिष्यामि  ॥ उत्स्स्त्_९।६ ॥  
कदा काम् अपि तां नाथ तव वल्लभताम् इयाम्  &  
यया मां प्रति न क्वापि युक्तं ते स्यात् पलायितुम्  ॥ उत्स्स्त्_९।७ ॥  
तत्त्वतो ऽशेषजन्तूनां भवत्पूजामयात्मनाम्  &  
दृष्ट्यानुमोदितरसाप्लावितः स्यां कदा विभो  ॥ उत्स्स्त्_९।८ ॥  
ज्ञानस्य परमा भूमिर् योगस्य परमा दशा  &  
त्वद्भक्तिर् या विभो कर्हि पूर्ण मे स्यात् तदर्थिता  ॥ उत्स्स्त्_९।९ ॥  
सहसैवसाद्य कदा गाढम् अवष्टभ्य हर्षविवशो ऽहम्  &  
त्वच्चरणवरनिधानं सर्वस्य प्रकटयिष्यामि  ॥ उत्स्स्त्_९।१० ॥  
परितः प्रसरच्छुद्धत्वदालोकमयः कदा  &  
स्यां यथेश न किञ्चिन् मे मायाच्छायाबिलं भवेत्  ॥ उत्स्स्त्_९।११ ॥  
आत्मसात्कृतनिःशेषमण्डलो निर्व्यपेक्षकः  &  
कदा भवेयं भगवंस् त्वद्भक्तगणनायकः  ॥ उत्स्स्त्_९।१२ ॥  
नाथ लोकाभिमानानाम् अपूर्वं त्वं निबन्धनम्  &  
महाभिमानः कर्हि स्यां त्वद्भक्तिरसपूरितः  ॥ उत्स्स्त्_९।१३ ॥  
अशेषविषयाशून्यश्रीसमाश्लेषसुस्थितः  &  
शयीयम् इव शीताङ्घ्रिकुशेशययुगे कदा  ॥ उत्स्स्त्_९।१४ ॥  
भक्त्यासवसमृद्धायास् त्वत्पूजाभोगसम्पदः  &  
कदा पारं गमिष्यामि भविष्यामि कदा कृती  ॥ उत्स्स्त्_९।१५ ॥  
आनन्दबाष्पपूरस्खलितपरिभ्रान्तगद्गदाक्रन्दः  &  
हासोल्लासितवदनस् त्वत्स्पर्शरसं कदाप्स्यामि  ॥ उत्स्स्त्_९।१६ ॥  
पशुजनसमानवृत्ताम् अवधूय दशाम् इमां कदा शम्भो  &  
आस्वादयेय तावकभक्तोचितम् आत्मनो रूपम्  ॥ उत्स्स्त्_९।१७ ॥  
लब्धाणिमादिसिद्धिर् विगलितसकलोपतापसन्त्रासः  &  
त्वद्भक्तिरसायनपानक्रिढानिष्टः कदासीय  ॥ उत्स्स्त्_९।१८ ॥  
नाथ कदा स तथाविध आक्रन्दो मे समुच्चरेद् वाचि  &  
यत् समनन्तरम् एव स्फुरति पुरस् तावकी मूर्तिः  ॥ उत्स्स्त्_९।१९ ॥  
गाढगाढभवदङ्घ्रिसरोजालिङ्गनव्यसनतत्परचेताः  &  
वस्त्व् अवस्त्व् इदम् अयत्नत एव त्वां कदा समवलोकयितास्मि  ॥ उत्स्स्त्_९।२० ॥  
  
  
अविच्छेदभङ्गाख्यं दशमं स्तोत्रम्  
  
न सोढव्यम् अवश्यम् ते जगदेकप्रभोर् इदम्  &  
माहेश्वराश् च लोकानाम् इतरेषां समाश् च यत्  ॥ उत्स्स्त्_१०।१ ॥  
ये सदैवानुरागेण भवत्पादानुगामिनः  &  
यत्र तत्र गता भोगांस् ते कांश् चिद् उपभुञ्जते  ॥ उत्स्स्त्_१०।२ ॥  
भर्ता कालान्तको यत्र भवांस् तत्र कुतो रुजः  &  
तत्र चेतरभोगाशा का लक्ष्मीर् यत्र तावकी  ॥ उत्स्स्त्_१०।३ ॥  
क्षनमात्रसुखेनापि विभुर् येनासि लभ्यसे  &  
तदैव सर्वः कालो ऽस्य त्वदानन्देन पूर्यते  ॥ उत्स्स्त्_१०।४ ॥  
आनन्दरसबिन्दुस् ते चन्द्रमा गलितो भुवि  &  
सूर्यस् तथा ते प्रसृतः संहारी तेजसः कणः  ॥ उत्स्स्त्_१०।५ ॥  
बलिं यामस् तृतीयाय नेत्रायास्मै तव प्रभो  &  
अलौकिकस्य कस्यापि माहात्म्यस्यैकलक्ष्मणे  ॥ उत्स्स्त्_१०।६ ॥  
तेनैव दृष्टो ऽसि भवद्दर्शनाद्यो ऽतिहृष्यति  &  
कथञ्चिद् यस्य वा हर्षः को ऽपि तेन त्वम् ईक्षितः  ॥ उत्स्स्त्_१०।७ ॥  
येषाम् प्रसन्नो ऽसि विभो यैर् लब्धं हृदयं तव  &  
आकृष्य त्वत्पुरात्तैस् तु बाह्यम् आभ्यन्तरीकृतम्  ॥ उत्स्स्त्_१०।८ ॥  
त्वद् ऋते निखिलं विश्वं समदृग्यातम् ईक्ष्यताम्  &  
ईश्वरः पुनर् एतस्य त्वम् एको विषमेक्षणः  ॥ उत्स्स्त्_१०।९ ॥  
आस्तां भवत्प्रभावेण विना सत्तैव नास्ति यत्  &  
त्वद्दूषणकथा येषाम् त्वद् ऋते नोपपद्यते  ॥ उत्स्स्त्_१०।१० ॥  
बाह्यान्तरान्तरायालीकेवले चेतसि स्थितिः  &  
त्वयि चेत् स्यान् मम विभो किम् अन्यद् उपयुज्यते  ॥ उत्स्स्त्_१०।११ ॥  
अन्ये भ्रमन्ति भगवन्न् आत्मन्य् एवातिदुःस्थिताः  &  
अन्ये भ्रमन्ति भगवन्न् आत्मन्य् एवातिसुस्थिताः  ॥ उत्स्स्त्_१०।१२ ॥  
अपीत्वापि भवद्भक्तिसुधाम् अनवलोक्य च  &  
त्वाम् ईश त्वत्समाचारमात्रात् सिद्ध्यन्ति जन्तवः  ॥ उत्स्स्त्_१०।१३ ॥  
भृत्या वयं तव विभो तेन त्रिजगतां यथा  &  
बिभर्ष्य् आत्मानम् एवं ते भर्त्तव्या वयम् अप्य् अलम्  ॥ उत्स्स्त्_१०।१४ ॥  
परानन्दामृतमये दृष्टो ऽपि जगदात्मनि  &  
त्वयि स्पर्शरसे ऽत्यन्ततरसुत्कण्ठितो(?) ऽस्मि ते   ॥ उत्स्स्त्_१०।१५ ॥  
देव दुःखान्य् अशेषाणि यानि संसारिणाम् अपि  &  
घृत्याख्यभवदीयात्मयुतान्य् आयान्ति सह्यताम्  ॥ उत्स्स्त्_१०।१६ ॥  
सर्वज्ञे सर्वशक्तौ च त्वय्य् एव सति चिन्मये  &  
सर्वथाप्य् असतो नाथ युक्तास्य जगतः प्रथा  ॥ उत्स्स्त्_१०।१७ ॥  
त्वत्प्राणिताः स्फुरन्तीमे गुणा लोष्टोपमा अपि  &  
नृत्यन्ति पवनोद्धूताः कार्पासाः पिचवो यथा  ॥ उत्स्स्त्_१०।१८ ॥  
यदि नाथ गुणेष्व् आत्माभिमानो न भवेत् ततः  &  
केन हीयेत जगतस् त्वदेकात्मतया प्रथा  ॥ उत्स्स्त्_१०।१९ ॥  
वन्द्यास् ते ऽपि महीयांसः प्रलयोपगता अपि  &  
त्वत्कोपपावकस्पर्शपूता ये परमेश्वर  ॥ उत्स्स्त्_१०।२० ॥  
महाप्रकाशवपुषि विस्पष्टे भवति स्थिते  &  
सर्वतो ऽपीश तत् कस्मात् तमसि प्रसराम्य् अहम्  ॥ उत्स्स्त्_१०।२१ ॥  
अविभागो भवान् एव स्वरूपम् अमृतं मम  &  
तथापि मर्त्यधर्माणाम् अहम् एवैकम् आस्पदम्  ॥ उत्स्स्त्_१०।२२ ॥  
महेश्वरेति यस्यास्ति नामकं वाग्विभूषणम्  &  
प्रणामाङ्कश् च शिरसि स एवैकः प्रभावितः  ॥ उत्स्स्त्_१०।२३ ॥  
सदसच् च भवान् एव येन तेनाप्रयासतः  &  
स्वरसेनैव भगवंस् तथा सिद्धिः कथं न मे  ॥ उत्स्स्त्_१०।२४ ॥  
शिवदासः शिवैकात्मा किं यन् नासादयेत् सुखम्  &  
तर्प्यो ऽस्मि देवमुख्यानाम् अपि येनामृतासवैः  ॥ उत्स्स्त्_१०।२५ ॥  
हृन्नाभ्योर् अन्तरालस्थः प्राणिनां पित्तविग्रहः  &  
ग्रससे त्वं महावह्निः सर्वं स्थावरजङ्गमम्  ॥ उत्स्स्त्_१०।२६ ॥  
  
  
औत्सुक्यविश्वसितनामैकादशं स्तोत्रम्  
  
जगद् इदम् अथवा सुहृदो बन्धुजनो वा न भवति मम किम् अपि  &  
त्वं पुनर् एतत् सर्वं यदा तदा को ऽपरो मे ऽस्तु  ॥ उत्स्स्त्_११।१ ॥  
स्वामिन् महेश्वरस् त्वं साक्षात् सर्वं जगत् त्वम् एवेति  &  
वस्त्व् एव सिद्धिम् एत्व् इति याच्ञा तत्रापि याच्ञैव  ॥ उत्स्स्त्_११।२ ॥  
त्रिभुवनाधिपतित्वम् अपीह यत् तृणम् इव प्रतिभाति भवज्जुषः  &  
किम् इव तस्य फलं शुभकर्मणो भवति नाथ भवत्स्मरणाद् ऋते  ॥ उत्स्स्त्_११।३ ॥  
येन नैव भवतो ऽस्ति विभिन्नं किञ्चनापि जगतां प्रभवश् च  &  
त्वद्विजृम्भितम् अतो ऽद्भुतकर्मस्व् अप्य् उदेति न तव स्तुतिबन्धः  ॥ उत्स्स्त्_११।४ ॥  
त्वन्मयो ऽस्मि भवदर्चननिष्ठः सर्वदाहम् इति चाप्य् अविरामम्  &  
भावयन्न् अपि विभो स्वरसेन स्वप्नगो ऽपि न तथा किम् इव स्याम्  ॥ उत्स्स्त्_११।५ ॥  
ये मनाग् अपि भवच्चरणाब्जोद्भूतसौरभलवेन विमृष्टः  &  
तेषु विस्रम् इव भवति समस्तं भोगजातम् अमरैर् अपि मृग्यम्  ॥ उत्स्स्त्_११।६ ॥  
हृदि ते न तु विद्यते ऽन्यद् अन्यद् वचने कर्मणि चान्यद् एव शम्भो  &  
परमार्थसतो ऽप्य् अनुग्रहो वा यदि वा निग्रह एक एव कार्यः  ॥ उत्स्स्त्_११।७ ॥  
मूढो ऽस्मि दुःखकलितो ऽस्मि जरादिदोषभीतो ऽस्मि शक्तिरहितो ऽस्मि तवाश्रितो ऽस्मि  &  
शम्भो तथा कलय शीघ्रम् उपैमि येन सर्वोत्तमां धुरम् अपोज्झितदुःखमार्गः  ॥ उत्स्स्त्_११।८ ॥  
त्वत्कर्णदेशम धिशय्य महार्घभावम् आक्रन्दितानि मम तुच्छतराणि यान्ति  &  
वंशान्तरालपतितानि जलैकदेशखण्डानि मौक्तिकमणित्वम् इवोद्वहन्ति  ॥ उत्स्स्त्_११।९ ॥  
किम् इव च लभ्यते बत न तैर् अपि नाथ जनैः क्षणम् अपि कैतवाद् अपि च ये तव नाम्नि रताः  &  
शिशिरमयूखशेखर तथा कुरु येन मम क्षतमरणो ऽणिमादिकम् उपैमि यथा विभवम्  ॥ उत्स्स्त्_११।१० ॥  
शम्भो शर्व शशङ्कशेखर शिव त्र्यक्षाक्षमालाधर श्रीमन्न् उग्रकपाललाञ्छन लसद्भीमत्रिशूलायुध  &  
कारुण्याम्बुनिधे त्रिलोकरचनाशीलोग्रशक्त्यात्मक श्रीकण्ठाशु विनाशयाशुभभरान् आधत् स्वसिद्धिं पराम्  ॥ उत्स्स्त्_११।११ ॥  
तत् किं नाथ भवेन् न यत्र भगवान् निर्मातृताम् अश्नुते भावः स्यात् किम् उ तस्य चेतनवतो नाशास्ति यं शङ्करः  &  
इत्थं ते परमेश्वराक्षतमहाशक्तेः सदा संश्रितः संसारे ऽत्र निरन्तराधिविधुरः क्लिश्याम्य् अहं केवलम्  ॥ उत्स्स्त्_११।१२ ॥  
यद्य् अप्य् अत्र वरप्रदोद्धततमाः पीडाजरामृत्यव एते वा क्षणम् आसतां बहुमतः शब्दादिर् एवास्थिरः  &  
तत्रापि स्पृहयामि सन्ततसुखाकाङ्क्षी चिरं स्थास्नवे भोगास्वादयुतत्वदङ्घ्रिकमलध्यानाग्र्य जीवातवे  ॥ उत्स्स्त्_११।१३ ॥  
हे नाथ प्रणतार्तिनाशनपटो श्रेयोनिधे धूर्जटे दुःखैकायतनस्य जन्ममरणत्रस्तस्य मे साम्प्रतम्  &  
तच् चेष्टस्व यथा मनोज्ञविषयास्वादप्रदा उत्तमा जीवन्न् एव समश्नुवे ऽहम् अचलाः सिद्धीस् त्वदर्चापरः  ॥ उत्स्स्त्_११।१४ ॥  
नमो मोहमहाध्वान्तध्वंसनानन्यकर्मणे  &  
सर्वप्रकाशातिशयप्रकाशायेन्दुलक्ष्मणे  ॥ उत्स्स्त्_११।१५ ॥  
  
  
रहस्यनिर्देशनाम द्वादशं स्तोत्रम्  
  
सहकारि न किञ्चिद् इष्यते भवतो न प्रतिबन्धकं दृषि  &  
भवतैव हि सर्वम् आप्लुतं कथम् अद्यापि तथापि नेक्षसे   ॥ उत्स्स्त्_१२।१ ॥  
अपि भावगणाद् अपीन्द्रियप्रचयाद् अप्य् अवबोधमध्यतः  &  
प्रभवन्तम् अपि स्वतः सदा परिपश्येयम् अपोढविश्वकम्   ॥ उत्स्स्त्_१२।२ ॥  
कथं ते जायेरन् कथम् अपि च ते दर्शनपथं व्रजेयुः केनापि प्रकृतिमहताङ्केन खचितः  &  
तथोत्थायोत्थाय स्थलजलतृणादेर् अखिलतः पदार्थद्यान्सृष्टिस्रवदमृतपूरैर्(?) विकिरसि   ॥ उत्स्स्त्_१२।३ ॥  
साक्षत्कृत भवद्रूपप्रसृतामृततर्पिताः  &  
उन्मूलिततृषो मत्ता विचरन्ति यथारुचि   ॥ उत्स्स्त्_१२।४ ॥  
न तदा न सदा न चैकदेत्य् अपि सा यत्र न कालधीर् भवेत्  &  
तद् इदं भवदीयदर्शनं न च नित्यं न च कथ्यते ऽन्यथा  ॥ उत्स्स्त्_१२।५ ॥  
त्वद्विलोकनसमुत्कचेतसो योगसिद्धिर् इयती सदास्तु मे  &  
यद् विशेयम् अभिसन्धिमात्रतस् त्वत्सुधासदनम् अर्चनाय ते  ॥ उत्स्स्त्_१२।६ ॥  
निर्विकल्पभवदीयदर्शनप्रप्तिफुल्लमनसां महात्मनाम्  &  
उल्लसन्ति विमलानि हेलया चेष्टितानि च वचांसि च स्फुटम्   ॥ उत्स्स्त्_१२।७ ॥  
भवन्भवदीयपादयोर् निवसन्न् अन्तर एव निर्भयः  &  
भवभूमिषु तासु तास्व् अहं प्रभुम् अर्चेयम् अनर्गलक्रियः   ॥ उत्स्स्त्_१२।८ ॥  
भवदङ्घ्रिसरोरुहोदरे परिलीनो गलितपरैषणः  &  
अतिमात्रमधूपयोगतः परितृप्तो विचरेयम् इच्छया   ॥ उत्स्स्त्_१२।९ ॥  
यस्य दम्भाद् इव भवत्पूजासङ्कल्प उत्थितः  &  
तस्याप्य् अवश्यम् उदितं सन्निधानं तवोचितम्   ॥ उत्स्स्त्_१२।१० ॥  
भगवन्न् इतरान् अपेक्षिणा नितराम् एकरसेन चेतसा  &  
सुलभं सकलोपशायिनं प्रभुम् आतृप्ति पिबेयम् अस्मि किम्   ॥ उत्स्स्त्_१२।११ ॥  
त्वया निराकृतम् सर्वं हेयम् एतत् तद् एव तु  &  
त्वन्मयं समुपादेयम् इत्य् अयं सारसङ्ग्रहः   ॥ उत्स्स्त्_१२।१२ ॥  
भवतो ऽन्तरचारि भावजातं प्रभुवन्मुख्यतयैव पूजितं तत्  &  
भवतो बहिर् अप्य् अभावमात्रा कथम् ईशान् भवेत् समर्च्यते वा   ॥ उत्स्स्त्_१२।१३ ॥  
निःशब्दं निर्विकल्पं च निर्व्याक्षेपम् अथानिसम्  &  
क्षोभे ऽप्य् अध्यक्षमी क्षेयं त्र्यक्ष त्वाम् एव सर्वतः   ॥ उत्स्स्त्_१२।१४ ॥  
प्रकटय निजधाम देव यस्मिंस् त्वम् असि सदा परमेश्वरीसमेतः  &  
प्रभुचरणरजःसमानकक्ष्याः किम् अविश्वासपदं भान्ति भृत्याः   ॥ उत्स्स्त्_१२।१५ ॥  
दर्शनपथम् उपयातो ऽप्य् अपसरसि कुतो ममेश भृत्यस्य  &  
क्षणमात्रकम् इह न भवसि कस्य न जन्तोर् दृशोर् विषयः   ॥ उत्स्स्त्_१२।१६ ॥  
ऐक्यसंविदमृताच्छधारया सन्ततप्रसृतया कदा विभो  &  
प्लावनात् परमभेदमानयंस् त्वां निजं च वपुर् आप्नुयां मुदम्   ॥ उत्स्स्त्_१२।१७ ॥  
अहम् इत्य् अमुतो ऽवरुद्धलोकाद् भवदीयात् प्रतिपत्तिसारतो मे  &  
अणुमात्रकम् एव विश्वनिष्ठं घटतां येन भवेयम् अर्चिता ते   ॥ उत्स्स्त्_१२।१८ ॥  
अपरिमितरूपम् अहं तं तं भावं प्रतिक्षणं पश्यन्  &  
त्वाम् एव विश्वरूपं निजनाथं साधु पश्येयम्   ॥ उत्स्स्त्_१२।१९ ॥  
भवदङ्गगतं तम् एव कस्मान् न मनः पर्यटतीष्टम् अर्थम् अर्थम्  &  
प्रकृतिक्षतिर् अस्ति नो तथास्य मम चेच्छा परिपूर्यते परैव   ॥ उत्स्स्त्_१२।२० ॥  
शतशः किल ते तवानुभावाद् भगवन् के ऽप्य् अमुनैव चक्षुषा ये  &  
अपि हालिकचेष्टया चरन्तः परिपश्यन्ति भवद्वपुः सदाग्रे   ॥ उत्स्स्त्_१२।२१ ॥  
न सा मतिर् उदेति या न भवति त्वदिच्छामयी सदा शुभम् अथेतरद् भगवतैवम् आचर्यते  &  
अतो ऽस्मि भवदात्मको भुवि यथा तथा सञ्चरन् स्थि तो ऽनिशम् अबाधितत्वदमलङ्घ्रिपूजोत्सवः   ॥ उत्स्स्त्_१२।२२ ॥  
भवदीयगभीरभाषितेषु प्रतिभा सम्यग् उदेतु मे पुरो ऽतः  &  
तदनुष्ठितशक्तिर् अप्य् अतस् तद्भवदर्चाव्यसनं च निर्विरामम्   ॥ उत्स्स्त्_१२।२३ ॥  
व्यवहारपदे ऽपि सर्वदा प्रतिभात्व् अर्थकलाप एष माम्  &  
भवतो ऽवयवो यथा न तु स्वत एवादरणीयतां गतः   ॥ उत्स्स्त्_१२।२४ ॥  
मनसि स्वरसेन यत्र तत्र प्रचरत्य् अप्य् अहम् अस्य गोचरेषु  &  
प्रसृतो ऽप्य् अविलोल एव युष्मत्परिचर्याचतुरः सदा भवेयम्   ॥ उत्स्स्त्_१२।२५ ॥  
भगवन् भवदिच्छयैव दासस् तव जातो ऽस्मि परस्य नात्र शक्तिः  &  
कथम् एष तथापि वक्त्रबिम्बं तव पश्यामि न जातु चित्रम् एतत्   ॥ उत्स्स्त्_१२।२६ ॥  
समुत्सुकास् त्वां प्रति ये भवन्तं प्रत्यर्थरूपाद् अवलोकयन्ति  &  
तेषाम् अहो किं तदुपस्थितं स्यात् किं साधनं वा फलितं भवेत् तत्   ॥ उत्स्स्त्_१२।२७ ॥  
भावा भावतया सन्तु भवद्भावेन मे भव  &  
तथा न किञ्चिद् अप्य् अस्तु न किञ्चिद् भवतो ऽन्यथा   ॥ उत्स्स्त्_१२।२८ ॥  
यन् न किञ्चिद् अपि तन्न किञ्चिद् अप्य् अस्तु किञ्चिद् अपि किञ्चिद् एव मे  &  
सर्वथा भवतु तावता भवान् सर्वतो भवति लब्धपूजितः  ॥ उत्स्स्त्_१२।२९ ॥  
  
  
सङ्ग्रहस्तोत्रनाम त्रयोदशं स्तोत्रम्  
  
सङ्ग्रहेन सुखदुःखलक्षणं मां प्रति स्थितम् इदं शृणु प्रभो  &  
सौख्यम् एष भवता समागमः स्वामिना विरह एव दुःखिता  ॥ उत्स्स्त्_१३।१ ॥  
अन्तर् अप्य् अतितराम् अणीयसी या त्वदप्रथनकालिकास्ति मे  &  
ताम् अपीश परिमृज्य सर्वतः स्वं स्वरूपम् अमलं प्रकाशय  ॥ उत्स्स्त्_१३।२ ॥  
तावके वपुषि विश्वनिर्भरे चित्सुधारसमये निरत्यये  &  
तिष्ठतः सततम् अर्चतः प्रभुं जीवितं मृतम् अथान्यद् अस्तु मे  ॥ उत्स्स्त्_१३।३ ॥  
ईश्वरो ऽहम् अहम् एव रूपवान् पण्डितो ऽस्मि सुभगो ऽस्मि को ऽपरः  &  
मत्समो ऽस्ति जगतीति शोभते मानिता त्वदनुरागिणः परम्  ॥ उत्स्स्त्_१३।४ ॥  
देवदेव भवदद्वयामृताख्यातिसंहरणलब्धजन्मना  &  
तद् यथास्थितपदार्थसंविदा मां कुरुष्व चरणार्चनोचितम्  ॥ उत्स्स्त्_१३।५ ॥  
ध्यायते तद् अनु दृश्यते ततः स्पृश्यते च परमेश्वरः स्वयम्  &  
यत्र पूजनमहोत्सवः स मे सर्वदास्तु भवतो ऽनुभावतः  ॥ उत्स्स्त्_१३।६ ॥  
यद्य् अथास्थितपदार्थदर्शनं युष्मदर्चनमहोत्सवश् च यः  &  
युग्मम् एतद् इतरेतराश्रयं भक्तिशालिषु सदा विजृम्भते  ॥ उत्स्स्त्_१३।७ ॥  
तत्तदिन्द्रियमुखेन सन्ततं युष्मदर्चनरसायनासवम्  &  
सर्वभावचषकेषु पूरितेष्व् आपिबन्न् अपि भवेयम् उन्मदः  ॥ उत्स्स्त्_१३।८ ॥  
अन्यवेद्यम् अणुमात्रम् अस्ति न स्वप्रकाशम् अखिलं विजृम्भते  &  
यत्र नाथ भवतः पुरे स्थितं तत्र मे कुरु सदा तवार्चितुः  ॥ उत्स्स्त्_१३।९ ॥  
दासधाम्नि विनियोजितो ऽप्य् अहं स्वेच्छयैव परमेश्वर त्वया  &  
दर्शनेन न किम् अस्मि पात्रितः पादसंवहनकर्मणापि वा  ॥ उत्स्स्त्_१३।१० ॥  
शक्तिपातसमये विचारणं प्राप्तम् ईश न करोषि कर्हिचित्  &  
अद्य मां प्रति किम् आगतं यतः स्वप्रकाशनविधौ विलम्बसे  ॥ उत्स्स्त्_१३।११ ॥  
तत्र तत्र विषये बहिर्विभात्य् अन्तरे च परमेश्वरीयुतम्  &  
त्वां जगत्त्रितयनिर्भरं सदा लोकयेय निजपाणिपूजितम्  ॥ उत्स्स्त्_१३।१२ ॥  
स्वामिसौधम् अभिसन्धिमात्रतो निर्विबन्धम् अधिरुह्य सर्वदा  &  
स्यां प्रसाद परमामृतासवापानकेलिपरिलब्धनिर्वृतिः  ॥ उत्स्स्त्_१३।१३ ॥  
यत्समस्तसुभगार्थवस्तुषु स्पर्शमात्रविधिना चमत्कृतिम्  &  
तां समर्पयति तेन ते वपुः पूजयन्त्य् अचलभक्तिशालिनः  ॥ उत्स्स्त्_१३।१४ ॥  
स्फारयस्य् अखिलम् आत्मना स्फुरन् विश्वम् आमृशसि रूपम् आमृशन्  &  
यत् स्वयं निजरसेन घुर्णसे तत् समुल्लसति भावमण्डलम्  ॥ उत्स्स्त्_१३।१५ ॥  
यो ऽविकल्पम् इदम् अर्थमण्डलं पश्यतीश निखिलं भवद्वपुः  &  
स्वात्मपक्षपरिपूरिते जगत्य् अस्य नित्यसुखिनः कुतो भयम्  ॥ उत्स्स्त्_१३।१६ ॥  
कण्ठकोणविनिविष्टम् ईश ते कालकूटम् अपि मे महामृतम्  &  
अप्य् उपात्तम् अमृतं भवद्वपुर् भेदवृत्ति यदि रोचते न मे  ॥ उत्स्स्त्_१३।१७ ॥  
त्वत्प्रलापमयरक्तगीतिकानि त्य युक्तवदनोपशोभितः  &  
स्याम् अथापि भवदर्चनक्रियाप्रेयसीपरिगताशयः सदा  ॥ उत्स्स्त्_१३।१८ ॥  
ईहितं न बत पारमेश्वरं शक्यते गणयितुं तथा च मे  &  
दत्तम् अप्य् अमृतनिर्भरं वपुः स्वं न पातुम् अनुमन्यते तथा  ॥ उत्स्स्त्_१३।१९ ॥  
त्वाम् अगाधम् अविकल्पम् अद्वयं स्वं स्वरूपम् अखिलार्थघस्मरम्  &  
आविशन्न् अहम् उमेश सर्वदा पूजयेयम् अभिसंस्तुवीय च  ॥ उत्स्स्त्_१३।२० ॥  
  
  
जयस्तोत्रनाम चतुर्दशं स्तोत्रम्  
  
जयलक्ष्मीनिधानस्य निजस्य स्वामिनः पुरः  &  
जयोद्घोषणपीयूषरसम् आस्वादये क्षणम्  ॥ उत्स्स्त्_१४।१ ॥  
जयैकरुद्रैकशिव महादेव महेश्वर  &  
पार्वतीप्रणयिञ् शर्व सर्वगीर्वाणपूर्वज  ॥ उत्स्स्त्_१४।२ ॥  
जय त्रैलोक्यनाथैकलाञ्छनालिकलोचन  &  
जय पीतर्तलोकार्तिकालकूटाङ्ककन्धर  ॥ उत्स्स्त्_१४।३ ॥  
जय मूर्तत्रिशक्त्यात्मिशतशूलोल्लसत्कर  &  
जयेच्छामात्रसिद्दार्थपूजार्हचरणाम्बुज  ॥ उत्स्स्त्_१४।४ ॥  
जय शोभशतस्यन्दिलोकोत्तरवपुर्धर  &  
जयैकजटिकाक्षीणगङ्गाकृत्यात्तभस्मक  ॥ उत्स्स्त्_१४।५ ॥  
जय क्षीरोदपर्यस्तज्योत्स्नाच्छायानुलेपन  &  
जयेश्वराङ्गसङ्गोत्थरत्नकान्ताहिमण्डन  ॥ उत्स्स्त्_१४।६ ॥  
जयाक्षयैकशीतांशुकलासदृशसंश्रय  &  
जय गङ्गासदार्ब्धविश्वैश्वर्याभिषेचन  ॥ उत्स्स्त्_१४।७ ॥  
जयाधराङ्गसंस्पर्शपावनीकृतगोकुल  &  
जय भक्तिमदाबद्धगोष्ठीनियतसन्निधे  ॥ उत्स्स्त्_१४।८ ॥  
जय स्वेच्छातपोदेशविप्रलम्भितबालिश  &  
जय गौरीपरिष्वङ्गयोग्यसौभाग्यभाजन  ॥ उत्स्स्त्_१४।९ ॥  
जय भक्तिरसार्द्रार्द्रभावोपायनलम्पट  &  
जय भक्तिमदोद्दामभक्तवाङ्नृत्ततोषित  ॥ उत्स्स्त्_१४।१० ॥  
जय ब्रह्मादिदेवेशप्रभावप्रभवव्यय  &  
जयलोकेश्वरश्रेणिशिरोविधृतशासन  ॥ उत्स्स्त्_१४।११ ॥  
जयसर्वजगन्न्यस्तस्वमुद्राव्यक्तवैभव  &  
जयात्मदानपर्यन्तविश्वेश्वरमहेश्वर  ॥ उत्स्स्त्_१४।१२ ॥  
जय त्रैलोक्यसर्गेच्छावसरासद्द्वितीयक  &  
जयैश्वर्यभरोद्वाहदेवीमात्रसहायक  ॥ उत्स्स्त्_१४।१३ ॥  
जयाक्रमसमाक्रान्तसमस्तभुवनत्रय  &  
जयाविगीतम् आबालगीयमानेश्वरध्वने  ॥ उत्स्स्त्_१४।१४ ॥  
जयानुकम्पादिगुणानपेक्षसहजोन्नते  &  
जय भीष्ममहामृत्युघटनापूर्वभैरव  ॥ उत्स्स्त्_१४।१५ ॥  
जय विश्वक्षयोच्चण्डक्रियानिष्परिपन्थिक  &  
जय श्रेयःशतगुणानुगनामानुकीर्तन  ॥ उत्स्स्त्_१४।१६ ॥  
जय हेलावितीर्नैतदमृताकरसागर  &  
जय विश्वक्षयक्षेपिक्षणकोपाशुशुक्षणे  ॥ उत्स्स्त्_१४।१७ ॥  
जय मोहान्धकारान्धजीवलोकैकदीपक  &  
जय प्रसुप्तजगतीजागरूकाधिपूरुष  ॥ उत्स्स्त्_१४।१८ ॥  
जय देहाद्रिकुञ्जान्तर्निकूजञ्जीवजीवक  &  
जय सन्मानसव्योमविलासिवरसारस  ॥ उत्स्स्त्_१४।१९ ॥  
जय जाम्बूनदोदग्रधातूद्भवगिरीश्वर  &  
जय पापिषु निन्दोल्कापातनोत्पातचन्द्रमः  ॥ उत्स्स्त्_१४।२० ॥  
जय कष्टतपःक्लिष्टमुनिदेवदुरासद  &  
जय सर्वदशारूढभक्तिमल्लोकलोकित  ॥ उत्स्स्त्_१४।२१ ॥  
जय स्वसम्पत्प्रसरपत्रीकृतनिजाश्रित  &  
जय प्रपन्नजनतालालनैकप्रयोजन  ॥ उत्स्स्त्_१४।२२ ॥  
जय सर्गस्थितिध्वंसकारणैकावदानक  &  
जय भक्तिमदालोललीलोत्पलमगोत्सव  ॥ उत्स्स्त्_१४।२३ ॥  
जय जयभाजन जय जितजन्मजरामरण जय जगज्ज्येष्ठ  &  
जय जय जय जय जय जय जय जय जय जय जय जय जय त्र्यक्ष  ॥ उत्स्स्त्_१४।२४ ॥  
  
  
भक्तिस्तोत्रनाम पञ्चदशं  
  
त्रिमलक्षालिनो ग्रन्थाः सन्ति तत्पारगास्तथा  &  
योगिनः पण्डिताः स्वस्थास् त्वद्भक्ता एव तत्त्वतः  ॥ उत्स्स्त्_१५।१ ॥  
मायीयकालनियतिरागाद्याहारतर्पिताः  &  
चरन्ति सुखिनो नाथ भक्तिमन्तो जगत्तटे  ॥ उत्स्स्त्_१५।२ ॥  
रुदन्तो वा हसन्तो वा त्वाम् उच्चैः प्रलपन्त्य् अमी  &  
भक्ताः स्तुतिपदोच्चारोपचाराः पृथग् एव ते  ॥ उत्स्स्त्_१५।३ ॥  
न विरक्तो न चापीशो मोक्षाकाङ्क्षी त्वदर्चकः  &  
भवेयम् अपि तूद्रिक्तभक्त्यासवरसोन्मदः  ॥ उत्स्स्त्_१५।४ ॥  
बाह्यं हृदय एवान्तर् अभिहृत्यैव यो ऽर्चति  &  
त्वाम् ईश भक्तिपीयूषरसपूरैर् नमामि तम्  ॥ उत्स्स्त्_१५।५ ॥  
धर्माधर्मात्मनोर् अन्तः क्रिययोर् ज्ञानयोस् तथा  &  
सुखदुःखात्मनोर् भक्ताः किम् अप्य् आस्वादयन्त्य् अहो  ॥ उत्स्स्त्_१५।६ ॥  
चराचरपितः स्वामिन् अप्य् अन्धा अपि कुष्ठिनः  &  
शोभन्ते परम् उद्दामभवद्भक्तिविभूषणाः  ॥ उत्स्स्त्_१५।७ ॥  
शिलोञ्छपिच्छकशिपुविच्छायाङ्गा अपि प्रभो  &  
भवद्भक्तिमहोष्मणो राजराजम् अपीशते  ॥ उत्स्स्त्_१५।८ ॥  
सुधार्द्रायां भवद्भक्तौ लुठताप्य् आरुरुक्षुणा  &  
चेतसैव विभो ऽर्चन्ति केचित् त्वाम् अभितः स्थिताः  ॥ उत्स्स्त्_१५।९ ॥  
रक्षणीयं वर्धनीयं बहुमान्यम् इदं प्रभो  &  
संसारदुर्गतिहरं भवद्भक्तिमहाधनम्  ॥ उत्स्स्त्_१५।१० ॥  
नाथ ते भक्तजनता यद्य् अपि त्वयि रागिणी  &  
तथापीर्ष्यां विहायास्यास् तुष्टास्तु स्वामिनी सदा  ॥ उत्स्स्त्_१५।११ ॥  
भवद्भावः पुरो भावी प्राप्ते त्वद्भक्तिसम्भवे  &  
लब्धे दुग्धमहाकुम्भे हता दधनि गृध्नुता  ॥ उत्स्स्त्_१५।१२ ॥  
किम् इयं न सिद्धिर् अतुला किं वा मुख्यं न सौख्यम् आस्रवति  &  
भक्तिर् उपचीयमाना येयं शम्भोः सदातनी भवति  ॥ उत्स्स्त्_१५।१३ ॥  
मनसि मलिने मदीयेमग्ना त्वद्भक्तिमणिलता कष्टम्  &  
न निजान् अपि तनुते तानपौरुषेयान् स्वसम्पदुल्लासान्  ॥ उत्स्स्त्_१५।१४ ॥  
भक्तिर् भगवति भवति त्रिलोकनाथे ननूत्तमा सिद्धिः  &  
किं त्व् अणिमादिकविरहात् सैव न पूर्णेति चिन्ता मे  ॥ उत्स्स्त्_१५।१५ ॥  
बाह्यतो ऽन्तर् अपि चोत्कटोन्मिषत्त्र्यम्बकस्तवकसौरभाः शुभाः  &  
वासयन्त्य् अपि विरुद्धवासनान् योगिनो निकटवासिनो ऽखिलान्  ॥ उत्स्स्त्_१५।१६ ॥  
ज्योतिर् अस्ति कथयापि न किं चिद् विश्वम् अप्य् अतिसुषुप्तम् अशेषम्  &  
यत्र नाथ शिवरात्रिपदे ऽस्मिन् नित्यम् अर्चयति भक्तजनस् त्वाम्  ॥ उत्स्स्त्_१५।१७ ॥  
सत्त्वं सत्यगुणे शिवे भगवति स्फारीभवत्व् अर्चने चूडायां विलसन्तु शङ्करपदप्रोद्यद्रजःसङ्चयाः  &  
रागादिस्मृतिवासनाम् अपि समुच्छेत्तुं तमो जृम्भतां शम्भो मे भवतात् त्वदात्मविलये त्रैगुण्यवर्गो ऽथवा  ॥ उत्स्स्त्_१५।१८ ॥  
संसाराध्वा सुदूरः खरतरविविधव्याधिदग्धाङ्गयष्टिः भोगा नैवोपभुक्ता यद् अपि सुखम् अभूज् जातु नन्नो चिराय  &  
इत्थं व्यर्थो ऽस्मि जातः शशिधरचरणाक्रान्तिकान्तोत्तमाङ्गस् त्वद्भक्तश् चेति तन् मे कुरु सपदि महासम्पदो दीर्घदीर्घाः  ॥ उत्स्स्त्_१५।१९ ॥  
  
  
पाशानुद्भेदनाम षोडशं स्तोत्रम्  
  
न किञ्चिद् एव लोकानां भवदावरणं प्रति \वर्{यत् किं चिद् एव भूतानां\एम् \चित् \नरेस्वरपरीक्सा}  &  
न किञ्चिद् एव भक्तानां भवदावरणं प्रति  ॥ उत्स्स्त्_१६।१ ॥  
अप्य् उपायक्रमप्राप्यः सङ्कुलो ऽपि विशेषणैः  &  
भक्तिभाजां भवान् आत्मा सकृच् छुद्धो ऽवभासते  ॥ उत्स्स्त्_१६।२ ॥  
जयन्तो ऽपि हसन्त्य् एते जिता अपि हसन्ति च  &  
भवद्भक्तिसुधापानमत्ताः के ऽप्य् एव ये प्रभो  ॥ उत्स्स्त्_१६।३ ॥  
शुष्ककं मैव सिद्धेय मैव मुच्येय वापि तु  &  
स्वादिष्ठपरकाष्टाप्तत्वद्भक्तिरसनिर्भरः  ॥ उत्स्स्त्_१६।४ ॥  
यथैवज्ञातपूर्वो ऽयं भवद्भक्तिरसो मम  &  
घटितस् तद्वद् ईशान स एव परिपुष्यतु  ॥ उत्स्स्त्_१६।५ ॥  
सत्येन भगवन् नान्यः प्रार्थनाप्रसरो ऽस्ति मे  &  
केवलं स तथा को ऽपि भक्त्यावेशो ऽस्तु मे सदा  ॥ उत्स्स्त्_१६।६ ॥  
भक्तिक्षीवो ऽपि कुप्येयं भवायानुशयीय च  &  
तथा हसेयं उद्यां च रटेयं च शिवेत्य् अलम्  ॥ उत्स्स्त्_१६।७ ॥  
विषमस्थो ऽपि स्वस्थो ऽपि रुदन्न् अपि हसन्न् अपि  &  
गम्भीरो ऽपि विचित्तो ऽपि भवेयं भक्तितः प्रभो  ॥ उत्स्स्त्_१६।८ ॥  
भक्तानां नास्ति संवेद्यं त्वदन्तर् यदि वा बहिः  &  
चिद्धर्मा यत्र न भवान् निर्विकल्पः स्थितः स्वयम्  ॥ उत्स्स्त्_१६।९ ॥  
भक्ता निन्दानुकरे ऽपि तवामृतकणैर् इव  &  
हृष्यन्त्य् एवान्तराविद्धास् तीक्ष्णरोमाञ्चसूचिभिः  ॥ उत्स्स्त्_१६।१० ॥  
दुःखापि वेदना भक्तिमतां भोगाय कल्पते  &  
येषां सुधार्द्रा सर्वैव संवित् त्वच्चन्द्रिकामयी  ॥ उत्स्स्त्_१६।११ ॥  
यत्र तत्रोपरुद्धानां भक्तानां बहिरन्तरे  &  
निर्व्याजं त्वद्वपुःस्पर्शरसास्वादसुखं समम्  ॥ उत्स्स्त्_१६।१२ ॥  
तवेश भक्तेर् अर्चायां दैन्यांशं द्वयसंश्रयम्  &  
विलुप्यास्वादयन्त्य् एके वपुर् अच्छं सुधामयम्  ॥ उत्स्स्त्_१६।१३ ॥  
भ्रान्तास् तीर्थदृशो भिन्ना भ्रान्तेर् एव हि भिन्नता  &  
निष्प्रतिद्वन्द्वि वस्त्व् एकं भक्तानां त्वं तु राजसे  ॥ उत्स्स्त्_१६।१४ ॥  
मानावमानरागादिनिष्पाकविमलं मनः  &  
यस्यासौ भक्तिमांल् लोकतुल्यशीलः कथं भवेत्  ॥ उत्स्स्त्_१६।१५ ॥  
रागद्वेषन्धकारो ऽपि येषां भक्तित्विषा जितः  &  
तेषां महीयसाम् अग्रे कतमे ज्ञानशालिनः  ॥ उत्स्स्त्_१६।१६ ॥  
यस्य भक्तिसुधास्नानपानादिविधिसाधनम्  &  
तस्य प्रारब्धमध्यान्तदशासूच्चैः सुखासिका  ॥ उत्स्स्त्_१६।१७ ॥  
कीर्त्यश् चिन्तापदं मृग्यः पूज्यो येन त्वम् एव तत्  &  
भवद्भक्तिमतां श्लाघ्या लोकयात्रा भवन्मयी  ॥ उत्स्स्त्_१६।१८ ॥  
मुक्तिसञ्ज्ञा विपक्वाया भक्तेर् एव त्वयि प्रभो  &  
तस्याम् आद्यदशारूढा मुक्तकल्पा वयं ततः  ॥ उत्स्स्त्_१६।१९ ॥  
दुःखागमो ऽपि भूयान् मे त्वद्भक्तिभरितात्मनः  &  
त्वत्पराची विभो मा भूद् अपि सौख्यपरम्परा  ॥ उत्स्स्त्_१६।२० ॥  
त्वं भक्त्या प्रीयसे भक्तिः प्रीते त्वयि च नाथ यत्  &  
तदन्योन्याश्रयं युक्तं यथा वेत्थ त्वम् एव तत्  ॥ उत्स्स्त्_१६।२१ ॥  
साकारो वा निराकरो वान्तर् वा बहिर् एव वा  &  
भक्तिमत्तात्मनां नाथ सर्वथासि सुधामयः  ॥ उत्स्स्त्_१६।२२ ॥  
अस्मिन्न् एव जगत्य् अन्तर् भवद्भक्तिमतः प्रति  &  
हर्षप्रकाशनफलम् अन्यद् एव जगत्स्थितम्  ॥ उत्स्स्त्_१६।२३ ॥  
गुह्ये भक्तिः परे भक्तिर् भक्तिर् विश्वमहेश्वरे  &  
त्वयि शम्भौ शिवे देव भक्तिर् नाम किम् अप्य् अहो  ॥ उत्स्स्त्_१६।२४ ॥  
भक्तिर् भक्तिः परे भक्तिर् भक्तिर् नाम समुत्कटा  &  
तारं विरौमि यत् तीव्रा भक्तिर् मे ऽस्तु परं त्वयि  ॥ उत्स्स्त्_१६।२५ ॥  
यतो ऽस्मि सर्वशोभानां प्रसवावनिर् ईश तत्  &  
त्वयि लग्नम् अनर्घं स्याद् रत्नम् वा यदि वा तृणम्  ॥ उत्स्स्त्_१६।२६ ॥  
आवेदकाद् आ च वेद्याद् येषां संवेदनाध्वनि  &  
भवता न वियोगो ऽस्ति ते जयन्ति भवज्जुषः  ॥ उत्स्स्त्_१६।२७ ॥  
संसारसदसो बाह्ये कैश् चित्त्वं परिरभ्यसे  &  
स्वामिन् परैस् तु तत्रैव ताम्यद्भिस् त्यक्तयन्त्रणैः  ॥ उत्स्स्त्_१६।२८ ॥  
पानाशनप्रसाधनसम्भुक्तसमस्तविश्वया शिवया  &  
प्रलयोत्सवसरभसया दृढम् उपगूढं शिवं वन्दे  ॥ उत्स्स्त्_१६।२९ ॥  
परमेश्वरता जयत्य् अपूर्वा तव विश्वेश यदीशितव्यशून्या  &  
अपरापि तथैव ते ययेदं जगद् आभाति यथा तथा न भाति  ॥ उत्स्स्त्_१६।३० ॥  
  
  
दिव्यक्रीडाबहुमाननाम सप्तदसं स्तोत्रम्  
  
अहो को ऽपि जयत्य् एष स्वादुः पूजामहोत्सवः  &  
यतो ऽमृतरसास्वादम् अश्रूण्य् अपि ददत्य् अलम्  ॥ उत्स्स्त्_१७।१ ॥  
व्यापाराः सिद्धिदाः सर्वे ये त्वत्पूजापुरःसराः  &  
भक्तानां त्वन्मयाः सर्वे स्वयं सिद्धय एव ते  ॥ उत्स्स्त्_१७।२ ॥  
सर्वदा सर्वभावेषु युगपत् सर्वरूपिणम्  &  
त्वाम् अर्चयन्त्य् अविश्रन्तं ये ममैते ऽधिदेवताः  ॥ उत्स्स्त्_१७।३ ॥  
ध्यानायसतिरस्कारसिद्धस् त्वत्स्पर्शनोत्सवः  &  
पूजाविधिर् इति ख्यातो भक्तानां स सदास् तु मे  ॥ उत्स्स्त्_१७।४ ॥  
भक्तानां समतासारविषुवत्समयः सदा  &  
त्वद्भावरसपीयूषरसेन्नैषां सदार्चनम्  ॥ उत्स्स्त्_१७।५ ॥  
यस्यानारम्भपर्यन्तौ न च कालक्रमः प्रभो  &  
पूजात्मासौ क्रिया तस्याः कर्तारस् त्वज्जुषः परम्  ॥ उत्स्स्त्_१७।६ ॥  
ब्रह्मादीनाम् अपीशास्ते ते च सौभाग्यभागिनः  &  
येषां स्वप्ने ऽपि मोहे ऽपि स्थितस् त्वत्पूजनोत्सवः  ॥ उत्स्स्त्_१७।७ ॥  
जपतां जुह्वतां स्नातां ध्यायतां न च केवलम्  &  
भक्तानां भवदभ्यर्चामहो यावद् यदा तदा  ॥ उत्स्स्त्_१७।८ ॥  
भवत्पूजासुधास्वादसम्भोगसुखिनः सदा  &  
इन्द्रादीनाम् अथ ब्रह्ममुख्यानाम् अस्ति कः समः  ॥ उत्स्स्त्_१७।९ ॥  
जगत्क्षोभैकजनके भवत्पूजामहोत्सवे  &  
यत्प्राप्यं प्राप्यते किञ्चिद् भक्ता एव विदन्ति तत्  ॥ उत्स्स्त्_१७।१० ॥  
त्वद्धाम्नि चिन्मये स्थित्वा षट्त्रिंशत्तत्त्वकर्मभिः  &  
कायवाक्चित्तचेष्टाद्यैर् अर्चये त्वां सदा विभो  ॥ उत्स्स्त्_१७।११ ॥  
भवत्पूजामयासङ्गसम्भोगसुखिनो मम  &  
प्रयातु कालः सकलो ऽप्य् अनन्तो ऽपीयदर्थये  ॥ उत्स्स्त्_१७।१२ ॥  
भवत्पूजामृतरसाभोगलम्पटत विभो  &  
विवर्धताम् अनुदिनं सदा च फलतां मम  ॥ उत्स्स्त्_१७।१३ ॥  
जगद्विलयसञ्जातसुधैकरसनिर्भरे  &  
त्वदब्धौ त्वां महात्मानम् अर्चन्नासीय सर्वदा  ॥ उत्स्स्त्_१७।१४ ॥  
अशेषवासनाग्रन्थिविच्छेदसरलं सदा  &  
मनो निवेद्यते भक्तैः स्वादु पूजाविधौ तव  ॥ उत्स्स्त्_१७।१५ ॥  
अधिष्ठायैव विषयानिमाः करणवृत्तयः  &  
भक्तानां प्रेषयन्ति स्वत्पूजार्थम् अमृतासवम्  ॥ उत्स्स्त्_१७।१६ ॥  
भक्तानां भक्तिसंवेगमहोष्मविवशात्मनाम्  &  
को ऽन्यो निर्वाणहेतुः स्यात् त्वत्पूजामृतमज्जनात्  ॥ उत्स्स्त्_१७।१७ ॥  
सततं त्वत्पदाभ्यर्चासुधापानमहोत्सवः  &  
त्वत्प्रसादैकसम्प्राप्तिहेतुर् मे नाथ कल्पताम्  ॥ उत्स्स्त्_१७।१८ ॥  
अनुभूयासमीशान प्रतिकर्म क्षणात् क्षणम्  &  
भवत्पूजामृतापानमदास्वादमहामुदम्  ॥ उत्स्स्त्_१७।१९ ॥  
दृष्टर्थ एव भक्तानां भवत्पूजामहोद्यमः  &  
तदैव यद् असम्भाव्यं सुखम् आस्वादयन्ति ते  ॥ उत्स्स्त्_१७।२० ॥  
यावन् न लब्धस् त्वत्पूजासुधास्वादमहोत्सवः  &  
तावन् नास्वादितो मन्ये लवो ऽपि सुखसम्पदः  ॥ उत्स्स्त्_१७।२१ ॥  
भक्तानां विषयन्वेषाभासायासाद् विनैव सा  &  
अयत्नसिद्धं त्वद्धामस्थितिः पूजासु जायते  ॥ उत्स्स्त्_१७।२२ ॥  
न प्राप्यम् अस्ति भक्तनां नाप्य् एषाम् अस्ति दुर्लभम्  &  
केवलं विचरन्त्य् एते भवत्पूजामदोन्मदाः  ॥ उत्स्स्त्_१७।२३ ॥  
अहो भक्तिभरोदारचेतसां वरद त्वयि  &  
स्लाघ्यः पूजाविधिः को ऽपि यो न याच्ञाकलङ्कितः  ॥ उत्स्स्त्_१७।२४ ॥  
का न शोभा न को ह्लादः का समृद्धिर् न वापरा  &  
को वा न मोक्षः को ऽप्य् एष महादेवो यद् अर्च्यते  ॥ उत्स्स्त्_१७।२५ ॥  
अन्तरुल्लसदच्छाच्छभक्तिपीयूषपोषितम्  &  
भवत्पूजोपयोगाय शरीरम् इदम् अस्तु मे  ॥ उत्स्स्त्_१७।२६ ॥  
त्वत्पादपूजासम्भोगपरतन्त्रः सदा विभो  &  
भूयासं जगताम् ईश एकः स्वच्छन्दचेष्टितः  ॥ उत्स्स्त्_१७।२७ ॥  
त्वद्ध्यानदर्शनस्पर्शतृषि केषाम् अपि प्रभो  &  
जायते शीतलस्वादु भवत्पूजामहासरः  ॥ उत्स्स्त्_१७।२८ ॥  
यथा त्वम् एव जगतः पूजासम्भोगभाजनम्  &  
तथेश भक्तिमान् एव पूजासम्भोगभाजनम्  ॥ उत्स्स्त्_१७।२९ ॥  
को ऽप्य् असौ जयति स्वामिन् भवत्पूजामहोत्सवः  &  
षट्त्रिंशतो ऽपि तत्त्वानां क्षोभो यत्रोल्लसत्य् अलम्  ॥ उत्स्स्त्_१७।३० ॥  
नमस् तेभ्यो विभो येषां भक्तिपीयूषवारिणा  &  
पूज्यान्य् एव भवन्ति त्वत्पूजोपकरणान्य् अपि  ॥ उत्स्स्त्_१७।३१ ॥  
पूजारम्भे विभो ध्यात्वा मन्त्राधेयां त्वदात्मताम्  &  
स्वात्मन्य् एव परे भक्ता मान्ति हर्षेण न क्वचित्  ॥ उत्स्स्त्_१७।३२ ॥  
राज्यलाभादिवोत्फुल्लैः कैश् चित् पूजामहोत्सवे  &  
सुधासवेन सकला जगती संविभज्यते  ॥ उत्स्स्त्_१७।३३ ॥  
पूजामृतापानमयो येषां भोगः प्रतिक्षणम्  &  
किं देवा उत मुक्तास् ते किं वा के ऽप्य् एव ते जनाः  ॥ उत्स्स्त्_१७।३४ ॥  
पूजोपकरणीभूतविश्ववेशेन गौरवम्  &  
अहो किम् अपि भक्तानां किम् अप्य् एव च लाघवम्  ॥ उत्स्स्त्_१७।३५ ॥  
पूजामयाक्षविक्षेपक्षोभादेवामृतोद्गमः  &  
भक्तानां क्षीरजलधिक्षोभाद् इव दिवौकसाम्  ॥ उत्स्स्त्_१७।३६ ॥  
पूजां के चन मन्यन्ते धेनुं कामदुघाम् इव  &  
सुधाधाराधिकरसां धयन्त्य् अन्तर्मुखाः परे  ॥ उत्स्स्त्_१७।३७ ॥  
भक्तानाम् अक्षविक्षेपो ऽप्य् एष संसारसम्मतः  &  
उपनीय किम् अप्य् अन्तः पुष्णात्य् अर्चामहोत्सवम्  ॥ उत्स्स्त्_१७।३८ ॥  
भक्तिक्षोभवशाद् ईश स्वात्मभूते ऽर्चनं त्वयि  &  
चित्रं दैन्याय नो यावद् दीनतायाः परं फलम्  ॥ उत्स्स्त्_१७।३९ ॥  
उपचारपदं पूजा केषां चित् त्वत्पदाप्तये   &  
भक्तानां भवदैकात्म्यनिर्वृत्तिप्रसरस् तु सः  ॥ उत्स्स्त्_१७।४० ॥  
अप्य् असम्बद्धरूपार्चाभक्त्युन्मादनिरर्गलैः  &  
वितन्यमाना लभते प्रतिष्ठां त्वयि काम् अपि  ॥ उत्स्स्त्_१७।४१ ॥  
स्वादुभक्तिरसास्वादस्तब्धीभूतमनश् च्युताम्  &  
शम्भो त्वम् एव ललितः पूजानां किल भाजनम्  ॥ उत्स्स्त्_१७।४२ ॥  
परिपूर्णानि शुद्धानि भक्तिमन्ति स्थिराणि च  &  
भवत्पूजाविधौ नाथ साधनानि भवन्तु मे  ॥ उत्स्स्त्_१७।४३ ॥  
अशेषपूजासत्कोशे त्वत्पूजाकर्मणि प्रभो  &  
अहो करणवृन्दस्य कापि लक्ष्मीर् विजृम्भते  ॥ उत्स्स्त्_१७।४४ ॥  
एषा पेशलिमा नाथ तवैव किल दृश्यते  &  
विश्वेश्वरो ऽपि भृत्यैर् यद् अर्च्यसे यश् च लभ्यसे  ॥ उत्स्स्त्_१७।४५ ॥  
सदामुर्त्ताद् अमूर्त्ताद्वा भावाद् यद् वाप्य् अभावतः  &  
उत्थेयान् मे प्रशस्तस्य भवत्पूजामहोत्सवः  ॥ उत्स्स्त्_१७।४६ ॥  
कामक्रोधाभिमानैस् त्वाम् उपहरीकृतैः सदा  &  
ये ऽर्चयन्ति नमस् तेभ्यस् तेषां तुष्टो ऽस्मि तत्त्वतः  ॥ उत्स्स्त्_१७।४७ ॥  
जयत्य् एष भवद्भक्तिभाजां पूजाविधिः परः  &  
यस् तृणैः क्रियमानो ऽपि रत्नैर् एवोपकल्पते  ॥ उत्स्स्त्_१७।४८ ॥  
  
  
आविष्कारनाम अष्टादशं स्तोत्रम्  
  
जगतो ऽन्तरतो भवन्तम् आप्त्वा पुनर् एतद् भवतो ऽन्तराल् लभन्ते  &  
जगदीश तवैव भक्तिभाजो न हि तेषाम् इह दूरतो ऽस्ति किञ्चित्  ॥ उत्स्स्त्_१८।१ ॥  
क्वचिद् एव भवान् क्वचिद् भवानी सकलार्थक्रमगर्भिणी प्रधाना  &  
परमार्थपदे तु नैव देव्या भवतो नापि जतत्त्रयस्य भेदः  ॥ उत्स्स्त्_१८।२ ॥  
नो जानते सुभगम् अप्य् अवलेपवन्तो लोकाः प्रयत्नसुभगा निखिल हि भावाः  &  
चेतः पुनर् यद् इदम् उद्यतम् अप्य् अवैति नैवात्मरूपम् इह हा तद् अहो हतो ऽस्मि  ॥ उत्स्स्त्_१८।३ ॥  
भवन्मयस्वात्मनिवासलब्धसम्पद्भराभ्यर्चितयुष्मदङ्घ्रिः  &  
न भोजनाच्छादनम् अप्य् अजस्रम् अपेक्षते यस् तम् अहं नतो ऽस्मि  ॥ उत्स्स्त्_१८।४ ॥  
सदा भवद्देहनिवासस्वस्थो ऽप्य् अन्तः परं दह्यत एष लोकः  &  
तवेच्छया तत् कुरु मे यथात्र त्वदर्चनानन्दमयो भवेयम्  ॥ उत्स्स्त्_१८।५ ॥  
स्वरसोदितयुष्मदङ्घ्रिपद्मद्वयपूजामृतपानसक्तचित्तः  &  
सकार्थचयेष्व् अहं भवेयम् सुखसंस्पर्शनमात्रलोकयात्रः  ॥ उत्स्स्त्_१८।६ ॥  
सकलव्यवहारगोचरे स्फुटम् अन्तः स्पुरति त्वयि प्रभो  &  
उपयान्त्य् अपयान्ति चानिशम् मम वस्तूनि विभान्तु सर्वदा  ॥ उत्स्स्त्_१८।७ ॥  
सततम् एव तवैव पुरे ऽथवाप्य् अरहितो विचरेयम् अहं त्वया  &  
क्षणलवो ऽप्य् अथ मा स्म भवेत् स मे न विजये ननु यत्र भवन्मयः  ॥ उत्स्स्त्_१८।८ ॥  
भवदङ्गपरिस्रवत्सुशीतामृतपूरैर् भरिते समन्ततो ऽपि  &  
भवदर्चनसम्पदेह भक्तास् तव संसारसरो ऽन्तरे चरन्ति  ॥ उत्स्स्त्_१८।९ ॥  
महामन्त्रतरुच्छायाशीतले त्वन्महावने  &  
निजात्मनि सदा नाथ वसेयं तव पूजकः  ॥ उत्स्स्त्_१८।१० ॥  
प्रतिवस्तु समस्तजीवतः प्रतिभासि प्रतिभामयो यथा  &  
मम नाथ तथा पुरः प्रथां व्रज नेत्रत्रयशूलशोभितः  ॥ उत्स्स्त्_१८।११ ॥  
अभिमानचरूपहारतो ममताभक्तिभरेण कल्पितात्  &  
परितोषगतः कदा भवान् मम सर्वत्र भवेद् दृशः पदम्  ॥ उत्स्स्त्_१८।१२ ॥  
निवसन्परमामृताब्धिमध्ये भवदर्चाविधिमात्रमग्नचित्तः   &  
सकलं जनवृत्तम् आचरेयं रसयन् सर्वत एव किञ्चनापि  ॥ उत्स्स्त्_१८।१३ ॥  
भवदीयम् इहास्तु वस्तु तत्त्वं विवरीतुं क इवात्र पात्रम् अर्थे  &  
इदम् एव हि नामरूपचेष्टाद्यसमं ते हरते हरो ऽसि यस्मात्  ॥ उत्स्स्त्_१८।१४ ॥  
शान्तये न सुखलिप्सुता मनाग् भक्तिसम्भृतमदेषु तैः प्रभोः  &  
मोक्षमार्गणफलापि नार्थना स्मर्यते हृदयहारिणः पुरः  ॥ उत्स्स्त्_१८।१५ ॥  
जागरेतरदशाथवा परा यापि काचन मनाग् अवस्थितेः  &  
भक्तिभाजनजनस्य साखिला त्वत्सनाथमनसो महोत्सवः  ॥ उत्स्स्त्_१८।१६ ॥  
आमनो ऽक्षवलयस्य वृत्तयः सर्वतः शिथिलवृत्तयो ऽपि ताः  &  
त्वाम् अवाप्य दृढदीर्घसंविदो नाथ भक्तिधनसोष्मणां कथम्  ॥ उत्स्स्त्_१८।१७ ॥  
न च विभिन्नम् असृज्यत किञ्चिद् अस्त्य् अथ सुखेतरद् अत्र न निर्मितम्  &  
अथ च दुःखि च भेदि च सर्वथाप्य् असमविस्मयधाम नमो ऽस्तु ते  ॥ उत्स्स्त्_१८।१८ ॥  
खरनिषेधखदामृतपूरणोच्छलितधौतविकल्पमलस्य मे  &  
दलितदुर्जयसंशयवैरिणस् त्वदवलोकनम् अस्तु निरन्तरम्  ॥ उत्स्स्त्_१८।१९ ॥  
स्फुटम् अविश माम् अथाविशेयं सततं नाथ भवन्तमस्मि यस्मात्  &  
रभसेन वपुस् तवैव साक्षात् परमासत्तिगतः समर्चयेयम्  ॥ उत्स्स्त्_१८।२० ॥  
त्वयि न स्तुतिशक्तिर् अस्ति कस्याप्य् अथवास्त्य् एव यतो ऽतिसुन्दरो ऽसि  &  
सततं पुनर् अर्थितं ममैतद् यद् अविश्रान्ति विलोकयेयम् ईशम्  ॥ उत्स्स्त्_१८।२१ ॥  
  
  
उद्योतनाभिधानम् एकोनविंशं स्तोत्रम्  
  
प्रार्थनाभूमिकातीतविचित्रफलदायकः  &  
जयत्य् अपूर्ववृत्तान्तः शिवः सत्कल्पपादपः  ॥ उत्स्स्त्_१९।१ ॥  
सर्ववस्तुनि च यैकनिधानात् स्वात्मनस् त्वद् अखिलं किल लभ्यम्  &  
अस्य मे पुनर् असौ निजा आत्मा न त्वम् एव घटसे परमास् ताम्  ॥ उत्स्स्त्_१९।२ ॥  
ज्ञानकर्ममयचिद्वपुर् आत्मा सर्वथैष परमेश्वर एव  &  
स्याद् वपुस् तु निखिलेषु पदार्थेष्व् एषु नाम न भवेत् किम् उतान्यत्  ॥ उत्स्स्त्_१९।३ ॥  
विषमार्तिमुषानेन फलेन त्वद्दृगात्मना  &  
अभिलीय पथा नाथ ममास्तु त्वन्मयी गतिः  ॥ उत्स्स्त्_१९।४ ॥  
भवदमलचरणचिन्तारत्नलतालङ्कृता कदा सिद्धिः  &  
सिद्धजनमानसानां विस्मयजननी घटेत मम भवतः  ॥ उत्स्स्त्_१९।५ ॥  
कर्हि नाथ विमलं मुखबिम्बं तावकं समवलोकयितास्मि  &  
यत्स्रवत्य् अमृतपूरम् अपूर्वं यो निमज्जयति विश्वम् अशेषम्  ॥ उत्स्स्त्_१९।६ ॥  
ध्यातमात्रमुदितं तव रूपं कर्हि नाथ परमामृतपूरैः  &  
पूरयेत् त्वदविभेदविमोक्षाख्यातिदूरविवराणि सदा मे  ॥ उत्स्स्त्_१९।७ ॥  
त्वदीयानुत्तररसासङ्गसन्त्यक्तचापलम्  &  
नाद्यापि मे मनो नाथ कर्हि स्याद् अस्तु शीघ्रतः  ॥ उत्स्स्त्_१९।८ ॥  
मा शुष्ककटुकान्य् एव परं सर्वाणि सर्वदा  &  
तवोपहृत्य लब्धानि द्वन्द्वान्य् अप्य् आपतन्तु मे  ॥ उत्स्स्त्_१९।९ ॥  
नाथ साम्मुख्यम् आयान्तु विशुद्धास् तव रश्मयः  &  
यावत् कायमनस्तापतमोभिः परिलुप्यताम्  ॥ उत्स्स्त्_१९।१० ॥  
देव प्रसीद यावन् मे त्वन्मार्गपरिपन्थिकाः  &  
परमार्थमुषो वश्या भूयासुर् गुणतस्कराः  ॥ उत्स्स्त्_१९।११ ॥  
त्वद् भक्तिसुधासारैर् मानसम् आपूर्यतां ममाशु विभो  &  
यावद् इमा उह्यन्तां निःशेषासारवासनाः प्लुत्वा  ॥ उत्स्स्त्_१९।१२ ॥  
मोक्षदशायां भक्तिस् त्वयि कुत इव मर्त्यधर्मिणो ऽपि न सा  &  
राजति ततो ऽनुरूपाम् आरोपय सिद्धिभूमिकाम् अज माम्  ॥ उत्स्स्त्_१९।१३ ॥  
सिद्धिलवलाभलुब्धं माम् अवलेपेन मा विभो संस्थाः  &  
क्षामस् त्वद्भक्तिमुखे प्रोल्लसदणिमादिपक्षतो मोक्षः  ॥ उत्स्स्त्_१९।१४ ॥  
दासस्य मे प्रसीदतु भगवान् एतावद् एव ननु याचे  &  
दाता त्रिभुवननाथो यस्य न तन्मादृशां दृशो विषयः  ॥ उत्स्स्त्_१९।१५ ॥  
त्वद्वपुःस्मृतिसुधारसपूर्णे मानसे तव पदाम्बुजयुग्मम्  &  
मामके विकसद् अस्तु सदैव प्रस्रवन्मधु किम् अप्य् अतिलोकम्  ॥ उत्स्स्त्_१९।१६ ॥  
अस्ति मे प्रभुर् असौ जनको ऽथ त्र्यम्बको ऽथ जननी च भवानी  &  
न द्वितीय इह को ऽपि ममास्तीत्य् एव निर्वृततमो विचरेयम्  ॥ उत्स्स्त्_१९।१७ ॥  
  
  
चर्वनाभिधानम् विम्शम् स्तोत्रम्  
  
नथं त्रिभुवननाथं भूतिसितं त्रिनयनं त्रिशूलधरम्  &  
उपवीतीकृतभोगिनम् इन्दुकलाशेखरं वन्दे  ॥ उत्स्स्त्_२०।१ ॥  
नौमि निजतनुविनिस्मरदंशुकपरिवेषधवलपरिधानम्  &  
विलसत्कपालमालाकल्पितनृत्तोत्सवाकल्पम्  ॥ उत्स्स्त्_२०।२ ॥  
वन्दे तान् दैवतं येषां हरश् चेष्टा हरोचिताः  &  
हरैकप्रवणाः प्राणाः सदा सौभाग्यसद्मनाम्  ॥ उत्स्स्त्_२०।३ ॥  
क्रीडितं तव महेश्वरतायाः पृष्ठतो ऽन्यद् इदम् एव यथैतत्  &  
इष्टमात्रघटितेष्व् अवदानेष्व् आत्मना परम् उपायम् उपैमि  ॥ उत्स्स्त्_२०।४ ॥  
त्वद्धाम्नि विश्ववन्द्ये ऽस्मिन्न् इयति क्रीडने सति  &  
तव नाथ कियान् भूयान्न् आनन्दरससम्भवः  ॥ उत्स्स्त्_२०।५ ॥  
कथं स सुभगो मा भूद्यो गौर्या वल्लभो हरः   &  
हरो ऽपि मा भूद् अथ किं गौर्याः परमवल्लभः  ॥ उत्स्स्त्_२०।६ ॥  
ध्यानामृतमयं यस्य स्वात्ममूलम् अनश्वरम्  &  
संविल्लतास् तथारूपास् तस्य कस्यापि सत्तरोः  ॥ उत्स्स्त्_२०।७ ॥  
भक्तिकण्डूसम् उल्लासावसरे परमेश्वर  &  
महानिकषपाषाणस्थूणा पूजैव जायते  ॥ उत्स्स्त्_२०।८ ॥  
सदा स्र्ष्टिविनोदाय सदा स्थितिसुखासिने  &  
सदा त्रिभुवनाहारतृप्ताय स्वामिने नमः  ॥ उत्स्स्त्_२०।९ ॥  
न क्वापि गत्वा हित्वापि न किञ्चिद् इदम् एव ये  &  
भव्यं त्वद्धाम पश्यन्ति भव्यास् तेभ्यो नमो नमः  ॥ उत्स्स्त्_२०।१० ॥  
भक्तिलक्ष्मीसमृद्धानां किम् अन्यद् उपयाचितम्  &  
एतया वा दरिद्रणां किम् अन्यद् उपयाचितम्  ॥ उत्स्स्त्_२०।११ ॥  
दुःखान्य् अपि सुखायन्ते विषम् अप्य् अमृतायते  &  
मोक्षायते च संसारो यत्र मार्गः स शङ्करः  ॥ उत्स्स्त्_२०।१२ ॥  
मूले मध्ये ऽवसाने च नास्ति दुःखं भवज्जुषां  &  
तथापि वयम् ईशान सीदामः कथम् उच्यताम्  ॥ उत्स्स्त्_२०।१३ ॥  
ज्ञानयोगादिनान्येषाम् अप्य् अपेक्षितुम् अर्हति  &  
प्रकाशः स्वैरिणाम् इव भवान् भक्तिमतां प्रभो  ॥ उत्स्स्त्_२०।१४ ॥  
भक्तानां नार्तयो नाप्य् अस्त्य् आध्यानं स्वात्मनस् तव  &  
तथाप्य् अस्ति शिवेत्य् एतत् किम् अप्य् एषां बहिर्मुखे   ॥ उत्स्स्त्_२०।१५ ॥  
सर्वाभासावभासो यो विमर्शवलितो ऽखिलम्  &  
अहम् एतद् इति स्तौमि तां क्रियाशक्तिम् ईश ते  ॥ उत्स्स्त्_२०।१६ ॥  
वर्तन्ते जन्तवो ऽशेषा अपि ब्रह्मेन्द्रविष्णवः  &  
ग्रसमानास् ततो वन्दे देव विश्वं भवन्मयम्  ॥ उत्स्स्त्_२०।१७ ॥  
सतो विनाशसम्बन्धान् मत्परं निखिलं मृषा  &  
एवमेवोद्यते नाथ त्वया संहारलीलया  ॥ उत्स्स्त्_२०।१८ ॥  
ध्यातम् आत्मुपतिष्ठत एव त्वद्वपुर् वरद भक्तिधनानाम्  &  
अप्य् अचिन्त्यम् अखिलाद्भुतचिन्ताकर्तृतां प्रति च ते विजयन्ते  ॥ उत्स्स्त्_२०।१९ ॥  
तावकभक्तिरसासवसेकाद् इव सुखितमर्ममण्डलस्फुरितैः  &  
नृत्यति वीरजनो निशि वेतालकुलैः कृतोत्साहः  ॥ उत्स्स्त्_२०।२० ॥  
आरब्धा भवदभिनुतिर् अमुना येनाङ्गकेन मम शम्भो  &  
तेनापर्यन्तम् इमं कालं दृढम् अखिलम् एव भविषीष्ट  ॥ उत्स्स्त्_२०।२१ ॥  
  
  
  
  
