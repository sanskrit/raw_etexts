---
title: Mrgendragama

---
## Intro
  
  
  
  
Mrgendragama  
  
  
  
  
  
Mrgendragama (=Mrgendra-Tantra)  
(Mula text only!)  
  
Cumulative text comprising the GRETIL versions of:  
1. Vidyapada  
3. Caryapada  
4. Yogapada  
  
Padas 1 and 4 based on the edition by Madhusudan Kaul Shastri,  
Bombay (Srinagar) : Nirnayasagara Press, 1930.  
(Kashmir Series of Texts and Studies, 50)  
  
Pada 3 based on the edition by N.R. Bhatt: Mṛgendrāgama (Kriyāpāda et Caryāpāda),  
avec le commentaire de Bhaṭṭa-Nārāyaṇakaṇṭha.  
Pondicherry : Institut Français d'Indologie, 1962.  
(Publications de l'Institut Français d'Indologie, 23)  
  
  
Input by Dominic Goodall  
The text is not proofread.  
  
  
PLAIN TEXT VERSION  
  
  
  
  


## पाठः
  
  
  
  
  
  
परमेशं नमस्कृत्य भरद्वाजमृषिं ततः  ।  
हरादिन्द्रक्रमायातं ज्ञानं शृणुत सुव्रताः  ॥ म्र्ग्त्_१,१।१ ॥  
नारायणाश्रमे पुण्ये भरद्वाजादयो द्विजाः  ।  
तेपुः शिवं प्रतिष्ठाप्य तदेकाहितमानसाः  ॥ म्र्ग्त्_१,१।२ ॥  
अथ तान्भावितान्मत्वा कदाचित्त्रिदशाधिपः  ।  
तदाश्रमपदं भेजे स्वयं तापसवेषभृत्  ॥ म्र्ग्त्_१,१।३ ॥  
स तैः सम्पूजितः पृष्ट्वा तांश्च सर्वाननामयम्  ।  
प्रोवाच चोदनाधर्मः किमर्थं नानुवर्त्यते  ॥ म्र्ग्त्_१,१।४ ॥  
त ऊचुर्नन्वयं धर्मश् चोदनाविहितो मुने  ।  
देवताराधनोपायस् तपसाभीष्टसिद्धये  ॥ म्र्ग्त्_१,१।५ ॥  
वेदे ऽस्ति संहिता रौद्री वाच्या रुद्रश्च देवता  ।  
सान्निध्यकरणे ऽप्यस्मिन् विहितः काल्पिको विधिः  ॥ म्र्ग्त्_१,१।६ ॥  
इत्युक्ते ऽपि परं भावं जिज्ञासुः प्रहसन्प्रभुः  ।  
तानाह मिथ्या ज्ञानं वः शब्दमात्रं हि देवता  ॥ म्र्ग्त्_१,१।७ ॥  
शब्देतरत्वे युगपद्- भिन्नदेशेषु यष्टृषु  ।  
न सा प्रयाति सान्निध्यं मूर्तत्वदस्मदादिवत्  ॥ म्र्ग्त्_१,१।८ ॥  
न च तत्साधकं किञ्चित् प्रमाणं भात्यबाधितम्  ।  
वाक्यं तदन्यथासिद्धं लोकवादाः क्व साधवः  ॥ म्र्ग्त्_१,१।९ ॥  
इत्यनीशवचोवारि- वेलानुन्नो ऽब्धिनेव सः  ।  
शक्रेण न चचालैषां धीशैलः सारगौरवात्  ॥ म्र्ग्त्_१,१।१० ॥  
न जातु देवतामूर्तिर् अस्मदादिशरीरवत्  ।  
विशिष्टैश्वर्यसम्पन्ना सातो नैतन्निदर्शनम्  ॥ म्र्ग्त्_१,१।११ ॥  
अथास्त्वेवं घटे न्यायः शब्दत्वादिन्द्रशब्दवत्  ।  
नादत्ते घटशब्दो ऽम्भश् चन्द्रशब्दो न राजते  ॥ म्र्ग्त्_१,१।१२ ॥  
अथान्यविषयं वाक्यम् अस्तु शक्रादिवाचकम्  ।  
कर्मरूपादिशब्दानां सार्थकत्वं कथम् भवेत्  ॥ म्र्ग्त्_१,१।१३ ॥  
प्रवादो ऽप्यखिलो मिथ्या समूलत्वान्न युक्तिमत्  ।  
न चेदमूलं भूतानां हताः सर्वाः प्रवृत्तयः  ॥ म्र्ग्त्_१,१।१४ ॥  
उपमन्युर्हरं दृष्ट्वा विमन्युरभवन्मुनिः  ।  
कथं तस्य वचो मिथ्या यस्य वश्यः पयोनिधिः  ॥ म्र्ग्त्_१,१।१५ ॥  
क्रोडीकृतो ऽहिपाशेन विषज्वालावलीमुचा  ।  
हुङ्कृत्य मोचितः पत्या दृष्टः श्वेतो धनैर्जनैः  ॥ म्र्ग्त्_१,१।१६ ॥  
इति वादानुषङ्गेण हरशंसाप्रहर्षितान्  ।  
साश्रुगद्गदवाचस्तान् वीक्ष्य प्रीतो ऽभवद्धरिः  ॥ म्र्ग्त्_१,१।१७ ॥  
स्वं रूपं दर्शयामास वज्री देवः शतक्रतुः  ।  
तरुणादित्यसङ्काशं स्तूयमानं मरुद्गणैः  ॥ म्र्ग्त्_१,१।१८ ॥  
ते तमृग्भिर्यजुर्भिश्च सामभिश्चास्तुवन्नताः  ।  
सो ऽब्रवीदुच्यतां कामो जगत्सु प्रवरो ऽपि यः  ॥ म्र्ग्त्_१,१।१९ ॥  
ते वव्रिरे शिवज्ञानं श्रूयतामिति सो ऽब्रवीत्  ।  
किन्त्वेको ऽस्तु मम प्रष्टा निखिलश्रोतृसम्मतः  ॥ म्र्ग्त्_१,१।२० ॥  
अथ तेषां भरद्वाजो भगवानग्रणीरभूत्  ।  
वाग्मी प्रगल्भः पप्रच्छ न्यायतः सुरपूजितम्  ॥ म्र्ग्त्_१,१।२१ ॥  
कथं महेश्वरादेतद् आगतं ज्ञानमुत्तमम्  ।  
किं च चेतसि संस्थाप्य निर्ममे भगवानिदम्  ॥ म्र्ग्त्_१,१।२२ ॥  
सृष्टिकाले महेशानः पुरुषार्थप्रसिद्धये  ।  
विधत्ते विमलं ज्ञानं पञ्चस्रोतो ऽभिलक्षितम्  ॥ म्र्ग्त्_१,१।२३ ॥  
तद्वर्तिवाचकव्रात- वाच्यानष्टौ महेश्वरान्  ।  
सप्तकोटिप्रसङ्ख्यातान् मन्त्रांश्च परमे ऽध्वनि  ॥ म्र्ग्त्_१,१।२४ ॥  
अष्टादशाधिकं चान्यच् छ्रुतं मायाधिकारिणाम्  ।  
मन्त्रेश्वराणामूर्ध्वाध्व- स्थितेशोपमतेजसाम्  ॥ म्र्ग्त्_१,१।२५ ॥  
तेषु व्यक्तः स भगवान् इदं योग्येषु सिद्धये  ।  
प्रकाशयत्यतो ऽन्येषु यो ऽर्थः समुपपद्यते  ॥ म्र्ग्त्_१,१।२६ ॥  
शिवोद्गीर्णमिदं ज्ञानं मन्त्रमन्त्रेश्वरेश्वरैः  ।  
कामदत्वात्कामिकेति प्रगीतं बहुविस्तरम्  ॥ म्र्ग्त्_१,१।२७ ॥  
तेभ्यो ऽवगत्य दृग्ज्योतिर् ज्वालालीढस्मरद्रुमः  ।  
ददावुमापतिर्मह्यं सहस्रैर्भवसम्मितैः  ॥ म्र्ग्त्_१,१।२८ ॥  
तत्रापि विस्तरं हित्वा सूत्रैः सारार्थवाचकैः  ।  
वक्ष्ये निराकुलं ज्ञानं तदुक्तैरेव भूयसा  ॥ म्र्ग्त्_१,१।२९ ॥  
  
अथानादिमलापेतः सर्वकृत्सर्वविच्छिवः  ।  
पूर्वव्यत्यासितस्याणोः पाशजालमपोहति  ॥ म्र्ग्त्_१,२।१ ॥  
त्रिपदार्थं चतुष्पादं महातन्त्रं जगत्पतिः  ।  
सूत्रेणैकेन संहृत्य प्राह विस्तरशः पुनः  ॥ म्र्ग्त्_१,२।२ ॥  
जगज्जन्मस्थितिध्वंस- तिरोभावविमुक्तयः  ।  
कृत्यं सकारकफलं ज्ञेयमस्यैतदेव हि  ॥ म्र्ग्त्_१,२।३ ॥  
तेन स्वभावसिद्धेन भवितव्यं जगत्कृता  ।  
अर्वाक्सिद्धे ऽनवस्था स्यान् मोक्षो निर्हेतुको ऽपि वा  ॥ म्र्ग्त्_१,२।४ ॥  
चैतन्यं दृक्क्रियारूपं तदस्त्यात्मनि सर्वदा  ।  
सर्वतश्च यतो मुक्तौ श्रूयते सर्वतोमुखम्  ॥ म्र्ग्त्_१,२।५ ॥  
सदप्यभासमानत्वात् तन्निरुद्धं प्रतीयते  ।  
वश्यो ऽनावृतवीर्यस्य सो ऽत एवाविमोक्षणात्  ॥ म्र्ग्त्_१,२।६ ॥  
प्रावृतीशबले कर्म मायाकार्यं चतुर्विधम्  ।  
पाशजालं समासेन धर्मा नाम्नैव कीर्तिताः  ॥ म्र्ग्त्_१,२।७ ॥  
इति वस्तुत्रयस्यास्य प्राक्पादकृतसंस्थितेः  ।  
चर्यायोगक्रियापादैर् विनियोगो ऽभिधास्यते  ॥ म्र्ग्त्_१,२।८ ॥  
विनियोगफलं मुक्तिर् भुक्तिरप्यनुषङ्गतः  ।  
परापरविभागेन भिद्येते ते त्वनेकधा  ॥ म्र्ग्त्_१,२।९ ॥  
वेदानसाङ्ख्यसदसत्- पादार्थिकमतादिषु  ।  
ससाधना मुक्तिरस्ति को विशेषः शिवागमे  ॥ म्र्ग्त्_१,२।१० ॥  
प्रणेत्रसर्वदर्शित्वान् न स्फुटो वस्तुसङ्ग्रहः  ।  
उपायाः सफलास्तद्वच् छैवे सर्वमिदं परम्  ॥ म्र्ग्त्_१,२।११ ॥  
वेदान्तेष्वेक एवात्मा चिदचिद्व्यक्तिलक्षितः  ।  
प्रतिज्ञामात्रमेवेदं निश्चयः किन्निबन्धनः  ॥ म्र्ग्त्_१,२।१२ ॥  
अथ प्रमाणं तत्रात्मा प्रमेयत्वं प्रपद्यते  ।  
यत्रैतदुभयं तत्र चतुष्टयमपि स्थितम्  ॥ म्र्ग्त्_१,२।१३ ॥  
अद्वैतहानिरेवं स्यान् निष्प्रमाणकतान्यथा  ।  
भोगसाम्याविमोक्षौ च यौ नेष्टावात्मवादिभिः  ॥ म्र्ग्त्_१,२।१४ ॥  
साङ्ख्यज्ञाने ऽपि मिथ्यात्वं कार्ये कारणबुद्धितः  ।  
अकर्तृभावाद्भोक्तुश्च स्वातन्त्र्यादप्यचित्त्वतः  ॥ म्र्ग्त्_१,२।१५ ॥  
इह सप्त पदार्थाः स्युर् जीवाजीवास्त्रवास्त्रयः  ।  
संवरो निर्जरश्चैव बन्धमोक्षावुभावपि  ॥ म्र्ग्त्_१,२।१६ ॥  
स्याद्वादलाञ्छिताश्चैते सर्वे ऽनैकान्तिकत्वतः  ।  
तदेव सत्तदेवासद् इति केन प्रमीयते  ॥ म्र्ग्त्_१,२।१७ ॥  
सदन्यदसदन्यच्च तदेवं सिद्धसाध्यता  ।  
असज्जघन्यं सच्छ्रेष्ठम् इत्यपि ब्रुवते बुधाः  ॥ म्र्ग्त्_१,२।१८ ॥  
नैकत्र तदपेक्षातः स्थितमेवोभयं ततः  ।  
अथ चेत्सदसद्भावः सदायुक्ततरो मतः  ॥ म्र्ग्त्_१,२।१९ ॥  
तत्कर्मसङ्करभयाद् अव्यापित्वं च ते जगुः  ।  
सामान्येतरसम्बन्ध- ज्ञानाभावादचेतसः  ॥ म्र्ग्त्_१,२।२० ॥  
यः प्रागव्यापकः सो ऽन्ते कथमन्यादृशो भवेत्  ।  
स विकासादिधर्मा चेत् ततो दोषपरम्परा  ॥ म्र्ग्त्_१,२।२१ ॥  
षट्पदार्थपरिज्ञानान् मिथ्याज्ञानं निवर्तते  ।  
रागद्वेषौ ममत्वं च तद्विशेषगुणास्ततः  ॥ म्र्ग्त्_१,२।२२ ॥  
क्रमशो विनिवर्तन्ते देहसंयोगजा यतः  ।  
सा मुक्तिर्जडतारूपा ततो मुक्तः शवो न किम्  ॥ म्र्ग्त्_१,२।२३ ॥  
चिद्व्यञ्जकस्य कर्मादेः क्षणिकत्वान्मुहुर्मुहुः  ।  
व्यज्यते जायमानैव क्षणिकेति मता परैः  ॥ म्र्ग्त्_१,२।२४ ॥  
तदसत्कर्मणो भोगाद् अतीतानुभवस्मृतेः  ।  
स्थितिर्निरन्वये नाशे न स्मृतेर्नापि कर्मणः  ॥ म्र्ग्त्_१,२।२५ ॥  
विनाशलक्षणो ऽपैति न मुक्तावप्युपप्लवः  ।  
न चास्त्यनुभवः कश्चिद् भवावस्था वरं ततः  ॥ म्र्ग्त्_१,२।२६ ॥  
इत्याद्यज्ञानमूढाणां मतमाश्रित्यदुर्धियः  ।  
अपवर्गमभीप्सन्ति खद्योतात्पावकार्थिनः  ॥ म्र्ग्त्_१,२।२७ ॥  
यत्कैवल्यं पुंस्प्रकृत्योर् विवेकाद् यो वा सर्वं ब्रह्म मत्वा विरामः  ।  
या वा काश्चिन्मुक्तयः पाशजन्यास् तास्ताः सर्वा भेदमायान्ति सृष्टौ  ॥ म्र्ग्त्_१,२।२८ ॥  
शैवे सिद्धो भाति मूर्ध्नीतरेषां मुक्तः सृष्टौ पुनरभ्येति नाधः  ।  
विश्वानर्थान्स्वेन विष्टभ्य धाम्ना सर्वेशानानीशितः सर्वदास्ते  ॥ म्र्ग्त्_१,२।२९ ॥  
  
अथोपलभ्य देहादि वस्तु कार्यत्वधर्मकम्  ।  
कर्तारमस्य जानीमो विशिष्टमनुमानतः  ॥ म्र्ग्त्_१,३।१ ॥  
वैशिष्ट्यं कार्यवैशिष्ट्याद् दृष्टं लोकस्थितावपि  ।  
%% थिस् लस्त् हल्ड़्-लिने अप्पेअर्स् अस् पर्त् ओड़् थे चोम्मेन्तर्य् (केद् प्।१०४, लिनेस् ४--५)  
%% बुत् इत् प्रोबब्ल्य् बेलोन्ग्स् तो थे तेxत् अन्द् इस् क़ुओतेद् अस् पर्त् ओड़् इत्  
%% इन् त्रिलोचनऽस् सिद्धान्तार्थसमुच्चय (इड़्प् म्स् त्।२०६, प्।६२ अन्द् त्।२८४, प्।१३३)।  
यद्यथा यादृशं यावत् कार्यं तत्कारणं तथा  ।  
नित्यं कालानवच्छेदाद् द्वैतत्यान्न प्रदेशगम्  ॥ म्र्ग्त्_१,३।२ ॥  
क्रमाक्रमसमुत्पत्तेः क्रमाद्युत्पत्तिशक्तिमत्  ।  
तस्यास्ति करणं येन दृष्टा नाकरणा कृतिः  ॥ म्र्ग्त्_१,३।३ ॥  
अनागामि च तज्ज्ञेयं कार्यस्यानादिसंस्थितेः  ।  
करणं च न शक्त्यन्यच् छक्तिर्नाचेतना चितः  ॥ म्र्ग्त्_१,३।४ ॥  
विषयानियमादेकं बोधे कृत्ये च तत्तथा  ।  
कार्यं न स्थितिजन्मादि बीजस्य प्रकृतेरणोः  ॥ म्र्ग्त्_१,३।५ ॥  
पारिशेष्यान्महेशस्य मुक्तस्य शिव एव सः  ।  
सम्बन्धाग्रहणे बाधा मानस्याभ्येति कस्यचित्  ॥ म्र्ग्त्_१,३।६ ॥  
सा परस्यापि धूमो ऽन्यो गिरौ माहानसाद्यतः  ।  
लोके वपुष्मतो दृष्टं कृत्यं सो ऽप्यस्मदादिवत्  ॥ म्र्ग्त्_१,३।७ ॥  
मूलाद्यसम्भवाच्छाक्तं वपुर्नो तादृशं प्रभोः  ।  
तद्वपुः पञ्चभिर्मन्त्रैः पञ्चकृत्योपयोगिभिः  ॥ म्र्ग्त्_१,३।८ ॥  
ईशतत्पुरुषाघोर- वामाजैर्मस्तकादिकम्  ।  
ईष्टे येन जगत्सर्वं गुणेनोपरिवर्तिना  ॥ म्र्ग्त्_१,३।९ ॥  
स मूर्धसमदेशत्वान् मूर्धा नावयवस्तनोः  ।  
तस्य तस्य तनुर्या पूस् तस्यामुषति येन सः  ॥ म्र्ग्त्_१,३।१० ॥  
तत्त्राणाद्व्यञ्जनाच्चापि स तत्पुरुषवक्त्रकः  ।  
हृदयं बोधपर्यायः सो ऽस्याघोरः शिवो यतः  ॥ म्र्ग्त्_१,३।११ ॥  
परिग्रहस्य घोरत्वाद् घोरोक्तिरुपचारतः  ।  
वामस्त्रिवर्गवामत्वाद् रहस्यश्च स्वभावतः  ।  
वामं धाम परं गुह्यं यस्यासौ वामगुह्यकः  ॥ म्र्ग्त्_१,३।१२ ॥  
सद्यो ऽणूनां मूर्तयः सम्भवन्ति यस्येच्छातस्तेन सद्यो ऽभिधानः  ।  
सद्यो मूर्तीर्योगिनां वा विधत्ते सद्योमूर्तिः कृत्यशैघ्र्यान्न मूर्तेः  ॥ म्र्ग्त्_१,३।१३ ॥  
इत्थं शक्तिः कुर्वती देहकृत्यं देहाभावादुच्यते देहशब्दैः  ।  
तस्या भेदा ये ऽपि वामादयः स्युस् ते ऽपि प्रोक्ताः कृत्यभेदेन सद्भिः  ॥ म्र्ग्त्_१,३।१४ ॥  
  
स इत्थंविग्रहो ऽनेन करणेनाहतौजसा  ।  
करोति सर्वदा कृत्यं यदा यदुपपद्यते  ॥ म्र्ग्त्_१,४।१ ॥  
तत्रादौ केवलाणूनां योग्यानां कुरुते ऽष्टकम्  ।  
वामादिशक्तिभिर्युक्तं सप्तकोटिपरिच्छदम्  ॥ म्र्ग्त्_१,४।२ ॥  
तेषामनन्तः सूक्ष्मश्च तथा चैव शिवोत्तमः  ।  
एकनेत्रैकरुद्रौ च त्रिमूर्तिश्चामितद्युतिः  ॥ म्र्ग्त्_१,४।३ ॥  
श्रीकण्ठश्च शिखण्डी च राजराजेश्वरेश्वराः  ।  
ईषदप्राप्तयोगत्वान् नियोज्याः परमेष्ठिनः  ॥ म्र्ग्त्_१,४।४ ॥  
सर्वज्ञत्वादियोगे ऽपि नियोज्यत्वं मलांशतः  ।  
परस्परं विशिष्यन्ते मन्त्राश्चैवमधः स्थिताः  ॥ म्र्ग्त्_१,४।५ ॥  
ते च मन्त्रेश्वरव्यक्त- शिवशक्तिप्रचोदिताः  ।  
कुर्वन्त्यनुग्रहं पुंसां यदा येषां स युज्यते  ॥ म्र्ग्त्_१,४।६ ॥  
प्रयोक्तृदेहसापेक्षं तदर्धमखिले ऽध्वनि  ।  
कृत्वाधिकारं स्थित्यन्ते शिवं विशति सेश्वरम्  ॥ म्र्ग्त्_१,४।७ ॥  
विनाधिकरणेनान्यत् प्रधानविकृतेरधः  ।  
कृत्वाधिकारमीशेष्टम् अपैति स्वाध्वसंहृतौ  ॥ म्र्ग्त्_१,४।८ ॥  
ततो ऽनन्ताद्यभिव्यक्तः पतीनां ग्रन्थितत्त्वतः  ।  
कलाद्यारब्धदेहानां करोत्यष्टादशं शतम्  ॥ म्र्ग्त्_१,४।९ ॥  
तानप्याविश्य भगवान् साञ्जनान् भुवनाधिपान्  ।  
येभ्यः सर्वमिदं येषां शक्तिः कर्मनिबन्धना  ॥ म्र्ग्त्_१,४।१० ॥  
प्रणेतॄण् पशुशास्त्राणां पशूंस्तदनुवर्तकान्  ।  
स्वसाध्यकारकोपेतान् कालधामावधिस्थितान्  ॥ म्र्ग्त्_१,४।११ ॥  
स्थितौ सकारकानेतान् समाक्रम्य स्वतेजसा  ।  
युनक्ति स्वार्थसिद्ध्यर्थं भूतैरनभिलक्षितः  ॥ म्र्ग्त्_१,४।१२ ॥  
भोगसाधनमाक्षिप्य कृत्वा कारणसंश्रयम्  ।  
तच्च सात्मकमाक्रम्य विश्रमायावतिष्ठते  ॥ म्र्ग्त्_१,४।१३ ॥  
भविनां भवखिन्नानां सर्वभूतहितो यतः  ।  
स्वापावसानमासाद्य पुनः प्राग्वत्प्रवर्तते  ॥ म्र्ग्त्_१,४।१४ ॥  
स्वापे ऽप्यास्ते बोधयन्बोधयोग्यान् रोध्यान्रुन्धन्पाचयन् कर्मिकर्म  ।  
मायाशक्तीर्व्यक्तियोग्याः प्रकुर्वन् पश्यन्सर्वं यद्यथा वस्तुजातम्  ॥ म्र्ग्त्_१,४।१५ ॥  
  
तमःशक्त्यधिकारस्य निवृत्तेस्तत्परिच्युतौ  ।  
व्यनक्ति दृक्क्रियानन्त्यं जगद्बन्धुरणोः शिवः  ॥ म्र्ग्त्_१,५।१ ॥  
यान्विमोचयति स्वापे शिवाः सद्यो भवन्ति ते  ।  
संहृतौ वा समुद्भूताव् अणवः पतयो ऽथवा  ॥ म्र्ग्त्_१,५।२ ॥  
रुद्रमन्त्रपतीशान- पदभाजो भवन्ति ते  ।  
स्थितौ याननुगृह्णाति गुरुमास्थाय चिद्वतः  ॥ म्र्ग्त्_१,५।३ ॥  
येषां शरीरिणां शक्तिः पतत्यपि निवृत्तये  ।  
तेषां तल्लिङ्गमौत्सुक्यं मुक्तौ द्वेषो भवस्थितौ  ॥ म्र्ग्त्_१,५।४ ॥  
भक्तिश्च शिवभक्तेषु श्रद्धा तच्छासके विधौ  ।  
अनेनानुमितिः शिष्ट- हेतोः स्थूलधियामपि  ॥ म्र्ग्त्_१,५।५ ॥  
पशुदृग्योगसिद्धानां कर्मव्यक्तिद्वयं समम्  ।  
ज्येष्ठादिफलयोग्यानां साधिकारासु मुक्तिषु  ॥ म्र्ग्त्_१,५।६ ॥  
उपायादरवैशिष्ट्यान् मृग्यते तत्त्रयं पुनः  ।  
द्वयोर्व्यक्तिकरः कश्चिच् च्युतिसिद्धिविलक्षितः  ॥ म्र्ग्त्_१,५।७ ॥  
ईषदर्धनिवृत्ते तु रोधकत्वे तमःपतेः  ।  
भवन्त्येतानि लिङ्गानि किञ्चिच्छिष्टे च देहिनाम्  ॥ म्र्ग्त्_१,५।८ ॥  
योग्यतात्रयमप्येतत् समतीत्य महेश्वरः  ।  
स्वापे ऽनुमनुगृह्णाति साधिकारमिदं यतः  ॥ म्र्ग्त्_१,५।९ ॥  
सर्गमूले तृतीयायां स्वापवद्भूतसंहृतौ  ।  
स यद्व्यपास्य क्रियते तद्विधो यो ऽणुरुच्यते  ॥ म्र्ग्त्_१,५।१० ॥  
तथा बीजं शरीरादेः पाचयत्यानिवेशनात्  ।  
न योग्यताङ्गमभजत् सद्यः स्यादौषधादिवत्  ॥ म्र्ग्त्_१,५।११ ॥  
पाकार्हमपि तत्पक्तुं नेशत्यात्मानमात्मना  ।  
धर्मसामान्य एवायं सर्वस्य परिणामिनः  ॥ म्र्ग्त्_१,५।१२ ॥  
सर्वज्ञः सर्वकर्तृत्वात् साधनाङ्गफलैः सह  ।  
यो यज्जानाति कुरुते स तदेवेति सुस्थितम्  ॥ म्र्ग्त्_१,५।१३ ॥  
तच्चास्यावृतिशून्यत्वान् न व्यञ्जकमपेक्षते  ।  
तन्न सांशयिकं तस्माद् विपरीतं न जातुचित्  ॥ म्र्ग्त्_१,५।१४ ॥  
यानि व्यञ्जकमीक्षन्ते वृतत्वान्मलशक्तिभिः  ।  
व्यञ्जकस्यानुरोधेन तानि स्युर्व्याहतान्यपि  ॥ म्र्ग्त्_१,५।१५ ॥  
नाध्यक्षं नापि तल्लैङ्गं न शाब्दमपि शाङ्करम्  ।  
ज्ञानमाभाति विमलं सर्वदा सर्ववस्तुषु  ॥ म्र्ग्त्_१,५।१६ ॥  
तदेकं विषयानन्त्याद् भेदानन्त्यं प्रपद्यते  ।  
कर्तृत्वं तदभिन्नत्वात् तद्वदेवोपचारतः  ॥ म्र्ग्त्_१,५।१७ ॥  
सत्तस्वरूपकरणार्थविधेयदृग्भिर् लेशोदिताभिरिति ये विदुरीशतत्त्वम्  ।  
ते मोचयन्ति भविनो भवपङ्कमग्नान् नो विस्तरेण पुरुषाः पशुपाशरूपम्  ॥ म्र्ग्त्_१,५।१८ ॥  
  
अथ विश्वनिमित्तस्य प्राप्तं लक्षणमात्मनः  ।  
तदीशोक्तौ गतप्रायं तथाप्युद्देश उच्यते  ॥ म्र्ग्त्_१,६।१ ॥  
कार्यं क्षित्यादि कर्तेशस् तत्कर्तुर्नोपयुज्यते  ।  
न स्वार्थमप्यचिद्भावान् नानर्थ्यं कर्तृगौरवात्  ॥ म्र्ग्त्_१,६।२ ॥  
पारिशेष्यात्परार्थं तत् क्षेत्रज्ञः स परस्तयोः  ।  
परो देहस्तदर्थत्वात् परार्थाः क्ष्मादयो ननु  ॥ म्र्ग्त्_१,६।३ ॥  
कायो ऽप्यचित्त्वादान्यार्थ्यं सुतरां प्रतिपद्यते  ।  
चेतनश्चेन्न भोग्यत्वाद् विकारित्वाच्च जातुचित्  ॥ म्र्ग्त्_१,६।४ ॥  
भोग्या विकारिणो दृष्टाश् चिद्विहीनाः पटादयः  ।  
यस्मिन्सति च सत्त्वाद्वा न सत्यपि शवे चितिः  ॥ म्र्ग्त्_१,६।५ ॥  
परिणामसय् वैशिष्ट्याद् अस्ति चेत् न स्मृतिस्तदा  ।  
नाप्येवं सुप्रतीतत्वात् स्मर्ता कायेतरो ऽस्त्यतः  ॥ म्र्ग्त्_१,६।६ ॥  
नाव्यापको न क्षणिको नैको नापि जडात्मकः  ।  
नाकर्ता भिन्नचिद्योगी पाशान्ते शिवताश्रुतेः  ॥ म्र्ग्त्_१,६।७ ॥  
  
अथाविद्यादयः पाशाः कथ्यन्ते लेशतो ऽधुना  ।  
येषामपाये पतयो भवन्ति जगतो ऽणवः  ॥ म्र्ग्त्_१,७।१ ॥  
पाशाभावे पारतन्त्र्यं वक्तव्यं किन्निबन्धनम्  ।  
स्वाभाविकं चेन्मुक्तेषु मुक्तशब्दो निवर्तते  ॥ म्र्ग्त्_१,७।२ ॥  
बन्धशून्यस्य वशिता दृष्टा बद्धस्य वश्यता  ।  
एतावती ते बद्धत्व- मुक्तत्वे बद्धमुक्तयोः  ॥ म्र्ग्त्_१,७।३ ॥  
तत्पारतन्त्र्यं बद्धत्वं तस्मिन्नित्ये चिदादिवत्  ।  
मुक्तिसाधनसन्दोहो व्यर्थो ऽलमनया धिया  ॥ म्र्ग्त्_१,७।४ ॥  
नित्यव्यापकचिच्छक्ति- निधिरप्यर्थसिद्धये  ।  
पाशवं शाम्भवं वापि नान्विष्यत्यन्यथा बलम्  ॥ म्र्ग्त्_१,७।५ ॥  
तदावरणमस्याणोः पञ्चस्रोतसि शाङ्करे  ।  
पर्यायैर्बहुभिर्गीतम् अदृष्टं पशुभिः सदा  ॥ म्र्ग्त्_१,७।६ ॥  
पशुत्वपशुनीहार- मृत्युमूर्च्छामलाञ्जनैः  ।  
अविद्यावृतिरुग्ग्लानि- पापमूलक्षपादिभिः  ॥ म्र्ग्त्_१,७।७ ॥  
तदेकं सर्वभूतानाम् अनादि निबिडं महत्  ।  
प्रत्यात्मस्थस्वकालान्ता- पायिशक्तिसमूहवत्  ॥ म्र्ग्त्_१,७।८ ॥  
तदनादिस्थमर्वाग्वा तद्धेतुस्तदतो ऽन्यथा  ।  
रुणद्धि मुक्तानेवं चेन् मोक्षे यत्नस्ततो मृषा  ॥ म्र्ग्त्_१,७।९ ॥  
तदेकं बहुसङ्ख्यं तु तादृगुत्पत्तिमद्यतः  ।  
किन्तु तच्छक्तयो ऽनेका युगपन्मुक्त्यदर्शनात्  ॥ म्र्ग्त्_१,७।१० ॥  
तासां माहेश्वरी शक्तिः सर्वानुग्राहिका शिवा  ।  
धर्मानुवर्तनादेव पाश इत्युपचर्यते  ॥ म्र्ग्त्_१,७।११ ॥  
परिणामयत्येताश्च रोधान्तं कार्कचित्त्विषा  ।  
यदोन्मीलनमाधत्ते तदानुग्राहिकोच्यते  ॥ म्र्ग्त्_१,७।१२ ॥  
शम्भोश्चिदाद्यनुग्राह्यं तद्विरोधितया मिथः  ।  
युगपन्न क्षमं शक्तिः सर्वानुग्राहिका कथम्  ॥ म्र्ग्त्_१,७।१३ ॥  
कथं भूतोपकारार्थं प्रवृत्तस्य जगत्प्रभोः  ।  
अपकारकमाविश्य युज्यते तुन्नतोदनम्  ॥ म्र्ग्त्_१,७।१४ ॥  
न तोदनाय कुरुते मलस्याणोरनुग्रहम्  ।  
किन्तु यत्क्रियते किञ्चित् तदुपायेन नान्यथा  ॥ म्र्ग्त्_१,७।१५ ॥  
न साधिकारे तमसि मुक्तिर्भवति कस्यचित्  ।  
अधिकारो ऽपि तच्छक्तेः परिणामान्निवर्तते  ॥ म्र्ग्त्_१,७।१६ ॥  
सो ऽपि न स्वत एव स्याद् अपि योग्यस्य वस्तुनः  ।  
सर्वथा सर्वदा यस्माच् चित्प्रयोज्यमचेतनम्  ॥ म्र्ग्त्_१,७।१७ ॥  
यथा क्षारादिना वैद्यस् तुदन्नपि न रोगिणम्  ।  
कोटाविष्टार्थदायित्वाद् दुःखहेतुः प्रतीयते  ॥ म्र्ग्त्_१,७।१८ ॥  
सर्वगत्वान्महेशस्य नाधिष्ठानं विहन्यते  ।  
न च यत्रास्ति कर्तव्यं तस्मिन्नौदास्यमेति सः  ॥ म्र्ग्त्_१,७।१९ ॥  
धर्मिणो ऽनुग्रहो नाम यत्तद्धर्मानुवर्तनम्  ।  
न सो ऽस्ति कस्यचिज्जातु यः पत्या नानुवर्तते  ॥ म्र्ग्त्_१,७।२० ॥  
गताधिकारनीहार- वीर्यस्य सत एधते  ।  
पशोरनुग्रहो ऽन्यस्य तादर्थ्यादस्ति कर्मणः  ॥ म्र्ग्त्_१,७।२१ ॥  
बोद्धृत्वपरिणामित्व- धर्मयोरनुवर्तनम्  ।  
मलस्य साधिकारस्य निवृत्तेस्तत्परिच्युतौ  ॥ म्र्ग्त्_१,७।२२ ॥  
इत्येवं यौगपद्येन क्रमात्सुघत एव हि  ।  
मायायाः साधिकारायाः कर्मणश्चोक्त एव सः  ॥ म्र्ग्त्_१,७।२३ ॥  
  
अथेन्द्रियशरीरार्थैश् चिद्योगस्यानुमीयते  ।  
निमित्तमागामिभावाद् यतो नागाम्यहेतुमत्  ॥ म्र्ग्त्_१,८।१ ॥  
तस्य प्रदेशवर्तित्वाद् वैचित्र्यात्क्षणिकत्वतः  ।  
प्रतिपुन्नियतत्वाच्च सन्ततत्वाच्च तद्गुणम्  ॥ म्र्ग्त्_१,८।२ ॥  
ईशाविद्याद्यपेक्षित्वात् सहकारि तदुच्यते  ।  
कर्म व्यापारजन्यत्वाद् अदृष्टं सूक्ष्मभावतः  ॥ म्र्ग्त्_१,८।३ ॥  
जनकं धारकं भोग्यम् अध्यात्मादित्रिसाधनम्  ।  
तत्सत्यानृतयोनित्वाद् धर्माधर्मस्वरूपकम्  ॥ म्र्ग्त्_१,८।४ ॥  
स्वापे विपाकमभ्येति तत्सृष्टावुपयुज्यते  ।  
मायायां वर्तते चान्ते नाभुक्तं लयमेति च  ॥ म्र्ग्त्_१,८।५ ॥  
इति मायादिकालान्त- प्रवर्तकमनादिमत्  ।  
कर्म व्यञ्जकमप्येतद् रोधि सद्यन्न मुक्तये  ॥ म्र्ग्त्_१,८।६ ॥  
  
अथ सर्वज्ञवाक्येन प्रतिपन्नस्य लक्षणम्  ।  
कथ्यते ग्रन्थिपाशस्य किञ्चिद्युक्त्यापि लेशतः  ॥ म्र्ग्त्_१,९।१ ॥  
तदेकमशिवं बीजं जगतश्चित्रशक्तिमत्  ।  
सहकार्यधिकारान्त- संरोधि व्याप्यनश्वरम्  ॥ म्र्ग्त्_१,९।२ ॥  
कर्तानुमीयते येन जगद्धर्मेण हेतुना  ।  
तेनोपादानमप्यस्ति न पटस्तन्तुभिर्विना  ॥ म्र्ग्त्_१,९।३ ॥  
तदचेतनमेव स्यात् कार्यस्याचित्त्वदर्शनात्  ।  
प्राप्तः सर्वहरो दोषः कारणानियमो ऽन्यथा  ॥ म्र्ग्त्_१,९।४ ॥  
यद्यनित्यमिदं कार्यं कस्मादुत्पद्यते पुनः  ।  
अव्यापि चेत्कुतस्तत्स्यात् सर्वेषां सर्वतोमुखम्  ॥ म्र्ग्त्_१,९।५ ॥  
यदनेकमचित्तत्तु दृष्टमुत्पत्तिधर्मकम्  ।  
न तदुत्पत्तिमत्तस्माद् एकमभ्युपगम्यताम्  ॥ म्र्ग्त्_१,९।६ ॥  
पटस्तन्तुगणाद्दृष्टः सर्वमेकमनेकतः  ।  
तदप्यनेकमेकस्माद् एव बीजात्प्रजायते  ॥ म्र्ग्त्_१,९।७ ॥  
येषां चिद्धर्मकाद्धेतोर् अचिदप्युपजायते  ।  
तेषां धूमेन लिङ्गेन जलं किं नानुमीयते  ॥ म्र्ग्त्_१,९।८ ॥  
भूतावधि जगद्येषां कारणं परमाणवः  ।  
तेषां पूर्वोदिताद्धेतोर् ज्ञातैव ज्ञानसूक्ष्मता  ॥ म्र्ग्त्_१,९।९ ॥  
शरीरादेः शरीरादि यदि तन्निखिलात्यये  ।  
का वार्ता नाखिलध्वंसो न सर्वज्ञो मृषा वदेत्  ॥ म्र्ग्त्_१,९।१० ॥  
एकदेशे ऽपि यो धर्मः प्रतीतो यस्य धर्मिणः  ।  
स तस्य सर्वतः केन जायमानो निवार्यते  ॥ म्र्ग्त्_१,९।११ ॥  
कोटिशो मरणं दृष्ट्वा संहतानां शरीरिणाम्  ।  
सो ऽपि प्रतीयते कालो यत्राशेषजनक्षयः  ॥ म्र्ग्त्_१,९।१२ ॥  
तदाधाराणि कार्याणि शक्तिरूपाणि संहृतौ  ।  
विवृतौ व्यक्तिरूपाणि व्याप्रियन्ते ऽर्थसिद्धये  ॥ म्र्ग्त्_१,९।१३ ॥  
तन्त्वादिकारकादानं पटासत्त्वे पटार्थिनः  ।  
सत्त्वे कारकशब्दो ऽपि व्यपैतीति हतं जगत्  ॥ म्र्ग्त्_१,९।१४ ॥  
साफल्यमसदुत्पत्ताव् अस्तु कारकवस्तुनः  ।  
उत्पादयतु सर्वस्मात् सर्वः सर्वमभीप्सितम्  ॥ म्र्ग्त्_१,९।१५ ॥  
अथाशक्यं यतः शक्यम् अत्र वः किं नियामकम्  ।  
न च पश्यामि तत्किञ्चित् शक्तिश्चेत्सिद्धसाध्यता  ॥ म्र्ग्त्_१,९।१६ ॥  
अन्यथा कारकव्रात- प्रवृत्त्यनुपपत्तितः  ।  
श्रुतिरादानमर्थश्च व्यपैतीत्यपि तद्धतम्  ॥ म्र्ग्त्_१,९।१७ ॥  
अथास्त्युत्पादिका शक्तिर् न कार्यं शक्तिरूपकम्  ।  
तयोर्विशेषणं वाच्यं नैतत्पश्यामि किञ्चन  ॥ म्र्ग्त्_१,९।१८ ॥  
तस्मान्नियामिका जन्य- शक्तिः कार[ण]वस्तुनः  ।  
सान्वयव्यतिरेकाभ्यां रूढितो वावसीयते  ॥ म्र्ग्त्_१,९।१९ ॥  
तद्व्यत्किर्जननं नाम तत्कारकसमाश्रयात्  ।  
तेन तन्तुगताकारं पटाकारावरोधकम्  ॥ म्र्ग्त्_१,९।२० ॥  
वेमादिनापनीयाथ पटव्यक्तिः प्रकाश्यते  ।  
यथा कटादिगूढस्य पटादेस्तद्व्युदासतः  ।  
नासतः क्रियते व्यक्तिः कलादेर्ग्रन्थितस्तथा  ॥ म्र्ग्त्_१,९।२१ ॥  
  
ग्रन्थिजन्यं कलाकाल- विद्यारागनृमातरः  ।  
गुणधीगर्वचित्ताक्ष- मात्राभूतान्यनुक्रमात्  ॥ म्र्ग्त्_१,१०।१ ॥  
विधत्ते देहसिद्ध्यर्थं यत्साक्षाद्यत्पदान्तरात्  ।  
यथा युनक्ति यद्धेतोस् तादृक्तदधुनोच्यते  ॥ म्र्ग्त्_१,१०।२ ॥  
कर्तृशक्तिरणोर्नित्या विभ्वी चेश्वरशक्तिवत्  ।  
तमश्च्छन्नतयार्थेषु नाभाति निरनुग्रहा  ॥ म्र्ग्त्_१,१०।३ ॥  
तदनुग्राहकं तत्त्वं कलाख्यं तैजसं हरः  ।  
मायां विक्षोभ्य कुरुते प्रवृत्त्यङ्गं परं हि तत्  ॥ म्र्ग्त्_१,१०।४ ॥  
तेन प्रदीपकल्पेन तदास्वच्छचितेरणोः  ।  
प्रकाशयत्येकदेशं विदार्य तिमिरं घनम्  ॥ म्र्ग्त्_१,१०।५ ॥  
कल इत्येष यो धातुः सङ्ख्याने प्रेरणे च सः  ।  
प्रोत्सारणं प्रेरणं सा कुर्वती तमसः कला  ॥ म्र्ग्त्_१,१०।६ ॥  
इत्येतदुभयं विप्र सम्भूयानन्यवत्स्थितम्  ।  
भोगक्रियाविधौ जन्तोर् निजगुः कर्तृकारकम्  ॥ म्र्ग्त्_१,१०।७ ॥  
एवं व्यक्तक्रियाशक्तिर् दिदृक्षुर्गोचरं दृशः  ।  
भजत्यनुग्रहापेक्षं स्वयं द्रष्टुमशक्नुवत्  ॥ म्र्ग्त्_१,१०।८ ॥  
तदर्थं क्षोभयित्वेशः कलामेव जनिक्षमाम्  ।  
तत्त्वं विद्याख्यमसृजत् करणं परमात्मनः  ॥ म्र्ग्त्_१,१०।९ ॥  
तेन प्रकाशरूपेण ज्ञानशक्तिप्ररोचिना  ।  
सर्वकारकनिष्पाद्यम् अवैति विषयं परम्  ॥ म्र्ग्त्_१,१०।१० ॥  
तदभिव्यक्तचिच्छक्ति- दृष्टार्थो ऽप्यपिपासितः  ।  
नैति तं जनकं रागं तस्मादेवासृजत्प्रभुः  ॥ म्र्ग्त्_१,१०।११ ॥  
स तेन रञ्जितो भोग्यं मलीमसमपि स्पृहन्  ।  
आदत्ते न च भुञ्जानो विरागमधिगच्छति  ॥ म्र्ग्त्_१,१०।१२ ॥  
इति प्रवृत्तः करणैः कार्यरूढैः सभौवनैः  ।  
भोगभूमिषु ना भुङ्क्ते भोगान्कालानुवर्तिनः  ॥ म्र्ग्त्_१,१०।१३ ॥  
तुट्यादिप्रत्ययस्यार्थः कालो मायासमुद्भवः  ।  
कलयन्ना समुत्थानान् नियत्या नियतं पशुम्  ॥ म्र्ग्त्_१,१०।१४ ॥  
ससाधनस्य भोगस्य कर्मतन्त्रतया जगुः  ।  
केचिन्नियामकं कर्म यदन्यदतिरिच्यते  ॥ म्र्ग्त्_१,१०।१५ ॥  
भोगो ऽर्थः सर्वतत्त्वानां सो ऽपि कर्मनिबन्धनः  ।  
कर्मैवास्तु शरीरादि ततः सर्वमपार्थकम्  ॥ म्र्ग्त्_१,१०।१६ ॥  
अथ देहादिसापेक्षं तत्पुमर्थप्रसाधकम्  ।  
ततो नियतिसापेक्षम् अस्तु कर्म नियामकम्  ॥ म्र्ग्त्_१,१०।१७ ॥  
पुंस्तत्त्वं तत एवाभूत् पुंस्प्रत्ययनिबन्धनम्  ।  
आपूरकं प्रधानादेर् भौवनेरुद्रसंश्रयम्  ॥ म्र्ग्त्_१,१०।१८ ॥  
ततः प्राधानिकं तत्त्वं कलातत्त्वादजीजनत्  ।  
सप्तग्रन्थिनिदानस्य यत्तद्गौणस्य कारणम्  ॥ म्र्ग्त्_१,१०।१९ ॥  
ततो बुद्ध्याद्युपादानं गौणं सत्त्वं रजस्तमः  ।  
तद्वृत्तयः प्रकाशाद्याः प्रसिद्धा एव भूयसा  ॥ म्र्ग्त्_१,१०।२० ॥  
त्रयो गुणास्तथाप्येकं तत्त्वं तदवियोगतः  ।  
एकैकश्रुतिरेतेषां वृत्त्याधिक्यनिबन्धना  ॥ म्र्ग्त्_१,१०।२१ ॥  
न तदस्ति जगत्यस्मिन् वस्तु किञ्चिदचेतनम्  ।  
यन्न व्याप्तं गुणैर्यस्मिन्न् एको वामिश्रको गुणः  ॥ म्र्ग्त्_१,१०।२२ ॥  
बुद्धितत्त्वं ततो नाना- भावप्रत्ययलक्षणम्  ।  
परं तदात्मनो भोग्यं वक्ष्यमाणार्थसंस्कृतम्  ॥ म्र्ग्त्_१,१०।२३ ॥  
भावा बुद्धिगुणा धर्म- ज्ञानवैराग्यभूतयः  ।  
सात्त्विका व्यत्ययेनैते रागमुत्सृज्य तामसाः  ॥ म्र्ग्त्_१,१०।२४ ॥  
प्रत्ययास्तदुपादानास् ते ऽष्टौ  नव चतुर्गुणाः  ।  
सप्त पञ्च च विख्याताः सिद्ध्याद्या वर्गशो मुने  ॥ म्र्ग्त्_१,१०।२५ ॥  
भावाः सप्रत्ययास्तेषां लेशाल्लक्षणमुच्यते  ।  
सांसिद्धिका वैनयिकाः प्राकृताश्च भवन्त्यणोः  ॥ म्र्ग्त्_१,१०।२६ ॥  
विशिष्टधर्मसंस्कार- समुद्दीपितचेतसाम्  ।  
गुणः सांसिद्धिको भाति देहाभावे ऽपि पूर्ववत्  ॥ म्र्ग्त्_१,१०।२७ ॥  
लोकधीगुरुशास्त्रेभ्यो भाति वैनयिको गुणः  ।  
समर्जितो वैनयिको मनोवाक्तनुचेष्टया  ॥ म्र्ग्त्_१,१०।२८ ॥  
प्राकृतो देहसंयोगे व्यक्तः स्वप्नादिबोधवत्  ।  
स्वर्गो मुक्तिः प्रकृतित्वा- विघातौ योनिक्रान्तिर्निरयावाप्तिबन्धौ  ।  
रूपेष्वर्था वैनयप्राकृतेषु सम्पद्यन्ते सविघाताः क्रमेण  ॥ म्र्ग्त्_१,१०।२९ ॥  
वश्याक्रान्तिस्तत्परिज्ञानयोगो भोगानिच्छा विघ्नसङ्घव्यपायः  ।  
भोगासक्तिर्न्यक्कृतिर्देहलब्धिर् विघ्नश्चार्थास्तेषु सांसिद्धिकेषु  ॥ म्र्ग्त्_१,१०।३० ॥  
  
अथ सिद्ध्यादिवर्गाणां लेशात्सामान्यलक्षणम्  ।  
कथ्यते विप्लवो मा भूत् समासोक्तेः प्रभेदशः  ॥ म्र्ग्त्_१,११।१ ॥  
पुंस्प्रकृत्यादिविषया बुद्धिर्या सिद्धिरत्र सा  ।  
तुष्टिर्नुरकृतार्थस्य कृतार्थो ऽस्मीति या मतिः  ॥ म्र्ग्त्_१,११।२ ॥  
अशक्तिः कारकापाये सदर्थाप्रभविष्णुता  ।  
किञ्चित्सामान्यतो ऽन्यत्र मतिरन्या विपर्ययः  ॥ म्र्ग्त्_१,११।३ ॥  
प्रकाशकतया सिद्धिर् व्यक्तादेः सत्त्वभावजा  ।  
प्रकाशार्थप्रवृत्तत्वाद् रज्ॐशप्रभवपि च  ॥ म्र्ग्त्_१,११।४ ॥  
तुष्टिर्मिथ्यास्वरूपत्वात् तमोगुणनिबन्धना  ।  
सुखरूपतया ब्रह्मन् सात्त्विक्यप्यवसीयते  ॥ म्र्ग्त्_१,११।५ ॥  
अशक्तिरप्रवृत्तत्वात् तामसी दुःखभावतः  ।  
राजस्यपि गुणो दृष्टः कार्ये कारणसंश्रयः  ॥ म्र्ग्त्_१,११।६ ॥  
विपर्ययस्तमोयोनिर् मिथ्यारूपतया स च  ।  
सामान्यमात्रकाभासात् सत्त्वात्मेति विनिश्चितः  ॥ म्र्ग्त्_१,११।७ ॥  
इति बुद्धिप्रकाशो ऽयं भावप्रत्ययलक्षणः  ।  
बोध इत्युच्यते बोध- व्यक्तिभूमितया पशोः  ॥ म्र्ग्त्_१,११।८ ॥  
बुद्धिर्बोधनिमित्तं चेद् विद्या तद्व्यतिरिच्यते  ।  
रागो ऽपि सत्यवैराग्ये कलायोनिः करोति किम्  ॥ म्र्ग्त्_१,११।९ ॥  
व्यञ्जकान्तरसद्भावे व्यञ्जकं यद्यपार्थकम्  ।  
मनोदेवार्थसद्भावे सति धीरप्यनर्थिका  ॥ म्र्ग्त्_१,११।१० ॥  
अथैवं ब्रुवते केचित् करणत्वविवक्षया  ।  
सो ऽपि देवैर्मनःषष्ठैः पक्षो ऽनैकान्तिकः स्मृतः  ॥ म्र्ग्त्_१,११।११ ॥  
अथैकविनियोगित्वे सत्येकमतिरिच्यते  ।  
श्रोत्रदृक्पाणिपादादि ततो भिन्नार्थमस्तु नुः  ॥ म्र्ग्त्_१,११।१२ ॥  
न चैकविनियोगित्वं विद्याबुद्ध्योः कथञ्चन  ।  
विनियोगान्तरद्वारा न दुष्टानेकसाध्यता  ॥ म्र्ग्त्_१,११।१३ ॥  
विद्या व्यक्ताणुचिच्छक्तिर् नुन्नाक्षेशाक्षगोचरान्  ।  
स्वीकृत्य पुंस्प्रयुक्तस्य करणस्यैति कर्मताम्  ॥ म्र्ग्त्_१,११।१४ ॥  
मतिस्तेनेतरा रागो न गौणस्तद्विधर्मतः  ।  
तच्च भोग्यत्वमेतद्वा वीतरागस्ततो हतः  ॥ म्र्ग्त्_१,११।१५ ॥  
रागो ऽर्थेष्वभिलाषो यो न सो ऽस्ति विषयद्वये  ।  
कर्मास्तु व्यापकं कल्प्यं कल्पिते ऽपीतरत्र यत्  ॥ म्र्ग्त्_१,११।१६ ॥  
कर्मणः केवलस्योक्तं नियतावेव दूषणम्  ।  
दोषः सहानवस्थानो नासाम्याद्द्वेषरागयोः  ॥ म्र्ग्त्_१,११।१७ ॥  
सर्वस्य सर्वदा सर्वा प्रवृत्तिः सुखबुद्धिजा  ।  
प्रवृत्तस्य सुखं दुःखं मोहो वाप्युपजायते  ॥ म्र्ग्त्_१,११।१८ ॥  
प्रवृत्त्यनन्तरं द्वेषो रागस्तत्पूर्वकालतः  ।  
द्वेषान्ते स पुनर्येन वीर्यवद्योगकारणम्  ॥ म्र्ग्त्_१,११।१९ ॥  
अथ व्यक्तान्तराद्बुद्धेर् गर्वो ऽभूत्करणं चितः  ।  
व्यापाराद्यस्य चेष्टन्ते शारीराः पञ्च वायवः  ॥ म्र्ग्त्_१,११।२० ॥  
प्राणापानादयस्ते तु भिन्ना वृत्तेर्न वस्तुतः  ।  
वृत्तिं लेशान्निगदतो भरद्वाज निबोध मे  ॥ म्र्ग्त्_१,११।२१ ॥  
वृत्तिः प्रणयनं नाम यत्तज्जीवनमुच्यते  ।  
यत्तदूहं मतिः पुंसां भ्रमत्यन्धेव मार्गती  ॥ म्र्ग्त्_१,११।२२ ॥  
तत्कुर्वन्नुच्यते प्राणः प्राणो वा प्राणयोगतः  ।  
चित्यातिवाहिके शक्तौ प्राणशब्दः कलासु च  ॥ म्र्ग्त्_१,११।२३ ॥  
तथापनयनं भुक्त- पीतविण्मूत्ररेतसाम्  ।  
कुर्वन्नपानशब्देन गीयते तत्त्वदर्शिभिः  ॥ म्र्ग्त्_१,११।२४ ॥  
समन्ततो ऽन्नपानस्य समत्वेन समर्पणम्  ।  
कुर्वन्समान इत्युक्तो व्यानो विनमनात्तनोः  ॥ म्र्ग्त्_१,११।२५ ॥  
विवक्षायत्नपूर्वेण कोष्ठव्योमगुणध्वनेः  ।  
वागिन्द्रियसहायेन क्रियते येन वर्णता  ॥ म्र्ग्त्_१,११।२६ ॥  
स उदानः शरीरे ऽस्मिन् स्थानं यद्यस्य धारणे  ।  
जयः फलं वाच्यशेषं पत्या स्कन्धान्तरेरितम्  ॥ म्र्ग्त्_१,११।२७ ॥  
  
अथ शेषार्थसिद्ध्यर्थं स्कन्धानस्यात एव सः  ।  
त्रीन्निश्चकर्ष सत्त्वादि- भूयिष्ठानीशशक्तिगः  ॥ म्र्ग्त्_१,१२।१ ॥  
तैजसो वैकृतो यो ऽन्यो भूतादिरिति संस्मृतः  ।  
तेभ्यः समात्रका देवा मात्रेभ्यो भूतपञ्चकम्  ॥ म्र्ग्त्_१,१२।२ ॥  
श्रोत्रं त्वक्चक्षुषी जिह्वा नासा च मनसा सह  ।  
प्रकाशान्वयतः सात्त्वास् तैजसश्च स सात्त्विकः  ॥ म्र्ग्त्_१,१२।३ ॥  
वाणी पाणी भगः पायुः पादौ चेति रजोभुवः  ।  
कर्मान्वयाद्रजोभूयान् गणो वैकारिको ऽत्र यः  ॥ म्र्ग्त्_१,१२।४ ॥  
शब्दः स्पर्शश्च रूपं च रसो गन्धश्च पञ्चमः  ।  
गुणाविशिष्टास्तन्मात्रास् तन्मात्रपदयोजिताः  ॥ म्र्ग्त्_१,१२।५ ॥  
प्रकाशकर्मकृद्वर्ग- वैलक्षण्यात्तमोभवाः  ।  
प्रकाश्यत्वाच्च भूतादिर् अहङ्कारेषु तामसः  ॥ म्र्ग्त्_१,१२।६ ॥  
देवप्रवर्तकं शीघ्र- कारि सङ्कल्पधर्मि च  ।  
मनः शब्दादिविषये ग्राहकाः श्रवणादयः  ॥ म्र्ग्त्_१,१२।७ ॥  
वचनादानसंह्लाद- विसर्गविहृतिक्रियाः  ।  
वागादीनां पदान्यत्वं पदे सत्यप्यतद्गुणाः  ॥ म्र्ग्त्_१,१२।८ ॥  
आत्मेन्द्रियार्थनैकृष्ट्ये सर्वदेवाप्रवृत्तिता  ।  
प्रवृत्तिकारकास्तित्वं युक्तितो ऽप्यवसीयते  ॥ म्र्ग्त्_१,१२।९ ॥  
तत्त्वान्तरोक्तवृत्तिभ्यो वैलक्षण्याद्विलक्षणः  ।  
सङ्कल्पो बीजमभ्येति मनस्तत्पारिशेष्यतः  ॥ म्र्ग्त्_१,१२।१० ॥  
ज्ञानं तदक्षयोगात्तत् क्रमयोगितया क्रमात्  ।  
तथाप्याभाति युगपन् नाशुसञ्चरणादृते  ॥ म्र्ग्त्_१,१२।११ ॥  
नियतार्थतयाक्षाणि नानायोनीनि कस्यचित्  ।  
गन्धादिव्यञ्जकत्वाच्च तदाधारात्मकान्यपि  ॥ म्र्ग्त्_१,१२।१२ ॥  
शब्दैकग्राहकं श्रोत्रं स्पर्शैकग्राहिणी च त्वक्  ।  
तथास्तु यदि नादत्ते सगुणं कारणान्तरम्  ॥ म्र्ग्त्_१,१२।१३ ॥  
त्वगिन्द्रियमयुक्तार्थ- ग्राहि युक्तपराङ्मुखम्  ।  
तेजोवारिमहीद्रव्यं दृगादत्ते सरूपकम्  ॥ म्र्ग्त्_१,१२।१४ ॥  
ततस्त्रिद्रव्यजा सा स्यान् न परेणेष्यते तथा  ।  
येनोपलभ्यते यो ऽर्थः स तस्यार्थस्य कारणम्  ॥ म्र्ग्त्_१,१२।१५ ॥  
न प्राप्तमपि कर्मादि सेयं व्यसनसन्ततिः  ।  
कर्णरन्ध्रविशिष्टं खं शब्दवर्गावभासकम्  ॥ म्र्ग्त्_१,१२।१६ ॥  
नासारन्धविशिष्टं तद् ब्रूत केन निवार्यते  ।  
तददृष्टावरुद्धं वा तदप्यन्यत्र किं कृतम्  ॥ म्र्ग्त्_१,१२।१७ ॥  
प्राप्तं गृह्णाति नातोद्ये शप्तं केनापि दस्युना  ।  
युक्त्यगम्ये ऽपि सद्वाक्यात् प्रतीतिरौपद्रवा  ॥ म्र्ग्त्_१,१२।१८ ॥  
मितार्थादमितार्थस्य ज्यायस्त्वमिति सूरयः  ।  
व्योमप्रभञ्जनाग्न्यम्बु- भूमयो भूतपञ्चकम्  ॥ म्र्ग्त्_१,१२।१९ ॥  
शब्दाद्येकोत्तरगुणम् अवकाशादिवृत्तिमत्  ।  
धूननज्वलनप्लाव- खरत्वावेदिनो गुणाः  ॥ म्र्ग्त्_१,१२।२० ॥  
शब्दा वाय्वादिषु व्योम्नि सवर्णप्रतिशब्दगाः  ।  
व्यूहो ऽवकाशदानं च पक्तिसङ्ग्रहधारणाः  ॥ म्र्ग्त्_१,१२।२१ ॥  
वायुव्योमहुताशाम्बु- धरणीनां च वृत्तयः  ।  
शब्दः खगुण एवेति तदन्यत्रोपलब्धितः  ॥ म्र्ग्त्_१,१२।२२ ॥  
ब्रुवते भगवन् केचित् सर्वभूतगुणः कथम्  ।  
क्वान्यत्र श्रवणाकाशे कथमन्यत्र तद्गुणः  ॥ म्र्ग्त्_१,१२।२३ ॥  
परेष्टादाश्रयात्तत्र निर्णेतानुभवो नृणाम्  ।  
कदाचित्कर्णमूले ऽपि संविदित्यथ मन्यसे  ॥ म्र्ग्त्_१,१२।२४ ॥  
श्रोत्रवृत्तिवदस्यापि परिणामो ऽस्तु का क्षतिः  ।  
आगमाध्यक्षविहता हेतवो नार्थसाधकाः  ॥ म्र्ग्त्_१,१२।२५ ॥  
कालात्ययापदिष्टत्वाद् इति न्यायविदो विदुः  ।  
इत्यपि स्थितमेवायं गन्धो ऽप्यस्तु नभोगुणः  ॥ म्र्ग्त्_१,१२।२६ ॥  
येन केतकपुष्पादेर् वैकृष्ट्ये ऽप्युपलभ्यते  ।  
इति पञ्चसु शब्दो ऽयं स्पर्शो भूतचतुष्टये  ॥ म्र्ग्त्_१,१२।२७ ॥  
अशीतोष्णो महीवाय्वोः शीतोष्णौ वारितेजसोः  ।  
भास्वदग्नौ जले शुक्लं क्षितौ शुक्लाद्यनेकधा  ॥ म्र्ग्त्_१,१२।२८ ॥  
रूपं त्रिषु रसो ऽम्भःसु मधुरः षड्विधः क्षितौ  ।  
गन्धः क्षितावसूरभिः सुरभिश्च मतो बुधैः  ॥ म्र्ग्त्_१,१२।२९ ॥  
देहे ऽस्थिमांसकेशत्वङ्- नखदन्तेषु चावनिः  ।  
मूत्ररक्तकफस्वेद- शुक्रादौ वारि संस्थितम्  ॥ म्र्ग्त्_१,१२।३० ॥  
हृदि पक्तौ दृशोः पित्ते तेजस्तद्धर्मदर्शनात्  ।  
प्राणादिवृत्तिभेदेन नभस्वानुक्त एव ते  ॥ म्र्ग्त्_१,१२।३१ ॥  
गर्ववृत्त्यनुषङ्गेण खं समस्तासु नाडिषु  ।  
प्रयोक्त्र्यादिमहीप्रान्तम् एतदण्वर्थसाधनम्  ॥ म्र्ग्त्_१,१२।३२ ॥  
प्रत्यात्मनियतं भोग- भेदतो व्यवसीयते  ।  
सर्वतो युगपद्वृत्तेर् अनुत्पादादसर्वगम्  ।  
भिन्नजातीयमप्येक- फलं दीपाङ्गवस्तुवत्  ॥ म्र्ग्त्_१,१२।३३ ॥  
इत्यातिवाहिकमिदं वपुरस्य जन्तोश् चित्सङ्गचिद्गहनगर्भविवर्ति लेशात्  ।  
नैतावतालमिति भौवनतत्त्वपङ्क्तिम् आधारदेहविषयाभ्युदयाय वक्ष्ये  ॥ म्र्ग्त्_१,१२।३४ ॥  
  
अथोक्तार्थप्रसिद्ध्यर्थं भुवनादि विनिर्ममे  ।  
साधारणेभ्यो योनिभ्यः कलादिभ्यो महेश्वरः  ॥ म्र्ग्त्_१,१३।१ ॥  
तानि कालानलादीनि कलाप्रान्तानि मण्डलम्  ।  
संसारमिति तत्त्वज्ञा भोगस्थानं प्रचक्षते  ॥ म्र्ग्त्_१,१३।२ ॥  
मायायामपि पठ्यन्ते गहनेशादयो ऽधिपाः  ।  
तत्त्वशुद्धिश्च दीक्षायां सर्वं तत्कृतिमस्तके  ॥ म्र्ग्त्_१,१३।३ ॥  
नित्यत्वव्यापकत्वादि- श्रवणादवसीयते  ।  
दृष्टं पुरादि यद्भोग्यं मूर्तं प्रलयधर्मि च  ॥ म्र्ग्त्_१,१३।४ ॥  
शुद्धाध्वन्यपि मायायाः परस्याः पतयः कृतौ  ।  
ते तस्यामपि पठ्यन्ते ते ऽपि तत्कृतिमस्तके  ॥ म्र्ग्त्_१,१३।५ ॥  
रजो विलोक्यते तिर्यग्- जालाविष्टार्करोचिषाम्  ।  
तदष्टाष्टगुणस्थाने तृतीये स्यात्कचाग्रकम्  ॥ म्र्ग्त्_१,१३।६ ॥  
लिक्षा यूका यवो ऽप्येवम् अङ्गुलं तत्त्रिसङ्गुणैः  ।  
तैरेव गुणितं पाणिर् धनुस्तद्वेदलक्षितम्  ॥ म्र्ग्त्_१,१३।७ ॥  
दण्डो द्वे धनुषी ज्ञेयः क्रोशस्तद्द्विसहस्रकम्  ।  
द्विक्रोशमाहुर्गव्यूतिं द्विगव्यूतिं च योजनम्  ॥ म्र्ग्त्_१,१३।८ ॥  
कपालमर्बुदं स्थौल्याद् ब्रह्मणो ऽण्डस्य योजनैः  ।  
तस्यान्तः काञ्चनं धाम कालाग्नेस्तावदेव हि  ॥ म्र्ग्त्_१,१३।९ ॥  
यत्रान्तकालतीक्ष्णांशु- कोटितेजास्तथाविधैः  ।  
रुद्रैरास्ते वृतो देवः कालाग्निरिति विश्रुतः  ॥ म्र्ग्त्_१,१३।१० ॥  
सर्वाध्ववर्तिभूतानां यस्मिन्नुद्वृत्ततेजसि  ।  
भयमुत्पद्यते शक्त्या संहर्त्र्या चोदिते प्रभोः  ॥ म्र्ग्त्_१,१३।११ ॥  
तस्य स्वभावतो ज्वालाः प्रवृत्ता दशकोटयः  ।  
योजनानां तदर्धेन धूमः सान्द्रः सुदारुणः  ॥ म्र्ग्त्_१,१३।१२ ॥  
ततः पुटास्त्रयस्त्रिंशद्- दशलक्षोनकोटिकाः  ।  
तदन्तराणि द्वात्रिंशल्- लक्षकाणि दुरात्मनाम्  ॥ म्र्ग्त्_१,१३।१३ ॥  
स्थानानि यातनाहेतोर् निर्मितान्यध्ववेधसा  ।  
तानि ते नामभिर्वक्ष्ये द्विजमुख्य निबोध मे  ॥ म्र्ग्त्_१,१३।१४ ॥  
रौरवध्वान्तशीतोष्ण- सन्तापाब्जमहाम्बुजाः  ।  
कालसूत्राष्टमा ह्येते नरका इति विश्रुतः  ॥ म्र्ग्त्_१,१३।१५ ॥  
सूच्यास्यतालखड्गाख्य क्षुरधाराम्बरीषकाः  ।  
%%         कालखड्गाख्य क्स्त्स्  
तप्ताङ्गारा महादाहाः सन्तापाश्चेति ये मुने  ॥ म्र्ग्त्_१,१३।१६ ॥  
भवन्त्यष्टौ सुबीभत्सा महाशब्दपदानुगाः  ।  
लाक्षाप्रलेपमांसाद- निरुच्छ्वासनसोच्छ्वासाः  ॥ म्र्ग्त्_१,१३।१७ ॥  
युग्माद्रिशाल्मलीलोह- प्रदीप्तक्षुत्पिपासकाः  ।  
कृमीणां निचयश्चेति राजानः परिकीर्तिताः  ॥ म्र्ग्त्_१,१३।१८ ॥  
लोहस्तम्भो ऽथ विण्मूत्रस् तथा वैतरणी नदी  ।  
तामिस्रश्चान्धतामिस्रः कुम्भीपाकः सरौरवः  ॥ म्र्ग्त्_१,१३।१९ ॥  
महापदानुगो ऽवीची राजराजेश्वरेश्वराः  ।  
एषां पुटानां नरकैः सार्धं योजनसङ्ख्यया  ॥ म्र्ग्त्_१,१३।२० ॥  
भवन्ति कोटयस्त्रिंशद् द्वे च लक्षे द्विजोत्तम  ।  
ततस्त्त्रिंशत्सहस्राणि त्यक्त्वा भूर्नवलाक्षिकी  ॥ म्र्ग्त्_१,१३।२१ ॥  
भवत्ययोमय्यर्धेन पूर्वेणार्धेन काञ्चनी  ।  
यो ऽप्यधस्तात्पुटस्तस्या मृदर्धं चार्धमायसम्  ॥ म्र्ग्त्_१,१३।२२ ॥  
तत्र द्वात्रिंशतो ऽमीषां निरयाणां पतिः स्थितः  ।  
कूष्माण्ड इति विख्यातः प्रलयार्कानलद्युतिः  ॥ म्र्ग्त्_१,१३।२३ ॥  
करालवदनः क्रुद्धो वृत्तकोटरलोचनः  ।  
तङ्कपाणिस्तथाभूतैर् भूतैर्भूयोभिरावृतः  ॥ म्र्ग्त्_१,१३।२४ ॥  
अयोरुक्मपुटादूर्ध्वम् अष्टमीयं वसुन्धरा  ।  
साहस्राः षट् परा मध्या व्यर्कलक्षत्रिकोटिकी  ॥ म्र्ग्त्_१,१३।२५ ॥  
वसत्यो नवसाहस्राः परा दशसहस्रिकी  ।  
तदासां सप्तकं सद्भिः ख्यातं पातालसप्तकम्  ॥ म्र्ग्त्_१,१३।२६ ॥  
तन्नामतो ऽधिपतित उच्यमानं निबोध मे  ।  
आभासं परतालाख्यं त्रितलं च गभस्तिमान्  ॥ म्र्ग्त्_१,१३।२७ ॥  
महातलं रसाङ्कं च पातालं सप्तमं मुने  ।  
सप्तस्वेतेषु दैत्येन्द्र- भुजङ्गक्षणदाचराः  ॥ म्र्ग्त्_१,१३।२८ ॥  
सप्त सप्त समाख्यातास् तानप्यथ निबोध मे  ।  
दैत्याः शङ्कुश्रुतिः पूर्वे प्रह्लादः शिशुपालकः  ॥ म्र्ग्त्_१,१३।२९ ॥  
कर्कन्धको हिरण्याक्षो बृहद्गर्भो बलिस्तथा  ।  
काद्रवेयाः कुटिलको वासुकिः कम्बलस्तथा  ॥ म्र्ग्त्_१,१३।३० ॥  
कार्कोटको ऽथ कालाङ्गो दुर्दर्शस्तक्षकस्तथा  ।  
विकटो लोहिताक्षश्च यमाक्षो विकटाननः  ॥ म्र्ग्त्_१,१३।३१ ॥  
करालो भीमनिर्ह्रादः पिङ्गलश्चेति राक्षसाः  ।  
तेषामुपरि निशेष- पातालाधिपतीश्वरः  ॥ म्र्ग्त्_१,१३।३२ ॥  
साहस्रे काञ्चने धाम- मण्डले हाटकः स्थितः  ।  
यं स्तुवन्ति प्रियप्राप्त्यै यता यतिविभूषणैः  ॥ म्र्ग्त्_१,१३।३३ ॥  
दैत्ययक्षासुराधीश- ललना ललितैः पदैः  ।  
ततः कोटिशतं पृथ्वी नानाजनसमाश्रया  ॥ म्र्ग्त्_१,१३।३४ ॥  
द्वीपशैलसरिद्वारि- निधिमण्डलमण्डिता  ।  
जम्बूशाककुशक्रौञ्च- शाल्मगोमेधपुष्कराः  ॥ म्र्ग्त्_१,१३।३५ ॥  
लक्षादिद्विगुणा द्वीपाः क्षाराद्यब्धिभिरावृताः  ।  
ततो हिरण्मयी भूमिर् लोकालोकश्च पर्वतः  ॥ म्र्ग्त्_१,१३।३६ ॥  
तमः परस्ताद्गर्भोदः कटाहश्चेति भूतलम्  ।  
त्रिशैलसरिद्द्वीपकान् अन्[अल्]ओदध्यलङ्कृताम्  ॥ म्र्ग्त्_१,१३।३७ ॥  
पृथ्वीं भगवतीं शक्र श्रोतुमिच्छामि विस्तरात्  ।  
त्वयि वक्तरि देवेश सर्वप्रत्यक्षदर्शिनि  ॥ म्र्ग्त्_१,१३।३८ ॥  
निष्ठाज्ञप्तिरसाकृष्टं श्रुतौ धावति मे मनः  ।  
वर्तयिष्ये द्विजश्रेष्ठ प्रस्तुतोक्तिशरीरवत्  ॥ म्र्ग्त्_१,१३।३९ ॥  
द्वीपान्नदीवनान्तांश्च शृणुश्वैकाग्रमानसः  ।  
जम्बुद्वीपं क्षितेर्नाभिस् तद्वृत्तं लक्षयोजनम्  ॥ म्र्ग्त्_१,१३।४० ॥  
क्षाराब्धिना परिवृत्तं परिवृत्तेन तावता  ।  
तस्य मध्ये स्थितः शैल- राजराजो हिरण्मयः  ॥ म्र्ग्त्_१,१३।४१ ॥  
तिरस्कृतांशुमज्ज्योतिर् मेरुः सुरनिषेवितः  ।  
स षोडश सहस्राणि क्षितौ विष्टो महीतलात्  ॥ म्र्ग्त्_१,१३।४२ ॥  
तदूनमुन्नतो लक्षं मूले षोडश विस्तृतः  ।  
त्रिषु पादान्तरेष्वस्य चतुर्वृद्धेषु पर्वसु  ॥ म्र्ग्त्_१,१३।४३ ॥  
नेमयः कटकाकारा निर्गता दीप्तिमत्तराः  ।  
एका दशसहस्रा तु मनुसाहस्रिकी परा  ॥ म्र्ग्त्_१,१३।४४ ॥  
नेमिर्या मस्तकोपान्ते लोकपालसमाश्रया  ।  
चक्रवाटेति तामाहुः सर्वरत्नप्रभावतीम्  ॥ म्र्ग्त्_१,१३।४५ ॥  
सिद्धगन्धर्वमहतां तदधः पर्वसु स्थितिः  ।  
प्राच्यादिष्विन्द्रमुख्यानां नामतस्तानिबोधत  ॥ म्र्ग्त्_१,१३।४६ ॥  
नानरत्नप्रभाजाल- मण्डलालङ्कृता हरेः  ।  
सिद्धसाध्यमरुज्जुष्टा रुक्मभूरमरावती  ॥ म्र्ग्त्_१,१३।४७ ॥  
रक्तपीतमणिप्राय- हेमप्राकारगोपुरा  ।  
वह्नेस्तेजोवती वह्नि- तुल्यभूतनिषेविता  ॥ म्र्ग्त्_१,१३।४८ ॥  
मृत्योः संयमनी तुङ्ग- लोहप्राकारमण्डला  ।  
कालपाशपितृव्यादि- प्रेतमारिनिषेविता  ॥ म्र्ग्त्_१,१३।४९ ॥  
कृष्णा दैत्यपतेर्मृत्योर् धामवद्दैत्यसेविता  ।  
नीलरत्नप्रभाजाल- वितानवरभूषणा  ॥ म्र्ग्त्_१,१३।५० ॥  
शुद्धवत्यम्बुनाथस्य स्फटिकोपलनिर्मिता  ।  
पाण्डुराभ्रोपमैर्यादः- सेविता भाति धामभिः  ॥ म्र्ग्त्_१,१३।५१ ॥  
वायोर्गन्धवती तुङ्ग- श्वेतपीतध्वजाकुला  ।  
बलवद्भूतसञ्जुष्टा सर्वरत्नविनिर्मिता  ॥ म्र्ग्त्_१,१३।५२ ॥  
महोदया चन्द्रमसः श्वेता मुक्तादिनिर्मिता  ।  
द्विजसङ्घस्तुता भाति पुरैर्हिमगिरिप्रभैः  ॥ म्र्ग्त्_१,१३।५३ ॥  
ज्वलल्ललाटदृग्दग्ध- स्मरमृत्युयशोभृतः  ।  
पुरी यशोवती सर्व- रत्नजा रुद्रसेविता  ॥ म्र्ग्त्_१,१३।५४ ॥  
इति सर्वर्तुसुखदाश् चक्रवाटार्धविस्तृताः  ।  
पुर्यो ऽष्टावनिलोद्धूत- पारिजातरजोरुणाः  ॥ म्र्ग्त्_१,१३।५५ ॥  
वेधसा निर्मिता लोक- पालचक्रानुवर्तिनाम्  ।  
भूतये स्वर्ग इत्येता गीयन्ते कविभिः क्षितौ  ॥ म्र्ग्त्_१,१३।५६ ॥  
चतुर्दश सहस्राणि योजनानां स्वयम्भुवः  ।  
मध्ये मनोवती नाम पुरी लोकेशवन्दिता  ॥ म्र्ग्त्_१,१३।५७ ॥  
या चकारारुणानुच्चैर् विद्युन्मार्गान्महःश्रिया  ।  
सावित्र्या स्पर्धमानेव स्वर्गकामातिवर्तिनी  ॥ म्र्ग्त्_१,१३।५८ ॥  
तस्यामुपासते देवा मुनयश्च महौजसः  ।  
महायोगीश्वरं सिद्ध्यै यमाद्यैर्भूतवेधसम्  ॥ म्र्ग्त्_१,१३।५९ ॥  
तदीशभागे तस्याद्रेः शृङ्गमादित्यसन्निभम्  ।  
यत्तज्ज्योतिष्कमित्याहुः सदा पशुपतिप्रियम्  ॥ म्र्ग्त्_१,१३।६० ॥  
तस्य सानुषु हैमेषु रत्नचित्रेषु संस्थिताः  ।  
स्कन्दनन्दिमहाकाल- गणेशादिगणावराः  ॥ म्र्ग्त्_१,१३।६१ ॥  
मूर्ध्नि देवादिदेवस्य स्थानं त्रिपुरविद्विषः  ।  
रुद्रायुतगणैर्जुष्टं ब्रह्माद्यैश्च सुरोत्तमैः  ॥ म्र्ग्त्_१,१३।६२ ॥  
इति मेरुरधो ऽस्यान्ते दिक्षु ये भूधराः स्थिताः  ।  
तच्छिष्टानि नवद्वीपे वर्षाण्यस्मिन्निबोध मे  ॥ म्र्ग्त्_१,१३।६३ ॥  
निषधो हेमकूटश्च हिमवांश्चाचलोत्तमाः  ।  
मेरोर्दक्षिणतो नीलः श्वेतः शृङ्गीति वामतः  ॥ म्र्ग्त्_१,१३।६४ ॥  
सहस्रद्वयविष्कम्भा दशोत्सेधा नवान्तराः  ।  
प्रागायतः सुपर्वाणाः सागराहितकोटयः  ॥ म्र्ग्त्_१,१३।६५ ॥  
तदर्धेनात्तविष्कम्भौ माल्यवद्गन्धमादनौ  ।  
याम्योत्तरौ प्राक्प्रतीच्योर् मेरुतस्तावदन्तरौ  ॥ म्र्ग्त्_१,१३।६६ ॥  
पश्चान्माल्यवतः प्राच्यां गन्धमादनशैलतः  ।  
इलावृतं नीलगिरेर् याम्यतो निषधादुदक्  ॥ म्र्ग्त्_१,१३।६७ ॥  
भद्राश्वं माल्यवत्प्राच्यां वर्षं भद्रजनाकुलम्  ।  
सुकेतनं केतुमालं प्रतीच्यां गन्धमादनात्  ॥ म्र्ग्त्_१,१३।६८ ॥  
निषधाद्धरिवर्षे यद् याम्यतो हेमकूटतः  ।  
नाम्ना किम्पुरुषं ख्यातं भारतं हिमवद्गिरेः  ॥ म्र्ग्त्_१,१३।६९ ॥  
रम्यकाख्यमुदङ्नीलाद् धिरण्यं श्वेतपर्वतात्  ।  
यदुत्तरे शृङ्गवतः कुरुवर्षं तदुच्यते  ॥ म्र्ग्त्_१,१३।७० ॥  
निष्कम्भशैलाश्चत्वारो मेरोः स्थैर्याय वेधसा  ।  
लक्षार्धोन्नतः कॢप्तास् [ते] तेषां पूर्वेण मन्दरः  ॥ म्र्ग्त्_१,१३।७१ ॥  
श्वेतो हरिद्राचूर्णाभो याम्यतो गन्धमादनः  ।  
प्रतीच्यां विपुलो नीलः सुपार्श्वः सौम्यतो ऽरुणः  ॥ म्र्ग्त्_१,१३।७२ ॥  
सहस्रयोजनच्छायास् तेषु कल्पद्रुमाः स्थिताः  ।  
कदम्बजम्ब्वावश्वत्थ- न्यग्रोधौ चोत्तरान्तिकाः  ॥ म्र्ग्त्_१,१३।७३ ॥  
जम्बूफलरसोद्भूता मेरुं पर्येत्य निम्नगा  ।  
विवेश मूलमेवास्य कनकीकृत्य तां महीम्  ॥ म्र्ग्त्_१,१३।७४ ॥  
तं पीत्वा पक्षिसर्पाखु- मृगशाखामृगादयः  ।  
बभूवुः काञ्चना ये च सत्त्वास्तस्यां कृताप्लवाः  ॥ म्र्ग्त्_१,१३।७५ ॥  
द्वीपकेतुरभूज्जम्बूः कल्पशाखिषु सत्स्वपि  ।  
प्रभावातिशयात्ख्यातं जम्बूद्वीपमिदं ततः  ॥ म्र्ग्त्_१,१३।७६ ॥  
प्राच्यां विष्कम्भशैलस्य मूले चैत्ररथं वनम्  ।  
सरो ऽरुणोदकं नाम तत्र हेमाब्जमण्डितम्  ॥ म्र्ग्त्_१,१३।७७ ॥  
याम्याद्रिमूले गन्धर्व- सुरसिद्धाप्सरोवृतम्  ।  
नन्दनं मानसं तत्र सरो मानसतस्करम्  ॥ म्र्ग्त्_१,१३।७८ ॥  
वैभ्राजं वैपुले मूले सितोदश्च ह्रदोत्तमः  ।  
देवैर्निषेव्यते छन्नः कमलैरंशुमप्रभैः  ॥ म्र्ग्त्_१,१३।७९ ॥  
सौपार्श्वे धृतिमन्नाम काननं भद्रको ह्रदः  ।  
सौगन्धिकाम्बुजच्छन्नः सेव्यते पितृभिः सदा  ॥ म्र्ग्त्_१,१३।८० ॥  
त्रयोदशसहस्रायुर्- जम्बूफलरसाशनः  ।  
मेर्वालोकोपलब्धार्थो जनः सुत्वगिलावृते  ॥ म्र्ग्त्_१,१३।८१ ॥  
वर्षायुतायुर्नीलाब्ज- द्युतिः पनससारभुक्  ।  
केतुमाले जनो दिव्य- देहबन्धः सुखी बली  ॥ म्र्ग्त्_१,१३।८२ ॥  
चन्द्रबिम्बद्युतिर्नीला- -ब्जाशनो भद्रवाजिनि  ।  
दशवर्षसहस्रायुर्- दुःखशोकभयोज्झितः  ॥ म्र्ग्त्_१,१३।८३ ॥  
त्रिंशदब्दसहस्रायुः कामवृक्षफलाशनः  ।  
युग्मप्रसूतिः कुरुषु श्यामापुष्पद्युतिर्जनः  ॥ म्र्ग्त्_१,१३।८४ ॥  
भूतवेदसहस्रौ द्वाव् एकदिक्सन्धिलक्षितौ  ।  
सोमवाय्वाशयोः सिद्ध- मुनिचारणसेवितौ  ॥ म्र्ग्त्_१,१३।८५ ॥  
चन्द्रभद्राकरौ द्वीपौ चन्द्ररक्ताब्जरुग्जनौ  ।  
ऐलावृतं तयोरायुः फलं मूलं च भोजनम्  ॥ म्र्ग्त्_१,१३।८६ ॥  
अन्तर्भावः कुरुष्वब्धौ सान्निध्यात्कीर्तितौ ततः  ।  
अध्यर्धानि सहस्राणि द्वादशायुर्हिरण्वति  ॥ म्र्ग्त्_१,१३।८७ ॥  
जनस्येन्दुत्विषो नित्यम् अश्नतो लाकुचं फलम्  ।  
नीलनीरजरम्यस्य रम्यके द्वादशस्थितिः  ॥ म्र्ग्त्_१,१३।८८ ॥  
जनस्याब्दसहस्राणि न्यग्रोधफलमश्नतः  ।  
रजतद्युतिरिक्ष्वादस् तावदायुर्हरौ जनः  ॥ म्र्ग्त्_१,१३।८९ ॥  
रौक्मः किम्पुरुषे प्लक्ष- भोजनो ऽब्दायुतस्थितिः  ।  
इति किम्पुरुषादीनि वर्षाण्युक्तानि यानि ते  ॥ म्र्ग्त्_१,१३।९० ॥  
न तेष्ववस्थाभेदो ऽस्ति विवर्तिषु कृतादिषु  ।  
युगानुरूपप्रज्ञायुस् तेजोबलधनप्रजः  ॥ म्र्ग्त्_१,१३।९१ ॥  
कृष्टाकृष्टाशनो दुःख- त्रयार्तो भारते जनः  ।  
गुण एको यदुद्युक्तो नेष्टं किञ्चिन्न साधयेत्  ॥ म्र्ग्त्_१,१३।९२ ॥  
सर्वासां फलभूमीनां कर्मभूः कारणं यतः  ।  
नवाब्धिस्रोतसि द्वीपा नव चात्रार्धकस्थले  ॥ म्र्ग्त्_१,१३।९३ ॥  
इन्द्रद्वीपप्रभृतयो नामतस्तान्निबोध मे  ।  
इन्द्रद्वीपः कशेरुश्च ताम्रपर्णो गभस्तिमान्  ॥ म्र्ग्त्_१,१३।९४ ॥  
नागद्वीपश्चान्द्रमसो गान्धर्वो वारुणस्तथा  ।  
कुमारिकाख्यो नवमो नानापर्वतनिम्नगाः  ॥ म्र्ग्त्_१,१३।९५ ॥  
नानाजातिजनाकीर्णा भारताखे प्रकीर्तिताः  ।  
आग्नीध्रो नाम नृपतिर् जम्बूनाथो मनोः कुले  ॥ म्र्ग्त्_१,१३।९६ ॥  
तज्जातनृपसञ्ज्ञाभिः कथ्यन्ते भारतादयः  ।  
क्षारक्षीरदधिस्नेह- रसमध्वामृतोदकैः  ॥ म्र्ग्त्_१,१३।९७ ॥  
लक्षादिद्विगुणा द्वीपा जम्बूद्वीपादयो वृताः  ।  
शाके शाकद्रुमस्त्वङ्गः शाकसञ्ज्ञानिबन्धनः  ॥ म्र्ग्त्_१,१३।९८ ॥  
कुशो ऽभूत्काञ्चनः कौशे स्वयम्भुवि यियक्षति  ।  
क्रौञ्चे क्रौञ्चो हतो दैत्यः क्रौञ्चाद्रौ हेमकन्दरे  ॥ म्र्ग्त्_१,१३।९९ ॥  
स्कन्देन युद्ध्वा सुचिरं चित्रमयी सुमायिना  ।  
स शैलस्तस्य दैत्यस्य ख्यातश्चित्रेण कर्मणा  ॥ म्र्ग्त्_१,१३।१०० ॥  
केतुतामगमत्तस्य नाम्ना क्रौञ्चं तदुच्यते  ।  
शाल्मले शाल्मलीवृक्षो हैमः साहस्रिको ऽर्कभाः  ॥ म्र्ग्त्_१,१३।१०१ ॥  
प्रियो ऽमराणां तत्केतुः स तदाख्यानिबन्धनः  ।  
गोमेदे गोपतिर्नाम राजाभूद्गोसवोद्यतः  ॥ म्र्ग्त्_१,१३।१०२ ॥  
याज्यो ऽभूद्वह्निकल्पानाम् औतथ्यानां मनोः कुले  ।  
स तेषु हरियज्ञाय प्रवृत्तेषु भृगून् गुरून्  ॥ म्र्ग्त्_१,१३।१०३ ॥  
वव्रे तं गौतमः कोपा- दशपदगमत्क्षयम्  ।  
यज्ञवाटे ऽस्य ता गावो दग्धाः कोपाग्निना मुनेः  ॥ म्र्ग्त्_१,१३।१०४ ॥  
तन्मेदसा मही छन्ना गोमेदः स ततो ऽभवत्  ।  
नदी पुष्करिणी नाम हेमपुष्करमण्डिता  ॥ म्र्ग्त्_१,१३।१०५ ॥  
तया स पुष्करद्वीपः ख्यापितः सुरसेवितः  ।  
यथा किम्पुरुषाद्येषु कृतावासः सदा जनः  ॥ म्र्ग्त्_१,१३।१०६ ॥  
शाकद्वीपादिषु तथा क्षीरादिकृतभोजनः  ।  
हिमेन्दुहिमनीलाब्ज- सस्यकस्फटिकद्युतिः  ॥ म्र्ग्त्_१,१३।१०७ ॥  
दशवर्षसहस्रायुर्- नष्टदुःखैककण्टकः  ।  
सप्तमामुदधेरर्वाक् द्वे कोटी सत्रिकं दलम्  ॥ म्र्ग्त्_१,१३।१०८ ॥  
पञ्चाशच्च सहस्राणि कर्णाद्धेमाद्रिगर्भतः  ।  
ततो हिरण्मयी भूमिर् नानारत्नद्रुमाचला  ॥ म्र्ग्त्_१,१३।१०९ ॥  
क्रीडार्थं वेधसा सृष्टा देवानां दशकोटिकी  ।  
लोकालोको बहिस्तस्या लोकालोकनियामकः  ॥ म्र्ग्त्_१,१३।११० ॥  
योजनायुतविष्कम्भस् तुङ्गशृङ्गपरिच्छदः  ।  
तस्य शृङ्गेषु तीक्ष्णांशोर् भासश्चन्द्रातपोपमाः  ॥ म्र्ग्त्_१,१३।१११ ॥  
न तापयति वैकृष्ट्याद् धामान्याशाभृतां मुने  ।  
तमः परस्तान्निबिडं लक्षाण्येकोनविंशतिः  ॥ म्र्ग्त्_१,१३।११२ ॥  
चत्वारिंशत्सहस्राणि पञ्चत्रिंशच्च कोटयः  ।  
सप्तविंशतिलक्षाणि कोटिश्चैका समुद्ररात्  ॥ म्र्ग्त्_१,१३।११३ ॥  
हैमं कटाहकं कोटिर् गर्भादेति समन्ततः  ।  
तिथिलक्षो भुवर्लोको ध्रुवप्रान्तो महीतलात्  ॥ म्र्ग्त्_१,१३।११४ ॥  
%%                     ध्रुवे प्रान्तो क्स्त्स्;  
%% बुत् क़ुओतेद् अद् स्वच्छन्द १०: ५१६च्--५१७ब् wइथ् ध्रुवप्रान्तो, अन्द्  
%% ध्रुवप्रान्तो इस् सुप्पोर्तेद् ब्य् नारयण।  
तदूनकोटिस्वर्लोकः स्वर्गिवर्यसमाश्रयः  ।  
%%          स्वर्लोक<> क्स्त्स्;  
%% बुत् क़ुओतेद् उप् तो थे एन्द् ओड़् थिस् पाद अद् स्वच्छन्द १०:५१६च्--५१७ब्,  
%% wहिछ् इम्प्लिएस् थत् थिस् wओर्द् स्प्लित् wअस् मदे।  
महर्द्विकोटिर्यत्रास्ते मरीच्यादिमुनिव्रजः  ॥ म्र्ग्त्_१,१३।११५ ॥  
जनो ऽष्टकोट्यवच्छिन्नः पितृजह्नुजनाश्रयः  ।  
तपो ऽर्ककोटिर्यत्रास्ते महायोगी सनन्दनः  ॥ म्र्ग्त्_१,१३।११६ ॥  
ऋभुः सनत्कुमारश्च सनकश्च महातपाः  ।  
ततः सत्य[म]धिःस्थानं सत्यलोकः स्वयम्भुवः  ॥ म्र्ग्त्_१,१३।११७ ॥  
कामातिशयसम्पन्नः कोटयो नव सप्त च  ।  
सावित्री मूर्तिमत्यास्ते यत्र वेदाश्च सानुगाः  ॥ म्र्ग्त्_१,१३।११८ ॥  
ततश्चतस्रः षट् चेति मधुत्रिपुरविद्विषोः  ।  
स्थाने ज्योतिष्मतीचित्रे कोटिरण्डकटाहकः  ॥ म्र्ग्त्_१,१३।११९ ॥  
शतकोटिप्रविस्तीर्ण इति ब्रह्माण्डगोलकः  ।  
भूयसा तुल्य एवायं सर्वस्रोतःसु मानतः  ॥ म्र्ग्त्_१,१३।१२० ॥  
तस्य प्राचीं दिशं शक्रः पात्यग्निः पूर्वदक्षिणाम्  ।  
दक्षिणां भूतसंहर्ता राक्षसो दक्षणापराम्  ॥ म्र्ग्त्_१,१३।१२१ ॥  
पश्चिमां वरुणो देवो नभस्वान् पश्चिमोत्तराम्  ।  
उदीचीं सोमयक्षेशाव् ईशः प्रागुत्तरां दिशम्  ॥ म्र्ग्त्_१,१३।१२२ ॥  
ऊर्ध्वे ब्रह्मा हरिरधः सर्वार्थावहिताः सदा  ।  
एषामपि नियन्तारो रुद्रा दश दश स्थिताः  ॥ म्र्ग्त्_१,१३।१२३ ॥  
भूमिमन्तो ऽप्यमी येषां नोत्क्रामन्ति भयात्पदम्  ।  
नानारूपैर्महावीर्यैस् तरुणार्कसमप्रभैः  ॥ म्र्ग्त्_१,१३।१२४ ॥  
वृता नानायुधधरैर् नामभिस्तान्निबोध मे  ।  
बुध्नवज्रशरीराज- कपालीशप्रमर्दनाः  ॥ म्र्ग्त्_१,१३।१२५ ॥  
प्राग्विभूत्यव्ययौ शास्त पिनाकी त्रिदशाधिपः  ।  
भस्मक्षयान्तकहर- ज्वलनाग्निहुताशनाः  ॥ म्र्ग्त्_१,१३।१२६ ॥  
पिङ्गलः खादको बभ्रुर् दहनश्चाग्निदिग्गताः  ।  
विधातृधातृकर्त्रीश- कालमृत्युवियोजकाः  ॥ म्र्ग्त्_१,१३।१२७ ॥  
याम्यधर्मेशसंयोक्तृ- हराश्च यमनायकाः  ।  
निरृतिर्मारणक्रोध- हन्तृधूम्रविलोहिताः  ॥ म्र्ग्त्_१,१३।१२८ ॥  
ऊर्ध्वलिङ्गविरूपाक्ष- दंष्ट्रिभीमाः पलादपाः  ।  
बलातिबलपाशाङ्ग- श्वेतभूतजलान्तकाः  ॥ म्र्ग्त्_१,१३।१२९ ॥  
महाबलमहाबाहु- सुनाद्यब्दरवाः कपाः  ।  
लघुशीघ्रमहद्वेग- सूक्ष्मतीक्ष्णक्षयान्तकाः  ॥ म्र्ग्त्_१,१३।१३० ॥  
कपर्द्यब्देशपञ्चान्त- पञ्चचूडाश्च वायुपाः  ।  
निधीशो रूपवान् धन्य- सौम्यशान्तजटाधराः  ॥ म्र्ग्त्_१,१३।१३१ ॥  
कामप्रसादलक्ष्मीश- प्रकाशाश्चेन्दुयक्षपाः  ।  
विद्येशसर्वविज्ज्ञान- वेदविज्ज्येष्ठवेदगाः  ॥ म्र्ग्त्_१,१३।१३२ ॥  
विद्याविधातृभूतेश- बलिप्रियसुखाधिपाः  ।  
शम्भुर्गणाध्यक्षविभु- त्र्यक्षचण्डामरस्तुताः  ॥ म्र्ग्त्_१,१३।१३३ ॥  
विचक्षणनभोलिप्सु- संविवाहाश्च मूर्धनि  ।  
क्रोधनानिलभुग्भोगि- ग्रसनोदुम्बरेश्वराः  ॥ म्र्ग्त्_१,१३।१३४ ॥  
वृषो विषधरो ऽनन्तो वज्रो दंष्ट्री च विष्णुपाः  ।  
ततो ऽम्भःप्रमुखा भोग- भूमयस्तासु संस्थिताः  ॥ म्र्ग्त्_१,१३।१३५ ॥  
पञ्चाष्टका नियोक्तॄणां क्षेत्रावाप्तफलश्रियः  ।  
भारभूत्याषाढिडिण्डि- लाकुल्यमरपुष्कराः  ॥ म्र्ग्त्_१,१३।१३६ ॥  
प्रभासनैमिषौ चेति गुह्याष्टकमिदं जले  ।  
श्रीशालजल्पकेदार- भैरवाम्रातकेश्वराः  ॥ म्र्ग्त्_१,१३।१३७ ॥  
हरिश्चन्द्रमहाकालम् अध्याः सातिपदा रुचौ  ।  
महेन्द्रभीमविमल- कुरुक्षेत्रगयाखलाः  ॥ म्र्ग्त्_१,१३।१३८ ॥  
सनापदोत्तराः साट्ट- हासाः सनाखलाः खगे  ।  
स्थाणुस्वर्णाक्षगोकर्ण- भद्रकर्णमहालयाः  ॥ म्र्ग्त्_१,१३।१३९ ॥  
वस्त्रपदाविमुखाह्व- रुद्रकोट्यः खमण्डले  ।  
पवित्राष्टकमित्याहुर् गर्वे मात्रेन्द्रियगोचरे  ॥ म्र्ग्त्_१,१३।१४० ॥  
स्थाण्वष्टकं द्विजश्रेष्ठ नामतः कथयामि ते  ।  
माकोटमण्डलेशान- द्विरण्डछगलाण्डकाः  ॥ म्र्ग्त्_१,१३।१४१ ॥  
स्थूलस्थूलेश्वरौ शङ्कु- कर्णकालञ्जरावपि  ।  
सूक्ष्मामरपुराण्यष्टौ बुद्धौ पैशाचमादितः  ॥ म्र्ग्त्_१,१३।१४२ ॥  
राक्षसं याक्षगान्धर्वं माहेन्द्रं च महर्द्धिमत्  ।  
सौम्यं प्राजेश्वरं ब्राह्मं दीप्तं परमया श्रिया  ॥ म्र्ग्त्_१,१३।१४३ ॥  
गौणे योगीशधामानि त्वकृतं कृतरैभवम्  ।  
% कृतभैरवम् क्स्त्स्  
ब्राह्मवैष्णवकौमारम् औमं श्रैकण्ठमन्ततः  ॥ म्र्ग्त्_१,१३।१४४ ॥  
वीरभद्रस्य रुचिमद् द्धाम योगिवरस्तुतम्  ।  
स्वपदाधो ऽधिकारस्थ- सर्वरुद्राधिकश्रियः  ॥ म्र्ग्त्_१,१३।१४५ ॥  
वामदेवभवानन्त- भीमोमापत्यजेश्वराः  ।  
सर्वेशानेश्वरावेक- वीरैकशिवसञ्ज्ञितौ  ॥ म्र्ग्त्_१,१३।१४६ ॥  
उग्रः प्रचण्डदृक् चेशो गुणानां मूर्ध्नि संस्थिताः  ।  
तपसा गुरुणोपास्य क्रोधादीन् गुरुतां मताः  ॥ म्र्ग्त्_१,१३।१४७ ॥  
स्वाधिकारविधौ तीक्ष्णा रुद्राः सर्वार्थदृक्क्रियाः  ।  
तेभ्यो दशगुणश्रीकान् प्रधानाधिपतीञ्छृणु  ॥ म्र्ग्त्_१,१३।१४८ ॥  
क्रोधेशचण्डसंवर्त- ज्योतिःपिङ्गलसूरगाः  ।  
पञ्चान्तकैकवीरौ च शिखेद इति ते स्मृताः  ॥ म्र्ग्त्_१,१३।१४९ ॥  
सर्वेन्द्रियः सर्वतनुः सर्वान्तःकरणाश्रयः  ।  
पुरुषे नियतौ यन्ता काले कलनशक्तिमान्  ॥ म्र्ग्त्_१,१३।१५० ॥  
भुवनेशमहादेव- वामदेवभवोद्भवाः  ।  
एकपिङ्गेक्षणेशाना- -ङ्गुष्ठमात्राश्च भास्वराः  ॥ म्र्ग्त्_१,१३।१५१ ॥  
परमेशोपमा राग- विद्यागर्भे कलापदे  ।  
महापुरचतुःषष्टि- मण्डले मण्डलाधिपाः  ॥ म्र्ग्त्_१,१३।१५२ ॥  
अनन्तस्त्रिकलो गोप्ता क्षेमीशो ब्रह्मणः पतिः  ।  
ध्रुवतेजोधिषौ रुद्रौ गहनेशश्च विश्वराट्  ॥ म्र्ग्त्_१,१३।१५३ ॥  
मायाधिकारिणो रुद्रा मण्डलाधिपतीश्वराः  ।  
संसारचक्रकारूढ- भूतग्रामविवर्तकाः  ॥ म्र्ग्त्_१,१३।१५४ ॥  
एतावत्येव घोरेयं सर्वभूतभवावनिः  ।  
सीदन्त्यज्ञानिनो यस्यां पङ्के गाव इवाचलाः  ॥ म्र्ग्त्_१,१३।१५५ ॥  
भृगुणी ब्रह्मवेताली स्थाणुमत्यम्बिका परा  ।  
रूपिणी नन्दिनी ज्वाला सप्तसप्तार्बुदेश्वराः  ॥ म्र्ग्त्_१,१३।१५६ ॥  
विद्याराज्ञ्यस्तु कथिता विद्यायां रुद्रसंस्तुताः  ।  
तासामुपरि दीप्तश्रीर् देवो विद्याधिपः स्थितः  ॥ म्र्ग्त्_१,१३।१५७ ॥  
मन्त्रेशेशचिदाविष्ट- रुद्रव्यूहाष्टकानुगः  ।  
उच्छुष्माः शम्बराश्चण्डा महावीर्याः पदद्रुहः  ॥ म्र्ग्त्_१,१३।१५८ ॥  
रुद्रा गणाः सदिक्पालाः शास्त्राणि पतयस्ततः  ।  
ते चानन्तप्रभृतयो गदिता एव नामतः  ॥ म्र्ग्त्_१,१३।१५९ ॥  
स्वस्वरूपाश्च ते विप्र पूर्वं प्रश्नानुषङ्गतः  ।  
सादाशिवे पवित्राङ्ग- सकलादिपरिच्छदः  ॥ म्र्ग्त्_१,१३।१६० ॥  
देवः सदाशिवो बिन्दौ निवृत्त्यादिकलेश्वराः  ।  
नादे ध्वनिपतिः शक्तौ सर्वशक्तिमतां वरः  ॥ म्र्ग्त्_१,१३।१६१ ॥  
योनिर्विश्वस्य वागीशाः पतयः परतः शिवः  ।  
सदाशिवशिवान्ताध्व- कल्पिताणुवपुःस्थितिः  ॥ म्र्ग्त्_१,१३।१६२ ॥  
सर्वातिशयविश्रामस् तदूर्ध्वं पतयः कथम्  ।  
ईशानतीत्य शान्तान्तं तत्त्वं सादाशिवं स्मृतम्  ॥ म्र्ग्त्_१,१३।१६३ ॥  
भुवनान्यपि नादादि- कला नान्यः पतिः शिवात्  ।  
किन्तु यः पतिभेदो ऽस्मिन् स शास्त्रे शक्तिभेदवत्  ॥ म्र्ग्त्_१,१३।१६४ ॥  
कृत्यभेदोपचारेण तद्भेदस्थानभेदजः  ।  
करोत्युन्मीलनं याभिः शक्तिभिर्नरतेजसः  ॥ म्र्ग्त्_१,१३।१६५ ॥  
ता निवृत्त्यादिसञ्ज्ञानां भुवनानामधीश्वराः  ।  
निवर्तयति भूतानि यया सास्य निवर्तिका  ॥ म्र्ग्त्_१,१३।१६६ ॥  
निवृत्तिरिति तत्स्थानं तत्रेशो ऽपि निवृत्तिमान्  ।  
निवृत्तस्य गतिर्भूयो यया प्राच्यावलक्षणा  ॥ म्र्ग्त्_१,१३।१६७ ॥  
निषिध्यते प्रतिष्ठा सा स्थानं तवांश्च तत्पतिः  ।  
त्यक्त्वाप्तगम्यविषयं यया ज्ञानं ददात्यणोः  ॥ म्र्ग्त्_१,१३।१६८ ॥  
सा विद्या स्थानमप्यस्या विद्येशश्च तदीश्वरः  ।  
सर्वदुःखप्रशमनं ययास्य कुरुते हरः  ॥ म्र्ग्त्_१,१३।१६९ ॥  
सा शान्तिस्तत्पदं चेति तत्कुर्वन् सो ऽपि शान्तिमान्  ।  
ऊर्ध्वाधोविषयालोको महान्यश्च महत्तरः  ॥ म्र्ग्त्_१,१३।१७० ॥  
महत्तमश्च क्रियते चितो याभिर्विमुच्यतः  ।  
ता इन्धिकाद्यास्तत्स्थानं तद्वानीशस्तिसृष्वपि  ॥ म्र्ग्त्_१,१३।१७१ ॥  
सर्वज्ञत्वादियोगे ऽपि नियोज्यत्वं मलांशतः  ।  
प्रमार्ष्टि तद्यया सास्य मोचिका तत्पदं च यत्  ॥ म्र्ग्त्_१,१३।१७२ ॥  
मोचकस्तत्क्रियाकृच्च ययेशानं करोति तम्  ।  
सोर्ध्वगा तत्पदं चेति तदीशश्चोर्ध्वगापतिः  ॥ म्र्ग्त्_१,१३।१७३ ॥  
ये ऽपि तत्पदमापन्नाः शैवसाधनयोगतः  ।  
ते तत्स्थित्यन्तमाह्लादं प्राप्य यान्ति परं पदम्  ॥ म्र्ग्त्_१,१३।१७४ ॥  
न च सृष्ट्यादि कुर्वन्ति स्वार्थनिष्ठा हि ते यतः  ।  
इति सादाशिवं तत्त्वं व्याख्यातं लेशतस्तव  ॥ म्र्ग्त्_१,१३।१७५ ॥  
शक्तावप्येवमित्येष सकलः कृत्ययोगतः  ।  
कृत्यं तदादिविषयं निष्कलो ऽन्यत्र सर्वदा  ॥ म्र्ग्त्_१,१३।१७६ ॥  
भूमिप्राधानिकग्रन्थि- विद्याबिन्दुकलादिषु  ।  
गुणकाराः दशाद्याः स्युर् नादकोटेरधो मुने  ॥ म्र्ग्त्_१,१३।१७७ ॥  
ऊर्ध्वं कलाया विद्याधः श्रूयन्ते गहनाधिपाः  ।  
तदन्तरालमेतावद् इति धीजात्र लक्षणा  ॥ म्र्ग्त्_१,१३।१७८ ॥  
द्वयोरप्यध्वनोरेवं क्रमप्रसवयोगिनोः  ।  
विलयः प्रातिलोम्येन शक्तितत्त्वद्वयावधिः  ॥ म्र्ग्त्_१,१३।१७९ ॥  
व्यस्तस्याथ समस्तस्य विलयः स कथं कियान्  ।  
तत्त्वमार्गस्य भगवन् ब्रूहि सर्वार्थदर्श्यसि  ॥ म्र्ग्त्_१,१३।१८० ॥  
महास्वापे समस्तस्य व्यस्तस्यावान्तरो लयः  ।  
सर्गो ऽप्येवं स्थितेः कालः कथ्यमानो ऽवधार्यताम्  ॥ म्र्ग्त्_१,१३।१८१ ॥  
चतुर्युगसहस्रान्तम् अहर्हेमाण्डजन्मनः  ।  
निशा तावत्यहोरात्र- मानेनाब्दपरार्धके  ॥ म्र्ग्त्_१,१३।१८२ ॥  
विलयो व्युत्क्रमेणैष प्रकृत्यादि निवार्यते  ।  
तदा रुद्रशतं वीर- श्रीकण्ठौ च प्रधानपाः  ॥ म्र्ग्त्_१,१३।१८३ ॥  
शक्त्याक्रम्य जगत्सूक्ष्मं सूक्ष्मदेहांश्च चिद्वतः  ।  
प्रकृतिस्थाशयान् कालं तत्स्वापान्तमुपासते  ॥ म्र्ग्त्_१,१३।१८४ ॥  
शिवेष्टमन्त्रभृन्नुन्न- मण्डलाधिपतीरिताः  ।  
काले जगत्समुत्पाद्य स्वाधिकारं प्रकुर्वते  ॥ म्र्ग्त्_१,१३।१८५ ॥  
कर्म धर्मादिकं तच्च गुणत्वेन मतौ स्थितम्  ।  
गुणिनो न गुणो ऽपैति प्रकृतावुच्यते कथम्  ॥ म्र्ग्त्_१,१३।१८६ ॥  
सत्यं बुद्धिगुणः कर्म नापैति गुणिनो गुणः  ।  
देहाक्षफलभूमीनां तात्स्थ्यात् तत्रोपचर्यते  ॥ म्र्ग्त्_१,१३।१८७ ॥  
आधारे कारणे कार्ये समीपे चोपकारके  ।  
धर्माद्यनुकृतौ चेति लक्षणां सूरयो जगुः  ॥ म्र्ग्त्_१,१३।१८८ ॥  
एवं गुणादिसर्गाणां परार्धे गुणकारणम्  ।  
कला लेढि कलां माया स्वाधिकारपराङ्मुखी  ॥ म्र्ग्त्_१,१३।१८९ ॥  
तन्निवृत्तौ निवर्तन्ते देवास्तदधिकारिणः  ।  
सर्गस्थित्यादिको यस्माद् अधिकारस्तदाश्रयः  ॥ म्र्ग्त्_१,१३।१९० ॥  
एवं मन्त्रेशमुख्येषु विशत्स्वभिमतं पदम्  ।  
विद्यामत्ति सदातत्त्वं तद्बिन्दुर्बैन्दवं ध्वनिः  ॥ म्र्ग्त्_१,१३।१९१ ॥  
नादमत्ति परा शक्तिः शक्तिमीष्टे स्वयं हरः  ।  
भविनां विश्रमायैवं मायायाश्च परः शिवः  ॥ म्र्ग्त्_१,१३।१९२ ॥  
आकलय्य स्वदृक्शक्त्या स्वापं सृष्ट्यै प्रवर्तते  ।  
एवं तत्त्वानि भावाश्च भुवनानि वपूंषि च  ॥ म्र्ग्त्_१,१३।१९३ ॥  
शुद्धाशुद्धाध्वनोर्विप्र व्याख्यातानि समासतः  ।  
विद्या पञ्चाणुदेहाश्च बिन्दुर्नादो ऽथ कारणम्  ॥ म्र्ग्त्_१,१३।१९४ ॥  
पञ्चस्कन्धः परो मार्गः क्व भावाः प्रत्ययः स्थिताः  ।  
नादः सूक्ष्मः कला काल- रागयुग्मे सपूरुषे  ॥ म्र्ग्त्_१,१३।१९५ ॥  
स्थूलः पञ्चकलो नादः पञ्चतत्त्वाश्रयो मुने  ।  
प्रधानादिचतुर्ग्रन्थि- निधिर्बिन्दुश्चतुष्कलः  ॥ म्र्ग्त्_१,१३।१९६ ॥  
गर्वे मनोमुखा देवा बुद्धौ भावादयः स्थिताः  ।  
पञ्चमन्त्रतनुर्देवः स्थितस्तन्मात्रपञ्चके  ।  
सूक्ष्मभूतेषु मन्त्रेशा मन्त्राः स्थूलेषु संस्थिताः  ॥ म्र्ग्त्_१,१३।१९७ ॥  
इति यदणुनिरोधि ध्वान्तबीजाद्यदृष्टं पशुमतसृतदृग्भिः पाशजालं सुभूयः  ।  
तदुपशमनिमित्तं वक्ष्यमाणक्रियातो रुचदविहतशक्तिः शाम्भवी मन्त्रसम्पत्  ॥ म्र्ग्त्_१,१३।१९८ ॥  
  
समाप्तश्च विद्यापादः  
  
  
________________________________________________________________________________________  
  
  
  
येनाणूनामुषितममलं दृक्क्रियाख्यस्वरूपं यत्सद्भावाद्भवजलनिधौ जन्तुजातस्य पातः  ।  
दुर्वारं तत्क्षपयति तमो यत्प्रसादस्तमीशं चर्यापादे विवृतिरचनां कुर्महे सम्प्रणम्य  ॥ म्र्ग्त्_३।० ॥  
अथातो देशिकादीनां सामान्याचारसङ्ग्रहः  ।  
परश्चावसरप्राप्तः समासेनोपदिश्यते  ॥ म्र्ग्त्_३।१ ॥  
देशिको मन्त्रवृत्तिश्च पुत्रकः समयी च यः  ।  
चत्वार एते शैवाः स्युर् व्रतिनो ऽव्रतिनो ऽपि वा  ॥ म्र्ग्त्_३।२ ॥  
व्रतिनो जटिला मुण्डास् तेष्वग्र्या भस्मपाण्डराः  ।  
तिलकैः पुण्ड्रकैः पट्टैर् भूषिता भूमिपादयः  ॥ म्र्ग्त्_३।३ ॥  
जटा न शूद्रो विभृयान् नाज्ञो नापि प्रमादवान्  ।  
न योषिन्न वयोन्तस्था न रोगी विकलो ऽपि वा  ॥ म्र्ग्त्_३।४ ॥  
कलातत्त्वपवित्राणु- शक्तिमन्त्रेशसङ्ख्यया  ।  
विभज्य केशान्सम्पात्य प्रत्यंशं संहिताणुभिः  ॥ म्र्ग्त्_३।५ ॥  
व्रतेश्वरस्य पुरतो बध्नीयाच्छिवतेजसा  ।  
मन्त्रिणः साध्यमन्त्रेण हृदा पुत्रकयोग्ययोः  ॥ म्र्ग्त्_३।६ ॥  
कृमिघ्नद्रव्यमिश्रेण भस्मना त्रैफलेन च  ।  
सायचूर्णेन वा पुष्टिं नयेत्ता भौतिकव्रती  ॥ म्र्ग्त्_३।७ ॥  
भौतिकव्रतिनस्ते स्युर् येषां सावधिकं व्रतम्  ।  
देहपातान्तकं येषां ते निष्ठाव्रतिनः स्मृताः  ॥ म्र्ग्त्_३।८ ॥  
गुरवः पुत्रका ये च न प्राथमिकसाधकाः  ।  
पूर्णव्रतावधिः सम्यग् व्रतेशायार्पितव्रतः  ॥ म्र्ग्त्_३।९ ॥  
न्यस्तव्रताङ्गः सत्पत्नी- परिग्रहविभूतिमान्  ।  
भौतिकः काम्य इत्युक्तः सत्सान्तानिक एव वा  ॥ म्र्ग्त्_३।१० ॥  
साधको लोकधर्मी यः पुत्रकः स्नातको गृही  ।  
समयी प्राग्गृहस्थश्च शैवाः स्युर्व्रतवर्जिताः  ॥ म्र्ग्त्_३।११ ॥  
तेषां साधारणं कर्म सन्ध्योपासनमर्चनम्  ।  
स्नानादीनि तदङ्गानि पर्वसु द्विगुणक्रिया  ॥ म्र्ग्त्_३।१२ ॥  
न्यग्रोधाश्वत्थपत्रेषु वातघ्नाक्षदलेषु च  ।  
कांस्ये वाभोजनं भैक्षं चातुर्वर्ण्यमकुत्सितम्  ॥ म्र्ग्त्_३।१३ ॥  
सर्वामरप्रतिष्ठासु सेत्वादीनां निवेशने  ।  
सीमन्तोन्नयनाद्येषु संस्कारेष्वन्नवर्जनम्  ॥ म्र्ग्त्_३।१४ ॥  
चरुणा फलमूलैर्वा हविष्येणापरेण वा  ।  
चतुर्दश्यामथाष्टम्यां पञ्चदश्यां च वर्तनम्  ॥ म्र्ग्त्_३।१५ ॥  
व्यतीपातदिनध्वंस- मासवृद्ध्ययनादिषु  ।  
विशेषसंयमः कार्यः शैवानां च प्रतर्पणम्  ॥ म्र्ग्त्_३।१६ ॥  
मार्गक्षीणे रिपुग्रस्ते रोगार्ते क्षुत्प्रपीडिते  ।  
सर्वात्मना समुद्धारः कर्तव्यः शिवयोगिनः  ॥ म्र्ग्त्_३।१७ ॥  
मांसयोषिन्मधुत्यागो व्रतिनः क्षितिशायिता  ।  
मात्रारक्षणमेकस्य कमण्डलुसहायता  ॥ म्र्ग्त्_३।१८ ॥  
स्त्रीगीतनर्तितालाप- विलासानामुपेक्षणम्  ।  
स्त्रिया रहो ऽव्यवस्थानं स्रगभ्यङ्गादिवर्जनम्  ॥ म्र्ग्त्_३।१९ ॥  
कृष्णपक्षे चतुर्दश्याम् अष्टम्यां सिद्धदर्शने  ।  
श्राद्धं पर्वसु सर्वेषु विषुवे चाष्टकादिषु  ॥ म्र्ग्त्_३।२० ॥  
गुरुतत्तुल्यबन्धूनां भ्रातॄणां ज्यायसामपि  ।  
पूजनं मधुपर्काद्यैः स्वकाले स्त्रीनिषेवणम्  ॥ म्र्ग्त्_३।२१ ॥  
मङ्गलाचारयोगित्वं गन्धमाल्यादिधारणम्  ।  
पृथक्पृथक्तथैतेषाम् आचारो ऽपि विधीयते  ॥ म्र्ग्त्_३।२२ ॥  
महेशशक्तिनुन्नानां गुरुः कुर्यादनुग्रहम्  ।  
परीक्षाभिः परिज्ञाय वृद्धोक्ताभिः प्रयत्नवान्  ॥ म्र्ग्त्_३।२३ ॥  
अकृत्वा शिवभक्तानां कृत्वा च व्यभिचारिणाम्  ।  
प्रायश्चित्ती भवेद्यस्मात् कुर्याद्यत्नमतः परम्  ॥ म्र्ग्त्_३।२४ ॥  
कर्म सञ्जीवनं कुर्याद् व्यभिचारिणि दीक्षिते  ।  
सृष्टितः संहिताहोमाद् अधः पूर्णासमन्वितम्  ॥ म्र्ग्त्_३।२५ ॥  
सञ्जीवनं न दग्धस्य कर्मणो ऽस्ति मृषा चितः  ।  
खेदनापायशमनं प्रायश्चित्तं हि तद्गुरोः  ॥ म्र्ग्त्_३।२६ ॥  
दर्शनान्तरसंस्थाभ्यश् च्युतानामनुवर्तिनाम्  ।  
विधायैवं स्वजात्यन्तं दीक्षां कुर्याद्विलोमतः  ॥ म्र्ग्त्_३।२७ ॥  
न ते मन्त्रप्रयोक्तारः पुनर्भवतया मताः  ।  
मन्त्रसाधनसंसिद्धेः कुर्यात्तानीतराण्यतः  ॥ म्र्ग्त्_३।२८ ॥  
व्याकुर्याच्छिवभक्तेभ्यस् तन्त्रार्थं गतमत्सरः  ।  
न्यायतो न्यायवर्तिभ्यः पालयन् गुरुसन्ततिम्  ॥ म्र्ग्त्_३।२९ ॥  
नाजीर्णाम्लरसोद्गारे न च विण्मूत्रबाधने  ।  
न छर्द्यां नातिसारे वा नास्नातः कृतमैथुनः  ॥ म्र्ग्त्_३।३० ॥  
पूते महीतले स्थित्वा पशुश्रवणवर्जिते  ।  
परिध्यन्तःस्थितं चेष्ट्वा शिवं प्रणवविग्रहम्  ॥ म्र्ग्त्_३।३१ ॥  
गणाध्यक्षं गुरुं चैव कारकं च क्रियाश्रयम्  ।  
पुस्तकं गुप्तसत्सूत्रं विधायोपरि कस्यचित्  ॥ म्र्ग्त्_३।३२ ॥  
ब्रूयादङ्ग पठस्वेति कृतार्थं प्रागुदङ्मुखः  ।  
प्रारभेत गुरुर्व्याख्यां सम्बन्धार्थोक्तिपूर्विकाम्  ॥ म्र्ग्त्_३।३३ ॥  
स्रोतो ब्रूयादनुस्रोतो भेदान् सङ्ख्यानमेव च  ।  
प्रवृत्तये गुरुं स्वं च स्तेयी स्यात्तदकीर्तनात्  ॥ म्र्ग्त्_३।३४ ॥  
स्रोतांसि कामिकाद्यूर्ध्वम् असिताङ्गादि दक्षिणम्  ।  
सम्मोहाद्युत्तरं प्राच्यं त्रोतलादि सुविस्तरम्  ॥ म्र्ग्त्_३।३५ ॥  
आप्यं चण्डासिधारादि चण्डनाथपरिग्रहम्  ।  
शैवं मान्त्रेश्वरं गाणं दिव्यमार्षं च गौह्यकम्  ॥ म्र्ग्त्_३।३६ ॥  
योगिनीसिद्धकौलं च स्रोतांस्यष्टौ विदुर्बुधः  ।  
प्रतिस्रोतो ऽनुयायीनि तानि ब्रूयाद्विभागशः  ॥ म्र्ग्त्_३।३७ ॥  
शैवं प्राक्तन्त्रनिर्माणम् आज्ञासिद्धमसंशयम्  ।  
तदीशानैर्गणैर्देवैर् मुनिभिश्च तदिच्छया  ॥ म्र्ग्त्_३।३८ ॥  
विज्ञाय सम्भृतं स्वोक्त्या तादाख्यं समुपागतम्  ।  
गुह्यका भुजगा यक्षा दानवाश्च शिवेरिताः  ॥ म्र्ग्त्_३।३९ ॥  
यदूचुरुपसंहृत्य तत्स्रोतो गौह्यकं स्मृतम्  ।  
योगिन्यो लेभिरे ज्ञानं सद्यो योगावभासकम्  ॥ म्र्ग्त्_३।४० ॥  
येनतद्योगिनीकौलं नोत्तीर्णं ताभ्य एव तत्  ।  
तथान्यदपि संहारो यो मिश्रो मिश्र एव सः  ॥ म्र्ग्त्_३।४१ ॥  
वादिभेदप्रभिन्नत्वात् तेषां सङ्ख्या न विद्यते  ।  
शैवा रौद्रा महाभेदा दशाष्टादश चोर्ध्वके  ॥ म्र्ग्त्_३।४२ ॥  
रौद्रा रुद्रैः शिवाविष्टैर् उद्गीर्णा न स्वबुद्धितः  ।  
शैवानां कामिकं पूर्वं योगोद्भवमचिन्त्यकम्  ॥ म्र्ग्त्_३।४३ ॥  
कारणं ज्ञानमजितं दीप्ताख्यं सूक्ष्मकं परम्  ।  
साहस्रमंशुमत्सञ्ज्ञं सुप्रभिद्दशमं विदुः  ॥ म्र्ग्त्_३।४४ ॥  
रौद्राणां विजयं पूर्वं निःश्वासं पारमेश्वरम्  ।  
स्वायम्भुवं तथाग्नेयं वीरभद्रं च रौरवम्  ॥ म्र्ग्त्_३।४५ ॥  
मकुटं विमलाख्यं च चन्द्रज्ञानाख्यमेव च  ।  
मुखबिम्बकमुद्गीतं ललितं सिद्धसञ्ज्ञकम्  ॥ म्र्ग्त्_३।४६ ॥  
सन्तानं चैव शर्वोक्तं किरणं वातुलं परम्  ।  
तदारभ्य चिरं नाति व्याकुर्यात्प्रथमे ऽहनि  ॥ म्र्ग्त्_३।४७ ॥  
प्रारम्भे ऽपि न सम्प्रश्न- प्रतिप्रश्नातिमात्रकम्  ।  
त्रीणि मूलानि सूत्राणि द्वे तथैकमथापि वा  ॥ म्र्ग्त्_३।४८ ॥  
विधायोपरमेदूर्ध्वं वदन्विघ्नैर्विरुद्ध्यते  ।  
यत्र बीज इवारूढो महातन्त्रार्थपादपः  ॥ म्र्ग्त्_३।४९ ॥  
आभाति मूलसूत्रं तद् अथशब्दाद्यलङ्कृतम्  ।  
तस्योद्देशकमन्यत्स्यात् सङ्ख्यासञ्ज्ञादिवाचकम्  ॥ म्र्ग्त्_३।५० ॥  
तल्लक्षणं स्वरूपोक्तिस् तदन्यो भाष्यसङ्ग्रहः  ।  
ब्रूते य एवं यो ऽधीते तावुभौ हतकल्मषौ  ॥ म्र्ग्त्_३।५१ ॥  
लोके प्राप्य यशो दीप्तं विशेतां धाम शाङ्करम्  ।  
अनध्याये स्वतन्त्रोक्त- विधिना शृण्वते मृषा  ॥ म्र्ग्त्_३।५२ ॥  
शैवं वदन्निहाल्पायुर् मृतः प्रेतत्वमश्नुते  ।  
नाध्यापयेच्चतुर्दश्याम् अष्टम्यां पक्षयोर्द्वयोः  ॥ म्र्ग्त्_३।५३ ॥  
प्रतिपत्पञ्चदश्योश्च चतुर्थ्यामर्कसङ्क्रमे  ।  
निर्घातोल्कामहीकम्प- पश्चाच्चापेषु वासरः  ॥ म्र्ग्त्_३।५४ ॥  
सन्ध्यास्तनितदिग्दाह- परिवेषोपलेषु च  ।  
नीहारप्राग्धनुर्व्योम- पुरेष्वेतेषु दर्शनात्  ॥ म्र्ग्त्_३।५५ ॥  
कीलके च रवीन्दुस्थे त्र्यहं स्वर्भानुदर्शने  ।  
पञ्चरात्रं हरिमखे पवित्रे च मखद्विषः  ॥ म्र्ग्त्_३।५६ ॥  
बिडालव्यालभेकेषु गतेष्वन्तरतो दिनम्  ।  
त्र्यहं त्रिफणिनि व्याले दृष्टे द्विफणिनि द्व्यहम्  ॥ म्र्ग्त्_३।५७ ॥  
अन्तः शवश्रुतौ दाहे शवगन्धे खरानिले  ।  
तद्विरामं विना ख्यात- जन्तुमृत्यौ च वासरम्  ॥ म्र्ग्त्_३।५८ ॥  
गुरौ मासं शिवीभूते भ्रातृशिष्यादिके त्र्यहम्  ।  
शैवे राजनि सप्ताहं त्रिरात्रं पशुधर्मिणि  ॥ म्र्ग्त्_३।५९ ॥  
स्वकल्पान्वयसिद्धेषु तथान्येष्वपि देशिकः  ।  
प्राग्व्याख्यानपरामर्श- समाधानेष्टिकृद्भवेत्  ॥ म्र्ग्त्_३।६० ॥  
समयी पुत्रको वापि ज्ञात्वा किञ्चिदपूर्वकम्  ।  
निवेदयेदनुज्ञातो गुरवे पीठवर्तिने  ॥ म्र्ग्त्_३।६१ ॥  
शृणुयात्स्वाभिषिक्ताद्वा योगपीठेष्टशङ्करः  ।  
बहिः स्थितो बहिःसंस्थात् परसिक्तादपीठगात्  ॥ म्र्ग्त्_३।६२ ॥  
न यायादनुपानत्कः क्वचिन्नाप्यसहायवान्  ।  
नातिप्राङ्नातिवेलायां न रात्रौ न खारातपे  ॥ म्र्ग्त्_३।६३ ॥  
न नीचैः संवसेन्न्नापि वृथा यायाद्गृहाद्गृहम्  ।  
तथा नोपहसेत्कञ्चिन् नानुकुर्यान्न पीडयेत्  ॥ म्र्ग्त्_३।६४ ॥  
नासदाचरितं किञ्चिद् आचरेत्स गुरुर्यतः  ।  
तदापन्नममान्यत्वं मन्त्र्यादिषु न वार्यते  ॥ म्र्ग्त्_३।६५ ॥  
  
पुत्रकः प्रातरुत्थाय समयी च कृताह्निकः  ।  
कृतप्रणामो ऽनुज्ञातो गुरुणा कृत्यमाचरेत्  ॥ म्र्ग्त्_३।६६ ॥  
अधीत्य शृणुयाच्छास्त्रं गुरुतन्त्रो गुरौ वसन्  ।  
त्यक्त्वाभिमानमात्सर्य- डम्भव्यसनसन्ततिम्  ॥ म्र्ग्त्_३।६७ ॥  
कण्ठप्रावृतिनिष्ठीव- कासहासादि सन्निधौ  ।  
गुरोर्न कुर्यान्नो वादं कैश्चिन्नोत्कृष्टवेषवान्  ॥ म्र्ग्त्_३।६८ ॥  
उद्वर्तनाङ्गसंस्कार- जृम्भणासनसंस्थितीः  ।  
समानालापपर्यङ्ग- बन्धध्यानार्चनादिकम्  ॥ म्र्ग्त्_३।६९ ॥  
न भुञ्जानं समाधिस्थं चङ्क्रमन्तं क्रियोद्यतम्  ।  
स्थितं गुरुसमीपे वा मतिमान्नाभिवादयेत्  ॥ म्र्ग्त्_३।७० ॥  
गच्छन्तं पृष्ठतो यायाद् विशन्तमनुसंविशेत्  ।  
तद्वचो नानुयुञ्जीत शयानं न प्रबोधयेत्  ॥ म्र्ग्त्_३।७१ ॥  
अनुज्ञातश्चरेद्भैक्षं प्राप्तमद्यान्निवेदितम्  ।  
शयीत सुप्त इत्यादि कुर्याद्विध्युदितं च यत्  ॥ म्र्ग्त्_३।७२ ॥  
कामं चरेदनुज्ञातः पुत्रको धाम्नि वा वसेत्  ।  
समयी प्राग्गृहस्थश्च यत्नेनोपचरेद्गुरुम्  ॥ म्र्ग्त्_३।७३ ॥  
साध्यकोटेरलब्धत्वात् तल्लाभो ऽपि तदाश्रयः  ।  
न चान्यवृत्तिनिष्ठस्य तस्मात्तत्साधको भवेत्  ॥ म्र्ग्त्_३।७४ ॥  
साधको गुर्वनुज्ञातः पुण्यक्षेत्रं समाश्रितः  ।  
साध्यवेषधरो मौनी हविष्यचरुशाकभुक्  ॥ म्र्ग्त्_३।७५ ॥  
सहायवानप्रमत्तः फलमूलभुगेव वा  ।  
इष्ट्वा शिवं यजेत् साध्यं जपं कुर्यात्त्रिधोदितम्  ॥ म्र्ग्त्_३।७६ ॥  
हुत्वा दशांशं तद्याग- कुम्भस्नातः शुभे दिने  ।  
क्षेत्रस्थः प्रारभेत्कर्म चरन्वा सिद्धिसंश्रयम्  ॥ म्र्ग्त्_३।७७ ॥  
न कञ्चिदनुगृह्णीयान् न निषेवेत भर्त्सयेत्  ।  
नासीत चिरमन्यत्र विना क्षेत्रपरिग्रहात्  ॥ म्र्ग्त्_३।७८ ॥  
माधूकरीं चरेद्भिक्षां दिनार्थे सवने गते  ।  
सर्वमन्त्रमुखे पुण्ये परमेशाधिदैवते  ॥ म्र्ग्त्_३।७९ ॥  
तदनिर्वर्त्य यो ऽश्नाति सवनं सूरपूजितम्  ।  
मन्त्रास्तं नाधितिष्ठन्ति योगपीठव्यवस्थिताः  ॥ म्र्ग्त्_३।८० ॥  
भीक्षां तु चरतो भिक्षां नादद्यान्न विगर्हितात्  ।  
शैवात्स्वायम्भुवादेश्च कुतश्चिल्लिङ्गिनो ऽपि वा  ॥ म्र्ग्त्_३।८१ ॥  
मिष्टान्नप्रचुरां भीक्षां नादद्यान्नातिसंस्कृताम्  ।  
परिहासादिचतुरा यत्र नार्यस्ततो ऽपि वा  ॥ म्र्ग्त्_३।८२ ॥  
कृतरक्षः स्मरन्नस्त्रं पर्यटेन्मौनमास्थितः  ।  
भिक्षामलब्ध्वा नो कोपं कुर्यान्नो विधृतश्चिरम्  ॥ म्र्ग्त्_३।८३ ॥  
न चाध्वसु प्रधावत्सु नोक्तः केनचिदप्रियम्  ।  
गुर्वग्निशिवविद्याभ्यः क्षेत्रपालाय चांशकम्  ॥ म्र्ग्त्_३।८४ ॥  
समुद्धृत्य सहायेन विभज्याद्यात्क्षितौ शुचिः  ।  
समाचान्तो जपेन्मन्त्रं वैष्णवे समये ततः  ॥ म्र्ग्त्_३।८५ ॥  
व्यतीते क्षेत्रपालाय स्वाहेत्य्ॐकारपूर्वकम्  ।  
बलिं च नैरृते दद्याद् गन्धधूपपुरःसरम्  ॥ म्र्ग्त्_३।८६ ॥  
ततः प्रसार्य सच्चर्म बद्ध्वासनमतन्द्रितः  ।  
ध्यायन्मन्त्रं जपेद्विद्वान् खिन्नस्तस्मिंल्लघु स्वपेत्  ॥ म्र्ग्त्_३।८७ ॥  
समुत्थायार्धरात्रे तु कुर्यात्पूजाजपादिकम्  ।  
ततश्च सवने ब्राह्मे समिदाद्याहरेत्ततः  ॥ म्र्ग्त्_३।८८ ॥  
शैवानावसथप्राप्तान् परया श्रद्धयार्चयेत्  ।  
सम्पन्नैः कारकैस्तांश्च ज्ञात्वा लिङ्गैर्यथार्हतः  ॥ म्र्ग्त्_३।८९ ॥  
न कञ्चित्प्रणमेद् ब्रूयात् साध्यमन्त्रं न कस्यचित्  ।  
नाक्षिपेदोषधीर्मन्त्र- गोब्राह्मणतपस्विनः  ॥ म्र्ग्त्_३।९० ॥  
व्यक्तिस्थानं शिवस्यैते शिवनिन्दैव सा यतः  ।  
विशिष्टेनोपहारेण यजेत्पर्वसु शङ्करम्  ॥ म्र्ग्त्_३।९१ ॥  
क्षेत्रपालं च साध्याणुं चरुं दद्यान्न कस्यचित्  ।  
लब्धानुज्ञो मृषा जातु तिष्ठेन्नैकमपि क्षणम्  ॥ म्र्ग्त्_३।९२ ॥  
गुप्ताक्षसूत्रपूजाङ्गः क्रियाकालविभागवित्  ।  
क्रमशः सिद्धिमाप्नोति सिद्धिक्षेत्राणि सञ्चरन्  ॥ म्र्ग्त्_३।९३ ॥  
परिगृह्याथवा क्षेत्रं सल्लिङ्गाधिकृतं वसेत्  ।  
गणेशवृषभस्कन्द- मातृलोकेशकीलितम्  ॥ म्र्ग्त्_३।९४ ॥  
दक्षिणोत्तरदिग्द्वारं शिवधामान्यरक्षितम्  ।  
महाजनाकुलं दूर- समित्पुष्पकुशोदकम्  ॥ म्र्ग्त्_३।९५ ॥  
सोपद्रवं च सन्त्यज्य परिग्रहणमाचरेत्  ।  
बाणे लिङ्गे स्वयंव्यक्ते मुनिसिद्धनिषेविते  ॥ म्र्ग्त्_३।९६ ॥  
स्वकल्पोक्तेन विधिना स्वयं वा परिकल्पिते  ।  
शुक्लपक्षे चतुर्दश्यां विशेषेणोत्तरायणे  ॥ म्र्ग्त्_३।९७ ॥  
कुर्यात्परिग्रहं विद्वान् अष्टम्यां वा समाहितः  ।  
यागधाम विधायादा- वस्त्रं माहेश्वरं यजेत्  ॥ म्र्ग्त्_३।९८ ॥  
जप्त्वा दशसहस्राणि दशांशमनुहोमयेत्  ।  
भूरिस्रग्बलिधूपाद्यैर् इष्टलिङ्गस्थशङ्करः  ॥ म्र्ग्त्_३।९९ ॥  
न्यसेद्दिगीश्वरान्दिक्षु शक्रादीन् शङ्कुविग्रहान्  ।  
नाडीभूतेन सूत्रेण सन्धाय बहिरालिखेत्  ॥ म्र्ग्त्_३।१०० ॥  
प्राकारं भस्मना दीप्तम् अस्त्रं माहेश्वरं जपन्  ।  
तदन्तरखिलैर्बीजैर् वर्मालब्धैस्तदुच्चरन्  ॥ म्र्ग्त्_३।१०१ ॥  
प्राकारं कवचं कुर्यात् स्वधाम्नो ऽप्येवमेव हि  ।  
धामशङ्कुषु लोकेशान् प्रदोषे प्रतिवासरम्  ॥ म्र्ग्त्_३।१०२ ॥  
बाह्यावृतौ तदस्त्राणि यजेदन्तर्घनच्छदम्  ।  
क्षेत्रपालं स्वदिग्भागे पर्वसु क्षेत्रनेमिगान्  ॥ म्र्ग्त्_३।१०३ ॥  
क्षेत्रे यन्नस्ति तद्दूरात् सहायोपहृतं भजेत्  ।  
न सिद्धिक्षेत्रमुत्सृज्य पदमप्यन्यतो व्रजेत्  ॥ म्र्ग्त्_३।१०४ ॥  
वर्णलक्षजपान्मन्त्रो होमाच दशमांशतः  ।  
स्वशास्त्रविहितां वृत्तिम् आस्थितस्य प्रसिद्ध्यति  ॥ म्र्ग्त्_३।१०५ ॥  
सञ्जातव्युत्क्रमः कुर्यात् प्रायश्चित्तं विधिस्थितम्  ।  
अकामात्कामतः कुर्यात् तदेव त्रिगुणं सुधीः  ॥ म्र्ग्त्_३।१०६ ॥  
साधकाह्निकविच्छेदे सद्योजातायुतं जपेत्  ।  
शतं वा संयतप्राणो वासरं मारुताशनः  ॥ म्र्ग्त्_३।१०७ ॥  
वामस्यान्नव्यतिकरे हिंसायां बहुरूपिणः  ।  
वक्त्रस्य स्यन्दने रात्रौ दिवा तद्द्विगुणं जपेत्  ॥ म्र्ग्त्_३।१०८ ॥  
द्विजाद्युच्छिष्टसंसर्गे वक्त्राद्यन्यतमं गुणम्  ।  
चतुर्दलाब्जमध्येष्ट्या तत्स्थाने पञ्चमं यजेत्  ॥ म्र्ग्त्_३।१०९ ॥  
षडहोपोषितो लक्षं जपेद्वन्याशनो ऽपि वा  ।  
जुहुयादयुतं ज्ञाते द्विगुणं शुद्धिकारणात्  ॥ म्र्ग्त्_३।११० ॥  
जपेन्निर्माल्यसम्पर्के सर्वब्रह्माणि लक्षशः  ।  
समग्रसंहितालक्षं जपेन्निर्माल्यभोजने  ॥ म्र्ग्त्_३।१११ ॥  
वामाद्याः पतयः शाक्य- पादार्थिककपालिनाम्  ।  
अजातो ऽधिपतिः प्रोक्तस् त्रयीनैष्ठिकलिङ्गिनाम्  ॥ म्र्ग्त्_३।११२ ॥  
तदन्नभोजने शुद्धिर् जातिसम्पर्कशुद्धिवत्  ।  
किन्त्वैन्दवव्रतप्रान्ते कापाल्यन्नाशने मतम्  ॥ म्र्ग्त्_३।११३ ॥  
ईशानस्य जपेल्लक्षं तत्सङ्करविशुद्धये  ।  
कापालिसङ्करे त्रीणि लक्षाणि कृतसंयमः  ॥ म्र्ग्त्_३।११४ ॥  
प्रमादाद्धारिते लिङ्गे भ्रष्टे वा साक्षसूत्रके  ।  
लक्षं जपेन्महेशस्य पुनः कुर्यात्परिग्रहम्  ॥ म्र्ग्त्_३।११५ ॥  
भ्रंशे वा जनिते भङ्गे दशांशो विहितो मुने  ।  
तदन्यत्रार्धमूलं वा सहस्रं सुलघीयसि  ॥ म्र्ग्त्_३।११६ ॥  
तद्वच्च पशुना दृष्टे स्पृष्टे दशगुणं जपेत्  ।  
हारितार्धं गुणच्छेदे सङ्ख्यासूत्रस्य दोषनुत्  ॥ म्र्ग्त्_३।११७ ॥  
त्यागश्च कफविण्मूत्र- स्पृष्टस्यान्यत्र तैजसात्  ।  
प्रमादाद्योषितं गत्वा प्राणायामायुतं भजेत्  ॥ म्र्ग्त्_३।११८ ॥  
द्विपञ्चगुणितं शुद्ध्यै प्रणवोच्चारसंश्रितम्  ।  
महापातकसंयोगे शिवैकादशिकायुतम्  ॥ म्र्ग्त्_३।११९ ॥  
जपेद्दशगुणं प्राण- संयमी फलमूलभुक्  ।  
तत्समेष्वेवमेव स्यात् किं तु प्राणायतिं विना  ॥ म्र्ग्त्_३।१२० ॥  
पातकेषु तदन्येषु क्रियाव्यतिकरेषु च  ।  
जपेदेकादशाजातम् एकं वा ब्रह्ममध्यगम्  ॥ म्र्ग्त्_३।१२१ ॥  
न ग्राह्यं कारकं किञ्चित् सख्या जातांहसाहृतम्  ।  
आददानो ऽपरिज्ञानात् पूर्वोक्तादर्धमाचरेत्  ॥ म्र्ग्त्_३।१२२ ॥  
बहुदैवसिके योगे तुल्यं साधर्म्ययोगतः  ।  
ज्ञात्वैवं साधको विद्वान् सहायं सद्गुणं भजेत्  ॥ म्र्ग्त्_३।१२३ ॥  
सजात्यभिजनोपेतं यवीयांसं गुणाधिकम्  ।  
पुत्रकं समयस्थं वा सुस्निग्धमपरं ततः  ॥ म्र्ग्त्_३।१२४ ॥  
साधकोक्तं व्रतं कुर्याद् गुरुरस्ववशो व्रती  ।  
द्विगुणं स्ववशस्ताव च्चरेदस्ववशो व्रती  ॥ म्र्ग्त्_३।१२५ ॥  
स्ववशस्त्रिगुणं त्र्यंशं विना तत्पुत्रकश्चरेत्  ।  
पुत्रकार्धं तु समयी पूर्वोक्तानुक्तपाप्मनाम्  ॥ म्र्ग्त्_३।१२६ ॥  
कृच्छ्रं वा प्रतिषण्मासं प्रत्यब्दमथवैन्दवम्  ।  
पराकं तप्तकृच्छ्रं वा मन्त्री सानुचरश्चरेत्  ॥ म्र्ग्त्_३।१२७ ॥  
निर्विघ्नसिद्धिमन्विच्छन् मुक्त्यर्थमितरे त्रयः  ।  
सर्वच्छिद्रहरश्चान्यो विधिरेषां निगद्यते  ॥ म्र्ग्त्_३।१२८ ॥  
यः प्राप्तस्तपसा देवैर् हरात्स्वविधिपुष्टये  ।  
श्रावणे तदुपान्ते वा नभस्ये वोच्यमानवत्  ॥ म्र्ग्त्_३।१२९ ॥  
शम्भोः पवित्रमापाद्य पूरयेद्वार्षिकं विधिम्  ॥ म्र्ग्त्_३।१३० ॥  
तच्चिलालोहमृद्रत्न- दारुजं भौमसाधितम्  ।  
सर्वज्ञविहितं यावद् बुभुक्।ओरितरस्य वा  ॥ म्र्ग्त्_३।अप्प्।१ ॥  
एकाङ्गुलं द्विहस्तान्तं रत्नजं न परं ततः  ।  
लोहादि पाणिषड्ढास्तं दारुभिस्त्रिविधं परम्  ॥ म्र्ग्त्_३।अप्प्।२ ॥  
  
  
  
  
  
  
________________________________________________________________________________________  
  
  
अथात्मवतां मत्वा [वा] स्वाधिकारं सुदुष्करम्  ।  
यतेरन्नत्मवत्तायै देशिकाद्या जिगीषवः  ॥ म्त्_४।१ ॥  
तदात्मवत्त्वं योगित्वं जिताक्षस्योपपद्यते  ।  
प्राणायामाद्यनुष्ठानाज् जिताक्षत्वं शनैः शनैः  ॥ म्त्_४।२ ॥  
प्राणायामः प्रत्याहारो धारणा ध्यानवीक्षणे  ।  
जपः समाधिरित्यङ्गान्य् अङ्गी योगो ऽष्टमः स्वयम्  ॥ म्त्_४।३ ॥  
प्राणः प्रागुदितो वायुर् आयामो ऽस्य प्रखेदनम्  ।  
प्रेरणाकृष्टिसंरोध- लक्षणं क्रतुदोषनुत्  ॥ म्त्_४।४ ॥  
ततः सुखलवास्वादे तेषां वृत्तस्य चेतसः  ।  
प्रत्याहारो विधातव्यः सर्वतो विनिवर्तनम्  ॥ म्त्_४।५ ॥  
तेनेन्द्रियार्थसंसर्ग- विनिवृत्तेश्चितो मतिः  ।  
धारणायोग्यतामेति पदे स्वेच्छाप्रकल्पिते  ॥ म्त्_४।६ ॥  
चिन्ता तद्विषया ध्यानं तच्चादिष्टं मुहुर्मुहुः  ।  
तदेकतानतामेति स समाधिर्विधीयते  ॥ म्त्_४।७ ॥  
जपस्तद्भाषणं ध्येय- सम्मुखीकरणं मुने  ।  
ऊहो ऽभिवीक्षणं वस्तु- विकल्पानन्तरोदितः  ॥ म्त्_४।८ ॥  
यदा वेत्ति पदं हेयम् उपादेयं च तत्स्थितेः  ।  
तत्पोषकं विपक्षं च यच्च तत्पोषकं परम्  ॥ म्त्_४।९ ॥  
एषु व्यस्तसमस्तेषु कृतयत्नस्य योगिनः  ।  
विभान्ति शक्तयो विश्वं व्याप्य भानोरिव त्विषः  ॥ म्त्_४।१० ॥  
न तमीष्टे नरः कश्चित् रक्षोदानवमानवाः  ।  
रोरुचानमतीत्यैतान् दृक्क्रियाप्राणरोचिषा  ॥ म्त्_४।११ ॥  
निवृत्तेर्मनसो हेतुः संसर्गात्प्राणखेदनम्  ।  
निवृत्तिर्धारणादीनां मूलं सर्वस्य तत्ततः  ॥ म्त्_४।१२ ॥  
विस्तरेण सुरश्रेष्ठ विप्रकृष्टं च यत्स्थितम्  ।  
यदन्यत्साधनं किञ्चिद् योगसिद्धेश्च कथ्यताम्  ॥ म्त्_४।१३ ॥  
न शक्यं विस्तराद्वक्तुं तत्प्रसङ्गभयाद्विधेः  ।  
प्रश्नस्यावश्यवाच्यत्वात् तथाप्युद्देश उच्यते  ॥ म्त्_४।१४ ॥  
मूत्राद्युत्सृज्य विधिवद् एकार्धदशसप्तभिः  ।  
मृद्भिर्लिङ्गगुदासव्य- हस्तयुग्मानि शौचयेत्  ॥ म्त्_४।१५ ॥  
द्विर्व्रती त्रिरपः पीत्वा द्विर्विमृज्याननं स्पृशेत्  ।  
स्वबाहुनाभिहृत्कानि द्विस्त्रिर्वा शौचिताधरः  ॥ म्त्_४।१६ ॥  
हितजीर्णाशनस्वस्थस् त्रिकुड्यावेष्टिते गृहे  ।  
बाधाशून्ये वनादौ वा स्वासनस्थ उदङ्मुखः  ॥ म्त्_४।१७ ॥  
नमस्कृत्य महेशानम् उमास्कन्दगणाधिपान्  ।  
ऋजुग्रीवाशिरोवक्षा नासाग्राहितदृग्द्वयः  ॥ म्त्_४।१८ ॥  
पार्ष्णिभ्यां वृषणौ रक्षन् दन्तैर्दन्तानसंस्पृशन्  ।  
विष्टभदेहो दन्ताग्रे जिह्वामादाय सुस्थितः  ॥ म्त्_४।१९ ॥  
रेचयेच्छक्तिपर्यन्तं पुटेनैकेन मारुतम्  ।  
स रेचकस्तदभ्यासाद् वेधविक्षिप्तकर्मसु  ॥ म्त्_४।२० ॥  
क्रमशः शक्ततामेति विकृष्टविषयेष्वपि  ।  
बाह्येन वायुना मूर्तेः शक्तिसीमप्रपूरणम्  ॥ म्त्_४।२१ ॥  
पूरकः स तदभ्यासात् सुगुर्वपि विकर्षयेत्  ।  
त्यागसङ्ग्रहणे हित्वा निरोधः कुम्भकः स्मृतः  ॥ म्त्_४।२२ ॥  
रोधशक्तिस्तदभ्यासाद् व्यक्तिमेत्यनिवारिता  ।  
तथास्य चरतो विद्वान् सोमसूर्येशवर्त्मसु  ॥ म्त्_४।२३ ॥  
तद्धर्मयोग्यतां बुद्ध्वा योगी संसाधयेन्मतम्  ।  
पूरकं कुम्भकं वापि भजेच्चन्द्रपथि स्थिते  ॥ म्त्_४।२४ ॥  
पुष्टिमृत्युजयाद्यर्थं स्वात्मनो ऽन्यस्य रेचकम्  ।  
अनग्निज्वलने वृक्ष- शोषणे बीजनाशने  ॥ म्त्_४।२५ ॥  
स्तोभोन्मादविषोद्दीप्ति- प्रमुखेषु तु रेचकम्  ।  
ध्यानार्चनजपाद्येषु देहत्यागे च शाङ्करे  ॥ म्त्_४।२६ ॥  
कुम्भको रेचकश्चेष्टो दीक्षासंस्थापनेषु च  ।  
यवीयान् मध्यमो ज्येष्ठः स तालैर्द्वादशादिभिः  ॥ म्त्_४।२७ ॥  
तालो द्वादशभिर्जानु- परिणाहपरिभ्रमैः  ।  
सो ऽपि ध्यानजपोपेतः सगर्भो ऽन्यस्तदुज्झितः  ॥ म्त्_४।२८ ॥  
यथा सगर्भः स्थैर्याय मनसो न तथेतरः  ।  
प्रातर्निशाकृतं पापं दिनान्ते च दिवाकृतम्  ॥ म्त्_४।२९ ॥  
हन्त्यगर्भो ऽपि देवानां प्रचलत्वं प्रधावताम्  ।  
स्नातो भवति तीर्थेषु सर्वक्रतुषु दीक्षितः  ॥ म्त्_४।३० ॥  
पोतः पितॄणां यः शश्वत्- सगर्भमिममाचरेत्  ।  
ध्यायेदध्वान्तगं देवं जपेत्तद्वाचकं सदा  ॥ म्त्_४।३१ ॥  
क्षित्यादीन्यथ तत्त्वानि तद्रूपाधिकृतानि वा  ।  
यस्मान्नाचेतनं तत्त्वं सिद्धमप्युपकारकम्  ॥ म्त्_४।३२ ॥  
शैवं वपुरिति ध्यायेद् अतो यद्यत्समीहितम्  ।  
सिद्धये धारणादीनां वृत्तीनामनिलस्य च  ॥ म्त्_४।३३ ॥  
सगर्भं कुम्भकं विद्वान् आतिष्ठेदविखिन्नधीः  ।  
अयमर्कगुणं कालं कृतचित्तव्यवस्थितिः  ॥ म्त्_४।३४ ॥  
प्राप्नोति धारणाशब्दं धारणासिद्धिदानतः  ।  
स्थित्यर्थो धारणाशब्दः स्थानार्थो ऽप्युपचारतः  ॥ म्त्_४।३५ ॥  
स्थानं प्राथमिकस्येमान् यवन्यादीनि नेतरत्  ।  
तानि हेमहिमज्योतिः- कृष्णस्वच्छानि रूपतः  ॥ म्त्_४।३६ ॥  
वेद्यर्धमण्डलत्र्यस्त्र- वृत्तपद्माकृतीनि तु  ।  
स्थैर्याप्यायनविप्लोष- प्रेरणाशून्यताप्तये  ॥ म्त्_४।३७ ॥  
भवन्ति वज्रकज्वाला- बिन्दुशून्यान्वितानि तु  ।  
बाधकान्यनुवर्तीनि मध्यस्थान्यवगत्य च  ॥ म्त्_४।३८ ॥  
योगी व्यस्तसमस्तानि बिभृयादिष्टसिद्धये  ।  
क्व देशे धारणारूपं चिन्तनीयं विपश्चिता  ॥ म्त्_४।३९ ॥  
किं च व्यस्तसमस्तानां फलं ब्रूहि सुरेश्वर  ।  
हृदि चेतसि विक्षिप्ते धारयेत्क्षितिमर्थवित्  ॥ म्त्_४।४० ॥  
जलं पिपासितः कण्ठे मन्दे ऽग्नौ जठरे ऽनलम्  ।  
प्राणादिवृत्तिसिद्ध्यर्थं हृत्कण्ठादिषु मारुतम्  ॥ म्त्_४।४१ ॥  
विषाद्यभिभवे व्योम तेषु यत्रोपयोगवत्  ।  
खं समस्तेषु भूतेषु वारिवायू शिखिक्षिती  ॥ म्त्_४।४२ ॥  
वार्यग्नी भूमिपवनौ वारिक्ष्मे अनलानिलौ  ।  
मध्यस्थारातिमित्राणि चतुष्के युग्मयुग्मशः  ॥ म्त्_४।४३ ॥  
परिज्ञायेति मतिमान् योजयेदिष्टसिद्धये  ।  
कानि प्राणादिवृत्तीनां स्थानान्यस्मिन् शरीरके  ॥ म्त्_४।४४ ॥  
जितासु तासु किं च स्याद् इति ब्रूहि सुरोत्तम  ।  
तस्य हृन्नाभ्युरःकण्ठ- पृष्ठदेशेषु धारणात्  ॥ म्त्_४।४५ ॥  
जयः प्रणयनादीनां वृत्तीनां योगिनो भवेत्  ।  
जितप्रणयनो धत्ते स्वेच्छया देहमात्मनः  ॥ म्त्_४।४६ ॥  
जितापनयनो ऽश्नाति शकृदादि जहाति न  ।  
विजितोन्नयनो ऽभ्येति वाग्वशित्वादिकान् गुणान्  ॥ म्त्_४।४७ ॥  
समानवृतीविजयाद् भवेत्त्यक्तजरो वशी  ।  
वपुर्विहारवशिता भवेद्विनमने जिते  ॥ म्त्_४।४८ ॥  
पङ्काम्बुकण्टकासङ्गो वीर्यमक्षयमद्भुतम्  ।  
धारणा द्वादश ध्यानं दिव्यालोकप्रवृत्तिदम्  ॥ म्त्_४।४९ ॥  
समाधिरणिमादीनां द्वादशैतानि कारणम्  ।  
प्राणायामं विनाप्येवं वश्यात्मा चेतसि स्थितः  ॥ म्त्_४।५० ॥  
समभ्यस्यन्नवाप्नोति गुणानुक्ताननन्तरम्  ।  
यद्यद्वस्तु यथोद्दिष्ट- क्रमयोगात् प्रपद्यते  ॥ म्त्_४।५१ ॥  
तत्र तत्राअस्य चिद्व्यक्तिस् तद्व्याप्तिविषया भवेत्  ।  
इति बाह्ये स्थिते सर्वम् आकलय्य स्वचक्षुषा  ॥ म्त्_४।५२ ॥  
सर्वान् पदर्थान् सन्त्यज्य शिवतत्त्वं समभ्यसेत्  ।  
शिवगर्भान् समातिष्ठन् प्राणायामादिकानपि  ॥ म्त्_४।५३ ॥  
जहाति जन्तुर्यः प्राणान् स शिवत्वं प्रपद्यते  ।  
रूपं परं महेशस्य ध्यातुं शक्यं न जातुचित्  ॥ म्त्_४।५४ ॥  
वैचित्र्यात्कल्पितं भ्रान्त्यै तत्रास्था चेतसः कथम्  ।  
पार्थिवाप्ये विचित्राङ्के न ध्येये धारणे तदा  ॥ म्त्_४।५५ ॥  
तथाप्यभ्यासतः सिद्धाः श्रूयन्ते योगिनस्तयोः  ।  
भोगविप्लुतचित्तस्य कथं स्याच्चित्तसंस्थितिः  ॥ म्त्_४।५६ ॥  
नाधिकृत्याविरक्ताणून् प्राहेदं साधनं हरः  ।  
शक्यते विषयीकर्तुं जगदप्यखिलं शनैः  ॥ म्त्_४।५७ ॥  
किमु चित्रं वपुर्दान्तैर् वैराग्याभ्यासशालिभिः  ।  
केयं वा रूपकेयत्ता सर्वाधिष्ठानयोगिनः  ॥ म्त्_४।५८ ॥  
सर्वदा सर्वभूतानां सर्वाकारोपकारिणः  ।  
स्थानरूपप्रमाणानि परिकल्प्य स्वचेतसा  ॥ म्त्_४।५९ ॥  
यत्रोपरमते चित्तं तत्तद्ध्येयं पुनः पुनः  ।  
तेनास्य चेतसः स्थैर्यं सविशेषगुणः शनैः  ॥ म्त्_४।६० ॥  
उन्मील्य योगसंस्कारं हतविघ्नस्य जायते  ।  
एवमातिष्ठतः सम्यग् विनैवाकारकल्पनाम्  ॥ म्त्_४।६१ ॥  
अकिञ्चिच्चिन्तकस्यास्य रूपमुन्मीलति स्वकम्  ।  
सर्वार्थदृक्क्रियारूपम् आनन्दमव्ययम् [॥]  ॥ म्त्_४।६२ ॥  
यत्प्राप्य न पुनर्दुःख- योगमेत्यशिवावहम्  ।  
एतत्समस्तगुह्यानां गुह्यं सिद्धामरस्तुतम्  ॥ म्त्_४।६३ ॥  
साक्षादालोचनं शम्भोर् अत्युत्पावनमुत्तमम्  ।  
नाल्पकालोषितायैतद् देयं नातिप्रमादिने  ।  
नामेधिने नातपसे यश्च नाभ्यर्चयेच्छिवम्  ॥ म्त्_४।६४ ॥  
अस्याभ्यासाद्दिव्यसिद्ध्यंशुजालैर् इष्टान् लोकान् रोरुचानो विहृत्य  ।  
काले हित्वापास्रवं देहमास्ते स्वात्मन्येवाश्चर्यचर्याधिवासः  ॥ म्त्_४।६५ ॥  
  
  
  
  
  
  
  
  
