---
title: Todalatantra

---
## Intro

Todalatantra  

Todalatantra  
Based on the ed. by Gopinath Kaviraj in: Tantrasamgraha, vol. 2,  
Varanasi : Varanaseya Sanskrit Vishvavidyalaya 1970  
(Yogatantra-Granthamala, 4)  

Input by Oliver Hellwig  

PLAIN TEXT VERSION  

## पाठः

तोडलतन्त्र, प्रथमः पटलः  
श्रीदेव्य् उवाच  
ब्रूहि मे जगतां नाथ सर्वविद्यामय प्रभो  ।  
महाविद्यासु सर्वासु पूज्यासु भुवनत्रये  ॥ तोत्_१।१ ॥  
एतासां दक्षिणे भागे नानारूपं पिनाकधृक्  ।  
पृथक् पृथक् महादेव कथयस्व मयि प्रभो  ॥ तोत्_१।२ ॥  
श्रीशिव उवाच  
शृणु चार्वङ्गि सुभगे कालिकायाश्च भैरवम्  ।  
महाकालं दक्षिणाया दक्षभागे प्रपूजयेत्  ॥ तोत्_१।३ ॥  
महाकालेन वै सार्धं दक्षिणा रमते सदा  ।  
ताराया दक्षिणे भागे अक्षोभ्यं परिपूजयेत्  ॥ तोत्_१।४ ॥  
समुद्रमथने देवि कालकूटं समुत्थितम्  ।  
सर्वे देवाः सदाराश्च महाक्षोभम् अवाप्नुयुः  ॥ तोत्_१।५ ॥  
क्षोभादिरहितं यस्मात् पीतं हालाहलं विषम्  ।  
अत एव महेशानि अक्षोभ्यः परिकीर्तितः  ॥ तोत्_१।६ ॥  
तेन सार्धं महामाया तारिणी रमते सदा  ।  
महात्रिपुरसुन्दर्या दक्षिणे पूजयेच्छिवम्  ॥ तोत्_१।७ ॥  
पञ्चवक्त्रं त्रिनेत्रं च प्रतिवक्त्रे सुरेश्वरि  ।  
तेन सार्धं महादेवी सदा कामकुतूहला  ॥ तोत्_१।८ ॥  
अत एव महेशानि पञ्चमीति प्रकीर्तिता  ।  
श्रीमद्भुवनसुन्दर्या दक्षिणे त्र्यम्बकं यजेत्  ॥ तोत्_१।९ ॥  
स्वर्गे मर्त्ये च पाताले या चाद्या भुवनेश्वरी  ।  
एतासु रमते येन त्र्यम्बकस्तेन कथ्यते  ॥ तोत्_१।१० ॥  
सशक्तिश्च समाख्यातः सर्वतन्त्रप्रपूजितः  ।  
भैरव्या दक्षिणे भागे दक्षिणामूर्तिसञ्ज्ञकम्  ॥ तोत्_१।११ ॥  
पूजयेत् परयत्नेन पञ्चवक्त्रं तमेव हि  ।  
छिन्नमस्तादक्षिणांशे कबन्धं पूजयेच्छिवम्  ॥ तोत्_१।१२ ॥  
कबन्धपूजनाद्देवि सर्वसिद्धीश्वरो भवेत्  ।  
धूमावती महाविद्या विधवारूपधारिणी  ॥ तोत्_१।१३ ॥  
वगलाया दक्षभागे एकवक्त्रं प्रपूजयेत्  ।  
महारुद्रेति विख्यातं जगत्संहारकारकम्  ॥ तोत्_१।१४ ॥  
मातङ्गीदक्षिणांशे च मतङ्गं पूजयेच्छिवम्  ।  
तमेव दक्षिणामूर्तिं जगदानन्दरूपकम्  ॥ तोत्_१।१५ ॥  
कमलाया दक्षिणांशे विष्णुरूपं सदाशिवम्  ।  
पूजयेत् परमेशानि स सिद्धो नात्र संशयः  ॥ तोत्_१।१६ ॥  
पूजयेदन्नपूर्णाया दक्षिणे ब्रह्मरूपकम्  ।  
महामोक्षप्रदं देवं दशवक्त्रं महेश्वरम्  ॥ तोत्_१।१७ ॥  
दुर्गाया दक्षिणे देशे नारदं परिपूजयेत्  ।  
नाकारः सृष्टिकर्ता च दकारः पालकः सदा  ॥ तोत्_१।१८ ॥  
रेफः संहाररूपत्वान् नारदः परिकीर्तितः  ।  
अन्यासु सर्वविद्यासु ऋषिर् यः परिकीर्तितः  ॥ तोत्_१।१९ ॥  
स एव तस्या भर्ता च दक्षभागे प्रपूजयेत्  ।  
श्रीदेवी उवाच  
या चाद्या परमा विद्या द्वितीया भैरवी परा  ।  
त्रैलोक्यजननी नित्या सा कथं शववाहना  ॥ तोत्_१।२० ॥  
श्रीशिव उवाच  
या चाद्या परमेशानि स्वयं कालस्वरूपिणी  ।  
श्रीशिवस्य हृदम्भोजे स्थिता संहाररूपिणी  ॥ तोत्_१।२१ ॥  
अत एव महाकालो जगत्संहारकारकः  ।  
संहाररूपिणी काली यदा व्यक्तस्वरूपिणी  ॥ तोत्_१।२२ ॥  
तदैव सहसा देवि शवरूपः सदाशिवः  ।  
तत्क्षणाच् चञ्चलापाङ्गि सा देवी शववाहना  ॥ तोत्_१।२३ ॥  
श्रीदेवी उवाच  
शवरूपो महादेव मृतदेहः सदाशिवः  ।  
मृतदेहं महादेव सलिलं वा कथं नहि  ॥ तोत्_१।२४ ॥  
श्रीशिव उवाच  
यस्मिन् व्यक्ता महाकाली शक्तिहीनः सदाशिवः  ।  
शक्त्या युक्तो यदा देवि तदैव शिवरूपकः  ।  
शक्तिहीनः शवः साक्षात् पुरुषत्वं न मुञ्चति  ॥ तोत्_१।२५ ॥  

तोडलतन्त्र, द्वितीयः पटलः  
श्रीशिव उवाच  
शृणु देवि प्रवक्ष्यामि योगसारं समासतः  ।  
ऊर्ध्वमूलम् अधःशाखं वृक्षाकारं कलेवरम्  ॥ तोत्_२।१ ॥  
ब्रह्माण्डे यानि तीर्थानि तानि सन्ति कलेवरे  ।  
बृहद्ब्रह्माण्डं यद्रूपं तद्रूपं क्षुद्ररूपकम्  ॥ तोत्_२।२ ॥  
ब्रह्माण्डे वर्तते तीर्थं सार्धकोटित्रयात्मकम्  ।  
द्विसप्ततिसहस्राणि प्रकाशं वीरवन्दिते  ॥ तोत्_२।३ ॥  
चतुर्दशं तु तन्मध्ये तन्मध्ये त्रितयं शुभम्  ।  
तन्मध्ये परमेशानि महाधीरा च मुक्तिदा  ॥ तोत्_२।४ ॥  
वासुकी या महामाया भुजगाकाररूपिणी  ।  
सार्धत्रिवलयाकारा पातालतलवासिनी  ॥ तोत्_२।५ ॥  
सप्तस्वर्गं परेशानि क्रमेण शृणु सादरम्  ।  
भूर्लोकं च भुवर्लोकं स्वर्लोकं महसं तथा  ॥ तोत्_२।६ ॥  
जनलोकं तपश्चैव सत्यलोकं वरानने  ।  
सप्तस्वर्गमिदं भद्रे पातालं शृणु यत्नतः  ॥ तोत्_२।७ ॥  
अतलं वितलं चैव सुतलं च तलातलम्  ।  
महातलं च पातालं रसातलमतः परम्  ॥ तोत्_२।८ ॥  
रसातलाच्च सत्यान्तं महाधीरा प्रतिष्ठिता  ।  
मेरुमध्यस्थिता नाडी महाधीरा च मुक्तिदा  ॥ तोत्_२।९ ॥  
सत्यलोके महाविष्णुं शिवं ब्रह्माण्डसञ्ज्ञकम्  ।  
तस्य सन्दर्शनार्थाय वासुकी व्याकुला सदा  ॥ तोत्_२।१० ॥  
स्वर्गषट्कं भेदयित्वा उत्थिता वासुकी यदा  ।  
सर्वाः समुद्रगामिन्य ऊर्ध्वस्रोता भवन्ति हि  ॥ तोत्_२।११ ॥  
एवं क्रमेण देवेशि शरीरे नाडयः स्थिताः  ।  
इडा च पिङ्गला चैव सुषुम्णा मध्यवर्तिनी  ॥ तोत्_२।१२ ॥  
नाडीद्वयेन देवेशि समीरं पूरयेद् यदि  ।  
ततस्तु प्राणमन्त्रेण कुण्डली च क्रमं चरेत्  ॥ तोत्_२।१३ ॥  
सहस्रारे महापद्मे नित्ये चाव्ययपङ्कजे  ।  
त्रासयुक्ता कुण्डलिनी प्रविशेन्नित्यमन्दिरम्  ॥ तोत्_२।१४ ॥  
सर्वाः पातालगामिन्य ऊर्ध्वस्रोता भवन्ति हि  ।  
एतस्मिन् समये देवि वर्णमालां विचिन्तयेत्  ॥ तोत्_२।१५ ॥  
अष्टोत्तरशतं मूल- मन्त्रं ज्ञानेन सञ्जपेत्  ।  
आनयेत्तेन मार्गेण मूलाधारे पुनः सुधीः  ॥ तोत्_२।१६ ॥  
षट्चक्रदेवतास्तत्र सन्तर्प्यामृतधारया  ।  
अथान्यत् सम्प्रवक्ष्यामि योनिमुद्रासनं प्रिये  ॥ तोत्_२।१७ ॥  
उपविश्यासने मन्त्री प्राङ्मुखो वाप्युदङ्मुखः  ।  
जानुद्वयं कराभ्यां च प्रकुर्याद् दृढबन्धनम्  ॥ तोत्_२।१८ ॥  
ऋजुकायेन देवेशि आजानु नासिकां नयेत्  ।  
प्राणमन्त्रेण देवेशि समीरं बहुयत्नतः  ॥ तोत्_२।१९ ॥  
पूरयेत् परमेशानि किञ्चिद् वायुं न रेचयेत्  ।  
ऋजुकायं परेशानि विपरीतं प्रयत्नतः  ॥ तोत्_२।२० ॥  
पूर्वोक्तेनैव विधिना अष्टोत्तरशतं जपेत्  ।  
षट्चक्रदेवतास्तत्र सन्तर्प्यामृतधारया  ॥ तोत्_२।२१ ॥  
आनयेत्तेन मार्गेण मूलाधारे वरानने  ।  
अशेषरोगशमनं योनिमुद्रासनं प्रिये  ॥ तोत्_२।२२ ॥  
बहु किं कथ्यते देवि महाव्याधिविनाशनम्  ।  
बहु किं कथ्यते देवि मन्त्रचैतन्यकारणम्  ॥ तोत्_२।२३ ॥  
आत्मसाक्षात्करी मुद्रा महामोक्षप्रदायिनी  ।  
शतवक्त्रं यदि भवेत् तदा वक्तुं न शक्यते  ॥ तोत्_२।२४ ॥  
पञ्चवक्त्रेण देवेशि किं मया कथ्यतेऽधुना  ।  
कुष्ठरोगविशिष्टोऽपि स भवेत् कामरूपकः  ॥ तोत्_२।२५ ॥  

तोडलतन्त्र, तृतीयः पटलः  
श्रीदेवी उवाच  
देवदेव महादेव संसारार्णवतारक  ।  
बद्धयोनिं महामुद्रां कथयस्व दयानिधे  ॥ तोत्_३।१ ॥  
श्रीशिव उवाच  
शृणु देवि प्रवक्ष्यामि बद्धयोनिं समासतः  ।  
उपविश्यासने मन्त्री प्राङ्मुखो वाप्युदङ्मुखः  ॥ तोत्_३।२ ॥  
गुदच्छिद्रे महेशानि स्वलिङ्गाग्रं निवेशयेत्  ।  
श्रोत्रे चैव तथा नेत्रे नासायां च ततो मुखे  ॥ तोत्_३।३ ॥  
अङ्गुष्ठादि महेशानि क्रमेण योजयेत् सुधीः  ।  
नासिकायां मुखे चैव समीरं बहुयत्नतः  ॥ तोत्_३।४ ॥  
पूरयेत् परमेशानि किञ्चिद् अपि न रेचयेत्  ।  
शब्दप्रत्यक्षतां कृत्वा वर्णमालां विचिन्तयेत्  ॥ तोत्_३।५ ॥  
अष्टोत्तरशतं मूल- मन्त्रं तु प्रजपेत् सुधीः  ।  
सो ऽहम्मन्त्रेण देवेशि आनयेत्तेन वर्त्मना  ॥ तोत्_३।६ ॥  
षट्चक्रदेवतास्तत्र सन्तर्प्यामृतधारया  ।  
कृते फलं महेशानि कथयिष्यामि ते ऽनघे  ॥ तोत्_३।७ ॥  
श्रीपार्वती उवाच  
वद ईशान सर्वज्ञ सर्वतत्त्वविदां वर  ।  
मन्त्रमार्गेण देवेश कालिकायाः सुदुर्लभम्  ॥ तोत्_३।८ ॥  
श्रीशिव उवाच  
शृणु देवि सदानन्दे कालिकामन्त्रमुत्तमम्  ।  
यस्याः प्रसङ्गमात्रेण जीवन्मुक्तो भवेन्नरः  ॥ तोत्_३।९ ॥  
शिवाद्यं बिन्दुनादाढ्यं वामनेत्राग्निसंयुतम्  ।  
सिद्धविद्या त्व् इयं भद्रे विद्याराज्ञी सुदुर्लभा  ॥ तोत्_३।१० ॥  
इदं बीजत्रयं चाद्यं गगनं बिन्दुभूषितम्  ।  
वामश्रवणसंयुक्तं द्वन्द्वं चापरकं शृणु  ॥ तोत्_३।११ ॥  
ईशानं वह्निसंयुक्तं वामनेत्रेन्दुसंयुतम्  ।  
द्वितीयं परमेशानि सम्बोधनपदं ततः  ॥ तोत्_३।१२ ॥  
पुनर् बीजत्रयं कूर्चं मायाद्वन्द्वं च ठद्वयम्  ।  
द्वाविंशत्यक्षरं मन्त्रं विद्याराज्ञी सुदुर्लभा  ॥ तोत्_३।१३ ॥  
वाग्भवाद्या महाविद्या श्रीकाली देवता स्मृता  ।  
प्रणवाद्या महाविद्या देवता सिद्धिकालिका  ॥ तोत्_३।१४ ॥  
निजबीजद्वयं कूर्चं बीजैकं परमेश्वरि  ।  
त्र्यक्षरी परमा विद्या चामुण्डा कालिका स्मृता  ॥ तोत्_३।१५ ॥  
एतस्याः सदृशी विद्या सिद्धिदा नास्ति सुन्दरि  ।  
यथा षडक्षरी विद्या तथा विद्या च त्र्यक्षरी  ॥ तोत्_३।१६ ॥  
निजबीजत्रयं भद्रे श्मशानकालिका ततः  ।  
पुनर् बीजत्रयं भद्रे वह्निकान्तां समुच्चरेत्  ॥ तोत्_३।१७ ॥  
चतुर्दशाक्षरी विद्या त्रिषु लोकेषु पूजिता  ।  
दक्षिणाकालिका सिद्ध- कालिका गुह्यकालिका  ॥ तोत्_३।१८ ॥  
श्रीकालिका भद्रकाली चामुण्डाकालिका परा  ।  
श्मशानकालिका देवि महाकालीति चाष्टधा  ॥ तोत्_३।१९ ॥  
निजबीजं महेशानि सम्बोधनपदं ततः  ।  
पुनश्च कालिकाबीजं ततो वह्निवधूं न्यसेत्  ॥ तोत्_३।२० ॥  
इति चाष्टविधं मन्त्रं सर्वतन्त्रेषु गोपितम्  ।  
श्रीदेवी उवाच  
श्रुतं महाकालिकाया मन्त्रं परमगोपनम्  ॥ तोत्_३।२१ ॥  
ताराया मन्त्रराजं तु श्रोतुमिच्छामि साम्प्रतम्  ।  
यस्याः प्रसङ्गमात्रेण भवाब्धौ न निमज्जति  ॥ तोत्_३।२२ ॥  
तन्मन्त्रं वद ईशान यदि स्नेहोऽस्ति मां प्रति  ।  
श्रीशिव उवाच  
चन्द्रबीजं समुच्चार्य आद्यं वह्निसमागतम्  ॥ तोत्_३।२३ ॥  
वामनेत्रेन्दुसंयुक्तं मन्त्रराजमिमं प्रिये  ।  
एकाक्षरी महाविद्या त्रिषु लोकेषु पूजिता  ॥ तोत्_३।२४ ॥  
ईशानबिन्दुसंयुक्तं वामकर्णविभूषितम्  ।  
एकाक्षरी महाविद्या मन्त्रराजद्वितीयकम्  ॥ तोत्_३।२५ ॥  
शिरं बिन्दुसमारूढं वामनेत्रेन्दुसंयुतम्  ।  
आद्यबीजं द्वितीयं च अस्त्रमन्त्रं समुच्चरेत्  ॥ तोत्_३।२६ ॥  
प्रणवाद्या यदा विद्या सोग्रतारा प्रकीर्तिता  ।  
विद्या चैकजटा प्रोक्ता महामोक्षप्रदायिनी  ॥ तोत्_३।२७ ॥  
तारास्त्ररहिता त्र्यर्णा महानीलसरस्वती  ।  
वाग्भवाद्या यदा विद्या वागीशत्वप्रदायिनी  ॥ तोत्_३।२८ ॥  
श्रीबीजाद्या महाविद्या सदा लक्ष्मीप्रदायिनी  ।  
मायाद्या परमा विद्या सदा सिद्धिप्रदायिनी  ॥ तोत्_३।२९ ॥  
कूर्चबीजादिका चैषा शब्दराशिप्रकाशिनी  ।  
गगनाद्या महाविद्या निर्वाणमोक्षदायिनी  ॥ तोत्_३।३० ॥  
प्रासादाद्या महाविद्या शिवसायुज्यदायिनी  ।  
प्राणबीजादिका चैषा वाञ्छासिद्धिप्रदायिनी  ॥ तोत्_३।३१ ॥  
कालिकाद्या महाविद्या मुक्तिदा सिद्धिदा सदा  ।  
कालिकायाश्च ताराया आराधनम् इहोच्यते  ॥ तोत्_३।३२ ॥  
प्रातरुत्थाय मन्त्रज्ञः सहस्रारे गुरुं यजेत्  ।  
षट्चक्रं भेदयित्वा तु चाष्टोत्तरशतं जपेत्  ॥ तोत्_३।३३ ॥  
ततः प्रणम्य विधिवत् स्नानकर्म समारभेत्  ।  
अद्येत्यादि समुच्चार्य सौरमासं समुच्चरेत्  ॥ तोत्_३।३४ ॥  
देवताप्रीतये पश्चात् स्नापयेच्छुद्धवारिणा  ।  
ॐकारं च समुच्चार्य गङ्गे चेति समुच्चरेत्  ॥ तोत्_३।३५ ॥  
यमुनेति ततः पश्चाद् गोदावरि सरस्वति  ।  
नर्मदेति समुच्चार्य सिन्धुकावेरिसंयुतम्  ॥ तोत्_३।३६ ॥  
अस्मिन् जले च सन्निधिं कुरु शब्दमथो वदेत्  ।  
आनयेदङ्कुशाख्येन रविसंयुक्तमण्डलात्  ॥ तोत्_३।३७ ॥  
मुद्राचतुष्टयं देवि दर्शयेद् बहुयत्नतः  ।  
रुद्रसङ्ख्यं जपेन्मन्त्रम् आच्छाद्य मीनमुद्रया  ॥ तोत्_३।३८ ॥  
सूर्यायाभिमुखं तोयं निःक्षिप्य रविसङ्ख्यया  ।  
मूलमन्त्रं समुच्चार्य क्षालयेच्चरणद्वयम्  ॥ तोत्_३।३९ ॥  
चरणान्निःसृते तोये त्रिर् निमज्य जपेन्मनुम्  ।  
मूलमन्त्रं त्रिर् जप्त्वा तु मुद्रया कुम्भसञ्ज्ञया  ॥ तोत्_३।४० ॥  
जलादुत्थाय देवेशि तिलकं कुलवर्त्मतः  ।  
आत्मविद्याशिवैस् तत्त्वैर् आचामेत् पयसा ततः  ॥ तोत्_३।४१ ॥  
वह्निजायान्विता मन्त्रा विज्ञेयाः प्रणवादिकाः  ।  
गङ्गे चेत्यादिना देवि तीर्थमावाहनं चरेत्  ॥ तोत्_३।४२ ॥  
मूलेन दर्भया भूमौ त्रिवारं निक्षिपेत् सुधीः  ।  
तज्जलेन सप्तवारम् आत्माभिषेकमाचरेत्  ॥ तोत्_३।४३ ॥  
अङ्गन्यासं ततः कृत्वा वामहस्ते सुरेश्वरि  ।  
गगनं वायुबीजं च वरुणं भूमिबीजकम्  ॥ तोत्_३।४४ ॥  
वह्निबीजं बिन्दुयुक्तं त्रिवारं जपमाचरेत्  ।  
अनेन मनुना देवि तज्जलं चाभिमन्त्रितम्  ॥ तोत्_३।४५ ॥  
मूलमन्त्रं समुच्चार्य सप्तधा तत्त्वमुद्रया  ।  
अभिषेचनमात्रेण मुच्यते सर्वपातकैः  ॥ तोत्_३।४६ ॥  
शेषं जलं महेशानि दक्षहस्ते समानयेत्  ।  
इडया पूरयेत्तोयं क्षालयेद् देहमध्यगम्  ॥ तोत्_३।४७ ॥  
ततः पिङ्गलया देवि तत्तोयं तु विरेचयेत्  ।  
कृष्णवर्णं तदुदकं पापरूपं विचिन्तयेत्  ॥ तोत्_३।४८ ॥  
पुरतो वज्रपाषाणे फट्कारेण विनिक्षिपेत्  ।  
हस्तं प्रक्षाल्य चाचम्य प्राणायामपुरःसरम्  ॥ तोत्_३।४९ ॥  
तर्पयेत् कुलदेवं च सूर्यायार्घ्यं निवेदयेत्  ।  
देवतार्घ्यं ततः पश्चाद् गायत्रीं परमाक्षरीम्  ॥ तोत्_३।५० ॥  
प्रणवं च समुद्धृत्य कालिकायै ततो वदेत्  ।  
विद्महे इति संलिख्य श्मशानं च समुद्धरेत्  ॥ तोत्_३।५१ ॥  
वासिनीं ङेयुतां देवि धीमहीति ततो वदेत्  ।  
तन्नो घोरे महेशानि प्रजपेत्तु प्रचोदयात्  ॥ तोत्_३।५२ ॥  
गायत्रीं प्रपठेद् धीमान् त्रिवारं जलमुत्क्षिपेत्  ।  
ततो जपेन्महामन्त्रं गायत्रीं परमाक्षरीम्  ॥ तोत्_३।५३ ॥  
अङ्गन्यासं ततः कृत्वा आचम्य परमेश्वरि  ।  
इष्टदेवीं महेशानि ध्यात्वा तु परिमण्डले  ॥ तोत्_३।५४ ॥  
ॐ तारायै विद्महे इति महोग्रायै ततो वदेत्  ।  
धीमहीति ततः पश्चात् ततो देवि प्रचोदयात्  ॥ तोत्_३।५५ ॥  
प्राणायामं ततः कृत्वा चाष्टोत्तरशतं जपेत्  ।  
सूत्राकारेण देवेशि पूजाविधिरिहोच्यते  ॥ तोत्_३।५६ ॥  
स्वस्तिवाचनसङ्कल्पं घटं संस्थाप्य यत्नतः  ।  
मन्त्रेणाचमनं कार्यं सामान्यार्घ्यं ततो न्यसेत्  ॥ तोत्_३।५७ ॥  
तज्जलैर् द्वारम् अभ्युक्ष्य द्वारपूजां समाचरेत्  ।  
त्रिविधं विघ्नम् उत्सार्य भूतापसरणं ततः  ॥ तोत्_३।५८ ॥  
आसनं च समभ्यर्च्य गुरुदेवं नमेत् सुधीः  ।  
करशुद्धिं च तालं च त्रयं दिग्बन्धनं ततः  ॥ तोत्_३।५९ ॥  
वह्निना वेष्टनं कार्यं भूतशुद्धिम् अथाचरेत्  ।  
मातृकायाः षडङ्गं च कुर्याद् आन्तरमातृकाम्  ॥ तोत्_३।६० ॥  
मातृकाध्यानम् उच्चार्य बाह्ये तु मातृकां न्यसेत्  ।  
पीठन्यासं ततः कृत्वा प्राणायामं समाचरेत्  ॥ तोत्_३।६१ ॥  
ऋष्यादिकं कराङ्गं च वर्णन्यासं समाचरेत्  ।  
षोढान्यासं ततो देवि व्यापकं तदनन्तरम्  ॥ तोत्_३।६२ ॥  
एवं समाहितमनास् तत्त्वन्यासं समाचरेत्  ।  
बीजन्यासं ततो देवि व्यापकं विन्यसेत् सुधीः  ॥ तोत्_३।६३ ॥  
मूलेन सप्तधा ध्यानं मानसैः पूजनं चरेत्  ।  
विशेषार्घ्यं पीठपूजां पुनर्ध्यानं सनेत्रकम्  ॥ तोत्_३।६४ ॥  
मुद्रादिदर्शनं कार्यम् आवाहनषडङ्गकम्  ।  
धेन्वादिकं ततः प्राण- प्रतिष्ठां मूलपूजनम्  ॥ तोत्_३।६५ ॥  
आज्ञाप्रार्थनमङ्गानि काल्यादीन् परिपूजयेत्  ।  
ब्राह्म्यादीनसिताङ्गादीन् महाकालं प्रपूजयेत्  ॥ तोत्_३।६६ ॥  
खड्गादीन् गुरुपङ्क्तिं च पुनर्देवीं प्रपूजयेत्  ।  
बलिदानं ततो होमं प्राणायामं ततो जपम्  ॥ तोत्_३।६७ ॥  
जपं समर्पयेद्धीमान् प्राणायामं ततश्चरेत्  ।  
एतस्मिन् समये देवि कारणादीन् समाहरेत्  ॥ तोत्_३।६८ ॥  
अर्घ्यं दत्त्वा महेशानि चात्मानं च समर्पयेत्  ।  
स्तुतिं च कवचं स्मृत्वा चाष्टाङ्गं प्रणमेत् सुधीः  ॥ तोत्_३।६९ ॥  
शिवोऽहम् इति सञ्चिन्त्य संहारेण विसर्जयेत्  ।  
ऐशान्यां मण्डलं कृत्वा चाण्डाल्युच्छिष्टपूर्विकाम्  ॥ तोत्_३।७० ॥  
अर्घ्यं सन्धार्य शिरसि चन्दनं तु ललाटके  ।  
नैवेद्यं किञ्चित् स्वीकृत्य विहरेच्च निजेच्छया  ॥ तोत्_३।७१ ॥  
सङ्क्षेपपूजामथवा कुर्यान्मन्त्री समाहितः  ।  
आदौ ऋष्यादिकं न्यासं करशुद्धिस्ततः परम्  ॥ तोत्_३।७२ ॥  
अङ्गुलीव्यापकन्यासौ हृदादिन्यास एव च  ।  
तालत्रयं च दिग्बन्धः प्राणायामस्ततः परम्  ॥ तोत्_३।७३ ॥  
ध्यानं मानसयागं च अर्घ्यस्थापनमेव च  ।  
पीठपूजां पुनर्ध्यानं ततश्चावाहनं चरेत्  ॥ तोत्_३।७४ ॥  
जीवन्यासं ततः कृत्वा पूजयेत् परदेवताम्  ।  
अङ्गपूजां च काल्यादीन् ब्राह्म्यादींश्चाष्टभैरवान्  ॥ तोत्_३।७५ ॥  
महाकालं पूजयित्वा गुरुपङ्क्तिं यजेत्ततः  ।  
खड्गादीन् पूजयित्वा तु पुनर्देवीं प्रपूजयेत्  ॥ तोत्_३।७६ ॥  
प्राणायामं ततः कृत्वा पूजयेत् साधकाग्रणीः  ।  
देव्या हस्ते जपफलं समर्पणमथाचरेत्  ॥ तोत्_३।७७ ॥  
प्राणायामं ततः कृत्वा चाष्टाङ्गं प्रणमेत् सुधीः  ।  
स्तुतिं च कवचं स्मृत्वा विशेषार्घ्यं प्रदापयेत्  ॥ तोत्_३।७८ ॥  
आत्मसमर्पणं कृत्वा संहारेण विसर्जयेत्  ।  
ऐशान्यां मण्डलं कृत्वा चाण्डाल्युच्छिष्टपूर्विकाम्  ।  
नैवेद्यं किञ्चित् स्वीकृत्य विहरेच्च निजेच्छया  ॥ तोत्_३।७९ ॥  

तोडलतन्त्र, चतुर्थः पटलः  
देवी उवाच  
श्रुता पूजा कालिकायास् ताराया वद साम्प्रतम्  ।  
यस्याः प्रसङ्गमात्रेण वाचश् चित्तायते नृणाम्  ॥ तोत्_४।१ ॥  
ईश्वर उवाच  
शृणु चार्वङ्गि सुभगे तारायाः पूजनं महत्  ।  
मन्त्रेणाचमनं कृत्वा गुरुदेवं नमेत्ततः  ॥ तोत्_४।२ ॥  
जलं संशोध्य हस्तौ च पादौ च क्षालयेत्ततः  ।  
मन्त्रेणाचमनं कृत्वा ततः पीठं विचिन्तयेत्  ॥ तोत्_४।३ ॥  
शिखां बद्ध्वा ततो देवि त्रिविधं विघ्ननाशनम्  ।  
भूम्यासनं च संशोध्य वस्त्रे ग्रन्थिं विधाय च  ॥ तोत्_४।४ ॥  
कायवाक्शोधनं कृत्वा ततः पुष्पविशोधनम्  ।  
यन्त्रं कृत्वा साधकेन्द्रः सामान्यार्घ्यं च विन्यसेत्  ॥ तोत्_४।५ ॥  
द्वारपालांश्च सम्पूज्य पीठपूजां समारभेत्  ।  
पीठशक्तीश्च लक्ष्म्याद्यास् ततः पीठमनुं जपेत्  ॥ तोत्_४।६ ॥  
भूतशुद्धिं प्रवक्ष्यामि विशेषमिह यद्भवेत्  ।  
कूर्चयुक्तेन हंसेन पूरकेण सुरेश्वरि  ॥ तोत्_४।७ ॥  
कुण्डल्या सह चात्मानं चतुर्विंशतिबीजकम्  ।  
तत्र लीनानि देवेशि परमात्मनि साधकः  ॥ तोत्_४।८ ॥  
मायया सन्दहेत् पापं पुरुषं कज्जलप्रभम्  ।  
कुम्भकेन वरारोहे भस्म कुर्याद् विचक्षणः  ॥ तोत्_४।९ ॥  
वधूबीजेन देवेशि भस्मना सह रेचयेत्  ।  
पूरकेण तु कूर्चेन ललाटेऽमृतसञ्चयम्  ॥ तोत्_४।१० ॥  
चिन्तयेत् परमेशानि कुम्भकेनामृताम्बुधिम्  ।  
आं ह्रीं क्र्ॐ वह्निबीजान्तं हृदि चैकादशं जपेत्  ॥ तोत्_४।११ ॥  
ततस्तु चिन्तयेद् धीमान् ॐकाराद् रक्तपङ्कजम्  ।  
तस्योपरि पुनर्ध्यायेत् हुङ्कारं नीलसन्निभम्  ॥ तोत्_४।१२ ॥  
तस्योपरि पुनर् ध्यायेद् बीजभूषितकर्तृकाम्  ।  
तस्योपरि परं बिन्दुं शिवरूपं च अव्ययम्  ॥ तोत्_४।१३ ॥  
वालुकायाः सहस्रैक- भागं बिन्दुं सुदुर्लभम्  ।  
बिन्दुमध्ये मणिद्वीपं शतयोजनविस्तृतम्  ॥ तोत्_४।१४ ॥  
बिन्दुमध्ये परं ज्योतिर् बुद्बुदाकारमण्डलम्  ।  
यथैव बुद्बुदे देवि प्रतिबिम्बं प्रपश्यति  ॥ तोत्_४।१५ ॥  
तथा निरीक्षणं कार्यं प्रकुर्याज्ज्ञानचक्षुषा  ।  
मणिद्वीपं तु तन्मध्ये सुवर्णवालुकामयम्  ॥ तोत्_४।१६ ॥  
परितो भावयेन्मन्त्री परिखातो मनोहरम्  ।  
मध्ये कल्पद्रुमं ध्यायेद् आत्मानं तारिणीमयम्  ॥ तोत्_४।१७ ॥  
उद्यदादित्यसङ्काशं ज्योतिर्मण्डलमुत्तमम्  ।  
चतुर्द्वारसमायुक्तं हेमप्राकारभूषितम्  ॥ तोत्_४।१८ ॥  
बहुचामरघण्टादि- देवकन्यासुशोभितम्  ।  
मन्दवायुसमायुक्तं गन्धधूपैर् अलङ्कृतम्  ॥ तोत्_४।१९ ॥  
तन्मध्ये वेदिकां ध्यायेन् नानारत्नोपशोभिताम्  ।  
सुवर्णसूत्ररचितं चिन्तयेच्छत्त्रम् उत्तमम्  ॥ तोत्_४।२० ॥  
तदधश्चिन्तयेन्मन्त्री रत्नसिंहासनं प्रिये  ।  
तत्र देवीं चिन्तयेच्च यथोक्तध्यानयोगतः  ॥ तोत्_४।२१ ॥  
योगसारे यथोक्तैस्तु उपचारैः प्रपूजयेत्  ।  
प्राणायामं ततः कृत्वा ऋष्यादिन्यासमाचरेत्  ॥ तोत्_४।२२ ॥  
वर्णन्यासं ततः कृत्वा कराङ्गन्यासमाचरेत्  ।  
तालत्रयं छोटिकाभिर् दशदिग्बन्धनं चरेत्  ॥ तोत्_४।२३ ॥  
षोढान्यासं ततः कृत्वा व्यापकं तदनन्तरम्  ।  
विशेषार्घ्यं च संस्थाप्य पञ्चतत्त्वं विशोधयेत्  ॥ तोत्_४।२४ ॥  
सुधादेवीं समानीय पञ्चीकरणमाचरेत्  ।  
कुम्भे पुष्पं समादाय त्रिकोणे त्रिः प्रपूजयेत्  ॥ तोत्_४।२५ ॥  
वामदेहं त्रिधा चोक्त्वा खेचरीं दशधा जपेत्  ।  
तथा चानन्दगायत्रीम् ऋचं च त्रिर् जपेत् सुधीः  ॥ तोत्_४।२६ ॥  
ब्रह्मशापं शुक्रशापं कृष्णशापं सुरेश्वरि  ।  
दिग्जपान्नाशयेद्धीमान् ततो मन्त्रत्रयं जपेत्  ॥ तोत्_४।२७ ॥  
छुरिकां चामृतं चैव प्रीतिसंरक्षणीं तथा  ।  
पावमानं च त्रिर् जप्त्वा शोषणादीन् समाचरेत्  ॥ तोत्_४।२८ ॥  
वारुणं त्रिर् जपेद्देवि चामृतं सप्तधा जपेत्  ।  
विद्यातत्त्वे धेनुमुद्रां प्रदर्श्य मूलमष्टधा  ॥ तोत्_४।२९ ॥  
कुण्डलिनीं समुत्थाप्य शिवोऽहं भावयेत्ततः  ।  
मांसं मीनं शोधयित्वा मुद्राशोधनमाचरेत्  ॥ तोत्_४।३० ॥  
शक्तिं च कुलपुष्पं च शोधयेत् साधकोत्तमः  ।  
देवान् पितॄन् ऋषींश्चैव तर्पयेदिष्टदेवताम्  ॥ तोत्_४।३१ ॥  
शोधितं द्रव्यमादाय विशेषार्घ्ये विनिक्षिपेत्  ।  
ततो ब्रह्ममयं ध्यात्वा पूजाध्यानं समाचरेत्  ॥ तोत्_४।३२ ॥  
नासारन्ध्रात् समानीय पीठे पुष्पं निधाय च  ।  
ततश्चावाहनं कृत्वा पञ्चमुद्राः प्रदर्शयेत्  ॥ तोत्_४।३३ ॥  
षडङ्गेन च सम्पूज्य पुनर्मुद्रां प्रदर्शयेत्  ।  
जीवन्यासं ततः कृत्वा उपचारैः प्रपूजयेत्  ॥ तोत्_४।३४ ॥  
षडङ्गानि च सम्पूज्य अक्षोभ्यं पूजयेदधः  ।  
गुरुपङ्क्तिं पूजयित्वा दशमूलेषु पूजयेत्  ॥ तोत्_४।३५ ॥  
महापूर्वांश् च काल्यादीन् यजेद्वैरोचनादिकान्  ।  
पुनर्देवीं प्रपूज्याथ बलिं दद्याद्विचक्षणः  ॥ तोत्_४।३६ ॥  
प्राणायामं ततः कृत्वा मन्त्रध्यानं समाचरेत्  ।  
जपं कृत्वा महेशानि देव्या हस्ते समर्पयेत्  ॥ तोत्_४।३७ ॥  
प्राणायामं पुनः कृत्वा तत्त्वस्वीकारमाचरेत्  ।  
तस्मै दत्त्वा स्वयं नीत्वा प्रजपेत् साधकाग्रणीः  ॥ तोत्_४।३८ ॥  
पीत्वा पीत्वा जपित्वा च मुक्तः कोटिजनैः सह  ।  
प्रतिपात्रे जपेन्मन्त्रम् अष्टोत्तरशतं सुधीः  ॥ तोत्_४।३९ ॥  
स्तुतिं च कवचं स्मृत्वा चाष्टाङ्गं प्रणमेत् सुधीः  ।  
विशेषार्घ्यं प्रदातव्यम् आत्मानं च समर्पयेत्  ॥ तोत्_४।४० ॥  
रुद्ररूपी स्वयं भूत्वा संहारेण विसर्जयेत्  ।  
योनिमुद्रां ततो बद्ध्वा क्षमस्वेति विसर्जयेत्  ॥ तोत्_४।४१ ॥  
अङ्गन्यासं महेशानि प्राणायामं ततः परम्  ।  
ऐशान्यां मण्डलं कृत्वा निर्माल्येन प्रपूजयेत्  ॥ तोत्_४।४२ ॥  
निर्माल्यवासिनीं ङेऽन्तां चण्डेश्वर्यै नमो नमः  ।  
निर्माल्यं धारयेत् शीर्षे चन्दनं च ललाटके  ॥ तोत्_४।४३ ॥  
गुरुस्थाने लिखेद् यन्त्रं विचरेद् भैरवो यथा  ।  
सङ्क्षेपपूजनं देवि मानसं तत्त्ववर्जितम्  ॥ तोत्_४।४४ ॥  
अत्रोक्तमाचरेदत्र नान्यत् सञ्चारयेत् सुधीः  ।  
अन्यत्सञ्चारणाद्देवि क्रुद्धा भवति तारिणी  ॥ तोत्_४।४५ ॥  
तत्त्वज्ञानं च मानं च शक्तिमात्रे हि पार्वति  ।  
इत्येतत् कथितं देवि किमन्यत् श्रोतुमिच्छसि  ॥ तोत्_४।४६ ॥  

तोडलतन्त्र, पञ्चमः पटलः  
श्रीदेवी उवाच  
त्वत्प्रसादान्महादेव पवित्राहं न चान्यथा  ।  
शम्भुनाथार्चनं देव श्रोतुम् इच्छामि साम्प्रतम्  ॥ तोत्_५।१ ॥  
शिव उवाच  
शृणु पार्वति वक्ष्यामि यन्मां त्वं परिपृच्छसि  ।  
नकुलीशं समुद्धृत्य मनुस्वरविभूषितम्  ॥ तोत्_५।२ ॥  
बिन्दुनादकलायुक्तं प्रासादाख्यं महामनुम्  ।  
अस्य मन्त्रस्य माहात्म्यम् ऊर्ध्वाम्नाये मयोदितम्  ॥ तोत्_५।३ ॥  
नमस्कारं समुद्धृत्य वान्तं नेत्रविभूषितम्  ।  
वारुणं मुखवृत्तं च वायुं ललाटसंयुतम्  ॥ तोत्_५।४ ॥  
अयं पञ्चाक्षरो मन्त्रः पञ्चाम्नायफलप्रदः  ।  
प्रणवादि यदा देवि तदा मन्त्रं षडक्षरम्  ॥ तोत्_५।५ ॥  
प्रासादाख्यं समुद्धृत्य अर्धनारीश्वराय च  ।  
पुनः प्रासादमुद्धृत्य मन्त्रं परमगोपनम्  ॥ तोत्_५।६ ॥  
एवं बहुविधाकारं विग्रहं मे नगात्मजे  ।  
कण्ठे तु गरलं देवि न कलौ भावयेत् क्वचित्  ॥ तोत्_५।७ ॥  
यदीच्छेदात्मनो मृत्युं यदि उन्मत्तम् इच्छति  ।  
तदैव सहसा देवि नीलकण्ठम् उपासते  ॥ तोत्_५।८ ॥  
दुरदृष्टवशाद् देवि नीलकण्ठस्तवादिकम्  ।  
करोति कारयेद्वापि मम हत्यां करोति सः  ॥ तोत्_५।९ ॥  
अत एव महेशानि स पापिष्ठो न चान्यथा  ।  
निषिद्धाचरणं पापं करोति यदि पामरः  ॥ तोत्_५।१० ॥  
पुत्रदाराधनं तस्य नाशमेति न संशयः  ।  
कण्ठे तु गरलं देवि यदि पूजापरो भवेत्  ॥ तोत्_५।११ ॥  
इहलोके दरिद्रः स्यान् मृते शूकरतां व्रजेत्  ।  
नीलकण्ठस्य यन्मन्त्रं यदि कुर्यात् पुरस्क्रियाम्  ॥ तोत्_५।१२ ॥  
पक्षान्तरे महेशानि तस्य मृत्युर्न चान्यथा  ।  
शृणु देवि प्रवक्ष्यामि पार्थिवं शिवपूजनम्  ॥ तोत्_५।१३ ॥  
तत्रादौ परमेशानि गुरुदेवं नमेत् सुधीः  ।  
ॐ हराय नमस्कारं मृत्तिकामाहरेत् सुधीः  ॥ तोत्_५।१४ ॥  
महेश्वराय नमस्कारं लिङ्गं निर्माय यत्नतः  ।  
शूलपाणे इहोच्चार्य सुसम्प्रतिष्ठितो भव  ॥ तोत्_५।१५ ॥  
अनेन मनुना देवि जीवन्यासो विधीयते  ।  
शकारं बिन्दुसंयुक्तं दीर्घमुक्तं षडङ्गकम्  ॥ तोत्_५।१६ ॥  
तस्य ध्यानं प्रवक्ष्यामि शृणुष्व सुसमाहिता  ।  
ॐ ध्यायेन्नित्यं महेशं रजतगिरिनिभं चारुचन्द्रावतंसं रत्नाकल्पोज्ज्वलाङ्गं परशुमृगवराभीतिहस्तं प्रसन्नम्  ।  
पद्मासीनं समन्तात् स्तुतम् अमरगणैर् व्याघ्रकृत्तिं वसानं विश्वाद्यं विश्वबीजं निखिलभयहरं पञ्चवक्त्रं त्रिनेत्रम्  ॥ तोत्_५।१७ ॥  
पुष्पं शिरसि सन्धार्य मानसैः पूजनं चरेत्  ।  
पुनर्ध्यात्वा महेशानि शिवे पुष्पं निधाय च  ॥ तोत्_५।१८ ॥  
पिनाकधृगिति चोच्चार्य इहागच्छ द्वयं वदेत्  ।  
इह तिष्ठ ततो द्वन्द्वं सन्निधेहि द्वयम् इह  ॥ तोत्_५।१९ ॥  
इह सन्नि ततो रुद्ध- स्वशब्दं च ततो वदेत्  ।  
यावत् पूजां समुच्चार्य ततश्चैवं करोम्यहम्  ॥ तोत्_५।२० ॥  
स्नानीयं च पशुपतिं ङेयुक्तं च नमश्चरेत्  ।  
वेदाद्यं योजयेद्देवि ब्राह्मणः साधकोत्तमः  ॥ तोत्_५।२१ ॥  
एतत् पाद्यं महेशानि षडक्षरमनुं ततः  ।  
नमस्कारं समुच्चार्य सर्वं दद्याद् विचक्षणः  ॥ तोत्_५।२२ ॥  
पूजयित्वा महेशानि चाष्टमूर्तिं प्रपूजयेत्  ।  
शर्वो भवस्तथा रुद्र उग्रो भीमः पशोः पतिः  ॥ तोत्_५।२३ ॥  
महादेवं च ईशानं ङेयुतं कुरु यत्नतः  ।  
क्षितिं जलं तथा चाग्निं वायुं चाकाशमेव च  ॥ तोत्_५।२४ ॥  
यजमानं तथा सोमं सूर्यं च मूर्तिना सह  ।  
सर्वत्र ङेयुतं कृत्वा पूजयेत् साधकोत्तमः  ॥ तोत्_५।२५ ॥  
प्रणवादिनमोऽन्तेन वामावर्तेन पूजयेत्  ।  
मूर्तयोऽष्टौ शिवस्यैताः पूर्वादिक्रमयोगतः  ॥ तोत्_५।२६ ॥  
आग्नेय्यान्ताः प्रपूज्याथ विद्यां लिङ्गिशिवं यजेत्  ।  
अष्टोत्तरसहस्रं वा शतं वा प्रजपेत्ततः  ॥ तोत्_५।२७ ॥  
गुह्यातिगुह्यगोप्ता त्वं गृहाणास्मत्कृतं जपम्  ।  
सिद्धिर्भवतु मे देव त्वत्प्रसादान्महेश्वर  ॥ तोत्_५।२८ ॥  
ततस्तोयं समादाय जपं चैव समर्पयेत्  ।  
मुखवाद्यं ततः कृत्वा चाष्टाङ्गं प्रणमेत् सुधीः  ॥ तोत्_५।२९ ॥  
संहारेण महादेव क्षमस्वेति विसर्जयेत्  ।  
एवं पूजा प्रकर्तव्या शक्तिमन्त्रान् यजेद् यदि  ॥ तोत्_५।३० ॥  
प्रासादादीन् महामन्त्रान् यदि दीक्षापरो भवेत्  ।  
शक्तिदीक्षा न कर्तव्या कदाचिदपि मोहतः  ॥ तोत्_५।३१ ॥  
स शैव इति विख्यातः सर्वतन्त्रेश्वरो भवेत्  ।  
अथातः सम्प्रवक्ष्यामि सूत्रं परमगोपनम्  ॥ तोत्_५।३२ ॥  
हरो महेश्वरश्चैव शूलपाणिः पिनाकधृक्  ।  
पशुपतिः शिवश्चैव महादेव इति क्रमात्  ॥ तोत्_५।३३ ॥  
अष्टमूर्तिस् ततो देवि पूजयेत् साधकोत्तमः  ।  
ततो जपेन्महेशानि मुखवाद्यं ततः परम्  ॥ तोत्_५।३४ ॥  
एतदन्यन्न कर्तव्यं शक्तिदीक्षापरो यदि  ।  
निषिद्धाचरणाद्देवि पापभाग् जायते नरः  ॥ तोत्_५।३५ ॥  
न्यूनाधिकं महादेवि यदि पूजादिकं चरेत्  ।  
स गुरुं चापि शिष्यं च शिवहत्यां प्रयच्छति  ॥ तोत्_५।३६ ॥  
न्यूनाधिकं महेशानि यदि चैकाक्षरं भवेत्  ।  
वर्णसङ्ख्या महेशानि ब्रह्महत्या भविष्यति  ॥ तोत्_५।३७ ॥  
अत एव स पापिष्ठः सत्यं सत्यं सुरेश्वरि  ।  
एवं पूजां विधायादौ ततश्चान्यं प्रपूजयेत्  ॥ तोत्_५।३८ ॥  
आदौ शिवं पूजयित्वा शक्तिपूजा ततः परम्  ।  
यत् किञ्चिद् उपचारं हि तस्य किञ्चिन्निवेदयेत्  ॥ तोत्_५।३९ ॥  
अन्यथा मूत्रवत् सर्वं गङ्गातोयं भवेद् यदि  ।  
अत एव महेशानि आदौ लिङ्गं प्रपूजयेत्  ॥ तोत्_५।४० ॥  
शिवस्नानोदकं देवि मूर्ध्नि सन्धारयेद् यदि  ।  
सत्यं सत्यं महेशानि शिवतुल्यो न संशयः  ॥ तोत्_५।४१ ॥  
शिवरूपी स्वयं भूत्वा देवीपूजां समाचरेत्  ।  
शैववैष्णवदौर्गार्क- गाणपत्यैन्द्रदीक्षितः  ॥ तोत्_५।४२ ॥  
आदौ लिङ्गं पूजयित्वा यदि चान्यत् प्रपूजयेत्  ।  
तत्फलं कोटिगुणितं सत्यं सत्यं न संशयः  ॥ तोत्_५।४३ ॥  
अन्यदेवं पूजयित्वा शिवं पश्चाद् यजेद् यदि  ।  
तस्य पूजाफलं चैव भुज्यते यक्षराक्षसैः  ॥ तोत्_५।४४ ॥  
इति ते कथितं कान्ते तन्त्राणां सारमुत्तमम्  ।  
बहु किं कथ्यते देवि भूयः किं श्रोतुमिच्छसि  ॥ तोत्_५।४५ ॥  
  
तोडलतन्त्र, षष्ठः पटलः  
श्रीदेवी उवाच  
श्रुतं महाकालिकाया मन्त्रं परमगोपनम्  ।  
सङ्क्षेपं कथितं नाथ वासनां वद मां प्रति  ॥ तोत्_६।१ ॥  
श्रीशिव उवाच  
शृणु देवि महामन्त्र- वासनां सर्वसिद्धिदाम्  ।  
यस्याः श्रवणमात्रेण मन्त्राः सिद्धा भवन्ति हि  ॥ तोत्_६।२ ॥  
ककारस्योर्ध्वकोणेषु प्राणो वायुः प्रतिष्ठितः  ।  
अपानो वायुकोणे च समानो मध्यदेशतः  ॥ तोत्_६।३ ॥  
उदानो ऽङ्कुशकोणे च मात्रायां व्यान एव च  ।  
बीजं तु कालिकारूपं प्रकारं शृणु पार्वति  ॥ तोत्_६।४ ॥  
कलाभागे जटाजूटं केशं च परमेश्वरि  ।  
बिन्दुमस्तकभालं तु नासा नेत्रं च पार्वति  ॥ तोत्_६।५ ॥  
श्रोत्रयुग्मं तथा वक्त्रं स्कन्दनाद् अव्यवस्थितम्  ।  
चतुर्बाहुं तथा देहं स्तनद्वन्द्वं कटिद्वयम्  ॥ तोत्_६।६ ॥  
हृदयं जठरं पादं तथा सर्वाङ्गुलिः शिवे  ।  
ब्रह्मरूपं ककारं च सर्वाङ्गं तनुसंशयः  ॥ तोत्_६।७ ॥  
शकारं कामरूपं च योनिरूपं न चान्यथा  ।  
चन्द्रसूर्याग्निरूपं च रेफं परमदुर्लभम्  ॥ तोत्_६।८ ॥  
सर्वाङ्गद्योतनं तेजो जगदानन्दरूपकम्  ।  
बिन्दुनिर्वाणदं नादं महामोक्षप्रदं सदा  ॥ तोत्_६।९ ॥  
सर्वविघ्नहरं देवि ककारं तोयरूपकम्  ।  
सर्वपापहरं रेफं तस्माद् वह्निर्न चान्यथा  ॥ तोत्_६।१० ॥  
ईकारं परमेशानि शक्तिं चाव्ययरूपिणीम्  ।  
महामोक्षप्रदा देवी तस्मान्माया प्रकीर्तिता  ॥ तोत्_६।११ ॥  
ककारं ब्रह्मरूपं च मकारं विष्णुरूपकम्  ।  
रेफः संहाररूपत्वाच् छिवरूपो न चान्यथा  ॥ तोत्_६।१२ ॥  
ब्रह्मविष्णुशिवः साक्षात् ककारं परमेश्वरि  ।  
अनुच्चार्यं तदेव स्याद् विना मायायुतं शिवे  ॥ तोत्_६।१३ ॥  
मायायुक्तं यदा देवि तदा मुक्तिप्रदं महत्  ।  
अत एव महेशानि मायाशक्तिर्निगद्यते  ॥ तोत्_६।१४ ॥  
ककारं धर्मदं देवि ईकारश्चार्थदायकम्  ।  
रकारं कामदं कान्ते मकारं मोक्षदायकम्  ॥ तोत्_६।१५ ॥  
एकत्रोच्चारणाद्देवि निर्वाणमोक्षदायिनी  ।  
माहात्म्यं देवदेवेशि किं वक्तुं शक्यते मया  ॥ तोत्_६।१६ ॥  
जिह्वाकोटिसहस्रेण वक्त्रकोटिशतेन च  ।  
जन्मान्तरसहस्रेण वर्णितुं नैव शक्यते  ॥ तोत्_६।१७ ॥  
विधिवल्लक्षजापेन पुरश्चरणम् उच्यते  ।  
एतद्रूपं महामायां कूर्चबीजं तु सुन्दरि  ॥ तोत्_६।१८ ॥  
वाग्भवं प्रणवं देवि एतद्रूपं न संशयः  ।  
अग्निजाया महाविद्या एतद्रूपं न संशयः  ॥ तोत्_६।१९ ॥  
द्रुतसिद्धिप्रदा विद्या वह्निजाया परा मनुः  ।  
सम्बोधनपदेनैव सदा सन्निधिकारिणी  ॥ तोत्_६।२० ॥  
अथ वक्ष्ये महाविद्या- पुरश्चरणम् उत्तमम्  ।  
कथितं मन्त्रराजस्य त्रिपुरश्चरणं शृणु  ॥ तोत्_६।२१ ॥  
दिवा लक्षं जपेन्मन्त्रं हविष्याशी जितेन्द्रियः  ।  
दिव्यवीरमते देवि रात्रौ लक्षं जपेत् सुधीः  ॥ तोत्_६।२२ ॥  
अथ षडक्षरस्यास्य शृणु देवि पुरस्क्रियाम्  ।  
दिव्यवीरमतेनैव विंशत्येकेन पार्वति  ॥ तोत्_६।२३ ॥  
तथा च त्र्यक्षरं मन्त्रं प्रजपेत् साधकाग्रणीः  ।  
ध्यानपूजादिकं सर्वं समानं वीरवन्दिते  ॥ तोत्_६।२४ ॥  
एतस्याः सदृशी विद्या फलदा नास्ति योगिनि  ।  
सर्वमन्त्रस्य चैतन्यं शृणु पार्वति सादरम्  ॥ तोत्_६।२५ ॥  
सहस्रारे महापद्मे बिन्दुरूपं परं शिवम्  ।  
कुण्डलिनीं समुत्थाप्य हंसेन मनुना सुधीः  ॥ तोत्_६।२६ ॥  
नासाग्रे या स्थिरा दृष्टिर् जायते परमेश्वरि  ।  
तदैव मन्त्रचैतन्यं कुण्डलीचक्रगं भवेत्  ॥ तोत्_६।२७ ॥  
सहस्रारे महापद्मे कुण्डल्या सहितं गुरुम्  ।  
भावयेत् सर्वमन्त्राणां चैतन्यं जायते प्रिये  ॥ तोत्_६।२८ ॥  
तदैव प्रजपेन्मन्त्रं सिद्धिदं नात्र संशयः  ।  
श्रीदेवी उवाच  
इदानीं तारिणीमन्त्र- वासनां वद शङ्कर  ।  
कालिका मोक्षदा नित्या तारिणी भववारिधौ  ॥ तोत्_६।२९ ॥  
श्रीशङ्कर उवाच  
कलाकेशं महेशानि बिन्दुमस्तकमीरितम्  ।  
नादं च वक्त्रं भालं च नासां नेत्रं च पार्वति  ॥ तोत्_६।३० ॥  
भुजचतुष्टयं देहं स्तनद्वन्द्वं च वक्षसम्  ।  
मकारेण तु देवेशि पृष्ठं चैव कटिद्वयम्  ॥ तोत्_६।३१ ॥  
तकारेण योनिदेशं गुदं पादद्वयं तथा  ।  
सर्वाङ्गुलीर् नखं चैव भावयेत् साधकोत्तमः  ॥ तोत्_६।३२ ॥  
चन्द्रसूर्यात्मकं रेफं वह्निबीजं न चान्यथा  ।  
सर्वा नाड्यस्तथा ज्योती रोमं च भूषणादिकम्  ॥ तोत्_६।३३ ॥  
शकारं च महामाया शक्तिरूपप्रकाशिनी  ।  
मूर्धादिपादपर्यन्तं शक्तिबीजं सुदुर्लभम्  ॥ तोत्_६।३४ ॥  
अस्य मन्त्रस्य माहात्म्यं किं मया कथ्यतेऽधुना  ।  
अश्वमेधसहस्राणि वाजपेयशतानि च  ॥ तोत्_६।३५ ॥  
काश्यादितीर्थं देवेशि सार्धकोटिभुवात्मकम्  ।  
पूर्णां शस्येन देवेशि सप्तद्वीपां वसुन्धराम्  ॥ तोत्_६।३६ ॥  
मेरुतुल्यसुवर्णं तु ब्राह्मणे वेदपारगे  ।  
सदक्षिणं व्रतं सर्वं चतुर्वेदसुविस्तरम्  ॥ तोत्_६।३७ ॥  
गां चैव भूमिसंस्थं च हस्त्यश्वं च तथैव च  ।  
बलिदानं महेशानि पितृयज्ञं तथैव च  ॥ तोत्_६।३८ ॥  
विहितं च महापुण्यं यदुक्तं शास्त्रवेदिभिः  ।  
सकृज्जपान्महेशानि कलां नार्हन्ति षोडशीम्  ॥ तोत्_६।३९ ॥  
एकोच्चारेण देवेशि किं पुनर्ब्रह्म केवलम्  ।  
सृष्टिस्थितिलयादीनां कर्तारो नात्र संशयः  ॥ तोत्_६।४० ॥  
सगुणं निर्गुणं साक्षात् निराकारं च मूर्तिमत्  ।  
वैखरीयं महाविद्या वर्णाश्रिता सुनिश्चला  ॥ तोत्_६।४१ ॥  
यतो निरक्षरं वस्तु अतस्तारा प्रकीर्तिता  ।  
ब्रह्मविद्यास्वरूपेयं भोगमोक्षफलप्रदा  ॥ तोत्_६।४२ ॥  
जन्मकोटिसहस्रेण वर्णितुं नैव शक्यते  ।  
पञ्चवक्त्रेण देवेशि किं मया कथ्यतेऽधुना  ॥ तोत्_६।४३ ॥  
एकाक्षरी महाविद्या त्रिषु लोकेषु पूजिता  ।  
एकाक्षरीविहीनो यो मन्त्रं गृह्णाति पार्वति  ॥ तोत्_६।४४ ॥  
कल्पकोटिसहस्रेण तस्य सिद्धिर्न जायते  ।  
सकारो विष्णुरूपश्च तकारश्च प्रजापतिः  ॥ तोत्_६।४५ ॥  
रेफः संहाररूपत्वाच् छिवः साक्षान्न संशयः  ।  
या चाद्या परमा विद्या सा माया परमा कला  ॥ तोत्_६।४६ ॥  
निराकारं परं ज्योतिर् बिन्दुं चाव्ययसञ्ज्ञकम्  ।  
बिन्दुशब्देन शून्यं स्यात् तथा च गुणसूचकम्  ॥ तोत्_६।४७ ॥  
बिन्दुचक्रामृता देवि प्लवन्ती चार्धमात्रया  ।  
अर्धमात्राकृतिर्नादो व्यापको विश्वपालकः  ॥ तोत्_६।४८ ॥  
यथेयं वैखरी विद्या कूर्चविद्या तथैव च  ।  
माहात्म्यं चैव पूजायां भेदो नास्ति सुरेश्वरि  ॥ तोत्_६।४९ ॥  
सतारं च तथा बिन्दुं माया पञ्चाक्षरी परा  ।  
विभक्ते चाक्षरे चैव क्रियते मूर्तिकल्पना  ॥ तोत्_६।५० ॥  
सार्धपञ्चाक्षरी विद्या तारिणी मूर्तिमत् स्वयम्  ।  
तद्रूपं पक्षिरूपं हि वाग्भवश्च हरिप्रियाम्  ॥ तोत्_६।५१ ॥  
प्रणवं कामबीजं तु गगनश् च शिवं शिवे  ।  
अस्त्रबीजं तदेव स्याद् वह्निजायां सुरेश्वरि  ॥ तोत्_६।५२ ॥  
सम्बोधनपदेनैव सदा सन्निधिकारिणी  ।  
पञ्चाक्षरेण देवेशि तारिणी कामरूपिणी  ॥ तोत्_६।५३ ॥  
तथा पञ्चाक्षरं पश्य ब्रह्मविष्णुशिवात्मकम्  ।  
शक्तिरूपं निराकारं तथा पञ्चाक्षरेण तु  ॥ तोत्_६।५४ ॥  
यथा पञ्चाक्षरी विद्या तथा विद्या षडक्षरी  ।  
तथैव षोडशी विद्या तथा विद्या च व्यक्षरी  ॥ तोत्_६।५५ ॥  
तथैवाष्टाक्षरी विद्या तथा नवाक्षरी परा  ।  
माहात्म्यं ध्यानपूजायां भेदो नास्ति सुरेश्वरि  ॥ तोत्_६।५६ ॥  
अतिस्नेहेन देवेशि किं मया न प्रकाशितम्  ।  
प्राणान्तेऽपि पशोरग्रे वैखरीं न प्रकाशयेत्  ॥ तोत्_६।५७ ॥  

तोडलतन्त्र, सप्तमः पटलः  
श्रीदेवी उवाच  
महायोगमयी देवी खेचरी परमा कला  ।  
योगज्ञानं विना सिद्धिर् नास्ति सत्यं सुरेश्वर  ॥ तोत्_७।१ ॥  
ब्रूहि मे देवदेवेश क्षुद्रब्रह्माण्डमध्यतः  ।  
किमाधारे स्थिता नाथ सप्तद्वीपा वसुन्धरा  ॥ तोत्_७।२ ॥  
समुद्रसप्तकं नाथ किमाकारं प्रतिष्ठति  ।  
मूलाधारे महीचक्रे संस्थिता मानवादयः  ॥ तोत्_७।३ ॥  
क्षुद्ररूपा जनाः सर्वे किमाकारेण संस्थिताः  ।  
स्वकीयाङ्गुलिमानेन मारुतं कथय प्रभो  ॥ तोत्_७।४ ॥  
श्रीशिव उवाच  
मूलाधारे स्थिता देवि सप्तद्वीपा वसुन्धरा  ।  
वलयाकाररूपेण समुद्राः सप्त संस्थिताः  ॥ तोत्_७।५ ॥  
जम्बुद्वीपं मध्यदेशे तद्बाह्ये लवणाम्बुधिः  ।  
शाकद्वीपं महेशानि तद्बाह्ये दधिसागरः  ॥ तोत्_७।६ ॥  
तद्बाह्ये शाल्मलीद्वीपं सागरो दुग्धतद्बहिः  ।  
तद्बाह्ये पाटलाद्वीपं तद्बाह्ये तु जलान्तकः  ॥ तोत्_७।७ ॥  
पृथिव्यां वर्तते देवि यद्रूपा मानवादयः  ।  
तेन रूपेण देवेशि मूलाधारे तु जन्तवः  ॥ तोत्_७।८ ॥  
षण्णवत्यङ्गुलं देवि मारुतं परिकीर्तितम्  ।  
मार्तण्डस्थितिमानं तु अधिकं परिकीर्तितम्  ॥ तोत्_७।९ ॥  
श्रीदेवी उवाच  
कियद् भुवं तु ब्रह्माण्डं वद भूतलवासिनः  ।  
अङ्गुल्येकेन किं मानं कथयस्व दयानिधे  ॥ तोत्_७।१० ॥  
श्रीशिव उवाच  
अङ्गुल्येकेन देवेशि सहस्राब्दं प्रजायते  ।  
षण्णवतिसहस्राब्दं भवेद् भूतलवासिनः  ॥ तोत्_७।११ ॥  
पादाङ्गुष्ठादिगुल्फान्तं प्रिये रन्ध्रसहस्रकम्  ।  
रन्ध्रं चन्द्रसहस्राब्दं गुल्फादिजानुसन्धिषु  ॥ तोत्_७।१२ ॥  
जान्वादिगुदपर्यन्तं मानं विंशसहस्रकम्  ।  
मूलाधारादिलिङ्गान्तं चतुर्वर्षसहस्रकम्  ॥ तोत्_७।१३ ॥  
लिङ्गादिनाभिपर्यन्तं भवेदृषिसहस्रकम्  ।  
नाभ्यादिहृदयान्तं च ग्रहसङ्ख्यसहस्रकम्  ॥ तोत्_७।१४ ॥  
हृदादिकण्ठपर्यन्तम् ऋषिसङ्ख्यसहस्रकम्  ।  
विशुद्धादिकमाज्ञान्तं मानं रुद्रसहस्रकम्  ॥ तोत्_७।१५ ॥  
आज्ञाचक्राच्छिवान्तं वै दिक्सहस्रं सुरेश्वरि  ।  
सूर्यसङ्ख्यासहस्रं तु समीरश्चाधिकः स्मृतः  ॥ तोत्_७।१६ ॥  
शरीरसहकारेण हासो वृद्धिश्च जायते  ।  
षड्गुणो रतिकाले च त्रिगुणो भोजनाद्बहिः  ॥ तोत्_७।१७ ॥  
धमने चाष्टधा प्रोक्तः समीरो वृद्धितां गतः  ।  
सद्गुरोर् उपदेशेन मन्त्रमार्गेण पार्वति  ॥ तोत्_७।१८ ॥  
यदि चैकाङ्गुलं ह्रस्वं सहस्राब्दं स जीवति  ।  
एवं क्रमेण देवेशि समता यदि वा भवेत्  ॥ तोत्_७।१९ ॥  
जित्वा मृत्युं महेशानि शम्भुवद् विहरेत् क्षितौ  ।  
अत एव महेशानि योनिमुद्रा मयोदिता  ॥ तोत्_७।२० ॥  
प्राणायामेन देवेशि तथैव योनिमुद्रया  ।  
तथैवाभ्यासयोगेन यदि वायुः समो भवेत्  ॥ तोत्_७।२१ ॥  
जित्वा मृत्युं महेशानि खेचरो जायतेऽचिरात्  ।  
प्रमाणं कथितं सर्वं मनुष्यस्य प्रियंवदे  ॥ तोत्_७।२२ ॥  
श्वासोच्छ्वासविकासेन कुण्डली गगनं चरेत्  ।  
श्रीदेवी उवाच  
इदानीं पृथिवीमानं वद मे परमेश्वर  ॥ तोत्_७।२३ ॥  
सप्तस्वर्गस्थितो यो यो या या शक्तिः स्थिता सदा  ।  
तत्सर्वं श्रोतुमिच्छामि यदि स्नेहोऽस्ति मां प्रति  ॥ तोत्_७।२४ ॥  
श्रीशिव उवाच  
मूलाधारे महीचक्रे संस्थिता मानवादयः  ।  
तेषां मानेन देवेशि चार्धं चैव द्विसप्ततिः  ॥ तोत्_७।२५ ॥  
द्विगुणः परमेशानि तद्बाह्ये लवणाम्बुधिः  ।  
एवं क्रमेण देवेशि द्विगुणं परिकीर्तितम्  ॥ तोत्_७।२६ ॥  
डाकिनीसहितो ब्रह्मा मूलाधारे तु सुन्दरि  ।  
राकिणीसहितो विष्णुः स्वाधिष्ठाने व्यवस्थितः  ॥ तोत्_७।२७ ॥  
लाकिनीसहितो रुद्रो मणिपूरे सुरेश्वरि  ।  
अनाहते महापद्मे काकिनीसहितो हरः  ॥ तोत्_७।२८ ॥  
विशुद्धाख्ये वसेन्नित्या साकिनी च सदाशिवः  ।  
हाकिनी परशिवो देवश् चाज्ञाचक्रे सुरेश्वरि  ॥ तोत्_७।२९ ॥  
सहस्रारे महापद्मे विश्वरूपः परः शिवः  ।  
महाकुण्डलिनी तत्र स्थिता नित्या सुरेश्वरि  ॥ तोत्_७।३० ॥  
श्रीदेवी उवाच  
कुत्र मूले महापीठे वर्तते परमेश्वर  ।  
मूलाधारादधोभागे पातालं कीदृशं प्रभो  ॥ तोत्_७।३१ ॥  
श्रीशिव उवाच  
मूलाधारे कामरूपं हृदि जालन्धरं प्रिये  ।  
पूर्णगिरिम् अधोभागे उड्डीयानं तदूर्ध्वके  ॥ तोत्_७।३२ ॥  
वाराणसी भ्रुवोर्मध्ये ज्वलन्ती लोचनत्रये  ।  
मायावती मुखवृत्ते कण्ठे चाष्टपुरी तथा  ॥ तोत्_७।३३ ॥  
नाभिमूले महेशानि अयोध्यापुरी संस्थिता  ।  
काञ्चीपीठं कटीदेशे श्रीहृट्टं पृष्ठदेशके  ॥ तोत्_७।३४ ॥  
मूलाधारात् शतं चैव अतलं परिकीर्तितम्  ।  
सुतलं च वर्षशतं तलातलशतं प्रिये  ॥ तोत्_७।३५ ॥  
ऋषिबाणेन्दुवर्षान्तं संस्थितं च महातलम्  ।  
शतद्वयान्तं पातालं द्विशतं वै रसातलम्  ॥ तोत्_७।३६ ॥  
मूलाधाराच्च देवेशि द्वेऽङ्गुली चान्तिके स्थिते  ।  
तयोर्मध्ये च पातालास् तिष्ठन्ति परमेश्वरि  ॥ तोत्_७।३७ ॥  
इति ते कथितं कान्ते योगसारं समासतः  ।  
न वक्तव्यं पशोर् अग्रे प्राणान्तेऽपि कदाचन  ॥ तोत्_७।३८ ॥  

तोडलतन्त्र, अष्टमः पटलः  
श्रीदेवी उवाच  
सार्धत्रिकोटिनाडीनाम् आलयं च कलेवरम्  ।  
क्रमेण श्रोतुम् इच्छामि तद् वदस्व मयि प्रभो  ॥ तोत्_८।१ ॥  
श्रीशिव उवाच  
लोम्नि कूपे सपादार्ध- कोटयश्चैव सुन्दरि  ।  
हस्तास्ये च तदा पादे ऽग्निलक्षनाडयः स्थिताः  ॥ तोत्_८।२ ॥  
उदरे च तथा पायौ पञ्चलक्षाः प्रकीर्तिताः  ।  
हृदादिसर्वगात्रेषु नवलक्षाः प्रकीर्तिताः  ॥ तोत्_८।३ ॥  
अथ पार्श्वे तथा चर्मे तथैव सर्वसन्धिषु  ।  
रुद्रान्न्यूनं स्थितं लक्षं शरीरे नाडयः प्रिये  ॥ तोत्_८।४ ॥  
इडा च पिङ्गला चैव सुषुम्ना चित्रिणी तथा  ।  
ब्रह्मनाडी च तन्मध्ये पञ्चनाड्यः प्रकीर्तिताः  ॥ तोत्_८।५ ॥  
कुहूश् च शङ्खिनी चैव गान्धारी हस्तिजिह्विका  ।  
नर्दिनी च तथा निद्रा रुद्रसङ्ख्या व्यवस्थिता  ॥ तोत्_८।६ ॥  
एता नाड्यः परेशानि सुषुम्नायाः प्रजायते  ।  
श्रीदेवी उवाच  
वेदाक्षिवसुरन्ध्रास्तु बाणसङ्ख्यजलान्तकाः  ।  
किमाधारे पद्ममध्ये संस्थिताः परमेश्वर  ॥ तोत्_८।७ ॥  
श्रीशिव उवाच  
योगपद्मस्य माहात्म्यं मया वक्तुं न शक्यते  ।  
मूलाधारे पद्ममध्ये लम्बीजं चातिशोभनम्  ॥ तोत्_८।८ ॥  
लम्बीजस्य बिन्दुमध्ये पृथ्वीचक्रं मनोहरम्  ।  
वलयाकाररूपेण समुद्राः सप्तकाः स्थिताः  ॥ तोत्_८।९ ॥  
श्रीदेवी उवाच  
बिन्दुमानं महादेव कथयस्व मयि प्रभो  ।  
क्रमेण योगपद्मस्य प्रमाणं वद शङ्कर  ॥ तोत्_८।१० ॥  
श्रीशिव उवाच  
परमाणुत्रिभागैक- भागं बिन्दुं सुविस्तरम्  ।  
तन्मध्ये सागराः सर्वे सप्तद्वीपा वसुन्धरा  ॥ तोत्_८।११ ॥  
अव्ययं परमं सूक्ष्मं बिन्दुरूपं परं शिवम्  ।  
प्रमाणं चास्य देवस्य किं वक्तुं शक्यते मया  ॥ तोत्_८।१२ ॥  
ब्रह्मलोकं परेशानि नादोपरि विचिन्तयेत्  ।  
डाकिनीसहितो ब्रह्मा तथैव निवसेत् सदा  ॥ तोत्_८।१३ ॥  
लकारं पार्थिवं बीजं शक्तिरूपं सुरेश्वरि  ।  
पृथ्वीचक्रस्य मध्ये तु स्वयम्भूलिङ्गम् अद्भुतम्  ॥ तोत्_८।१४ ॥  
सार्धत्रिवलयाकार- कुण्डल्या वेष्टितं सदा  ।  
लिङ्गच्छिद्रं स्ववक्त्रेण कुण्डल्याच्छाद्य संस्थिता  ॥ तोत्_८।१५ ॥  
तेनैव वर्तते वायुर् इडापिङ्गलयोः सदा  ।  
सहस्रारदर्शनाय सदा जाग्रत्स्वरूपिणी  ॥ तोत्_८।१६ ॥  
यदैव ब्रह्ममार्गेण सहस्रारे समुत्थिता  ।  
तदैव परमेशानि श्वासोच्छ्वासविकाशनम्  ॥ तोत्_८।१७ ॥  
केसरस्य तु मध्ये च चतुःपत्त्रे सुरेश्वरि  ।  
अनन्तरूपिणी दुर्गा शम्भुश् चानन्तरूपधृक्  ॥ तोत्_८।१८ ॥  
नानासुखविलासेन सदा कामेन वर्तते  ।  
श्रीदेवी उवाच  
लिङ्गच्छिद्रं समाकृष्य संस्थिता कुण्डली कथम्  ॥ तोत्_८।१९ ॥  
कथयस्व सदानन्द सर्वज्ञस्त्वं सुरेश्वर  ।  
श्रीशिव उवाच  
लिङ्गमध्ये महत्तेजो वह्निरूपं च सुन्दरि  ॥ तोत्_८।२० ॥  
यत् किञ्चिद् वायुयोगेन ब्रह्माण्डो दह्यते यतः  ।  
अतः सा कुण्डली देवी मुखेनाच्छाद्य संस्थिता  ॥ तोत्_८।२१ ॥  
तेनैव पार्थिवे लिङ्गे बिन्दुशक्तिं नियोजयेत्  ।  
बिन्दुशक्तिं समुत्थाप्य लिङ्गपूजा प्रकीर्तिता  ॥ तोत्_८।२२ ॥  

तोडलतन्त्र, नवमः पटलः  
श्रीदेवी उवाच  
त्रिपुराया महामन्त्रं नित्यातन्त्रे श्रुतं मया  ।  
इदानीं श्रोतुम् इच्छामि नवार्णस्य च वासनाम्  ॥ तोत्_९।१ ॥  
श्रीशिव उवाच  
भूमिश् चन्द्रः शिवो माया शक्तिः कृशानुसादनौ  ।  
अर्धचन्द्रश्च बिन्दुश्च नवार्णो मेरुरुच्यते  ॥ तोत्_९।२ ॥  
भूमिबीजजपादेव भूपतिर् जायते ऽचिरात्  ।  
चन्द्रबीजजपादेव महासौन्दर्यमाप्नुयात्  ॥ तोत्_९।३ ॥  
शिवबीजजपाद् एव शिववद्विहरेत् क्षितौ  ।  
एकत्रोच्चारणात् सत्यं चतुर्वर्गफलप्रदम्  ॥ तोत्_९।४ ॥  
श्रीदेवी उवाच  
यत्त्वया कथितं नाथ योगज्ञानादिकं लयम्  ।  
यावत् कामादि सन्दीप्यो भावयोगो न लभ्यते  ॥ तोत्_९।५ ॥  
ऊर्ध्वरेता महायोगी तदधः शक्तियोगतः  ।  
ब्रूहि मे जगतान्नाथ कथं दीर्घायुषं भवेत्  ॥ तोत्_९।६ ॥  
श्रीशिव उवाच  
शृणु देवि प्रवक्ष्यामि येन दीर्घायुषं भवेत्  ।  
श्रुत्वा गोपय यत्नेन न प्रकाश्यं कदाचन  ॥ तोत्_९।७ ॥  
पूजयेत् कालिकां देवीं तारिणीं वाथ सुन्दरीम्  ।  
षोडशेनोपचारेण पञ्चतत्त्वेन पार्वति  ॥ तोत्_९।८ ॥  
दिनत्रयं पूजयित्वा षट्चक्रं चिन्तयेदथ  ।  
ततस्तु परमेशानि मालामन्त्रं समभ्यसेत्  ॥ तोत्_९।९ ॥  
षोडशी वा महापूर्वा पत्त्रे चाभ्यासमाचरेत्  ।  
चतुष्पत्त्रे चाष्टवारं षट्पत्त्रे द्वादशं जपेत्  ॥ तोत्_९।१० ॥  
दशपत्त्रे विंशतिं च द्वादशे वेदनेत्रकम्  ।  
षोडशे दशसङ्ख्यं तु चतुर्वारं श्रुवोऽष्टकम्  ॥ तोत्_९।११ ॥  
कुम्भकेन जपेन्मन्त्रं मालाषट्के सुरेश्वरि  ।  
एवं क्रमेण देवेशि स्थिरमायुर्यदा भवेत्  ॥ तोत्_९।१२ ॥  
प्रजपेदक्षमालायां येन मृत्युञ्जयो भवेत्  ।  
श्रीदेवी उवाच  
मूलचक्राच्छिरोऽन्ता च सुषुम्ना परिकीर्तिता  ।  
तद्गर्भस्था च या शक्तिः सा देवी कुण्डरूपिका  ॥ तोत्_९।१३ ॥  
सदा कुण्डलिनी देवी पञ्चाशद्वर्णभूषिता  ।  
मालारूपा कथं देव इति मे संशयो हृदि  ॥ तोत्_९।१४ ॥  
श्रीशिव उवाच  
सहस्रारे महापद्मे बीजकोशे शिवालये  ।  
हंसेन वायुयोगेन पूरकेण समानयेत्  ॥ तोत्_९।१५ ॥  
सहस्रारं तु सम्प्राप्य शिवं दृष्ट्वा तु कामिनी  ।  
मालाकारेण तल्लिङ्गं संवेष्ट्य कुण्डली सदा  ॥ तोत्_९।१६ ॥  
अकारादिलकारान्ता क्षकारं वक्त्रसंयुतम्  ।  
चरमार्णं सरन्ध्रं च निजपुच्छेन कामिनी  ॥ तोत्_९।१७ ॥  
भेदयित्वा स्वपुच्छेन नागपाशं तदूर्ध्वके  ।  
एतत्कारणं संव्याप्य संस्थिता कुण्डली यदा  ॥ तोत्_९।१८ ॥  
तदैव प्रजपेन्मन्त्रम् अमरत्वं स विन्दति  ।  
रेचनात् कामिनी देवी प्रविशन्ती स्वकेतनम्  ॥ तोत्_९।१९ ॥  
न तत्र प्रजपेन्मन्त्रं जपान्मृत्युमवाप्नुयात्  ।  
रेचके छिन्नमालायां सत्यं हि सुरवन्दिते  ॥ तोत्_९।२० ॥  
छिन्ने सूत्रे भवेन्मृत्युः पुरैव कथितं मया  ।  
इति ते कथितं कान्ते यतो मृत्युञ्जयो भवेत्  ॥ तोत्_९।२१ ॥  
अथवा निजनासाग्रे दृष्टिमारोप्य यत्नतः  ।  
वायुं सन्धार्य यत्नेन एकोच्चारेण चोच्चरेत्  ॥ तोत्_९।२२ ॥  
मालामन्त्रं षोडशीं वा तथा चाष्टादशाक्षरीम्  ।  
सहस्रं प्रजपेन्मन्त्रं प्रत्यहं यदि पार्वति  ॥ तोत्_९।२३ ॥  
जित्वा मृत्युं जरां रोगं दीर्घकालं स जीवति  ।  
एतदन्यं महायोगं भोगार्थी नहि लभ्यते  ॥ तोत्_९।२४ ॥  
अथवा परमेशानि डामरोक्तविधानतः  ।  
यजेत् कात्यायनीं देवीं भूतपूर्वां प्रयत्नतः  ॥ तोत्_९।२५ ॥  
तदा पञ्चसहस्राब्दं निश्चितं तु स जीवति  ।  
इति ते कथितं सर्वं देहरक्षणकारणम्  ॥ तोत्_९।२६ ॥  
न भोगी भोगमाप्नोति योगी योगो न लभ्यते  ।  
एतत्तत्त्वेन देवेशि भोगो योगायते ध्रुवम्  ॥ तोत्_९।२७ ॥  
श्रीदेवी उवाच  
यन्मालायां जपेनैव किं फलं लभते नरः  ।  
पृथक् पृथङ् महादेव पत्त्रमालाफलं वद  ॥ तोत्_९।२८ ॥  
श्रीशिव उवाच  
भूमिकामी जपेन् मन्त्रं मूलाधारे चतुष्टये  ।  
स्वाधिष्ठाने जपादेव महेन्द्रो जायतेऽचिरात्  ॥ तोत्_९।२९ ॥  
मणिपूरे जपादेव भवेत् स्वर्गस्य भाजनम्  ।  
अनाहते महापद्मे जपाद् ब्रह्मपुरं व्रजेत्  ॥ तोत्_९।३० ॥  
विशुद्धाख्ये जपादेव विष्णुलोके वसेद् ध्रुवम्  ।  
आज्ञाचक्रे च जप्तव्ये श्वेतद्वीपे वसेत् सदा  ॥ तोत्_९।३१ ॥  
यन्माला परमेशानि बाह्यमाला प्रकीर्तिता  ।  
अन्तर्माला महामाला पञ्चाशद्वर्णरूपिणी  ॥ तोत्_९।३२ ॥  
माहात्म्यं तस्य देवेशि किं वक्तुं शक्यते मया  ।  
सहस्रारे स्थिरीभूय यदि चाष्टशतं जपेत्  ॥ तोत्_९।३३ ॥  
तत्फलात् कोटिभागैकं भागं चान्येन विद्यते  ।  
पृथिव्यामव्ययो देहो भवत्येव न संशयः  ॥ तोत्_९।३४ ॥  
यन्मालायां जपेन्मन्त्रम् अभ्यासार्थं हि पार्वति  ।  
इति ते कथितं देवि चिरजीवी यथा भवेत्  ॥ तोत्_९।३५ ॥  
इदानीं परमेशानि भूतकात्यायनीं शृणु  ।  
वेदाद्यं शब्दबीजं च महामायां ततः परम्  ॥ तोत्_९।३६ ॥  
अस्त्रयुग्मं वह्निजाया मनुः सप्ताक्षरः परः  ।  
श्रीशिवोऽस्य ऋषिः प्रोक्तो विराट् छन्द उदाहृतम्  ॥ तोत्_९।३७ ॥  
भूतकात्यायनी देवी धर्मार्थकामदा सदा  ।  
प्रणवेन षडङ्गं च प्राणायामं च सुन्दरि  ॥ तोत्_९।३८ ॥  
ध्यानमस्याः प्रवक्ष्यामि शृणु सुन्दरि सादरम्  ।  
गौरवर्णां मुक्तकेशीं सर्वाभरणभूषिताम्  ॥ तोत्_९।३९ ॥  
पट्टवस्त्रपरीधानां सदा घूर्णितलोचनाम्  ।  
वामपाणौ रक्तपूर्ण- खर्परं दक्षिणे करे  ॥ तोत्_९।४० ॥  
मद्यपूर्णस्वर्णपात्रां ग्रीवायां हारभूषिताम्  ।  
शरच्चन्द्रसमाभासां पादाङ्गुलिविराजिताम्  ॥ तोत्_९।४१ ॥  
एवं तां वरदां नित्यां भावयेत् सिद्धिहेतवे  ।  
सामान्यार्घ्यं ततो देवि स्ववामे विन्यसेत्ततः  ॥ तोत्_९।४२ ॥  
जीवन्यासादिकं कृत्वा पूजयेत् परमेश्वरीम्  ।  
षोडशेनोपचारेण पञ्चतत्त्वेन सुन्दरि  ॥ तोत्_९।४३ ॥  
यजेत्तां बहुयत्नेन गृहमध्ये दिनत्रयम्  ।  
ततो जपेन्महामन्त्रं गजान्तकसहस्रकम्  ॥ तोत्_९।४४ ॥  
ततश्च पूजयेद् देवीं शून्यागारे दिनत्रयम्  ।  
प्रत्यहं प्रजपेन्मन्त्रं गजान्तकसहस्रकम्  ॥ तोत्_९।४५ ॥  
एव कृते महेशानि यदि सिद्धिर्न जायते  ।  
ततश्च प्रजपेन्मन्त्रं पितृभूमौ दिनत्रयम्  ॥ तोत्_९।४६ ॥  
ततः सिद्धिर्भवेद् देवि सत्यं सत्यं हि सुप्रिये  ।  
तद्वाक्यं प्रार्थनावाक्यं डामराख्ये मयोदितम्  ॥ तोत्_९।४७ ॥  

तोडलतन्त्र, दशमः पटलः  
श्रीदेवी उवाच  
काकीचञ्चुं महामुद्रां कथयस्व दयानिधे  ।  
येन रूपेण देवेश देहासनपरो भवेत्  ॥ तोत्_१०।१ ॥  
श्रीशिव उवाच  
अनाकुलेन देवेशि जिह्वां परमयत्नतः  ।  
तालुमूले न्यसेत् पश्चात् ततो वायुं पिबेत् शनैः  ॥ तोत्_१०।२ ॥  
दन्तैर्दन्तान् समापीड्य काकीचञ्चुं समभ्यसेत्  ।  
बहुयोन्युक्तविधिना सर्वकर्माणि साधयेत्  ॥ तोत्_१०।३ ॥  
अथातः सम्प्रवक्ष्यामि स्वल्पयोनिं शृणु प्रिये  ।  
गुदछिद्रे दक्षगुल्फं सन्धौ लिङ्गं विनिक्षिपेत्  ॥ तोत्_१०।४ ॥  
नाभिरन्ध्रेऽथवा गुल्फं धारयेद् वामहस्तके  ।  
बहुयोन्युक्तविधिना चान्यत् सर्वं समापयेत्  ॥ तोत्_१०।५ ॥  
मुद्रा चैतन्यतन्त्रे च माहात्म्यं कथितं मया  ।  
यथा हेमगिरिर्देवि यथा वेगवती नदी  ॥ तोत्_१०।६ ॥  
चन्द्रादिकं यथा देवि चिरजीवी तथा भवेत्  ।  
श्रीदेवी उवाच  
दशावतारं देवेश ब्रूहि मे जगतां गुरो  ॥ तोत्_१०।७ ॥  
इदानीं श्रोतुमिच्छामि कथयस्व सुविस्तरात्  ।  
का वा देवी कथम्भूता वद मे परमेश्वर  ॥ तोत्_१०।८ ॥  
श्रीशिव उवाच  
तारा देवी नीलरूपा वगला कूर्ममूर्तिका  ।  
धूमावती वराहं स्यात् छिन्नमस्ता नृसिंहिका  ॥ तोत्_१०।९ ॥  
भुवनेश्वरी वामनः स्यान्मातङ्गी राममूर्तिका  ।  
त्रिपुरा जामदग्न्यः स्याद् बलभद्रस्तु भैरवी  ॥ तोत्_१०।१० ॥  
महालक्ष्मीर् भवेत् बुद्धो दुर्गा स्यात् कल्किरूपिणी  ।  
स्वयं भगवती काली कृष्णमूर्तिः समुद्भवा  ॥ तोत्_१०।११ ॥  
इति ते कथितं देव्य् अवतारं दशममेव हि  ।  
एतासां पूजनाद् देवि महादेवसमो भवेत्  ।  
आसां ध्यानादिकं सर्वं कथितं मे पुरा तव  ॥ तोत्_१०।१२ ॥  

