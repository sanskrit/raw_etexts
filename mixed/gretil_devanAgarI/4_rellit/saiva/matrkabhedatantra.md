---
title: Matrkabhedatantra

---
## Intro

Matrkabhedatantra  

Matrkabhedatantra  

Input by Oliver Hellwig (hellwig7@gmx.de), Berlin, 2001/02  
  
Der digitalisierte Text kann in jedem Rahmen ohne   
Einschraenkungen genutzt werden. Allerdings sollte ein   
Hinweis auf den Einleser enthalten sein.  

## पाठः

मातृकाभेदतन्त्र  
  
मातृकाभेदतन्त्र, प्रथमः पटलः  
कैलासशिखरे रम्ये नानारत्नोपशोभिते ।  
पप्रच्छ परया भक्त्या भैरवं परमेश्वरम् ॥ म्भ्त्_१।१  
श्रीचण्डिकोवाच ।  
त्रिपुरापूजनं नाथ स्वर्णरत्नैर् विशेषतः ।  
कलिकाले स्वर्णरूप्यं गुप्तभावं तथा मणिम् ॥ म्भ्त्_१।२  
केनोपायेन देवेश स्वर्णरूप्यादि लभ्यते ।  
तद् वदस्व विशेषेण यथा रत्नादिकं भवेत् ॥ म्भ्त्_१।३  
यन् नोक्तं सर्वतन्त्रेषु तद् वदस्व दयानिधे ॥ म्भ्त्_१।४  
श्रीशङ्कर उवाच ।  
शृणु देवि प्रवक्ष्यामि यथा रत्नादिकं भवेत् ।  
मत्तेजसा पारदेन किं रत्नं न हि लभ्यते ॥ म्भ्त्_१।५  
तथा सामुद्रकेणैव सुशुभ्रलवणेन च ।  
सम्बलस्य प्रकारं हि शृणु देवि प्रयत्नतः ॥ म्भ्त्_१।६  
चीनतन्त्रानुसारेण पूजयेत् सिद्धकालिकाम् ।  
अथवा पूजयेद् देवीं दक्षिणां कालिकां पराम् ।  
कालीतन्त्रोक्तविधिना सप्ताहं जपपूजनम् ॥ म्भ्त्_१।७  
सत्ये चैकं तु त्रेतायां द्विगुणं द्वापरे त्रयम् ।  
एवं सर्वत्र जानीयाच् चतुर्गुणजपः कलौ ॥ म्भ्त्_१।८  
आनीय बहुयत्नेन सम्बलं तोलद्वयम् ।  
वसुर् आद्यं शिवं चाद्यं मायाबिन्दुविभूषितम् ।  
बीजत्रयं चाष्टशतं प्रजपेत् सम्बलोपरि ॥ म्भ्त्_१।९  
अशीतितोलकं मानं कृष्णधेनुसमुद्भवम् ।  
दुग्धम् आनीय यत्नेन चाष्टोत्तरशतं जपेत् ॥ म्भ्त्_१।१०  
वस्त्रयुक्तेन सूत्रेण दुग्धमध्ये विनिक्षिपेत् ।  
उत्तापं जनयेद् धीमान् मन्दमन्देन वह्निना ॥ म्भ्त्_१।११  
बिन्दु वेदान्तपर्यन्तम् अर्धशोषं भवेद् यदा ।  
तदैवोत्तोल्य तद् द्रव्यं तोयमध्ये विनिक्षिपेत् ॥ म्भ्त्_१।१२  
ततः परीक्षा कर्तव्या प्रदद्यात् पावकोपरि ।  
निर्धूमं वावके द्रव्यं दृष्ट्वा उत्थाप्य यत्नतः ॥ म्भ्त्_१।१३  
तत्रैव प्रजपेन् मन्त्रं सर्ववन्द्यनवात्मकम् ।  
आनीय बहुयत्नेन शुद्धं ताम्रं मनोहरम् ॥ म्भ्त्_१।१४  
सार्धेन तोलकं ताम्रं वह्निमध्ये विनिक्षिपेत् ।  
यथा वह्निस् तथा ताम्रं दृष्ट्वा उत्थाप्य यत्नतः ॥ म्भ्त्_१।१५  
गुञ्जाप्रमाणं तद् द्रव्यं तत्क्षणाद् यदि योजयेत् ।  
सत्यं सत्यं हि गिरिजे रौप्यं भवति निश्चितम् ॥ म्भ्त्_१।१६  
श्रीचण्डिकोवाच ।  
कारणं दुग्धरूपं वा केन रूपेण शङ्करः ।  
तत्प्रकारं महादेव कृपया वद शङ्कर ॥ म्भ्त्_१।१७  
श्रीशङ्कर उवाच ।  
टङ्कनम् आनयेद् धीमान् तोलकं तु चतुष्टयम् ।  
वह्नियोगेन गिरिजे लाजरूपं चकार ह ॥ म्भ्त्_१।१८  
आम्रपुष्पं तद् द्विगुणं पिष्ट्वा मिलनम् आचरेत् ।  
तस्योपरि जपेन् मन्त्रं महामायां हि चण्डिके ॥ म्भ्त्_१।१९  
एतत् तु गुटिकां कृत्वा मेलनं कारयेद् यदि ।  
तदैव दुग्धरूपं स्यात् सत्यं सत्यं हि शैलजे ॥ म्भ्त्_१।२०  
श्रीचण्डिकोवाच ।  
गन्धहीनं भवेन् मद्यं केनोपायेन शङ्कर ।  
तत् सर्वं श्रोतुम् इच्छामि यदि स्नेहो ऽस्ति मा प्रति ॥ म्भ्त्_१।२१  
श्रीशङ्कर उवाच ।  
शिवं वह्निसमारूढं वामनेत्रविभूषितम् ।  
बिन्दुनादसमायुक्तं गन्धम् आदाय संलिखेत् ॥ म्भ्त्_१।२२  
उह्यतां पदम् उच्चार्यं चाष्टोत्तरशतं यदि ।  
प्रजपेत् साधकश्रेष्ठो दुर्गन्धादिविनाशनम् ॥ म्भ्त्_१।२३  

मातृकाभेदतन्त्र, द्वितीयः पटलः  
श्रीदेव्य् उवाच ।  
वद ईशान सर्वज्ञ सर्वतत्त्वविदां वर ।  
यत् त्वया कथितं नाथ मम सङ्गे विहारतः ॥ म्भ्त्_२।१  
कथं वा जायते पुत्रः शुक्रस्य कत्र संस्थितिः ।  
वर्धमानं सदा लिङ्गं प्रवेशो वा कथं भवेत् ॥ म्भ्त्_२।२  
भीतियुक्ता ह्य् अहं नाथ त्राहि मां दुःखसङ्कटात् ॥ म्भ्त्_२।३  
श्रीशङ्कर उवाच ।  
मणिपूरं महापद्मं सुषुम्णामध्यसंस्थितम् ।  
तस्य नालेन देवेशि नाभिपद्मं मनोहरम् ॥ म्भ्त्_२।४  
वक्रत्रयसमायुक्तं सदा शुक्रविभूषितम् ।  
ऊर्ध्वं नालं सहस्रारे अतः शुक्रविभूषितम् ॥ म्भ्त्_२।५  
तस्माद् एव स्तनद्वन्द्वं वर्धमानं दिने दिने ॥ म्भ्त्_२।६  
मध्यनालं सुषुम्णान्तं वृन्ताकारं सुशीतलम् ।  
आयोन्यग्रम् अधोनालं सदानन्दमयि शिवे ॥ म्भ्त्_२।७  
शृणु चार्वङ्गि सुभगे तन्मध्ये लिङ्गताडनात् ।  
यद् रूपं परमानन्दं तन् नास्ति भुवनत्रये ॥ म्भ्त्_२।८  
नाभिपद्मं तु यद् रूपं तच् छृणुष्व समाहितः ।  
बिन्दुस्थानं मध्यदेशे सदा पद्मविराजितम् ॥ म्भ्त्_२।९  
बाह्यदेशे चाष्टपत्रं चतुरस्रं तु तद्बहिः ।  
चतुर्द्वारसमायुक्तं सुवर्णाभं सवृत्तकम् ॥ म्भ्त्_२।१०  
तत्पत्रेण भवेत् पुष्पं वृन्तयुक्तं त्रिपत्त्रकम् ।  
प्रफुल्ले तु त्रिपत्रारे बाह्ये रुधिरदर्शनम् ॥ म्भ्त्_२।११  
एतन्मध्ये महेशानि यदि स्याल् लिङ्गताडनम् ।  
पद्ममध्ये गते शुक्रे सन्ततिस् तेन जायते ॥ म्भ्त्_२।१२  
पुरुषस्य तु यच् छुक्रं शक्तेरक्ताधिको भवेत् ।  
तदा कन्या भवेद् देवि विपरीतः पुमान् भवेत् ॥ म्भ्त्_२।१३  
उभयोस् तुल्यशुक्रेण क्लीबं भवति निश्चितम् ॥ म्भ्त्_२।१४  
शृणु चार्वङ्गि सुभगे पुष्पमाहात्म्यम् उत्तमम् ।  
मध्ये तच्छुक्रसंयोगे वर्धते तद् दिने दिने ।  
एवं दिङ्माससम्प्राप्ते तत्पुष्पं वृन्तसंयुतम् ॥ म्भ्त्_२।१५  
गलिते परमेशानि व्यक्तो भवति सन्ततिः ॥ म्भ्त्_२।१६  
श्रीदेव्य् उवाच ।  
किञ्चिद् रोगादिसम्भूते कृमिकीटादिसम्भवे ।  
तस्मज्जीवं प्रणश्यन्ति सा नारी जीव्यते कथम् ॥ म्भ्त्_२।१७  
श्रीशङ्कर उवाच ।  
अस्य पुष्पस्य माहात्म्यं किं वक्तुं शक्यते मया ।  
बिन्दुस्थानं सहस्रं तु पुष्पमध्ये प्रियंवदे ॥ म्भ्त्_२।१८  
बुद्बुदा यत्र तिष्ठन्ति तत्रैव सन्ततिर् भवेत् ।  
एवं क्रमेण देवेशि सहस्रं सन्ततिर् यदि ।  
वर्धमानं महापुष्पं पीडा किञ्चिन् न जायते ॥ म्भ्त्_२।१९  
मया सार्धं महेशानि विहारं कुरु यत्नतः ।  
विहारे यो भवेत् पुत्रो गणेशः स च कीर्तितः ॥ म्भ्त्_२।२०  
अपरे परमेशानि तव पुत्रप्रसादतः ।  
पृथिव्यां जायते सृष्टिर् निर्विघ्नेन यथोचितम् ॥ म्भ्त्_२।२१  
एतच् छ्रुत्वा ततो देवि मदनानलविह्वला ।  
शिवेनालिङ्गिता देवी शिवाकारेण वै तदा ॥ म्भ्त्_२।२२  

मातृकाभेदतन्त्र, तृतीयः पटलः  
श्रीदेव्य् उवाच ।  
सर्वत्राहं श्रुता नाथ भोगं चेन्द्रियपुष्टिदम् ।  
भोगेन मोक्षम् आप्नोति कथं वदसि योगभृत् ॥ म्भ्त्_३।१  
श्रीशङ्कर उवाच ।  
भोगेन लभते योगं भोगेन कुलसाधनम् ।  
भोगेन सिद्धिम् आप्नोति भोगेन मोक्षम् आप्नुयात् ॥ म्भ्त्_३।२  
तस्माद् भोगं सदा कार्यं बाह्यपूजा यथेच्छया ।  
भोजनस्य विधानं यत् तच् छृणुष्व प्रियंवदे ॥ म्भ्त्_३।३  
आधारे तु या शक्तिर् भुजगाकाररूपिणी ।  
आत्मा परमेशानि तन्मध्ये वर्तते सदा ॥ म्भ्त्_३।४  
भोजनेच्छा भवेत् तस्मान् निर्लिप्तो जीवसञ्ज्ञकः ।  
सैव साक्षाद् गुणमयो निर्गुणो जीव उच्यते ॥ म्भ्त्_३।५  
जीवस्य भोजनं देवि भ्रान्तिर् एव न संशयः ।  
गुणयुक्ता कुण्डलिनी चन्द्रसूर्याग्निरूपिणी ॥ म्भ्त्_३।६  
मूलाधाराच् च तां देवीम् आजिह्वान्तां विभावयेत् ।  
शोधितान् मत्स्यमांसादीन् सम्मुखे स्थापयेद् बुधः ॥ म्भ्त्_३।७  
मूलमन्त्रं समुच्चार्य जुहोमि कुण्डलीमुखे ।  
अनेन मनुना देवि प्रतिग्रासं समाहरेत् ॥ म्भ्त्_३।८  
प्रतिग्रासे परेशानि एवं कुर्याद् विचक्षणः ।  
तदैव ब्रह्मरूपो ऽसौ सत्यं सत्यं सुरेश्वरि ॥ म्भ्त्_३।९  
भुज्यते कुण्डली देवी इति चिन्तापरो हि यः ।  
मन्त्रसिद्धिर् भवेत् तस्य ज्ञानसिद्धिर् न चान्यथा ॥ म्भ्त्_३।१०  
एवं कृते ब्रह्मरूपः शिवरूपः स्वयं हरिः ।  
योगसिद्धिर् भवेत् तस्य चाष्टसिद्धिर् भविष्यति ॥ म्भ्त्_३।११  
शत्रुभिर् दीयते यत् तु कृत्रिमं दारुणं विषम् ।  
भक्षणात् तत् क्षणे देवि ह्य् अमृतं नात्र संशयः ॥ म्भ्त्_३।१२  
मन्त्रेण शोधितं द्रव्यं भक्षणाद् अमृतं भवेत् ।  
यदैव कालकूटं तु समुद्रमथने प्रिये ॥ म्भ्त्_३।१३  
तदा चानेन मनुना तत्क्षणात् खादितं मया ॥ म्भ्त्_३।१४  
सर्पाकारा कुण्डलिनी या देवी परमा कला ।  
भुज्यते सर्परूपेण तत्रैव दारुणं विषम् ॥ म्भ्त्_३।१५  
इति ते कथितं कान्ते भोजनस्य विधानकम् ।  
एतत् सर्वं महेशानि गोप्तव्यं पशुसङ्कटे ॥ म्भ्त्_३।१६  
श्रीदेव्य् उवाच ।  
शृणु नाथ परानन्द परापरकुलात्मक ।  
वद मे परमेशान होमकुण्डं तु कीदृशम् ॥ म्भ्त्_३।१७  
श्रीशिव उवाच ।  
मणिपूरस्य बाह्ये तु नाभिपद्मं मनोहरम् ।  
अष्टपत्रं तथा वृत्तं तन्मध्ये कुण्डदुर्लभम् ॥ म्भ्त्_३।१८  
चतुरस्रादिकं देवि तत् कुण्डं कामरूपकम् ।  
सर्वकुण्डस्य देवेशि विप्रः कर्ता विधीयते ॥ म्भ्त्_३।१९  
वर्तुलं बाहुजातस्य वैश्यस्य चार्धचन्द्रकम् ॥ म्भ्त्_३।२०  
त्रिकोणं पादजातस्य होमकुण्डं सुरेश्वरि ।  
एवं कुण्डं महेशानि नालत्रयविभूषितम् ॥ म्भ्त्_३।२१  
ऊर्ध्वनालं सहस्रारे परामृतविभूषितम् ।  
मध्यनालं नाभिपद्मे मूलाधारे च सुन्दरि ॥ म्भ्त्_३।२२  
आलिङ्गाग्रम् अधोनालं सदानन्दमयं शिवे ।  
होमकुण्डम् इदं देवि सर्वतन्त्रे परिष्कृतम् ॥ म्भ्त्_३।२३  
येन होमप्रसादेन साक्षाद् ब्रह्ममयो भवेत् ।  
विप्रस्य चाहुतिहोमं विज्ञातव्यं चतुष्टयम् ॥ म्भ्त्_३।२४  
क्षत्रियस्य त्रयं देवि वैश्यस्य चाहुतिद्वयम् ।  
शूद्रस्यैकाहुतिर् देवि मुक्तिश् चापि चतुर्विधा ॥ म्भ्त्_३।२५  
महामोक्षं ब्राह्मणस्य सायुज्यं क्षत्रियस्य च ।  
सारूप्यं चोरुजातस्य सालोक्यं शूद्रजातिषु ॥ म्भ्त्_३।२६  
बाह्यकुण्डं बाह्यहोमे एव हि सुरवन्दिते ।  
जातिभेदे कुण्डभेदं कुर्यात् साधकसत्तमः ॥ म्भ्त्_३।२७  
बाह्यहोमे काम्यसिद्धिर् भविष्यति न संशयः ।  
ज्ञानहोमे मोक्षसिद्धिर् लभते नात्र संशयः ॥ म्भ्त्_३।२८  
इति ते कथितं कान्ते तन्त्राणां सारम् उत्तमम् ।  
न वक्तव्यं पशोर् अग्रे शपथो मे त्वयि प्रिये ॥ म्भ्त्_३।२९  
श्रीदेव्य् उवाच ।  
मद्यपाने महापुण्यं सर्वतन्त्रे श्रुतं मया ।  
जातिभेदं न कथितम् इदानीं तत् प्रकाशय ॥ म्भ्त्_३।३०  
श्रीशङ्कर उवाच ।  
सर्वयज्ञाधिपो विप्रः संशयो नास्ति पार्वति ।  
सौत्रामण्यां कुलाचारे चत्वारो ब्राह्मणादयः ॥ म्भ्त्_३।३१  
ब्राह्मणस्य महामोक्षं मद्यपाने प्रियंवदे ।  
ब्राह्मणः परमेशानि यदि पानादिकं चरेत् ॥ म्भ्त्_३।३२  
तत्क्षणाच् छिवरूपो ऽसौ सत्यं सत्यं हि शैलजे ॥ म्भ्त्_३।३३  
तोये तोयं यथा लीनं यथा तेजसि तेजसम् ।  
घटे भग्ने यथाकाशं वायौ वायुर् यथा प्रिये ॥ म्भ्त्_३।३४  
तथैव मद्यपानेन ब्राह्मणो ब्रह्मणि प्रिये ।  
लीयते नात्र सन्देहः परमात्मनि शैलजे ॥ म्भ्त्_३।३५  
सायुज्यादि महामोक्षं नियुक्तं क्षत्रियादिषु ।  
सा नारी मानवी मद्यपाने देवि न संशयः ॥ म्भ्त्_३।३६  
सूक्ष्मसूत्रे यथा वह्निर् देहमध्ये तथा शिवा ।  
तपोरूपं बृहत्सूत्रं पूजारूपं तथा हरिः ॥ म्भ्त्_३।३७  
संयुक्तं कुरुते यत्र वर्धमानो महाङ्कुशः ।  
मद्यपानं विना देवि तज्ज्ञानं न हि लभ्यते ।  
अत एव हि विप्रेण मद्यपानं सदा चरेत् ॥ म्भ्त्_३।३८  
वेदमाताजपेनैव ब्राह्मणो न हि शैलजे ।  
ब्रह्मज्ञानं यदा देवि तदा ब्राह्मण उच्यते ॥ म्भ्त्_३।३९  
देवानाम् अमृतं ब्रह्म तद् इयं लौकिकी सुरा ।  
सुरत्वं भोगमात्रेण सुरा तेन प्रकीर्तिता ॥ म्भ्त्_३।४०  
मन्त्रत्रयं सदा पाठ्यं ब्रह्मशापादि मोचनम् ।  
प्रकुर्यात् तु द्विजेनैव तदा ब्रह्ममयी सुरा ॥ म्भ्त्_३।४१  
हविर् आरोपमात्रेण वह्निर् दीप्तो यथा भवेत् ।  
शापमोचनमात्रेण सुरा मुक्तिप्रदायिनी ॥ म्भ्त्_३।४२  
अत एव हि देवेशि ब्राह्मणः पानम् आचरेत् ।  
स ब्राह्मणः स वेदज्ञः सो ऽग्निहोत्री स दीक्षितः ॥ म्भ्त्_३।४३  
बहु किं कथ्यते देवि स एव त्रिगुणात्मकः ॥ म्भ्त्_३।४४  
मुक्तिमार्गम् इदं देवि गोप्तव्यं पशुसङ्कटे ।  
प्रकाशात् कायहानिः स्यान् निन्दनीयो न चान्यथा ॥ म्भ्त्_३।४५  

मातृकाभेदतन्त्र, चतुर्थः पटलः  
श्रीचण्डिकोवाच ।  
कारणेन महामोक्षं निर्माल्येन शिवस्य च ।  
श्रुतं वेदे पुराणे च तव वक्त्रे सुरेश्वर ॥ म्भ्त्_४।१  
अग्राह्यं तव निर्माल्यम् अग्राह्यं कारणं विभो ।  
मृषा वाक्यं महादेव कथं वदसि योगभृत् ॥ म्भ्त्_४।२  
कारणेन विना देवि मोक्षज्ञानादिकं न हि ।  
महाशङ्खं विना देवि न मन्त्रः सिद्धिदायकः ॥ म्भ्त्_४।३  
साक्षाद् ब्रह्ममयी माला महाशङ्खाख्यया पुनः ।  
शिलायन्त्रे च वृन्दायां गङ्गायां सुरपूजिते ।  
नैव स्पृशेन् महाशङ्खं स्पर्शनात् काष्ठवद् भवेत् ॥ म्भ्त्_४।४  
श्रीचण्डिकोवाच ।  
गङ्गा तु कारणं वारि मद्यं परमकारणम् ।  
कारणस्पर्शमात्रेण मालाः शुद्धा भवन्ति हि ॥ म्भ्त्_४।५  
गङ्गास्पर्शेन देवेश काष्ठवन् मालिका कथम् ।  
वद मे परमेशान इति मे संशयो हृदि ॥ म्भ्त्_४।६  
श्रीशङ्कर उवाच ।  
कारणं देवदेवेशि मोक्षदं सर्वजातिषु ।  
तथा स्वर्गादिजनकं गङ्गातोयं न संशयः ॥ म्भ्त्_४।७  
कारणे निवसेद् देवि महाकाली परा कला ।  
महाविद्या वसेन् नित्यं सुरायां परमेश्वरि ॥ म्भ्त्_४।८  
महाशङ्खे वसेन् नित्यं पञ्चाशद्वर्णरूपिणी ।  
महाविद्या वसेन् नित्यं महाशङ्खे च सर्वदा ॥ म्भ्त्_४।९  
गङ्गास्पर्शनमात्रेण गङ्गायां लीयते प्रिये ।  
काष्ठस्पर्शनमात्रेण काष्ठे वह्निस् तृणे यथा ॥ म्भ्त्_४।१०  
गङ्गास्पर्शे तथा देवि गङ्गायां लीयते प्रिये ।  
तत्क्षणे च महाशङ्खः काष्ठवन् नात्र संशयः ॥ म्भ्त्_४।११  
शिलायन्त्रे तुलस्यादौ तथैव परमेश्वरि ॥ म्भ्त्_४।१२  
महाशङ्खाख्यमालायां यो जपेत् साधकोत्तमः ।  
अष्टसिद्धिः करे तस्य स एव शम्भुर् अव्ययः ।  
मौलौ गङ्गा स्थिता यस्य गङ्गास्नानेन तस्य किम् ॥ म्भ्त्_४।१३  
वाराणसी कामरूपं हरिद्वारं प्रयागकम् ।  
गण्डकी बदरिका देवि गङ्गासागरसङ्गमम् ॥ म्भ्त्_४।१४  
यस्य भक्तिर् महाशङ्खे तस्य दर्शनमात्रतः ।  
तीर्थस्नानफलं सर्वं लभते नात्र संशयः ॥ म्भ्त्_४।१५  
इति ते कथितं कान्ते सर्वं परमदुर्लभम् ।  
न वक्तव्यं पशोर् अग्रे प्राणान्ते परमेश्वरि ॥ म्भ्त्_४।१६  

मातृकाभेदतन्त्र, पञ्चमः पटलः  
श्रीचण्डिकोवाच ।  
पारदं भस्मनिर्माणं केनोपायेन शङ्कर ।  
तद् अहं श्रोतुम् इच्छामि यदि ते ऽस्ति कृपा मयि ॥ म्भ्त्_५।१  
श्रीशङ्कर उवाच ।  
पारदे भस्मनिर्माणे नानाविघ्नानि पार्वति ।  
अत एव हि तत्रादौ शान्तिं कुर्याद् द्विजोत्तमः ॥ म्भ्त्_५।२  
वरयेत् कर्मकर्तारं वक्ष्यमाणविधानतः ।  
पूजयेत् षोडशलिङ्गं पार्थिवं पर्वतात्मजे ॥ म्भ्त्_५।३  
षोडशेनोपचारेण तोडलोक्तविधानतः ।  
भोगयोग्यं प्रदातव्यं मधुपर्कं सुरेश्वरि ॥ म्भ्त्_५।४  
पञ्चामृतेन देवेशं स्नापयेच् छुद्धवारिणा ।  
पुरुषस्य यथायोग्यं युग्मवस्त्रं निवेदयेत् ॥ म्भ्त्_५।५  
चतुरङ्गुलिविस्तारं रौप्यनिर्माणपीठकम् ।  
अलङ्कारं यथायोग्यं पुरुषस्य निवेदयेत् ॥ म्भ्त्_५।६  
अलक्तकयुतं वापि दद्यान् मलयजं शिवे ।  
षडङ्गधूपं देवेशि प्रदद्याच् च पुनः पुनः ॥ म्भ्त्_५।७  
घृतयुक्तं तथा दीपं दद्यात् कल्याणहेतवे ।  
नैवेद्यं विविधं रम्यं नानाफलसमन्वितम् ॥ म्भ्त्_५।८  
शर्करासंयुतं कृत्वा पायसं विनिवेदयेत् ।  
दद्यात् तोयं महेशानि विजयासंयुतं प्रिये ॥ म्भ्त्_५।९  
षडक्षरं महामन्त्रं गजान्तकसहस्रकम् ।  
प्रजपेत् साधकश्रेष्ठस् ततः सिद्धो भवेद् ध्रुवम् ॥ म्भ्त्_५।१०  
अथवा परमेशानि धनदां धनदायिनीम् ।  
पूजयेद् बहुयत्नेन षोडशेनोपचारतः ॥ म्भ्त्_५।११  
द्वादशाह्वं यजेद् धीमान् दिक्सहस्रं ततो जपेत् ।  
तद्दशांशं महेशानि होमं कुर्याद् विचक्षणः ॥ म्भ्त्_५।१२  
होमकर्माद्यशक्तश् चेद् द्विगुणं जपम् आचरेत् ।  
यदि प्रीता भवेत् सा हि तदा किं वा न सिध्यति ॥ म्भ्त्_५।१३  
प्रत्यहं परमेशानि कुबेरो दीयते वसु ।  
भस्मनिर्माणकं देवि विचित्रं तस्य किं शिवे ॥ म्भ्त्_५।१४  
गुरवे दक्षिणां दद्याद् यथाविभवविस्तरैः ।  
ततः सिद्धो भवेन् मन्त्री नात्र कार्या विचारणा ॥ म्भ्त्_५।१५  
श्रीचण्डिकोवाच ।  
विधानं देवदेवेश भस्मनिर्माणकर्मणि ।  
सकृत् कृते येन रूपे भस्मसाज् जायते विभो ॥ म्भ्त्_५।१६  
श्रीशङ्कर उवाच ।  
आनीय पारदं देवि स्थापयेत् प्रस्तरोपरि ।  
तस्योपरि जपेन् मन्त्रं सर्ववन्द्यनवात्मकम् ॥ म्भ्त्_५।१७  
साष्टसहस्रं देवेशि प्रजपेत् साधकाग्रणीः ।  
स्ययम्भुपुष्पसंयुक्ते वस्त्रे चारुणसन्निभे ॥ म्भ्त्_५।१८  
संस्थाप्य पारदं देवि मृत्पात्रयुगले शिवे ।  
पुष्पयुक्तेन सूत्रेण बध्नीयाद् बहुयत्नतः ॥ म्भ्त्_५।१९  
मुक्तिधाराजलेनैव धान्यस्य परमेश्वरि ।  
लेपयेद् बहुयत्नेन रौद्रे शुष्कं च कारयेत् ॥ म्भ्त्_५।२०  
पुनश् च लेपयेद् धीमान् ततो वह्नौ विनिक्षिपेत् ।  
अष्टमीनवमीरात्रौ क्षिपेन् नैव सुरेश्वरि ॥ म्भ्त्_५।२१  
अथवा परमेशानि मृत्पात्रे स्थापयेद् रसम् ।  
वल्लीरसेन तद्द्रव्यं शोधयेद् बहुयत्नतः ॥ म्भ्त्_५।२२  
घृतनारीरसेनैव तथैव शोधनं चरेत् ।  
एवं कृते तु गुटिका यदि स्याद् दृढबन्धनम् ॥ म्भ्त्_५।२३  
धुस्तुरं च समानीय मध्ये शून्यं च कारयेत् ।  
कृष्णाख्यतुलसीयोगे तथा घृतकुमारिका ॥ म्भ्त्_५।२४  
एवं कृते वह्नियोगे भस्मसाज् जायते किल ।  
भस्मयोगे भवेत् स्वर्णं धनदायाः प्रसादतः ॥ म्भ्त्_५।२५  
विवर्णं जायते द्रव्यं यदि पूजां न चाचरेत् ॥ म्भ्त्_५।२६  
श्रीचण्डिकोवाच ।  
स्वयम्भु कीदृशं नाथ कुण्डगोलं तु कीदृशम् ।  
स्वपुष्पं कीदृशं नाथ वज्रपुष्पं तु कीदृशम् ।  
सर्वकालोद्भवं नाथ कीदृशं वद शङ्कर ॥ म्भ्त्_५।२७  
श्रीशङ्कर उवाच ।  
विवाहरहिता कन्या प्रथमं पुष्पसंयुता ।  
तच्छोणितं महेशानि स्वयम्भु नात्र संशयः ॥ म्भ्त्_५।२८  
भर्तरि विद्यमाने तु या कन्या चान्यजा शिवे ।  
तदुद्भवं कुण्डपुष्पं सर्वकार्यार्थसाधकम् ॥ म्भ्त्_५।२९  
मृते भर्तरि देवेशि या कन्या अन्यजा शिवे ।  
तदुद्भवं गोलपुष्पं देववश्यकरं परम् ॥ म्भ्त्_५।३०  
विवाहितायाः कन्यायाः प्रथमे ऋतुसम्भवे ।  
तच्छोणितं महेशानि स्वपुष्पं सर्वमोहनम् ॥ म्भ्त्_५।३१  
विवाहितायाः कन्यायाः पुरुषस्य च ताडनात् ।  
यदि पुष्पं समुद्भूतं वज्रं तत् परिकीर्तितम् ॥ म्भ्त्_५।३२  
विवाहितायाः कन्यायाः प्रतिमासे च यद् भवेत् ।  
सर्वकालोद्भवं पुष्पं कथितं वीरवन्दिते ॥ म्भ्त्_५।३३  
समक्रोशं वह्निमध्ये स्थापयेद् बहुयत्नतः ।  
तत उत्थाय तद् द्रव्यं स्वर्णपात्रे निधाय च ॥ म्भ्त्_५।३४  
प्रजपेत् परमेशानि प्रासादाख्यं महामनुम् ।  
ततः सिद्धो भवेन् मन्त्री नान्यथा मम भाषितम् ॥ म्भ्त्_५।३५  
एतन् मन्त्रं महेशानि गजान्तकसहस्रकम् ।  
जपित्वा पूजयेत् पश्चात् पार्थिवं शिवलिङ्गकम् ॥ म्भ्त्_५।३६  
ततः परीक्षा कर्तव्या शृणु मत्प्राणवल्लभे ।  
शुद्धताम्रं वह्निमध्ये मृत्पात्रे तोलकं मितम् ॥ म्भ्त्_५।३७  
द्रवीभूते च ताम्रे च गुञ्जामानं क्षिपेद् यदि ।  
तत्क्षणे परमेशानि स्वर्णं भवति निश्चितम् ॥ म्भ्त्_५।३८  
गुञ्जाप्रमाणं तद् द्रव्यं भोजनं कुरुते यदि ।  
सर्वरोगपरित्यक्तो जायते मदनोपमः ।  
मन्त्रसिद्धिर् भवेत् तस्य जायते चिरजीविता ॥ म्भ्त्_५।३९  
प्रत्यहं परमेशानि शतनारीं रमेद् यदि ।  
वीर्यादिरहितं न स्यात् तेजोवृद्धिकरं परम् ॥ म्भ्त्_५।४०  
मरणं नैव पश्यामि यदि ध्यानयुतो भवेत् ।  
तस्य वित्तं विलोक्यैव कुबेरो ऽपि तिरस्कृतः ॥ म्भ्त्_५।४१  
गानेन तुम्बुरुः साक्षाद् दानेन वासवो यथा ।  
महेश इव योगीन्द्रो निरृतिर् इव दुर्धरः ॥ म्भ्त्_५।४२  
महाबलो महावीर्यो महासाहसिकः शुचिः ।  
महास्वच्छो दयावांश् च सर्वप्राणिहिते रतः ।  
बहु किं कथ्यते देवि स एव गणनायकः ॥ म्भ्त्_५।४३  

मातृकाभेदतन्त्र, षष्टः पटलः  
श्रीचण्डिकोवाच ।  
वद ईशान सर्वज्ञ सर्वतत्त्वविदां वर ।  
महारोगे महादुःखे महादारिद्र्यसङ्कटे ॥ म्भ्त्_६।१  
नाना व्याधिगते वापि नानापीडादिसङ्कटे ।  
राज्यनाशे राजभये कारागारगते पुनः ॥ म्भ्त्_६।२  
रायदण्डे च देवेश तथा च ग्रहपीडिते ।  
केनोपायेन देवेश मुच्यते वद शङ्कर ॥ म्भ्त्_६।३  
श्रीशङ्कर उवाच ।  
शृणु चार्वङ्गि सुभगे यन् मां त्वं परिपृच्छसि ।  
तत् तत् सर्वं प्रवक्ष्यामि सावधानावधारय ॥ म्भ्त्_६।४  
या चाद्या परमा विद्या चामुण्डा कालिका परा ।  
तस्याः प्रयोगमात्रेण किं न सिध्यति भूतले ॥ म्भ्त्_६।५  
श्रीचण्डिकोवाच ।  
राहुश् चण्डालो विख्यातः सर्वत्र परमेश्वर ।  
पुण्यकालः कथं देव तस्य स्पर्शे दिवाकरे ॥ म्भ्त्_६।६  
निशाकरे तथा नाथ इति मे संशयो हृदि ।  
कथयस्व परानन्द पश्चाद् अन्यत् प्रकाशय ॥ म्भ्त्_६।७  
श्रीशङ्कर उवाच ।  
शृणु चार्वङ्गि सुभगे ग्रहणं चोत्तमोत्तमम् ।  
ग्रहणं त्रिविधं देवि चन्द्रसूर्याग्निसंयुतम् ॥ म्भ्त्_६।८  
शक्तेर् ललाटके नेत्रे वह्निस् तिष्ठति सर्वदा ।  
वामनेत्रे तथा चन्द्रो दक्षे सूर्यः प्रतिष्ठितः ॥ म्भ्त्_६।९  
शम्भुनाथेन देवेशि रमणं क्रियते यदा ।  
तदैव ग्रहणं देवि शक्तियुक्तो यदा शिवः ॥ म्भ्त्_६।१०  
वामनेत्रे चुम्बने तु शशाङ्कग्रहणं तदा ।  
दक्षनेत्रे चुम्बने च भास्करग्रहणं तदा ॥ म्भ्त्_६।११  
ललाटे चुम्बने चाग्निग्रहणं परमेश्वरि ।  
शिववीर्यं यतो वह्निरतो ऽदृश्यः सुरेश्वरि ॥ म्भ्त्_६।१२  
राहुः शिवः समाख्यातस् त्रिगुणा शक्तिर् ईरिता ।  
शिवशक्त्योः समायोगो ग्रहणं परमेश्वरि ॥ म्भ्त्_६।१३  
शिवशक्तिसमायोगः कालं ब्रह्ममयं प्रिये ।  
अत एव महेशानि राश्यादीन् न विचारयेत् ॥ म्भ्त्_६।१४  
तिथिनक्षत्रयोगेन यद् योगं परमेश्वरि ।  
तदैव परमेशानि राश्यादिगणनं चरेत् ॥ म्भ्त्_६।१५  
शिवशक्तिसमायोगात् सर्वं ब्रह्ममयं जगत् ।  
मासपक्षतिथीनां च नोच्चार्यं परमेश्वरि ॥ म्भ्त्_६।१६  
दृष्टिमात्रेण जप्तव्यं तदा सिद्धिर् भवेद् ध्रुवम् ।  
तत्कालं परमं कालं विज्ञेयं वीरवन्दिते ॥ म्भ्त्_६।१७  
तत्र यद् यत् कृतं सर्वम् अनन्तफलम् ईरितम् ।  
पुरैव कथितं सर्वं बहु किं कथ्यते ऽधुना ॥ म्भ्त्_६।१८  
एतत् सुगुप्तभेदं हि तव स्नेहात् प्रकाशितम् ।  
न वक्तव्यं पशोर् अग्रे न वक्तव्यं सुरेश्वरि ॥ म्भ्त्_६।१९  
एतत् तत्त्वं प्रयत्नेन ब्रह्मा जानाति माधवः ।  
प्रगोप्तव्यं प्रयत्नेन स्वयोनिर् इव शैलजे ॥ म्भ्त्_६।२०  
श्रीचण्डिकोवाच ।  
चामुण्डाया महामन्त्रं कीदृशं परमेश्वर ।  
आराधनं कीदृशं वा तद् वदस्व दयानिधे ॥ म्भ्त्_६।२१  
श्रीशङ्कर उवाच ।  
शृणु चार्वङ्गि सुभगे चामुण्डामन्त्रम् उत्तमम् ।  
यस्य विज्ञानमात्रेण पुनर्जन्म न विद्यते ॥ म्भ्त्_६।२२  
कालीबीजयुगं देवि कूर्चबीजं ततः परम् ।  
त्र्यक्षरी परमा विद्या चामुण्डा कालिका स्वयम् ॥ म्भ्त्_६।२३  
सप्ताहं पूजयेद् देवीम् उपचारैश् च षोडशैः ।  
पूजान्ते प्रजपेन् मन्त्रं त्रिसहस्रं वरानने ॥ म्भ्त्_६।२४  
रात्रौ तु पञ्चतत्त्वेन पूजयेत् परमेश्वरीम् ।  
तथा रात्रौ जपेन् मन्त्रं कुलशक्तिसमन्वितम् ॥ म्भ्त्_६।२५  
यन्त्रनिर्माणयोग्यं हि पीठं दद्यात् सुविस्तरम् ।  
भोगयोग्यं प्रदातव्यं मधुपर्कं यथोचितम् ॥ म्भ्त्_६।२६  
शक्तेर् यथा विधेयं स्याद् युवत्याः परमेश्वरि ।  
तथा वस्त्रं प्रदातव्यं सर्वकल्याणहेतवे ॥ म्भ्त्_६।२७  
अलङ्कारं यथायोग्यं तत्र तत्र नियोजयेत् ।  
नैवेद्यं विविधं रम्यं नानाद्रव्यसमन्वितम् ॥ म्भ्त्_६।२८  
सामिषान्नं प्रदातव्यं परमान्नं सशर्करम् ।  
पूजयेत् परया भक्त्या बलिदानं ततः परम् ॥ म्भ्त्_६।२९  
प्रत्यहं परमेशानि चाद्यन्ते वा बलिं हरेत् ।  
साङ्गे जाते महेशानि चाथवा बलिम् आहरेत् ॥ म्भ्त्_६।३०  
एवं कृते महासिद्धिं लभते नात्र संशयः ।  
धनार्थी धनम् आप्नोति पुत्रार्थी पुत्रवान् भवेत् ॥ म्भ्त्_६।३१  
विवादे जयम् आप्नोति राजद्वारे जयी भवेत् ।  
सर्वत्र विजयी भूत्वा देवीपुत्र इव क्षितौ ॥ म्भ्त्_६।३२  
रोगेभ्यो घोररूपेभ्यः पूजयित्वा प्रमुच्यते ।  
इच्छासिद्धिर् भवेत् तस्य सर्वसिद्धिर् न चान्यथा ॥ म्भ्त्_६।३३  
कारागारगते देवि मुच्यते नात्र संशयः ।  
प्रयोगं परमेशानि सारं परमदुर्लभम् ॥ म्भ्त्_६।३४  
अतिस्नेहेन देवेशि तव स्थाने प्रकाशितम् ।  
अथवा परमेशानि पठेच् चण्डीं सनातनीम् ॥ म्भ्त्_६।३५  
पूजयेच् चण्डिकां देवीं सुगन्धिपुष्पसंयुतैः ।  
धूपदीपेन गन्धेन नैवेद्येन सुरेश्वरि ॥ म्भ्त्_६।३६  
अवश्यं पञ्चतत्त्वेन पूजयेच् चण्डिकां पराम् ॥ म्भ्त्_६।३७  
आदाव् ऋष्यादिसूक्तेन चार्घ्यान्ते परमेश्वरि ।  
पञ्चतत्त्वं समानीय शोधयेच् छास्त्रवित्तमः ॥ म्भ्त्_६।३८  
तर्पणं च ततः कृत्वा चार्घ्यपात्रे विनिक्षिपेत् ।  
अर्घ्योदकेन सम्प्रोक्ष्य पूजयेत् पीठदेवताम् ॥ म्भ्त्_६।३९  
प्रणवं च समुद्धृत्य मायाबीजं ततः परम् ।  
प्रभां मायां जयां सूक्ष्मां विशुद्धां नन्दिनीं तथा ॥ म्भ्त्_६।४०  
सुप्रभां विजयां सर्वसिद्धिदां परिपूजयेत् ।  
वज्रनखदंष्ट्रायुधाय हूं फड् इत्यन्ततस् ततः ॥ म्भ्त्_६।४१  
नमो ऽन्तेन तु देवेशि आसनं च समर्चयेत् ।  
गुरुपङ्क्तिं पूजयित्वा पुनर् ध्यानं समाचरेत् ॥ म्भ्त्_६।४२  
आवाहनं ततो मुद्रां जीवन्यासं प्रपूजनम् ।  
षडङ्गेन तु सम्पूज्य परिवारान् प्रपूजयेत् ॥ म्भ्त्_६।४३  
शङ्खनिधिं पद्मनिधिं तथा ब्राह्म्यादिकं यजेत् ।  
इन्द्रादींश् चैव वज्रादीन् पूजयेत् साधकोत्तमः ॥ म्भ्त्_६।४४  
प्रणवादिनमो ऽन्तेन पूजयेत् साधकोत्तमः ।  
पुनर् देवीं महेशानि पञ्चतत्त्वेन पूजयेत् ॥ म्भ्त्_६।४५  
प्राणायामं ततः कृत्वा गुरुमन्त्रेष्टदेवताम् ।  
ऐक्यं विभाव्य देवेशि मूलमन्त्रं जपेच् छतम् ॥ म्भ्त्_६।४६  
प्राणायामं ततः कृत्वा कारणादीन् समाहरेत् ।  
तस्यै दत्त्वा स्वयं पीत्वा पठेच् चण्डीं सुरेश्वरि ॥ म्भ्त्_६।४७  
साङ्गे जाते तु माहात्म्ये पुनः पानं समाचरेत् ।  
ततस् तु प्रपठेद् धीमान् क्रमेण पानम् आचरेत् ॥ म्भ्त्_६।४८  
समाप्ते तु विलोमेन पुनर् मन्त्रं शतं जपेत् ।  
यदि भाग्यवशाद् देवि शक्तियोगं लभेन् नरः ॥ म्भ्त्_६।४९  
तत्क्षणे हि विजानीयात् सर्वसिद्धिः करे स्थिता ।  
एवं कृत्वा महेशानि यदि पाठं समाचरेत् ॥ म्भ्त्_६।५०  
माहात्म्यं तस्य पाठस्य किं वक्तुं शक्यते मया ।  
शतवक्त्रं यदि भवेत् तदा वक्तुं न शक्यते ॥ म्भ्त्_६।५१  
पञ्चवक्त्रेण देवेशि किं वक्तुं शक्यते ऽधुना ।  
सकृत् पाठेन देवेशि किं पुनर् ब्रह्म केवलम् ॥ म्भ्त्_६।५२  
अवश्यं लभते शान्तिं सर्वत्र परमेश्वरि ।  
यदि शान्तिं न लभते मम वाक्यं मृषा तदा ॥ म्भ्त्_६।५३  
षोडशेनोपचारेण प्रथमं पूजनं चरेत् ।  
द्वितीये पञ्चतत्त्वेन पूजयेच् चण्डिकां प्रिये ॥ म्भ्त्_६।५४  
सहस्रावृत्तिपाठेन यत् फलं लभते नरः ।  
सकृत् पाठस्य देवेशि कलां नार्हति षोडशीम् ॥ म्भ्त्_६।५५  
ध्यानम् अस्याः प्रवक्ष्यामि यथा ध्यात्वा पठेन् नरः ॥ म्भ्त्_६।५६  
ॐ या चण्डी मधुकैटभादिदैत्यदलनी माहिषोन्मादिनी या धूम्रेक्षणचण्डमुण्डमथनी या रक्तबीजाशनी ।  
शक्तिः शुम्भनिशुम्भदैत्यदलनी या सिद्धिलक्ष्मीः परा सा देवी नवकोटिमूर्तिसहिता मां पातु विश्वेश्वरी ॥ म्भ्त्_६।५७  
ध्यानम् एतच् चण्डिकायाः शृणुष्व वीरवन्दिते ॥ म्भ्त्_६।५८  
शृणु मन्त्रं प्रवक्ष्यामि त्रैलोक्येषु च दुर्लभम् ।  
वेदाद्यं वाग्भवं मायां कामबीजं ततः परम् ॥ म्भ्त्_६।५९  
स्थिरमायां महामायां कामबीजं ततो नमः ।  
नवाक्षरं महामन्त्रं जपेद् आदौ शतं प्रिये ॥ म्भ्त्_६।६०  
विपरीतं महामन्त्रं पाठान्ते तु शतं जपेत् ।  
शृणु देवि प्रवक्ष्यामि ऋषिच्छन्दः सुदुर्लभम् ॥ म्भ्त्_६।६१  
ॐ सप्तशतीमहास्तोत्रस्य मेधातिथिऋषिर् गायत्र्यनुष्टुब्बृहतीपङ्क्तित्रिष्तुब्जगत्यश् छन्दांसि महाकालीमहालक्ष्मीमहासरस्वीदेवतास्तवकं ऐं ह्रीं क्लीं बीजानि क्ष्रौं शक्तिः ममामुककामसिद्ध्यर्थे विनियोगः ॥ म्भ्त्_६।६२  
प्रणवेन महेशानि षडङ्गन्यासम् आचरेत् ।  
इति ते कथितं कान्ते चण्डीपाठस्य लक्षणम् ॥ म्भ्त्_६।६३  
सार्वणिः सूर्य इत्यादि सार्वणिर् भविता मनुः एतन्मात्रं पठेद् देवि किञ्चिन् न्यूनाधिकं न हि ॥ म्भ्त्_६।६४  
वारत्रयं पठेद् देवि सञ्जप्य तु दिनत्रयम् ॥ म्भ्त्_६।६५  
महारोगे सहादुःखे राजपीडादिदारुणे ।  
नाना व्याधिगते वापि राज्यनाशे तथा भये ॥ म्भ्त्_६।६६  
ग्रहपीडादिसञ्जाते ब्रह्महत्यादिपातके ।  
एवं पाठेन देवेशि मुच्यते नात्र संशयः ॥ म्भ्त्_६।६७  
बहु किं कथ्यते देवि सर्वशान्तिं लभेन् नरः ।  
सर्वशङ्काविनिर्मुक्तो जायते मदनोपमः ॥ म्भ्त्_६।६८  
एवं कृते महेशानि यदि सिद्धिर् न जायते ।  
पुनस् तेनैव कर्तव्यं ततः सिद्धो भवेद् ध्रुवम् ॥ म्भ्त्_६।६९  

मातृकाभेदतन्त्र, सप्तमः पटलः  
श्रीशिव उवाच ।  
अथातः सम्प्रवक्ष्यामि त्रिपुरामन्त्रम् उत्तमम् ।  
यस्य विज्ञानमात्रेण पुनर्जन्म न विद्यते ॥ म्भ्त्_७।१  
त्रिपुरा त्रिविधा देवि बाला प्रोक्ता पुरा शिवे ।  
तथैव भैरवी देवी नित्यातन्त्रे मयोदिता ।  
इदानीं सुन्दरीं देवी शृणु पार्वति सादरम् ॥ म्भ्त्_७।२  
श्रीदेव्य् उवाच ।  
महामन्त्रं श्रुतं नाथ वामकेश्वरयामले ।  
प्रातःकृत्यादि देवेश आराधनक्रमं वद ॥ म्भ्त्_७।३  
श्रीशिव उवाच ।  
प्रातर् उत्थाय मन्त्रज्ञः सहस्रारे निजं गुरुम् ।  
पूर्वोक्तध्यानम् उच्चार्य पूजयेद् बहुयत्नतः ॥ म्भ्त्_७।४  
तथा च श्रीगुरोर् ध्यानं गुप्तसाधनतन्त्रके ।  
कथितं च मया पूर्वं मन्त्रं शृणु वरानने ॥ म्भ्त्_७।५  
वाग्बीजं च महामायां विष्णुशक्तिं समुच्चरेत् ।  
हसखफ्रें तथानन्दभैरवस्य मनुं ततः ॥ म्भ्त्_७।६  
तस्य शक्तेर् मनुं पश्चात् ततश् चैवं हसौः स्मृतः ।  
श्रीगुरोश् च तथा शक्तेर् मन्त्रम् एतत् सुरेश्वरि ॥ म्भ्त्_७।७  
श्रीगुरोर् आनन्दनाथान्ते अथातः शक्तिर् ईरिता ।  
वाग्बीजादीन् समुच्चार्य अमुकानन्दनाथ च ॥ म्भ्त्_७।८  
श्रीपादुकां समुच्चार्य पूजयामि नमस् ततः ।  
वाग्बीजं च शम्भुपत्नीं तदुत्तरे हरिप्रियाम् ॥ म्भ्त्_७।९  
भूतबीजं समुच्चार्य प्रवदेच् च तदात्मकम् ।  
समर्पयामि देवेशि पूजाविधिर् इति प्रिये ॥ म्भ्त्_७।१०  
ततश् चाष्टाक्षरं मन्त्रम् अष्टोत्तरशतं जपेत् ।  
जपं समर्पयित्वा तु नमेद् अञ्जलिना प्रिये ॥ म्भ्त्_७।११  
श्रीदेव्य् उवाच ।  
स्तुतिं च कवचं नाथ श्रोतुम् इच्छामि साम्प्रतम् ।  
श्रीगुरोः कवचं स्तोत्रं त्वया प्रोक्तं पुरा प्रभो ॥ म्भ्त्_७।१२  
इदानीं स्त्रीगुरोः स्तोत्रं कवचं मयि कथ्यताम् ।  
यस्य विज्ञानमात्रेण पुनर्जन्म न विद्यते ॥ म्भ्त्_७।१३  
श्रीशिव उवाच ।  
शृणु देवि प्रवक्ष्यामि स्तोत्रं परमगोपनम् ।  
यस्य श्रवणमात्रेण संसारान् मुच्यते नरः ॥ म्भ्त्_७।१४  
नमस् ते देवदेवेशि नमस् ते हरपूजिते ।  
ब्रह्मविद्यास्वरूपायै तस्यै नित्यं नमो नमः ॥ म्भ्त्_७।१५  
अज्ञानतिमिरान्धस्य ज्ञानाञ्जनशलाकया ।  
यया चक्षुर् उन्मीलितं तस्यै नित्यं नमो नमः ॥ म्भ्त्_७।१६  
भवबन्धनपारस्य तारिणी जननी परा ।  
ज्ञानदा मोक्षदा नित्या तस्यै नित्यं नमो नमः ॥ म्भ्त्_७।१७  
श्रीनाथवामभागस्था सदा या सुरपूजिता ।  
सदा विज्ञानदात्री च तस्यै नित्यं नमो नमः ॥ म्भ्त्_७।१८  
सहस्रारे महापद्मे सदानन्दस्वरूपिणी ।  
महामोक्षप्रदा देवी तस्यै नित्यं नमो नमः ॥ म्भ्त्_७।१९  
ब्रह्मविष्णुस्वरूपा च महारुद्रस्वरूपिणी ।  
त्रिगुणात्मस्वरूपा च तस्यै नित्यं नमो नमः ॥ म्भ्त्_७।२०  
चन्द्रसूर्याग्निरूपा च सदाघूर्णितलोचना ।  
स्वनाथं च समालिङ्ग्य तस्यै नित्यं नमो नमः ॥ म्भ्त्_७।२१  
ब्रह्मविष्णुशिवत्वादिजीवन्मुक्तिप्रदायिनी ।  
ज्ञानविज्ञानदात्री च तस्यै नित्यं नमो नमः ॥ म्भ्त्_७।२२  
इदं स्तोत्रं महेशानि यः पठेद् भक्तिसंयुतः ।  
स सिद्धिं लभते नित्यं सत्यं सत्यं न संशयः ॥ म्भ्त्_७।२३  
प्रातःकाले पठेद् यस् तु गुरुपूजापुरःसरम् ।  
स एव धन्यो लोके ऽस्मिन् देवीपुत्र इव क्षितौ ॥ म्भ्त्_७।२४  
श्रीशङ्कर उवाच ।  
स्तोत्रं समाप्तं देवेशि कवचं शृणु सादरम् ।  
यस्य श्रवणमात्रेण वागीशसमतां व्रजेत् ॥ म्भ्त्_७।२५  
स्त्रीगुरोः कवचस्यास्य सदाशिव ऋषिः स्मृतः ।  
तदाख्या देवता प्रोक्ता चतुर्वर्गफलप्रदा ॥ म्भ्त्_७।२६  
क्लीं बीजं मे शिरः पातु तद् आख्यातं ललाटकम् ।  
क्लीं बीजं चक्षुषोः पातु सर्वाङ्गं मे सदावतु ॥ म्भ्त्_७।२७  
ऐं बीजं मे मुखं पातु ह्रीं जङ्घां परिरक्षतु ।  
श्रीं बीजं स्कन्धदेशं मे वाग्भवं मे भुजद्वयम् ॥ म्भ्त्_७।२८  
हकारं मे दक्षभुजं क्षकारं वामहस्तकम् ।  
क्षमणौ तदधः पातु लकारं हृदयं मम ॥ म्भ्त्_७।२९  
रकारं पृष्ठदेशं च रकारं दक्षपार्श्वकम् ।  
जूङ्कारं वामपार्श्वे तु सकारं मेरुम् एव तु ॥ म्भ्त्_७।३०  
मकारं चाङ्गुलीः पातु लकारं मे नखोपरि ।  
वकारं मे नितम्बं च रकारं जानुयुग्मकम् ॥ म्भ्त्_७।३१  
यीःकारं पादयुगलं हसौः सर्वाङ्गम् एव तु ।  
हसौर् लिङ्गं च लोमं च केशं च परिरक्षतु ॥ म्भ्त्_७।३२  
ऐं बीजं पातु पूर्वे तु ह्रीं बीजं दक्षिणे ऽवतु ।  
श्रीं बीजं पश्चिमे पातु उत्तरे भूतसम्भवम् ॥ म्भ्त्_७।३३  
श्रीं पातु चाग्निकोणे च तदाख्यां नैरृते ऽवतु ।  
देव्य् अम्बा पातु वायव्यां शम्भोः श्रीपादुकां तथा ॥ म्भ्त्_७।३४  
पूजयामि तथा चोर्ध्वं नमश् चाधः सदावतु ।  
इति ते कथितं कान्ते कवचं परमाद्भुतम् ॥ म्भ्त्_७।३५  
गुरुमन्त्रं जपित्वा तु कवचं प्रपठेद् यदि ।  
स सिद्धः सगणः सो ऽपि शिवः साक्षान् न संशयः ॥ म्भ्त्_७।३६  
पूजाकाले पठेद् यस् तु कवचं मन्त्रविग्रहम् ।  
पूजाफलं भवेत् तस्य सत्यं सत्यं सुरेश्वरि ॥ म्भ्त्_७।३७  
त्रिसन्ध्यं यः पठेद् देवि स सिद्धो नात्र संशयः ॥ म्भ्त्_७।३८  
भूर्जे विलिख्य गुटिकां स्वर्णस्था धारयेद् यदि ।  
तस्य दर्शनमात्रेण वादिनो निष्प्रभां गताः ॥ म्भ्त्_७।३९  
विवादे जयम् आप्नोति रणे च निरृतिर् इव ।  
सभायां जयम् आप्नोति मम तुल्यो न संशयः ॥ म्भ्त्_७।४०  
सहस्रारे भावयं स्तां त्रिसन्ध्यं प्रपठेद् यदि ।  
स एव सिद्धो लोकेशो निर्वाणपदम् ईहते ॥ म्भ्त्_७।४१  
समस्तमङ्गलं नाम कवचं परमाद्भुतम् ।  
यस्मै कस्मै न दातव्यं न प्रकाश्यं कदाचन ॥ म्भ्त्_७।४२  
देयं शिष्याय शान्ताय चान्यथा पतनं भवेत् ।  
अभक्तेभ्यो ऽपि देवेशि पुत्रेभ्यो ऽपि न दर्शयेत् ॥ म्भ्त्_७।४३  
इदं कवचम् अज्ञात्वा दशविद्यां च यो जपेत् ।  
स नाप्नोति फलं तस्य परे च नरकं व्रजेत् ॥ म्भ्त्_७।४४  
समाप्तं कवचं देवि किम् अन्यच् छ्रोतुम् इच्छसि ।  
तव स्नेहानुबन्धेन किं मया न प्रकाशितम् ॥ म्भ्त्_७।४५  
कूर्चबीजं समुच्चार्य प्राणमन्त्रं ततः प्रिये ।  
अनेन वायुयोगेन कुण्डलीचक्रं सञ्चरेत् ॥ म्भ्त्_७।४६  
अष्टोत्तरशतं मूलमन्त्रं जप्त्वा नमेत् सुधीः ।  
स्नानकर्म ततः कृत्वा सन्ध्यां कुर्यात् पुरोदिताम् ॥ म्भ्त्_७।४७  
श्रीदेव्य् उवाच ।  
सन्ध्यायाः कीदृशं ध्यानं वद मे परमेश्वर ।  
श्रीविद्याविषये नाथ विशेषो मयि कथ्यताम् ॥ म्भ्त्_७।४८  
श्रीशिव उवाच ।  
ध्यायेच् च सुन्दरीं देवीं त्रिविधां बीजरूपिणीम् ।  
प्रभाते वाग्भवां देवी मध्याह्ने मदनात्मिकाम् ॥ म्भ्त्_७।४९  
सायाह्ने शक्तिरूपां च त्रिविधां बिन्दुरूपिणीम् ।  
पूजाकाले महादेवीं ध्यानानुरूपिणीं शिवाम् ॥ म्भ्त्_७।५०  
वाग्भवेनेन्दुसदृशां शुक्लवर्णां विचिन्तयेत् ।  
शक्तिबीजं स्वर्णवर्णं रक्तवर्णां विभावयेत् ॥ म्भ्त्_७।५१  
प्रभाते शुक्लवर्णाभां मध्याह्ने नीलसन्निभाम् ।  
सायाह्ने रक्तवर्णाभां भावयेत् साधकोत्तमः ॥ म्भ्त्_७।५२  
एवं ध्यात्वा महेशानि सन्ध्यां कुर्याद् विचक्षणः ।  
शिवपूजां ततः कृत्वा पूजयेत् परदेवताम् ॥ म्भ्त्_७।५३  
ततस् तु पूजयेद् देवीं त्रिपुरां मोक्षदायिनीम् ।  
त्रिपुरा परमा विद्या महाविद्या पतिव्रता ॥ म्भ्त्_७।५४  
पतिपूजां विना पूजां न गृह्णाति कदाचन ।  
अत एव महेशानि आदौ लिङ्गं प्रपूजयेत् ॥ म्भ्त्_७।५५  
पञ्चाक्षरं पञ्चवक्त्रं पूजयेद् बहुयत्नतः ।  
ततस् तु पूजयेद् देवीं त्रिपुरां मोक्षदायिनीम् ॥ म्भ्त्_७।५६  
श्रीदेव्य् उवाच ।  
किमाधारे यजेच् छम्भुं कृपया वद शङ्कर ।  
आधारभेदे देवेश साधकः फलभाग् भवेत् ॥ म्भ्त्_७।५७  
श्रीशङ्कर उवाच ।  
पूजयेत् पार्थिवे लिङ्गे पाषाणे लिङ्गके तथा ।  
स्वर्णलिङ्गे ऽथवा देवि रौप्ये ताम्रे च कांस्यके ॥ म्भ्त्_७।५८  
पारदे वाथ गङ्गायां स्फाटिके मारकते ऽपि वा ।  
कार्यभेदे लौहलिङ्गे भस्मनिर्माणलिङ्गके ॥ म्भ्त्_७।५९  
वालुकानिर्मिते लिङ्गे गोमये वाथ पूजयेत् ।  
पार्थिवे पूजनं देवि तोडलाख्ये मयोदितम् ॥ म्भ्त्_७।६०  
संस्कारेण विना देवि पाषाणादौ न पूजयेत् ।  
संस्कारं च प्रवक्ष्यामि विशेष इह यद् भवेत् ॥ म्भ्त्_७।६१  
रौप्यं च स्वर्णलिङ्गं च स्वर्णपात्रे निधाय च ।  
तस्माद् उत्तोल्य तं लिङ्गं दुग्धमध्ये दिनत्रयम् ॥ म्भ्त्_७।६२  
त्र्यम्बकेण स्थापयित्वा कालरुद्रं प्रपूजयेत् ।  
षोडशेनोपचारेण वेद्यान् तु पार्वतीं यजेत् ॥ म्भ्त्_७।६३  
तस्माद् उत्तोल्य तं लिङ्गं गङ्गातोये दिनत्रयम् ।  
ततो वेदोक्तविधिना संस्कारम् आचरेत् सुधीः ॥ म्भ्त्_७।६४  
श्रीचण्डिकोवाच ।  
लिङ्गप्रमाणं देवेश कथयस्व मयि प्रभो ।  
पार्थिवे च शिलादौ च विशेषो यदि वा भवेत् ॥ म्भ्त्_७।६५  
श्रीशिव उवाच ।  
मृत्तिकातोलकं ग्राह्यम् अथवा तोलकद्वयम् ।  
एतदन्यं न कर्तव्यं कदाचिद् अपि पार्वति ॥ म्भ्त्_७।६६  
शिलादौ परमेशानि स्थूलं च फलदायकम् ।  
अङ्गुष्ठमानं देवेशि यद् वा हेमाद्रिमानकम् ॥ म्भ्त्_७।६७  
एवं क्रमेण देवेशि फलं बहुविधं लभेत् ।  
स्थूलात् स्थूलतरं लिङ्गं रुद्राक्षं परमेश्वरि ॥ म्भ्त्_७।६८  
पूजनाद् धारणाद् देवि फलं बहुविधं स्मृतम् ॥ म्भ्त्_७।६९  

मातृकाभेदतन्त्र, अष्टमः पटलः  
श्रीदेव्य् उवाच ।  
शृणु नाथ परानन्द परापरकुलात्मक ।  
त्वां विना त्राणकर्ता च मम ज्ञाने न वर्तते ॥ म्भ्त्_८।१  
पूर्णलिङ्गं महेशान शिवबीजं न चान्यथा ।  
शिलामध्ये तथा चक्रं लक्ष्मीनारायणं परम् ॥ म्भ्त्_८।२  
पारदस्य शतांशैकं मम ज्ञाने न वर्तते ।  
शिवबीजं महादेव शिवरूपं न चान्यथा ।  
लिङ्गरूपं कथं देव तद् वदस्व मयि प्रभो ॥ म्भ्त्_८।३  
श्रीशिव उवाच ।  
यथा ज्योतिर्मयं लिङ्गं कैलासशिखरे मम ।  
तस्यैव षोडशांशैकः काश्यां विश्वेश्वरः स्थितः ॥ म्भ्त्_८।४  
पूर्णलिङ्गं महेशानि शिवबीजं न चान्यथा ।  
शिलामध्ये तथा चक्रं लक्ष्मीनारायणं परम् ॥ म्भ्त्_८।५  
पारदस्य शतांशैकं लक्ष्मीनारायणं न हि ।  
पकारं विष्णुरूपं च आकारं कालिका तथा ॥ म्भ्त्_८।६  
रेफं शिवं दकारं च ब्रह्मरूपं न चान्यथा ।  
पारदं परमेशानि ब्रह्मविष्णुशिवात्मकम् ॥ म्भ्त्_८।७  
यो यजेत् पारदं लिङ्गं स एव शम्भुर् अव्ययः ।  
स एव धन्यो देवेशि स ज्ञानी स तु तत्त्ववित् ॥ म्भ्त्_८।८  
स ब्रह्मवेत्ता स धनी स राजा भुवि पूजितः ।  
अणिमादिविभूतीनाम् ईश्वरः साधकोत्तमः ॥ म्भ्त्_८।९  
स्त्रियः स्वभावचपला गोपितुं न हि शक्यते ।  
अत एव हि देवेशि विरता भव पार्वति ॥ म्भ्त्_८।१०  
श्रीदेव्य् उवाच ।  
कथयस्व कृपानाथ करुणा यदि वर्तते ।  
तव वाक्यं विना देव क्व मुक्तिः क्व च साधुता ॥ म्भ्त्_८।११  
श्रीशिव उवाच ।  
पारदं शिवबीजं हि ताडनं न हि कारयेत् ।  
ताडनाद् वित्तनाशः स्यात् ताडनात् सुतहीनता ।  
ताडनाद् रोगयुक्तः स्यात् ताडनान् मरणं भवेत् ॥ म्भ्त्_८।१२  
श्रीदेव्य् उवाच ।  
एतद् विघ्नादिकं नाथ सत्यम् एव न संशयः ।  
विघ्नादिरहितं नाथ कथयस्व दयानिधे ॥ म्भ्त्_८।१३  
श्रीशिव उवाच ।  
पारदे शिवनिर्माणे नानाविघ्नं यतः शिवे ।  
अत एव हि तत्रादौ शान्तिस्वस्त्ययनं चरेत् ॥ म्भ्त्_८।१४  
द्वादशं पार्थिवं लिङ्गम् उपचारैश् च षोडशैः ।  
पट्टादिसूत्रनिर्माणं रचितं शुक्लम् एव वा ॥ म्भ्त्_८।१५  
पुरुषस्य यथायोग्यं युग्मवस्त्रं निवेदयेत् ।  
भोगयोग्यं प्रदातव्यं मधुपर्कं सुरेश्वरि ॥ म्भ्त्_८।१६  
अलङ्कारं यथाशक्ति दद्यात् कल्याणहेतवे ।  
पूजयेद् बहुयत्नेन बिल्वपत्त्रेण पार्वति ॥ म्भ्त्_८।१७  
तोडलोक्तेन विधिना प्रत्येकेनायुतं जपेत् ।  
आदौ पञ्चाक्षरं मन्त्रम् अष्टोत्तरशतं जपेत् ॥ म्भ्त्_८।१८  
पूजान्ते प्रजपेत् पश्चात् प्रासादाख्यं महामनुम् ।  
दक्षिणान्तं समाचर्य हविष्याशी जितेन्द्रियः ॥ म्भ्त्_८।१९  
ताम्बूलं च तथा मत्स्यं वर्जयेन् न कदाचन ।  
अस्मिंस् तन्त्रे हविष्यान्नं ताम्बूलं मीनम् उत्तमम् ॥ म्भ्त्_८।२०  
होमयेत् परमेशानि दशांशं वा शतांशम् ।  
होमस्य दक्षिणा कार्या तदा विघ्नैर् न लिप्यते ॥ म्भ्त्_८।२१  
ततः परस्मिन् दिवसे पारदम् आनयेद् बुधः ।  
तस्योपरि जपेन् मन्त्रं सर्ववन्द्यनवात्मकम् ॥ म्भ्त्_८।२२  
व्योमबीजं शिवान्तं च वर्गाद्यं बिन्दुमस्तकम् ।  
वायुबीजं च त्रितयं त्रितयं त्र्यम्बकं प्रिये ॥ म्भ्त्_८।२३  
इमं मन्त्रं महेशानि प्रजपेद् औषधोपरि ।  
पारदे प्रजपेन् मन्त्रम् अष्टोत्तरशतं यदि ॥ म्भ्त्_८।२४  
तद् एवौषधयोगेन बद्धो भवति नान्यथा ॥ म्भ्त्_८।२५  
ततः परस्मिन् दिवसे शृणु मत्प्राणवल्लभे ।  
वरयेत् कर्मकर्तारं यथोक्तविभवावधि ॥ म्भ्त्_८।२६  
सुवर्णं चम्पकाकारं कर्णयुग्मे निवेदयेत् ।  
चतुष्कोणयुतं स्वर्णं ग्रीवायां सुमनोहरम् ॥ म्भ्त्_८।२७  
हस्तद्वये महेशानि दद्याद् वलययुग्मकम् ।  
वलयं शुक्लवर्णं च अङ्गरीयं तथैव च ॥ म्भ्त्_८।२८  
ऊर्मिं दद्यात् पीतवस्त्रं क्षौमवस्त्रयुगं शिवे ।  
एवं कृत्वा महेशानि शिवरूपं विचिन्तयेत् ॥ म्भ्त्_८।२९  
अथातः सम्प्रवक्ष्यामि विधानं शृणु पार्वति ।  
प्रस्तरे चैव संस्थाप्य झिण्टीपत्त्ररसेन च ।  
प्रस्तरेण समालोड्य कुर्यात् कर्दमवत् प्रिये ॥ म्भ्त्_८।३०  
निर्माणयोग्यं तत्रैव यदि स्यात् सुरसुन्दरि ।  
तदा निर्माय तं लिङ्गं पुनर् दृढतरं चरेत् ॥ म्भ्त्_८।३१  
स्वपुष्पसंयुते वस्त्रे अङ्गारे च करीषके ।  
किञ्चिद् उष्णं प्रकर्तव्यं यतो दृढतरो भवेत् ॥ म्भ्त्_८।३२  
ततो निर्माय तं लिङ्गं पुनर् दृढतरं चरेत् ।  
स्वपुष्पसंयुते वस्त्रे स्थापयेत् पार्थिवे पुनः ॥ म्भ्त्_८।३३  
किञ्चिद् उष्णं प्रकर्तव्यं यावद् दृढतरो भवेत् ।  
विना ह्य् औषधयोगेन भस्म भवति नान्यथा ॥ म्भ्त्_८।३४  

मातृकाभेदतन्त्र, नवमः पटलः  
श्रीशिव उवाच ।  
भस्मप्रकारं देवेशि शृणु मत्प्राणवल्लभे ।  
कर्तारं वरयेद् आदौ यथोक्तविभवावधि ॥ म्भ्त्_९।१  
सुवर्णं मौक्तिकयुतं कर्णयुग्मे निवेदयेत् ।  
हस्तयुग्मे च वलयम् अङ्गुरीयं तथैव च ॥ म्भ्त्_९।२  
तोढद्वयं बाहुयुग्मे शुद्धकाञ्चननिर्मितम् ।  
ग्रीवायां दापयेत् स्वर्णं चतुष्कोणं मनोरमम् ॥ म्भ्त्_९।३  
वस्त्रयुग्मं पट्टसूत्रनिर्मितं च सुशोभनम् ।  
उष्णीषं शुक्लवर्णं च उष्णीषं पीतवाससम् ॥ म्भ्त्_९।४  
एवं हि वरयेद् देवि कर्मयोग्यं विचिन्तयेत् ।  
चिन्तयेच् छिवरूपं च चिन्तयेत् त्रिगुणात्मकम् ॥ म्भ्त्_९।५  
ततः परस्मिन् दिवसे शान्तिस्वस्त्ययनं चरेत् ।  
निर्मितं शुद्धस्वर्णेन बिल्वपत्त्रेण सुन्दरि ॥ म्भ्त्_९।६  
सहस्रसङ्ख्यया देवि पार्थिवं द्वादशं यजेत् ।  
षोडशेनोपचारेण पट्टवस्त्रयुगेन च ॥ म्भ्त्_९।७  
अलङ्कारविचित्रैश् च पूजयेत् परमेश्वरम् ।  
भोगयोग्यं प्रदातव्यं मधुपर्कं निवेदयेत् ॥ म्भ्त्_९।८  
स्वर्णासनेन संस्थाप्य प्रत्येकं पूजनं चरेत् ।  
पूजान्ते प्रजपेन् मन्त्रम् अष्टोत्तरशतं सुधीः ॥ म्भ्त्_९।९  
षडक्षरं महामन्त्रं प्रासादाख्यं मनुं ततः ।  
दिक्सहस्रं जपेन् मन्त्रं तद्दशांशं हुनेत् प्रिये ॥ म्भ्त्_९।१०  
होमस्य द्रव्यं देवेशि शृणु मत्प्राणवल्लभे ।  
वालुकानिर्मिते वापि कुण्डे वा परमेश्वरि ॥ म्भ्त्_९।११  
द्वात्रिंशदङ्गुलिमानं विस्तृतं तत्समं प्रिये ।  
षोडशाङ्गुलिमानं हि कुण्डं कुर्यात् सुलक्षणम् ॥ म्भ्त्_९।१२  
तदूर्ध्वे परमेशानि वेदनेत्राङ्गुलिं शिवे ।  
एव हि स्वर्णकुम्भं च ताम्रकुम्भासमर्थिना ॥ म्भ्त्_९।१३  
एतद् अन्यतरं कुम्भं स्थापयेद् वेदिकोपरि ।  
पट्टवस्त्रेण युग्मेन संवेष्ट्य बहुयत्नतः ॥ म्भ्त्_९।१४  
होमयेद् बिल्वपत्त्रेण यथोक्तेन सुरेश्वरि ।  
त्रिमध्वक्तेन विधिना ततः सिद्धो भवेद् ध्रुवम् ॥ म्भ्त्_९।१५  
ततस् तु दक्षिणा कार्या यथोक्तविभवावधि ।  
सर्वद्रव्यमयं मूल्यं द्विगुणं वा प्रदापयेत् ॥ म्भ्त्_९।१६  
दक्षिणाविहीना यज्ञाः सिद्धिदा न च मोक्षदाः ।  
अत एव महेशानि दक्षिणा विभवावधि ॥ म्भ्त्_९।१७  
वराहवत् समानीय जन्ममात्रे ऽपि सुन्दरि ।  
पारदं तोलकं मानं भक्षयेद् बहुयत्नतः ॥ म्भ्त्_९।१८  
पुनस् तोलकमानं हि मातृदुग्धं ततः परम् ।  
पुनश् च भक्षयेद् धीमांस् ततो दुग्धं तु भक्षयेत् ॥ म्भ्त्_९।१९  
ततश् च वत्सम् आनीय नवद्वारं प्रयत्नतः ।  
सूत्रयोगेण देवेशि बद्धं कुर्यात् प्रयत्नतः ॥ म्भ्त्_९।२०  
ततश् च हेलकीमन्त्रम् अष्टोत्तरशतं जपेत् ।  
गजप्रमाणं देवेशि दीर्घप्रस्थं तु खातकम् ॥ म्भ्त्_९।२१  
करीषकेण देवेशि पूर्णं कुर्याद् विचक्षणः ।  
तन्मध्ये स्थापयेद् वत्सं सन्दहेद् बहुयत्नतः ॥ म्भ्त्_९।२२  
वह्निस्थिते महेशानि न स्पृशेत् कुण्डम् उत्तमम् ।  
कुण्डे सुशीतले जात उत्थाप्य बहुयत्नतः ॥ म्भ्त्_९।२३  
सर्वप्रकाशकं मन्त्रम् अष्टोत्तरशतं जपेत् ।  
विश्वेश्वरं प्रवक्ष्यामि शृणु पार्वति सादरम् ॥ म्भ्त्_९।२४  
पारदं तोलकं मानं ताम्रपात्रे तु लेपयेत् ।  
चूर्णं कुर्यान् महेशानि गन्धकं सार्धं तोलकम् ॥ म्भ्त्_९।२५  
समाच्छाद्य प्रयत्नेन चूर्णेन परमेश्वरि ।  
सन्दहेद् बहुयत्नेन मन्दमन्देन वह्निना ॥ म्भ्त्_९।२६  
कृष्णवर्णं रेणुयुतं दृष्ट्वा उत्थाप्य सुन्दरि ।  
रत्तिप्रमाणं तद् द्रव्यं भक्षयेद् यदि सुन्दरि ॥ म्भ्त्_९।२७  
सत्यं सत्यं सर्वकुष्ठं भक्षणान् नाशम् आप्नुयात् ।  
अनुपानम् उष्णतोयं मत्स्यादीन् परिवर्जयेत् ॥ म्भ्त्_९।२८  
एवं प्रयोगं देवेशि न कुर्यात् पुत्रवान् गृही ।  
प्रथमे दिवसे पुत्रान् द्वितीये दिवसे धनम् ॥ म्भ्त्_९।२९  
तृतीये दिवसे शक्तिं चतुर्थे दिवसे गृहम् ।  
पञ्चमे दिवसे रोगं नाशं तु जायते ध्रुवम् ॥ म्भ्त्_९।३०  
अत एव महेशानि आत्मस्वस्त्ययनं चरेत् ।  
पूर्वोक्तविधिना मन्त्री चतुर्गुणं समाचरेत् ॥ म्भ्त्_९।३१  

मातृकाभेदतन्त्र, दशमः पटलः  
श्रीदेव्य् उवाच ।  
नराकृतिं गुरुं नाथ मन्त्रं वर्णात्मकं तथा ।  
ध्यानानुरूपिणं देवम् एकत्वं वा कथं वद ॥ म्भ्त्_१०।१  
श्रीशिव उवाच ।  
गुरुवक्त्रान् महामन्त्रो लभ्यते साधकोत्तमैः ।  
यद्य् एको जायते वीर्यस् तस्य मूर्तिर् भवेद् ध्रुवम् ॥ म्भ्त्_१०।२  
देवतायाः शरीरं च बीजाद् उत्पद्यते प्रिये ।  
गुरोर् आज्ञानुसारेण चान्यमूर्तिस् तु जायते ॥ म्भ्त्_१०।३  
गुर्वादिभावनाद् देवि भावसिद्धिः प्रजायते ।  
अत एव महेशानि चैकत्वं परिकथ्यते ॥ म्भ्त्_१०।४  
श्रीदेव्य् उवाच ।  
यच् चाक्षुषं महादेव तदाकरं विचिन्तयेत् ।  
अचाक्षुषे महादेव ध्यानं वा कीदृशं भवेत् ॥ म्भ्त्_१०।५  
श्रीशिव उवाच ।  
शब्दब्रह्ममयं देवि मम वक्त्राद् विनिर्गतम् ।  
आकाररहिते देवि यथा ध्यानादिकं भवेत् ॥ म्भ्त्_१०।६  
तथैवोच्चारणेनैव भक्तियुक्तेन चेतसा ।  
सत्यं सत्यं महेशानि प्रत्यक्षं नात्र संशयः ॥ म्भ्त्_१०।७  
श्रीदेव्य् उवाच ।  
पशुप्रदाने वाक्यं तु कीदृशं वद शङ्कर ।  
येन वाक्येन देवेश देवी तुष्टा भवत्य् अपि ॥ म्भ्त्_१०।८  
श्रीशिव उवाच ।  
मृगे महिषे चोष्ट्रे च पशुशब्दं न योजयेत् ।  
छागले च तथा सिंहे व्याघ्रे च परमेश्वरि ॥ म्भ्त्_१०।९  
पशुशब्दं योजयित्वा महादेव्यै निवेदयेत् ।  
पशुभावस्थितो मन्त्री महिषो दीयते यदि ॥ म्भ्त्_१०।१०  
बलिदानं प्रकर्तव्यं न मांसं भक्षयेन् नरः ।  
सम्यक् फलं न लभते दशांशं लभते प्रिये ॥ म्भ्त्_१०।११  
महिषादि प्रदातव्यं दिव्यवीरमते स्थितः ।  
स एव सिद्धिम् आप्नोति फलं सम्यक् प्रियंवदे ॥ म्भ्त्_१०।१२  
पशुदानं विना देवि पूजयेन् न कदाचन ।  
तथा च नित्यपूजायां यदि शक्तो भवेन् नरः ॥ म्भ्त्_१०।१३  
केवलं बलिदानेन सिद्धो भवति नान्यथा ।  
निर्धनः परमेशानि यदि पूजादिकं चरेत् ॥ म्भ्त्_१०।१४  
वत्सरान्ते प्रदातव्यं बलिम् एकं सुरेश्वरि ।  
अन्यथा नैव सिद्धिः स्याद् आजन्म पूजनाद् अपि ॥ म्भ्त्_१०।१५  
बलिदानं महायज्ञं कलिकाले च चण्डिके ।  
अश्वमेधादिकं यज्ञं कलौ नास्ति सुरेश्वरि ॥ म्भ्त्_१०।१६  
केवलं बलिदानेन चाश्वमेधफलं भवेत् ।  
यज्ञावशेषं यद् द्रव्यं भोजनीयं न चान्यथा ॥ म्भ्त्_१०।१७  
यज्ञावशेषभोगेन स यज्ञी नात्र संशयः ।  
न भक्षेद् यदि मोहेन न यज्ञफलभाग् भवेत् ॥ म्भ्त्_१०।१८  
त्याज्यं द्रव्यं कथं देवि महादेव्यै निवेदयेत् ।  
ब्रह्मरूपं महातन्त्रं मम वक्त्राद् विनिर्गतम् ॥ म्भ्त्_१०।१९  
स पूतः सर्वपापेभ्यो यदि चैकाक्षरं श्रुतम् ।  
महाभक्तियुतो भूत्वा शृणोति पटलं यदि ॥ म्भ्त्_१०।२०  
किं तस्य ध्यानपूजायां तीर्थस्नानेन तस्य किम् ।  
शब्दब्रह्ममयं ज्ञात्वा समस्तं यदि चण्डिके ॥ म्भ्त्_१०।२१  
केवलं श्रवणेनैव स सिद्धो नात्र संशयः ।  
अष्टादशपुराणानां श्रवणेनैव यत् फलम् ॥ म्भ्त्_१०।२२  
चतुर्वेदेन साङ्गेन श्रवणेनैव यतः फलम् ।  
अस्य तन्त्रस्य देवेशि कलां नार्हन्ति षोडशीम् ॥ म्भ्त्_१०।२३  
ब्रह्मरूपम् इदं तन्त्रं सारात् सारं परात् परम् ॥ म्भ्त्_१०।२४  

मातृकाभेदतन्त्र, एकादशः पटलः  
श्रीचण्डिकोवाच ।  
प्रासादं मण्डपं वापि यदि देव्यै निवेदयेत् ।  
विधानं तस्य माहात्म्यं वद मे परमेश्वर ॥ म्भ्त्_११।१  
कूपादिकं महादेव यदि देव्यै निवेदयेत् ।  
विधानं तस्य माहात्म्यं वद मे परमेश्वर ॥ म्भ्त्_११।२  
श्रीशङ्कर उवाच ।  
शृणु देवि प्रवक्ष्यामि येन प्रासादम् उत्सृजेत् ।  
तस्यैव पश्चिमे भागे वेदिकां चतुरस्रकाम् ॥ म्भ्त्_११।३  
प्रकुर्याद् बहुयत्नेन वस्त्रेण वेष्टनं चरेत ।  
तदभावे महेशानि तृणेनैनं च वेष्टयेत् ॥ म्भ्त्_११।४  
कुम्भयुग्मं स्थापयित्वा क्षौमवस्त्रेण वेष्टयेत् ।  
युग्मं युग्मं क्षौमवस्त्रं कुम्भयुग्मे नियोजयेत् ॥ म्भ्त्_११।५  
ईशकुम्भे यजेद् देवीम् आग्नेयाम् अग्निदैवतम् ।  
चतुःषष्ट्युपचारेण पूजयेद् इष्टदेवताम् ॥ म्भ्त्_११।६  
अभावे पूजयेद् देवीं तदर्धेन प्रयत्नतः ।  
अथवा परमेशानि यथाशक्त्युपचारतः ॥ म्भ्त्_११।७  
पूजयेद् बहुयत्नेन ततो होमादिकं चरेत् ।  
आगमोक्तेन विधिना कुर्यात् तत्र कुशण्डिकाम् ॥ म्भ्त्_११।८  
त्रिमध्वक्तेन देवेशि बिल्वपत्रेण होमयेत् ।  
सहस्रं होमयेन् मन्त्री शतन्यूनं न कारयेत् ॥ म्भ्त्_११।९  
पूर्णाहुतिं ततो दत्त्वा ततो वाक्यं समाचरेत् ।  
अद्येत्यादि समुच्चार्यं सौरमासं समुच्चरेत् ॥ म्भ्त्_११।१०  
तिथिगोत्रं चामुको ऽहं धर्मार्थकामम् एव वा ।  
प्राप्तये परमेशानि ततो मूलं समुच्चरेत् ॥ म्भ्त्_११।११  
देवतायै नमः पश्चाद् दक्षिणां दापयेद् गुरौ ।  
कुम्भतोयेन देवेशि स्नापयेद् यजमानकम् ॥ म्भ्त्_११।१२  
सुरास् त्व् आदीन् समुच्चार्य शान्तिं कुर्यात् ततो गुरुः ।  
सर्वादौ गुरुदेवस्य वरणं कारयेत् सुधीः ॥ म्भ्त्_११।१३  
सुवर्णं चम्पकाकारं कर्णयुग्मे निवेदयेत् ।  
चतुष्कोणयुतं स्वर्णं ग्रीवायां परियोजयेत् ॥ म्भ्त्_११।१४  
उष्णीषं च ततो दद्यात् कण्ठे मालां नियोजयेत् ।  
ताडयुग्मं ततो बाहौ वलयं मणिबन्धके ॥ म्भ्त्_११।१५  
अङ्गुल्याम् अङ्गुरी देया दिव्यवस्त्रं नियोजयेत् ।  
एवं हि वरणं कृत्वा कर्मयोग्यं विचिन्तयेत् ॥ म्भ्त्_११।१६  
गुरुं वा गुरुपुत्रं वा वरयेद् यत्नतः सुधीः ।  
सदस्यं न हि कर्तव्यं तन्त्रधारं न तत्र वै ॥ म्भ्त्_११।१७  
ब्रह्माणं न हि कर्तव्यं केवलं वरयेद् गुरुम् ।  
गुरोर् भृत्यो महेशानि भैरवो नात्र संशयः ॥ म्भ्त्_११।१८  
स्वीयेन परिधानेन वाससा तोषयेत् स्वयम् ।  
स्वयं होता भवेद् विप्रो गुरोर् आज्ञानुसारतः ॥ म्भ्त्_११।१९  
मायाबीजं समुच्चार्य आधारशक्तये नमः ।  
अनेन मनुना देवि वेदिसंस्कारम् आचरेत् ॥ म्भ्त्_११।२०  
भूरसीत्यादिमन्त्रेण घटयुग्माभिमन्त्रितम् ।  
अस्त्रान्तेनैव मूलेन उष्णीषं परियोजयेत् ॥ म्भ्त्_११।२१  
वेदोक्तं चैव स्मृत्युक्तं मन्त्रं न योजयेत् सुधीः ।  
एवं कूपादिदानेषु कर्तव्यं परमेश्वरि ॥ म्भ्त्_११।२२  
अन्यत् सर्वं समानं हि प्रासादादिस्थले पुनः ।  
कूपादियोजनं कुर्यात् यष्टिप्रोतनम् आचरेत् ॥ म्भ्त्_११।२३  
चतुर्हस्तप्रमाणं च मध्यभागे तु प्रोतनम् ।  
मूलमन्त्रं समुच्चार्य ततो वह्निवधूं न्यसेत् ॥ म्भ्त्_११।२४  
ततो यष्टिं समुच्चार्य पोतयामि वदेत् सुधीः ।  
तत्र सन्तरणं धेनुं नैव कुर्याद् विचक्षणः ॥ म्भ्त्_११।२५  
धेनुसन्तरणेनैव फलहानिः प्रजायते ।  
स्वर्णं रूप्यं प्रवालं च दक्षिणां परियोजयेत ॥ म्भ्त्_११।२६  
स्नापयित्वा कुम्भतोयैः शान्तिं कुर्यात् ततो गुरुः ॥ म्भ्त्_११।२७  
अनेनैव विधानेन कूपाद्युत्सर्गम् आचरेत् ।  
वापीकूपतडागादि ह्य् अनेनोत्सर्गम् आचरेत् ॥ म्भ्त्_११।२८  
दीर्घिकां च पुष्करिणीं ह्य् अनेनैव जलाशयम् ।  
उत्सृज्य परया भक्त्या महादेव्यै प्रयत्नतः ॥ म्भ्त्_११।२९  
पुरुषं सप्तमं कान्ते पितृवंशे च मातरि ।  
सप्तमं पुरुषं कान्ते मातृवंशे समं प्रिये ॥ म्भ्त्_११।३०  
कैलासे निवसेन् नित्यं देव्या वरप्रसादतः ।  
स्वयं देवस्वरूपश् च जीवन्मुक्तो न संशयः ॥ म्भ्त्_११।३१  
अश्वमेधसहस्रेण वाजपेयशतेन च ।  
यत् फलं लभते देवि तस्माल् लक्षगुणं भवेत् ॥ म्भ्त्_११।३२  
मेरुतुल्यं सुवर्णं तु ब्राह्मणे वेदपारगे ।  
दत्त्वा यत् फलम् आप्नोति तस्माल् लक्षगुणं भवेत् ॥ म्भ्त्_११।३३  
पूर्णशस्येन देवेशि सप्तद्वीपां वसुन्धराम् ।  
प्रदद्याद् बहुयत्नेन ब्राह्मणे वेदपारगे ॥ म्भ्त्_११।३४  
तस्माल् लक्षगुणं पुण्यम् अनेन परमेश्वरि ॥ म्भ्त्_११।३५  
सदक्षिणं व्रतं सर्वं दानं यद् वेदसम्मतम् ।  
तस्माल् लक्षगुणं पुण्यम् अनेन परमेश्वरि ॥ म्भ्त्_११।३६  
श्रीचण्डिकोवाच ।  
यज्ञसूत्रधारणेन भूपूज्यो नात्र संशयः ।  
इदानीं यज्ञसूत्रस्य विधानं मयि कथ्यताम् ॥ म्भ्त्_११।३७  
श्रीशङ्कर उवाच ।  
यज्ञसूत्रस्य यन् मानं तच् छृणुष्व वरानने ।  
ऋग्वेदी धारयेत् सूत्रं नाभेर् ऊर्ध्वं स्तनाद् अधः ॥ म्भ्त्_११।३८  
यजुषां सूत्रमानं हि आश्चर्यं शैलजे परम् ।  
बाहुमूलप्रमाणेन यज्ञसूत्रं द्विजातिभिः ।  
धारणीयं प्रयत्नेन नान्यद् दैर्घ्यं कदाचन ॥ म्भ्त्_११।३९  
सामगस्य यज्ञसूत्रं त्रिविधं वरवर्णिनि ।  
ब्रह्मरन्ध्रान् नाभिदेशपर्यन्तं यज्ञसूत्रकम् ॥ म्भ्त्_११।४०  
अथवापि च ग्रीवायाम् आरोप्य नाभिं संस्पृशेत् ।  
तस्मात् पृष्ठान् मेरुदण्डपर्यन्तं यज्ञसूत्रकम् ॥ म्भ्त्_११।४१  
अथवा परमेशानि प्रकारान्तरकं शृणु ।  
ग्रीवाया दक्षिणाङ्गुष्ठपर्यन्तं यज्ञसूत्रकम् ॥ म्भ्त्_११।४२  
अथवा धारयेत् सूत्रं यत्नेन यजुषां मतम् ।  
अथवा धारयेत् सूत्रं सामगस्य प्रमाणतः ॥ म्भ्त्_११।४३  
अथर्वी धारयेद् यज्ञसूत्रं परममोहनम् ।  
आज्ञाचक्रान् नाभिदेशपर्यन्तं यज्ञसूत्रकम् ॥ म्भ्त्_११।४४  
एतत् सङ्केतम् अज्ञात्वा यः कुर्यात् सूत्रधारणम् ।  
स चण्डालसमो देवि यदि व्याससमो भवेत् ॥ म्भ्त्_११।४५  

मातृकाभेदतन्त्र, द्वादशः पटलः  
श्रीशङ्कर उवाच ।  
अथातः सम्प्रवक्ष्यामि पूजाधारं सुदुर्लभम् ॥ म्भ्त्_१२।१  
शालग्रामे मणौ यन्त्रे प्रतिमायां घटे जले ॥ म्भ्त्_१२।२  
पुस्तिकायां च गङ्गायां शिवलिङ्गे प्रसूनके ।  
शालग्रामे शतगुणं मणौ तद्वत् फलं लभेत् ॥ म्भ्त्_१२।३  
यन्त्रे लक्षगुणं पुण्यं मूर्तौ लक्षं सुलोचने ।  
घटे चैकगुणं पुण्यं जले चैकगुणं प्रिये ॥ म्भ्त्_१२।४  
पुस्तिकायां सहस्रं तु गङ्गायां तत्समं फलम् ।  
शिवलिङ्गे ह्य् अनन्तं हि विना पार्थिवलिङ्गके ॥ म्भ्त्_१२।५  
पुष्पयन्त्रे महेशानि पूजनात् सर्वसिद्धिभाक् ।  
शालग्रामे च पूजायां न लिखेद् यन्त्रम् उत्तमम् ॥ म्भ्त्_१२।६  
मणौ स्थिते महेशानि न लिखेद् यन्त्रम् उत्तमम् ।  
प्रतिमायां च पूजायां न लिखेद् यन्त्रम् उत्तमम् ॥ म्भ्त्_१२।७  
प्रतिमायाश् च पुरतो घटं संस्थाप्य यत्नतः ।  
परिवारान् यजेत् तत्र घटे तु परमेश्वरि ॥ म्भ्त्_१२।८  
यन्त्राधिष्ठातृदेवांश् च घटे यन्त्रे प्रपूजयेत् ।  
समस्तदेवतारूपं घटं तु परिचिन्तयेत् ।  
सुरद्रुमस्वरूपो ऽयं घटो हि परमेश्वरि ॥ म्भ्त्_१२।९  
जन्मस्थानं महायन्त्रं यदि कुर्यात् तु साधकः ।  
तत्र मूर्तिं न कुर्यात् तु कदाचिद् अपि मोहतः ॥ म्भ्त्_१२।१०  
यदि मूर्तिं प्रकुर्यात् तु तत्र यन्त्रं न कारयेत् ।  
यदि कुर्यात् तु मोहेन यजेद् वारद्वयं प्रिये ॥ म्भ्त्_१२।११  
द्विगुणं पूजनं तत्र द्विगुणं बलिदानकम् ।  
द्विगुणं प्रजपेन् मन्त्रं द्विगुणं होमयेत् सुधीः ॥ म्भ्त्_१२।१२  
अन्यथा विफला पूजा विफलं बलिदानकम् ।  
सर्वं हि विफलं यस्मात् तस्माद् यन्त्रं न कारयेत् ॥ म्भ्त्_१२।१३  
इति ते कथितं कान्ते पूजाधारं सुदुर्लभम् ॥ म्भ्त्_१२।१४  
अथातः सम्प्रवक्ष्यामि शिवलिङ्गस्य लक्षणम् ।  
पार्थिवे शिवपूजायां सर्वसिद्धियुतो भवेत् ॥ म्भ्त्_१२।१५  
पाषाणे शिवपूजायां द्विगुणं फलम् ईरितम् ।  
स्वर्णलिङ्गे च पूजायां शत्रूणां नाशनं मतम् ॥ म्भ्त्_१२।१६  
सर्वसिद्धीश्वरो रौप्ये फलं तस्माच् चतुर्गुणम् ।  
ताम्रे पुष्टिं विजानीयात् कांस्ये च धनसञ्चयम् ॥ म्भ्त्_१२।१७  
पारदस्य च माहात्म्यं पुरैव कथितं मया ।  
गङ्गायां च लक्षगुणं लाक्षायां रोगवान् भवेत् ॥ म्भ्त्_१२।१८  
स्फाटिके सर्वसिद्धिः स्यात् तथा मारकते प्रिये ।  
लौहलिङ्गे रिपोर् नाशं कामदं भस्मलिङ्गके ॥ म्भ्त्_१२।१९  
वालुकायां काम्यसिद्धिर् गोमये ऋतुहिंसनम् ।  
सर्वलिङ्गस्य माहात्म्यं धर्मार्थकाममोक्षदम् ॥ म्भ्त्_१२।२०  
आधारभेदे यत् पुण्यं चाधिकं कथितं तु ते ।  
अतिरिक्तफलान्य् एतद्धारस्य सुलोचने ॥ म्भ्त्_१२।२१  
शिवस्य पूजनाद् देवि चतुर्वर्गाधिपो भवेत् ।  
अष्टैश्वर्ययुतो मर्त्यः शम्भुनाथस्य पूजनात् ॥ म्भ्त्_१२।२२  
स्वयं नारायणः प्रोक्तो यदि शम्भुं प्रपूजयेत् ।  
स्वर्गे मर्त्ये च पाताले ये देवाः संस्थिताः सदा ।  
तेषां पूजा भवेद् देवि शम्भुनाथस्य पूजनात् ॥ म्भ्त्_१२।२३  
स्वर्णपुष्पसहस्रेण यत् फलं लभते नरः ।  
तस्माल् लक्षगुणं पुण्यं भग्नैकबिल्वपत्त्रके ॥ म्भ्त्_१२।२४  
भग्नैकबिल्वपत्त्रस्य सहस्रकेन भागतः ।  
मेरुतुल्यसुवर्णेन तत्फलं न हि लभ्यते ॥ म्भ्त्_१२।२५  
शुद्धाशुद्धविचारो ऽपि नास्ति तच् छिवपूजने ।  
येन तेन प्रकारेण बिल्वपत्त्रैः प्रपूजनात् ।  
सर्वसिद्धियुतो भूत्वा स नरः सिद्धो हि ॥ म्भ्त्_१२।२६  
ब्रह्माण्डमध्ये ये देवास् तद्बाह्ये याश् च देवताः ।  
ते सर्वे तृप्तिम् आयान्ति केवलं शिवपूजनात् ॥ म्भ्त्_१२।२७  
पुष्पं गन्धं जलं द्रव्यं लिङ्गोपरि नियोजयेत् ।  
लिङ्गमध्ये महावह्निः सैव रुद्रः प्रकीर्तितः ॥ म्भ्त्_१२।२८  
रुद्रोपरि क्षिपेद् यत् तु तद् एव भस्मतां गतः ॥ म्भ्त्_१२।२९  
साक्षाद् धोमो महेशानि शिवस्य पूजनाद् भवेत् ।  
महायज्ञेश्वरो मर्त्यः शिवस्य पूजनाद् भवेत् ॥ म्भ्त्_१२।३०  
कुशाग्रमानं यत् तोयं तत् तोयेन यजेद् यदि ।  
सत्यं सत्यं हि गिरिजे तज् जलं सागरोपमम् ॥ म्भ्त्_१२।३१  
पुष्पं च मेरुसदृशं लिङ्गोपरि नियोजनात् ।  
लिङ्गस्य मस्तके देवि यद् अन्नं परितिष्ठति ॥ म्भ्त्_१२।३२  
तदन्नस्य च दानेन क्षितिदानफलं लभेत् ॥ म्भ्त्_१२।३३  
एकेन तण्डुलेनैव यदि लिङ्गं प्रपूजयेत् ।  
ब्रह्माण्डपात्रसम्पूर्णम् अन्नदानफलं लभेत् ॥ म्भ्त्_१२।३४  
एकया दूर्वया वापि यो ऽर्चयेच् छिवलिङ्गकम् ।  
सर्वदेवस्य शीर्षे तु चार्धदानफलं लभेत् ॥ म्भ्त्_१२।३५  
सामान्यतोयम् आनीय यदि स्नायान् महेश्वरम् ।  
सार्धत्रिकोटितीर्थस्य स्नानस्य फलभाग् भवेत् ॥ म्भ्त्_१२।३६  
श्रीचण्डिकोवाच ।  
तारिणी ब्रह्मणः शक्तिस् त्रिपुरा वैष्णवी परा ।  
कथं शाकम्भरी तारा त्रिपुरा शाम्भवी कथम् ॥ म्भ्त्_१२।३७  
श्रीशङ्कर उवाच ।  
काली देहाद् यदा जाता सावित्री वेदमातृका ।  
त्रिवर्गदात्री सा देवी ब्रह्मणः शक्तिर् एव च ॥ म्भ्त्_१२।३८  
गुप्तरूपा महाविद्या शैवी सैकजटा परा ।  
तस्माल् लक्ष्मीर् वैष्णवी या त्रिवर्गदायिनी शिवा ॥ म्भ्त्_१२।३९  
गुप्तरूपा महाविद्या श्रीमत्त्रिपुरसुन्दरी ।  
शाम्भवी परमा माया त्रिपुरा मोक्षदायिनी ॥ म्भ्त्_१२।४०  
एकैव हि महाविद्या नाममात्रं पृथक् पृथक् ।  
तथैव पुरुषश् चैको नाममात्रविभेदकः ॥ म्भ्त्_१२।४१  
श्रीचण्डिकोवाच ।  
मन्त्रधारणमात्रेण तदात्मा तन्मयो भवेत् ।  
कथं वा वातुलः सो ऽपि कथं वा रोगवान् भवेत् ॥ म्भ्त्_१२।४२  
श्रीशङ्कर उवाच ।  
मन्त्रच्छन्नाद् वातुलत्वं रोगो देहे न जायते ।  
मन्त्रच्छन्नं प्रवक्ष्यामि शृणु देवि समाहिता ॥ म्भ्त्_१२।४३  
अभक्तिश् चाक्षरे भ्रान्तिर् लुप्तिश् छन्नस् तथैव च ।  
ह्रस्वो दीर्घश् च कथनं स्वप्ने तु चाष्टधा स्मृतः ॥ म्भ्त्_१२।४४  
अभक्त्या नैव सिद्धिः स्यात् कल्पकोटिशतैर् अपि ।  
एवं मन्त्रश् चान्यथा वा चेति भ्रान्त्या च वातुलः ॥ म्भ्त्_१२।४५  
लुप्तवर्णे बुद्धिनाशश् छिन्ने नाशो भवेत् किल ।  
ह्रस्वोच्चारे व्याधियुक्तो दीर्घजापे वसुक्षयः ॥ म्भ्त्_१२।४६  
कथने मृत्युम् आप्नोति स्वप्ने ऽपि शृणु शैलजे ।  
कालिकायाश् च ताराया मन्त्रो ऽपि ज्वलदग्निवत् ॥ म्भ्त्_१२।४७  
विप्ररूपेण देवेन प्रेमभावेन चेतसा ।  
यदि मन्त्रं हरेद् देवि शृणु साधकलक्षणम् ॥ म्भ्त्_१२।४८  
सर्वाङ्गे वै भवेज् ज्वाला देहमध्ये विशेषतः ।  
तोये शैत्यं न जायेत तथैवौषधसेवने ॥ म्भ्त्_१२।४९  
सदा वातुलवत् सर्वं प्रत्यक्षे स्वप्नवद् भवेत् ।  
वर्षमध्ये त्रिवर्षे वा मृत्युस् तस्य न संशयः ॥ म्भ्त्_१२।५०  
श्रीचण्डिकोवाच ।  
मन्त्रच्छन्नं चाष्टविधं तव वक्त्राच् छ्रुतं मया ।  
यदि दैवाद् भवेद् देव तस्योपायं वदस्व मे ॥ म्भ्त्_१२।५१  
श्रीशङ्कर उवाच ।  
बहुजापात् तथा होमात् कायक्लेशादिविस्तरात् ।  
यदि भक्तिर् भवेद् देवि तस्य सिद्धिर् अदूरतः ॥ म्भ्त्_१२।५२  
गुरुणा तत्सुतेनैव साधकेन वरानने ।  
अक्षरे दूषणं हित्वा पुनर् मन्त्रं प्रकाशयेत् ॥ म्भ्त्_१२।५३  
गुरुणा तत्सुतेनैव साधकेन समाहितः ।  
लुप्तवर्णं समुत्थाप्य पुनर् मन्त्रं प्रकाशयेत् ॥ म्भ्त्_१२।५४  
चक्रभेदेन षट्कोणं तथैव योनिमुद्रया ।  
एकोच्चारे जपेन् मन्त्रं लक्षम् एकं वरानने ।  
गुर्वादिना महेशानि छिन्नदोषनिकृन्तनम् ॥ म्भ्त्_१२।५५  
गुरुणा लक्षजापेन तन् मन्त्रं श्रावयेत् त्रिधा ।  
दूषणं ह्रस्वदीर्घस्य शान्तिश् चात्र न संशयः ॥ म्भ्त्_१२।५६  
गुरुणा तत्सुतेनैव साधकेनैव शैलजे ।  
उक्तमार्गेण देवेशि जपेल् लक्षचतुष्टयम् ॥ म्भ्त्_१२।५७  
तद्दशांशं हुनेत् पश्चात् तर्पणादि समाचरेत् ॥ म्भ्त्_१२।५८  
ततो ऽपि यदि नैवाभूत् साधकः स्थिरमानसः ।  
चतुर्गुणं हि कर्तव्यं शिष्यस्य मुक्तिहेतवे ॥ म्भ्त्_१२।५९  
यदि मृत्युर् भवेत् तस्य तथापि मुक्तिभाग् भवेत् ।  
कथनस्य दोषशान्तिर् भवत्य् एव न संशयः ॥ म्भ्त्_१२।६०  
स्वप्ने ऽपि मन्त्रकथने श्मशाने चैव शैलजे ।  
उक्तमार्गेण देवेशि जपेल् लक्षं चतुष्टयम् ॥ म्भ्त्_१२।६१  
तद्दशांशं हुनेत् पश्चात् तर्पणादि समाचरेत् ।  
ततो ऽपि यदि नैवाभूत् साधकः स्थिरमानसः ॥ म्भ्त्_१२।६२  
चतुर्गुणं हि कर्तव्यं पूर्वोक्तं पूजनं चरेत् ।  
कुजे वा शनिवारे वा प्रथमे गमनं चरेत् ।  
सप्ताहं वा यजेद् देवीं तुरीयं वादिनं यजेत् ॥ म्भ्त्_१२।६३  
श्मशानसाधनं वक्ष्ये शृणु चैकाग्रचेतसा ।  
स्वर्णं रौप्यं तथा वस्त्रं दत्त्वा वरणम् आचरेत् ॥ म्भ्त्_१२।६४  
स्वर्णपीठं प्रदातव्यं चतुरङ्गुलिविस्तृतम् ।  
भोगयोग्यं प्रदातव्यं मधुपर्कं यथोदितम् ॥ म्भ्त्_१२।६५  
राजपत्नी येन तुष्टा तोषयेत् तेन वाससा ।  
अलङ्कारं यथायोग्यं तत्र तत्र नियोजयेत् ॥ म्भ्त्_१२।६६  
नैवेद्यं विविधं रम्यं नानाद्रव्यसमन्वितम् ।  
सामिषान्नं गुडं छागं सुरापिष्टकपायसम् ॥ म्भ्त्_१२।६७  
भोग्यद्रव्यं जले दद्याद् यदि भोक्ता न तिष्ठति ।  
एवं पूजां समाप्यादौ शिवपूजां समाचरेत् ॥ म्भ्त्_१२।६८  
षोडशैर् उपचारैश् च लिङ्गानां चैकविंशतिम् ।  
अष्टोत्तरशतेनैव बिल्वपत्त्रैः सचन्दनैः ॥ म्भ्त्_१२।६९  
प्रत्येकं पूजयेन् मन्त्रं गजान्तकसहस्रकम् ।  
सहस्रं होमयेत् पश्चाद् बिल्वपत्त्रैर् वरानने ॥ म्भ्त्_१२।७०  
एवं कृते लभेच् छान्तिं दीर्घायुर् नात्र संशयः ॥ म्भ्त्_१२।७१  

मातृकाभेदतन्त्र, त्रयोदशः पटलः  
श्रीचण्डिकोवाच ।  
शृणु नाथ परानन्द परापरजगत्पते ।  
इदानीं श्रोतुम् इच्छामि मालायाः कीदृशो जपः ।  
का माला कस्य देवस्य तद् वदस्व समाहितः ॥ म्भ्त्_१३।१  
श्रीशङ्कर उवाच ।  
वैष्णवे तुलसीमाला गजदन्तैर् गणेश्वरे ।  
कालिकाया महामन्त्रं जपेद् रुद्राक्षमालया ॥ म्भ्त्_१३।२  
तारायाश् च जपेन् मन्त्री महाशङ्खाख्यमालया ।  
महाशङ्खाख्यमालायां सर्वां विद्यां जपेत् सुधीः ॥ म्भ्त्_१३।३  
अकस्माद् वै महासिद्धिर् महाशङ्खाख्यमालया ।  
तथैव सकला विद्या महाशङ्खे वसेत् सदा ॥ म्भ्त्_१३।४  
स्फाटिकी सर्वदेवस्य प्रवालैः सकलां जपेत् ।  
स्वर्णरौप्यसमुद्भूतां सर्वदेवेषु योजिताम् ॥ म्भ्त्_१३।५  
कालिकायाश् च सुन्दर्या रुद्राक्षैः प्रजपेत् सदा ।  
भैरव्याः प्रजपेन् मन्त्री शङ्खपद्माख्यया प्रिये ॥ म्भ्त्_१३।६  
श्मशाने धुस्तुरैर् माला जपेद् धूमावतीविधौ ।  
इति ते कथितं कान्ते महामालाविनिर्णयम् ॥ म्भ्त्_१३।७  
अथ ग्रन्थिं प्रवक्ष्यामि शृणु कान्ते समाहिता ।  
येन माला सुसिद्धा च न्णां सर्वफलप्रदा ॥ म्भ्त्_१३।८  
मालायाश् चाधिका कान्ते ग्रन्थिश् चैका फलप्रदा ।  
एकपञ्चाशिकायां च मालायां परमेश्वरि ॥ म्भ्त्_१३।९  
ब्रह्मग्रन्थियुतां मालां सार्धद्वितयवेष्टिताम् ।  
सपादवेष्टनं देवि नागपाशं मनोहरम् ॥ म्भ्त्_१३।१०  
सर्वदेवस्य मालायां सर्वत्र परमेश्वरि ।  
ब्रह्मग्रन्थिं विधायेत्थं नागपाशम् अथापि वा ॥ म्भ्त्_१३।११  
मालायां त्व् अधिकां देवि चैकां ग्रन्थिं प्रदापयेत् ।  
मूलेन ग्रथितं कुर्यात् प्रणवेनाथवा प्रिये ॥ म्भ्त्_१३।१२  
ग्रन्थिमध्ये च गुटिकां कुर्याद् अतिमनोहराम् ।  
सूत्रद्वयं महेशानि मिलनं कारयेत् ततः ॥ म्भ्त्_१३।१३  
मेरुं च ग्रथनं कुर्यात् तदूर्ध्वे ग्रन्थिसंयुतम् ।  
एवं मालां विनिर्माय गोपयेद् बहुयत्नतः ॥ म्भ्त्_१३।१४  
कम्पनं धूननं शब्दं नैव तत्र प्रकाशयेत् ।  
करभ्रष्टं तथा छिन्नं महाविघ्नस्य कारणम् ॥ म्भ्त्_१३।१५  
कम्पने सिद्धिहानिः स्याद् धूननं बहुदुःखदम् ।  
शब्दे जाते भवेद् रोगः करभ्रष्टाद् विनाशकृत् ॥ म्भ्त्_१३।१६  
छिन्नसूत्रे भवेन् मृत्युस् तस्माद् यत्नपरो भवेत् ।  
एवं ज्ञात्वा महेशानि शान्तिस्वस्त्ययनं चरेत् ॥ म्भ्त्_१३।१७  
कम्पने यो जपेन् मन्त्रं यदि सिद्धिं प्रयच्छति ।  
यत्नेन गुरुम् आनीय द्वाविंशदुपचारतः ॥ म्भ्त्_१३।१८  
कुम्भस्थापनकं कृत्वा पूजयेद् इष्टदेवताम् ।  
ततो हुनेद् बिल्वपत्त्रैर् अष्टोत्तरशताहुतिम् ॥ म्भ्त्_१३।१९  
त्रिमध्वक्तेन विधिना धूनने ऽपि च सुन्दरि ।  
सशब्दे जपने चण्डि ह्य् एवं कुर्याद् विचक्षणः ॥ म्भ्त्_१३।२०  
करभ्रष्टे तथा छिन्ने पुरश्चरणम् आचरेत् ।  
जपाद्यन्ते यजेद् देवीं षोडशैर् उपचारकैः ॥ म्भ्त्_१३।२१  
प्रत्यहं प्रजपेन् मन्त्रं प्रत्यहं बलिदानकम् ।  
पञ्चाङ्गस्य प्रमाणेन सर्वकर्म समापयेत् ॥ म्भ्त्_१३।२२  
दरिद्रः परमेशानि यदि विघ्नपरायणः ।  
आद्यन्ते महतीं पूजां दिक्सहस्रं जपेन् मनुम् ॥ म्भ्त्_१३।२३  
सहस्रैकं हुनेत् पश्चात् सर्वविघ्नस्य शान्तये ।  
कुम्भतोयैः स्नापयित्वा पुनर् मालां प्रदापयेत् ॥ म्भ्त्_१३।२४  
अनेनैव विधानेन विघ्नजालैर् न लिप्यते ॥ म्भ्त्_१३।२५  

मातृकाभेदतन्त्र, चतुर्दशः पटलः  
श्रीचण्डिकोवाच ।  
मन्त्रधारणमात्रेण तत्क्षणे तन्मयो भवेत् ।  
जीवात्मा कुण्डलीमध्ये प्रदीपकलिका यथा ॥ म्भ्त्_१४।१  
निजेष्टदेवतारूपा देहसंस्था च कुण्डली ।  
भुज्यते सैव देहस्था का चिन्ता साधकस्य च ।  
तन् मे ब्रूहि महादेव यद्य् अहं तव वल्लभा ॥ म्भ्त्_१४।२  
श्रीशङ्कर उवाच ।  
भोगस् तु त्रिविधो देवि दिव्यवीरपशुक्रमात् ।  
निर्लिप्तो दिव्यभावस्थः कुण्डली भुज्यते यदि ॥ म्भ्त्_१४।३  
अजिह्वान्ता कुण्डलिनी वीरस्य वीरवन्दिते ।  
महादेव्याः प्रीतये च प्रसादं भुज्यते पशुः ॥ म्भ्त्_१४।४  
द्विजातेर् दिव्यभावश् च सदा निर्वाणदायकः ।  
विप्रो वीरश् च निर्वाणी भवत्य् एव न संशयः ॥ म्भ्त्_१४।५  
सायुज्यादि महामोक्षं नियुक्तं क्षत्रियादिषु ।  
पशुना भक्तियुक्तेन प्रसादं भुज्यते यदि ॥ म्भ्त्_१४।६  
स्वर्गभोगी भवत्य् एव मरणे नाधिकारिता ।  
जन्मान्तरम् अवाप्नोति महादेव्याः प्रसादतः ॥ म्भ्त्_१४।७  
दिव्यवीरमते दृष्टिर् जायते नात्र संशयः ।  
दिव्यवीरप्रसादेन निर्वाणी नात्र संशयः ॥ म्भ्त्_१४।८  
प्रसादभोगी यो देवि स पशुर् नात्र संशयः ।  
मरणे नाधिकारो ऽस्ति पशुभावस्थितस्य च ॥ म्भ्त्_१४।९  
नैव मुक्तिर् भवेत् तस्य जन्म चाप्नोति निश्चितम् ॥ म्भ्त्_१४।१०  
श्रीचण्डिकोवाच ।  
वद मे परमेशान दिव्यवीरस्य लक्षणम् ।  
यत् कृते दिव्यवीरस्य महामुक्तिर् भविष्यति ॥ म्भ्त्_१४।११  
श्रीशङ्कर उवाच ।  
साक्षाद् ब्रह्ममयी देवी चाभिशप्ता च वारुणी ।  
शापमोचनमात्रेण ब्रह्मरूपा सुधा परा ॥ म्भ्त्_१४।१२  
निवेदनान् महादेव्यै तत् तद् देवी भवेत् किल ।  
मूलाधारात् कुण्डलिनीम् आजिह्वान्तां विभावयेत् ॥ म्भ्त्_१४।१३  
तन्मुखे दानमात्रेण ज्ञानवान् साधको भवेत् ।  
यथैव कुण्डली देवी देहमध्ये व्यवस्थिता ॥ म्भ्त्_१४।१४  
तथैव वारुणीं ध्यायेत् कलाङ्गे स्वेष्टदेवताम् ।  
कुण्डल्या समभावेन शक्तिवक्त्रे प्रदापयेत् ॥ म्भ्त्_१४।१५  
आत्मोच्छिष्टं महापूतं तन्मुखात् परमामृतम् ।  
अवश्यम् एव गृह्णीयात् तादात्म्येन वरानने ॥ म्भ्त्_१४।१६  
उत्सृष्टादिविचारो ऽपि कदाचिन् नास्ति ब्रह्मणि ।  
गङ्गातोयं परं ब्रह्म प्रसादं कस्य तद् वद ॥ म्भ्त्_१४।१७  
गङ्गासागरतोयं वा प्रसादं कस्य वा भवेत् ।  
शृणु देवि प्रवक्ष्यामि तज्जले स्नानमात्रतः ॥ म्भ्त्_१४।१८  
मुक्तिभागी भवेन् मर्त्यः स्नानावगाहनात् किल ।  
पादादिमस्तकान्तं वै स्नानकाले प्रमज्जति ॥ म्भ्त्_१४।१९  
पादस्पर्शो न दोषाय परब्रह्मणि शैलजे ।  
परमात्मनि लीने च तथैव परमेश्वरि ॥ म्भ्त्_१४।२०  
इति ते कथितं देवि दिव्यवीरस्य लक्षणम् ।  
वीरतन्त्रे च कथितं माहात्म्यं प्राणवल्लभे ॥ म्भ्त्_१४।२१  
शृणु देवि प्रवक्ष्यामि साधिकायाश् च लक्षणम् ।  
दिव्यशक्तिर् वीरशक्तिर् गुरुशक्तिस् तथा परा ॥ म्भ्त्_१४।२२  
कुलशक्तिः कामिनी च नवशक्तिः कुमारिका ।  
श्रीगुरुं पूजयेद् भक्त्या स्वदेहदानपूर्वकम् ॥ म्भ्त्_१४।२३  
अन्यथा तु स्वदेहस्य निग्रहो जायते ध्रुवम् ।  
सप्तजन्मनि सा देवी पुक्कसी पतिवर्जिता ॥ म्भ्त्_१४।२४  
शिवं मत्वा स्वकान्तं च पूजासाधनम् आचरेत् ।  
कदाचिन् न यजेच् चान्यं पुरुषं परमेश्वरि ॥ म्भ्त्_१४।२५  
अन्यस्य यजनाच् चण्डि सर्वनाशो भवेद् ध्रुवम् ।  
कान्तस्यायुर्विहीनत्वं विपतिं च पदे पदे ॥ म्भ्त्_१४।२६  
धननाशो भवेन् नित्यं देव्याः क्रोधश् च जायते ।  
अवश्यं पूजयेन् नित्यं गुरुदेवं सनातनम् ॥ म्भ्त्_१४।२७  
भद्राभद्रविचारं च या करोति गुरुस्थले ।  
तस्या मन्त्रं क्रोधयुक्तं विपत्तिश् च पदे पदे ॥ म्भ्त्_१४।२८  
वरं जनमुखान् निन्दा वरं प्राणान् परित्यजेत् ।  
तथापि पूजयेद् देवं साक्षान् निर्वाणदायकम् ॥ म्भ्त्_१४।२९  
सदा भयं च कापट्यं वर्जयेद् गुरुपूजने ॥ म्भ्त्_१४।३०  
श्रीगुरोस् तेजसं भक्त्या यदि धारणम् आचरेत् ।  
सत्यं सत्यं पुनः सत्यं काशी सा नात्र संशयः ॥ म्भ्त्_१४।३१  
अभक्त्या परमेशानि यदि धारणम् आचरेत् ।  
जपपूजादिकं तस्याः सन्दहेत् तेन तेजसा ॥ म्भ्त्_१४।३२  
श्रीचण्डिकोवाच ।  
सपत्नीकं यजेद् देवं गुरुं निर्वाणदायकम् ।  
तस्य सङ्गं परित्यज्य कथम् आत्मनियोजनम् ॥ म्भ्त्_१४।३३  
श्रीशङ्कर उवाच ।  
शृणु देवि प्रवक्ष्यामि गुरोर् आज्ञानुसारतः ।  
धारयेत् तेजसं भक्त्या स्वयं लिप्साविवर्जिता ॥ म्भ्त्_१४।३४  
गुरुपत्न्याश् चात्मजश् च श्रीगुरोर् आत्मजो यतः ।  
गुरुपत्नी गुरुः साक्षाद् गुरुपुत्रो न संशयः ॥ म्भ्त्_१४।३५  
एकस्य पूजनात् कान्त उभयोः पूजनं भवेत् ।  
गुरुपुत्रो गणेशश् च गुरुपुत्रः षडाननः ॥ म्भ्त्_१४।३६  
एकं गुरुसुतं कान्ते पूजने या सदा रता ।  
अन्यं गुरुसुतं कान्ते पूजयेन् न कदाचन ॥ म्भ्त्_१४।३७  
वीरं वा दिव्यमूर्तिं वा कदाचिन् न हि पूजयेत् ।  
एकस्य पूजनाद् देवि महासिद्धीश्वरो भवेत् ॥ म्भ्त्_१४।३८  
उभयोस् त्रीणि चत्वारि या नारी पूजनं चरेत् ।  
तस्याः समस्तं विफलं ध्यानादिजपपूजनम् ॥ म्भ्त्_१४।३९  
यदि भाग्यवशाद् देवि एकं गुरुसुतं लभेत् ।  
मनोज्ञं शास्त्रवेत्तारं निग्रहानुग्रहे रतम् ॥ म्भ्त्_१४।४०  
सुन्दरं यौवनोन्मत्तं गुरुतुल्यं जितेन्द्रियम् ।  
प्राणान्ते ऽपि च कर्तव्यं पूजनं मोक्षदायकम् ॥ म्भ्त्_१४।४१  
नो यजेद् यदि मोहेन सैव पापमयी भवेत् ॥ म्भ्त्_१४।४२  

