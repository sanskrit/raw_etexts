---
title: Siva-Upanisad (plain text)

---
## Intro

Siva-Upanisad (plain text)  

Siva-Upanisad  
Based on the edition included in:  
Un-published Upanisads / ed. by the Pandits of Adyar Library  
under the supervision of C. Kunhan Raja  
Adyar 1933 (The Adyar Library Series ; 14)  
  
Input by Reinhold Gruenendahl  

Plain text version  

## पाठः

शिवोपनिषद्  

कैलासशिखरासीनम् अशेषामरपूजितम्  ।  
कालघ्नं श्रीमहाकालम् ईश्वरं ज्ञानपारगम्  ॥ १।१ ॥  
सम्पूज्य विधिवद् भक्त्या ऋष्यात्रेयः सुसंयतः  ।  
सर्वभूतहितार्थाय पप्रच्छेदं महामुनिः  ॥ १।२ ॥  
  
ज्ञानयोगं न विन्दन्ति ये नरा मन्दबुद्धयः  ।  
ते मुच्यन्ते कथं घोराद् भगवन् भवसागरात्  ॥ १।३ ॥  
  
एवं पृष्टः प्रसन्नात्मा ऋष्य् आत्रेयेण धीमता  ।  
मन्दबुद्धिविमुक्त्यर्थं महाकालः प्रभाषते  ॥ १।४ ॥  
  
महादेव उवाच  
पुरा रुद्रेण गदिताः शिवधर्माः सनातनाः  ।  
देव्याः सर्वगणानां च सङ्क्षेपाद् ग्रन्थकोटिभिः  ॥ १।५ ॥  
आयुः प्रज्ञां तथा शक्तिं प्रसमीक्ष्य नॄणाम् इह  ।  
तापत्रयप्रपीडां च भोगतृष्णाविमोहिनीम्  ॥ १।६ ॥  
ते धर्माः स्कन्दनन्दिभ्याम् अन्यैश् च मुनिसत्तमैः  ।  
सारमादाय निर्दिष्टाः सम्यक्प्रकरणान्तरैः  ॥ १।७ ॥  
साराद् अपि महासारं शिवोपनिषदं परम्  ।  
अल्पग्रन्थं महार्थं च प्रवक्ष्यामि जगद्धितम्  ॥ १।८ ॥  
शिवः शिव इमे शान्त- नाम चाद्यं मुहुर्मुहुः  ।  
उच्चारयन्ति तद् भक्त्या ते शिवा नात्र संशयः  ॥ १।९ ॥  
अशिवाः पाशसंयुक्ताः पशवः सर्वचेतनाः  ।  
यस्माद् विलक्षणास् तेभ्यस् तस्माद् ईशः शिवः स्मृतः  ॥ १।१० ॥  
  
गुणो बुद्धिर् अहङ्कारस् तन्मात्राणीन्द्रियानि च  ।  
भूतानि च चतुर्विंशद् इति पाशाः प्रकीर्तिताः  ॥ १।११ ॥  
पञ्चविंशकम् अज्ञानं सहजं सर्वदेहिनाम्  ।  
पाशाजालस्य तन् मूलं प्रकृतिः कारणाय नः  ॥ १।१२ ॥  
सत्यज्ञाने निबध्यन्ते पुरुषाः पाशबन्धनैः  ।  
मद्भावाच् च विमुच्यन्ते ज्ञानिनः पाशपञ्जरात्  ॥ १।१३ ॥  
षड्विंशकश् च पुरुषः पशुर् अज्ञः शिवागमे  ।  
सप्तविंश इति प्रोक्तः शिवः सर्वजगत्पतिः  ॥ १।१४ ॥  
यस्माच् छिवः सुसम्पूर्णः सर्वज्ञः सर्वगः प्रभुः  ।  
तस्मात् स पाशहरितः स विशुद्धः स्वभावतः  ॥ १।१५ ॥  
पशुपाशपरः शान्तः परमज्ञानदेशिकः  ।  
शिवः शिवाय भूतानां तं विज्ञाय विमुच्यते  ॥ १।१६ ॥  
  
एतद् एव परं ज्ञानं शिव इत्य् अक्षरद्वयम्  ।  
विचाराद् याति विस्तारं तैलबिन्दुर् इवाम्भसि  ॥ १।१७ ॥  
सकृद् उच्चारितं येन शिव इत्य् अक्षरद्वयम्  ।  
बद्धः परिकरस् तेन मोक्षोपगमनं प्रति  ॥ १।१८ ॥  
द्व्यक्षरः शिवमन्त्रो ऽयं शिवोपनिषदि स्मृतः  ।  
एकाक्षरः पुनश् चायम् ओम् इत्य् एवं व्यवस्थितः  ॥ १।१९ ॥  
नामसङ्कीर्तणाद् एव शिवस्याशेषपातकैः  ।  
यतः प्रमुच्यते क्षिप्रं मन्त्रो ऽयं द्व्यक्षरः परः  ॥ १।२० ॥  
यः शिवं शिवम् इत्य् एवं द्व्यक्षरं मन्त्रम् अभ्यसेत्  ।  
एकाक्षरं वा सततं स याति परमं पदम्  ॥ १।२१ ॥  
मित्रस्वजनबन्धूनां कुर्यान् नाम शिवात्मकम्  ।  
अपि तत् कीर्तनाद् याति पापमुक्तः शिवं पुरम्  ॥ १।२२ ॥  
विज्ञेयः स शिवः शान्तो नरस् तद्भावभावितः  ।  
आस्ते सदा निरुद्विग्नः स देहान्ते विमुच्यते  ॥ १।२३ ॥  
हृद्य् अन्तःकरणं ज्ञेयं शिवस्य आयतनं परम्  ।  
हृत्पद्मं वेदिका तत्र लिङ्गम् ॐकारम् इष्यते  ॥ १।२४ ॥  
पुरुषः स्थापको ज्ञेयः सत्यं सम्मार्जनं स्मृतम्  ।  
अहिंसा गोमयं प्रोक्तं शान्तिश् च सलिलं परम्  ॥ १।२५ ॥  
कुर्यात् सम्मार्जनं प्राज्ञो वैराग्यं चन्दनं स्मृतम्  ।  
पूजयेद् ध्यानयोगेन सन्तोषैः कुसुमैः सितैः  ॥ १।२६ ॥  
धूपश् च गुग्गुलुर् देयः प्राणायामसमुद्भवः  ।  
प्रत्याहारश् च नैवेद्यम् अस्तेयं च प्रदक्षिणम्  ॥ १।२७ ॥  
इति दिव्योपचारैश् च सम्पूज्य परमं शिवम्  ।  
जपेद् ध्यायेच् च मुक्त्यर्थं सर्वसङ्गविवर्जितः  ॥ १।२८ ॥  
ज्ञानयोगविनिर्मुक्तः कर्मयोगसमावृत्तः  ।  
मृतः शिवपुरं गच्छेत् स तेन शिवकर्मणा  ॥ १।२९ ॥  
तत्र भुक्त्वा महाभोगान् प्रलये सर्वदेहिनाम्  ।  
शिवधर्माच् छिवज्ञानं प्राप्य मुक्तिम् अवाप्नुयात्  ॥ १।३० ॥  
ज्ञानयोगेन मुच्यन्ते देहपाताद् अनन्तरम्  ।  
भोगान् भुक्त्वा च मुच्यन्ते प्रलये कर्मयोगिनः  ॥ १।३१ ॥  
तस्माज् ज्ञानविदो योगात् तथाज्ञाः कर्मयोगिनः  ।  
सर्व एव विमुच्यन्ते ये नराः शिवम् आश्रिताः  ॥ १।३२ ॥  
स भोगः शिवविद्यार्थं येषां कर्मास्ति निर्मलम्  ।  
ते भोगान् प्राप्य मुच्यन्ते प्रलये शिवविद्यया  ॥ १।३३ ॥  
विद्या सङ्कीर्तनीया हि येषां कर्म न विद्यते  ।  
ते चावर्त्य विमुच्यन्ते यावत् कर्म न तद् भवेत्  ॥ १।३४ ॥  
शिवज्ञानविदं तस्मात् पूजयेद् विभवैर् गुरुम्  ।  
विद्यादानं च कुर्वीत भोगमोक्षजिगीषया  ॥ १।३५ ॥  
शिवयोगी शिवज्ञानी शिवजापी तपोऽधिकः  ।  
क्रमशः कर्मयोगी च पञ्चैते मुक्तिभाजनाः  ॥ १।३६ ॥  
कर्मयोगस्य यन् मूलं तद् वक्ष्यामि समासतः  ।  
लिङ्गम् आयतनं चेति तत्र कर्म प्रवर्तते  ॥ १।३७ ॥  
  
॥ इति शिवोपनिषदि मुक्तिनिर्देशाध्यायः प्रथमः  ॥  

अथ पूर्वस्थितो लिङ्गे गर्भः स त्रिगुणो भवेत्  ।  
गर्भाद् वापि विभागेन स्थाप्य लिङ्गं शिवालये  ॥ २।१ ॥  
यावल् लिङ्गस्य दैर्घ्यं स्यात् तावद् वेद्याश् च विस्तरः  ।  
लिङ्गतृतीयभागेन भवेद् वेद्याः समुच्छ्रयः  ॥ २।२ ॥  
भागम् एकं न्यसेद् भूमौ द्वितीयं वेदिमध्यतः  ।  
तृतीयभागे पूजा स्वाद् इति लिङ्गं त्रिधा स्थितम्  ॥ २।३ ॥  
भूमिस्थं चतुरश्रं स्वाद् अष्टाश्रं वेदिमध्यतः  ।  
पूजार्थं वर्तुलं कार्यं दैर्घ्यात् त्रिगुणविस्तरम्  ॥ २।४ ॥  
अधोभागे स्थितः स्कन्दः स्थिता देवी च मध्यतः  ।  
ऊर्ध्वं रुद्रः क्रमाद् वापि ब्रह्मविष्णुमहेश्वराः  ॥ २।५ ॥  
एत एव त्रयो लोका एत एव त्रयो गुणाः  ।  
एत एव त्रयो वेदा एतच् चान्यत् स्थितं त्रिधा  ॥ २।६ ॥  
नवहस्तः स्मृतो ज्येष्ठः षड्ढस्तश् चापि मध्यमः  ।  
विद्यात् कनीयस् त्रैहस्तं लिङ्गमानम् इदं स्मृतम्  ॥ २।७ ॥  
गर्भस्यानतः प्रविस्तारस् तदूनश् च न शस्यते  ।  
गर्भस्यानतः प्रविस्ताराद् तदुपर्य् अपि संस्थितम्  ॥ २।८ ॥  
प्रासादं कल्पयेच् छ्रीमान् विभजेत त्रिधा पुनः  ।  
भाग एको भवेज् जङ्घा द्वौ भागौ मञ्जरी स्मृता  ॥ २।९ ॥  
मञ्जर्या अर्धभागस्थं शुकनासं प्रकल्पयेत्  ।  
गर्भाद् अर्धेन विस्तारम् आयामं च सुशोभनम्  ॥ २।१० ॥  
गर्भाद् वापि त्रिभागेन शुकनासं प्रकल्पयेत्  ।  
गर्भाद् अर्धेन विस्तीर्णा गर्भाच् च द्विगुणायता  ॥ २।११ ॥  
जङ्घाभिश् च भवेत् कार्या मञ्जर्यङ्गुलराशिना  ।  
प्रासादार्धेन विज्ञेयो मण्डपस् तस्य वामतः  ॥ २।१२ ॥  
मण्डपात् पादविस्तीर्णा जगती तावदुच्छ्रिता  ।  
प्रासादस्य प्रमाणेन जगत्या सार्धम् अङ्गणम्  ॥ २।१३ ॥  
प्राकारं तत्समन्ताच् च गुपुराद् आलभूषितम्  ।  
प्राकारान्तः स्थितं कार्यं वृषस्थानं समुच्छ्रितम्  ॥ २।१४ ॥  
नन्दीश्वरमहाकालौ द्वारशाखाव्यवस्थितौ  ।  
प्राकाराद् दक्षिणे कार्यं सर्वोपकरणान्वितम्  ॥ २।१५ ॥  
पञ्चभौमं त्रिभौमं वा योगीन्द्रावसथं महत्  ।  
प्राकारगुप्तं तत् कार्यं मैत्रस्थानसमन्वितम्  ॥ २।१६ ॥  
स्थानाद् दशसमायुक्तं भव्यवृक्षजलान्वितम्  ।  
तन् महानसम् आग्नेय्यां पूर्वतः सत्त्रमण्डपम्  ॥ २।१७ ॥  
स्थानं चण्डेशम् ऐशान्यां पुष्पारामं तथोत्तरम्  ।  
कोष्ठागारं च वायव्यां वारुण्यां वरुणालयम्  ॥ २।१८ ॥  
शमीन्धनकुशस्थानम् आयुधानां च नैरृतम्  ।  
सर्वलोकोपकाराय नगरस्थं प्रकल्पयेत्  ॥ २।१९ ॥  
श्रीमदायतनं शम्भोर् योगिनां विजने वने  ।  
शिवस्यायतने यावत् समेताः परमाणवः  ॥ २।२० ॥  
मन्वन्तराणि तावन्ति कर्तुर् भोगाः शिवे पुरे  ।  
महाप्रतिमलिङ्गानि महान्त्य् आयतनानि च  ॥ २।२१ ॥  
कृत्वाप्नोति महाभोगान् अन्ते मुक्तिं च शाश्वतीम्  ।  
लिङ्गप्रतिष्ठां कुर्वीत यदा तल्लक्षणं कृती  ॥ २।२२ ॥  
पञ्चगव्येन संशोध्य पूजयित्वाधिवासयेत्  ।  
पालाशोदुम्बराश्वत्थ- पृषदाज्यतिलैर् यवैः  ॥ २।२३ ॥  
अग्निकार्यं प्रकुर्वीत दद्यात् पूर्णाहुतित्रयम्  ।  
शिवस्याष्टशतं हुत्वा लिङ्गमूलं स्पृशेद् बुधः  ॥ २।२४ ॥  
एवं मध्ये ऽवसाने तन् मूर्तिमन्त्रैश् च मूर्तिषु  ।  
अष्टौ मूर्तीश्वराः कार्याः नवमः स्थापकः स्मृतः  ॥ २।२५ ॥  
  
प्रातः संस्थापयेल् लिङ्गं मन्त्रैस् तु नवभिः क्रमात्  ।  
महास्नापनपूजां च स्थाप्य लिङ्गं प्रपूजयेत्  ॥ २।२६ ॥  
गुरोर् मूर्तिधराणां च दद्याद् उत्तमदक्षिणाम्  ।  
यतीनां च समस्तानां दद्यान् मध्यमदक्षिणाम्  ॥ २।२७ ॥  
दीनान्धकृपणेभ्यश् च सर्वासाम् उपकल्पयेत्  ।  
सर्वभक्ष्यान्नपानाद्यैर् अनिषिद्धं च भोजनम्  ॥ २।२८ ॥  
कल्पयेद् आगतानां च भूतेभ्यश् च बलिं हरेत्  ।  
रात्रौ मातृगणानां च बलिं दद्याद् विशेषतः  ॥ २।२९ ॥  
  
एवं यः स्थापयेल् लिङ्गं तस्य पुण्यफलं शृणु  ।  
कुलत्रिंशकम् उद्धृत्य भृत्यैश् च परिवारितः  ॥ २।३० ॥  
कलत्रपुत्रमित्राद्यैः सहितः सर्वबान्धवैः  ।  
विमुच्य पापकलिलं शिवलोकं व्रजेन् नरः  ।  
तत्र भुक्त्वा महाभोगान् प्रलये मुक्तिम् आप्नुयात्  ॥ २।३१ ॥  
  
॥ इति शिवोपनिषदि लिङ्गायतनाध्यायो द्वितीयः  ॥  

अथान्यैर् अल्पवित्तैश् च नृपैश् च शिवभावितैः  ।  
शक्तितः स्वाश्रमे कार्यं शिवशान्तिगृहद्वयम्  ॥ ३।१ ॥  
गृहस्येशानदिग्भागे कार्यम् उत्तरतो ऽपि वा  ।  
खात्वा भूमिं समुद्धृत्य शल्यान् आकोट्य यत्नतः  ॥ ३।२ ॥  
शिवदेवगृहं कार्यम् अष्टहस्तप्रमाणतः  ।  
दक्षिणोत्तरदिग्भागे किञ्चिच् दीर्घं प्रकल्पयेत्  ॥ ३।३ ॥  
हस्तमात्रप्रमाणं च दृढपट्टचतुष्टयम्  ।  
चतुष्कोणेषु संयोज्यम् अर्घ्यपात्रादिसंश्रयम्  ॥ ३।४ ॥  
गर्भमध्ये प्रकुर्वीत शिववेदिं सुशोभनाम्  ।  
उदगर्वाक् च्छ्रितां(?) किञ्चिच् चतुःशीर्षकसंयुताम्  ॥ ३।५ ॥  
त्रिहस्तायाम् अविस्ताराम् षोडशाङ्गुलम् उच्छ्रिताम्  ।  
तच्छीर्षाणीव हस्तार्धम् आयामाद् विस्तरेण च  ॥ ३।६ ॥  
शिवस्थण्डिलम् इत्य् एतच् चतुर्हस्तं समं शिरः  ।  
मूर्तिनैवेद्यदीपानां विन्यासार्थं प्रकल्पयेत्  ॥ ३।७ ॥  
शैवलिङ्गेन कार्यं स्यात् कार्यं मणिजपार्थिवैः  ।  
स्थण्डिलार्धे च कुर्वन्ति वेदिम् अन्यां सवर्तुलाम्  ॥ ३।८ ॥  
षोडशाङ्गुलम् उत्सेधां विस्तीर्णां द्विगुणेन च  ।  
गृहे न स्थापयेच् छैलं लिङ्गं मणिजम् अर्चयेत्  ॥ ३।९ ॥  
त्रिसन्ध्यं पार्थिवं वापि कुर्याद् अन्यद् दिनेदिने  ।  
सर्वेषाम् एव वर्णानां स्फाटिकं सर्वकामदम्  ॥ ३।१० ॥  
सर्वदोषविनिर्मुक्तम् अन्यथा दोषम् आवहेत्  ।  
आयुष्मान् बलवाञ् श्रीमान् पुत्रवान् धनवान् सुखी  ॥ ३।११ ॥  
वरम् इष्टं च लभते लिङ्गं पार्थिवम् अर्चयन्  ।  
तस्माद् धि पार्थिवं लिङ्गं ज्ञेयं सर्वार्थसाधकम्  ॥ ३।१२ ॥  
निर्दोषं सुलभं चैव पूजयेत् सततं बुधः  ।  
यथा यथा महालिङ्गं पूजा श्रद्धा यथा यथा  ॥ ३।१३ ॥  
तथा तथा महत् पुण्यं विज्ञेयम् अनुरूपतः  ।  
प्रतिमालिङ्गवेदीषु यावन्तः परमाणवः  ।  
तावत्कल्पान् महाभोगस् तत्कर्तास्ते शिवे पुरे  ॥ ३।१४ ॥  
  
॥ इति शिवोपनिषदि शिवगृहाध्यायस् तृतीयः  ॥  

अथैकभिन्नाविच्छिन्नं पुरतः शान्तिमण्डपम्  ।  
पूर्वापराष्टहस्तं स्याद् द्वादशोत्तरदक्षिणे  ॥ ४।१ ॥  
तद् द्वारभित्तिसम्बद्धं कपिच्छुकसमावृतम्  ।  
पटद्वयं भवेत् स्थाप्य स्रुवाद्यावारहेतुना  ॥ ४।२ ॥  
द्वारं त्रिशाखं विज्ञेयं नवत्यङ्गुलम् उच्छ्रितम्  ।  
तदर्धेन च विस्तीर्णं सत्कवाटं शिवालये  ॥ ४।३ ॥  
दीर्घं पञ्चनवत्या च पञ्चशाखासुशोभितम्  ।  
सत्कवाटद्वयोपेतं श्रीमद् वाहनमण्टपम्  ॥ ४।४ ॥  
द्वारं पश्चान्मुखं ज्ञेयम् अशेषार्थप्रसाधकम्  ।  
अभावे प्राङ्मुखं कार्यम् उदग्दक्षिणतो न च  ॥ ४।५ ॥  
गवाक्षकद्वयं कार्यम् अपिधानं सुशोभनम्  ।  
धूमनिर्गमनार्थाय दक्षिणोत्तरकुड्ययोः  ॥ ४।६ ॥  
आग्नेयभागात् परितः कार्या जालगवाक्षकाः  ।  
ऊर्ध्वस्तूपिकया युक्ता ईषच्छिद्रपिधानया  ॥ ४।७ ॥  
शिवाग्निहोत्रकुण्डं च वृत्तं हस्तप्रमाणतः  ।  
चतुरश्रवेदि(का) श्रीमन् मेखलात्रयभूषितम्  ॥ ४।८ ॥  
कुड्यं द्विहस्तविस्तीऋणं पञ्चहस्तसमुच्छ्रितम्  ।  
शिवाग्निहोत्रशरणं कर्तव्यम् अतिशोभनम्  ॥ ४।९ ॥  
जगतीस्तम्भपट्टाद्यं सप्तसङ्ख्यं च कल्पयेत्  ।  
बन्धयोगविनिर्मुक्तं तुल्यस्थानपदान्तरम्  ॥ ४।१० ॥  
ऐष्टकं कल्पयेद् यत्नाच् छिवाग्न्यायतनं महत्  ।  
चतुःप्रेगीवकोपेतम्(?) एकप्रेगीवकेन वा(?)  ॥ ४।११ ॥  
सुधाप्रलिप्तं कर्तव्यं पञ्चाण्डकबिभूषितम्  ।  
शिवाग्निहोत्रशरणं चतुरण्डकसंयुतम्  ॥ ४।१२ ॥  
बहिस् तद् एव जगती त्रिहस्ता वा सुकुट्टिमा  ।  
तावद् एव च विस्तीर्णा मेखलादिविभूषिता  ॥ ४।१३ ॥  
कर्तव्या चात्र जगती तस्याश् चाधः समन्ततः  ।  
द्विहस्तमात्रविस्तीर्णा तदर्धार्धसमुच्छ्रिता  ॥ ४।१४ ॥  
अन्या वृत्ता प्रकर्तव्या रुद्रवेदी सुशोभना  ।  
दशहस्तप्रमाणा च चतुरङ्गुलम् उच्छ्रिता  ॥ ४।१५ ॥  
रुद्रमातृगणानां च दिक्पतीनां च सर्वदा  ।  
सर्वाग्रपाकसंयुक्तं तासु नित्यबलिं हरेत्  ॥ ४।१६ ॥  
वेद्य् अन्या सर्वभूतानां बहिः कार्या द्विहस्तिका  ।  
वृषस्थानं च कर्तव्यं शिवालोकनसम्मुखम्  ॥ ४।१७ ॥  
अग्रार्षसवितुर् व्योम वृषः कार्यश् च पश्चिमे  ।  
व्योम्नश् चाधस् त्रिगर्भं स्यात् पितृतर्पणवेदिका  ॥ ४।१८ ॥  
प्राकारान्तर्बहिः कार्यं श्रीमद् गोपुरभूषितम्  ।  
पुष्पारामजलोपेतं प्राकारान्तं च कारयेत्  ॥ ४।१९ ॥  
मृद्दारुजं तृणच्छन्नं प्रकुर्वीत शिवालयम्  ।  
भूमिकाद्वयविन्यासाद् उत्क्षिप्तं कल्पयेद् बुधः  ॥ ४।२० ॥  
शिवदक्षिणतः कार्यं तभुक्तेर् योग्यम् आलयम्  ।  
शय्यासनसमायुक्तं वास्तुविद्याविनिर्मितम्  ॥ ४।२१ ॥  
ध्वजसिंहौ वृषगजौ चत्वारः शोभनाः स्मृताः  ।  
धूमश्वगर्दभध्वाङ्क्षाश् चत्वारश् चार्थनाशकाः  ॥ ४।२२ ॥  
गृहस्यायामविस्तारं कृत्वा त्रिगुणम् आदितः  ।  
अष्टभिः शोधयेद् आपैः शेषश् च गृहम् आदिशेत्  ॥ ४।२३ ॥  
  
इति शान्तिगृहं कृत्वा रुद्राग्निं यः प्रवर्तयेत्  ।  
अप्य् एकं दिवसं भक्त्या तस्य पुण्यफलं शृणु  ॥ ४।२४ ॥  
कलत्रपुत्रमित्राद्यैः स भृत्यैः परिवारितः  ।  
कुलैकविंशद् उत्तार्य देवलोकम् अवाप्नुयात्  ॥ ४।२५ ॥  
नीलोत्पलदलश्यामाः पीनवृत्तपयोधराः  ।  
हेमवर्णाः स्त्रियश् चान्याः सुन्दर्यः प्रियदर्शनाः  ॥ ४।२६ ॥  
ताभिः सार्धं महाभोगैर् विमानैः सार्वकामिकैः  ।  
इच्छया क्रीडते तावद् यावद् आभूतसम्प्लवम्  ॥ ४।२७ ॥  
ततः कल्पाग्निना सार्धं दह्यमानं सुविह्वलम्  ।  
दृष्ट्वा विरज्यते भूयो भवभोगमहार्णवात्  ॥ ४।२८ ॥  
ततः सम्पृच्छते रुद्रांस् तत्रस्थान् ज्ञानपारगान्  ।  
तेभ्यः प्राप्य शिवज्ञानं शान्तं निर्वाणम् आप्नुयात्  ॥ ४।२९ ॥  
अविरक्तश् च भोगेभ्यः सप्त जन्मानि जायते  ।  
पृथिव्यधिपतिः श्रीमान् इच्छया वा द्विजोत्तमः  ॥ ४।३० ॥  
सप्तमाज् जन्मनश् चान्ते शिवज्ञानम् अनाप्नुयात्  ।  
ज्ञानाद् विरक्तः संसाराच् छुद्धः खान्य् अधितिष्ठति  ॥ ४।३१ ॥  
इत्य् एतद् अखिलं कार्यं फलम् उक्तं समासतः  ।  
उत्सवे च पुनर् ब्रूमः प्रत्येकं द्रव्यजं फलम्  ॥ ४।३२ ॥  
  
सद्गन्धगुटिकाम् एकां लाक्षां प्राण्यङ्गवर्जिताम्  ।  
कर्पासास्थिप्रमाणं च हुत्वाग्नौ शृणुयात् फलम्  ॥ ४।३३ ॥  
यावत् सत्गन्धगुटिका शिवाग्नौ सङ्ख्यया हुता  ।  
तावत्कोट्यस् तु वर्षाणि भोगान् भुङ्क्ते शिवे पुरे  ॥ ४।३४ ॥  
एकाङ्गुलप्रमाणेन हुत्वाग्नौ चन्दनाहुतिम्  ।  
वर्षकोटिद्वयं भोगैर् दिव्यैः शिवपुरे वसेत्  ॥ ४।३५ ॥  
यावत्केसरसङ्ख्यानं कुसुमस्यानले हुतम्  ।  
तावद्युगसहस्राणि शिवलोके महीयते  ॥ ४।३६ ॥  
नागकेसरपुष्पं तु कुङ्कुमार्धेन कीर्तितम्  ।  
यत् फलं चन्दनस्योक्तम् उशीरस्य तदर्धकम्  ॥ ४।३७ ॥  
यत् पुष्पधूपभष्यान्न- दधिक्षीरघृतादिभिः  ।  
पुण्यलिङ्गार्चने प्रोक्तं तद् धोमस्य दशाधिकम्  ॥ ४।३८ ॥  
हुत्वाग्नौ समिधस् तिस्रौ शिवोमास्कन्दनामभिः  ।  
पश्चाद् दद्यात् तिलान्नानि होमयीत यथाक्रमम्  ॥ ४।३९ ॥  
पलाशाअङ्कुरजारिष्ट- पालाल्यः(?) समिधः शुभाः  ।  
पृषदाज्यप्लुता हुत्वा शृणु यत् फलम् आप्नुयात्  ॥ ४।४० ॥  
पलाशाङ्कुरसङ्ख्यानां यावद् अग्नौ हुतं भवेत्  ।  
तावत्कल्पान् महाभोगैः शिवलोके महीयते  ॥ ४।४१ ॥  
तल्लक्ष्यमध्यसम्भूतं हुत्वाग्नौ समिधः शुभाः  ।  
कल्पार्धसम्मितं कालं भोगान् भुङ्क्ते शिवे पुरे  ॥ ४।४२ ॥  
शमीसमित्फलं देयम् अब्दान् अपि च लक्षकम्  ।  
शम्यर्धफलवच्छेषाः समिधः क्षीरवृक्षजाः  ॥ ४।४३ ॥  
तिलसङ्ख्यांस् तिलान् हुत्वा ह्य् आज्याक्ता(?) यावती भवेत्  ।  
तावत् स वर्षलक्षांस् तु भोगान् भुङ्क्ते शिवे पुरे  ॥ ४।४४ ॥  
यावत् सुरौषधीरज्ञस्(?) तिलतुल्यफलं स्मृतम्  ।  
इतरेभ्यस् तिलेभ्यश् च कृष्णानां द्विगुणं फलम्  ॥ ४।४५ ॥  
लाजाक्षताः सगोधूमाः वर्षलक्षफलप्रदाः  ।  
दशसाहस्रिका ज्ञेयाः शेषाः स्युर् बीजजातयः  ॥ ४।४६ ॥  
पलाशेन्धनजे वह्नौ होमस्य द्विगुणं फलम्  ।  
क्षीरवृक्षसमृद्धे ऽग्नौ फलं सार्धार्धिकं भवेत्  ॥ ४।४७ ॥  
असमिद्धे सधूमे च होमकर्म निरर्थकम्  ।  
अन्धश् च जायमानः स्याद् दारिद्र्योपहतस् तथा  ॥ ४।४८ ॥  
न च कण्टकिभिर् वृक्षैर् अग्निं प्रज्वाल्य होमयेत्  ।  
शुष्कैर् नवैः प्रशस्तैश् च काष्ठैर् अग्निं समिन्धयेत्  ॥ ४।४९ ॥  
एवम् आज्याहुतिं हुत्वा शिवलोकम् अवाप्नुयात्  ।  
तत्र कल्पशतं भोगान् भुङ्क्ते दिव्यान् यथेप्सितान्  ॥ ४।५० ॥  
स्रुचैकाहितमात्रेण व्रतस्यापूरितेन च  ।  
याहुतिर् दीयते वह्नौ सा पूर्णाहुतिर् उच्यते  ॥ ४।५१ ॥  
एकां पूर्णाहुतिं हुत्वा शिवेन शिवभावितः  ।  
सर्वकामम् अवाप्नोति शिवलोके व्यवस्थितः  ॥ ४।५२ ॥  
अशेषकुलजैर् सार्धं स भृत्यैः परिवारितः  ।  
आभूतसम्प्लवं यावद् भोगान् भुङ्क्ते यथेप्सितान्  ॥ ४।५३ ॥  
ततश् च प्रलये प्राप्ते सम्प्राप्य ज्ञानम् उत्तमम्  ।  
प्रसादाद् ईश्वरस्यैव मुच्यते भवसागरात्  ॥ ४।५४ ॥  
शिवपूर्णाहुतिं वह्नौ पतन्तीं यः प्रपश्यति  ।  
सो ऽपि पापरि नरः सर्वैर् मुक्तः शिवपुरं व्रजेत्  ॥ ४।५५ ॥  
शिवाग्निधूमसंस्पृष्टा जीवाः सर्वे चराचराः  ।  
ते ऽपि पापविनिर्मुक्ताः स्वर्गं यान्ति न संशयः  ॥ ४।५६ ॥  
शिवयज्ञमहावेद्या जायते ये न सन्ति वा  ।  
ते ऽपि यान्ति शिवस्थानं जीवाः स्थावरजङ्गमाः  ॥ ४।५७ ॥  
पूर्णाहुतिं घृताभावे क्षीरतैलेन कल्पयेत्  ।  
होमयेद् अतसीतैलं तिलतैलं विना नरः  ॥ ४।५८ ॥  
सर्षपेङ्गुडिकाशाम्र- करञ्जमधुकाक्षजम्  ।  
प्रियङ्गुबिल्वपैप्पल्य- नालिकेरसमुद्भवम्(?)  ॥ ४।५९ ॥  
इत्य् एवम् आदिकं तैलम् आज्याभावे प्रकल्पयेत्  ।  
दूर्वया बिल्वपत्त्रैर् वा समिधः सम्प्रकीर्तिताः  ॥ ४।६० ॥  
अन्नार्थं होमयेत् क्षीरं दधि मूलफलानि वा  ।  
तिलार्थं तण्डुलैः कुर्याद् दर्भार्थं हरितैस् तृणैः  ॥ ४।६१ ॥  
परिधीनाम् अभावेन शरैर् वंशैश् च कल्पयेत्  ।  
इन्धनानाम् अभावेन दीपयेत् तृणगोमयैः  ॥ ४।६२ ॥  
गोमयानाम् अभावेन महत्य् अम्भसि होमयेत्  ।  
अपाम् असम्भवे होमं भूमिभागे मनोहरे  ॥ ४।६३ ॥  
विप्रस्य दक्षिणे पाणाव् अश्वत्थे तदभावतः ।  
छागस्य दक्षिणे कर्णे कुशमूले च होमयेत्  ॥ ४।६४ ॥  
स्वात्माग्नौ होमयेत् प्राज्ञः सर्वाग्नीनाम् असम्भवे  ।  
अभावे न त्यजेत् कर्म कर्मयोगविधौ स्थितः  ॥ ४।६५ ॥  
आपत्काले ऽपि यः कुर्याच् छिवाग्नेर् मनसार्चनम्  ।  
स मोहकञ्चुकं त्यक्त्वा परां शान्तिम् अवाप्नुयात्  ॥ ४।६६ ॥  
प्राणाग्निहोत्रं कुर्वन्ति परमं शिवयोगिनः  ।  
बाह्यकर्मविनिर्मुक्ता ज्ञानध्यानसमाकुलाः  ॥ ४।६७ ॥  
  
॥ इति शिवोपनिषदि शान्तिगृहाग्निकार्याध्यायश् चतुर्थः  ॥  

अथाग्नेयं महास्नानम् अलक्ष्मीमलनाशनम्  ।  
सर्वपापहरं दिव्यं तपः श्रीकीर्तिवर्धनम्  ॥ ५।१॥  
अग्निरूपेण रुद्रेण स्वतेजः परमं बलम्  ।  
भूतिरूपं समुद्गीर्णं विशुद्धं दुरितापहम्  ॥ ५।२॥  
यक्षरक्षःपिशाचानां ध्वंसनं मन्त्रसत्कृतम्  ।  
रक्षार्थं बालरूपाणां सूतिकानां गृहेषु च  ॥ ५।३॥  
यश् च भुङ्क्ते द्विजः कृत्वा अन्नस्य वा परिधित्रयम्(?)  ।  
अपि शूद्रस्य पङ्क्तिस्थः पङ्क्तिदोषैर् न लिप्यते  ॥ ५।४॥  
आहारम् अर्धभुक्तं च कीटकेशादिदूषितम्  ।  
तावन्मात्रं समुद्धृत्य भूतिस्पृष्टं विशुद्ध्यति  ॥ ५।५॥  
आरण्यं गोमयकृतं करीषं वा प्रशस्यते  ।  
शर्करापांसुनिर्मुक्तम् अभावे काष्ठभस्मना  ॥ ५।६॥  
स्वगृहाश्रमवल्लिभ्यः कुलालालयभस्मना  ।  
गोमयेषु च दग्धेषु हीष्टकानि च येषु च  ॥ ५।७॥  
सर्वत्र विद्यते भस्म दुःखापार्जनरक्षणम् (दुःखोपार्)  ।  
शङ्खकुन्देन्दुवर्णाभम् आदद्याज् जन्तुवर्जितम्  ॥ ५।८॥  
भस्मानीय प्रयत्नेन तद् रक्षेद् यत्नवांस् तथा  ।  
मार्जारमूषिकाद्यैश् च नोपहन्येत तद् यथा  ॥ ५।९॥  
पञ्चदोषविनिर्मुक्तं गुणपञ्चकसंयुतम्  ।  
शिवैकादशिकाजप्तं शिवभस्म प्रकीर्तितम्  ॥ ५।१०॥  
जातिकारुकवाक्काय- स्थानदुष्टं च पञ्चमम्  ।  
पापघ्नं शाङ्करं रक्षा- पवित्रं योगदं गुणाः(?)  ॥ ५।११॥  
शिवव्रतस्य शान्तस्य भासकत्वाच् छुभस्य च  ।  
भक्षणात् सर्वपापानां भस्मेति परिकीर्तितम्  ॥ ५।१२॥  
भस्मस्नानं शिवस्नानं वारुणाद् अधिकं स्मृतम्  ।  
जन्तुशैवालनिर्मुक्तम् आग्नेयं पङ्कवर्जितम्  ॥ ५।१३॥  
अपवित्रं भवेत् तोयं निशि पूर्वम् अनाहृतम्  ।  
नदीतडागवापिषु गिरिप्रस्रवणेषु च  ॥ ५।१४॥  
स्नानं साधारणं प्रोक्तं वारुणं सर्वदेहिनाम्  ।  
असाधारणम् एवोक्तं भस्मस्नानं द्विजन्मनाम्  ॥ ५।१५॥  
त्रिकालं वारुणस्नानाद् अनारोग्यं प्रजायते  ।  
आग्नेयं रोगशमनम् एतस्माद् सार्वकामिकम्  ॥ ५।१६॥  
सन्ध्यात्रये ऽर्धरात्रे च भुक्त्वा चान्नविरेचने  ।  
शिवयोग्य् आचरेत् स्नानम् उच्चारादिक्रियासु च  ॥ ५।१७॥  
भस्मास्तृते महीभागे समे जन्तुविवर्जिते  ।  
ध्यायमानः शिवं योगी रजन्यन्तं शयीत च  ॥ ५।१८ ॥  
एकरात्रोषितस्यापि या गतिर् भस्मशायिनः  ।  
न सा शक्या गृहस्थेन प्राप्तुं यज्ञशतैर् अपि  ॥ ५।१९ ॥  
गृहस्थस् त्र्यायुष्ॐकारैः स्नानं कुर्यात् त्रिपुण्ड्रकैः  ।  
यतिः सार्वाङ्गिकं स्नानम् आपादतलमस्तकात्  ॥ ५।२० ॥  
शिवभक्तस् त्रिधा वेद्यां भस्मस्नानफलं लभेत्  ।  
हृदि मूर्ध्नि ललाटे च शूद्रः शिवगृहाश्रमी  ॥ ५।२१ ॥  
गणाः प्रव्रजिताः शान्ताः भूतिम् आलभ्य पञ्चधा  ।  
शिरोललाटे हृद्बाह्वोर् भस्मस्नानफलं लभेत्  ॥ ५।२२ ॥  
संवत्सरं तदर्धं वा चतुर्दश्यष्टमीषु च  ।  
यः कुर्याद् भस्मना स्नानं तस्य पुण्यफलं शृनु  ॥ ५।२३ ॥  
शिवभस्मनि यावन्तः समेताः परमाणवः  ।  
तावद्वर्षसहस्राणि शिवलोके महीयते  ॥ ५।२४ ॥  
एकविंशकुलोपेतः पत्नीपुत्रादिसंयुतः  ।  
मित्रस्वजनभृत्यैश् च समस्तैः परिवारितः  ॥ ५।२५ ॥  
तत्र भुक्त्वा महाभोगान् इच्छया सार्वकामिकान्  ।  
ज्ञानयोगं समासाद्य प्रलये मुक्तिम् आप्नुयात्  ॥ ५।२६ ॥  
भस्म भस्मान्तिकं येन गृहीतं नैष्ठिकव्रतम्(?)  ।  
अनेन वै स देहेन रुद्रश् चङ्क्रमते क्षितौ  ॥ ५।२७ ॥  
भस्मस्नानरतं शान्तं ये नमन्ति दिने दिने  ।  
ते सर्वपापनिर्मुक्ता नरा यान्ति शिवं पुरम्  ॥ ५।२८ ॥  
इत्य् एतत् परमं स्नानम् आग्नेयं शिवनिर्मितम्  ।  
त्रिसन्ध्यम् आचरेन् नित्यं जापी योगम् अवाप्नुयात्  ॥ ५।२९ ॥  
भस्मानीय प्रदद्याद् यः स्नानार्थं शिवयोगिने  ।  
कल्पं शिवपुरे भोगान् भुक्त्वान्ते स्याद् द्विजोत्तमः  ॥ ५।३० ॥  
आग्नेयं वारुणं मान्त्रं वायव्यं त्व् ऐन्द्रपञ्चमम्  ।  
मानसं शान्तितोयं च ज्ञानस्नानं तथाष्टमम्  ॥ ५।३१ ॥  
आग्नेयं रुद्रमन्त्रेण भस्मस्नानम् अनुत्तमम्  ।  
अम्भसा वारुणं स्नानम् कार्यं वारुणमूर्तिना  ॥ ५।३२ ॥  
मूर्धानं पाणिनालभ्य शिवैकादशिकां जपेत्  ।  
ध्यायमानः शिवं शान्तम् मन्त्रस्नानं परं स्मृतम्  ॥ ५।३३ ॥  
गवां खुरपुटोत्खात- पवनोद्धूतरेणुना  ।  
कार्यं वायव्यकं स्नानम् मन्त्रेण मरुदात्मना  ॥ ५।३४ ॥  
व्यभ्रे ऽर्के वर्षति स्नानं कुर्याद् ऐन्द्रीं दिशं स्थितः  ।  
आकाशमूर्तिमन्त्रेण तद् ऐन्द्रम् इति कीर्तितम्  ॥ ५।३५ ॥  
उदकं पाणिना गृह्य सर्वतीर्थानि संस्मरेत्  ।  
अभ्युक्षयेच् छिरस् तेन स्नानं मानसम् उच्यते  ॥ ५।३६ ॥  
पृथिव्यां यानि तीर्थानि सरांस्य् आयतनानि च  ।  
तेषु स्नातस्य यत् पुण्यं तत् पुण्यं क्षान्तिवारिणा  ॥ ५।३७ ॥  
न तथा शुध्यते तीर्थैस् तपोभिर् वा महाध्वरैः  ।  
पुरुषः सर्वदानैश् च यथा क्षान्त्या विशुद्ध्यति  ॥ ५।३८ ॥  
आक्रुष्टस् ताडितस् तस्माद् अधिक्षिप्तस् तिरस्कृत  ।  
क्षमेद् अक्षममानानां स्वर्गमोक्षजिगीषया  ॥ ५।३९ ॥  
यैव ब्रह्मविदां प्राप्तिर् यैव प्राप्तिस् तपस्विनाम्  ।  
यैव योगाभियुक्तानां गतिः सैव क्षमावताम्  ॥ ५।४० ॥  
ज्ञानामलाम्भसा स्नातः सर्वदैव मुनिः शुचिः  ।  
निर्मलः सुविशुद्धश् च विज्ञेयः सूर्यरश्मिवत्  ॥ ५।४१ ॥  
मेध्यामेध्यरसं यद्वद् अपि वत्स विना करैः  ।  
नैव लिप्यति तद् दोषैस् तद्वज् ज्ञानी सुनिर्मलः  ॥ ५।४२ ॥  
एषाम् एकतमे स्नातः शुद्धभावः शिवं व्रजेत्  ।  
अशुद्धभावः स्नातो ऽपि पूजयन्न् आप्नुयात् फलम्  ॥ ५।४३ ॥  
जलं मन्त्रं दया दानं सत्यम् इन्द्रियसंयमः  ।  
ज्ञानं भावात्मशुद्धिश् च शौचम् अष्टविधं श्रुतम्  ॥ ५।४४ ॥  
अङ्गुष्ठतलमूले च ब्राह्मं तीर्थम् अवस्थितम्  ।  
तेनाचम्य भवेच् छुद्धः शिवमन्त्रेण भावितः  ॥ ५।४५ ॥  
यद् अधः कन्यकायाश् च तत् तीर्थं दैवम् उच्यते  ।  
तीर्थं प्रदेशिनीमूले पित्र्यं पितृविधोदयम्(?)  ॥ ५।४६ ॥  
मध्यमाङ्गुलिमध्येन तीर्थम् आरिषम् उच्यते  ।  
करपुष्करमध्ये तु शिवतीर्थं प्रतिष्ठितम्  ॥ ५।४७ ॥  
वामपाणितले तीर्थम् औमम् नाम प्रकीर्तितम्  ।  
शिवोमातीर्थसंयोगात् कुर्यात् स्नानाभिषेचनम्  ॥ ५।४८ ॥  
देवान् दैवेन तीर्थेन तर्पयेद् अकृताम्भसा  ।  
उद्धृत्य दक्षिणं पाणिम् उपवीती सदा बुधः  ॥ ५।४९ ॥  
प्राचीनावीतिना कार्यं पितॄणां तिलवारिणा  ।  
तर्पणं सर्वभूतानाम् आरिषेण निवीतिना  ॥ ५।५० ॥  
सव्यस्कन्धे यदा सूत्रम् उपवीत्य् उच्यते तदा  ।  
प्राचीनावीत्य् असव्येन निवीती कण्ठसंस्थिते  ॥ ५।५१ ॥  
पितॄणां तर्पणं कृत्वा सूर्यायार्घ्यं प्रकल्पयेत्  ।  
उपस्थाय ततः सूर्यं यजेच् छिवम् अनन्तरम्  ॥ ५।५२ ॥  
  
॥ इति शिवोपनिषदि शिवभस्मस्नानाध्यायः पञ्चमः  ॥  

अथ भक्त्या शिवं पूज्य नैवेद्यम् उपकल्पयेत्  ।  
यद् अन्नम् आत्मनाश्नीयात् तस्याग्रे विनिवेदयेत्  ॥ ६।१ ॥  
यः कृत्वा भक्ष्यभोज्यानि यत्नेन विनिवेदयेत्  ।  
शिवाय स शिवे लोके कल्पकोटिं प्रमोदते  ॥ ६।२ ॥  
यः पक्वं श्रीफलं दद्याच् छिवाय विनिवेदयेत्  ।  
गुरोर् वा होमयेद् वापि तस्य पुण्यफलं शृणु  ॥ ६।३ ॥  
श्रीमद्भिः स महायानैर् भोगान् भुङ्क्ते शिवे पुरे  ।  
वर्षाणाम् अयुतं साग्रं तदन्ते श्रीपतिर् भवेत्  ॥ ६।४ ॥  
कपित्थम् एकं यः पक्वम् ईश्वराय निवेदयेत्  ।  
वर्षलक्षं महाभोगैः शिवलोके महीयते  ॥ ६।५ ॥  
एकम् आम्रफलं पक्वं यः शम्भोर् विनिवेदयेत्  ।  
वर्षाणाम् युतं भोगैः क्रीडते स शिवे पुरे  ॥ ६।६ ॥  
एकं वटफलं पक्वं यः शिवाय निवेदयेत्  ।  
वर्षलक्षं महाभोगैः शिवलोके महीयते  ॥ ६।७ ॥  
यः पक्वं दाडिमं चैकं दद्याद् विकसितं नवम्  ।  
शिवाय गुरवे वापि तस्य पुण्यफलं शृणु  ॥ ६।८ ॥  
यावत् तद्बीजसङ्ख्यानं शोभनं परिकीर्तितम्  ।  
तावदष्टायुतान्य् उच्चैः शिवलोके महीयते  ॥ ६।९ ॥  
द्राक्षाफलानि पक्वानि यः शिवाय निवेदयेत्  ।  
भक्त्या वा शिवयोगिभ्यस् तस्य पुण्यफलं शृणु  ॥ ६।१० ॥  
यावत् तत्फलसङ्ख्यानम् उभयोर् विनिवेदितम्  ।  
तावद्युगसहस्राणि रुद्रलोके महीयते  ॥ ६।११ ॥  
द्राक्षाफलेषु यत् पुण्यं तत् खर्जूरफलेषु च  ।  
तद् एव राजवृक्षेषु पारावतफलेषु च  ॥ ६।१२ ॥  
यो नारङ्गफलं पक्वं विनिवेद्य महेश्वरे  ।  
अष्टलक्षं महाभोगैः कृडते स शिवे पुरे  ॥ ६।१३ ॥  
बीजपूरेषु तस्यार्धं तदर्धं लिकुचेषु च  ।  
जम्बूफलेषु यत् पुण्यं तत् पुण्यं तिन्दुकेषु च  ॥ ६।१४ ॥  
पनसं नारिकेलं वा शिवाय विनिवेदयेत्  ।  
वर्षलक्षं महाभोगैः शिवलोके महीयते  ॥ ६।१५ ॥  
पुरुषं च प्रियालं च मधूककुसुमानि च  ।  
जम्बूफलानि पक्वानि वैकङ्कतफलानि च  ॥ ६।१६ ॥  
निवेद्य भक्त्या शर्वाय प्रत्येकं तु फले फले  ।  
दशवर्षसहस्राणि रुद्रलोके महीयते  ॥ ६।१७ ॥  
क्षीरिकायाः फलं पक्वं यः शिवाय निवेदयेत्  ।  
वर्षलक्षं महाभोगैर् मोदते स शिवे पुरे  ॥ ६।१८ ॥  
वालुकात्रपुसादीनि यः फलानि निवेदयेत्  ।  
शिवाय गुरवे वापि पक्वं च करमर्दकम्  ॥ ६।१९ ॥  
दशवर्षसहस्राणि रुद्रलोके महीयते  ।  
बदराणि सुपक्वानि तिन्तिडीकफलानि च  ॥ ६।२० ॥  
दर्शनीयानि पक्वानि ह्य् आमलक्याः फलानि च  ।  
एवम् आदीनि चान्यानि शाकमूलफलानि च  ॥ ६।२१ ॥  
निवेदयति शर्वाय शृणु यत् फलम् आप्नुयात्  ।  
एकैकस्मिन् फले भोगान् प्राप्नुयाद् अनुपूर्वशः  ॥ ६।२२ ॥  
पञ्चवर्षसहस्राणि रुद्रलोके महीयते  ।  
गोधूमचन्दकाद्यानि सुकृतं सक्तुभर्जितम्  ॥ ६।२३ ॥  
निवेदयीत शर्वाय तस्य पुण्यफलं शृणु  ।  
यावत् तद्बीजसङ्ख्यानं शुभं भ्रष्टं निवेदयेत्  ॥ ६।२४ ॥  
तावद्वर्षसहस्राणि रुद्रलोके महीयते  ।  
यः पक्वानीक्षुदण्डानि शिवाय विनिवेदयेत्  ॥ ६।२५ ॥  
गुरवे वापि तद् भक्त्या तस्य पुण्यफलं शृणु  ।  
इक्षुपर्णानि चैकैकं वर्षलोकं प्रमोदते  ॥ ६।२६ ॥  
साकं शिवपुरे भोगैः पौण्ड्रं पञ्चगुणं फलम्  ।  
निवेद्य परमेशाय शुक्तिमात्ररसस्य तु  ॥ ६।२७ ॥  
वर्षकोटिं महाभोगैः शिवलोके महीयते  ।  
निवेद्य फाणितं शुद्धं शिवाय गुरवे ऽपि वा  ॥ ६।२८ ॥  
रसात् सहस्रगुणितं फलं प्राप्नोति मानवः  ।  
गुडस्य फलम् एकं यः शिवाय विनिवेदयेत्  ॥ ६।२९ ॥  
अम्बकोटिं शिवे लोके महाभोगैः प्रमोदते  ।  
खण्डस्य पलनैवेद्यं गुडाच् छतगुणं फलम्  ॥ ६।३० ॥  
खण्डात् सहस्रगुणितं शर्कराया निवेदने  ।  
मत्सण्डिकां महाशुद्धां शङ्कराय निवेदयेत्  ॥ ६।३१ ॥  
कल्पकोटिं नरः साग्रं शिवलोके महीयते  ।  
परिशुद्धं भृष्टम् आज्यं सिद्धं चैव सुसंस्कृतम्  ॥ ६।३२ ॥  
मासं निवेद्य शर्वाय शृणु यत् फलम् आप्नुयात्  ।  
अशेषफलदानेन यत् पुण्यं परिकीर्तितम्  ॥ ६।३३ ॥  
तत् पुण्यं प्राप्नुयात् सर्वं महादाननिवेदने  ।  
पनसानि च दिव्यानि स्वादूनि सुरभीणि च  ॥ ६।३४ ॥  
निवेदयेत् तु शर्वाय तस्य पुण्यफलं शृणु  ।  
कल्पकोटिं नरः साग्रं शिवलोके व्यवस्थितः  ॥ ६।३५ ॥  
पिबन् शिवामृतं दिव्यं महाभोगैः प्रमोदते  ।  
दिने दिने च यस् त्व् आपं वस्त्रपूतं समाचरेत्  ॥ ६।३६ ॥  
सुखाय शिवभक्तेभ्यस् तस्य पुण्यफलं शृणु  ।  
महासरांसि यः कुर्याद् भवेत् पुण्यं शिवाग्रतः  ॥ ६।३७ ॥  
तत् पुण्यं सकलं प्राप्य शिवलोके महीयते  ।  
यद् इष्टम् आत्मनः किञ्चिद् अन्नपानफलादिकम्  ॥ ६।३८ ॥  
तत् तच् छिवाय देयं स्याद् उत्तमं भोगम् इच्छता  ।  
न शिवः परिपूर्णत्वात् किञ्चिद् अश्नाति कस्यचित्  ॥ ६।३९ ॥  
किन्त्व् ईश्वरनिभं कृत्वा सर्वम् आत्मनि दीयते  ।  
न रोहति यथा बीजं स्वस्थम् आश्रयवर्जितम्  ॥ ६।४० ॥  
पुण्यबीजं तथा सूक्ष्मं निष्फलं स्यान् निराश्रयम्  ।  
सुक्षेत्रेषु यथा बीजम् उप्तं भवति सत्फलम्  ॥ ६।४१ ॥  
अल्पम् अप्य् अक्षयं तद्वत् पुण्यं शिवसमाश्रयात्  ।  
तस्माद् ईश्वरम् उद्दिश्य यद् यद् आत्मनि रोचते  ॥ ६।४२ ॥  
तत् तद् ईश्वरभक्तेभ्यः प्रदातव्यं फलार्थिना  ।  
यः शिवाय गुरोर् वापि रचयेन् मणिभूमिकम्  ॥ ६।४३ ॥  
नैवेद्य भोजनार्थं यः पत्त्रैः पुष्पैश् च शोभनम्  ।  
यावत् तत् पत्त्रपुष्पाणां परिसङ्ख्या विधीयते  ॥ ६।४४ ॥  
तावद्वर्षसहस्राणि सुरलोके महीयते  ।  
पलाशकदलीपद्म- पत्त्राणि च विशेषतः  ॥ ६।४५ ॥  
दत्त्वा शिवाय गुरवे शृणु यत् फलम् आप्नुयात्  ।  
यावत् तत्पत्त्रसङ्ख्यानम् ईश्वराय निवेदितम्  ॥ ६।४६ ॥  
तावदब्दायुतानां स लोके भोगान् अवाप्नुयात्  ।  
यावत् ताम्बुलपत्त्राणि पूगांश् च विनिवेदयेत्  ॥ ६।४७ ॥  
तावन्ति वर्षलक्षाणि शिवलोके महीयते  ।  
यच् छुद्धं शङ्खचूर्णं वा गुरवे विनिवेदयेत्  ॥ ६।४८ ॥  
ताम्बूलयोगसिद्ध्यर्थं तस्य पुण्यफलं शृणु  ।  
यावत् ताम्बूलपत्त्राणि चूर्णमानेन भक्षयेत्  ॥ ६।४९ ॥  
तावद्वर्षसहस्राणि रुद्रलोके महीयते  ।  
जातीफलं सकङ्कोलं लताकस्तूरिकोत्पलम्  ॥ ६।५० ॥  
इत्य् एतानि सुगन्धीनि फलानि विनिवेदयेत्  ।  
फले फले महाभोगैर् वर्षलक्षं तु यत्नतः  ॥ ६।५१ ॥  
कामिकेन विमानेन क्रीडते स शिवे पुरे  ।  
त्रुटिमात्रप्रमाणेन कर्पूरस्य शिवे गुरौ  ॥ ६।५२ ॥  
वर्षकोटिं महाभोगैः शिवलोके महीयते  ।  
पूगताम्बूलपत्त्राणाम् आधारं यो निवेदयेत्  ॥ ६।५३ ॥  
वर्षकोट्यष्टकं भोगैः शिवलोके महीयते  ।  
यश् चूएणाधारसत्पात्रं कस्यापि विनिवेदयेत्  ॥ ६।५४ ॥  
मोदते स शिवे लोके वर्षकोटीश् चतुर्दश  ।  
मृत्काष्ठवंशखण्डानि यः प्रदद्याच् छिवाश्रमे  ॥ ६।५५ ॥  
प्राप्नुयाद् विपुलान् भोगान् दिव्याञ् छिवपुरे नरः  ।  
माणिक्यं कलशं पात्रीं स्थाल्यादीन् भाण्डसम्पुटान्  ॥ ६।५६ ॥  
दत्त्वा शिवाग्रजस् तेभ्यः शिवलोके महीयते  ।  
तोयाधारपिधानानि मृद्वस्त्रतरुजानि वा  ॥ ६।५७ ॥  
वंशालाबुसमुत्थानि दत्त्वाप्नोति शिवं पुरम्  ।  
पञ्चसम्मार्जनीतोयं गोमयाञ्जनकर्पटान्  ॥ ६।५८ ॥  
मृत्कुम्भपीटिकां दद्याद् भोगाञ् छिवपुरे लभेत्  ।  
यः पुष्पधूपगन्धानां दधिक्षीरघृताम्भसाम्  ॥ ६।५९ ॥  
दद्याद् आधारपात्राणि शिवलोके स गच्छति  ।  
वंशतालादिसम्भूतं पुष्पाधारकरण्डकम्  ॥ ६।६० ॥  
इत्य् एवमाद्यान् यो दद्याच् छिवलोकम् अवाप्नुयात्  ।  
यः स्रुक्स्रुवादिपात्राणि होमार्थं विनिवेदयेत्  ॥ ६।६१ ॥  
वर्षकोटिं महाभागैः शिवलोके महीयते  ।  
यः सर्वधातुसंयुक्तं दद्याल् लवणपर्वतम्  ॥ ६।६२ ॥  
शिवाय गुरवे वापि तस्य पुण्यफलं शृणु  ।  
कल्पकोटिसहस्राणि कल्पकोटिशतानि च  ॥ ६।६३ ॥  
स गोत्रभृत्यसंयुक्तो वसेच् छिवपुरे नरः  ।  
विमानयानैः श्रीमद्भिः सर्वकामसमन्वितैः  ॥ ६।६४ ॥  
भोगान् भुक्त्वा तु विपुलांस् तदन्ते स महीपतिः  ।  
मनःशिलां हरीतालं राजपट्टं च हिङ्गुलम्  ॥ ६।६५ ॥  
गैरिकं मणिदन्तं च हेमतोयं तथाष्टमम्  ।  
यश् च तं पर्वतवरं शालितण्डुलकल्पितम्  ॥ ६।६६ ॥  
शिवायगुरवे वापि तस्य पुण्यफलं शृणु  ।  
कल्पकोटिशतं साग्रं भोगान् भुङ्क्ते शिवे पुरे  ॥ ६।६७ ॥  
यः सर्वधान्यशिखरैर् उपेतं यवपर्वतम्  ।  
घृततैलनदीयुक्तं तस्य पुण्यफलं शृणु  ॥ ६।६८ ॥  
कल्पकोटिशतं साग्रं भोगान् भुङ्क्ते शिवे पुरे  ।  
समस्तकुलजैः सार्धं तस्यान्ते स महीपतिः  ॥ ६।६९ ॥  
तिलधेनुं प्रदद्याद् यः कृत्वा कृष्णाजिने नरः  ।  
कपिलायाः प्रदानस्य यत् फलं तद् अवाप्नुयात्  ॥ ६।७० ॥  
घृतधेनुं नरः कृत्वा कांस्यपात्रे सकाञ्चनान्  ।  
निवेद्य गोप्रदानस्य समग्रं फलम् आप्नुयात्  ॥ ६।७१ ॥  
द्वीपिचर्मणि यः स्थाप्य प्रदद्याल् लवणाढकम्  ।  
अशेषरसदानस्य यत् पुण्यं तद् अवाप्नुयात्  ॥ ६।७२ ॥  
मरिचाढेन कुर्वीत(?) मारीचं नाम पर्वतम्  ।  
दद्याद् यज् जीरकं पूर्वम् आग्नेयं हिङ्गुम् उत्तमम्  ॥ ६।७३ ॥  
दक्षिणे गुडशुण्ठीं च नैरृते नागकेसरम्  ।  
पिप्पलीं पश्चिमे दद्याद् वायव्ये कृष्णजीरकम्  ॥ ६।७४ ॥  
कौबेर्याम् अजमोदं च त्वगेलाश् चेशदैवते  ।  
कुस्तुम्बर्याः प्रदेयाः स्युर् बहिः प्राकारतः स्थिताः  ॥ ६।७५ ॥  
ककुभाम् अन्तरालेषु समन्तात् सैन्धवं न्यसेत्  ।  
सपुष्पाक्षततोयेन शिवाय विनिवेदयेत्  ॥ ६।७६ ॥  
यावत् तद्दीपसङ्ख्यानं सर्वम् एकत्र पर्वते  ।  
तावद्वर्षशताद् ऊर्ध्वं भोगान् भुङ्क्ते शिवे पुरे  ॥ ६।७७ ॥  
कूश्माण्डं मध्यतः स्थाप्य कालिङ्गं पूर्वतो न्यसेत्  ।  
दक्षिणे क्षीरतुम्बीं तु वृन्ताकं पश्चिमे न्यसेत्  ॥ ६।७८ ॥  
पटीसान्य् उत्तरे स्थाप्य कर्कटीम् ईशदैवते  ।  
न्यसेद् गजपटोलांश् च मधुरान् वह्निदैवते  ॥ ६।७९ ॥  
कारवेल्लांश् च नैरृत्यां वायव्यां निम्बकं फलम्  ।  
उच्चावचानि चान्यानि फलानि स्थापयेद् बहिः  ॥ ६।८० ॥  
अभ्यर्च्य पुष्पधूपैश् च समन्तात् फलपर्वतम्  ।  
शिवाय गुरवे वापि प्रणिपत्य निवेदयेत्  ॥ ६।८१ ॥  
यावत् तत्फलसङ्ख्यानं तद्दीपानां च मध्यतः  ।  
तावद्वर्षसहस्राणि रुद्रलोके महीयते  ॥ ६।८२ ॥  
मूलकं मध्यतः स्थाप्य तत्पूर्वे वालमूलकम्  ।  
आग्नेय्यां वास्तुकं स्थाप्य याम्यायां क्षारवास्तुकम्  ॥ ६।८३ ॥  
पालक्यं नैरृते स्थाप्य सुमुखं पश्चिमे न्यसेत्  ।  
कुहद्रकं च वायव्याम् उत्तरे वापि तालिकीम्  ॥ ६।८४ ॥  
कुसुम्भशाकम् ऐशान्यां सर्वशाकानि तद्बहिः  ।  
पूर्वक्रमेण विन्यस्य शिवाय विनिवेदयेत्  ॥ ६।८५ ॥  
यावत् तन्मूलनालानां पत्त्रसङ्ख्या च कीर्तिता  ।  
तावद्वर्षसहस्राणि रुद्रलोके महीयते  ॥ ६।८६ ॥  
दत्त्वा लभेन् महाभोगान् गुग्गुल्वद्रेः पलद्वयम्  ।  
वर्षकोटिद्वयं स्वर्गे द्विगुणं गुडमिश्रितैः  ॥ ६।८७ ॥  
गुडार्द्रकं सलवणम् आम्रमञ्जरिसंयुतम्  ।  
निवेद्य गुरवे भक्त्या सौभाग्यं परमं लभेत्  ॥ ६।८८ ॥  
हस्तारोप्येण वा कृत्वा महारत्नान्वितां महीम्  ।  
निवेदयित्वा शर्वाय शिवतुल्यः प्रजायते  ॥ ६।८९ ॥  
वज्रेन्द्रनीलवैडूर्य- पद्मरागं समौक्तिकम्  ।  
कीटपक्षं सुवर्णं च महारत्नानि सप्त वै  ॥ ६।९० ॥  
यश् च सिंहासनं दद्यान् महारत्नान्वितं नृपः  ।  
क्षुद्ररत्नैश् च विविधैस् तस्य पुण्यफलं शृणु  ॥ ६।९१ ॥  
कुलत्रिंशकसंयुक्तः सान्तःपुरपरिच्छदः  ।  
समस्तभृत्यसंयुक्तः शिवलोके महीयते  ॥ ६।९२ ॥  
तत्र भुक्त्वा महाभोगान् शिवतुल्यपराक्रमः  ।  
आमहाप्रलयं यावत् तदन्ते मुक्तिम् आप्नुयात्  ॥ ६।९३ ॥  
यदि चेद् राज्यम् आकङ्क्षेत् ततः सर्वसमाहितः  ।  
सप्तद्वीपसमुद्रायाः क्षितेर् अधिपतिर् भवेत्  ॥ ६।९४ ॥  
जन्मकोटिसहस्राणि जन्मकोटिशतानि च  ।  
राज्यं कृत्वा ततश् चान्ते पुनः शिवपुरं व्रजेत्  ॥ ६।९५ ॥  
एतद् एव फलं ज्ञेयं मकुटाभरणादिषु  ।  
रत्नासनप्रदानेन पादुके विनिवेदयेत्  ॥ ६।९६ ॥  
दद्याद् यः केवलं वज्रं शुद्धं गोधूममात्रकम्  ।  
शिवाय स शिवे लोके तिष्ठेद् आप्रलयं सुखी  ॥ ६।९७ ॥  
इन्द्रनीलप्रदानेन स वैडूर्यप्रदानतः  ।  
मोदते विविधैर् भोगैः कल्पकोटिं शिवे पुरे  ॥ ६।९८ ॥  
मसूरमात्रम् अपि यः पद्मरागं सुशोभनम्  ।  
निवेदयित्वा शर्वाय मोदते कालम् अक्षयम्  ॥ ६।९९ ॥  
निवेद्य मौक्तिकं स्वच्छम् एकभागैकमात्रकम्  ।  
भोगैः शिवपुरे दिव्यैः कल्पकोटिं प्रमोदते  ॥ ६।१०० ॥  
कीटपक्षं महाशुद्धं निवेद्य यवमात्रकम्  ।  
शिवायाद्यः शिवे लोके मोदते कालम् अक्षयम्  ॥ ६।१०१ ॥  
हेम्ना कृत्वा च यः पुष्पम् अपि माषकमात्रकम्  ।  
निवेदयित्वा शर्वाय वर्षकोटिं वसेद् दिवि  ॥ ६।१०२ ॥  
क्षुद्ररत्नानि यो दद्याद् धेम्नि बद्धानि शम्भवे  ।  
मोदते स शिवे लोके कल्पकोट्ययुतं नरः  ॥ ६।१०३ ॥  
यथा यथा महारत्नं शोभनं च यथा यथा  ।  
तथा तथा महत् पुण्यं ज्ञेयं तच् छिवदानतः  ॥ ६।१०४ ॥  
  
भूमिभागे स()विस्तीऋणे जम्बूद्वीपं प्रकल्पयेत्  ।  
अष्टावरणसंयुक्तं नगेन्द्राष्टकभूषितम्  ॥ ६।१०५ ॥  
तन्मध्ये कारयेद् दिव्यं मेरुप्रासादम् उत्तमम्  ।  
अनेकशिखराकीर्णम् अशेषामरसंयुतम्  ॥ ६।१०६ ॥  
बहिः सुवर्णनिचितं सर्वरत्नोपशोभितम्  ।  
चतुःप्रग्रीवकोपेतं चक्षुर्लिङ्गसमायुतम्  ॥ ६।१०७ ॥  
चतुर्दिक्षु वनोपेतं चतुर्भिः संयुतैः शरैः  ।  
चतुर्णां पुरयुक्तेन प्राकारेण च संयुतम्  ॥ ६।१०८ ॥  
मेरुप्रासादम् इत्य् एवं हेमरत्नविभूषितम्  ।  
यः कारयेद् वनोपेतं सो ऽनन्तफलम् आप्नुयात्  ॥ ६।१०९ ॥  
भूम्यम्भःपरमाणूनां यथा सङ्ख्या न विद्यते  ।  
शिवायतनपुण्यस्य तथा सङ्ख्या न विद्यते  ॥ ६।११० ॥  
कुलत्रिंशकसंयुक्तः सर्वभृत्यसमन्वितः  ।  
कलत्रपुत्रमित्रैश् च सर्वस्वजनसंयुतः  ॥ ६।१११ ॥  
आश्र्तितोपाश्रितैः सर्वैर् अशेषगणसंयुतः  ।  
यथा शिवस् तथैवायं शर्वलोके स पूज्यते  ॥ ६।११२ ॥  
न च मानुष्यकं लोकम् आगच्छेत् कृपणं पुनः  ।  
सर्वज्ञः परिपूर्णश् च मुक्तः स्वात्मनि तिष्ठति  ॥ ६।११३ ॥  
  
यः शिवाय वनं कृत्वा मुदाब्दसलिलोत्थितम्(?)  ।  
तद् दण्डकोपशोभं च हस्ते कुर्वीत सर्वदा  ॥ ६।११४ ॥  
शोभयेद् भूतनाथं वा चन्द्रशालां क्वचित् क्वचित्  ।  
वेदीं वाथाभ्यपद्यन्त प्रोन्नताः स्तम्भपङ्क्तयः  ॥ ६।११५ ॥  
शातकुम्भमयीं वापि सर्वलक्षणसंयुताम्  ।  
ईश्वरप्रतिमां सौम्यां कारयेत् पुरुषोच्छ्रिताम्  ॥ ६।११६ ॥  
त्रिशूलसव्यहस्तां च वरदाभयदायिकां  ।  
सव्यहस्ताक्षमालां च जटाकुसुमभूषिताम्  ॥ ६।११७ ॥  
पद्मसिंहासनासीनां वृषस्थां वा समुच्छ्रिताम्  ।  
विमानस्थां रथस्थां वा वेदिस्थां वा प्रभान्विताम्  ॥ ६।११८ ॥  
सौम्यवक्त्रां करालां वा महाभैरवरूपिणीम्  ।  
अत्युच्छ्रितां सुविस्तीर्णां नृत्यस्थां योगसंस्थिताम्  ॥ ६।११९ ॥  
कुर्याद् असम्भवे हेम्नस् तारेण विमलेन च  ।  
आरकूटमयीं वापि ताम्रमृच्छैलदारुजाम्  ॥ ६।१२० ॥  
अशेषकैः सरूपैश् च वर्णकैर् वा पटे लिखेत्  ।  
कुड्ये वा फलके वापि भक्त्या वित्तानुसारतः  ॥ ६।१२१ ॥  
एकां सपरिवारां वा पार्वतीं गणसंयुताम्  ।  
प्रतीहारसमोपेतां(?) कुर्याद् एवाविकल्पतः  ॥ ६।१२२ ॥  
पीठं वा कारयेद् रौप्यं ताम्रं पित्तलसम्भवम्  ।  
चतुर्मुखैकवक्त्रं वा बहिः काञ्चनसंस्कृतम्  ॥ ६।१२३ ॥  
पृथक्पृथगनेकानि कारयित्वा मुखानि तु  ।  
सौम्यभैरवरूपाणि शिवस्य बहुरूपिणः  ॥ ६।१२४ ॥  
नानाभरणयुक्तानि हेमरौप्यकृतानि च  ।  
शिवस्य रथयात्रायां तानि लोकस्य दर्शयेत्  ॥ ६।१२५ ॥  
उक्तानि यानि पुण्यानि सङ्क्षेपेण पृथक् पृथक्  ।  
कृत्वैकेन ममैतेषाम् अक्षयं फलम् आप्नुयात्  ॥ ६।१२६ ॥  
मातुः पितुः सहोपायैर्(?) दशभिर् दशभिः कुलैः  ।  
कलत्रपुत्रमित्राद्यैर् भृत्यैर् युक्तः स बान्धवैः  ॥ ६।१२७ ॥  
अयुतेन विमानानां सर्वकामयुतेन च  ।  
भुङ्क्ते स्वयं महाभोगान् अन्ते मुक्तिम् अवाप्नुयात्  ॥ ६।१२८ ॥  
मण्डपस्तम्भपर्यन्ते कीलयेद् दर्पणान्वितम्  ।  
अभिषिच्य जना यस्मिन् पुजां कुवन्ति बिल्वकैः  ॥ ६।१२९ ॥  
कालकालकृतिं कृत्वा कीलयेद् यः शिवाश्रमे  ।  
सर्वलोकोपकाराय पूजयेच् च दिने दिने  ॥ ६।१३० ॥  
धूपवेलाप्रमाणार्थं कल्पयेद् यः शिवाश्रमे  ।  
क्षरन्तीं पूर्यमाणां वा सदायामे घटीं नृपः  ॥ ६।१३१ ॥  
एषाम् एकतमं पुण्यं कृत्वा पापविवर्जितः  ।  
शिवलोके नरः प्राप्य सर्वज्ञः स सुखी भवेत्  ॥ ६।१३२ ॥  
रथयात्रां प्रवक्ष्यामि शिवस्य परमात्मनः  ।  
सर्वलोकहितार्थाय महाशिल्पिविनिर्मिताम्  ॥ ६।१३३ ॥  
रथमध्ये समावेश्य यथा यष्टिं तु कीलयेत्  ।  
यष्टेर् मध्ये स्थितं कार्यं विमानम् अतिशोभितम्  ॥ ६।१३४ ॥  
पञ्चभौमं त्रिभौमं वा दृढवंशप्रकल्पितम्  ।  
कर्मणा सुनिबद्धं च रज्जुभिश् च सुसंयुतम्  ॥ ६।१३५ ॥  
पञ्चशालाण्डिकैर् युक्तं नानाभक्तिसमन्वितम्  ।  
चित्रवर्णपरिच्छन्नं पटैर् वा वर्णकान्वितैः  ॥ ६।१३६ ॥  
लम्बकैः सूत्रदाम्ना च घण्टाचामरभूषितम्  ।  
बुद्बुदैर् अर्धचन्द्रैश् च दर्पणैश् च समुज्ज्वलम्  ॥ ६।१३७ ॥  
कदल्यर्धध्वजैर् युक्तं महाच्छत्त्रं महाध्वजम्  ।  
पुष्पमालापरिक्षिप्तं सर्वशोभासमन्वितम्  ॥ ६।१३८ ॥  
महारथविमाने ऽस्मिन् स्थापयेद् गणसंयुतम्  ।  
ईश्वरप्रतिमां हेम्नि प्रथमे पुरमण्डपे  ॥ ६।१३९ ॥  
मुखत्रयं च बध्नीयाद् बहिः कुर्यात् तथाश्रितम्  ।  
पुरे पुरे बहिर् दिक्षु गृहकेषु समाश्रितम्  ॥ ६।१४० ॥  
चतुष्कं शिववक्त्राणां संस्थाप्य प्रतिपूजयेत्  ।  
दिनत्रयं प्रकुर्वीत स्नानम् अर्चनभोजनम्  ॥ ६।१४१ ॥  
नृत्यक्रीडाप्रयोगेण गेयमङ्गलपाठकैः  ।  
महावादित्रनिर्घोषैः पौषपूर्णिमपर्वणि  ॥ ६।१४२ ॥  
भ्रामयेद् राजमार्गेण चतुर्थे ऽहनि तद्रथम्  ।  
ततः स्वस्थानम् आनीय तच्छेषम् अपि वर्धयेत्  ॥ ६।१४३ ॥  
अवधार्य जगद्धात्री प्रतिमाम् अवतारयेत्  ।  
महाविमानयात्रैषा कर्तव्या पट्टके ऽपि वा  ॥ ६।१४४ ॥  
वंशैर् नवैः सुपक्वैश् च कटं कुर्याद् भरक्षमम्(?)  ।  
वृत्तं द्विगुणदीर्घं च चतुरश्रम् अधः समम्  ॥ ६।१४५ ॥  
सर्वत्र चर्मणा बद्धं महायष्टिसमाश्रितम्  ।  
मुखं बद्धं च कुर्वीत वंशमण्डलिना दृढम्  ॥ ६।१४६ ॥  
कटे ऽस्मिंस् तानि वस्त्राणि स्थाप्य बध्नीत यत्नतः  ।  
उपर्य् उपरि सर्वाणि तन्मध्ये प्रतिमां न्यसेत्  ॥ ६।१४७ ॥  
वर्णकैः कुङ्कुमाद्यैश् च चित्रपुष्पैश् च पूजयेत्  ।  
नानाभरणपूजाभिर् मुक्ताहारप्रलम्बिभिः  ॥ ६।१४८ ॥  
रथस्य महतो मध्ये स्थाप्य पट्टद्वयं दृढम्  ।  
अधरोत्तरभागेन मध्ये छिद्रसमन्वितम्  ॥ ६।१४९ ॥  
कटियष्टेर् अधोभागं स्थाप्य छिद्रमयं शुभैः  ।  
आबद्ध्य कीलयेद् यत्नाद् यष्ट्यर्धं च ध्वजाष्टकम्  ॥ ६।१५० ॥  
कटस्य पृष्टं सर्वत्र कारयेत् पटसंवृतम्  ।  
तत्पटे च लिखेत् सोमं सगणं सवृषं शिवम्  ॥ ६।१५१ ॥  
विचित्रपुष्पस्रग्दाम्ना समन्ताद् भूषयेत् कटम्  ।  
रवकैः किङ्किणीजालैर् घण्टाचामरभूषितैः  ॥ ६।१५२ ॥  
महापूजाविशेषैश् च कौतूहलसमन्वितम्  ।  
वाद्यारम्भोपचारेण मार्गशोभां प्रकल्पयेत्  ॥ ६।१५३ ॥  
तद् रथं भ्रामयेद् यत्नाद् राजमार्गेण सर्वतः  ।  
ततः स्वाश्रमम् आनीय स्थापयेत् तत्समीपतः  ॥ ६।१५४ ॥  
महाशब्दं ततः कुर्यात् तालत्रयसमन्वितम्  ।  
ततस् तुष्णीं स्थिते लोके तच्छान्तिम् इह धारयेत्  ॥ ६।१५५ ॥  
शिवं तु सर्वजगतः शिवं गोब्राह्मणस्य च  ।  
शिवम् अस्तु नृपाणां च तद्भक्तानां जनस्य च  ॥ ६।१५६ ॥  
राजा विजयम् आप्नोति पुत्रपौत्रैश् च वर्धताम्  ।  
धर्मनिष्ठश् च भवतु प्रजानां च हिते रतः  ॥ ६।१५७ ॥  
कालवर्षी तु पर्जन्यः सस्यसम्पत्तिर् उत्तमा  ।  
सुभिक्षात् क्षेमम् आप्नोति कार्यसिद्धिश् च जायताम्  ॥ ६।१५८ ॥  
दोषाः प्रयान्तु नाशं च गुणाः स्थैर्यं भजन्तु वः  ।  
बहुक्षीरयुता गावो हृष्टपुष्टा भवन्तु वः  ॥ ६।१५९ ॥  
एवं शिवमहाशान्तिम् उच्चार्य जगतः क्रमात्  ।  
अभिवर्ध्य ततः शेषम् ऐश्वरीं सार्वकामिकीम्  ॥ ६।१६० ॥  
शिवमालां समादाय सदासीपरिचारिकः  ।  
फलैर् भक्षैश् च संयुक्तां गृह्य पात्रीं निवेशयेत्  ॥ ६।१६१ ॥  
पात्रीं च धारयेन् मूर्ध्ना सोष्णीषां देवपुत्रकः  ।  
अलङ्कृतः शुक्लवासा धार्मिकः सततं शुचिः  ॥ ६।१६२ ॥  
ततश् च तां समुत्क्षिप्य पाणिना धारयेद् बुधः  ।  
प्रब्रूयाद् अपरश् चात्र शिवधर्मस्य भाजकः  ॥ ६।१६३ ॥  
तोयं यथा घटीसंस्थम् अजस्रं क्षरते तथा  ।  
क्षरते सर्वलोकानां तद्वद् आयुर् अहर्निशम्  ॥ ६।१६४ ॥  
यदा सर्वं परित्यज्य गन्तव्यम् अवशैर् ध्रुवम्  ।  
तदा न दीयते कस्मात् पाथेयार्थम् इदं धनम्  ॥ ६।१६५ ॥  
कलत्रपुत्रमित्राणि पिता माता च बान्धवाः  ।  
तिष्ठन्ति न मृतस्यार्थे परलोके धनानि च  ॥ ६।१६६ ॥  
नास्ति धर्मसमं मित्रं नास्ति धर्मसमः सखा  ।  
यतः सर्वैः परित्यक्तं नरं धर्मो ऽनुगच्छति  ॥ ६।१६७ ॥  
तस्माद् धर्मं समुद्दिश्य यः शेषाम् अभिवर्धयेत्  ।  
समस्तपापनिर्मुक्तः शिवलोकं स गच्छति  ॥ ६।१६८ ॥  
उपर्य् उपरि वित्तेन यः शेषाम् अभिवर्धयेत्  ।  
तस्येयम् उत्तमा देया यतश् चान्या न वर्धते  ॥ ६।१६९ ॥  
इत्य् एवं मध्यमां शेषां वर्धयेद् वा कनीयसीम्  ।  
ततस् तेषां प्रदातव्या सर्वशोकस्य शान्तये  ॥ ६।१७० ॥  
येनोत्तमा गृहीता स्याच् शिवशेषा महीयसी  ।  
प्रापणीया गृहं तस्य तथैव शिरसा वृता  ॥ ६।१७१ ॥  
ध्वजच्छत्त्रविमानाद्यैर् महावादित्रनिःस्वनैः  ।  
गृहद्वारं ततः प्राप्तम् अर्चयित्वा निवेशयेत्  ॥ ६।१७२ ॥  
दद्याद् गोत्रकलत्राणां भृत्यानां स्वजनस्य च  ।  
तर्पयेच् चानतान्(?) भक्त्या वादित्रध्वजवाहकान्  ॥ ६।१७३ ॥  
एवम् आदीयते भक्त्या यः शिवस्योत्तमा गृहे  ।  
शोभया राजमार्गेण तस्य धर्मफलं शृणु  ॥ ६।१७४ ॥  
समस्तपापनिर्मुक्तः समस्तकुलसंयुतः  ।  
शिवलोकम् अवाप्नोति सभृत्यपरिचारकः  ॥ ६।१७५ ॥  
तत्र दिव्यैर् महाभोगैर् विमानैः सार्वकामिकैः  ।  
कल्पानां क्रीडते कोटिम् अन्ते निर्वाणम् आप्नुयात्  ॥ ६।१७६ ॥  
रथस्य यात्रां यः कुर्याद् इत्य् एवम् उपशोभया  ।  
भक्षभोज्यप्रदानैश् च तत्फलं शृनु यत्नतः  ॥ ६।१७७ ॥  
अशेषपापनिर्मुक्तः सर्वभृत्यसमन्वितः  ।  
कुलत्रिंशकम् उद्धृत्य सुहृद्भिः स्वजनैः सह  ॥ ६।१७८ ॥  
सर्वकामयुतैर् दिव्यैः स्वच्छन्दगमनालयैः  ।  
महाविमानैः श्रीमद्भिर् दिव्यस्त्रीपरिवारितः  ॥ ६।१७९ ॥  
इच्छया क्रीडते भोगैः कल्पकोटिं शिवे पुरे  ।  
ज्ञानयोगं ततः प्राप्य संसाराद् अवमुच्यते  ॥ ६।१८० ॥  
शिवस्य रथयात्रायाम् उपवासपरः क्षमी  ।  
पुरतः पृष्ठतो वापि गच्छंस् तस्य फलं शृणु  ॥ ६।१८१ ॥  
अशेषपापनिर्मुक्तः शुद्धः शिवपुरं गतः  ।  
महारथोपमैर् यानैः कल्पाशीतिं प्रमोदतेä  ॥ ६।१८२ ॥  
ध्वजच्छत्त्रपताकाभिर् दीपदर्पणचामरैः  ।  
धूपैर् वितानकलशैर् उपशोभा सहस्रशः  ॥ ६।१८३ ॥  
गृहीत्वा याति पुरतः स्वेच्छया वा परेच्छया  ।  
सम्पर्कात् कौतुकाल् लाभाच् छिवलोके व्रजन्ते ते  ॥ ६।१८४ ॥  
शिवस्य रथयात्रां तु यः प्रपश्यति भक्तितः  ।  
प्रसङ्गात् कौतुकाद् वापि ते ऽपि यान्ति शिवं पुरम्  ॥ ६।१८५ ॥  
नानायत्नादिशेषान्ते नानाप्रेक्षणकानि च  ।  
कुर्वीत रथयात्रायां रमते च विभूषिता  ॥ ६।१८६ ॥  
ते भोगैर् विविधैर् दिव्यैः शिवासन्ना गणेश्वराः  ।  
क्रीडन्ति रुद्रभवने कल्पानां विंशतीर् नराः  ॥ ६।१८७ ॥  
महता ज्ञानसङ्घेन तस्माच् छिवरथेन च  ।  
पृथक्जीवा मृता यान्ति शिवलोकं न संशयः  ॥ ६।१८८ ॥  
श्रीपर्वते महाकाले वाराणस्यां महालये  ।  
जल्पेश्वरे कुरुक्षेत्रे केदारे मण्डलेश्वरे  ॥ ६।१८९ ॥  
गोकर्णे भद्रकर्णे च शङ्कुकर्णे स्थलेश्वरे  ।  
भीमेश्वरे सुवर्णाक्षे कालञ्जरवने तथा  ॥ ६।१९० ॥  
एवम् आदिषु चान्येषु शिवक्षेत्रेषु ये मृताः  ।  
जीवाश् चराचराः सर्वे शिवलोकं व्रजन्ति ते  ॥ ६।१९१ ॥  
प्रयागं कामिकं तीर्थम् अविमुक्तं तु नैष्ठिकम्  ।  
श्रीपर्वतं च विज्ञेयम् इहामुत्र च सिद्धिदम्  ॥ ६।१९२ ॥  
प्रसङ्गेनापि यः पश्येद् अन्यत्र प्रस्थितः क्वचित्  ।  
श्रीपर्वतं महापुण्यं सो ऽपि याति शिवं पुरम्  ॥ ६।१९३ ॥  
व्रजेद् यः शिवतीर्थानि सर्वपापैः प्रमुच्यते  ।  
पापयुक्तः शिवज्ञानं प्राप्य निर्वाणम् आप्नुयात्  ॥ ६।१९४ ॥  
तीर्थस्थानेषु यः श्राद्धं शिवरात्रे प्रयत्नतः  ।  
कल्पयित्वानुसारेण कालस्य विषुवस्य च  ॥ ६।१९५ ॥  
तीर्थयात्रागतं शान्तं हाहाभूतम् अचेतनम्  ।  
क्षुत्पिपासातुरं लोके पांसुपादं त्वरान्वितम्  ॥ ६।१९६ ॥  
सन्तर्पयित्वा यत्नेन म्लानलक्ष्मीम् इवाम्बुभिः  ।  
पाद्यासनप्रदानेन कस् तेन पुरुषः समः  ॥ ६।१९७ ॥  
अश्नन्ति यावत् तत्पिण्डं तीर्थनिर्धूतकल्मषाः  ।  
तावद्वर्षसहस्राणि तद्दातास् ते शिवे पुरे  ॥ ६।१९८ ॥  
दद्याद् यः शिवसत्त्रार्थं महिषीं सुपयस्विनीम्  ।  
मोदते स शिवे लोके युगकोटिशतं नरः  ॥ ६।१९९ ॥  
आर्ताय शिवभक्ताय दद्याद् यः सुपयस्विनीम्  ।  
अजाम् एकां सुपुष्टाङ्गीं तस्य पुण्यफलं शृणु  ॥ ६।२०० ॥  
यावत् तद्रोमसङ्ख्यानं तत्प्रसूतिकुलेषु च  ।  
तावद्वर्षसहस्राणि रुद्रलोके महीयते  ॥ ६।२०१ ॥  
मृदुरोमाञ्चितां कृष्णां निवेद्य गुरवे नरः  ।  
रोम्णि रोम्णि सुवर्णस्य दत्तस्य फलम् आप्नुयात्  ॥ ६।२०२ ॥  
गजाश्वरथसंयुक्तैर् विमानैः सार्वकामिकैः  ।  
सानुगः क्रीडते भोगैः कल्पकोटिं शिवे पुरे  ॥ ६।२०३ ॥  
निवेद्याश्वतरं पुष्टम् अदुष्टं गुरवे नरः  ।  
सङ्गतिं सोपकरणं भोगान् भुङ्क्ते शिवे पुरे  ॥ ६।२०४ ॥  
दिव्याश्वयुक्तैः श्रीमद्भिर् विमानैः सार्वकामिकैः  ।  
कोटिं कोटिं च कल्पानां तदन्ते स्यान् महीपतिः  ॥ ६।२०५ ॥  
अपि योजनमात्राय शिबिकां परिकल्पयेत्  ।  
गुरोः शान्तस्य दान्तस्य तस्य पुण्यफलं शृणु  ॥ ६।२०६ ॥  
विमानानां सहस्रेण सर्वकामयुतेन च  ।  
कल्पकोट्ययुतं साग्रं भोगान् भुङ्क्ते शिवे पुरे  ॥ ६।२०७ ॥  
छागं मेषं मयूरं च कुक्कुटं शारिकां शुकम्  ।  
बालक्रीडनकान् एतान् इत्य् आद्यान् अपरान् अपि  ॥ ६।२०८ ॥  
निवेदयित्वा स्कन्दाय तत्सायुज्यम् अवाप्नुयात्  ।  
भुक्त्वा तु विपुलान् भोगांस् तदन्ते स्याद् द्विजोत्तमः  ॥ ६।२०९ ॥  
मुसलोलूखलाद्यानि गृहोपकरणानि च  ।  
दद्याच् छिवगृहस्थेभ्यस् तस्य पूण्यफलं शृणु  ॥ ६।२१० ॥  
प्रत्येकं कल्पम् एकैकं गृहोपकरणैर् नरः  ।  
अन्ते दिवि वसेद् भोगैस् तदन्ते च गृही भवेत्  ॥ ६।२११ ॥  
खर्जूरतालपत्त्रैर् वा चर्मणा वा सुकल्पितम्  ।  
दत्त्वा कोट्यासनं वृत्तं शिवलोकम् अवाप्नुयात्  ॥ ६।२१२ ॥  
प्रातर्नीहारवेलायां हेमन्ते शिवयोगिनाम्  ।  
कृत्वा प्रतापनायाग्निं शिवलोके महीयते  ॥ ६।२१३ ॥  
सूर्यायुतप्रभादीप्तैर् विमानैः सार्वकामिकैः  ।  
कल्पकोटिशतं भोगान् भुक्त्वा स तु महीपतिः  ॥ ६।२१४ ॥  
यः प्रान्तरं विदेशं वा गच्छन्तं शिवयोगिनम्  ।  
भोजयीत यथाशक्त्या शिवलोके महीयते  ॥ ६।२१५ ॥  
यश् छत्त्रं धारयेद् ग्रीष्मे गच्छते शिवयोगिने  ।  
स मृतः पृथिवीं कृत्स्नाम् एकच्छत्त्राम् अवाप्नुयात्  ॥ ६।२१६ ॥  
यः समुद्धरते मार्गे मात्रोपकरणासनम्  ।  
शिवयोगप्रवृत्तस्य तस्य पुण्यफलं शृणु  ॥ ६।२१७ ॥  
कल्पायुतं नरः साग्रं भुक्त्वा भोगाञ् छिवे पुरे  ।  
तदन्ते प्राप्नुयाद् राज्यं सर्वैश्वर्यसमन्वितम्  ॥ ६।२१८ ॥  
अभ्यङ्गोद्वर्तनं स्नानम् आर्तस्य शिवयोगिनः  ।  
कृत्वाप्नोति महाभोगान् कल्पाञ् छिवपुरे नरः  ॥ ६।२१९ ॥  
अपनीय समुच्छिष्टं भक्तितः शिवयोगिनाम्  ।  
दशधेनुप्रदानस्य फलम् आप्नोति मानवः  ॥ ६।२२० ॥  
पञ्चगव्यसमं ज्ञेयम् उच्छिष्टं शिवयोगिनाम्  ।  
तद् भुक्त्वा लभते शुद्धिं महतः पातकाद् अपि  ॥ ६।२२१ ॥  
नारी च भुक्त्वा सत्पुत्रं कुलाधारं गुणान्वितम्  ।  
राज्ययोग्यं धनाढ्यं च प्राप्नुयाद् धर्मतत्परम्  ॥ ६।२२२ ॥  
यश् च यां शिवयज्ञाय गृहस्थः परिकल्पयेत्  ।  
शिवभक्तो ऽस्य महतः परमं फलम् आप्नुयात्  ॥ ६।२२३ ॥  
शिवोमां च प्रयत्नेन भक्त्याब्दं यो ऽनुपालयेत्  ।  
गवां लक्षप्रदानस्य सम्पूर्णं फलम् आप्नुयात्  ॥ ६।२२४ ॥  
प्रातः प्रदद्यात् सघृतं सुकृतं बालपिण्डकम्  ।  
दूर्वां च बालवत्सानां(?) तस्य पुण्यफलं शृणु  ॥ ६।२२५ ॥  
यावत् तद्बालवत्सानां पानाहारं प्रकल्पयेत्  ।  
तावदष्टायुतान् पूर्वैर् भोगान् भुङ्क्ते शिवे पुरे  ॥ ६।२२६ ॥  
विधवानाथवृद्धानां प्रदद्याद् यः प्रजीवनम्  ।  
आभूतस्सम्प्लवं यावच् छिवलोके महीयते  ॥ ६।२२७ ॥  
दद्याद् यः सर्वजन्तूनाम् आहारम् अनुयत्नतः  ।  
त्रिः पृथ्वीं रत्नसम्पूर्णां यद् दत्त्वा तत् फलं लभेत्  ॥ ६।२२८ ॥  
विनयव्रतदानानि यानि सिद्धानि लोकतः  ।  
तानि तेनैव विधिना शिवमन्त्रेण कल्पयेत्  ॥ ६।२२९ ॥  
निवेदयीत रुद्राय रुद्राण्याः षण्मुखस्य च  ।  
प्राप्नुयाद् विपुलान् भोगान् दिव्याञ् छिवपुरे नरः  ॥ ६।२३० ॥  
पुनर् यः कर्तरीं दद्यात् केशक्लेशापनुत्तये  ।  
सर्वक्लेशविनिर्मुक्तः शिवलोके सुखी भवेत्  ॥ ६।२३१ ॥  
नासिकाशोधनं दद्यात् सन्दंशं शिवयोगिने  ।  
वर्षकोटिं महाभोगैः शिवलोके महीयते  ॥ ६।२३२ ॥  
नखच्छेदनकं दत्त्वा शिवलोके महीयते  ।  
वर्षलक्षं महाभोगैः शिवलोके महीयते  ॥ ६।२३३ ॥  
दत्त्वाञ्जनशलाकां वा लोहाद्यां शिवयोगिने  ।  
भोगाञ् छिवपुरे प्राप्य ज्ञानचक्षुर् अवाप्नुयात्  ॥ ६।२३४ ॥  
कर्णशोधनकं दत्त्वा लोहाद्यं शिवयोगिने  ।  
वर्षकोटिं महाभोगैः शिवलोके महीयते  ॥ ६।२३५ ॥  
दद्याद् यः शिवभक्ताय सूचीं कौपीनशोधनीम्  ।  
वर्षलक्षं स लक्षार्धं शिवलोके महीयते  ॥ ६।२३६ ॥  
निवेद्य शिवयोगिभ्यः सूचिकं सूत्रसंयुतम्  ।  
वर्षलक्षं महाभोगैः क्रीडते स शिवे पुरे  ॥ ६।२३७ ॥  
दद्याद् यः शिवयोगिभ्यः सुकृतां पत्रवेधनीम्  ।  
वर्षलक्षं महाभोगैः शिवलोके महीयते  ॥ ६।२३८ ॥  
दद्याद् यः पुस्तकादीनां सर्वकार्यार्थकर्तृकाम्  ।  
पञ्चलक्षं महाभोगैर् मोदते स शिवे पुरे  ॥ ६।२३९ ॥  
शमीन्धनतृणादीनां दद्यात् तच्छेदनं च यः  ।  
क्रीडते स शिवे लोके वर्षलक्षचतुष्टयम्  ॥ ६।२४० ॥  
शिवाश्रमोपभोगाय लोहोपकरणं महत्  ।  
यः प्रदद्याग् कुठाराद्यं तस्य पुण्यफलं शृणु  ॥ ६।२४१ ॥  
यावत् तत्फलसङ्ख्यानं लोहोपकरणे भवेत्  ।  
तावन्ति वर्षलक्षाणि शिवलोके महीयते  ॥ ६।२४२ ॥  
शिवायतनवित्तानां रक्षार्थं यः प्रयच्छति  ।  
धनुःखड्गायुधादीनि तस्य पुण्यफलं शृणु  ॥ ६।२४३ ॥  
एकैकस्मिन् परिज्ञेयम् आयुधे चापि वै फलम्  ।  
वर्षकोट्यष्टकं भोगैः शिवलोके महीयते  ॥ ६।२४४ ॥  
यः स्वात्मभोगभृत्यर्थं कुसुमानि निवेदयेत्  ।  
शिवाय गुरवे वापि तस्य पुण्यफलं शृणु  ॥ ६।२४५ ॥  
यावद् अन्योऽन्यसम्बन्धास् तस्यांशाः परिकीर्तिताः  ।  
वर्षलक्षं स तावच् च शिवलोके प्रमोदते  ॥ ६।२४६ ॥  
नष्टापहृतम् अन्विष्य पुनर् वित्तं निवेदयेत्  ।  
शिवात्मकं शिवायैव तस्य पुण्यफलं शृणु  ॥ ६।२४७ ॥  
यावच् छिवाय तद्वित्तं प्राङ् निवेद्य फलं स्मृतम्  ।  
नष्टम् आनीय तद् भूयः पुण्यं शतगुणं लभेत्  ॥ ६।२४८ ॥  
देवद्रव्यं हृतं नष्टम् अन्वेष्यम् अपि यत्नतः  ।  
न प्राप्नोति तदा तस्य प्राप्नुयाद् द्विगुणं फलम्  ॥ ६।२४९ ॥  
ताम्रकुम्भकटाहाद्यं यः शिवाय निवेदयेत्  ।  
शिवात्मकं शिवायैव तस्य पुण्यफलं शृणु  ॥ ६।२५० ॥  
यावच् छिवाय तद् वित्तं प्राङ् निवेद्य फलं स्मृतम्  ।  
नष्टम् आनीय तद् भूयः पुण्यं शतगुणं लभेत्  ॥ ६।२५१ ॥  
स्नानसत्त्रोपभोगाय तस्य पुण्यफलं शृणु  ।  
यावत् तत्फलसङ्ख्यानं ताम्रोपकरणे स्थितम्  ॥ ६।२५२ ॥  
पले पले वर्षकोटिं मोदते स शिवे पुरे  ।  
यः पत्त्रपुष्पवस्तूनां दद्याद् आधारभाजनम्  ॥ ६।२५३ ॥  
तद्वस्तुदातुर् यत् पुण्यं तत् पुण्यं सकलं भवेत्  ।  
दत्त्वोपकरणं किञ्चिद् अपि यो वित्तम् अर्थिनाम्  ॥ ६।२५४ ॥  
यद् वस्तु कुरुते तेन तत्प्रदानफलं लभेत्  ।  
यः शौचपीतवस्त्राणि क्षाराद्यैः शिवयोगिनाम्  ॥ ६।२५५ ॥  
स पापमलनिर्मुक्तः शिवलोकम् अवाप्नुयात्  ।  
यः पुष्पपट्टसंयुक्तं पटगर्भं च कम्बलम्  ॥ ६।२५६ ॥  
प्रदद्याच् छिवयोगिभ्यस् तस्य पुण्यफलं शृणु  ।  
तेषां च वस्त्रतन्तूनां यावत्सङ्ख्या विधीयते  ॥ ६।२५७ ॥  
तावद्वर्षसहस्राणि भोगान् भुङ्क्ते शिवे पुरे  ।  
श्लक्ष्णवस्त्राणि शुक्लानि दद्याद् यः शिवयोगिने  ॥ ६।२५८ ॥  
चित्रवस्त्राणि तद्भक्त्या तस्य पुण्यफलं शृणु  ।  
यावत् तत्सूक्ष्मवस्त्राणां तन्तुसङ्ख्या विधीयते  ॥ ६।२५९ ॥  
तावद्युगानि सम्भोगैः शिवलोके महीयते  ।  
शङ्खपात्रं तु विस्तीर्णं भाण्डं वापि सुशोभनम्  ॥ ६।२६० ॥  
प्रदद्याच् छिवयोगिभ्यस् तस्य पुण्यफलं शृणु  ।  
दिव्यं विमानम् आरूढः सर्वकामसमन्वितम्  ॥ ६।२६१ ॥  
कल्पकोट्ययुतं साग्रं शिवलोके महीयते  ।  
शुक्त्यादीनि च पात्राणि शोभनान्य् अमलानि च  ॥ ६।२६२ ॥  
निवेद्य शिवयोगिभ्यः शङ्खार्धेन फलं लभेत्  ।  
स्फाटिकानां च पात्राणां शङ्खतुल्यफलं स्मृतम्  ॥ ६।२६३ ॥  
शैलजानां तदर्धेन पात्राणां च तदर्धकम्  ।  
तालखर्जूरपात्राणां वंशजानां निवेदने  ॥ ६।२६४ ॥  
अन्येषाम् एवम् आदीनां पुण्यं वार्क्ष्यार्धसम्मितम्  ।  
वंशजार्धसमं पुण्यं फलपात्रनिवेदने  ॥ ६।२६५ ॥  
नानापर्णपुटाणां च साराणां वा फलार्धकम्  ।  
यस् ताम्रकांस्यपात्राणि शोव्हनान्य् अमलानि च  ॥ ६।२६६ ॥  
स्नानभोजनपानार्थं दद्याद् यः शिवयोगिने  ।  
ताम्रां कांसीं त्रिलोहीं वा यः प्रदद्यात् त्रिपादिकाम्  ॥ ६।२६७ ॥  
भोजने भोजनाधारं गुरवे तत्फलं शृणु  ।  
यावत् तत्पलसङ्ख्यानं त्रिपाद्या भोजनेषु च  ॥ ६।२६८ ॥  
तावद्युगसहस्राणि भोगान् भुङ्क्ते शिवे पुरे  ।  
लोहं त्रिपादिकं दत्त्वा सत्कृत्वा शिवयोगिने  ॥ ६।२६९ ॥  
दशकल्पान् महाभोगैर् नरः शिवपुरे वसेत्  ।  
यः प्रदद्यात् त्रिविष्टम्भं भिक्षापात्रसमाश्रयम्  ॥ ६।२७० ॥  
वंशजं दारुजं वापि तस्य पुण्यफलं शृणु  ।  
दिव्यस्त्रीभोगसम्पन्नो विमाने महति स्थितः  ॥ ६।२७१ ॥  
चतुर्युगसहस्रं तु भोगान् भुङ्क्ते शिवे पुरे  ।  
भिक्षापात्रमुखाच्छादम् वस्त्रपर्णादिकल्पितम्  ॥ ६।२७२ ॥  
दत्त्वा शिवपुरे भोगान् कल्पम् एकं वसेन् नरः  ।  
संश्रयं यः प्रदद्याच् च भिक्षापात्रे कमण्डलौ  ॥ ६।२७३ ॥  
कल्पितं वस्त्रसूत्राद्यैस् तस्य पुण्यफलं शृणु  ।  
तद्वस्त्रपूततन्तूनां सङ्ख्या यावद् विधीयते  ॥ ६।२७४ ॥  
तावद्वर्षसहस्राणि रुद्रलोके महीयते  ।  
सूत्रवल्कलवालैर् वा शिक्यभाण्डसमाश्रयम्  ॥ ६।२७५ ॥  
यः कृत्वा दामनीयोक्त्रं प्रग्रहं रज्जुम् एव वा  ।  
एवम् आदीनि चान्यानि वस्तूनि विनिवेदयेत्  ॥ ६।२७६ ॥  
शिवगोष्ठोपयोगार्थं तस्य पुण्यफलं शृणु  ।  
यावत् तद्रज्जुसङ्ख्यानं प्रदद्याच् छिवगोकुले  ॥ ६।२७७ ॥  
तावच् चतुर्युगं देही शिवलोके महीयते  ।  
यथा यथा प्रियं वस्त्रं शोभनं च यथा यथा  ॥ ६।२७८ ॥  
तथा तथा महापुण्यं तद्दानाद् उत्तरोत्तरम्  ।  
यः पन्थानं दिशेत् पृष्टं प्रणष्टं च गवादिकं  ॥ ६।२७९ ॥  
स गोदानसमं पुण्यं प्रज्ञासौख्यं च विन्दति  ।  
कृत्वोपकारम् आर्तानां स्वर्गं याति न संशयः  ॥ ६।२८० ॥  
अपि कण्टकम् उद्धृत्य किमुतान्यं महागुणम्(?)  ।  
अन्नपानौषधीनां च यः प्रदातारम् उद्दिशेत्  ॥ ६।२८१ ॥  
आर्तानां तस्य विज्ञेयं दातुस् तत्सदृशं फलम्  ।  
शिवाय तस्य संरुद्धं कर्म तिष्ठति यद् विना  ॥ ६।२८२ ॥  
तद् अल्पम् अपि यज्ञाङ्गं दत्त्वा यज्ञफलं लभेत्  ।  
अपि काशकुशं सूत्रं गोमयं समिदिन्धनम्  ॥ ६।२८३ ॥  
शिवयज्ञोपयोगार्थं प्रवक्ष्यामि समासतः  ।  
सर्वेषां शिवभक्तानां दद्याद् यत् किञ्चिद् आदरात्  ।  
दत्त्वा यज्ञफलं विद्यात् किमु तद्वस्तुदानतः  ॥ ६।२८४ ॥  
  
॥ इति शिवोपनिषदि फलोपकरणप्रदानाध्यायः षष्ठः  ॥  

अथ स्वर्गापवर्गार्थे प्रवक्ष्यामि समासतः  ।  
सर्वेषां शिवभक्तानां शिवाचारम् अनुत्तमम्  ॥ ७।१ ॥  
शिवः शिवाय भूतानां यस्माद् दानं प्रयच्छति  ।  
गुरुमूर्तिः स्थितस् तस्मात् पूजयेत् सततं गुरुम्  ॥ ७।२ ॥  
नालक्षणे यथा लिङ्गे सान्निध्यं कल्पयेच् छिवः  ।  
अल्पागमे गुरौ तद्वत् सान्निध्यं न प्रकल्पयेत्  ॥ ७।३ ॥  
शिवज्ञानार्थतत्त्वज्ञः प्रसन्नमनसं गुरुम्  ।  
शिवः शिवं समास्थाय ज्ञानं वक्ति न हीतरः  ॥ ७।४ ॥  
गुरुं च शिववद् भक्त्या नमस्कारेण पूजयेत्  ।  
कृताञ्जलिस् त्रिसन्ध्यं च भूमिविन्यस्तमस्तकः  ॥ ७।५ ॥  
न विविक्तम् अनाचान्तम्(?) चङ्क्रमन्तं तथाकुलम्  ।  
समाधिस्थं व्रजन्तं च नमस्कुर्याद् गुरुं बुधः  ॥ ७।६ ॥  
व्याख्याने तत्समाप्तौ च सम्प्रश्ने स्नानभोजने  ।  
भुक्त्वा च शयने स्वप्ने नमस्कुर्यात् सदा गुरुम्  ॥ ७।७ ॥  
ग्रामान्तरम् अभिप्रेप्सुर् गुरोः कुर्यात् प्रदक्षिणम्  ।  
सार्वाङ्गिकप्रणामं च पुनः कुर्यात् तदागतः  ॥ ७।८ ॥  
पर्वोत्सवेषु सर्वेषु दद्याद् गन्धपवित्रकम्  ।  
शिवज्ञानस्य चारम्भे प्रवासगमनागतौ  ॥ ७।९ ॥  
शिवधर्मव्रतारम्भे तत्समाप्तौ च कल्पयेत्  ।  
प्रसादनाय कुपितो विजित्य च रिपुं तथा  ॥ ७।१० ॥  
पुण्याहे ग्रहशान्तौ च दीक्षायां च सदक्षिणम्  ।  
आवार्य पदसम्प्राप्तौ पवित्रे चोपविग्रहे  ॥ ७।११ ॥  
उपानच्छत्त्रशयनं वस्त्रम् आसनभूषणम्  ।  
पात्रदण्डाक्षसूत्रं वा गुरुसक्तं न धारयेत्  ॥ ७।१२ ॥  
हास्यनिष्ठीवनास्फोटम् उच्चभाष्यविजृम्भणम्  ।  
पादप्रसारणं गतिं न कुर्याद् गुरुसन्निधौ  ॥ ७।१३ ॥  
हीनान्नपानवस्त्रः स्यान् नीचशय्यासनो गुरोः  ।  
न यथेष्टश् च सन्तिष्ठेत् कलहं च विवर्जयेत्  ॥ ७।१४ ॥  
प्रतिवाते ऽनुवाते वा न तिष्ठेद् गुरुणा सह  ।  
असंश्रये च सततं न किञ्चित् कीर्तयेद् गुरोः  ॥ ७।१५ ॥  
अन्यासक्तो न भुञ्जानो न तिष्ठन्न् अपराङ्मुखः  ।  
न शयनो न चासीनः सम्भास्येद् गुरुणा सह  ॥ ७।१६ ॥  
दृष्ट्वैव गुरुम् आयान्तम् उत्तिष्ठेद् दूरतस् त्वरम्  ।  
अनुज्ञातश् च गुरुणा संविशेच् चानुपृष्ठतः  ॥ ७।१७ ॥  
न कण्ठं प्रावृतं कुर्यान् न च तत्रावसक्तिकाम्  ।  
न पादधावनस्नानं यत्र पश्येद् गुरुः स्थितः  ॥ ७।१८ ॥  
न दन्तधावनाभ्यङ्गम् आयामोद्वर्तनक्रियाः  ।  
उत्सर्गपरिधानं च गुरोः कुर्वीत पश्यतः  ॥ ७।१९ ॥  
गुरुर् यद् अर्पयेत् किञ्चिद् गृहासन्नं तदञ्जलौ  ।  
पात्रे वा पुरतः शिष्यस् तद् वक्त्रम् अभिवीक्षयन्  ॥ ७।२० ॥  
यद् अर्पयेद् गुरुः किञ्चि तन् नम्रः पुरतः स्थितः  ।  
पाणिद्वयेन गृह्णीयत् स्थापयेत् तच् च सुस्थितम्  ॥ ७।२१ ॥  
न गुरोः कीर्तयेन् नाम परोऽक्षम् अपि केवलम्  ।  
समानसञ्ज्ञम् अन्यं वा नाह्वयीत तदाख्यया  ॥ ७।२२ ॥  
स्वगुरुस् तद्गुरुश् चैव यदि स्यातां समं क्वचित्  ।  
गुरोर् गुरुस् तयोः पूज्यः स्वगुरुश् च तदाज्ञया  ॥ ७।२३ ॥  
अनिवेद्य न भुञ्जीत भुक्त्वा चास्य निवेदयेत्  ।  
नाविज्ञाप्य गुरुं गच्छेद् बहिः कार्येण केनचित्  ॥ ७।२४ ॥  
गुर्वाज्ञया कर्म कृत्वा तत्समाप्तौ निवेदयेत्  ।  
कृत्वा च नैत्यकं सर्वम् अधीयीताज्ञया गुरोः  ॥ ७।२५ ॥  
मृद्भस्मगोमयजलं पत्त्रपुष्पेन्धनं समित्  ।  
पर्याप्तम् अष्टकं ह्य् एतद् गुर्वर्थं तु समाहरेत्  ॥ ७।२६ ॥  
भैषज्याहारपात्राणि वस्त्रशय्यासनं गुरोः  ।  
आनयेत् सर्वयत्नेन प्रार्थयित्वा धनेश्वरान्  ॥ ७।२७ ॥  
गुरोर् न खण्डयेद् आज्ञाम् अपि प्राणान् परित्यजेत्  ।  
कृत्वाज्ञां प्राप्नुयान् मुक्तिं लङ्घयन् नरकं व्रजेत्  ॥ ७।२८ ॥  
पर्यटेत् पृथिवीं कृत्स्नां सशैलवनकाननाम्  ।  
गुरुभैषज्यसिद्ध्यर्थम् अपि गच्छेद् रसातलम्  ॥ ७।२९ ॥  
यद् आदिशेद् गुरुः किञ्चित् तत् कुर्याद् अविचारतः  ।  
अमीमांस्या हि गुरवः सर्वकार्येषु सर्वथा  ॥ ७।३० ॥  
नोत्थापयेत् सुखासीनं शयानं न प्रबोधयेत्  ।  
आसीनो गुरुम् आसीनम् अभिगच्छेत् प्रतिष्ठितम्  ॥ ७।३१ ॥  
पथि प्रयान्तं यान्तं च यत्नाद् विश्रमयेद् गुरुम्  ।  
क्षित्पिपासातुरं स्नातं ज्ञात्वा शक्तं च भोजयेत्  ॥ ७।३२ ॥  
अभ्यङ्गोद्वर्तनं स्नानं भोजनष्ठीवमार्जनम्  ।  
गात्रसंवाहनं रात्रौ पादाभ्यङ्गं च यत्नतः  ॥ ७।३३ ॥  
प्रातः प्रसाधनं दत्त्वा कार्यं सम्मार्जनाञ्जनम्  ।  
नानापुष्पप्रकरणं श्रीमद्व्याख्यानमण्डपे  ॥ ७।३४ ॥  
स्थाप्यासनं गुरोः पूज्यं शिवज्ञानस्य पुस्तकम्  ।  
तत्र तिष्ठेत् प्रतीक्षंस् तद् गुरोर् आगमनं क्रमात्  ॥ ७।३५ ॥  
गुरोर् निन्दापवादं च श्रुत्वा कर्णौ पिधापयेत्  ।  
अन्यत्र चैव सर्पेत् तु निगृह्णीयाद् उपायतः  ॥ ७।३६ ॥  
न गुरोर् अप्रियं कुर्यात् पीडितस् तारितो ऽपि वा  ।  
नोच्चारयेच् च तद्वाक्यम् उच्चार्य नरकं व्रजेत्  ॥ ७।३७ ॥  
गुरुर् एव पिता माता गुरुर् एव परः शिवः  ।  
यस्यैव निश्चितो भावस् तस्य मुक्तिर् न दूरतः  ॥ ७।३८ ॥  
आहाराचारधर्माणां यत् कुर्याद् गुरुर् ईश्वरः  ।  
तथैव चानुकुर्वीत नानुयुञ्जीत कारणम्  ॥ ७।३९ ॥  
यज्ञस् तपांसि नियमात् तानि वै विविधानि च  ।  
गुरुवाक्ये तु सर्वाणि सम्पद्यन्ते न संशयः  ॥ ७।४० ॥  
अज्ञानपङ्कनिर्मग्नं यः समुद्धरते जनम्  ।  
शिवज्ञानात्महस्तेन कस् तं न प्रतिपूजयेत्  ॥ ७।४१ ॥  
इति यः पूजयेन् नित्यं गुरुमूर्तिस्थम् ईश्वरम्  ।  
सर्वपापविनिर्मुक्तः प्राप्नोति परमं पदम्  ॥ ७।४२ ॥  
स्नात्वाम्भसा भस्मना वा शुक्लवस्त्रोपवीतवान्  ।  
दूर्वागर्भस्थितं पुष्पं गुरुः शिरसि धारयेत्  ॥ ७।४३ ॥  
रोचनालभनं कुर्याद् धूययेद् आत्मनस् तनुम्  ।  
अङ्गुलीयाक्षसूत्रं च कर्णमात्रे च धारयेत्  ॥ ७।४४ ॥  
गुरुर् एवंविधः श्रीमान् नित्यं तिष्ठेत् समाहितः  ।  
यस्माज् ज्ञानोपदेशार्थं गुरुर् आस्ते सदाशिवः  ॥ ७।४५ ॥  
धारयेत् पादुके नित्यं मृदुवर्मप्रकल्पिते  ।  
प्रगृह्य दण्डं छत्त्रं वा पर्यटेद् आश्रमाद् बहिः  ॥ ७।४६ ॥  
न भूमौ विन्यसेत् पादम् अन्तर्धानं विना गुरुः  ।  
कुशपादकम् आक्रम्य तर्पणार्थं प्रकल्पयेत्  ॥ ७।४७ ॥  
पादस्थानानि पत्त्राद्यैः कृत्वा देवगृहं विशेत्  ।  
पात्रास्तरितपादश् च(?) नित्यं भुञ्जीत वाग्यतः  ॥ ७।४८ ॥  
न पादौ धावयेत् कांस्ये लोहे वा परिकल्पिते  ।  
शौचयेत् तृणगर्भायां द्वितीयायां तथाचमेत्  ॥ ७।४९ ॥  
न रक्तम् उल्बणं वस्त्रं धारयेत् कुसुमानि च  ।  
न बहिर् गन्धमाल्यानि वासांसि मलिनानि च  ॥ ७।५० ॥  
केशास्थीनि कपालानि कार्पासास्थितुषाणि च  ।  
अमेध्याङ्गारभस्मानि नाधितिष्ठेद् रजांसि च  ॥ ७।५१ ॥  
न च लोष्टं विमृद्नीयान् न च छिन्द्यान् नखैस् तृणम्  ।  
न पत्त्रपुष्पमूल्यानि वंशमङ्गलकाष्ठिताम्  ॥ ७।५२ ॥  
एवम् आदीनि चान्यानि पाणिभ्यां न च मर्दयेत्  ।  
न दन्तखादनं कुर्याद् रोमाण्य् उत्पाटयेन् न च  ॥ ७।५३ ॥  
न पद्भ्याम् उल्लिखेद् भूमिं लोष्टकाष्ठैः करेण वा  ।  
न नखांश् च नखैर् विध्यान् न कण्डूयेन् नखैस् तनुम्  ॥ ७।५४ ॥  
मुहुर्मुहुः शिरः श्मश्रु न स्पृशेत् करजैर् बुधः  ।  
न लिक्षाकर्षणं कुर्याद् आत्मनो वा परस्य वा  ॥ ७।५५ ॥  
सौवर्ण्यरौप्यताम्रैश् च शृङ्गदन्तशलाकया  ।  
देहकण्डूयनं कार्यं वंशकाष्ठीकवीरणैः(?)  ॥ ७।५६ ॥  
न विचित्तं प्रकुर्वीत दिशश् चैवावलोकयन्  ।  
न शोकार्तश् च सन्तिष्ठेद् धूत्वा पाणौ कपोलकम्  ॥ ७।५७ ॥  
न पाणिपादवाक्चक्षुः- श्रोत्रशिश्नगुदोदरैः  ।  
चापलानि न कुर्वीत स सर्वार्थम् अवाप्नुयात्  ॥ ७।५८ ॥  
न कुर्यात् केनचिद् वैरम् अध्रुवे जीविते सति  ।  
लोककौतूहलं पापं सन्ध्यां च परिवर्जयेत्  ॥ ७।५९ ॥  
न कुद्वारेण वेश्मानि नगरं ग्रामम् आविशेत्  ।  
न दिवा प्रावृतशिरा रात्रौ प्रावृत्य पर्यटेत्  ॥ ७।६० ॥  
नातिभ्रमणशीलः स्यान् न विशेच् च गृहाद् गृहम्  ।  
न चाज्ञानम् अधीयीत शिवज्ञानं समभ्यसेत्  ॥ ७।६१ ॥  
शिवज्ञानं परं ब्रह्म तद् आरभ्य न सन्त्यजेत्  ।  
ब्रह्मासाध्य च यो गच्छेद् ब्रह्महा स प्रकीर्तितः  ॥ ७।६२ ॥  
कृताञ्जलिः स्थितः शिष्यो लघुवस्त्रम् उदङ्मुखः  ।  
शिवमन्त्रं समुच्चार्य प्राङ्मुखो ऽध्यापयेद् गुरुः  ॥ ७।६३ ॥  
नागदन्तादिसम्भूतं चतुरश्रं सुशोभनम्  ।  
हेमरत्नचितं वापि गुरोर् आसनम् उत्तमम्  ॥ ७।६४ ॥  
न शुश्रूषार्थकामाश् च न च धर्मः प्रदृश्यते  ।  
न भक्तिर् न यशः क्रौर्यं न तम् अध्यापयेद् गुरुः  ॥ ७।६५ ॥  
देवाग्निगुरुगोष्ठीषु व्याख्याध्ययनसंसदि  ।  
प्रश्ने वादे ऽनृते ऽशौचे दक्षिणं बाहुम् उद्धरेत्  ॥ ७।६६ ॥  
वशे सततनम्रः स्यात् संहृत्याङ्गानि कूर्मवत्  ।  
तत्सम्मुखं च निर्गच्छेन् नमस्कारपुरस्सरः  ॥ ७।६७ ॥  
देवाग्निगुरुविप्राणां न व्रजेद् अन्तरेण तु  ।  
नार्पयेन् न च गृह्णीयात् किञ्चिद् वस्तु तदन्तरा  ॥ ७।६८ ॥  
न मुखेन धमेद् अग्निं नाधःकुर्यान् न लङ्घयेत्  ।  
न क्षिपेद् अशुचिं वह्नौ न च पादौ प्रतापयेत्  ॥ ७।६९ ॥  
तृणकाष्ठादिगहने जन्तुभिश् च समाकुले  ।  
स्थाने न दीपयेद् अग्निं दीप्तं चापि ततः क्षिपेत्  ॥ ७।७० ॥  
अग्निं युगपद् आनीय धारयेत प्रयत्नतः  ।  
ज्वलन्तं न प्रदीपं च स्वयं निर्वापयेद् बुधः  ॥ ७।७१ ॥  
शिवव्रतधरं दृष्ट्वा समुत्थाय सदा द्रुतम्  ।  
शिवो ऽयम् इति सङ्कल्प्य हर्षितः प्रणमेत् ततः  ॥ ७।७२ ॥  
भोगान् ददाति विपुलान् लिङ्गे सम्पूजितः शिवः  ।  
अग्नौ च विविधां सिद्धिं गुरौ मुक्तिं प्रयच्छति  ॥ ७।७३ ॥  
मोक्षार्थं पूजयेत् तस्माद् गुरुमूर्तिस्थम् ईश्वरम्  ।  
गुरुभक्त्या लभेज् ज्ञानं ज्ञानान् मुक्तिम् अवाप्नुयात्  ॥ ७।७४ ॥  
सर्वपर्वसु यत्नेन ह्य् एषु सम्पूजयेच् छिवम्  ।  
कुर्याद् आयतने शोभां गुरुस्थानेषु सर्वतः  ॥ ७।७५ ॥  
नरद्वयोच्छ्रिते पीठे सर्वशोभासमन्विते  ।  
संस्थाप्य मणिजं लिङ्गं स्थाने कुर्याज् जगद्धितम्  ॥ ७।७६ ॥  
अन्नपानविशेषैश् च नैवेद्यम् उपकल्पयेत्  ।  
भोजयेद् व्रतिनश् चात्र स्वगुरुं च विशेषतः  ॥ ७।७७ ॥  
पूजयेच् च शिवज्ञानं वाचयीत च पर्वसु  ।  
दर्शयेच् छिवभक्तेभ्यः सत्पूजां परिकल्पिताम्  ॥ ७।७८ ॥  
प्रियं ब्रूयात् सदा तेभ्यः प्रदेयं चापि शक्तितः  ।  
एवं कृते विशेषेण प्रसीदति महेश्वरः  ॥ ७।७९ ॥  
छिन्नं भिन्नं मृतं नष्टं वर्धते नास्ति केवलम्  ।  
इत्य् आद्यान् न वदेच् छब्दान् साक्षाद् ब्रूयात् तु मङ्गलम्  ॥ ७।८० ॥  
अधेनुं धेनुम् इत्य् एव ब्रूयाद् भद्रम् अभद्रकम्  ।  
कपालं च भगालं स्यात् परमं मङ्गलं वदेत्  ॥ ७।८१ ॥  
ऐन्द्रं धनुर् मणिधनुर् दाहकाष्ठादि चन्दनम्  ।  
स्वर्यातं च मृतं ब्रूयाच् छिवीभूतं च योगिनम्  ॥ ७।८२ ॥  
द्विधाभूतं वदेच् छिन्नं भिन्नं च बहुधा स्थितम्  ।  
नष्टम् अन्वेषणीयं च रिक्तं पूर्णाभिवर्धितम्  ॥ ७।८३ ॥  
नास्तीति शोभनं सर्वम् आद्यम् अङ्गाभिवर्धनम्  ।  
सिद्धिमद् ब्रूहि गच्छन्तं सुप्तं ब्रूयात् प्रवर्धितम्  ॥ ७।८४ ॥  
न म्लेच्छमूर्खपतितैः क्रूरैः सन्तापवेदिभिः  ।  
दुर्जनैर् अवलिप्तैश् च क्षुद्रैः सह न संवदेत्  ॥ ७।८५ ॥  
नाधार्मिकनृपाक्रान्ते न दंशमशकावृते  ।  
नातिशीतजलाकीर्णे देशे रोगप्रदे वसेत्  ॥ ७।८६ ॥  
नासनं शयनं पानं नमस्काराभिवादनम्  ।  
सोपानत्कः प्रकुर्वीत शिवपुस्तकवाचनम्  ॥ ७।८७ ॥  
आचार्यं दैवतं तीर्थम् उद्धूतोदं मृदं दधि  ।  
वटम् अश्वत्थकपिलां दीक्षितोदधिसङ्गमम्  ॥ ७।८८ ॥  
यानि चैषां प्रकाराणि मङ्गलानीह कानिचित्  ।  
शिवायेति नमस्कृत्वा प्रोक्तम् एतत् प्रदक्षिणम्  ॥ ७।८९ ॥  
उपानच्छत्त्रवस्त्राणि पवित्रं करकं स्रजम्  ।  
आसनं शयनं पानं धृतम् अन्यैर् न धारयेत्  ॥ ७।९० ॥  
पालाशम् आसनं शय्यां पादुके दन्तधावनम्  ।  
वर्जयेच् चापि निर्यासं रक्तं न तु समुद्भवम्  ॥ ७।९१ ॥  
सन्ध्याम् उपास्य कुर्वीत नित्यं देहप्रसाधनम्  ।  
स्पृशेद् वन्देच् च कपिलां प्रदद्याच् च गवां हितम्  ॥ ७।९२ ॥  
यः प्रदद्याद् गवां सम्यक् फलानि च विशेषतः  ।  
क्षेत्रम् उद्दामयेच् चापि तस्य पुण्यफलं शृणु  ॥ ७।९३ ॥  
यावत् तत्पत्त्रकुसुम- कन्दमूलफलानि च  ।  
तावद्वर्षसहस्राणि शिवलोके महीयते  ॥ ७।९४ ॥  
कृशरोगार्तवृद्धानां त्यक्तानां निर्जने वने  ।  
क्षुत्पिपासातुराणां च गवां विह्वलचेतसाम्  ॥ ७।९५ ॥  
नीत्वा यस् तृणतोयानि वने यत्नात् प्रयच्छति  ।  
करोति च परित्राणं तस्य पुण्यफलं शृणु  ॥ ७।९६ ॥  
कुलैकविंशकोपेतः पत्नीपुत्रादिसंयुतः  ।  
मित्रभृत्यैर् उपेतश् च श्रीमच्छिवपुरं व्रजेत्  ॥ ७।९७ ॥  
तत्र भुक्त्वा महाभोगान् विमानैः सार्वकामिकैः  ।  
स महाप्रलयं यावत् तदन्ते मुक्तिम् आप्नुयात्  ॥ ७।९८ ॥  
गोब्राह्मणपरित्राणं सकृत् कृत्वा प्रयत्नतः  ।  
मुच्यते पञ्चभिर् घोरैर् महद्भिः पातकैर् द्रुतम्  ॥ ७।९९ ॥  
अहिंसा सत्यम् अस्तेयं ब्रह्मचर्यम् अकल्कता  ।  
अक्रोधो गुरुशुश्रूषा शौचं सन्तोषम् आर्जवम्  ॥ ७।१०० ॥  
अहिंसाद्या यमाः पञ्च यतीनां परिकीर्तिताः  ।  
अक्रोधाद्याश् च नियमाः सिद्धिवृद्धिकराः स्मृताः  ॥ ७।१०१ ॥  
दशलाक्षणिको धर्मः शिवाचारः प्रकीर्तितः  ।  
योगीन्द्राणां विशेषेण शिवयोगप्रसिद्धये  ॥ ७।१०२ ॥  
न विन्दति नरो योगं पुत्रदारादिसङ्गतः  ।  
निबद्धः स्नेहपाशेन मोहस्तम्भबलीयसा  ॥ ७।१०३ ॥  
मोहात् कुटुम्बसंसक्तस् तृष्णया शृङ्खलीकृतः  ।  
बालैर् बद्धस् तु लोको ऽयं मुसलेनाभिहन्यते  ॥ ७।१०४ ॥  
इमे बालाः कथं त्याज्या जीविष्यन्ति मया विना  ।  
मोहाद् धि चिन्तयत्य् एवं परमार्थौ न पश्यति  ॥ ७।१०५ ॥  
सम्पर्काद् उदरे न्यस्तः शुक्रबिन्दुर् अचेतनः  ।  
स पित्रा केन यत्नेन गर्भस्थः परिपालितः  ॥ ७।१०६ ॥  
कर्कशाः कठिना भक्षा जीर्यन्ते यत्र भक्षिताः  ।  
तस्मिन्न् एवोदरे शुक्रं किं न जीर्यति भक्ष्यवत्  ॥ ७।१०७ ॥  
येनैतद् योजितं गर्भे येन चैव विवर्धितम्  ।  
तेनैव निर्गत्ं भूयः कर्मणा स्वेन पाल्यते  ॥ ७।१०८ ॥  
न कश्चित् कस्यचित् पुत्रः पिता माता न कस्यचित्  ।  
यत् स्वयं प्राक्तनं कर्म पिता मातेति तत् स्मृतम्  ॥ ७।१०९ ॥  
येन यत्र कृतं कर्म स तत्रैव प्रजायते  ।  
पितरौ चास्य दासत्वं कुरुतस् तत्प्रचोदितौ  ॥ ७।११० ॥  
न कश्चित् कस्यचिच् छक्तः कर्तुं दुःखं सुखानि च  ।  
करोति प्राक्तनं कर्म मोहाल् लोकस्य केवलम्  ॥ ७।१११ ॥  
कर्मदायादसम्बन्धाद् उपकारः परस्परम्  ।  
दृश्यते नापकारश् च मोहेनात्मनि मन्यते  ॥ ७।११२ ॥  
ईश्वराधिष्ठितं कर्म फलतीह शुभाशुभम्  ।  
ग्रामस्वामिप्रसादेन सुकृतं कर्षणं यथा  ॥ ७।११३ ॥  
द्वयं देवत्वमोक्षाय ममेति न ममेति च  ।  
ममेति बध्यते जन्तुर् न ममेति विमुच्यते  ॥ ७।११४ ॥  
द्व्यक्षरं च भवेन् मृत्युस् त्र्यक्षरं ब्रह्म शाश्वतम्  ।  
ममेति द्व्यक्षरं मृत्युस् त्र्यक्षरं न ममेति च  ॥ ७।११५ ॥  
तस्माद् आत्मन्य् अहङ्कारम् उत्सृज्य प्रविचारतः  ।  
विधूयाशेषसङ्गांश् च मोक्षोपायं विचिन्तयेत्  ॥ ७।११६ ॥  
ज्ञानाद् योगपरिक्लेशं कुप्रावरणभोजनम्  ।  
कुचर्यां कुनिवासं च मोक्षार्थी न विचिन्तयेत्  ॥ ७।११७ ॥  
न दुःखेन विना सौख्यं दृश्यते सर्वदेहिनाम्  ।  
दुःखं तन्मात्रकं ज्ञेयं सुखम् आनन्त्यम् उत्तमम्  ॥ ७।११८ ॥  
सेवायां पाशुपाल्ये च वानिज्ये कृषिकर्मणि  ।  
तुल्ये सति परिक्लेशे वरं क्लेशो विमुक्तये  ॥ ७।११९ ॥  
स्वर्गापवर्गयोर् एकं यः शीघ्रं न प्रसाधयेत्  ।  
याति तेनैव देहेन स मृतस् तप्यते चिरम्  ॥ ७।१२० ॥  
यद् अवश्यं पराधीनैस् त्यजनीयं शरीरकम्  ।  
कस्मात् तेन विमूढात्मा न साधयति शाश्वतम्  ॥ ७।१२१ ॥  
यौवनस्था गृहस्थाश् च प्रासादस्थाश् च ये नृपाः  ।  
सर्व एव विशीर्यन्ते शुष्कस्निग्धान्नभोजनाः  ॥ ७।१२२ ॥  
अनेकदोषदुष्टस्य देहस्यैको महान् गुणह्  ।  
यां याम् अवस्थाम् आप्नोति तां ताम् एवानुवर्तते  ॥ ७।१२३ ॥  
मन्दं परिहरन् कर्म स्वदेहम् अनुपालयेत्  ।  
वर्षासु जीर्णकटवत् तिष्ठन्न् अप्य् अवसीदति  ॥ ७।१२४ ॥  
न ते ऽत्र देहिनः सन्ति ये तिष्ठन्ति सुनिश्चलाः  ।  
सर्वे कुर्वन्ति कर्माणि विकृशाः पूर्वकर्मभिः  ॥ ७।१२५ ॥  
तुल्ये सत्य् अपि कर्तव्ये वरं कर्म कृतं परम्  ।  
यः कृत्वा न पुनः कुर्यान् नानाकर्म शुभाशुभम्  ॥ ७।१२६ ॥  
तस्माद् अन्तर्बहिश्चिन्ताम् अनेकाकारसंस्थिताम्  ।  
सन्त्यज्यात्महितार्थाय स्वाध्यायध्यानम् अभ्यसेत्  ॥ ७।१२७ ॥  
विविक्ते विजने रम्ये पुष्पाश्रमविभूषिते  ।  
स्थानं कृत्वा शिवस्थाने ध्यायेच् छान्तं परं शिवम्  ॥ ७।१२८ ॥  
ये ऽतिरम्याण्य् अरण्यानि सुजलानि शिवानि तु  ।  
विहायाभिरता ग्रामे प्रायस् ते दैवमोहिताः  ॥ ७।१२९ ॥  
विवेकिनः प्रशान्तस्य यत् सुखं ध्यायतः शिवम्  ।  
न तत् सुखं महेन्द्रस्य ब्रह्मणः केशवस्य वा  ॥ ७।१३० ॥  
इति नामामृतं दिव्यं महाकालाद् अवाप्तवान्  ।  
विस्तरेणानुपूर्वाच् च ऋष्यात्रेयः(?) सुनिश्चितम्  ॥ ७।१३१ ॥  
  
प्रज्ञाम् अथा विनिर्मथ्य(?) शिवज्ञानमहोदधिम्  ।  
ऋष्यात्रेयः समुद्धृत्य प्राहेदम् अणुमात्रकम्  ॥ ७।१३२ ॥  
शिवधर्मे महाशास्त्रे शिवधर्मस्य चोत्तरे  ।  
यद् अनुक्तं भवेत् किञ्चित् तद् अत्र परिकीर्तितम्  ॥ ७।१३३ ॥  
त्रिदैवत्यम् इदं शास्त्रं मुनीन्द्रात्रेयभाषितम्  ।  
तिर्यङ्मनुजदेवानां सर्वेषां च विमुक्तिदम्  ॥ ७।१३४ ॥  
नन्दिस्कन्दमहाकालास् त्रयो देवाः प्रकीर्तिताः  ।  
चन्द्रात्रेयस् तथात्रिश् च ऋष्य् आत्रेयो मुनित्रयम्  ॥ ७।१३५ ॥  
एतैर् महात्मबिः प्रोक्ताः शिवधर्माः समासतः  ।  
सर्वलोकोपकारार्थं नमस् तेभ्यः सदा नमः  ॥ ७।१३६ ॥  
तेषां शिष्यप्रशिष्यैश् च शिवधर्मप्रवक्तृभिः  ।  
व्याप्तं ज्ञानसरः शार्वं विकचैर् इव पङ्कजैः  ॥ ७।१३७ ॥  
ये श्रावयन्ति सततं शिवधर्मं शिवार्थिनाम्  ।  
ते रुद्रास् ते मुनीन्द्राश् च ते नमस्याः स्वभक्तितः  ॥ ७।१३८ ॥  
ये समुत्थाय शृण्वन्ति शिवधर्मं दिने दिने  ।  
ते रुद्रा रुद्रलोकेशा न ते प्रकृतिमानुषाः  ॥ ७।१३९ ॥  
शिवोपनिषदं ह्य् एतद् अध्यायैः सप्तभिः स्मृतम्  ।  
ऋष्यात्रेयसगोत्रेण मुनिना हितकाम्यया  ॥ ७।१४० ॥  
  
॥ इति शिवोपनिषदि शिवाचाराध्यायः सप्तमः ॥  
  
   ॥ इति शिवोपनिषत् समाप्ता ॥  

