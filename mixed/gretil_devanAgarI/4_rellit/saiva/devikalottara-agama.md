---
title: Devikalottara-Agama

---
## Intro

Devikalottara-Agama  

Devikalottara-Agama (Devikalottaragama; mula text only!)  
Based on the edition by Vrajavallabha Dwivedi:  
Devīkālottarāgamaḥ : Commentary in Sanskrit by Nirañjanasiddha,  
edited with Hindi Translation.  
Varanasi: Shaiva Bharati Shodha Pratishthanam, 2000.  
(Research Publication Series, 21)  

Input by Dominic Goodall  

PLAIN TEXT VERSION  

## पाठः

सर्वेषामपि मुक्त्यर्थं मुक्तिमार्गस्य दर्शनम्  ।  
देवेश ज्ञानमाचारं कृपया कथयस्व मे  ॥ द्क_१ ॥  
ईश्वर उवाच  
ज्ञानाचारौ वरारोहे कथयामि तवाधुना  ।  
प्रविशन्ति यतो मोक्षं ज्ञानिनो ध्वस्तकल्मषम्  ॥ द्क_२ ॥  
येषां बोधेन सञ्जातं कालज्ञानं वरानने  ।  
न तेषां जायते बोधः शास्त्रकोटिशतैरपि  ॥ द्क_३ ॥  
अतो हि निर्भयो विद्वान् निःशङ्को विगतस्पृहः  ।  
ज्ञानोत्साहपरो भूयात् श्रद्दद्धानो निराकुलः  ॥ द्क_४ ॥  
निर्ममः करुणोपेतः सर्वभूताभयप्रदः  ।  
भजेत् कालोत्तरं देवि मुमुक्षुर्योगतत्परः  ॥ द्क_५ ॥  
स ब्रह्मा स शिवो विष्णुः स इन्द्रः स षडाननः  ।  
स गुरुः सर्वदेवाश्च स योगी स तपोधनः  ॥ द्क_६ ॥  
पण्डितः स महाभागः कृतार्थः परमार्थतः  ।  
चलद्वायुसमं चित्तं ध्रियते येन निश्चलम्  ॥ द्क_७ ॥  
स उपायो मिमोक्षस्य सदुपात्तगुणस्तु सः  ।  
सा प्रज्ञा तदिह स्थैर्यं तत्पुण्यं व्यवसायिनाम्  ॥ द्क_८ ॥  
तदेव तीर्थं दानं च स तपश्च न संशयः  ।  
येनोपायेन बध्येत वायुभिश्चलनं मनः  ॥ द्क_९ ॥  
चित्ते चलति संसारो निश्चलो मोक्ष एव तु  ।  
तस्माच्चित्तं स्थिरं कुर्यात् प्रज्ञया परया बुधः  ॥ द्क_१० ॥  
एकान्तिकं सुखं यत्र तथाइवात्यन्तिकं भवेत्  ।  
निष्कर्मणि परे तत्त्वे को न रज्येत पण्डितः  ॥ द्क_११ ॥  
निवृत्तो विषयज्ञानात् निष्कलज्ञानतत्परः  ।  
अनिच्छन्नपि मेधावी लभते मोक्षमक्षयम्  ॥ द्क_१२ ॥  
अस्मिताकलया युक्तं चैतन्यं सकलं स्मृतम्  ।  
अस्मितारहितं चेतश् चैतन्यं शक्तिरुच्यते  ॥ द्क_१३ ॥  
तथा प्रकाशितं विश्वं शक्तिध्यानमुदाहृतम्  ।  
सर्वालम्बविनिर्मुक्तं निष्कलं ज्ञानमुच्यते  ॥ द्क_१४ ॥  
अहमंशेन यच्छून्यं चिन्मात्रालोकमद्वयम्  ।  
मुक्तिबीजं तदाख्यातं परयोगप्रवर्तकम्  ॥ द्क_१५ ॥  
चक्राणि नाडयः पद्म- देवताबीजमण्डलम्  ।  
रूपमित्यादिकं किञ्चिद् ध्येयं नैव कदाचन  ॥ द्क_१६ ॥  
कुहकं मन्त्रजालं च प्राणायामादि धारणम्  ।  
सर्वमेतन्न कर्तव्यं मोक्षमक्षयमिच्छता  ॥ द्क_१७ ॥  
नात्र पूजा नमस्कारो न जपो ध्यानमेव च  ।  
केवलं ज्ञानमित्युक्तं वेदितव्यं न किञ्चन  ॥ द्क_१८ ॥  
बहिराहितचित्तानां जायन्ते बन्धहेतवः  ।  
बहिश्चित्तं निवार्यैव विन्दन् लोके न सीदति  ॥ द्क_१९ ॥  
नात्र किञ्चिद्बहिर्नान्तं न मध्यं नाप्यधः क्वचित्  ।  
सर्वाकारं निराकारं स्वसंवेद्यं विराजते  ॥ द्क_२० ॥  
यद्यदालोक्य यो जन्तुः कुरुते कर्मसञ्चयम्  ।  
तद्गतिर्जायते यस्मान् निरालोकं तु चिन्तयेत्  ॥ द्क_२१ ॥  
हेतुर्नास्ति फलं नास्ति नास्ति कर्म स्वभावतः  ।  
असद्भूतमिदं सर्वं नास्ति लोको न लौकिकः  ॥ द्क_२२ ॥  
निरालम्बमिदं सर्वं निरालम्बप्रकाशितम्  ।  
निरालम्बमिदं कृत्वा निरालम्बो भविष्यति  ॥ द्क_२३ ॥  
व्योमाकारं महाशून्यं व्यापकं यो न भावयेत्  ।  
संसारी स भवेल्लोके बीजकोशक्रिमिर्यथा  ॥ द्क_२४ ॥  
ज्ञानोत्पत्तिनिमित्तं तु क्रियाश्चर्याः प्रकीर्तिताः  ।  
योगं सालम्बनं त्यक्त्वा निष्प्रपञ्चं विचिन्तयेत्  ॥ द्क_२५ ॥  
पातालात् शक्तिपर्यन्तं सर्वमेतदभीप्सितम्  ।  
भग्नं यैः शून्यमन्त्रेण ते स्मृताः शून्यवेदिनः  ॥ द्क_२६ ॥  
विषये लोलुपं चित्तं मर्कटादपि चञ्चलम्  ।  
सर्वशून्यपदे स्थित्वा ततो निर्वाणमेष्यति  ॥ द्क_२७ ॥  
सर्वतत्त्वाद्यसम्भिन्नं देहाद् भिन्नं तथैव च  ।  
अहमस्माद्यसम्भिन्नं चैतन्यं सर्वतोमुखम्  ॥ द्क_२८ ॥  
आकाशमिव सर्वं तु सबाह्याभ्यन्तरं प्रिये  ।  
परानन्दमरूपं तु पश्यन्नानन्दभाग्भवेत्  ॥ द्क_२९ ॥  
निरिन्धनो यथा वह्निः स्वयमेव प्रशाम्यति  ।  
ग्राह्याभावान्मनस्तद्वत् स्वयमेव प्रलीयते  ॥ द्क_३० ॥  
मोहिका मूर्च्छिका माया स्वप्नश्चेति चतुर्विधः  ।  
सुषुप्तिर्जागृतिश्चैव सर्वमेतत् परित्यजेत्  ॥ द्क_३१ ॥  
देहात् सूक्ष्मगतात् प्राणाच् चित्ताद् बुद्धेरहङ्कृतेः  ।  
सर्वस्माद्भिन्न एवाहं चिन्तयन् लभते चितम्  ॥ द्क_३२ ॥  
सदाभिभूतये चित्तं निद्रया स्मरणादिना  ।  
बोधयित्वा प्रयत्नेन कुर्यात् स्वस्थं पुनः पुनः  ॥ द्क_३३ ॥  
यदा स्थिरं भवेच्चित्तं चालयन्न कथञ्चन  ।  
न किञ्चिच्चिन्तयेत् तत्र स्थिरमेव तु कारयेत्  ॥ द्क_३४ ॥  
आश्रयालम्बनं चित्तं तद्वत् कुर्यान्निराश्रयम्  ।  
चञ्चलं निश्चलं कुर्यात् निश्चलं न तु चालयेत्  ॥ द्क_३५ ॥  
सर्वभूतलये जाते यद्यद्व्योम सुनिर्मलम्  ।  
तत्तद्रूपं स्वकं ध्यायेद् व्याप्तं चैव तु निर्मलम्  ॥ द्क_३६ ॥  
तदेव जन्मसाफल्यं पाण्डित्यमिदमेव हि  ।  
चलद्वायुसमं चित्तं निश्चलं ध्रियते हि यत्  ॥ द्क_३७ ॥  
नैवोर्ध्वं धारयेच्चित्तं न मध्यं नाप्यधः क्वचित्  ।  
अन्तर्भावविनिर्मुक्तं सदा कुर्यान्निराश्रयम्  ॥ द्क_३८ ॥  
निद्रायां बोधयेच्चित्तं विक्षिप्तं शमयेत् पुनः  ।  
पक्षद्वयपरित्यागे सम्प्राप्ते नैव चालयेत्  ॥ द्क_३९ ॥  
निराश्रयं सदा चित्तं सर्वालम्बनवर्जितम्  ।  
मनो ऽवस्थाविनिर्मुक्तं विज्ञेयं मुक्तिलक्षणम्  ॥ द्क_४० ॥  
सर्वालम्बनशून्यं च धारयित्वा मनो हृदि  ।  
यज्ज्ञानं जायते स्पष्टं तदभ्यासपरो भवेत्  ॥ द्क_४१ ॥  
ये ध्यायन्ति परं शून्यं निष्कलं निरवस्थितम्  ।  
ते यान्ति परमं स्थानं जन्ममृत्युविवर्जितम्  ॥ द्क_४२ ॥  
देवा देव्यस्तथा चान्ये धर्माधर्मौ च तत्फलम्  ।  
आश्रयाश्रयिविज्ञानं संसारस्य च बन्धनम्  ॥ द्क_४३ ॥  
आश्रयो द्वन्द्वमित्युक्तं द्वन्द्वत्यागात् परोदयः  ।  
जीवन्मुक्तस्तदा योगी देहत्यागाद् विमुच्यते  ॥ द्क_४४ ॥  
वैराग्येण वपुस्त्यागो न वै कार्यो मनीषिणा  ।  
आरम्भतः क्रियानाशे स्वयमेव विपत्स्यते  ॥ द्क_४५ ॥  
हृत्सरोजे ह्यहंरूपा या चितिर्निर्मलाचला  ।  
अहङ्कारपरित्यागात् सा चितिर्मोक्षदायिनी  ॥ द्क_४६ ॥  
सर्वोपाधिविनिर्मुक्तं चिद्रूपं यन्निरन्तरम्  ।  
तच्छिवो ऽहमिति ध्यात्वा सर्वासक्तिं विसर्जयेत्  ॥ द्क_४७ ॥  
देशजात्यादिसम्बद्धान् वर्णाश्रमसमन्वितान्  ।  
भावानेतान् परित्यज्य स्वभावं भावयेद्बुधः  ॥ द्क_४८ ॥  
अहमेको न मे कश्चिन् नाहमन्यस्य कस्यचित्  ।  
न तं पश्यामि यस्याहं तं न पश्यामि यो मम  ॥ द्क_४९ ॥  
अहमेव परं ब्रह्म जगन्नाथो महेश्वरः  ।  
इति स्यान्निश्चितो मुक्तो बद्धः स्यादन्यथा पुमान्  ॥ द्क_५० ॥  
अशरीरं यदात्मानं पश्यति ज्ञानचक्षुषा  ।  
तदा भवति शान्तात्मा सर्वतो विगतस्पृहः  ॥ द्क_५१ ॥  
यो ऽसौ सर्वेषु शास्त्रेषु पठ्यते ह्यज ईश्वरः  ।  
अकायो निर्गुणो ह्यात्मा सो ऽहमस्मि न संशयः  ॥ द्क_५२ ॥  
विज्ञाप्तिमात्रो हि सदा विशुद्धः सर्वत्र यस्मात्सततं विमुक्तः  ।  
नादेयहेयो ह्यहमप्रतर्क्यस् तस्मात्सदा ब्रह्ममयो विशोकः  ॥ द्क_५३ ॥  
आमस्तकं पादतलावसानं सान्तर्बहिश्चर्मपटावनद्धम्  ।  
तत्कृत्स्नमेवामृतरूपमन्यच् चिद्रूपमात्मानमनन्यसिद्धिम्  ॥ द्क_५४ ॥  
ईशो ऽहमेवास्य चराचरस्य पिता च माता च पितामहश्च  ।  
ध्यानं समास्थाय पदं चतुर्थं ध्यायन्ति मामेव विमुक्तिकामाः  ॥ द्क_५५ ॥  
ब्रह्मादिभिर्देवमनुष्यनागैर् गन्धर्वयक्षाप्सरसां गणैश्च  ।  
यज्ञैरनेकैरहमेव पूज्यो मामेव सर्वे प्रतिपूजयन्ति  ॥ द्क_५६ ॥  
तपोभिरुग्रैर्विविधैश्च दानैर् मामेव सर्वे प्रतिपूजयन्ति  ।  
भूतानि चाहं स्थिरजङ्गमानि यावन्ति चान्यान्यहमेव तानि  ॥ द्क_५७ ॥  
न स्थूलसूक्ष्मो न च शून्यरूपो ज्ञानैकरूपो जगदेकबन्धुः  ।  
निरन्तरो निर्मल ईश्वरो ऽहं स्वप्नाद्यवस्थाच्युतिनिष्प्रपञ्चः  ॥ द्क_५८ ॥  
अनादिविज्ञानमजं पुराणं गुहाशयं निष्कलमप्रपञ्चम्  ।  
निरञ्जनं निष्प्रतिमं निरीशम् अदृश्यमग्राह्यमचिन्त्यरूपम्  ॥ द्क_५९ ॥  
सनातनं ब्रह्म निरन्तरं यत् पदे पदे सो ऽहमिति प्रपश्येत्  ।  
यो भावतस्तिष्ठति निष्प्रकम्पः स ब्रह्मभूतो ऽमृततामुपैति  ॥ द्क_६० ॥  
ज्ञानमेवं वरारोहे कथितं मोक्षसिद्धये  ।  
आचारं कथ्यमानं तु साम्प्रतं शृणु तं मया  ॥ द्क_६१ ॥  
न स्नानं न जपः पूजा होमो नैव च साधनम्  ।  
अग्निकार्यादिकार्यं च नैतस्यास्ति महेश्वरि  ॥ द्क_६२ ॥  
नियमो ऽपि न तस्यास्ति क्षेत्रपीठे च सेवनम्  ।  
नार्चनं पितृकार्यादि तीर्थयात्रा व्रतानि च  ॥ द्क_६३ ॥  
धर्माधर्मफलं नास्ति न तिथिर्लौकिकक्रिया  ।  
सन्त्यजेत्सर्वकर्माणि लोकाचारं च सर्वशः  ॥ द्क_६४ ॥  
समयाचारनिःशेषान् कृत्यजातं तु बन्धनम्  ।  
सङ्कल्पं च विकल्पं च ये चान्ये कुलधर्मिकाः  ॥ द्क_६५ ॥  
सिद्धीश्च विविधाकाराः पातालादि रसायनम्  ।  
प्रत्यक्षेणापि लभ्येरन् नैव गृह्णीत साधकः  ॥ द्क_६६ ॥  
सर्वे ते पशुबन्धाः स्युर् अधोमार्गप्रदायकाः  ।  
एतैर्नास्ति परा मुक्तिश् चिद्रूपं व्यापकं विना  ॥ द्क_६७ ॥  
येन केन विशेषेण सर्वावस्थो ऽपि योगधृक्  ।  
क्षेत्रपीठे च सन्देहाद् वर्जयेद्यदि कौतुकम्  ॥ द्क_६८ ॥  
कृमिकीटपतङ्गाश्च तथा देवि वनस्पतीन्  ।  
न नाशयेद् बुधो जीवान् परमार्थमतिर्यतः  ॥ द्क_६९ ॥  
न मूलोत्पाटनं कुर्यात् पत्त्रच्छेदं विवर्जयेत्  ।  
भूतपीडां न कुर्वीत पुष्पाणां च निकृन्तनम्  ॥ द्क_७० ॥  
स्वयम्पतितपुष्पैस्तु कर्तव्यं शिवपूजनम्  ।  
मारणोच्चाटनादीनि विद्वेषस्तम्भने तथा  ॥ द्क_७१ ॥  
ज्वरभूतग्रहावेश- वश्याकर्षणमोहनम्  ।  
न कुर्यात् क्षुद्रकर्माणि काष्ठपाषाणपूजनम्  ॥ द्क_७२ ॥  
समो ऽमित्रे च मित्रे च समो लोष्टे च काञ्चने  ।  
अभिलाषो न कर्तव्य इन्द्रियार्थे कदाचन  ॥ द्क_७३ ॥  
आत्मारामो भवेद्योगी निर्भयो विगतस्पृहः  ।  
समनिन्दाप्रशंसश्च सर्वभूतसमस्तथा  ॥ द्क_७४ ॥  
समदृष्टिस्तु कर्तव्या यथात्मनि तथा परे  ।  
विवादं लोकगोष्ठीं च कलहाश्च विवर्जयेत्  ॥ द्क_७५ ॥  
शास्त्रगोष्ठीं न कुर्वीत कुभाषितसुभाषितान्  ॥ द्क_७६ ॥  
ईर्ष्यां पैशुन्यदम्भे च रागं मात्सर्यमेव च  ।  
कामक्रोधौ भयं शोकं त्यजेत्सर्वं शनैः शनैः  ॥ द्क_७७ ॥  
सर्वद्वन्द्वविनिर्मुक्तः सन्ततं जनवर्जितः  ।  
अनेनैव शरीरेण सर्वज्ञः सन् प्रकाशते  ॥ द्क_७८ ॥  
ज्ञानेनैव यथा मोक्षस् तथा सिद्धिर्निरर्थिका  ।  
तथापि भोगमिच्छन्तः सिद्धिमिच्छन्ति साधकाः  ॥ द्क_७९ ॥  
अणिमादिगुणावाप्तिर् जायतां वा न जायताम्  ।  
तथापि मुच्यते देही पतिं विज्ञाय निर्मलम्  ॥ द्क_८० ॥  
पञ्चभूतात्मको देहः शिवस्तत्रैव तिष्ठति  ।  
शिवाद्यवनिपर्यन्तो लोको ऽयं शङ्करात्मकः  ॥ द्क_८१ ॥  
ईदृशं ज्ञानिनं दृष्ट्वा पूजयन्ति च ये नराः  ।  
गन्धं पुष्पं फलं धूपं स्नानं वस्त्रं च भोजनम्  ॥ द्क_८२ ॥  
निवेदयन्ति ये केचिद् वाङ्मनःकायकर्मभिः  ।  
तथैव ते विमुच्यन्ते मुक्तिमार्गाभिकाङ्क्षिणः  ॥ द्क_८३ ॥  
स्तुतिनिन्दाकरास्तस्य पुण्यपापे समाप्नुयुः  ।  
यज्ज्ञानाचरणं पृष्टं तत् सर्वं कथितं मया  ।  
कालज्ञानं वरारोहे किमन्यत् परिपृच्छसि  ॥ द्क_८४ ॥  
  
इति देवीकालोत्तरागमः परिसमाप्तः  

