---
title: Sivasutra (with Vartika)

---
## Intro

Sivasutra (with Vartika)  

Sivasutra (with Vartika)  
  
Based on the edition by Madhusudan Kaul Shastri,  
Srinagar: Kashmir Pratap Steam Press, 1925  
  
Input by Oliver Hellwig (hellwig7@gmx.de), Berlin, 2001/02  
  
Commentary marked with asterisk and brackets.  
  
Der digitalisierte Text kann in jedem Rahmen ohne   
Einschraenkungen genutzt werden. Allerdings sollte ein   
Hinweis auf den Einleser enthalten sein.  

## पाठः

शिवसूत्र, प्रथम उन्मेष  
चैतन्यम् आत्मा  ॥ सिव्स्_१।१ ॥  
*      [  
*      चैतन्यं चित्क्रियारूपं शिवस्य परमस्य यत्  ॥ सिव्स्व्_१।१:१ ॥  
*      स्वातन्त्र्यम् एतद् एवात्मा ततो ऽसौ परमः शिवः  ॥ सिव्स्व्_१।१:२ ॥  
*      अथवा को ऽयम् आत्मेति प्रष्ट् बोधयितुं शिशून्  ॥ सिव्स्व्_१।१:३ ॥  
*      नात्मा देहो न च प्राणो न मनः खं न शून्यभूः  ॥ सिव्स्व्_१।१:४ ॥  
*      किन्तु चैतन्यम् एवात्मेत्य् आदिष्टं परमेष्ठिना  ॥ सिव्स्व्_१।१:५ ॥  
*      अथ चैतन्यम् एवैतद् आत्मा स्वाभाविकं वपुः  ॥ सिव्स्व्_१।१:६ ॥  
*      विशेषाचोदनाद् अस्य जगतश् चेत्य् अरूपिणः  ॥ सिव्स्व्_१।१:७ ॥  
*      अचेत्यमानं कस्यापि वपुः किम् अपि नो भवेत्  ॥ सिव्स्व्_१।१:८ ॥  
*      चेत्यमानं तु चिद्रूपतादात्म्याच् चिन्मयं भवेत्  ॥ सिव्स्व्_१।१:९ ॥  
*      एवं शिवोक्तया नीत्या जङ्गमस्थावरात्मनः  ॥ सिव्स्व्_१।१:१० ॥  
*      चैतन्यम् एव विश्वस्य स्वरूपं पारमार्थिकम्  ॥ सिव्स्व्_१।१:११ ॥  
*      नन्व् एवंविधविश्वस्य चैतन्यं चेद् वपुस् तदा  ॥ सिव्स्व्_१।१:१२ ॥  
*      कथं बन्धस्य सम्बन्ध इति शङ्कां व्यपोहितुम्  ॥ सिव्स्व्_१।१:१३ ॥  
*      प्रश्लेषाश्लेषपाठाभ्यां सूत्रम् आह महेश्वरः  ॥ सिव्स्व्_१।१:१४ ॥]  
  
ज्ञानं बन्धः  ॥ सिव्स्_१।२ ॥  
*      [  
*      अज्ञानम् इति तत्राद्यं चैतन्यस्फाररूपिणि  ॥ सिव्स्व्_१।२:१ ॥  
*      आत्मन्य् अनात्मताज्ञानं ज्ञानं पुनर् अनात्मनि  ॥ सिव्स्व्_१।२:२ ॥  
*      देहादाव् आत्ममानित्वं द्वयम् अप्य् एतद् आणवम्  ॥ सिव्स्व्_१।२:३ ॥  
*      मलं स्वकल्पितं स्वस्मिन् बन्धः स्वेच्छाविभावितः  ॥ सिव्स्व्_१।२:४ ॥  
*      किम् आणवमलात्मैव बन्धो ऽयं नेत्य् उदीर्यते  ॥ सिव्स्व्_१।२:५ ॥]  
  
योनिवर्गः कलाशरीरम्  ॥ सिव्स्_१।३ ॥  
*      [  
*      योनिर् भेदप्रथाहेतुर् माया वर्गस् तदुत्थितः  ॥ सिव्स्व्_१।३:१ ॥  
*      कलादिक्षितिपर्यन्ततत्त्वराशिस् तदात्मकः  ॥ सिव्स्व्_१।३:२ ॥  
*      मायीयाख्यं मलं तत्तद्भिन्नवेद्यप्रथामयम्  ॥ सिव्स्व्_१।३:३ ॥  
*      कलेति कायम् आविश्य परिच्छेदकरी नृणाम्  ॥ सिव्स्व्_१।३:४ ॥  
*      व्यापृतिः पुण्यपापात्मा शरीरं यस्य तत् पुनः  ॥ सिव्स्व्_१।३:५ ॥  
*      कार्मं च मलम् एतस्मिन् द्वये बन्धो ऽनुवर्तते  ॥ सिव्स्व्_१।३:६ ॥  
*      ईश्वरप्रत्यभिज्ञायाम् उक्तम् एतन् मलत्रयम्  ॥ सिव्स्व्_१।३:७ ॥  
*      स्वातन्त्र्यहानिर् बोधस्य स्वातन्त्र्यस्याप्य् अबोधता  ॥ सिव्स्व्_१।३:८ ॥  
*      द्विधाणवं मलम् इदं स्वस्वरूपापहारतः  ॥ सिव्स्व्_१।३:९ ॥  
*      भिन्नवेद्यप्रथात्रैव मायीयं जन्मभोगदम्  ॥ सिव्स्व्_१।३:१० ॥  
*      कर्तर्य् अबोधे कार्मं तु मायाशक्त्यैव तत् त्रयम्  ॥ सिव्स्व्_१।३:११ ॥  
*      इत्य् अथैषां मलानां तु बन्धकत्वं निरूप्यते  ॥ सिव्स्व्_१।३:१२ ॥]  
  
ज्ञानाधिष्ठानं मातृका  ॥ सिव्स्_१।४ ॥  
*      [  
*      अपूर्णम् अन्यतारूपं भिन्नवेद्यप्रथात्मकम्  ॥ सिव्स्व्_१।४:१ ॥  
*      शुभाशुभात्मकाशेषकर्मसंस्कारविग्रहम्  ॥ सिव्स्व्_१।४:२ ॥  
*      त्रिविधं मलम् उक्तं यत् तद् एव ज्ञानम् उच्यते  ॥ सिव्स्व्_१।४:३ ॥  
*      न सो ऽस्ति प्रत्ययो लोके यः शब्दानुगमाद् ऋते  ॥ सिव्स्व्_१।४:४ ॥  
*      अनुविद्धम् इव ज्ञानं सर्वं शब्देन गम्यते  ॥ सिव्स्व्_१।४:५ ॥  
*      इत्य् उक्तनीत्या ज्ञानस्य विविधस्यास्य मातृका  ॥ सिव्स्व्_१।४:६ ॥  
*      अकारादिक्षकारान्तपञ्चाशद्वर्णविग्रहा  ॥ सिव्स्व्_१।४:७ ॥  
*      शिवादिक्षितिपर्यन्ततत्त्वग्रामप्रसूतिभूः  ॥ सिव्स्व्_१।४:८ ॥  
*      करन्ध्रचितिमध्यस्था ब्रह्मपाशावलम्बिकाः  ॥ सिव्स्व्_१।४:९ ॥  
*      पीठेश्वर्यो महाघोरा मोहयन्ति मुहुर्मुहुः  ॥ सिव्स्व्_१।४:१० ॥  
*      इति श्रीतिमिरोद्घाटप्रोक्तनीत्यनुसारतः  ॥ सिव्स्व्_१।४:११ ॥  
*      स्वरादिवर्गाधिष्ठातृमातृचक्रपरिष्कृता  ॥ सिव्स्व्_१।४:१२ ॥  
*      अपूर्णो ऽहम् अहं पूर्णो ऽहं कृशो ऽहं कृशेतरः  ॥ सिव्स्व्_१।४:१३ ॥  
*      इति शब्दानुवेधेन शोकहर्षादिकारिका  ॥ सिव्स्व्_१।४:१४ ॥  
*      अधिष्ठानम् अधिष्ठात्री तदधिष्ठानतो नृणाम्  ॥ सिव्स्व्_१।४:१५ ॥  
*      अलब्धान्तर्मुखस्वात्मविश्रान्तीनि निरन्तरम्  ॥ सिव्स्व्_१।४:१६ ॥  
*      बहिर्मुखानि ज्ञानानि कथ्यन्ते बन्धहेतवः  ॥ सिव्स्व्_१।४:१७ ॥  
*      अथेदृग्बन्धसम्बन्धप्रशमोपाय उच्यते  ॥ सिव्स्व्_१।४:१८ ॥  
*      परमोपेयविश्रान्तिसतत्त्वः परमेष्ठिना  ॥ सिव्स्व्_१।४:१९ ॥]  
  
उद्यमो भैरवः  ॥ सिव्स्_१।५ ॥  
*      [  
*      यो ऽयं विमर्शरूपायाः प्रसरन्त्याः स्वसंविदः  ॥ सिव्स्व्_१।५:१ ॥  
*      झटित्य् उच्छलनाकारप्रतिभोन्मज्जनात्मकः  ॥ सिव्स्व्_१।५:२ ॥  
*      उद्यमो ऽन्तःपरिस्पन्दः पूर्णाहम्भावनात्मकः  ॥ सिव्स्व्_१।५:३ ॥  
*      स एव सर्वशक्तीनां सामरस्याद् अशेषतः  ॥ सिव्स्व्_१।५:४ ॥  
*      विश्वतो भरितत्वेन विकल्पानां विभेदिनाम्  ॥ सिव्स्व्_१।५:५ ॥  
*      अलं कवलनेनापीत्य् अन्वर्थाद् एव भैरवः  ॥ सिव्स्व्_१।५:६ ॥  
*      अथेदृग्भैरवापत्तेर् बन्धप्रशमकारणात्  ॥ सिव्स्व्_१।५:७ ॥  
*      व्युत्थानं च भवेच् छान्तभेदाभासम् इतीर्यते  ॥ सिव्स्व्_१।५:८ ॥]  
  
शक्तिचक्रसन्धाने विश्वसंहारः  ॥ सिव्स्_१।६ ॥  
*      [  
*      यो ऽयम् उक्तः स्वसंवित्तेर् उद्यमो भैरवात्मकः  ॥ सिव्स्व्_१।६:१ ॥  
*      अस्यास्ति महती शक्तिर् अतिक्रान्तक्रमाक्रमा  ॥ सिव्स्व्_१।६:२ ॥  
*      निःशेषनिजचिच्छक्तिचक्राक्रमणलम्पटा  ॥ सिव्स्व्_१।६:३ ॥  
*      रिक्तारिक्तोभयाकाराप्य् अनेतद्रूपिणी परा  ॥ सिव्स्व्_१।६:४ ॥  
*      ययैव स्वात्मचिद्भित्तौ प्रमेयोल्लासनादितः  ॥ सिव्स्व्_१।६:५ ॥  
*      परप्रमातृविश्रान्तिपर्यन्तस्पन्दरूपया  ॥ सिव्स्व्_१।६:६ ॥  
*      सृष्टिस्थितिलयानाख्याभासशक्तिप्रसारणात्  ॥ सिव्स्व्_१।६:७ ॥  
*      प्रपञ्चविषयं चञ्चत्पञ्चकृत्यं प्रपञ्चितम्  ॥ सिव्स्व्_१।६:८ ॥  
*      तया प्रसारितस्यास्य शक्तिचक्रस्य यत् पुनः  ॥ सिव्स्व्_१।६:९ ॥  
*      सन्धानम् आन्तराम्नायाम्नातक्रमविमर्शनम्  ॥ सिव्स्व्_१।६:१० ॥  
*      तस्मिन् सत्य् अस्य विश्वस्य कालाग्न्यादिकलावधेः  ॥ सिव्स्व्_१।६:११ ॥  
*      संहारः स्यात् स्वसंवित्तिवह्निसद्भावलक्षणः  ॥ सिव्स्व्_१।६:१२ ॥  
*      एवं स्वसंवित्कालाग्निप्लुष्टभेदस्य योगिनः  ॥ सिव्स्व्_१।६:१३ ॥  
*      न स्यात् समाधिव्युत्थानभेदः को ऽपीति कथ्यते  ॥ सिव्स्व्_१।६:१४ ॥  
*      जाग्रत्स्वप्नसुषुप्तभेदे तुर्याभोगसम्भवः  ॥ सिव्स्व्_१।६:१५ ॥  
*      उद्यमो भैरव इति प्रोक्तरूपं स्फुरद्वपुः  ॥ सिव्स्व्_१।६:१६ ॥  
*      तुर्यं नाम परं धाम तदाभोगश् चमत्क्रिया  ॥ सिव्स्व्_१।६:१७ ॥  
*      भेदे ऽपि जाग्रदादीनां योगिनस् तस्य सम्भवः  ॥ सिव्स्व्_१।६:१८ ॥  
*      अनुस्यूतिः परानन्दरूपा स्याद् इति शिष्यते  ॥ सिव्स्व्_१।६:१९ ॥  
*      जाग्रदादित्रयं सूत्रत्रयेण लक्ष्यते क्रमात्  ॥ सिव्स्व्_१।६:२० ॥]  
  
ज्ञानं जाग्रत्  ॥ सिव्स्_१।७ ॥  
स्वप्नो विकल्पाः  ॥ सिव्स्_१।८ ॥  
अविवेको माया सौषुप्तम्  ॥ सिव्स्_१।९ ॥  
*      [  
*      ज्ञानं बाह्याक्षजं जाग्रत् सर्वसाधारणार्थकम्  ॥ सिव्स्व्_१।९:१ ॥  
*      स्वप्नः स्वात्मैव सम्प्रोक्तो विकल्पाः स्वात्मसम्भवाः  ॥ सिव्स्व्_१।९:२ ॥  
*      अविवेको निजाख्यातिर् माया मोहस् तदात्मकः  ॥ सिव्स्व्_१।९:३ ॥  
*      सौषुप्तं योगिनाम् एतत् त्रितयं धारणादिकम्  ॥ सिव्स्व्_१।९:४ ॥  
*      ईश्वरप्रत्यभिज्ञायां जागराद्य् अपि लक्षितम्  ॥ सिव्स्व्_१।९:५ ॥  
*      शून्ये बुद्ध्याद्यभावात्मन्य् अहन्ताकर्तृतापदे  ॥ सिव्स्व्_१।९:६ ॥  
*      अस्फुटारूपसंस्कारमात्रिणि ज्ञेयशून्यता  ॥ सिव्स्व्_१।९:७ ॥  
*      साक्षाणाम् आन्तरी वृत्तिः प्राणादिप्रेरिका मता  ॥ सिव्स्व्_१।९:८ ॥  
*      जीवनाख्याथवा प्राणे ऽहन्ता पुर्यष्टकात्मिका  ॥ सिव्स्व्_१।९:९ ॥  
*      तावन् मात्रस्थितौ प्रोक्तं सौषुप्तं प्रलयोपमम्  ॥ सिव्स्व्_१।९:१० ॥  
*      सवेद्यम् अपवेद्यं च मायामलयुतायुतम्  ॥ सिव्स्व्_१।९:११ ॥  
*      मनोमात्रपथे ऽप्य् अक्षविषयत्वेन विभ्रमात्  ॥ सिव्स्व्_१।९:१२ ॥  
*      स्पष्टावभासा भावानां सृष्टिः स्वप्नपदं मतम्  ॥ सिव्स्व्_१।९:१३ ॥  
*      सर्वाक्षगोचरत्वेन या तु बाह्यतया स्थिरा  ॥ सिव्स्व्_१।९:१४ ॥  
*      सृष्टिः साधारणी सर्वप्रमात्णां स जागरः  ॥ सिव्स्व्_१।९:१५ ॥  
*      इति विस्तरतः प्रोक्ते लोकयोग्यनुसारतः  ॥ सिव्स्व्_१।९:१६ ॥  
*      जागरादित्रये ऽमुष्मिन्न् अवधानेन जाग्रतः  ॥ सिव्स्व्_१।९:१७ ॥  
*      शक्तिचक्रानुसन्धानाद् विश्वसंहारकारणात्  ॥ सिव्स्व्_१।९:१८ ॥  
*      तुर्याभोगमयाभेदख्यातिर् अख्यातिहारिणी  ॥ सिव्स्व्_१।९:१९ ॥  
*      स्फुरत्य् अविरतं यस्य स तद्धाराधिरोहतः  ॥ सिव्स्व्_१।९:२० ॥  
*      तुर्यातीतमयं योगी प्रोक्तचैतन्यम् आमृशन्  ॥ सिव्स्व्_१।९:२१ ॥]  
  
त्रितयभोक्ता वीरेशः  ॥ सिव्स्_१।१० ॥  
*      [  
*      जागरादित्रयं प्रोक्तशक्तिचक्रानुसन्धितः  ॥ सिव्स्व्_१।१०:१ ॥  
*      तुर्यानन्दरसासाराच् छुरितं भेदवर्जनात्  ॥ सिव्स्व्_१।१०:२ ॥  
*      आनन्दरसनिर्मग्नं परमं व्योम भावयन्  ॥ सिव्स्व्_१।१०:३ ॥  
*      त्रितयस्यास्य यो भोक्ता चमत्कर्ता स योगिराट्  ॥ सिव्स्व्_१।१०:४ ॥  
*      त्रिषु धामसु यद् भोग्यं भोक्ता यश् च प्रकीर्तितः  ॥ सिव्स्व्_१।१०:५ ॥  
*      विद्यात् तद् उभयं यस् तु स भुञ्जानो न लिप्यते  ॥ सिव्स्व्_१।१०:६ ॥  
*      इत्य् उक्तनिष्प्रतिद्वन्द्विसंवित्साम्राज्यवैभवः  ॥ सिव्स्व्_१।१०:७ ॥  
*      चिद्घनः स्वात्मविज्ञानपरमानन्दनिर्भरः  ॥ सिव्स्व्_१।१०:८ ॥  
*      वीरेशो येन वीराणां भेदग्रसनकारिणाम्  ॥ सिव्स्व्_१।१०:९ ॥  
*      अन्तर्बहिर्विसरताम् इन्द्रियाणाम् अधीश्वरः  ॥ सिव्स्व्_१।१०:१० ॥  
*      किम् अस्य परचित्तत्त्वारोहविश्रान्तिसूचिकाः  ॥ सिव्स्व्_१।१०:११ ॥  
*      भूमिकाः सन्त्य् अयं याभिर् याति सर्वोत्तरां स्थितिम्  ॥ सिव्स्व्_१।१०:१२ ॥  
*      इत्य् अन्तेवासिहृच्छङ्काशान्त्यै सन्तीत्य् उदीर्यते  ॥ सिव्स्व्_१।१०:१३ ॥]  
  
विस्मयो योगभूमिकाः  ॥ सिव्स्_१।११ ॥  
*      [  
*      यथा सातिशयानन्दे कस्यचिद् विस्मयो भवेत्  ॥ सिव्स्व्_१।११:१ ॥  
*      तथास्य योगिनो नित्यं तत्तद्वेद्यावलोकने  ॥ सिव्स्व्_१।११:२ ॥  
*      निःसामान्यपरानन्दानुभूतिस्तिमितेन्द्रिये  ॥ सिव्स्व्_१।११:३ ॥  
*      परे स्वात्मन्य् अतृप्त्यैव यद् आश्चर्यं स विस्मयः  ॥ सिव्स्व्_१।११:४ ॥  
*      स एव खलु योगस्य परतत्त्वैक्यरूपिणः  ॥ सिव्स्व्_१।११:५ ॥  
*      भूमिकास् तत्क्रमारोहपरविश्रान्तिसूचिकाः  ॥ सिव्स्व्_१।११:६ ॥  
*      ईर्दृग्विस्मयवद्योगभूमिकारूढचेतसः  ॥ सिव्स्व्_१।११:७ ॥]  
  
इच्छा शक्तिर् उमा कुमारी  ॥ सिव्स्_१।१२ ॥  
*      [  
*      परभैरवतां युक्त्या समापन्नस्य शाश्वतीम्  ॥ सिव्स्व्_१।१२:१ ॥  
*      तस्यैव योगिनो येच्छा शक्तिः सैव भवत्य् उमा  ॥ सिव्स्व्_१।१२:२ ॥  
*      परा भट्टारिका सैव कुमारीति प्रकीर्तिता  ॥ सिव्स्व्_१।१२:३ ॥  
*      सदाशिवादिक्षित्यन्तविश्वसर्गादिलीलया  ॥ सिव्स्व्_१।१२:४ ॥  
*      कुमारी कुं महामायाभूमिं मारयतीत्य् अपि  ॥ सिव्स्व्_१।१२:५ ॥  
*      कुमारी चोपभोग्यास्य योगिनो भैरवात्मनः  ॥ सिव्स्व्_१।१२:६ ॥  
*      कुमारी नान्यभोग्या च भोक्त्रैकात्म्येन तिष्ठति  ॥ सिव्स्व्_१।१२:७ ॥  
*      उमा कुमारी सन्त्यक्तसर्वासङ्गा महेशितुः  ॥ सिव्स्व्_१।१२:८ ॥  
*      आराधनपरा तद्वद् इच्छा शक्तिस् तु योगिनः  ॥ सिव्स्व्_१।१२:९ ॥  
*      अयम् एव स्फुटः पाठो दृष्टो ऽनुत्तरदैशिकैः  ॥ सिव्स्व्_१।१२:१० ॥  
*      व्याख्यातश् च परैः शक्तितमेतिपठनात् पुनः  ॥ सिव्स्व्_१।१२:११ ॥  
*      प्रकर्षो व्याकृतो ऽमुष्याः शक्तेर् ज्ञानक्रियात्मतः  ॥ सिव्स्व्_१।१२:१२ ॥  
*      एवम् ईदृक्प्रभावेच्छाशक्तियुक्तस्य योगिनः  ॥ सिव्स्व्_१।१२:१३ ॥]  
  
दृश्यं शरीरम्  ॥ सिव्स्_१।१३ ॥  
*      [  
*      यद् यद् दृश्यम् अशेषं तच् छरीरं तस्य योगिनः  ॥ सिव्स्व्_१।१३:१ ॥  
*      अहम् इत्य् अपृथक्त्वेन पतिवत् प्रतिभासनात्  ॥ सिव्स्व्_१।१३:२ ॥  
*      शरीरं देहधीप्राणशून्यरूपं घटादिवत्  ॥ सिव्स्व्_१।१३:३ ॥  
*      दृश्यम् एवास्य पशुवत् द्रष्टृत्वेन न भासते  ॥ सिव्स्व्_१।१३:४ ॥  
*      एवं देहे च बाह्ये च सर्वत्रैवास्य योगिनः  ॥ सिव्स्व्_१।१३:५ ॥  
*      मयूराण्डरसन्यायात् प्रतिपत्तिर् अभेदिनी  ॥ सिव्स्व्_१।१३:६ ॥  
*      दृश्यं शरीरताम् एति शरीरं चापि दृश्यताम्  ॥ सिव्स्व्_१।१३:७ ॥  
*      इत्य् उक्तं योगिनो यत् तन् न दुर्घटम् इतीर्यते  ॥ सिव्स्व्_१।१३:८ ॥  
*      हृदये चित्तसङ्घट्टाद् दृश्यस्वापदर्शनम्  ॥ सिव्स्व्_१।१३:९ ॥  
*      हृदयं तद् विजानीयाद् विश्वस्यायतनं महत्  ॥ सिव्स्व्_१।१३:१० ॥  
*      इत्य् उक्तनीत्या हृदयं विश्वविश्रान्तिभित्तिभूः  ॥ सिव्स्व्_१।१३:११ ॥  
*      स्वसंवित् तत्र सङ्घट्टश् चित्तस्य चलतः सतः  ॥ सिव्स्व्_१।१३:१२ ॥  
*      तदैकात्म्यपरामर्शजागरूकस्वभावता  ॥ सिव्स्व्_१।१३:१३ ॥  
*      तस्माद् दृश्यस्य विश्वस्य नीलदेहादिरूपिणः  ॥ सिव्स्व्_१।१३:१४ ॥  
*      स्वापस्यैतदभावस्य शून्यस्यापि च दर्शनम्  ॥ सिव्स्व्_१।१३:१५ ॥  
*      स्वाङ्गरूपेषु भावेषु प्रमाता कथ्यते पतिः  ॥ सिव्स्व्_१।१३:१६ ॥  
*      इति श्रीप्रत्यभिज्ञोक्तनीत्या पत्युर् इव प्रभोः  ॥ सिव्स्व्_१।१३:१७ ॥  
*      स्वाङ्गकल्पतया तस्य यथावत्प्रथनं भवेत्  ॥ सिव्स्व्_१।१३:१८ ॥  
*      उक्ते ऽप्य् एवं प्रमेये ऽस्मिन्न् उपायान्तरम् उच्यते  ॥ सिव्स्व्_१।१३:१९ ॥]  
  
शुद्धतत्त्वसन्धानाद् वापशुशक्तिः  ॥ सिव्स्_१।१४ ॥  
*      [  
*      शुद्धं तत्त्वं परं वस्तु यत् तत् परशिवात्मकम्  ॥ सिव्स्व्_१।१४:१ ॥  
*      तत्सन्धानं प्रपञ्चस्य तन्मयत्वेन भावनम्  ॥ सिव्स्व्_१।१४:२ ॥  
*      तेनैव यस्य पश्वाख्या बन्धशक्तिर् न विद्यते  ॥ सिव्स्व्_१।१४:३ ॥  
*      तत् सदाशिववत्सो ऽपि विश्वस्य जगतः पतिः  ॥ सिव्स्व्_१।१४:४ ॥  
*      शुद्धतत्त्वानुसन्धानवत एवास्य योगिनः  ॥ सिव्स्व्_१।१४:५ ॥]  
  
वितर्क आत्मज्ञानम्  ॥ सिव्स्_१।१५ ॥  
*      [  
*      वितर्कः प्रोक्तसन्धानध्वस्तबन्धस्य योगिनः  ॥ सिव्स्व्_१।१५:१ ॥  
*      विश्वात्मा शिव एवाहम् अस्मीत्य् अर्थविचिन्तनम्  ॥ सिव्स्व्_१।१५:२ ॥  
*      एतद् एव स्फुरद्रूपम् आत्मनो ज्ञानम् उच्यते  ॥ सिव्स्व्_१।१५:३ ॥  
*      किं चास्य प्रोक्तवैतर्कस्वात्मविज्ञानशालिनः  ॥ सिव्स्व्_१।१५:४ ॥]  
  
लोकानन्दः समाधिसुखम्  ॥ सिव्स्_१।१६ ॥  
*      [  
*      लोक्यं लोकयिता चेति लोकश् चेत्यचिदात्मनि  ॥ सिव्स्व्_१।१६:१ ॥  
*      तत्तद्रूपतया तस्मिं लोके स्फुरति योगिनः  ॥ सिव्स्व्_१।१६:२ ॥  
*      ग्राह्यग्राहकसंवित्तिः सामान्या सर्वदेहिनाम्  ॥ सिव्स्व्_१।१६:३ ॥  
*      योगिनां तु विशेषो ऽयं सम्बन्धे सावधानता  ॥ सिव्स्व्_१।१६:४ ॥  
*      इत्य् उक्तनीत्या तत् सर्वम् अहम् इत्य् अनुसंहितेः  ॥ सिव्स्व्_१।१६:५ ॥  
*      आनन्दो यो भवत्य् अन्तस् तत् समाधिसुखं स्मृतम्  ॥ सिव्स्व्_१।१६:६ ॥  
*      यत् समाधिसुखं तस्य स्वात्मारामस्य योगिनः  ॥ सिव्स्व्_१।१६:७ ॥  
*      तद् एव लोके लोकानाम् आनन्दो ऽन्तर्विचिन्वताम्  ॥ सिव्स्व्_१।१६:८ ॥  
*      विभूतियोगम् एतस्य दर्शयत्य् अथ योगिनः  ॥ सिव्स्व्_१।१६:९ ॥]  
  
शक्तिसन्धाने शरीरोत्पत्तिः  ॥ सिव्स्_१।१७ ॥  
*      [  
*      इच्छा शक्तिर् उमेत्य् आदिसूत्रोक्ता शक्तिर् अस्य या  ॥ सिव्स्व्_१।१७:१ ॥  
*      सन्धाने योगिनस् तस्यास् तन्मयीभावने सति  ॥ सिव्स्व्_१।१७:२ ॥  
*      तद्वशात् तत्तदिच्छार्हशरीरोत्पत्तिर् इष्यते  ॥ सिव्स्व्_१।१७:३ ॥  
*      अन्याश् च सिद्धयस् तस्य सम्भवन्तीत्य् उदीर्यते  ॥ सिव्स्व्_१।१७:४ ॥]  
  
भूतसन्धानभूतपृथक्त्वविश्वसङ्घट्टाः  ॥ सिव्स्_१।१८ ॥  
*      [  
*      भूतानां देहधीप्राणशून्यानां ग्राहकात्मनाम्  ॥ सिव्स्व्_१।१८:१ ॥  
*      ग्राह्याणां स्थावराणां च सन्धानं परिपोषणम्  ॥ सिव्स्व्_१।१८:२ ॥  
*      पृथक्त्वम् अथ विश्लेषो व्याध्यादिक्लेशशान्तये  ॥ सिव्स्व्_१।१८:३ ॥  
*      विश्वस्य देशकालादिविप्रकृष्टस्य यत् पुनः  ॥ सिव्स्व्_१।१८:४ ॥  
*      सङ्घट्टश् चक्षुराद्यक्षप्रत्यक्षीकरणादिकम्  ॥ सिव्स्व्_१।१८:५ ॥  
*      एतत् सर्वं भवेच् छक्तिसन्धाने सति योगिनः  ॥ सिव्स्व्_१।१८:६ ॥  
*      यदा परिमिताः सिद्धीर् अनिच्छन् पुनर् इच्छति  ॥ सिव्स्व्_१।१८:७ ॥  
*      विश्वात्मताप्रथारूपां परां सिद्धिं तदास्य तु  ॥ सिव्स्व्_१।१८:८ ॥]  
  
शुद्धविद्योदयाच् चक्रेशत्वसिद्धिः  ॥ सिव्स्_१।१९ ॥  
*      [  
*      वैश्वात्म्यप्रथनाकाङ्क्षी सन्धत्ते शक्तिम् आत्मनः  ॥ सिव्स्व्_१।१९:१ ॥  
*      यदा योगी तदा तस्य सदाशिवपदस्पृशः  ॥ सिव्स्व्_१।१९:२ ॥  
*      ईश्वरो बहिर् उन्मेषो निमेषो ऽन्तः सदाशिवः  ॥ सिव्स्व्_१।१९:३ ॥  
*      सामानाधिकरण्यं च सद्विद्याहमिदन्धियोः  ॥ सिव्स्व्_१।१९:४ ॥  
*      इति नीत्या जगत् सर्वम् अहम् एवेति या मतिः  ॥ सिव्स्व्_१।१९:५ ॥  
*      सा शुद्धा निर्मला विद्या तदीयाद् उदयात् स्फुटम्  ॥ सिव्स्व्_१।१९:६ ॥  
*      उन्मज्जनात् स चिच्छक्तिम् आत्मनो नित्यम् आमृशेत्  ॥ सिव्स्व्_१।१९:७ ॥  
*      यदा योगी तदा तस्य चक्रेशत्वम् अनुत्तरम्  ॥ सिव्स्व्_१।१९:८ ॥  
*      माहेश्वर्यं समावेशोत्कर्षात् सिध्यति योगिनः  ॥ सिव्स्व्_१।१९:९ ॥  
*      विश्वात्मकतदुत्तीर्णस्वात्मारामत्वम् एव सः  ॥ सिव्स्व्_१।१९:१० ॥  
*      इच्छति स्वच्छचिद्रूपो यदा योगी तदास्य तु  ॥ सिव्स्व्_१।१९:११ ॥]  
  
महाह्रदानुसन्धानान् मन्त्रवीर्यानुभवः  ॥ सिव्स्_१।२० ॥  
*      [  
*      परा भट्टारिका संविदिच्छाशक्तिपुरःसरम्  ॥ सिव्स्व्_१।२०:१ ॥  
*      स्थूलप्रमेयपर्यन्तं वमन्ती विश्वम् आन्तरम्  ॥ सिव्स्व्_१।२०:२ ॥  
*      प्रमात्रन्तर्बहीरूपहृषीकविषयात्मनाम्  ॥ सिव्स्व्_१।२०:३ ॥  
*      खेचर्यादिप्रवाहाणां बाह्याभ्यन्तररूपिणाम्  ॥ सिव्स्व्_१।२०:४ ॥  
*      प्रवर्तकत्वात् स्वच्छत्वगम्भीरत्वादिधर्मतः  ॥ सिव्स्व्_१।२०:५ ॥  
*      महाह्रदो जगद्व्यापी देशकालाद्यगोचरः  ॥ सिव्स्व्_१।२०:६ ॥  
*      अन्तस् तस्यानुसन्धानात् तादात्म्यस्यावमर्शनात्  ॥ सिव्स्व्_१।२०:७ ॥  
*      अकारादिक्षकारान्तशब्दराशिप्रथात्मनः  ॥ सिव्स्व्_१।२०:८ ॥  
*      क्षित्यादिशिवपर्यन्ततत्त्वान्तःक्षोभकारिणः  ॥ सिव्स्व्_१।२०:९ ॥  
*      मन्त्रवीर्यस्य सर्वेषां मन्त्राणां प्राणरूपिणः  ॥ सिव्स्व्_१।२०:१० ॥  
*      पराहन्तापरामर्शमयस्यानुभवः स्फुटम्  ॥ सिव्स्व्_१।२०:११ ॥  
*      अखिलं वाचकं वाच्यम् अहम् इत्य् अवमर्शनम्  ॥ सिव्स्व्_१।२०:१२ ॥  
*      योगिनः सावधानस्य भवतीत्य् एव शिष्यते  ॥ सिव्स्व्_१।२०:१३ ॥  
*      स्फुटीकरोमि सङ्क्षेपात् तत् प्रमेयं पुरोदितम्  ॥ सिव्स्व्_१।२०:१४ ॥  
*      महाह्रद इति प्रोक्ता शक्तिर् भगवती परा  ॥ सिव्स्व्_१।२०:१५ ॥  
*      अनुसन्धानम् इत्य् उक्तं तत्तादात्म्यविमर्शनम्  ॥ सिव्स्व्_१।२०:१६ ॥  
*      मन्त्रवीर्यम् इति प्रोक्तं पूर्णाहन्ताविमर्शनम्  ॥ सिव्स्व्_१।२०:१७ ॥  
*      तदीयो ऽनुभवस् तस्य स्फुरणं स्वात्मनः स्फुटम्  ॥ सिव्स्व्_१।२०:१८ ॥  
*      इति श्रीशाम्भवोपायप्रकाशनपरायणः  ॥ सिव्स्व्_१।२०:१९ ॥  
*      उन्मेषः प्रथमः सम्यक्स्वरूपोन्मेषलक्षणः  ॥ सिव्स्व्_१।२०:२० ॥]  

शिवसूत्र, द्वितीय उन्मेष  
चित्तं मन्त्रः  ॥ सिव्स्_२।१ ॥  
*      [  
*      चेत्यते ऽनेन परमं स्वात्मतत्त्वं विमृश्यते  ॥ सिव्स्व्_२।१:१ ॥  
*      इति चित्तं स्फुरत्तात्मप्रासादादिविमर्शनम्  ॥ सिव्स्व्_२।१:२ ॥  
*      तद् एव मन्त्र्यते गुप्तम् अभेदेन विमृश्यते  ॥ सिव्स्व्_२।१:३ ॥  
*      स्वस्वरूपम् अनेनेति मन्त्रस् तेनास्य दैशिकैः  ॥ सिव्स्व्_२।१:४ ॥  
*      पूर्णाहन्तानुसन्ध्यात्मस्फूर्जन्मननधर्मता  ॥ सिव्स्व्_२।१:५ ॥  
*      संसारक्षयकृत्त्राणधर्मता च निरुच्यते  ॥ सिव्स्व्_२।१:६ ॥  
*      तन्मन्त्रदेवतामर्शप्राप्ततत्सामरस्यकम्  ॥ सिव्स्व्_२।१:७ ॥  
*      आराधकस्य चित्तं च मन्त्रस् तद्धर्मयोगतः  ॥ सिव्स्व्_२।१:८ ॥  
*      अस्य चोक्तस्य मन्त्रस्य मननत्राणधर्मिणः  ॥ सिव्स्व्_२।१:९ ॥]  
  
प्रयत्नः साधकः  ॥ सिव्स्_२।२ ॥  
*      [  
*      उक्तमन्त्रानुसन्धानावष्टम्भोद्यन्तृतात्मकः  ॥ सिव्स्व्_२।२:१ ॥  
*      प्रयत्नो ऽन्तःस्वसंरम्भः स एव खलु साधकः  ॥ सिव्स्व्_२।२:२ ॥  
*      यतो मन्त्रयितुर् मन्त्रदेवतैक्यप्रदः स्मृतः  ॥ सिव्स्व्_२।२:३ ॥  
*      ईदृक्साधकसाध्यस्य मन्त्रस्य प्रथमोदितम्  ॥ सिव्स्व्_२।२:४ ॥  
*      वीर्यं विस्तरतः सम्यग् वर्ण्यते ऽथ सलक्षणम्  ॥ सिव्स्व्_२।२:५ ॥]  
  
विद्याशरीरसत्ता मन्त्ररहस्यम्  ॥ सिव्स्_२।३ ॥  
*      [  
*      विद्येति परमाद्वैतसम्प्रवेदनरूपिणी  ॥ सिव्स्व्_२।३:१ ॥  
*      शरीरं यस्य भगवान् शब्दराशिः स उच्यते  ॥ सिव्स्व्_२।३:२ ॥  
*      तस्य सत्ता समस्ताध्वपूर्णाहन्तास्वरूपिणी  ॥ सिव्स्व्_२।३:३ ॥  
*      स्फुरत्ता सैव मन्त्राणां मननत्राणधर्मिणाम्  ॥ सिव्स्व्_२।३:४ ॥  
*      गुप्तार्थताया जननं रहस्यम् इति कथ्यते  ॥ सिव्स्व्_२।३:५ ॥  
*      एतच् छ्रीक्षेमराजेन तन्त्रसारात् समुद्धृतैः  ॥ सिव्स्व्_२।३:६ ॥  
*      संवादैः सम्मतैः सम्यग्वर्णितं निजवृत्तिगैः  ॥ सिव्स्व्_२।३:७ ॥  
*      सम्यग् एवंविधं मन्त्रवीर्यं येषां यथातथम्  ॥ सिव्स्व्_२।३:८ ॥  
*      महाह्रदानुसन्धानप्रकारावेदितं त्व् अपि  ॥ सिव्स्व्_२।३:९ ॥  
*      इच्छयैव महेशस्य हृदयङ्गमतां दृढम्  ॥ सिव्स्व्_२।३:१० ॥  
*      न गच्छत्य् अथ तुच्छायां चित्तं सिद्धौ प्ररोहति  ॥ सिव्स्व्_२।३:११ ॥  
*      बिन्दुनादादिजातायां तेषां तु मितयोगिनाम्  ॥ सिव्स्व्_२।३:१२ ॥]  
  
गर्भे चित्तविकासो ऽविशिष्टविद्यास्वप्नः  ॥ सिव्स्_२।४ ॥  
*      [  
*      गर्भो ऽख्यातिर् महामाया तन्मये सिद्धिसञ्चये  ॥ सिव्स्व्_२।४:१ ॥  
*      विकासो नाम चित्तस्य तावन्मात्रे कृतार्थता  ॥ सिव्स्व्_२।४:२ ॥  
*      सैवाविशिष्टा विद्येति किञ्चिज्ज्ञत्वस्वरूपिणी  ॥ सिव्स्व्_२।४:३ ॥  
*      अशुद्धविद्या सा स्वप्नो विकल्पप्रत्ययामकः  ॥ सिव्स्व्_२।४:४ ॥  
*      आगता अपि ताः सिद्धीः खलीकृत्य यदा पुनः  ॥ सिव्स्व्_२।४:५ ॥  
*      अवष्टभ्नात्य् असौ योगी परां सिद्धिं तदाश्नुते  ॥ सिव्स्व्_२।४:६ ॥]  
  
विद्यासमुत्थाने स्वाभाविके खेचरी शिवावस्था  ॥ सिव्स्_२।५ ॥  
*      [  
*      विद्यायाः प्राक्समाख्यातरूपायाः शङ्करेच्छया  ॥ सिव्स्व्_२।५:१ ॥  
*      स्वाभाविके समुत्थाने समुल्लासे स्वभावजे  ॥ सिव्स्व्_२।५:२ ॥  
*      उन्मज्जने सति क्षुद्रसिद्धिमज्जनतत्परे  ॥ सिव्स्व्_२।५:३ ॥  
*      अवस्था या शिवस्यान्तरवस्थातुर् अभेदिनी  ॥ सिव्स्व्_२।५:४ ॥  
*      स्फुरत्ता सैव सम्पूर्णस्वानन्दोच्छलनात्मिकाम्  ॥ सिव्स्व्_२।५:५ ॥  
*      मुदं रातीत्य् अतो मुद्रा खेचरी च नभश्चरी  ॥ सिव्स्व्_२।५:६ ॥  
*      व्यज्यते योगिनो विश्वग् विश्वोत्तीर्णस्वरूपिणः  ॥ सिव्स्व्_२।५:७ ॥  
*      एवम्प्रभावयोर् वीर्यासादने मन्त्रमुद्रयोः  ॥ सिव्स्व्_२।५:८ ॥]  
  
गुरुर् उपायः  ॥ सिव्स्_२।६ ॥  
*      [  
*      सम्यग्ज्ञानक्रियाप्राणमन्त्रमुद्रायथास्थितिम्  ॥ सिव्स्व्_२।६:१ ॥  
*      गृणात्य् उपदिशत्य् अर्थं तद्वीर्यं चेत्य् अतो गुरुः  ॥ सिव्स्व्_२।६:२ ॥  
*      स एव मन्त्रमुद्राणां वीर्यव्याप्तिप्रकाशनात्  ॥ सिव्स्व्_२।६:३ ॥  
*      उपायः कथ्यते साक्षाद् उपेयं परमं प्रति  ॥ सिव्स्व्_२।६:४ ॥  
*      यद् वा गुरुः परा शक्तिर् ईश्वरानुग्रहात्मिका  ॥ सिव्स्व्_२।६:५ ॥  
*      अवकाशप्रदानेन सैव यायाद् उपायताम्  ॥ सिव्स्व्_२।६:६ ॥  
*      स गुरुर् मत्समः प्रोक्तो मन्त्रवीर्यप्रकाशकः  ॥ सिव्स्व्_२।६:७ ॥  
*      आदिमान्त्यविहीनास् तु मन्त्राः स्युः शरदभ्रवत्  ॥ सिव्स्व्_२।६:८ ॥  
*      गुरोर् लक्षणम् एतावद् आदिमान्त्यं च वेदयेत्  ॥ सिव्स्व्_२।६:९ ॥  
*      इति श्रीमालिनीशास्त्रसिद्धातन्त्रोक्तवैभवात्  ॥ सिव्स्व्_२।६:१० ॥  
*      अकृत्रिमाहमामर्शस्वरूपाद्यन्तवेदकात्  ॥ सिव्स्व्_२।६:११ ॥  
*      परमेष्ठिसमात् तस्मात् परमोपायतो गुरोः  ॥ सिव्स्व्_२।६:१२ ॥]  
  
मातृकाचक्रसम्बोधः  ॥ सिव्स्_२।७ ॥  
*      [  
*      मन्त्रमुद्रानुसन्धानसन्ततोद्युक्तचेतसः  ॥ सिव्स्व्_२।७:१ ॥  
*      भवत्य् उक्तगुरोः प्रीतात् साधकस्येति शिष्यते  ॥ सिव्स्व्_२।७:२ ॥  
*      अथाद्यास् तिथयः सर्वे स्वरा बिन्द्ववसानगाः  ॥ सिव्स्व्_२।७:३ ॥  
*      तदन्तः कालयोगेन सोमसूर्यौ प्रकीर्तितौ  ॥ सिव्स्व्_२।७:४ ॥  
*      पृथिव्यादीनि तत्त्वानि पुरुषान्तानि पञ्चसु  ॥ सिव्स्व्_२।७:५ ॥  
*      क्रमात् कादिषु वर्गेषु मकारान्तेषु सुव्रते  ॥ सिव्स्व्_२।७:६ ॥  
*      वाय्वग्निसलिलेन्द्राणां धारणानां चतुष्टयम्  ॥ सिव्स्व्_२।७:७ ॥  
*      तदूर्ध्वे शादि विख्यातं पुरस्ताद् ब्रह्मपञ्चकम्  ॥ सिव्स्व्_२।७:८ ॥  
*      अमूला तत्क्रमाज् ज्ञेया क्षान्ता सृष्टिर् उदाहृता  ॥ सिव्स्व्_२।७:९ ॥  
*      सर्वेषां चैव मन्त्राणां विद्यानां च यशस्विनि  ॥ सिव्स्व्_२।७:१० ॥  
*      इयं योनिः समाख्याता सर्वतन्त्रेषु सर्वदा  ॥ सिव्स्व्_२।७:११ ॥  
*      इति श्रीत्रीशिकाशास्त्रप्रोक्तन्यायेन मातृका  ॥ सिव्स्व्_२।७:१२ ॥  
*      अकारादिविसर्गान्तस्वरषोडशगर्भिणी  ॥ सिव्स्व्_२।७:१३ ॥  
*      अत एवादिबिन्द्वन्तदशपञ्चतिथिक्रमा  ॥ सिव्स्व्_२।७:१४ ॥  
*      तदात्मकतदुत्तीर्णबिन्दुद्वन्द्वविभूषिता  ॥ सिव्स्व्_२।७:१५ ॥  
*      अत एव जगत् सर्वं सृजत्य् अन्तर् अनुत्तरे  ॥ सिव्स्व्_२।७:१६ ॥  
*      तत् पञ्चदशकस्यान्तरुद्धृतैः पञ्चभिः स्वरैः  ॥ सिव्स्व्_२।७:१७ ॥  
*      अ इ उ ऋ ऌ विन्यासैः कादिमान्तं च वाचकम्  ॥ सिव्स्व्_२।७:१८ ॥  
*      क्षित्यादिपुरुषान्तं च वाच्यं तत्त्वकदम्बकम्  ॥ सिव्स्व्_२।७:१९ ॥  
*      पञ्चपञ्चकभेदेन पञ्चपञ्चविजृम्भितम्  ॥ सिव्स्व्_२।७:२० ॥  
*      बहिश् चानुत्तराद् एव सृजती विश्वम् ईदृशम्  ॥ सिव्स्व्_२।७:२१ ॥  
*      वाय्वग्निसलिलेन्द्राणां क्रमाद् य र ल वात्मनाम्  ॥ सिव्स्व्_२।७:२२ ॥  
*      अनुत्तरेच्छोन्मेषाख्यत्रितयान्योन्यसन्धितः  ॥ सिव्स्व्_२।७:२३ ॥  
*      किञ्चानुत्तरषण्ढाख्यद्वयसन्धिवशाद् अपि  ॥ सिव्स्व्_२।७:२४ ॥  
*      उत्थितानां कलाविद्यामायारागाभिधायिनाम्  ॥ सिव्स्व्_२।७:२५ ॥  
*      स्वरूपगोपनात् सर्वकर्तृत्वाद्यपसारतः  ॥ सिव्स्व्_२।७:२६ ॥  
*      खण्डितस्य पशोः किञ्चित्कर्तृत्वादिप्रदायिनाम्  ॥ सिव्स्व्_२।७:२७ ॥  
*      मायोर्ध्वशुद्धविद्यादितत्त्वारोहनिरोधनात्  ॥ सिव्स्व्_२।७:२८ ॥  
*      मूलाद् अधो ऽवरोहस्य निरोधाच् च त्रिशण्कुवत्  ॥ सिव्स्व्_२।७:२९ ॥  
*      मध्ये संस्थापितस्यास्य धारणाद् धारणात्मनाम्  ॥ सिव्स्व्_२।७:३० ॥  
*      यतिस् तु भावाभावानां व्यवस्थोदयदायिनी  ॥ सिव्स्व्_२।७:३१ ॥  
*      कालो ऽपि तां महामायां स्वतन्त्राम् अनुवर्तते  ॥ सिव्स्व्_२।७:३२ ॥  
*      इत्युक्त्या कालनियतियुक्तत्वात् षड्विधात्मनाम्  ॥ सिव्स्व्_२।७:३३ ॥  
*      स्फारयन्ती वपुः पश्चात् तदूर्ध्वं शादिपञ्चकम्  ॥ सिव्स्व्_२।७:३४ ॥  
*      सद्योजातादिकेशानपर्यन्तब्रह्मविग्रहम्  ॥ सिव्स्व्_२।७:३५ ॥  
*      सूक्ष्मरूपमहीवारिवह्निवायुनभोमयम्  ॥ सिव्स्व्_२।७:३६ ॥  
*      क्रमेण शुद्धविद्येशसादशक्तिशिवात्मकम्  ॥ सिव्स्व्_२।७:३७ ॥  
*      विस्फारयन्ती स्वान्तःस्थं विसर्गकलया बहिः  ॥ सिव्स्व्_२।७:३८ ॥  
*      कादिसान्ताक्षरान्तस्थः क्षकारो ऽप्य् अन्तिमो यतः  ॥ सिव्स्व्_२।७:३९ ॥  
*      अतो ऽकारहकाराभ्याम् अहम् इत्य् अपृथक्तया  ॥ सिव्स्व्_२।७:४० ॥  
*      प्रपञ्चं शिवशक्तिभ्यां क्रोडीकृत्य प्रकाशते  ॥ सिव्स्व्_२।७:४१ ॥  
*      अस्यास् त्व् एवम्प्रभावायाश् चक्रं यत् तद् इहोदितम्  ॥ सिव्स्व्_२।७:४२ ॥  
*      अनुत्तरेच्छोन्मेषादिस्पन्दशक्तिकदम्बकम्  ॥ सिव्स्व्_२।७:४३ ॥  
*      तत्सम्बोधश् चिदानन्दघनस्वात्मानुसंहितिः  ॥ सिव्स्व्_२।७:४४ ॥  
*      अथेदृङ्मातृकाचक्रसम्बोधोद्बोधितात्मनः  ॥ सिव्स्व्_२।७:४५ ॥]  
  
शरीरं हविः  ॥ सिव्स्_२।८ ॥  
*      [  
*      शून्यं धीः प्राण इत्य् एतत् सृज्यते क्षीयते ऽपि च  ॥ सिव्स्व्_२।८:१ ॥  
*      स्थैर्यम् अस्ति परं देहापेक्षया न तु तत्त्वतः  ॥ सिव्स्व्_२।८:२ ॥  
*      इत्य् उक्तनीत्या शून्यादेः प्रमाता त्व् अस्य भित्तिभूः  ॥ सिव्स्व्_२।८:३ ॥  
*      शरीरं स्थूलसूक्ष्मादि चिदग्नौ परयोगिनः  ॥ सिव्स्व्_२।८:४ ॥  
*      हूयमानं हविः प्रोक्तं तन्मातृत्वनिमज्जनात्  ॥ सिव्स्व्_२।८:५ ॥  
*      परिपूर्णप्रकाशात्मप्रमात्रुन्मज्जनप्रदात्  ॥ सिव्स्व्_२।८:६ ॥  
*      एवं शरीरहव्येन ज्वलद्बोधोर्ध्वरोचिषः  ॥ सिव्स्व्_२।८:७ ॥]  
  
ज्ञानम् अन्नम्  ॥ सिव्स्_२।९ ॥  
*      [  
*      ज्ञानं बन्ध इति प्रोक्तं यत् प्राक् तत् परयोगिनः  ॥ सिव्स्व्_२।९:१ ॥  
*      अनात्मन्य् आत्मताज्ञप्तिर् अन्नं ग्रस्यत इत्य् अतः  ॥ सिव्स्व्_२।९:२ ॥  
*      किं च यद् यत् प्रकाशात्मस्वरूपामर्शनात्मकम्  ॥ सिव्स्व्_२।९:३ ॥  
*      ज्ञानं तत्परमाह्लादकारित्वाद् अन्नम् उच्यते  ॥ सिव्स्व्_२।९:४ ॥  
*      यदा त्व् अवहितः शश्वद् योगी नैवं भवत्य् असौ  ॥ सिव्स्व्_२।९:५ ॥  
*      तदा ज्ञानवतो ऽप्य् अस्य समाधानावलेपतः  ॥ सिव्स्व्_२।९:६ ॥]  
  
विद्यासंहारे तदुत्थस्वप्नदर्शनम्  ॥ सिव्स्_२।१० ॥  
*      [  
*      विद्येति ज्ञानविस्फाररूपा या तु पुरोदिता  ॥ सिव्स्व्_२।१०:१ ॥  
*      शुद्धविद्याथ संहारे ऽनुत्थाने ऽस्या निमज्जने  ॥ सिव्स्व्_२।१०:२ ॥  
*      तदुत्थस्य क्रमेणाञ्चद्विद्यासंहारजन्मनः  ॥ सिव्स्व्_२।१०:३ ॥  
*      स्वप्नस्य भेदनिष्ठस्य विकल्पौघस्य दर्शनम्  ॥ सिव्स्व्_२।१०:४ ॥  
*      उन्मज्जनं भवत्य् अस्य प्राग्व्याख्यातोत्तमात्मनः  ॥ सिव्स्व्_२।१०:५ ॥  
*      अवधाने ऽवलिप्तस्य साधकस्येति शिष्यते  ॥ सिव्स्व्_२।१०:६ ॥  
*      इति द्वितीय उन्मेषः शाक्तोपायप्रकाशकः  ॥ सिव्स्व्_२।१०:७ ॥]  

शिवसूत्र, तृतीय उन्मेष  
आत्मा चित्तम्  ॥ सिव्स्_३।१ ॥  
*      [  
*      विशेषभोग्यशब्दादिवासनावेशरूपितम्  ॥ सिव्स्व्_३।१:१ ॥  
*      तत्तदध्यवसायादिव्यापारकरणोन्मुखम्  ॥ सिव्स्व्_३।१:२ ॥  
*      सत्त्वादिवृत्त्यवष्टम्भि बुद्ध्यहङ्कृन्मनोमयम्  ॥ सिव्स्व्_३।१:३ ॥  
*      चित्तं तत् प्रोक्तचैतन्यस्वरूपानवमर्शनात्  ॥ सिव्स्व्_३।१:४ ॥  
*      तत्तत्कर्मानुसारेण नानायोनीर् अनुव्रजत्  ॥ सिव्स्व्_३।१:५ ॥  
*      अततीत्य् अत एवात्मा ततः सो ऽणुः प्रकीर्तितः  ॥ सिव्स्व्_३।१:६ ॥  
*      आत्मनश् चातनं नास्ति संविदेकस्वरूपिणः  ॥ सिव्स्व्_३।१:७ ॥  
*      अतश् चैतन्यम् आत्मेति धीक्रियात्मकम् आत्मनः  ॥ सिव्स्व्_३।१:८ ॥  
*      विश्वस्वभावभूतं तत् तात्त्विकं रूपम् ईरितम्  ॥ सिव्स्व्_३।१:९ ॥  
*      इदानीम् एतदीयेन स्वातन्त्र्येणावभासितात्  ॥ सिव्स्व्_३।१:१० ॥  
*      सङ्कोचाद् अणुतायोगाच् चित्तम् आत्मेति लक्षितम्  ॥ सिव्स्व्_३।१:११ ॥  
*      इति पूर्वापरादेशवैषम्यं नास्ति किञ्चन  ॥ सिव्स्व्_३।१:१२ ॥  
*      अस्य चित्तस्वरूपस्य देहादेर् आत्मनस् त्व् अणोः  ॥ सिव्स्व्_३।१:१३ ॥]  
  
ज्ञानं बन्धः  ॥ सिव्स्_३।२ ॥  
*      [  
*      अन्तः सुखादिसंवेद्यव्यवसायादिवृत्तिमत्  ॥ सिव्स्व्_३।२:१ ॥  
*      बहिस् तद्योग्यनीलादिदेहादिविषयोन्मुखम्  ॥ सिव्स्व्_३।२:२ ॥  
*      भेदाभासात्मकं चास्य ज्ञानं बन्धो ऽणुरूपिणः  ॥ सिव्स्व्_३।२:३ ॥  
*      तत्पाशितत्वाद् एवासाव् अणुः संसरति ध्रुवम्  ॥ सिव्स्व्_३।२:४ ॥  
*      ज्ञानं प्रकाशकं लोके आत्मा चैव प्रकाशकः  ॥ सिव्स्व्_३।२:५ ॥  
*      अनयोर् अपृथग्भावाज् ज्ञानी ज्ञाने प्रकाशते  ॥ सिव्स्व्_३।२:६ ॥  
*      इत्य् उक्तनीत्या ज्ञानं च स्वस्वरूपप्रकाशकम्  ॥ सिव्स्व्_३।२:७ ॥  
*      आत्मवत् तत् कथं तस्य बन्धकत्वप्रसङ्गिता  ॥ सिव्स्व्_३।२:८ ॥  
*      इत्य् आशङ्क्याह यद्य् एवं प्रसन्नात् परमेश्वरात्  ॥ सिव्स्व्_३।२:९ ॥  
*      प्रत्यभिज्ञा भवत्य् एषा तदा सत्यं त्वदीरितम्  ॥ सिव्स्व्_३।२:१० ॥  
*      तन्मायाशक्तितो नैष विमर्शो ऽस्य यदा तदा  ॥ सिव्स्व्_३।२:११ ॥]  
  
कलादीनां तत्त्वानाम् अविवेको माया  ॥ सिव्स्_३।३ ॥  
*      [  
*      अन्तरन्तःस्फुरत् किञ्चित्कर्तृत्वादिप्रदायिनाम्  ॥ सिव्स्व्_३।३:१ ॥  
*      कलादिक्षितिपर्यन्ततत्त्वानां कञ्चुकात्मनाम्  ॥ सिव्स्व्_३।३:२ ॥  
*      पुर्यष्टकमयत्वेन स्थूलदेहादिरूपतः  ॥ सिव्स्व्_३।३:३ ॥  
*      स्थितानाम् अविवेकस् तेष्व् आत्मत्वेनानुसंहितिः  ॥ सिव्स्व्_३।३:४ ॥  
*      सैव सम्मोहिनी माया तत्त्वाख्यातिमयं जगत्  ॥ सिव्स्व्_३।३:५ ॥  
*      अतश् चैतज् जन्यमायाप्रशमायास्य योगिनः  ॥ सिव्स्व्_३।३:६ ॥]  
  
शरीरे संहारः कलानाम्  ॥ सिव्स्_३।४ ॥  
*      [  
*      महाभूतात्मके स्थूले सूक्ष्मे पुर्यष्टकात्मनि  ॥ सिव्स्व्_३।४:१ ॥  
*      मूलादिसमनान्ते च शरीरे योगिनः परे  ॥ सिव्स्व्_३।४:२ ॥  
*      कलानां तत्र भागानां कार्याणां कारणे निजे  ॥ सिव्स्व्_३।४:३ ॥  
*      संहारः संविदेकाग्निसद्भावो लयचिन्तया  ॥ सिव्स्व्_३।४:४ ॥  
*      दाहाद्यामर्शयुक्त्या वा ध्यातव्य इति शिष्यते  ॥ सिव्स्व्_३।४:५ ॥  
*      एवं ध्यानाभिधानो यः संहारोपाय ईरितः  ॥ सिव्स्व्_३।४:६ ॥  
*      एवम् एतत् प्रधानांश् च प्राणायामपुरःसरान्  ॥ सिव्स्व्_३।४:७ ॥  
*      अन्यान् समाधिपर्यन्तान् उपायान् दर्शयत्य् असौ  ॥ सिव्स्व्_३।४:८ ॥]  
  
नाडीसंहारभूतजयभूतकैवल्यभूतपृथक्त्वानि  ॥ सिव्स्_३।५ ॥  
*      [  
*      भावनीयानि युक्तेन साधकेनेति शिष्यते  ॥ सिव्स्व्_३।५:१ ॥  
*      प्राणादिवाहिनाडीनां संहारः प्राणसंयमात्  ॥ सिव्स्व्_३।५:२ ॥  
*      रेचकादिक्रमोत्पादाद् उदानदहनात्मनि  ॥ सिव्स्व्_३।५:३ ॥  
*      मध्यनाड्यां विलीनत्वापादनं तन्मयत्वतः  ॥ सिव्स्व्_३।५:४ ॥  
*      भूतानां भूजलादीनां जयो यः स उदीर्यते  ॥ सिव्स्व्_३।५:५ ॥  
*      वायवी धारणाङ्गुष्ठे आग्नेयी नाभिमध्यतः  ॥ सिव्स्व्_३।५:६ ॥  
*      माहेयी कण्ठदेशे तु वारुणी घण्टिकाश्रिता  ॥ सिव्स्व्_३।५:७ ॥  
*      आकाशधारणा मूर्ध्नि सर्वसिद्धिकरी स्मृता  ॥ सिव्स्व्_३।५:८ ॥  
*      इति स्वच्छन्दशास्त्रोक्तधारणाभिर् वशीकृतिः  ॥ सिव्स्व्_३।५:९ ॥  
*      भूतेभ्यः किल कैवल्यं चित्तप्रत्याहृतिस् ततः  ॥ सिव्स्व्_३।५:१० ॥  
*      पृथक्त्वं तदनालिप्तस्वच्छस्वात्मैकरूपता  ॥ सिव्स्व्_३।५:११ ॥  
*      भूतसन्धान इत्यादिसूत्रोक्तं यत् फलं पुरा  ॥ सिव्स्व्_३।५:१२ ॥  
*      अप्रयत्नेन साध्यं तच्छाम्भवोपायशालिनः  ॥ सिव्स्व्_३।५:१३ ॥  
*      आणवोपायसाध्यं तु यत्नेनेति विशिष्यते  ॥ सिव्स्व्_३।५:१४ ॥  
*      इत्य् एवं देहशुद्ध्याद्यैः समाध्यन्तैश् च या भवेत्  ॥ सिव्स्व्_३।५:१५ ॥  
*      सिद्धिः सा मोहवरणान् नात्मज्ञानाद् इतीर्यते  ॥ सिव्स्व्_३।५:१६ ॥]  
  
मोहावरणात् सिद्धिः  ॥ सिव्स्_३।६ ॥  
*      [  
*      मोहो विमोहिनी माया तत्कृतावरणात् किल  ॥ सिव्स्व्_३।६:१ ॥  
*      पूर्वोक्तधारणाद्युक्त्या सिद्धिः परिमिता भवेत्  ॥ सिव्स्व्_३।६:२ ॥  
*      तत्तत्तत्त्वोपभोगात्मा न त्व् अस्य परचित्प्रथा  ॥ सिव्स्व्_३।६:३ ॥  
*      विनष्टमोहावेशस्य समाधौ चाग्रतः पुनः  ॥ सिव्स्व्_३।६:४ ॥  
*      मध्यमं प्राणम् आश्रित्य प्राणापानपथान्तरम्  ॥ सिव्स्व्_३।६:५ ॥  
*      आलम्ब्य ज्ञानशक्तिं च तत्स्थं चैवासनं लभेत्  ॥ सिव्स्व्_३।६:६ ॥  
*      प्राणादिस्थूलभावं तु त्यक्त्वा सूक्ष्मम् अथान्तरम्  ॥ सिव्स्व्_३।६:७ ॥  
*      सूक्ष्मातीतं तु परमं स्पन्दनं लभ्यते यतः  ॥ सिव्स्व्_३।६:८ ॥  
*      प्राणायामः स उद्दिष्टो यस्मान् न च्यवते पुनः  ॥ सिव्स्व्_३।६:९ ॥  
*      शब्दादिगुणवृत्तिर् या चेतसा ह्य् अनुभूयते  ॥ सिव्स्व्_३।६:१० ॥  
*      त्यक्त्वा तां परमं धाम प्रविशेत् तत्स्वचेतसा  ॥ सिव्स्व्_३।६:११ ॥  
*      प्रत्याहार इति प्रोक्तो भवपाशनिकृन्तनः  ॥ सिव्स्व्_३।६:१२ ॥  
*      धीगुणान् समतिक्रम्य निर्ध्येयं चाव्ययं विभुम्  ॥ सिव्स्व्_३।६:१३ ॥  
*      ध्यात्वा ध्येयं स्वसंवेद्यं ध्यानं तच् च विदुर् बुधाः  ॥ सिव्स्व्_३।६:१४ ॥  
*      धारणा परमात्मत्वं धार्यते येन सर्वदा  ॥ सिव्स्व्_३।६:१५ ॥  
*      धारणा सा विनिर्दिष्टा भवबन्धविनाशिनी  ॥ सिव्स्व्_३।६:१६ ॥  
*      स्वपरस्थेषु भूतेषु जगत्य् अस्मिन् समानधीः  ॥ सिव्स्व्_३।६:१७ ॥  
*      शिवो ऽहम् अद्वितीयो ऽहं समाधिः स परः स्मृतः  ॥ सिव्स्व्_३।६:१८ ॥  
*      इत्य् एवं मृत्युजित्तन्त्रभट्टारकनिरूपितैः  ॥ सिव्स्व्_३।६:१९ ॥  
*      प्राणसंयमनारम्भैः समाध्यन्तैः क्रमैर् अपि  ॥ सिव्स्व्_३।६:२० ॥  
*      परतत्त्वसमावेशो भवत्य् एवेति कथ्यते  ॥ सिव्स्व्_३।६:२१ ॥]  
  
मोहजयाद् अनन्ताभोगात् सहजविद्याजयः  ॥ सिव्स्_३।७ ॥  
*      [  
*      मोहो माया निजाख्यातिस् तज्जयात् तत्पराभवात्  ॥ सिव्स्व्_३।७:१ ॥  
*      उद्यमार्कोत्थितो ऽनन्तः संस्कारप्रशमावधिः  ॥ सिव्स्व्_३।७:२ ॥  
*      आभोगो यस्य विस्तार ईदृशाद् दर्शितात्मनः  ॥ सिव्स्व्_३।७:३ ॥  
*      भवेत् सहजविद्याया जयो लाभो योगिनः  ॥ सिव्स्व्_३।७:४ ॥  
*      एवं मोहजयोपात्तशुद्धविद्यामहोदयः  ॥ सिव्स्व्_३।७:५ ॥]  
  
जाग्रद् द्वितीयकरः  ॥ सिव्स्_३।८ ॥  
*      [  
*      भक्त्वैवं सहजां विद्यां तदेकत्वावलम्बने  ॥ सिव्स्व्_३।८:१ ॥  
*      जागरूकः सदा योगी जाग्रद् इत्य् अयम् उच्यते  ॥ सिव्स्व्_३।८:२ ॥  
*      सम्पूर्णाहंविमर्शात्मस्वाहन्तापेक्षया जगत्  ॥ सिव्स्व्_३।८:३ ॥  
*      द्वितीयम् इदम् आकारं करो यस्य स्वदीधितिः  ॥ सिव्स्व्_३।८:४ ॥  
*      तथाभूतो भवत्य् एष स्वकरीभूतविष्टपः  ॥ सिव्स्व्_३।८:५ ॥  
*      ईदृशो ऽयं सदा स्वात्मविमर्शावेशिताशयः  ॥ सिव्स्व्_३।८:६ ॥]  
  
नर्तक आत्मा  ॥ सिव्स्_३।९ ॥  
*      [  
*      नृत्यत्य् अन्तःपरिच्छन्नस्वस्वरूपावलम्बनाः  ॥ सिव्स्व्_३।९:१ ॥  
*      स्वेच्छया स्वात्मचिद्भित्तौ स्वपरिस्पन्दलीलया  ॥ सिव्स्व्_३।९:२ ॥  
*      जागरास्वप्नसौषुप्तरूपास् तास् ताः स्वभूमिकाः  ॥ सिव्स्व्_३।९:३ ॥  
*      आभासयति यत् तस्माद् आत्मा नर्तक उच्यते  ॥ सिव्स्व्_३।९:४ ॥  
*      एवंविधजगन्नाट्यनर्तकस्यास्य योगिनः  ॥ सिव्स्व्_३।९:५ ॥  
*      भूमिकाग्रहणस्थानं रङ्गम् आह जगद्गुरुः  ॥ सिव्स्व्_३।९:६ ॥]  
  
रङ्गो ऽन्तरात्मा  ॥ सिव्स्_३।१० ॥  
*      [  
*      रज्यते ऽस्मिन् जगन्नाट्यक्रीडाकौतुकिनात्मना  ॥ सिव्स्व्_३।१०:१ ॥  
*      इति रङ्गो ऽन्तरात्मेति जीवः पुर्यष्टकात्मकः  ॥ सिव्स्व्_३।१०:२ ॥  
*      योगी कृतपदस् तत्र स्वेन्द्रियस्पन्दलीलया  ॥ सिव्स्व्_३।१०:३ ॥  
*      सदाशिवादिक्षित्यन्तजगन्नाट्यं प्रकाशयेत्  ॥ सिव्स्व्_३।१०:४ ॥  
*      देहान्तरङ्गे रङ्गे ऽस्मिन् नृत्यतः स्वान्तरात्मनि  ॥ सिव्स्व्_३।१०:५ ॥]  
  
प्रेक्षकाणीन्द्रियाणि  ॥ सिव्स्_३।११ ॥  
*      [  
*      प्रेक्षकाणीति संसारनाट्यप्राकट्यकृद् वपुः  ॥ सिव्स्व्_३।११:१ ॥  
*      चक्षुरादीन्द्रियाण्य् अन्तश् चमत्कुर्वन्ति योगिनः  ॥ सिव्स्व्_३।११:२ ॥  
*      इत्य् एवं प्रेक्षकीभूतस्वाक्षचक्रस्य योगिनः  ॥ सिव्स्व्_३।११:३ ॥]  
  
धीवशात् सत्त्वसिद्धिः  ॥ सिव्स्_३।१२ ॥  
*      [  
*      धीस् तात्त्विकस्वचिद्रूपविमर्शकुशला मतिः  ॥ सिव्स्व्_३।१२:१ ॥  
*      तद्वशाद् एव सत्त्वस्य स्पन्दस्यान्तर्विवर्तिनः  ॥ सिव्स्व्_३।१२:२ ॥  
*      स्फुरत्तारूपिणः सिद्धिर् अभिव्यक्तिः स्फुटं भवेत्  ॥ सिव्स्व्_३।१२:३ ॥  
*      एवं निजस्फुरत्तात्मसत्त्वासादनवैभवात्  ॥ सिव्स्व्_३।१२:४ ॥]  
  
सिद्धः स्वतन्त्रभावः  ॥ सिव्स्_३।१३ ॥  
*      [  
*      सिद्धः सम्पन्न एवास्य भवेत् परमयोगिनः  ॥ सिव्स्व्_३।१३:१ ॥  
*      स्वतन्त्रभावः सहजज्ञत्वकर्तृत्वलक्षणः  ॥ सिव्स्व्_३।१३:२ ॥  
*      स्वातन्त्र्यं वशिनो विश्वस्ववशीकरणक्षमम्  ॥ सिव्स्व्_३।१३:३ ॥  
*      स्वतन्त्रभाव एवास्य स्वानन्दभरितात्मनः  ॥ सिव्स्व्_३।१३:४ ॥]  
  
यथा तत्र तथान्यत्र  ॥ सिव्स्_३।१४ ॥  
*      [  
*      यत्र स्वाभाविके देहे स्फुटीभूता स्वतन्त्रता  ॥ सिव्स्व्_३।१४:१ ॥  
*      यथा तत्र तथान्यत्र देहे भवति योगिनः  ॥ सिव्स्व्_३।१४:२ ॥  
*      स्फुटीभवति युक्तस्य पूर्णाहन्तास्वरूपिणी  ॥ सिव्स्व्_३।१४:३ ॥  
*      न चैवम् अप्य् उदासीनेन भाव्यं योगिनापि तु  ॥ सिव्स्व्_३।१४:४ ॥]  
  
बीजावधानम्  ॥ सिव्स्_३।१५ ॥  
*      [  
*      स्फुरत्तात्मा परा शक्तिर् बीजं विश्वस्य कारणम्  ॥ सिव्स्व्_३।१५:१ ॥  
*      तत्रावधानं चित्तस्य भूयोभूयो निवेशनम्  ॥ सिव्स्व्_३।१५:२ ॥  
*      योगिना सावधानेन कर्तव्यम् इति शिष्यते  ॥ सिव्स्व्_३।१५:३ ॥  
*      एवंविधो महायोगी परशक्त्यवधानवान्  ॥ सिव्स्व्_३।१५:४ ॥]  
  
आसनस्थः सुखं ह्रदे निमज्जति  ॥ सिव्स्_३।१६ ॥  
*      [  
*      आस्यते स्थीयते यस्मिन्न् ऐकात्म्येनेति चासनम्  ॥ सिव्स्व्_३।१६:१ ॥  
*      शाक्तं बलं यत् तत्रस्थस् तदेवान्तः परामृशन्  ॥ सिव्स्व्_३।१६:२ ॥  
*      योगी परिहृतध्यानधारणादिपरिश्रमः  ॥ सिव्स्व्_३।१६:३ ॥  
*      खेचर्यादिमहास्रोतोवाहप्रसरकारणे  ॥ सिव्स्व्_३।१६:४ ॥  
*      स्वच्छत्वादिगुणैर् युक्ते स्वानन्दभरिते ह्रदे  ॥ सिव्स्व्_३।१६:५ ॥  
*      सम्प्लुतेदम्पदद्वीपे सम्पूर्णे संविदर्णवे  ॥ सिव्स्व्_३।१६:६ ॥  
*      निरस्तसकलोपायो निमज्जति यथासुखम्  ॥ सिव्स्व्_३।१६:७ ॥  
*      देहादिब्रोडनेनैव तन्मयीभवति स्फुटम्  ॥ सिव्स्व्_३।१६:८ ॥  
*      इत्य् एवम् आणवोपायासादितान् मोहनिर्जयात्  ॥ सिव्स्व्_३।१६:९ ॥  
*      उन्मज्जच्छुद्धविद्यात्मशाक्तावेशप्रकर्षतः  ॥ सिव्स्व्_३।१६:१० ॥  
*      आत्मीकृतपरानन्दह्रदगाढावगाहनात्  ॥ सिव्स्व्_३।१६:११ ॥  
*      प्रस्फुरच्छाम्भवावशवैभवः साधकोत्तमः  ॥ सिव्स्व्_३।१६:१२ ॥]  
  
स्वमात्रानिर्माणम् आपादयति  ॥ सिव्स्_३।१७ ॥  
*      [  
*      स्वस्य सम्बन्धिनी मात्रा चैतन्यस्योक्तरूपिणः  ॥ सिव्स्व्_३।१७:१ ॥  
*      आश्यानता मितात्मांशो ग्राह्यग्राहकलक्षणः  ॥ सिव्स्व्_३।१७:२ ॥  
*      निर्माणापादनं तस्या निर्मितत्वेन दर्शनम्  ॥ सिव्स्व्_३।१७:३ ॥  
*      सम्पादयति योगीन्द्रो यथेष्टं स्पष्टम् इच्छया  ॥ सिव्स्व्_३।१७:४ ॥  
*      एवम् ईदृशशक्त्युत्थविश्वरूपस्य योगिनः  ॥ सिव्स्व्_३।१७:५ ॥  
*      पुनर्जन्मादिसम्बन्धो न कश्चिद् इति कथ्यते  ॥ सिव्स्व्_३।१७:६ ॥]  
  
विद्याविनाशे जन्मविनाशः  ॥ सिव्स्_३।१८ ॥  
*      [  
*      विद्येति सहजा तस्या अविनाशः सदोदयः  ॥ सिव्स्व्_३।१८:१ ॥  
*      तेनैवाज्ञानसहकृत्तत्तत्कर्मानुषङ्गिणः  ॥ सिव्स्व्_३।१८:२ ॥  
*      देहप्राणमनीषादिसमुदायस्य जन्मनः  ॥ सिव्स्व्_३।१८:३ ॥  
*      विनाशो मूलविध्वंसो भवत्य् अस्येति शिष्यते  ॥ सिव्स्व्_३।१८:४ ॥  
*      यदा तु शुद्धविद्यायाः स्वरूपं तस्य मज्जति  ॥ सिव्स्व्_३।१८:५ ॥  
*      तदा तन्मोहनायैव समुत्तिष्ठन्ति शक्तयः  ॥ सिव्स्व्_३।१८:६ ॥]  
  
कवर्गादिषु माहेश्वर्याद्याः पशुमातरः  ॥ सिव्स्_३।१९ ॥  
*      [  
*      कवर्गादिषु तिष्ठन्त्यस् तदधिष्ठातृतां गताः  ॥ सिव्स्व्_३।१९:१ ॥  
*      माहेश्वर्यादिकाः प्रोक्तकरन्ध्रचितिमध्यगाः  ॥ सिव्स्व्_३।१९:२ ॥  
*      पशून् प्रमात् ॥  
 आविश्य तत्तत्प्रत्ययभूमिषु  ॥ सिव्स्व्_३।१९:३ ॥  
*      तत्तच्छब्दानुवेधेन मोहनात् पशुमातरः  ॥ सिव्स्व्_३।१९:४ ॥  
*      आवृण्वाना निजं रूपं चिदानन्दघनात्मकम्  ॥ सिव्स्व्_३।१९:५ ॥  
*      अतिमानं विवृण्वानाः शरीरादौ जडे ऽपि च  ॥ सिव्स्व्_३।१९:६ ॥  
*      पशुवत्साधकम् अपि प्रमत्तं मोहयन्त्य् अमूः  ॥ सिव्स्व्_३।१९:७ ॥  
*      तस्माद् भाव्यं सदानेन सावधानेन योगिना  ॥ सिव्स्व्_३।१९:८ ॥  
*      उक्तं सामान्यतो ज्ञानाधिष्ठानं मातृकेत्य् अतः  ॥ सिव्स्व्_३।१९:९ ॥  
*      इदं तु प्राप्ततत्त्वो ऽपि प्रमाद्यन् साधकः पुनः  ॥ सिव्स्व्_३।१९:१० ॥  
*      पश्वधिष्ठानभूताभिर् मोह्यते मातृभिस् त्व् इति  ॥ सिव्स्व्_३।१९:११ ॥  
*      यत एवम् अतः शुद्धविद्या प्राप्तापि युक्तिभिः  ॥ सिव्स्व्_३।१९:१२ ॥  
*      बह्वीभिः सा पुनर् मौढ्याद्य् अथास्य न विनश्यति  ॥ सिव्स्व्_३।१९:१३ ॥  
*      तथा सर्वास्व् अवस्थासु युक्तो भूयाद् इतीर्यते  ॥ सिव्स्व्_३।१९:१४ ॥]  
  
त्रिषु चतुर्थं तैलवद् आसेच्यम्  ॥ सिव्स्_३।२० ॥  
*      [  
*      त्रिष्व् इति प्रोक्तरूपेषु जागरादिषु तैलवत्  ॥ सिव्स्व्_३।२०:१ ॥  
*      चतुर्थम् इति पूर्वोक्तं शुद्धविद्याप्रथात्मकम्  ॥ सिव्स्व्_३।२०:२ ॥  
*      तुर्यं धाम सदासेच्यं यथा स्यात् तन्मयं त्रयम्  ॥ सिव्स्व्_३।२०:३ ॥  
*      यथा तैलं क्रमात् स्वीयम् आश्रयं व्याप्नुयात् तथा  ॥ सिव्स्व्_३।२०:४ ॥  
*      आद्यन्तकोट्योः स्फुरता जागरादेः परिस्फुटम्  ॥ सिव्स्व्_३।२०:५ ॥  
*      तुर्यानन्दरसेनार्द्रीकुर्यान् मध्यदशाम् अपि  ॥ सिव्स्व्_३।२०:६ ॥  
*      जाग्रद् इत्यादिसूत्रेण पूर्वम् उद्यमवत्तया  ॥ सिव्स्व्_३।२०:७ ॥  
*      शक्तिचक्रानुसन्धानशालिनः परयोगिनः  ॥ सिव्स्व्_३।२०:८ ॥  
*      स्वरसप्रसरज्जाग्रत्स्वप्नसौषुप्तभूमिषु  ॥ सिव्स्व्_३।२०:९ ॥  
*      उदीरितः स्वतोनिर्यत्तुर्यप्रसरसम्भवः  ॥ सिव्स्व्_३।२०:१० ॥  
*      त्रितयेत्यादिसूत्रेण शाम्भवोपायसाधितात्  ॥ सिव्स्व्_३।२०:११ ॥  
*      हठपाकक्रमाज् जाग्रत्स्वप्नसौषुप्तसंहृतिः  ॥ सिव्स्व्_३।२०:१२ ॥  
*      दर्शितानेन सूत्रेण त्व् आणवोपाययुक्तितः  ॥ सिव्स्व्_३।२०:१३ ॥  
*      दलकल्पतयास्थायि जाग्रदादिपदत्रयम्  ॥ सिव्स्व्_३।२०:१४ ॥  
*      सिञ्चेत् तुर्यरसेनेति विशेषः समुदीरितः  ॥ सिव्स्व्_३।२०:१५ ॥  
*      अत्रोपायं पुनश् चाह तुर्यामृतनिषेचने  ॥ सिव्स्व्_३।२०:१६ ॥]  
  
मग्नः स्वचित्तेन प्रविशेत्  ॥ सिव्स्_३।२१ ॥  
*      [  
*      प्राणायामादिकं त्यक्त्वा स्थूलोपायं विकल्पकम्  ॥ सिव्स्व्_३।२१:१ ॥  
*      अविकल्पकरूपेण स्वचित्तेन स्वसंविदा  ॥ सिव्स्व्_३।२१:२ ॥  
*      अन्तर्मुखपरामर्शचमत्काररसात्मना  ॥ सिव्स्व्_३।२१:३ ॥  
*      मग्नस् तुर्यरसेनात्र स्वदेहादिप्रमातृताम्  ॥ सिव्स्व्_३।२१:४ ॥  
*      मज्जनेन प्रशमयन् प्रविशेत् तत् समाविशेत्  ॥ सिव्स्व्_३।२१:५ ॥  
*      इत्थं परपदाविष्टबुद्धेर् वस्तुस्वभावतः  ॥ सिव्स्व्_३।२१:६ ॥  
*      यदा भूयः प्रसरणं योगिनो जायते तदा  ॥ सिव्स्व्_३।२१:७ ॥]  
  
प्राणसमाचारे समदर्शनम्  ॥ सिव्स्_३।२२ ॥  
*      [  
*      प्राणस्य प्रस्फुरच्छाक्तसौरभावेशसंस्कृतः  ॥ सिव्स्व्_३।२२:१ ॥  
*      सम्यग्विकसिताशेषग्रन्थ्यवष्टम्भधीबलात्  ॥ सिव्स्व्_३।२२:२ ॥  
*      ईषद् बहिर् मन्दमन्दं चारे प्रसरणे सति  ॥ सिव्स्व्_३।२२:३ ॥  
*      समं चिन्मुद्घनात्मत्वात् सर्वदाभेददर्शनम्  ॥ सिव्स्व्_३।२२:४ ॥  
*      संवेदनं भवत्य् अर्थात् सर्वावस्थासु योगिनः  ॥ सिव्स्व्_३।२२:५ ॥  
*      तुर्यावष्टम्भतो लभ्यं तुर्यातीतम् अनामृशन्  ॥ सिव्स्व्_३।२२:६ ॥  
*      पूर्वापरात्मनोः कोट्योः संवेद्ये तुर्यमात्रके  ॥ सिव्स्व्_३।२२:७ ॥  
*      आस्ते योगी तदामुष्य तावन् मात्रेण तुष्यतः  ॥ सिव्स्व्_३।२२:८ ॥]  
  
मध्ये ऽवरप्रसवः  ॥ सिव्स्_३।२३ ॥  
*      [  
*      पूर्वस्याम् अपरस्यां च कोटौ तुर्यनिषेविणः  ॥ सिव्स्व्_३।२३:१ ॥  
*      अवधाने ऽवलिप्तस्य कदाचित् तस्य योगिनः  ॥ सिव्स्व्_३।२३:२ ॥  
*      मध्यायाम् अवरो ऽश्रेष्ठः कुत्सितः सर्ग आपतेत्  ॥ सिव्स्व्_३।२३:३ ॥  
*      व्युत्थानात्मा ततो योगी सावधानः सदा भवेत्  ॥ सिव्स्व्_३।२३:४ ॥  
*      अवरप्रसवे वृत्ते ह्य् एवं मध्यपदे पुनः  ॥ सिव्स्व्_३।२३:५ ॥  
*      तुर्यावष्टम्भरसतस् तुर्यातीतं परामृशेत्  ॥ सिव्स्व्_३।२३:६ ॥]  
  
मात्रास्व् अप्रत्ययसन्धाने नष्टस्य पुनर् उत्थानम्  ॥ सिव्स्_३।२४ ॥  
*      [  
*      मात्राः पदार्थाः रूपाद्यास् तास्व् एभिश् चक्षुरादिभिः  ॥ सिव्स्व्_३।२४:१ ॥  
*      अक्षैः स्वप्रत्ययो नाम तत्तत्स्वग्राह्यवेदनम्  ॥ सिव्स्व्_३।२४:२ ॥  
*      सन्धानं तु समस्तं तद् अहम् इत्य् अनुसंहितिः  ॥ सिव्स्व्_३।२४:३ ॥  
*      अमुष्मिन् सति नष्टाय हारितस्योक्तवर्गतः  ॥ सिव्स्व्_३।२४:४ ॥  
*      तुर्यस्य पुनर् उत्थानं भूय उन्मज्जनं भवेत्  ॥ सिव्स्व्_३।२४:५ ॥  
*      तदैक्यसम्पत्पूर्णत्वं योगीन्द्रस्येति शिष्यते  ॥ सिव्स्व्_३।२४:६ ॥  
*      एवम् उद्यत्समावेशप्रकर्षः साधकर्षभः  ॥ सिव्स्व्_३।२४:७ ॥]  
  
शिवतुल्यो जायते  ॥ सिव्स्_३।२५ ॥  
*      [  
*      तुर्याभ्यासप्रकर्षेण तुर्यातीतात्मकं पदम्  ॥ सिव्स्व्_३।२५:१ ॥  
*      सम्प्राप्तः साधकः साक्षात् सर्वलोकान्तरात्मना  ॥ सिव्स्व्_३।२५:२ ॥  
*      शिवेन चिन्मयस्वच्छस्वच्छदानन्दशालिना  ॥ सिव्स्व्_३।२५:३ ॥  
*      तुल्यो ऽविगलनाद् देहकलाया गलने शिवः  ॥ सिव्स्व्_३।२५:४ ॥  
*      अर्जितं दीक्षया दग्धं भविष्यन्ति यमादिभिः  ॥ सिव्स्व्_३।२५:५ ॥  
*      येनेदं साधितं यत्र तद्भुक्त्या विनिवर्तते  ॥ सिव्स्व्_३।२५:६ ॥  
*      अनेकभाविकं कर्म दग्धं बीजम् इवाग्निना  ॥ सिव्स्व्_३।२५:७ ॥  
*      भविष्यद् अपि संरुद्धं येनेदं तद् धि भोगतः  ॥ सिव्स्व्_३।२५:८ ॥  
*      इत्य् उक्तनीत्या प्रारब्धप्राप्तभोगोपभोगभूः  ॥ सिव्स्व्_३।२५:९ ॥  
*      कलेवरस्थितिस् तस्य कर्तव्येत्य् उपदिश्यते  ॥ सिव्स्व्_३।२५:१० ॥]  
  
शरीरवृत्तिर् व्रतम्  ॥ सिव्स्_३।२६ ॥  
*      [  
*      एवं पूर्वोक्तया नीत्या शिवतुल्यस्य योगिनः  ॥ सिव्स्व्_३।२६:१ ॥  
*      शश्वच्छिवात्मकस्वात्मसपर्यातत्परात्मनः  ॥ सिव्स्व्_३।२६:२ ॥  
*      अन्तरुल्लसदच्छाच्छभक्तिपीयूषपोषितम्  ॥ सिव्स्व्_३।२६:३ ॥  
*      भवत्पूजोपयोगाय शरीरम् इदम् अस्तु मे  ॥ सिव्स्व्_३।२६:४ ॥  
*      इति लोकोत्तरश्रीमदुत्पलप्रोक्तया दिशा  ॥ सिव्स्व्_३।२६:५ ॥  
*      शिवभक्तिसुधापूर्णे शरीरे वृत्तिर् अस्य या  ॥ सिव्स्व्_३।२६:६ ॥  
*      व्रतम् एतद् अनुष्ठेयं न तुच्छं तस्य धारणम्  ॥ सिव्स्व्_३।२६:७ ॥  
*      एवंविधस्य तस्यास्य या या स्वालापरूपिणी  ॥ सिव्स्व्_३।२६:८ ॥]  
  
कथा जपः  ॥ सिव्स्_३।२७ ॥  
*      [  
*      महामन्त्रमयं नौमि रूपं ते स्वच्छशीतलम्  ॥ सिव्स्व्_३।२७:१ ॥  
*      अपूर्वामोदसुभगं परामृतरसोल्वणम्  ॥ सिव्स्व्_३।२७:२ ॥  
*      इति श्रीप्रत्यभिज्ञाकृद्दैशिकप्रोक्तया दिशा  ॥ सिव्स्व्_३।२७:३ ॥  
*      अकृत्रिमाहमामर्शमयस्वात्मावमर्शिनः  ॥ सिव्स्व्_३।२७:४ ॥  
*      या या स्वैराभिलापात्मा कथा याथार्थ्यवादिनः  ॥ सिव्स्व्_३।२७:५ ॥  
*      भूयोभूयः परे भावे भावना भाव्यते हि या  ॥ सिव्स्व्_३।२७:६ ॥  
*      जपः सो ऽत्र स्वयं नादो मन्त्रात्मा जप्य ईदृशः  ॥ सिव्स्व्_३।२७:७ ॥  
*      षट्शतानि दिवारात्रं सहस्राण्य् एकविंशतिः  ॥ सिव्स्व्_३।२७:८ ॥  
*      जपो देव्याः समुद्दिष्टः सुलभो दुर्लभो जडैः  ॥ सिव्स्व्_३।२७:९ ॥  
*      इत्य् उक्तनीत्या सा सर्वस्वात्मेशामर्शसम्पदः  ॥ सिव्स्व्_३।२७:१० ॥  
*      जनिपालनधर्मत्वाज् जप इत्य् अभिधीयते  ॥ सिव्स्व्_३।२७:११ ॥  
*      अथेदृग्विधयोगीन्द्रविषयापि च या कथा  ॥ सिव्स्व्_३।२७:१२ ॥  
*      जपः सो ऽपि जनस्योक्तो जनिपालनयोगतः  ॥ सिव्स्व्_३।२७:१३ ॥  
*      अथ चास्योच्यते चर्या मर्यादानुविधायिनी  ॥ सिव्स्व्_३।२७:१४ ॥]  
  
दानम् आत्मज्ञानम्  ॥ सिव्स्_३।२८ ॥  
*      [  
*      प्रोक्तचैतन्यरूपस्य साक्षात्करणमात्मनः  ॥ सिव्स्व्_३।२८:१ ॥  
*      यत् तज् ज्ञानं तद् एवास्य दानं यत्नेन दीयते  ॥ सिव्स्व्_३।२८:२ ॥  
*      परिपूर्णं स्वरूपं स्वं दीयते खण्ड्यते भिदा  ॥ सिव्स्व्_३।२८:३ ॥  
*      दायते शोध्यते रूपम् आत्मीयं दीयते पुनः  ॥ सिव्स्व्_३।२८:४ ॥  
*      रक्ष्यते प्रत्यभिज्ञातः शिवात्मा स्वस्वभावता  ॥ सिव्स्व्_३।२८:५ ॥  
*      दीयते चेति यत्नेन स्वात्मज्ञानम् अनुत्तरम्  ॥ सिव्स्व्_३।२८:६ ॥  
*      कृपया स्वात्मशिष्येभ्यस् तद् अनेनैव दीयते  ॥ सिव्स्व्_३।२८:७ ॥  
*      एवं सम्यग्व्रतं प्रोक्तं जपं चर्या च पालयन्  ॥ सिव्स्व्_३।२८:८ ॥  
*      शिवतुल्यः सदा स्वात्मशिवाराधनतत्परः  ॥ सिव्स्व्_३।२८:९ ॥  
*      अयम् एव महायोगी महामन्त्रधुरन्धरः  ॥ सिव्स्व्_३।२८:१० ॥  
*      अन्तेवासिजनस्यान्तस् तत्त्वतस् तत्त्वबोधकः  ॥ सिव्स्व्_३।२८:११ ॥  
*      इत्य् आह भगवान् ईशो नित्यानुग्रहकारकः  ॥ सिव्स्व्_३।२८:१२ ॥]  
  
यो ऽविपस्थो ज्ञाहेतुश् च  ॥ सिव्स्_३।२९ ॥  
*      [  
*      अवीन् पशुजनान् पातीत्य् अविपं शक्तिमण्डलम्  ॥ सिव्स्व्_३।२९:१ ॥  
*      माहेश्वर्यादिकं प्रोक्तं कवर्गाद्यधिदैवतम्  ॥ सिव्स्व्_३।२९:२ ॥  
*      अधितिष्ठति यः स्वैरम् अविपस्थः स उच्यते  ॥ सिव्स्व्_३।२९:३ ॥  
*      जानातीत्य् अखिलं तत् ज्ञा ज्ञानशक्तिर् उदीर्यते  ॥ सिव्स्व्_३।२९:४ ॥  
*      तस्या हेतुस् तया शिष्यान् प्रतिबोधयितुं क्षमः  ॥ सिव्स्व्_३।२९:५ ॥  
*      अन्यस् तु शक्तिचक्रेण परतन्त्रीकृतत्वतः  ॥ सिव्स्व्_३।२९:६ ॥  
*      स्वात्मन्य् एवासमर्थः सन् कथम् अन्यान् प्रबोधयेत्  ॥ सिव्स्व्_३।२९:७ ॥  
*      यच् छब्दापेक्षया सूत्रे तच् छब्दो ऽध्याहृतः स्वयम्  ॥ सिव्स्व्_३।२९:८ ॥  
*      चशब्दो ह्य् अर्थवाच्य् अत्र यस्माज् ज्ञानप्रबोधने  ॥ सिव्स्व्_३।२९:९ ॥  
*      योगी हेतुस् ततो दानम् आत्मज्ञानम् इतीरितम्  ॥ सिव्स्व्_३।२९:१० ॥  
*      इत्य् एवम् अविपस्थस्य ज्ञाहेतोर् अस्य योगिनः  ॥ सिव्स्व्_३।२९:११ ॥]  
  
स्वशक्तिप्रचयो विश्वम्  ॥ सिव्स्_३।३० ॥  
*      [  
*      शक्तयो ऽस्य जगत् कृत्स्नं शक्तिमांस् तु महेश्वरः  ॥ सिव्स्व्_३।३०:१ ॥  
*      इत्य् आगमदिशा विश्वं स्वशक्तिप्रचयो यथा  ॥ सिव्स्व्_३।३०:२ ॥  
*      शिवस्य तत्समस्यापि तथास्य परयोगिनः  ॥ सिव्स्व्_३।३०:३ ॥  
*      स्वस्याः स्वात्माविमुक्तायाः शक्तेः संवेदनात्मनः  ॥ सिव्स्व्_३।३०:४ ॥  
*      प्रचयः स्फुरणारूपो विकासो विश्वम् इष्यते  ॥ सिव्स्व्_३।३०:५ ॥  
*      न परं सृष्ट्यवस्थायाम् अमुष्य परयोगिनः  ॥ सिव्स्व्_३।३०:६ ॥  
*      स्वशक्तिप्रचयो विश्वं यावत् तत्पृष्ठपातिनौ  ॥ सिव्स्व्_३।३०:७ ॥]  
  
स्थितिलयौ  ॥ सिव्स्_३।३१ ॥  
*      [  
*      स्वशक्तिप्रचयौ प्रोक्तौ ताव् अपीत्य् अनुवर्तते  ॥ सिव्स्व्_३।३१:१ ॥  
*      विकासितस्य विश्वस्य क्रियामय्या स्वसंविदा  ॥ सिव्स्व्_३।३१:२ ॥  
*      तत्तत्प्रमात्रपेक्षातः किञ्चित् कालम् इदन्तया  ॥ सिव्स्व्_३।३१:३ ॥  
*      या स्थितिश् चिन्मयाहन्ताविश्रान्त्यात्मा च यो लयः  ॥ सिव्स्व्_३।३१:४ ॥  
*      ताव् उभौ योगिनस् तस्य स्वशक्तिप्रचयात्मकौ  ॥ सिव्स्व्_३।३१:५ ॥  
*      विकसत् सङ्कुचत् सर्वं वेद्यं यत् संविदात्मकम्  ॥ सिव्स्व्_३।३१:६ ॥  
*      अन्यथा तस्य वेद्यस्य वेदनानुपपत्तितः  ॥ सिव्स्व्_३।३१:७ ॥  
*      ननु सृष्टिस्थितिध्वंसेष्व् एवम् अन्योन्यभेदिषु  ॥ सिव्स्व्_३।३१:८ ॥  
*      अन्यथात्वं समायातं स्वस्वरूपस्य योगिनः  ॥ सिव्स्व्_३।३१:९ ॥  
*      इत्य् आशङ्कानिवृत्त्यर्थं सूत्रम् आह महेश्वरः  ॥ सिव्स्व्_३।३१:१० ॥]  
  
तत्प्रवृत्ताव् अप्य् अनिरासः संवेत्तृभावात्  ॥ सिव्स्_३।३२ ॥  
*      [  
*      तेषां सृष्ट्यादिभावानां प्रवृत्ताव् अप्य् अनारतम्  ॥ सिव्स्व्_३।३२:१ ॥  
*      उन्मज्जने ऽपि निष्कम्पयोगावष्टम्भशालिनः  ॥ सिव्स्व्_३।३२:२ ॥  
*      अवस्थायुगलं चात्र कार्यकर्तृत्वशब्दितम्  ॥ सिव्स्व्_३।३२:३ ॥  
*      कार्यता क्षयिणी तत्र कर्तृत्वं पुनर् अक्षयम्  ॥ सिव्स्व्_३।३२:४ ॥  
*      कार्योन्मुखः प्रयत्नो यः केवलं सो ऽत्र लुप्यते  ॥ सिव्स्व्_३।३२:५ ॥  
*      तस्मिंल् लुप्ते विलुप्तो ऽस्मीत्य् अबुधः प्रतिपद्यते  ॥ सिव्स्व्_३।३२:६ ॥  
*      न तु यो ऽन्तर्मुखो भावः सर्वज्ञत्वगुणास्पदम्  ॥ सिव्स्व्_३।३२:७ ॥  
*      तस्य लोपः कदाचित् स्याद् अन्यस्यानुपलम्भनात्  ॥ सिव्स्व्_३।३२:८ ॥  
*      इति श्रीस्पन्दशास्त्रोक्तनीत्या तस्यास्य योगिनः  ॥ सिव्स्व्_३।३२:९ ॥  
*      अनिरासः स्वसंवेत्तृभावाद् अप्रच्युतिर् निजात्  ॥ सिव्स्व्_३।३२:१० ॥  
*      उद्यत्तुर्यचमत्काराद् उपलब्धृस्वभावतः  ॥ सिव्स्व्_३।३२:११ ॥  
*      निरासे तस्य सृष्ट्यादेः सृज्यस्याप्य् अप्रकाशनात्  ॥ सिव्स्व्_३।३२:१२ ॥  
*      विश्वसृष्टिस्थितिध्वंसेष्व् अप्रकम्पस्य योगिनः  ॥ सिव्स्व्_३।३२:१३ ॥]  
  
सुखासुखयोर् बहिर् मननम्  ॥ सिव्स्_३।३३ ॥  
*      [  
*      उत्तीर्णदेहप्राणादिप्रमातृत्वस्य धीमतः  ॥ सिव्स्व्_३।३३:१ ॥  
*      वेद्यस्पर्शजयोस् तस्य मननं सुखदुःखयोः  ॥ सिव्स्व्_३।३३:२ ॥  
*      इदन्ताभासरूपेण नीलपीतादिवद् बहिः  ॥ सिव्स्व्_३।३३:३ ॥  
*      अहं सुखीति दुःखीति लोकवन् न त्व् अहन्तया  ॥ सिव्स्व्_३।३३:४ ॥  
*      स्वशक्तिप्रचयो विश्वम् इति सूत्रार्थनीतितः  ॥ सिव्स्व्_३।३३:५ ॥  
*      अहन्ताच्छादितत्वेन सर्वम् अस्य प्रकाशते  ॥ सिव्स्व्_३।३३:६ ॥  
*      योगिनो लौकिकस्येव सुखाद्य् एव न केवलम्  ॥ सिव्स्व्_३।३३:७ ॥  
*      अतिक्रान्तमहामोहाक्रान्तदेहाद्यहङ्कृतिः  ॥ सिव्स्व्_३।३३:८ ॥  
*      लोकवत्सुखदुःखाभ्यां कथं स्पृश्येत योगिराट्  ॥ सिव्स्व्_३।३३:९ ॥  
*      उदञ्चच्चित्प्रमातृत्वन्यञ्चत्पुर्यष्टकस्थितेः  ॥ सिव्स्व्_३।३३:१० ॥  
*      यतो न तत्सुखाद्यन्तस् तत एवैष साधकः  ॥ सिव्स्व्_३।३३:११ ॥]  
  
तद्विमुक्तस् तु केवली  ॥ सिव्स्_३।३४ ॥  
*      [  
*      ताभ्यां मुक्तो विशेषेण योगीन्द्रो यत् तयोर् यतः  ॥ सिव्स्व्_३।३४:१ ॥  
*      संस्कारेणाप्य् असंस्पृष्टः केवली चिन्मयः स्मृतः  ॥ सिव्स्व्_३।३४:२ ॥  
*      तुशब्दो ऽन्तरम् आख्याति वक्ष्यमाणव्यपेक्षया  ॥ सिव्स्व्_३।३४:३ ॥  
*      एवम् उत्तरसूत्रस्थो ऽप्य् एतत्सूत्रव्यपेक्षया  ॥ सिव्स्व्_३।३४:४ ॥  
*      तद् एवाह तुशब्दोक्तम् अन्तरं चन्द्रशेखरः  ॥ सिव्स्व्_३।३४:५ ॥]  
  
मोहप्रतिसंहतस् तु कर्मात्मा  ॥ सिव्स्_३।३५ ॥  
*      [  
*      मोहः स्वाख्यातिर् अज्ञानं तेन यः प्रतिसंहतः  ॥ सिव्स्व्_३।३५:१ ॥  
*      तदेकघनतां प्राप्तस् ततो दुःखाद्युपाश्रयः  ॥ सिव्स्व्_३।३५:२ ॥  
*      तत एव स कर्मात्मा शुभाशुभकलङ्कितः  ॥ सिव्स्व्_३।३५:३ ॥  
*      तस्यैवम् ईदृशस्यापि तत्तत्कर्मात्मनो यदा  ॥ सिव्स्व्_३।३५:४ ॥  
*      अनर्गलमहेशानशक्तिपातात् समुन्मिषन्  ॥ सिव्स्व्_३।३५:५ ॥  
*      स्वातन्त्र्ययोगः सहजः प्रादुरस्ति तदास्य तु  ॥ सिव्स्व्_३।३५:६ ॥]  
  
भेदतिरस्कारे सर्गान्तरकर्मत्वम्  ॥ सिव्स्_३।३६ ॥  
*      [  
*      भेदस्य देहप्राणादिमिताहङ्कृतिजन्मनः  ॥ सिव्स्व्_३।३६:१ ॥  
*      कलादिवलितभ्रान्तसकलाद्युचितात्मनः  ॥ सिव्स्व्_३।३६:२ ॥  
*      तिरस्कारे स्थितस्यापि स्वोन्मेषाद् अपहस्तने  ॥ सिव्स्व्_३।३६:३ ॥  
*      मन्त्रमन्त्रेशतादात्म्यस्वमाहात्म्यप्रकाशनात्  ॥ सिव्स्व्_३।३६:४ ॥  
*      स्यात् सर्गान्तरकर्मत्वम् अमुष्य परयोगिनः  ॥ सिव्स्व्_३।३६:५ ॥  
*      यथाभिलाषनिर्मेयनिर्मातृत्वं स्फुटं भवेत्  ॥ सिव्स्व्_३।३६:६ ॥  
*      न चैतद् अप्य् असम्भाव्यं स्रष्टृत्वं योगिनो यतः  ॥ सिव्स्व्_३।३६:७ ॥]  
  
करणशक्तिः स्वतो ऽनुभवात्  ॥ सिव्स्_३।३७ ॥  
*      [  
*      स्वतः स्वस्माद् अनुभवात् स्वप्नसङ्कल्पनादिषु  ॥ सिव्स्व्_३।३७:१ ॥  
*      करणं निजसंवेद्यग्राह्यग्राहकनिर्मितिः  ॥ सिव्स्व्_३।३७:२ ॥  
*      शक्तिस् तत्कर्तृतोन्मेषः स्वसंवित्त्यैव सिध्यति  ॥ सिव्स्व्_३।३७:३ ॥  
*      सम्भवन्तीं तथा सृष्टिं यदि दार्ढ्येन भावयेत्  ॥ सिव्स्व्_३।३७:४ ॥  
*      सर्वसाधारणाशेषनिर्मितिश् च भवेत् तदा  ॥ सिव्स्व्_३।३७:५ ॥  
*      यतः करणशक्त्यात्र शक्तिः स्वातन्त्र्यरूपिणी  ॥ सिव्स्व्_३।३७:६ ॥  
*      प्रमातुर् बोधरूपस्य सारं तस्मात् स्वमायया  ॥ सिव्स्व्_३।३७:७ ॥  
*      तिरोहितायाः स्वातन्त्र्यशक्तेर् उत्तेजनं प्रति  ॥ सिव्स्व्_३।३७:८ ॥]  
  
त्रिपदाद्यनुप्राणनम्  ॥ सिव्स्_३।३८ ॥  
*      [  
*      त्रिपदं जागरास्वप्नसौषुप्तानाम् अनुक्रमात्  ॥ सिव्स्व्_३।३८:१ ॥  
*      प्रत्येकम् आदिमध्यान्तरूपं भङ्ग्या निरूपितम्  ॥ सिव्स्व्_३।३८:२ ॥  
*      भावौन्मुख्यतदासक्तितदेकीकरणात्मकम्  ॥ सिव्स्व्_३।३८:३ ॥  
*      सृष्टिस्थितिलयाकारं तुर्येणैव तदादिना  ॥ सिव्स्व्_३।३८:४ ॥  
*      तत्त्रयान्तश् चमत्काररसानन्दघनात्मना  ॥ सिव्स्व्_३।३८:५ ॥  
*      माययाच्छादितेनापि तिरोधानस्वरूपया  ॥ सिव्स्व्_३।३८:६ ॥  
*      तत्तद्विषयभोगेषु विद्युद्वत्स्फुरता क्षणम्  ॥ सिव्स्व्_३।३८:७ ॥  
*      अनुप्राणनम् आदध्याद् अवधानेन साधकः  ॥ सिव्स्व्_३।३८:८ ॥  
*      तेनैव जीवितेनापि जीवितस्य निजात्मनः  ॥ सिव्स्व्_३।३८:९ ॥  
*      सम्यगुत्तेजनं कुर्याद् येनासौ तन्मयो भवेत्  ॥ सिव्स्व्_३।३८:१० ॥  
*      तुर्यानुप्राणनं प्रोक्तं जागरादौ पुरा त्रिषु  ॥ सिव्स्व्_३।३८:११ ॥  
*      चतुर्थम् इति सूत्रेण त्रिपदेत्यादिनामुना  ॥ सिव्स्व्_३।३८:१२ ॥  
*      जागराद्यादिमध्यान्तपर्वस्व् इति विशिष्यते  ॥ सिव्स्व्_३।३८:१३ ॥  
*      अन्तर्मुखस्वरूपायाम् अवस्थायां न केवलम्  ॥ सिव्स्व्_३।३८:१४ ॥  
*      त्रिपदादिप्राणनम् इत्य् एतद् उक्तम् अथापि तु  ॥ सिव्स्व्_३।३८:१५ ॥]  
  
चित्तस्थितिवच् छरीरकरणबाह्येषु  ॥ सिव्स्_३।३९ ॥  
*      [  
*      अनुप्राणनम् इत्य् एतद् आदद्याद् इति शिष्यते  ॥ सिव्स्व्_३।३९:१ ॥  
*      अन्तर्मुखस्वरूपायां यथा चित्तस्थितौ तथा  ॥ सिव्स्व्_३।३९:२ ॥  
*      अनुप्राणनमुक्तेन तुर्येणानन्दरूपिणा  ॥ सिव्स्व्_३।३९:३ ॥  
*      कुर्याद् बहिर्मुखत्वे ऽपि देहाक्षविषयात्मनि  ॥ सिव्स्व्_३।३९:४ ॥  
*      तन्मयं भवतीत्य् अर्थात् तदा सर्वं चराचरम्  ॥ सिव्स्व्_३।३९:५ ॥  
*      एवं स्वानन्दरूपास्य शक्तिः स्वातन्त्र्यलक्षणा  ॥ सिव्स्व्_३।३९:६ ॥  
*      यथेष्टभावनिर्माणकारिणी भवति स्फुटम्  ॥ सिव्स्व्_३।३९:७ ॥  
*      यदा पुनर् असौ योगी प्रोक्तां तुर्यात्मिकां दशाम्  ॥ सिव्स्व्_३।३९:८ ॥  
*      आन्तरीं नामृशत्य् अन्तस् तदा देहाद्यहङ्कृतेः  ॥ सिव्स्व्_३।३९:९ ॥  
*      अपूर्णमन्यतारूपाद् अस्याणवमलात्मनः  ॥ सिव्स्व्_३।३९:१० ॥]  
  
अभिलापाद् बहिर्गतिः संवाह्यस्य  ॥ सिव्स्_३।४० ॥  
*      [  
*      तत्त्वैः शक्तिगणाक्रान्तैर् धरण्यन्तैः कलादिभिः  ॥ सिव्स्व्_३।४०:१ ॥  
*      योनेर् योन्यन्तरं नेयः संवाह्यः पशुर् उच्यते  ॥ सिव्स्व्_३।४०:२ ॥  
*      तस्याणवमलाकारात् तत्तत्कर्मानुसारिणः  ॥ सिव्स्व्_३।४०:३ ॥  
*      अपूर्णमन्यतारूपाद् अभिलाषाद् बहिर्गतिः  ॥ सिव्स्व्_३।४०:४ ॥  
*      विषयोन्मुखतैवास्य नान्तस् तत्त्वानुसंहितिः  ॥ सिव्स्व्_३।४०:५ ॥  
*      यदा पुनर् महेशानशक्तिपातवशोन्मिषत्  ॥ सिव्स्व्_३।४०:६ ॥  
*      आत्मीयम् एव विमृशन् नास्ते रूपं तदास्य तु  ॥ सिव्स्व्_३।४०:७ ॥  
*      अभावाद् अभिलाषस्य न बहिर्गतिर् आपतेत्  ॥ सिव्स्व्_३।४०:८ ॥  
*      अपि तूक्तचरस्वात्मारामतैवेति कथ्यते  ॥ सिव्स्व्_३।४०:९ ॥]  
  
तदारूढप्रमितेस् तत्क्षयाज् जीवसङ्क्षयः  ॥ सिव्स्_३।४१ ॥  
*      [  
*      तद् इत्युक्तचरे धाम्नि संवेत्तृत्वस्वरूपिणि  ॥ सिव्स्व्_३।४१:१ ॥  
*      आरूढा प्रमितिः संवित् तद्विमर्शनतत्परा  ॥ सिव्स्व्_३।४१:२ ॥  
*      यस्य तस्यास्य तद् इति प्रोक्ताणवमलात्मनः  ॥ सिव्स्व्_३।४१:३ ॥  
*      अभिलापस्य रूढस्य क्षयाज् जीवस्य सङ्क्षयः  ॥ सिव्स्व्_३।४१:४ ॥  
*      पुर्यष्टकस्वभावस्य प्रशमस् तत्त्वतो भवेत्  ॥ सिव्स्व्_३।४१:५ ॥  
*      प्राप्नोति देहपातो ऽस्य नन्व् एवं जीवसङ्क्षये  ॥ सिव्स्व्_३।४१:६ ॥  
*      नासौ कदापि कस्यापि दृश्यते ऽत्रापि योगिनः  ॥ सिव्स्व्_३।४१:७ ॥  
*      तस्मात् कथं तदारूढप्रमितिः साधको भवेत्  ॥ सिव्स्व्_३।४१:८ ॥  
*      इत्य् आशङ्क्योत्तरं वक्ति भगवान् विश्वदैशिकः  ॥ सिव्स्व्_३।४१:९ ॥]  
  
भूतकञ्चुकी तदा विमुक्तो भूयः पतिसमः परः  ॥ सिव्स्_३।४२ ॥  
*      [  
*      तदेत्य् उक्ताभिलाषस्य प्रशमाज् जीवसङ्क्षये  ॥ सिव्स्व्_३।४२:१ ॥  
*      पुर्यष्टकप्रमातृत्वाभिमानगलने ऽप्य् असौ  ॥ सिव्स्व्_३।४२:२ ॥  
*      देहारम्भकरैर् भूतैर् अस्पृशद्भिर् अहम्पदम्  ॥ सिव्स्व्_३।४२:३ ॥  
*      कञ्चुकीव विशेषेण मुक्तो निर्वाणभाग्यतः  ॥ सिव्स्व्_३।४२:४ ॥  
*      भूयो बाहुल्यतः पत्या समो ऽयं परमेशिना  ॥ सिव्स्व्_३।४२:५ ॥  
*      तत्स्वरूपसमाविष्टचिदानन्दघनात्मकः  ॥ सिव्स्व्_३।४२:६ ॥  
*      तत एव परः पूर्णः सम्यक् तन्मयतां गतः  ॥ सिव्स्व्_३।४२:७ ॥  
*      भूतकञ्चुकिताप्य् अस्य तदैव न निवर्तते  ॥ सिव्स्व्_३।४२:८ ॥  
*      कस्माद् इत्य् अपि शङ्कायाम् उत्तरं वक्ति शङ्करः  ॥ सिव्स्व्_३।४२:९ ॥]  
  
नैसर्गिकः प्राणसम्बन्धः  ॥ सिव्स्_३।४३ ॥  
*      [  
*      प्राणे परिणता संवित् प्राग् इति प्रोक्तया दिशा  ॥ सिव्स्व्_३।४३:१ ॥  
*      निसर्गात् सहजात् स्वस्य स्वातन्त्र्याद् अनिवारितात्  ॥ सिव्स्व्_३।४३:२ ॥  
*      चञ्चत्प्रपञ्चवैचित्र्यप्रकर्षकरणेच्छया  ॥ सिव्स्व्_३।४३:३ ॥  
*      सङ्कोचं परिगृह्णाना संविद् भगवती स्वयम्  ॥ सिव्स्व्_३।४३:४ ॥  
*      प्राप्नोति सङ्कुचत्तत्तत्प्राणग्राहकभूमिकाः  ॥ सिव्स्व्_३।४३:५ ॥  
*      उक्तम् अर्थं दृढीकर्तुं संवादः सो ऽयम् अत्र तु  ॥ सिव्स्व्_३।४३:६ ॥  
*      या सा शक्तिः परा सूक्ष्मा व्यापिनी निर्मला शिवा  ॥ सिव्स्व्_३।४३:७ ॥  
*      शक्तिचक्रस्य जननी परानन्दामृतात्मिका  ॥ सिव्स्व्_३।४३:८ ॥  
*      महाघोरेश्वरी चण्डा सृष्टिसंहारकारिका  ॥ सिव्स्व्_३।४३:९ ॥  
*      त्रिवहं त्रिविधं त्रिष्ठं बलात् कालं प्रकर्षति  ॥ सिव्स्व्_३।४३:१० ॥  
*      इति वाजसनेयायाम् इयम् एव चितिः परा  ॥ सिव्स्व्_३।४३:११ ॥  
*      स्वातन्त्र्येणावरुह्य प्राक् प्राणरूपे प्रमातरि  ॥ सिव्स्व्_३।४३:१२ ॥  
*      चन्द्रभास्करवह्न्यात्मनाडीत्रितयवाहिनम्  ॥ सिव्स्व्_३।४३:१३ ॥  
*      अन्तर्बहिर्विशन्निर्यन्निश्वासोच्छ्वासलक्षणम्  ॥ सिव्स्व्_३।४३:१४ ॥  
*      अतीतवर्तमानादित्रिविधं कालम् आत्मनि  ॥ सिव्स्व्_३।४३:१५ ॥  
*      कर्षन्त्य् अन्तर् बहिश् चेति कथ्यते कालकर्षिणी  ॥ सिव्स्व्_३।४३:१६ ॥  
*      ततो नैसर्गिकस् तस्याः प्राणसम्बन्ध आगतः  ॥ सिव्स्व्_३।४३:१७ ॥  
*      स्थिते ऽपि प्राणसम्बन्धे यस् तदारूढ आन्तरीम्  ॥ सिव्स्व्_३।४३:१८ ॥  
*      संविदं विमृशन्न् आस्ते स लोकोत्तरतां व्रजेत्  ॥ सिव्स्व्_३।४३:१९ ॥  
*      इत्य् उपायोपसंहारमुखेनाह महेश्वरः  ॥ सिव्स्व्_३।४३:२० ॥]  
  
नासिकान्तर्मध्यसंयमात् किम् अत्र सव्यापसव्यसौषुम्नेषु  ॥ सिव्स्_३।४४ ॥  
*      [  
*      नेत्रादिरोमरन्ध्रान्तनाडीनां निविडात्मनाम्  ॥ सिव्स्व्_३।४४:१ ॥  
*      सर्वासां मुख्यभूतेषु सर्वावष्टम्भदायिषु  ॥ सिव्स्व्_३।४४:२ ॥  
*      सव्यापसव्यसौषुम्ननाडीमार्गेषु सर्वदा  ॥ सिव्स्व्_३।४४:३ ॥  
*      नाडीनां नासिका प्राणशक्तिः कुटिलवाहिनी  ॥ सिव्स्व्_३।४४:४ ॥  
*      अन्तर् इत्य् आन्तरी संवित् तत्स्वरूपस्य यत् पुनः  ॥ सिव्स्व्_३।४४:५ ॥  
*      मध्यं सर्वान्तरत्वेन प्रधानं विश्वभित्तिकम्  ॥ सिव्स्व्_३।४४:६ ॥  
*      परामर्शमयं रूपम् उत्तीर्णं तस्य संयमात्  ॥ सिव्स्व्_३।४४:७ ॥  
*      निभालनप्रकर्षोत्थात् स्वात्मबुद्धिविमर्शनात्  ॥ सिव्स्व्_३।४४:८ ॥  
*      किम् अत्र संयमे वाच्यम् इयम् एव समाहितिः  ॥ सिव्स्व्_३।४४:९ ॥  
*      देदीप्यमाना सर्वासु दशास्व् अन्तर्निरन्तरम्  ॥ सिव्स्व्_३।४४:१० ॥  
*      निर्व्युत्थानावधानेन योगिनैवानुभूयते  ॥ सिव्स्व्_३।४४:११ ॥  
*      मय्य् आवेश्य मनो ये मां नित्ययुक्ता उपासते  ॥ सिव्स्व्_३।४४:१२ ॥  
*      श्रद्धया परयोपेतास् ते मे युक्ततमा मताः  ॥ सिव्स्व्_३।४४:१३ ॥  
*      इति श्रीभगवद्गीताप्रोक्तनीत्यनुसारतः  ॥ सिव्स्व्_३।४४:१४ ॥  
*      विश्वोत्तीर्णनिजाहन्तासमावेशितचेतसः  ॥ सिव्स्व्_३।४४:१५ ॥  
*      पर्यन्ते योगिनो योगफलं सम्यक् प्रदर्शयन्  ॥ सिव्स्व्_३।४४:१६ ॥  
*      उपसंहरति श्रीमान् उक्तं प्रकरणं शिवः  ॥ सिव्स्व्_३।४४:१७ ॥]  
  
भूयः स्यात् प्रतिमीलनम्  ॥ सिव्स्_३।४५ ॥  
*      [  
*      पुनश् च प्रोक्तचैतन्यस्वरूपोन्मीलनात्मकम्  ॥ सिव्स्व्_३।४५:१ ॥  
*      परयोगाधिरूढस्य भवेत् परमयोगिनः  ॥ सिव्स्व्_३।४५:२ ॥  
*      भूयः स्याद् इति वाक्यस्य स्फुटम् एवायम् आशयः  ॥ सिव्स्व्_३।४५:३ ॥  
*      यच् छिवत्वम् अमुष्योक्तं नापूर्वं तत् तु योगिनः  ॥ सिव्स्व्_३।४५:४ ॥  
*      स्वभाव एव तन्मायाशक्तिप्रोत्थापितान् निजात्  ॥ सिव्स्व्_३।४५:५ ॥  
*      नायं विकल्पदौरात्म्याद् भासमानम् अपि स्वतः  ॥ सिव्स्व्_३।४५:६ ॥  
*      विम्रष्टुं क्षम इत्य् अस्य प्रोक्तोपायक्रमेण तत्  ॥ सिव्स्व्_३।४५:७ ॥  
*      शिवत्वं व्यक्तिम् एतीति शिवेनोदीरितं शिवम्  ॥ सिव्स्व्_३।४५:८ ॥  
*      इत्य् उन्मेषस् तृतीयो ऽयम् आणवोपायसूचकः  ॥ सिव्स्व्_३।४५:९ ॥  
*      इति श्रीशिवसूत्राणां रहस्यार्थोपबृंहितम्  ॥ सिव्स्व्_३।४५:१० ॥  
*      प्रागुक्तवार्त्तिकांशेन सहितं वार्त्तिकान्तरम्  ॥ सिव्स्व्_३।४५:११ ॥  
*      अखण्डसंवित्साम्राज्ययौवराज्याधिकारिणाम्  ॥ सिव्स्व्_३।४५:१२ ॥  
*      पराक्रमहठाक्रान्तषट्त्रिंशत्तत्त्वसम्पदाम्  ॥ सिव्स्व्_३।४५:१३ ॥  
*      मधुराजकुमाराणां महाहन्ताधिरोहिणाम्  ॥ सिव्स्व्_३।४५:१४ ॥  
*      पश्चिमेन तदालोकध्वस्तपश्चिमजन्मना  ॥ सिव्स्व्_३।४५:१५ ॥  
*      मया वरदराजेन मायामोहापसारकम्  ॥ सिव्स्व्_३।४५:१६ ॥  
*      श्रीक्षेमराजनिर्णीतव्याख्यानाध्वानुसारिणा  ॥ सिव्स्व्_३।४५:१७ ॥  
*      कृतिना कृष्णदासेन व्यञ्जितं कृपयाञ्जसा  ॥ सिव्स्व्_३।४५:१८ ॥  
*      अनुगृह्णन्तु नामैतत् सन्तः सन्तोषम् आगताः  ॥ सिव्स्व्_३।४५:१९ ॥]  

