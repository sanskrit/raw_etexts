---
title: Bijanighantu

---
## Intro
  
  
  
  
Bijanighantu  
  
  
  
  
Bijanighantu  
Based on the edition by Ram Kumar Rai in:  
Dictionaries of Tantrashastra. - Benares: Prachya Prakashan, 1984.  
  
Input by Oliver Hellwig  
  
  
  
  


## पाठः
  
  
  
  
  
  
  
अथ वक्ष्ये मन्त्रकोशं यद् उक्तं भूतडामरे ।  
क्रमाद् बीजविधानं च श्रुत्यर्थज्ञानसम्भवम् ॥ १  
श्रीशिव उवाच ।  
अ विद्युज्जिह्वा आ कालवज्री इ गर्जिनी ई धूम्रभैरवी उ कालरात्रिः ऊ विदारी ऋ महारौद्री ॠ भयङ्करी ऌ संहारिणी लु करालिनी ए ऊर्ध्वकेशी ऐ उग्रभैरवी ओ भीमाक्षी औ डाकिनी अं रुद्रराकिणी अः चण्डिका क क्रोधीशः ख वामनः ग चण्डः घ विकारी ङ उन्मत्तभैरवः च ज्वालामुखः छ रक्तदंष्ट्रः ज असिताङ्गः झ वडवामुखः ज विद्युन्मुखः ट महाज्वालः ठ कपाली ड भीषणः ढ रुरुः ण संहारी त भैरवः थ दण्डी द बलिभुक् ध उग्रसूलधृक् न सिंहनादी प कपर्दी फ करालाग्निः ब भयङ्करः भ बहुरूपी म महाकालः य जीवात्मा र क्षतजोक्षितः ल बलभेदी व रक्तपटः श चण्डीशः ष ज्वलनध्वजः स धूमध्वजः ह व्योमवक्त्रः क्ष त्र्यैलोक्यग्रसनात्मकः ॥ २  
विद्युज्जिह्वा कालवक्त्रा महाकालैर् अलङ्कृता ॥ ३  
विशबीजं श्रुतिमुखं ध्रुवं हालाहलं प्रिये च तत् ॥ ४  
चण्डीशः क्षतजारूढो धूम्रभैरव्यलङ्कृतः ।  
नादबिन्दुसमायुक्तो बीजं विष्णुप्रिया मतं श्रीं ॥ ५  
क्षतजस्थो व्योमवक्त्रो धूम्रभैरव्यलङ्कृतः ।  
नादबिन्दुसमायुक्तो बीजं प्राथमिकं स्मृतं ह्रीं ॥ ६  
क्रोधीशः क्षतजारूढो धूम्रभैरव्यलङ्कृतः ।  
नादबिन्दुसमायुक्तः पितृभूवासिनी स्मृतः क्रीं ॥ ७  
विदारीयुक्तं व्योमास्यं रुद्रराकिण्यलङ्कृतम् ।  
कूर्चं कालं क्रोधबीजं जानीहि वीरवन्दिते हूं ॥ ८  
नादबिन्दुसमायुक्तां समादायोग्रभैरवीम् ।  
भौतिकं वाग्भवं बीजं विद्धि सारस्वतं प्रिये ऐ ॥ ९  
प्रलयाग्निर् महाज्वालः ख्यातश् चास्त्रमनुः प्रिये फट् ॥ १०  
क्रोधीशरक्तभीमाक्ष्यो ऽङ्कुशो ऽयं नादबिन्दुमान् क्र्ॐ ॥ ११  
द्विठः शिरो वह्निजाया स्वाहा ज्वलनवल्लभा स्वाहा ॥ १२  
क्रोधीशो बलभिद् धूम्रभैरवीनादबिन्दुभिः ।  
त्रिमूर्तिर् मन्मथः कामः बीजं त्रैलोक्यमोहनम् क्लीं ॥ १३  
व्योमास्यः कालरात्र्यार्ढ्यो वर्म बिन्दीन्दुसंयुतः ।  
कथितं कवचं बीजं कुलाचारप्रिये ऽमले हुं ॥ १४  
व्योमास्यः क्षतजारूढो डाकिनीनादबिन्दुभिः ।  
ज्योतिर् मन्त्रः समाख्यातो महापातकनाशनः ह्रौं ॥ १५  
संयुक्तो धूम्रभैरव्या रक्तस्थो बलिभोजनः ।  
नादबिन्दुसमायुक्तः किङ्किणीबीजम् उत्तमम् द्रीं ॥ १६  
बहुरूपिणम् आदाय क्षतजोक्षितसंस्थितम् ।  
विदार्यालिङ्गितं तद्वद् विशेषार्थो महामनुः भ्रूं ॥ १७  
धूम्रध्वजाधः कालाग्निः सोर्ध्वकेशीन्दुबिन्दुभिः ।  
युगान्तकारकं बीजं भैरवेण प्रकाशितम् स्फें ॥ १८  
संहारिण्याश्रितं चोर्ध्वकेशिनी तु कपर्दिनम् ।  
नादबिन्दुसमायुक्तं बीजं वैतालिकं स्मृतम् प्लें ॥ १९  
सनादबिन्दुं क्रोधीशं गृह्य संहारिणीस्थितम् ।  
कम्पिनीबीजम् इत्य् उक्तं द्विठेनोक्ता मनोहरी क्लीं स्वाहा ॥ २०  
कपर्दिनं समादाय क्षतजोक्षितसंस्थितम् ।  
संयुक्तं धूम्रभैरव्या ध्वाङ्क्षो ऽयं नादबिन्दुमान् प्रीं ॥ २१  
कपालिद्वयम् आदाय महाकालेन मण्डितम् ।  
समासनम् इति प्रोक्तं चण्डिकाढ्यं मनोहरम् ठं ठं ठः ठः ॥ २२  
प्रलयाग्निस्थितो धूमध्वजो गुह्ये सबिन्दुमान् ।  
संयुक्तो धूम्रभैरव्या स्मृता फेत्कारिणी प्रिये स्फीं ॥ २३  
क्षतजस्थो व्योमवक्त्रो बिन्दुखण्डेन्द्वलङ्कृतः ।  
खद्योतम् इति विख्यातं ग्रासिनी कालरात्रियुक् ह्रुं ॥ २४  
क्षतजस्थं व्योमवक्त्रं नादबिन्दुसमन्वितम् ।  
विदारीभूषणं कृत्वा बीजं वैवस्वतात्मकं ह्रूं ॥ २५  
व्योमवक्त्रो धूमध्वजो वारणः प्रलयाग्निकः ।  
ऊर्ध्वकेशी क्षतारूढा बिन्दुचन्द्रार्धसङ्गता ॥ २६  
बीजम् आनन्दभैरव्या मूकानन्दकरं परम् हसखफ्रें ॥ २७  
अकारे भीषणा कीर्तिं विद्युज्जिह्वेति कीर्तिता ।  
आकारे तामसी कालवज्री च कालभैरवी ॥ २८  
इकारे गर्जिनी चण्डा विज्ञेया रुद्रभैरवी ।  
ईकारे शूलिनी ख्याता चण्डोग्रा धूम्रभैरवी ॥ २९  
उकारे कालकूटाख्या प्रचण्डा चण्डवल्लभा ।  
विदार्य् ऊकारके प्रोक्ता तालजङ्घा कपालिनी ॥ ३०  
ऋकारे स्यान् महारौद्री ज्वालिनी योगिनीत्य् अपि ।  
ॠकारे कालिका प्रोक्ता पितृकाली भयङ्करी ॥ ३१  
संहारिणी ऌकारे स्यान् मेघनादोग्रभाषिणी ।  
रुद्रचण्डा कालरात्रिः ॡकारे च करालिनी ॥ ३२  
ऊर्ध्वकेशी च चामुण्डा नादिन्य् एकारके स्मृता ।  
ऐकारे कोटराक्षी च मालिन्य् उन्मत्तभैरवी ॥ ३३  
ज्वालिन्य् ओकारगा ज्ञेया भीमाक्षी चण्डमालिनी ।  
औकारे डाकिनी सिंहनादिनी चण्डभैरवी ॥ ३४  
अक्रूराख्या विदारी च अङ्कारे रुद्रराकिणी ।  
शेषे कपालिनी याम्या चण्डिका कुण्डलद्वयम् ॥ ३५  
विसर्गो नादः सकलाः षड्दशोक्ताः स्वरा मताः ॥ ३६  
क्रोधीशो वारणश् चण्डः शङ्का तून्मत्तभैरवः ।  
ज्वालामुखो रक्तदंष्ट्रो ऽसिताङ्गो बलयामुखः ॥ ३७  
विद्युन्मुखो महाज्वलि कपाली भीषणो गुरुः ।  
प्रहारी रौरवो दण्डी बलितो ऽत्युग्रशूलधृक् ॥ ३८  
सिंहनादी कपर्दी च प्रलयाग्निर् भयङ्करः ।  
बहुरूपी महाकालः स्थिरात्मा क्षतजोक्षितः ॥ ३९  
बलभेदी रक्तपटश् चण्डिशो ज्वलनध्वजः ।  
धूमध्वजो व्योमवक्त्रस् त्रैलोक्यग्रसनात्मकः ॥ ४०  
नयनश्रोत्रास्यनासाहृत्सु न्यासे दश स्वराः ॥ ४१  
ध्वजिनीधूम्रभैरव्यावभावे च दृशोः स्मृते ।  
मूलार्णमुरमादिष्टं हृदयं स्वरशक्तयः ॥ ४२  
आदिमध्यावसानेषु पूर्वाभावे यथोत्तरम् ।  
कण्ठास्यः कालवक्त्रेण महाकालेन भूषितः ।  
तदादिः पञ्चरश्मिश् च सृष्टिस्थितिलयं विषम् ॥ ४३  
शूलिन्या सहितो ऽग्निस्थश् चण्डीश इन्दुबिन्दुमान् ।  
एतद् विष्णुप्रियाबीजं यन् मान्यं जगतः प्रियम् ॥ ४४  
क्षतजस्थो व्योमवक्त्रश् चण्डोग्राबिन्दुभूषितः ।  
अद्रिजा रौद्री भूतेशी बीजम् प्राथमिकं प्रियम् ॥ ४५  
क्रोधीशो रक्तसंस्थश् च धूम्रभैरव्यलङ्कृतः ।  
बिन्द्विन्दुसंयुतो बीजम् द्रावणं क्लेदनं स्मृतम् ॥ ४६  
व्योमास्यो बिन्दुसंयुक्तस् तालजङ्घाविभूषितः ।  
कूर्चकालो महाकालः क्रोधबीजम् निरञ्जनम् ॥ ४७  
उन्मत्तभैरवी रुद्रडाकिन्या च विभूषिता ।  
नादेनालङ्कृता बीजम् वाग्भवं बुद्धिवर्धनम् ॥ ४८  
फड् इत्य् अस्त्रं प्रसिद्धं स्याज् फट् ॥ ४९  
ज्वालाग्निर् व्यापकाङ्कुशः क्रोर् ॥ ५०  
शिरः स्वाहा द्विठो वह्निजाया ज्वलनवल्लभा ॥ ५१  
दक्षजानुद्वयं सेन्दुः देवास्यं वह्निसुन्दरी स्वाहा ॥ ५२  
इन्द्रासनगतो ब्रह्मा त्रिमूर्तीन्दुश् च मन्मथः क्लीं ॥ ५३  
गर्जिनीधूम्रभैरव्यौ दक्षवामपयोधरौ ।  
व्योमास्यः कालवक्त्राढ्यो वर्मबिन्दीन्दुसंयुतः हुं ॥ ५४  
शून्यं क्षतजमारूढं चण्डभैरव्यलङ्कृतम् ।  
नादबिन्दुयुतं मूर्ध्नि ज्योतिर्मन्त्र उदाहृतो ह्रौं ॥ ५५  
आदिदेवेन निर्दिष्टं मन्त्रकोशम् अनुत्तमम् ।  
यद् अर्थिभ्यः पुरा गुप्तं तन् मयाद्य प्रकाशितम् ॥ ५६  
यक्षडामरतन्त्रस्य मन्त्रकोशविवेचनम् ।  
क्रोधीशेन तु यत् प्रोक्तं भैरवाय महात्मने ॥ ५७  
विद्युच्चण्डाशिनी गौरी क्रोशिनी नागिनी जया ।  
किन्नरी योगिनी यक्षी भूतिनी प्रेतिनी नरी ॥ ५८  
ग्रासिनी त्रासिनी चण्डी कलेत्य् एवं प्रकीर्तिता ।  
कालभैरवे ऽमरसर्वासु भूतलाङ्गलवरासु च ॥ ५९  
सुभगा सुमुखी चण्डी पार्वती सुरतप्रिया ।  
उर्वशी चैन्द्रिणी लीला कङ्काली मेखला शची ॥ ६०  
मानिनी हंसिनी चौला कलना भूमिनीति च ।  
आदिदेवेन निर्दिष्टाः प्रथमाधिपशक्तयः ॥ ६१  
विभ्रमो बाहुलो दण्डी भैरवो नटकः शुकः ।  
वृकोदरो जटो भीष्मः क्षोभकः खेचरो नटः ॥ ६२  
निशाचरा ध्वजी भीमो विचित्रः कौशिको यमः ।  
लिङ्गी वत्साधिको भृङ्गी मणिभद्रो घटोत्कचः ॥ ६३  
महानन्दी शुको दण्डी सुग्रीवः कलहो भवः ।  
दण्डी भाषान्तको ऽजेशो गर्गो हंसः पक्षैश्चरो हली ॥ ६४  
चण्डीबीजम् इति ख्यातं विद्युन्नागाङ्गनांशुकैः ।  
औरसाधिके ऽंशुकाद्या च धूमिन्य् असौ किन्नरः स्मृतः ॥ ६५  
उर्वश्यालङ्कृतो हंसो हंसेन्दुमस्तकोद्धृतः हूं ॥ ६६  
विद्युच्चण्डा च हंसी च केतुर् नागिन्यलङ्कृता ह ॥ ६७  
डिण्डिभेन सरक्तेन कामिनी बिन्दुभिः शशी श्रीं ॥ ६८  
हंसग्रीवपार्वत्या कपर्दीन्द्वाद्यलङ्कृता ह्रीं ॥ ६९  
विग्रहकलहकामिनीन्द्वादिप्राणहारिणी क्रीं ॥ ७०  
विभ्रमो रक्तपार्वत्यै स्वाहा उल्कामुखी स्मृता ॥ ७१  
ज्वालन्धरीति विख्याता सबिन्द्विन्दुकला नटी ॥ ७२  
हंसः सुग्रीवः चण्डाद्यैः खद्योतैः परिकीर्तिता ह्रं ॥ ७३  
श्यामालिङ्गितदेहो ऽसौ खद्योतो ज्योतिर् ईरितः ह्रौं ॥ ७४  
यमः सुग्रीवः कामिनीन्द्रेन्द्वाद्यैः किन्नरीति च ह्रुं ॥ ७५  
सुग्रीवो ऽपि यमश् चण्डो नीलाद्यैर् वाण ईरितः द्रां ॥ ७६  
यमः सुग्रीवबिन्द्विन्दुजपाद्यः पिशिताशनः द्रुं ॥ ७७  
त्यागिनं मणिभद्रस्थं प्रेतिनीन्द्वाद्यलङ्कृतम् ।  
युगान्तकारकं बीजम् भैरवेण प्रकाशितम् स्फ्रें ॥ ७८  
भृङ्गिणं मेखलायुक्तं प्रेतिनीन्द्वाद्यलङ्कृतम् ।  
बीजं वैतालिकं प्रोक्तं द्विठेनोक्ता मनोहरी प्लें स्वाहा ॥ ७९  
विभ्रमो धूमिनी विद्युच्चण्डिकाद्यस् तु काकिनी ।  
ध्वाङ्क्षबीजम् इति ख्यातं सर्वतन्त्रेषु गोपितं प्रीं ॥ ८०  
नटद्वयेन धूमिन्या ऊर्ध्वकेश्या ह्य् अलङ्कृतं फ्रें ॥ ८१  
नटो धवानसंयुक्तो नटीतीक्ष्णपयोधरैः टण्ठं ॥ ८२  
पार्वत्यालिङ्गितं मणिभद्रस्थं योगिनीप्रिये ।  
फेत्कारिणीति विख्याता विद्युच्चण्डविभूषिता स्फीं ॥ ८३  
सुग्रीवास्थिलयः श्रोत्रे हृद्यत्वाविकलादृशः ।  
विकलायाः स्वभावे च स्याद् गौरीति च पार्वती ॥ ८४  
मूलार्णमासम् आख्यातं हृदयं स्वरशक्तयः ।  
भवस्थित्यवसानेषु विज्ञातव्यं यथोत्तरम् ॥ ८५  
आदिदेवेन निर्दिष्टं जम्बुद्वीपे कलौ युगे ।  
मन्त्रकोशम् इदं भूतयक्षडामरतन्त्रयोः ॥ ८६  
मर्त्यानाम् उपकाराय त्रिषु लोकेषु दुर्लभम् ॥ ८७  
  
  
  
  
