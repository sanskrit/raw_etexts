---
title: Goraksasataka

---
## Intro

Goraksasataka  

Goraksanatha [= Gorakhnath]: Goraksasataka  
Based on the version of the text found in Briggs' Gorakhnath and the  
Kanphata Yogis (1938), reprinted in 1989 by Motilal Banarsidass (pp. 284-304).  

Input by ...(?)  

Comment by the unknown contributor:  
Another, quite different version of this text is found in another file  
(Gorakṣa-śatakam 1). The numbers of verses found in the other version are given  
in brackets. Many of the verses are from Haṭha-yoga-pradīpikā and I would  
suspect that those not accounted for are taken from another text.  
It is hard to believe that this text is the original Gorakṣa-śataka.  
It looks more like someone was compiling verses from GS and HYP and  
other sources and never completed his mission.  

PLAIN TEXT VERSION  

## पाठः

गोरक्ष-शतकम्  
  
ॐ हठ-योग-गोरक्ष-शतक-प्रारम्भः  
  
श्री-गुरुं परमानन्दं वन्दे स्वानन्द-विग्रहम्  ।  
यस्य सन्निध्य-मात्रेण चिदानन्दायते तनुः  ॥ गोर्स्(२)_१ ॥  
  
अन्तर्-निश्चलितात्म-दीप-कलिका-स्वाधार-बन्धादिभिः यो योगी युग-कल्प-काल-कलनात् त्वं जजेगीयते  ।  
ज्ञानामोद-महोदधिः समभवद् यत्रादिनाथः स्वयं व्यक्ताव्यक्त-गुणाधिकं तम् अनिशं श्री-मीननाथं भजे  ॥ गोर्स्(२)_२ ॥  
  
नमस्कृत्य गुरुं भक्त्या गोरक्षो ज्ञानम् उत्तमम्  ।  
अभीष्टं योगिनां ब्रूते परमानन्द-कारकम्  ॥ गोर्स्(२)_३ ॥  
गोरक्षः शतकं वक्ति योगिनां हित-काम्यया  ।  
ध्रुवं यस्यावबोधेन जायते परमं पदम्  ॥ गोर्स्(२)_४ ॥  
एतद् विमुक्ति-सोपानम् एतत् कालस्य वञ्चनम्  ।  
यद् व्यावृत्तं मनो मोहाद् आसक्तं परमात्मनि  ॥ गोर्स्(२)_५ (=१।२) ॥  
द्विज-सेवित-शाखस्य श्रुति-कल्प-तरोः फलम्  ।  
शमनं भव-तापस्य योगं भजति सज्जनः  ॥ गोर्स्(२)_६ (=१।३) ॥  
आसनं प्राण-संयामः प्रत्याहारोऽथ धारणा  ।  
ध्यानं समाधिर् एतानि योगाङ्गानि भवन्ति षट्  ॥ गोर्स्(२)_७ (=१।४) ॥  
आसनानि तु तावन्ति यावत्यो जीव-जातयः  ।  
एतेषाम् अखिलान् भेदान् विजानाति महेश्वरः  ॥ गोर्स्(२)_८ (=१।५) ॥  
चतुराशीति-लक्षाणां एकम् एकम् उदाहृतम्  ।  
ततः शिवेन पीठानां षोडेशानं शतं कृतम्  ॥ गोर्स्(२)_९ (=१।६) ॥  
आसनेभ्यः समस्तेभ्यो द्वयम् एव विशिष्यते  ।  
एकं सिद्धासनं प्रोक्तं द्वितीयं कमलासनम्  ॥ गोर्स्(२)_१० (=१।७) ॥  
  
योनि-स्थानकम् अङ्घ्रि-मूल-घटितं कृत्वा दृढं विन्यसेन् मेढ्रे पादम् अथैकम् एव नियतं कृत्वा समं विग्रहम्  ।  
स्थाणुः संयमितेन्द्रियोऽचल-दृशा पश्यन् भ्रुवोर् अन्तरम् एतन् मोक्ष-कवाट-भेद-जनकं सिद्धासनं प्रोच्यते  ॥ गोर्स्(२)_११ (=१।८) ॥  
  
वामोरूपरि दक्षिणं हि चरणं संस्थाप्य वामं तथा दक्षोरूपरि पश्चिमेन विधिना धृत्वा कराभ्यां दृढम्  ।  
अङ्गुष्ठौ हृदये निधाय चिबुकं नासाग्रम् आलोकयेद् एतद्-व्याधि-विकार-हारि यमिनां पद्मासनं प्रोच्यते  ॥ गोर्स्(२)_१२ (=१।९) ॥  
  
षट्-चक्रं षोडशाधारं त्रिलक्षं व्योम-पञ्चकम्  ।  
स्व-देहे ये न जानन्ति कथं सिध्यन्ति योगिनः  ॥ गोर्स्(२)_१३ ॥  
एक-स्तम्भं नव-द्वारं गृहं पञ्चाधिदैवतम्  ।  
स्व-देहं ये न जानन्ति कथं सिध्यन्ति योगिनः  ॥ गोर्स्(२)_१४ ॥  
चतुर्दलं स्याद् आधारः स्वाधिष्ठानं च षट्-दलम्  ।  
नाभौ दश-दलं पद्मं सूर्य-सङ्ख्य-दलं हृदि  ॥ गोर्स्(२)_१५ ॥  
कण्ठे स्यात् षोडश-दलं भ्रू-मध्ये द्विदलं तथा  ।  
सहस्र-दलम् आख्यातं ब्रह्म-रन्ध्रे महा-पथे  ॥ गोर्स्(२)_१६ ॥  
आधारः प्रथमं चक्रं स्वाधिष्ठानं द्वितीयकम्  ।  
योनि-स्थानं द्वयोर् मध्ये काम-रूपं निगद्यते  ॥ गोर्स्(२)_१७ (=१।१०) ॥  
आधाराख्यं गुद-स्थानं पङ्कजं च चतुर्-दलम्  ।  
तन्-मध्ये प्रोच्यते योनिः कामाक्षा सिद्ध-वन्दिता  ॥ गोर्स्(२)_१८ (=१।११) ॥  
योनि-मध्ये महा-लिङ्गं पश्चिमाभिमुखं स्थितम्  ।  
मस्तके मणिवद् बिम्बं यो जानाति स योगवित्  ॥ गोर्स्(२)_१९ (=१।१२) ॥  
तप्त-चामीकराभासं तडिल्-लेखेव विस्फुरत्  ।  
त्रिकोणं तत्-पुरं वह्नेर् अधो-मेढ्रात् प्रतिष्ठितम्  ॥ गोर्स्(२)_२० (=१।१३) ॥  
यत् समाधौ परं ज्योतिर् अनन्तं विश्वतो-मुखम्  ।  
तस्मिन् दृष्टे महा-योगे यातायातं न विद्यते  ॥ गोर्स्(२)_२१ ॥  
स्व-शब्देन भवेत् प्राणः स्वाधिष्ठानं तद्-आश्रयः  ।  
स्वाधिष्ठानात् पदाद् अस्मान् मेढ्रम् एवाभिधीयते  ॥ गोर्स्(२)_२२ (=१।१४) ॥  
तन्तुना मणिवत् प्रोतो यत्र कन्दः सुषुम्णया  ।  
तन्-नाभि-मण्डलं चक्रं प्रोच्यते मणि-पूरकम्  ॥ गोर्स्(२)_२३ (=१।१५) ॥  
द्वादशारे महा-चक्रे पुण्य-पाप-विवर्जिते  ।  
तावज् जीवो भ्रमत्य् एव यावत् तत्त्वं न विन्दति  ॥ गोर्स्(२)_२४ ॥  
ऊर्ध्वं मेढ्राद् अधो नाभेः कन्द-योनिः खगाण्डवत्  ।  
तत्र नाड्यः समुत्पन्नाः सहस्राणां द्विसप्ततिः  ॥ गोर्स्(२)_२५ (=१।१६) ॥  
तेषु नाडि-सहस्रेषु द्विसप्ततिर् उदाहृताः  ।  
प्रधानं प्राण-वाहिन्यो भूयस् तत्र दश स्मृताः  ॥ गोर्स्(२)_२६ (=१।१७) ॥  
इडा च पिङ्गला चैव सुषुम्णा च तृतीयका  ।  
गान्धारी हस्ति-जिह्वा च पूषा चैव यशस्विनी  ॥ गोर्स्(२)_२७ (=१।१८) ॥  
अलम्बुषा कुहूश् चैव शङ्खिनी दशमी स्मृता  ।  
एतन् नाडि-मयं चक्रं ज्ञातव्यं योगिभिः सदा  ॥ गोर्स्(२)_२८ (=१।१९) ॥  
इडा वामे स्थिता भागे पिङ्गला दक्षिणे तथा  ।  
सुषुम्णा मध्य-देशे तु गान्धारी वाम-चक्षुषि  ॥ गोर्स्(२)_२९ (=१।२०) ॥  
दक्षिणे हस्ति-जिह्वा च पूषा कर्णे च दक्षिणे  ।  
यशस्विनी वाम-कर्णे चासने वाप्य् अलम्बुषा  ॥ गोर्स्(२)_३० (=१।२१) ॥  
कुहूश् च लिङ्ग-देशे तु मूल-स्थाने च शङ्खिनी  ।  
एवं द्वारम् उपाश्रित्य तिष्ठन्ति दश-नाडिकाः  ॥ गोर्स्(२)_३१ (=१।२२) ॥  
इडा-पिङ्गला-सुषुम्णा च तिस्रो नाड्य उदाहृताः  ।  
सततं प्राण-वाहिन्यः सोम-सूर्याग्नि-देवताः  ॥ गोर्स्(२)_३२ (=१।२३) ॥  
प्राणोऽपानः समानश् च उदानो व्यानौ च वायवः  ।  
नागः कूर्मोऽथ कृकरो देवदत्तो धनञ्जयः  ॥ गोर्स्(२)_३३ (=१।२४) ॥  
हृदि प्राणो वसेन् नित्यं अपानो गुद-मण्डले  ।  
समानो नाभि-देशे स्याद् उदानः कण्ठ-मध्यगः  ॥ गोर्स्(२)_३४ ॥  
उद्गारे नागाख्यातः कूर्म उन्मीलने स्मृतः  ।  
कृकरः क्षुत-कृज् ज्ञेयो देवदत्तो विजृम्भणे  ॥ गोर्स्(२)_३५ ॥  
न जहाति मृतं चापि सर्व-व्यापि धनञ्जयः  ।  
एते सर्वासु नाडीषु भ्रमन्ते जीव-रूपिणः  ॥ गोर्स्(२)_३६ (=१।२५) ॥  
आक्षिप्तो भुज-दण्डेन यथोच्चलति कन्दुकः  ।  
प्राणापान-समाक्षिप्तस् तथा जीवो न तिष्ठति  ॥ गोर्स्(२)_३८ (=१।२७) ॥  
प्राणापान-वशो जीवो ह्य् अधश् चोर्ध्वं च धावति  ।  
वाम-दक्षिण-मार्गेण चञ्चलत्वान् न दृश्यते  ॥ गोर्स्(२)_३९ (=१।२६) ॥  
रज्जु-बद्धो यथा श्येनो गतोऽप्य् आकृष्यते(?)  ।  
गुण-बद्धस् तथा जीवः प्राणापानेन कृष्यते  ॥ गोर्स्(२)_४० (=१।२८) ॥  
अपानः कर्षति प्राणः प्राणोऽपानं च कर्षति  ।  
ऊर्ध्वाधः संस्थिताव् एतौ संयोजयति योगवित्  ॥ गोर्स्(२)_४१ (=१।२९) ॥  
ह-कारेण बहिर् याति स-कारेण विशेत् पुनः  ।  
हंस-हंसेत्य् अमुं मन्त्रं जीवो जपति सर्वदा  ॥ गोर्स्(२)_४२ ॥  
षट्-शतानित्वहो-रात्रे सहस्राण्य् एक-विंशतिः  ।  
एतत् सङ्ख्यान्वितं मन्त्र जीवो जपति सर्वदा  ॥ गोर्स्(२)_४३ ॥  
अजपा नाम गायत्री योगिनां मोक्ष-दायिनी  ।  
अस्याः सङ्कल्प-मात्रेण सर्व-पापैः प्रमुच्यते  ॥ गोर्स्(२)_४४ ॥  
अनया सदृशी विद्या अनया सदृशो जपः  ।  
अनया सदृशं ज्ञानं न भूतं न भविष्यति  ॥ गोर्स्(२)_४५ ॥  
कुन्दलिन्याः समुद्भूता गायत्री प्राण-धारिणी  ।  
प्राण-विद्या महा-विद्या यस् तां वेत्ति स योगवित्  ॥ गोर्स्(२)_४६ ॥  
कन्दोर्ध्वं कुण्डली शक्तिर् अष्टधा कुण्डलाकृति  ।  
ब्रह्म-द्वार-मुखं नित्यं मुखेनाच्छाद्य तिष्ठति  ॥ गोर्स्(२)_४७ (=१।३०) ॥  
येन द्वारेण गन्तव्यं ब्रह्म-स्थानम् अनामयम्  ।  
मुखेनाच्छाद्य तद्-द्वारं प्रसुप्ता परमेश्वरी  ॥ गोर्स्(२)_४८ ॥  
प्रबुद्धा वह्नि-योगेन मनसा मारुता हता  ।  
सूचीवद् गुणम् आदाय व्रजत्य् ऊर्ध्वं सुषुम्णया  ॥ गोर्स्(२)_४९ (=१।३१) ॥  
प्रस्फुरद्-भुजगाकारा पद्म-तन्तु-निभा शुभा  ।  
प्रबुद्धा वह्नि-योगेन व्रत्य ऊर्ध्वं सुषुम्णया  ॥ गोर्स्(२)_५० ॥  
उद्घटयेत् कपातं तु यथा कुञ्चिकया हठात्  ।  
कुण्डलिन्या तथा योगी मोक्ष-द्वारं प्रभेदयेत्  ॥ गोर्स्(२)_५१ ॥  
  
कृत्वा सम्पुटितौ करौ दृढतरं बद्ध्वा तु पद्मासनं गाढं वक्षसि सन्निधाय चिबुकं ध्यात्वा च तत् प्रेक्षितम्  ।  
वारं वारम् अपानम् ऊर्ध्वम् अनिलं प्रोच्चारयेत् पूरितं मुञ्चन् प्राणम् उपैति बोधम् अतुलं शक्ति-प्रबोधान् नरः  ॥ गोर्स्(२)_५२ (=ह्य्प् १।५०) ॥  
  
अङ्गानां मर्दनं कुर्याच् छ्रम-जातेन वारिणा  ।  
कट्व्-अम्ल-लवण-त्यागी क्षीर-भोजनम् आचरेत्  ॥ गोर्स्(२)_५३ (=१।५०) ॥  
ब्रह्मचारी मिताहारी त्यागी योग-परायणः  ।  
अब्दाद् ऊर्ध्वं भवेत् सिद्धो नात्र कार्या विचारणा  ॥ गोर्स्(२)_५४ (=ह्य्प् १।५९) ॥  
सुस्निग्धं मधुराहारं चतुर्थांश-विवर्जितम्  ।  
भुज्यते सुर-सम्प्रीत्यै मिताहारः स उच्यते  ॥ गोर्स्(२)_५५ (=ह्य्प् १।६०) ॥  
कन्दोर्ध्वं कुण्डली शक्तिर् अष्टधा कुण्डलाकृतिः  ।  
बन्धनाय च मूढानां योगिनां मोक्षदा स्मृता  ॥ गोर्स्(२)_५६ (=ह्य्प् ३।१०७) ॥  
महामुद्रां नमो-मुद्राम् उड्डियानं जलन्धरम्  ।  
मूल-बन्धं च यो वेत्ति स योगी सिद्धि-भाजनम्  ॥ गोर्स्(२)_५७ (=१।३२) ॥  
शोधनं नाडि-जालस्य चालनं चन्द्र-सूर्ययोः  ।  
रसानां शोषणं चैव महा-मुद्राभिधीयते  ॥ गोर्स्(२)_५८ ॥  
  
वक्षो-न्यस्त-हनुर् निपीड्य सुचिरं योनिं च वामाङ्घ्रिणा हस्ताभ्याम् अवधारितं प्रसरितं पादं तथा दक्षिणम्  ।  
आपूर्य श्वसनेन कुक्षि-युगलं बद्ध्वा शनै रेचयेद् एषा पातक-नाशिनी सुमहती मुद्रा नॄणां प्रोच्यते  ॥ गोर्स्(२)_५९ (=१।३३) ॥  
चन्द्राङ्गेन समभ्यस्य सूर्याङ्गेनाभ्यसेत् पुनः  ।  
यावत् तुल्या भवेत् सङ्ख्या ततो मुद्रां विसर्जयेत्  ॥ गोर्स्(२)_६० (=ह्य्प् ३।१५) ॥  
न हि पथ्यम् अपथ्यं वा रसाः सर्वेऽपि नीरसाः  ।  
अपि मुक्तं विषं घोरं पीयूषम् अपि जीर्यते  ॥ गोर्स्(२)_६१ (=ह्य्प् ३।१६) ॥  
क्षय-कुष्ठ-गुदावर्त- गुल्माजीर्ण-पुरोगमाः  ।  
तस्य दोषाः क्षयं यान्ति महामुद्रां तु योऽभ्यसेत्  ॥ गोर्स्(२)_६२ (=ह्य्प् ३।१७) ॥  
कथितेयं महामुद्रा महा-सिद्धि-करा नॄणाम्  ।  
गोपनीया प्रयत्नेन न देया यस्य कस्यचित्  ॥ गोर्स्(२)_६३ (=ह्य्प् ३।१८) ॥  
कपाल-कुहरे जिह्वा प्रविष्टा विपरीतगा  ।  
भ्रुवोर् अन्तर्गता दृष्टिर् मुद्रा भवति खेचरी  ॥ गोर्स्(२)_६४ (=१।३४) ॥  
न रोगो मरणं तन्द्रा न निद्रा न क्षुधा तृषा  ।  
न च मूर्च्छा भवेत् तस्य यो मुद्रां वेत्ति खेचरीम्  ॥ गोर्स्(२)_६५ (=ह्य्प् ३।३९) ॥  
पीड्यते न स रोगेण लिप्यते न च कर्मणा  ।  
बाध्यते न स कालेन यो मुद्रां वेत्ति खेचरीम्  ॥ गोर्स्(२)_६६ (=ह्य्प् ३।४०) ॥  
चित्तं चरति खे यस्माज् जिह्वा चरति खे गता  ।  
तेनैषा खेचरी नाम मुद्रा सिद्धैर् निरूपिता  ॥ गोर्स्(२)_६७ (=ह्य्प् ३।४१) ॥  
बिन्दु-मूलं शरीरं तु शिरास् तत्र प्रतिष्ठिताः  ।  
भावयन्ति शरीरं या आपाद-तल-मस्तकम्  ॥ गोर्स्(२)_६८ ॥  
खेचर्या मुद्रितं येन विवरं लम्बिकोर्ध्वतः  ।  
न तस्य क्षरते बिन्दुः कामिन्यालिङ्गितस्य च  ॥ गोर्स्(२)_६९ ॥  
यावद् बिन्दुः स्थितो देहे तावत् काल-भयं कुतः  ।  
यावद् बद्धा नभो-मुद्रा तावद् बिन्दुर् न गच्छति  ॥ गोर्स्(२)_७० ॥  
चलितोऽपि यदा बिन्दुः सम्प्राप्तश् च हुताशनम्  ।  
व्रजत्य् ऊर्ध्वं हृतः शक्त्या निरुद्धो योनि-मुद्रया  ॥ गोर्स्(२)_७१ (=ह्य्प् ३।४३) ॥  
स पुनर् द्विविधो बिन्दुः पण्डुरो लोहितस् तथा  ।  
पाण्डुरं शुक्रम् इत्य् आहुर् लोहितं तु महाराजः  ॥ गोर्स्(२)_७२ ॥  
सिन्दूर-द्रव-सङ्काशं रवि-स्थाने स्थितं रजः  ।  
शशि-स्थाने स्थितो बिन्दुस् तयोर् ऐक्यं सुदुर्लभम्  ॥ गोर्स्(२)_७३ ॥  
बिन्दुः शिवो रजः शक्तिर् बिन्दुम् इन्दू रजो रविः  ।  
उभयोः सङ्गमाद् एव प्राप्यते परमं पदम्  ॥ गोर्स्(२)_७४ ॥  
वायुना शक्ति-चारेण प्रेरितं तु महा-रजः  ।  
बिन्दुनैति सहैकत्वं भवेद् दिव्यं वपुस् तदा  ॥ गोर्स्(२)_७५ ॥  
शुक्रं चन्द्रेण संयुक्तं रजः सूर्येण संयुतम्  ।  
तयोः समरसैकत्वं योजानाति स योगवित्  ॥ गोर्स्(२)_७६ ॥  
उड्डीनं कुरुते यस्माद् अविश्रान्तं महा-खगः  ।  
उड्डीयानं तद् एव स्यात् तव बन्धोऽभिधीयते  ॥ गोर्स्(२)_७७ (=ह्य्प् ३।५६) ॥  
उदरात् पश्चिमे भागे ह्य् अधो नाभेर् निगद्यते  ।  
उड्डीयनस्य बन्धोऽयं तत्र बन्धो विधीयते  ॥ गोर्स्(२)_७८ ॥  
बध्नाति हि सिराजालम् अधो-गामि शिरो-जलम्  ।  
ततो जालन्धरो बन्धः कण्ठ-दुःखौघ-नाशनः  ॥ गोर्स्(२)_७९ (=ह्य्प् ३।७१) ॥  
जालन्धरे कृते बन्धे कण्ठ-सङ्कोच-लक्षणे  ।  
पीयूषं न पतत्य् अग्नौ न च वायुः प्रकुप्यति  ॥ गोर्स्(२)_८० (=१।३६, ह्य्प् ३।७२) ॥  
पार्ष्णि-भागेन सम्पीड्य योनिम् आकुञ्चयेद् गुदम्  ।  
अपानम् ऊर्ध्वम् आकृष्य मूल-बन्धोऽभिधीयते  ॥ गोर्स्(२)_८१ (=१।३७, ह्य्प् ३।६१) ॥  
अपान-प्राणयोर् ऐक्यात् क्षयान् मूत्र-पुरीषयोः  ।  
युवा भवति वृद्धोऽपि सततं मूल-बन्धनात्  ॥ गोर्स्(२)_८२ (=१।३८, ह्य्प् ३।६५) ॥  
पद्मासनं समारुह्य सम-काय-शिरो-धरः  ।  
नासाग्र-दृष्टिर् एकान्ते जपेद् ओङ्कारम् अव्ययम्  ॥ गोर्स्(२)_८३ ॥  
भूर् भुवः स्वर् इमे लोकाः सोम-सूर्याग्नि-देवताः  ।  
यस्या मात्रासु तिष्ठन्ति तत् परं ज्योतिर् ओम् इति  ॥ गोर्स्(२)_८४ ॥  
त्रयः कालास् त्रयो वेदास् त्रयो लोकास् त्रयः स्वेराः  ।  
त्रयो देवाः स्थिता यत्र तत् परं ज्योतिर् ओम् इति  ॥ गोर्स्(२)_८५ ॥  
क्रिया चेच्छा तथा ज्ञाना ब्राह्मी रौद्री च वैष्णवी  ।  
त्रिधा शक्तिः स्थिता यत्र तत् परं ज्योतिर् ओम् इति  ॥ गोर्स्(२)_८६ ॥  
आकाराश् च तथो-कारो म-कारो बिन्दु-सञ्ज्ञकः  ।  
तिस्रो मात्राः स्थिता यत्र तत् परं ज्योतिर् ओम् इति  ॥ गोर्स्(२)_८७ ॥  
वचसा तज् जयेद् बीजं वपुषा तत् समभ्यसेत्  ।  
मनसा तत् स्मरेन् नित्यं तत् परं ज्योतिर् ओम् इति  ॥ गोर्स्(२)_८८ ॥  
शुचिर् वाप्य् अशुचिर् वापि यो जपेत् प्रणवं सदा  ।  
लिप्यते न स पापेन पद्म-पत्रम् इवाम्भसा  ॥ गोर्स्(२)_८९ ॥  
चले वाते चलो बिन्दुर् निश्चले निश्चलो भवेत्  ।  
योगी स्थाणुत्वम् आप्नोति ततो वायुं निरोधयेत्  ॥ गोर्स्(२)_९० (=१।३९, ह्य्प् २।२) ॥  
यावद् वायुः स्थितो देहे तावज् जीवनम् उच्यते  ।  
मरणं तस्य निष्क्रान्तिस् ततो वायुं निरोधयेत्  ॥ गोर्स्(२)_९१ (=ह्य्प् २।३) ॥  
यावद् बद्धो मरुद् देहे यावच् चित्तं निराकुलम्  ।  
यावद् दृष्टिर् भ्रुवोर् मध्ये तावत् काल-भयं कुतः  ॥ गोर्स्(२)_९२ (=ह्य्प् २।४०) ॥  
अतः काल-भयाद् ब्रह्मा प्राणायाम-परायणः  ।  
योगिनो मुनयश् चैव ततो वायुं निरोधयेत्  ॥ गोर्स्(२)_९३ ॥  
षट्-त्रिंशद्-अङ्गुलो हंसः प्रयाणं कुरुते बहिः  ।  
वाम-दक्षिण-मार्गेण ततः प्राणोऽभिधीयते  ॥ गोर्स्(२)_९४ (=१।४०) ॥  
शुद्धिम् एति यदा सर्वं नाडी-चक्रं मलाकुलम्  ।  
तदैव जायते योगी प्राण-सङ्ग्रहणे क्षमः  ॥ गोर्स्(२)_९५ ॥  
बद्ध-पद्मासनो योगी प्राणं चन्द्रेण पूरयेत्  ।  
धारयित्वा यथा-शक्ति भूयः सूर्येण रेचयेत्  ॥ गोर्स्(२)_९६ (=१।४३) ॥  
अमृतं दधि-सङ्काशं गो-क्षीर-रजतोपमम्  ।  
ध्यात्वा चन्द्रमसो बिम्बं प्राणायामी सुखी भवेत्  ॥ गोर्स्(२)_९७ (=१।४४) ॥  
दक्षिणो श्वासम् आकृष्य पूरयेद् उदरं शनैः  ।  
कुम्भयित्वा विधानेन पुरश् चन्द्रेण रेचयेत्  ॥ गोर्स्(२)_९८ (=१।४५) ॥  
प्रज्वलज्-ज्वलन-ज्वाला- पुञ्जम् आदित्य-मण्डलम्  ।  
ध्यात्वा नाभि-स्थितं योगी प्राणायामे सुखी भवेत्  ॥ गोर्स्(२)_९९ (=१।४६) ॥  
  
प्राणं चोदिडया पिबेन् परिमितं भूयोऽन्यया रेचयेत् पीत्वा पिङ्गलया समीरणम् अथो बद्ध्वा त्यजेद् वामया  ।  
सूर्य-चन्द्रमसोर् अनेन विधिना बिम्ब-द्वयं ध्यायतः शुद्धा नाडि-गणा भवन्ति यमिनो मास-त्रयाद् ऊर्ध्वतः  ॥ गोर्स्(२)_१०० (=ह्य्प् २।१०) ॥  
  
यथेष्ठं धारणं वायोर् अनलस्य प्रदीपनम्  ।  
नादाभिव्यक्तिर् आरोग्यं जायते नाडि-शोधनात्  ॥ गोर्स्(२)_१०१ ॥  
  
इति गोरक्ष-शतकं सम्पूर्णम्  

