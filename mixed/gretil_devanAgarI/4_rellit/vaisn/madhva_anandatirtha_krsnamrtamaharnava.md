---
title: 'Madhva (Anandatirtha): Krsnamrtamaharnava'

---
## Intro
  
  
  
  
 Madhva (Anandatirtha): Krsnamrtamaharnava   
  
  
  
  
Madhva (Anandatirtha): Krsnamrtamaharnava  
Based on the ed.: Sri Anandatirtha Bhagavatpada,  
Sarvamulagranthah-Prasthanatrayi (ed. by Govindacarya),  
Vol. 5, Udupi : Akhila Bharata Madhva Maha Mandala, 1974, pp. 77-102  
(cf. Thomas K. Gugler: Ozeanisches Gefühl der Unsterblichkeit : Der Krishnamritamaharnava  
des Madhva, Münster 2009, Leipziger Studien zu Kultur und Geschichte Süd- und Zentralasiens, 3)  
  
  
Input by Thomas K. Gugler (ZMO Berlin)  
  
  
  
  
  


## पाठः
  
  
  
  
  
  
  
कृष्णामृतमहार्णवः  
  
ॐ।  
  
अर्चितः संस्मृतो ध्यातः कीर्तितः कथितः श्रुतः  
यो ददात्य् अमृतत्वं हि स मां रक्षतु केशवः। ॥ म्क्म्_१ ॥  
  
तापत्रयेण सन्तप्तं यद् एतद् अखिलं जगत्  
वक्ष्यामि शान्तये ह्य् अस्य कृष्णामृतमहार्णवम्। ॥ म्क्म्_२ ॥  
  
ते नराः पशवो लोके किं तेषां जीवने फलम्  
यैर् न लब्धा हरेर् दीक्षा नार्चितो वा जनार्दनः। ॥ म्क्म्_३ ॥  
  
संसारे ऽस्मिन् महाघोरे जन्मरोगभयाकुले  
अयम् एको महाभागः पूज्यते यद् अधोक्षजः। ॥ म्क्म्_४ ॥  
  
स नाम सुकृती लोके कुलं तेन ह्य् अलङ्कृतम्  
आधारः सर्वभूतानां येन विष्णुः प्रसादितः। ॥ म्क्म्_५ ॥  
  
यज्ञानां तपसां चैव शुभानां चैव कर्मणां  
तद्विशिष्टफलं नृणां सदैवाराधनं हरेः। ॥ म्क्म्_६ ॥  
  
कलौ कलिमलध्वंसिसर्वपापहरं हरिम्  
ये ऽर्चयन्ति नरा नित्यं ते ऽपि वन्द्या यथा हरिः। ॥ म्क्म्_७ ॥  
  
नास्ति श्रेयस्करं नृणां विष्णोर् आराधनान् मुने  
युगे ऽस्मिंस् तामसे लोके सततं पूज्यते नृभिः। ॥ म्क्म्_८ ॥  
  
अर्चिते सर्वदेवेशे शङ्कचक्रगदाधरे  
अर्चिताः सर्वदेवाः स्युर् यतः सर्वगतो हरिः। ॥ म्क्म्_९ ॥  
  
स्वर्चिते सर्वलोकेशे सुरासुरनमस्कृते  
केशवे कंसकेशिघ्ने न याति नरकं नरः। ॥ म्क्म्_१० ॥  
  
सकृद् अभ्यर्च्य गोविन्दं बिल्वपत्रेण मानवः  
मुक्तिभागी निरातङ्की विष्णुलोके चिरं वसेत्। ॥ म्क्म्_११ ॥  
  
सकृद् अभ्यर्चितो येन हेऌअया ऽपि नमस्कृतः  
स याति परमं स्थानं यत् सुरैर् अपि दुर्लभम्। ॥ म्क्म्_१२ ॥  
  
नारदः:  
समस्तलोकनाथस्य देवदेवस्य शार्ङ्गिणः  
साक्षाद् भगवतो विष्णोः पूजनं जन्मनः फलम्। ॥ म्क्म्_१३ ॥  
  
पुलस्त्यः:   
भक्त्या दूर्वाङ्कुरैः पुम्भिः पूजितः पुरुषोत्तमः  
हरिर् ददाति हि फलं सर्वयज्ञैश् च दुर्लभम्। ॥ म्क्म्_१४ ॥  
  
विधिना देवदेवेशः शङ्खचक्रधरो हरिः  
फलं ददाति सुलभं सलिलेनापि पूजितः। ॥ म्क्म्_१५ ॥  
  
नरके पच्यमानस् तु यमेन परिभाषितः  
किं त्वया नार्चितो देवः केशवः क्लेशनाशनः। ॥ म्क्म्_१६ ॥  
  
धर्मः:   
नरसिंहो हृषीकेशः पुण्डरीकनिभेक्षणः  
स्मरणान् मुक्तिदो नृणां स त्वया किं न पूजितः। ॥ म्क्म्_१७ ॥  
  
द्रव्याणाम् अप्य् अभावे तु सलिलेनापि पूजितः  
यो ददाति स्वकं स्थानं स त्वया किं न पूजितः। ॥ म्क्म्_१८ ॥  
  
गर्भस्थितामृता वा ऽपि मुषितास्ते सुदूषिताः  
न प्राप्ता यैर् हरेर् दीक्षा सर्वदुःखविमोचनी। ॥ म्क्म्_१९ ॥  
  
मार्कण्डेयः:  
सकृद् अभ्यर्चितो येन देवदेवो जनार्दनः  
यत् कृतं तत्कृतं तेन सम्प्राप्तं परमं पदम्। ॥ म्क्म्_२० ॥  
  
धर्मार्थकाममोक्षाणां नान्योपायस् तु विद्यते  
सत्यं ब्रवीमि देवेश हृषीकेशार्चनाहते। ॥ म्क्म्_२१ ॥  
  
तस्य यज्ञवराहस्य विष्णोर् अमिततेजसः  
प्रणामं ये ऽपि कुर्वन्ति तेषाम् अपि नमो नमः। ॥ म्क्म्_२२ ॥  
  
मरीचिः:  
अनाराधितगोविन्दैर् नरैः स्थानं नृपात्मज  
न हि सम्प्राप्यते श्रेष्ठं तस्माद् आराधयाच्युतम्। ॥ म्क्म्_२३ ॥  
  
अत्रिः:  
परः पराणां पुरुषस् तुष्टो यस्य जनार्दनः  
स चा ऽप्नोत्य् अक्षयं स्थानम् एतत् सत्यं मयोदितम्। ॥ म्क्म्_२४ ॥  
  
अङ्गिराः:  
यस्यान्तः सर्वम् एवेदम् अच्युतस्याख्ययात्मनः  
तम् आराधय गोविन्दं स्थानम् अग्र्यं यदीच्छसि। ॥ म्क्म्_२५ ॥  
  
पुलहः:  
परं ब्रह्म परं धाम यो ऽसौ ब्रह्म सनातनम्  
तम् आराध्य हरिं याति मुक्तिम् अप्य् अतिदुर्लभाम्। ॥ म्क्म्_२६ ॥  
  
ऐन्द्रम् इन्द्रः परं स्थानं यम् आराध्य जगत्पतिम्  
प्राप यज्ञपतिं विष्णुं तम् आराधय सुव्रत। ॥ म्क्म्_२७ ॥  
  
प्राप्नोत्य् आराधिते विष्णौ मनसा यद् यद् इच्छति  
त्रैलोक्यान्तर्गतं स्थानं किमु लोकोत्तरोत्तरान्। ॥ म्क्म्_२८ ॥  
  
ये स्मरन्ति सदा विष्णुं शङ्खचक्रगदाधरम्  
सर्वपापविनिर्मुक्ताः परं ब्रह्म विशन्ति ते। ॥ म्क्म्_२९ ॥  
  
ततो ऽनिरुद्धं देवेशं प्रद्युम्नं च ततः परम्  
ततः सङ्कर्षणं देवं वासुदेवं परात् परम्। ॥ म्क्म्_३० ॥  
  
वासुदेवात् परं नास्ति इति वेदान्तनिश्चयः  
वासुदेवं प्रविष्टानां पुनर् आवर्तनं कुतः। ॥ म्क्म्_३१ ॥  
  
आत्रेयः:   
यो यान् इच्छेन् नरः कामान् नारी वा वरवर्णिनी  
तान् समाप्नोति विपुलान् समाराध्य जनार्धनम्। ॥ म्क्म्_३२ ॥  
  
पुलह सग्ते:   
  
ब्रह्मा:  
बाहुभ्यां सागरं तर्तुं क इच्छेत पुमान् भुवि  
वासुदेवम् अनाराध्य को मोक्षं गन्तुम् इच्छति। ॥ म्क्म्_३३ ॥  
  
शङ्करः:   
कृते पापे ऽनुतापो वै यस्य पुंसः प्रजायते  
प्रायश्चित्तं तु तस्योक्तं हरिसंस्मरणं परम्। ॥ म्क्म्_३४ ॥  
  
न ह्य् अपुण्यवतां लोके मूढानां कुटिलात्मनां  
भक्तिर् भवति गोविन्दे स्मरणं कीर्तनं तथा। ॥ म्क्म्_३५ ॥  
  
तदैव पुरुषो मुक्तो जन्मदुःखजरादिभिः  
जितेन्द्रियो विशुद्धात्मा यदैव स्मरते हरिम्। ॥ म्क्म्_३६ ॥  
  
प्राप्ते कलियुगे घोरे धर्मज्ञानविवर्जिते  
न कश्चित् स्मरते देवं कृष्णं कलिमलापहम्। ॥ म्क्म्_३७ ॥  
  
न कलौ देवदेवस्य जन्मदुःखापहारिणः  
करोति मर्त्यो मूढात्मा स्मरणं कीर्तनं हरेः। ॥ म्क्म्_३८ ॥  
  
ये स्मरन्ति सदा विष्णुं विशुद्धेनान्तरात्मना  
ते प्रयान्ति भवं त्यक्त्वा विष्णुलोकम् अनामयम्। ॥ म्क्म्_३९ ॥  
  
गर्भजन्मजरारोगदुःख संसारबन्धनैः  
न बाध्यते नरो नित्यं वासुदेवम् अनुस्मरन्। ॥ म्क्म्_४० ॥  
  
यममार्गां महाघोरं नरकाणि यमं तथा  
स्वप्ने ऽपि च न पश्येत यः स्मरेद् गरुडध्वजम्। ॥ म्क्म्_४१ ॥  
  
हृदि रूपं मुखे नाम नैवेद्यम् उदरे हरेः  
पादोदकं च निर्माल्यं मस्तके यस्य सो ऽच्युतः। ॥ म्क्म्_४२ ॥  
  
गोविन्दस्मरणं पुंसां पापराशिमहाचलम्  
असंशयं दहत्य् आशु तूलराशिम् इवानलः। ॥ म्क्म्_४३ ॥  
  
अगस्त्यः:  
स्मरणाद् एव कृष्णस्य पापसङ्घातपञ्जरम्  
शतधा भेदम् आयाति गिरिर् वज्रहतो तथा। ॥ म्क्म्_४४ ॥  
  
कृष्णे रताः कृष्णम् अनुस्मरन्तः तद् भावितास् तद् गतमानसाश् च।  
ते भिन्नदेहाः प्रविशन्ति विष्णुं हविर् यथा मन्त्रहुतं हुताशे। ॥ म्क्म्_४५ ॥  
  
सा हानिस् तन् महत् छिद्रं सा चान्धजडमूकता  
यन् मुहूर्तं क्षणं वा ऽपि वासुदेवो न चिन्त्यते। ॥ म्क्म्_४६ ॥  
  
नारायणो नाम नरो नराणां प्रसंह्य चोरः कथितः पृथिव्याम्  
अनेकजन्मार्जितपापसञ्चयं दहत्य् अशेषं स्मृतमात्रयैव। ॥ म्क्म्_४७ ॥  
  
यस्य संस्मरणाद् एव वासुदेवस्य शार्ङ्गिणः  
कोटिजन्मार्जितं पापं तक्षणाद् एव नश्यति। ॥ म्क्म्_४८ ॥  
  
किं तस्य बहुभिस् तीर्थैः किं तपोभिः किम् अध्वरैः  
यो नित्यं ध्यायते देवं नारायणम् अनन्यधीः। ॥ म्क्म्_४९ ॥  
  
ये मानवा विगतरागपरावरज्ञा नारायणं सुरगुरुं सततं स्मरन्ति  
ध्यानेन तेन हतकिल्बिषचेतनास्ते मातुः पयोधररसं न पुनः पिबन्ति। ॥ म्क्म्_५० ॥  
  
हे चित्त चिन्तय स्वेह वासुदेवम् अहर्निशम्  
नूनं यश् चिन्तितः पुंसां हन्ति संसारबन्धनम्। ॥ म्क्म्_५१ ॥  
  
आलोड्य सर्वशास्त्राणि विचार्य च पुनः पुनः  
इदम् एकं सुनिष्पन्नं ध्येयो नारायणः सदा। ॥ म्क्म्_५२ ॥  
  
स्मृते सकलकल्याणभाजनं यत्र जायते  
पुरुषस् तम् अजं नित्यं व्रजामि शरणं हरिम्। ॥ म्क्म्_५३ ॥  
  
वेदेषु यज्ञेषु तपसु चैव दानेषु तीर्थेषु व्रतेषु चैव  
इष्टेषु पूर्तेषु च यत् प्रदिष्टं पुण्यं स्मृते तत् खलु वासुदेवे। ॥ म्क्म्_५४ ॥  
  
और्वः:  
आराधयैव नरो विष्णुं मनसो यद् यद् इच्छति  
फलं प्राप्नोत्य् अविकलं भूरि स्वल्पम् अथापि वा। ॥ म्क्म्_५५ ॥  
  
यन् नामकीर्तनं भक्त्या विलायनम् अनुत्तमम्  
मैत्रेयाशेषपापानां धातूनाम् इव पावकः। ॥ म्क्म्_५६ ॥  
  
कलिकल्मषम् अत्युग्रं नरकार्तिप्रदं नृणाम्  
प्रयाति विलयं सद्यः सकृत् सङ्कीर्तिते ऽच्युते। ॥ म्क्म्_५७ ॥  
  
अनायासेन चा ऽयान्ति मुक्तिं केशवम् आस्रिताः  
तद्विघाताय जायन्ते शक्राद्याः परिपन्थिनः। ॥ म्क्म्_५८ ॥  
  
चतुस्सागरम् आसाद्य जम्बूद्वीपोत्तमे क्वचित्  
न पुमान् केशवाद् अन्यः सर्वपापचिकित्सकः। ॥ म्क्म्_५९ ॥  
  
यद् अभ्यर्च्य हरिं भक्त्या कृते वर्षशतैर् अपि  
फलं प्राप्नोत्य् अविकलं कलौ सङ्कीर्त्य केशवम्। ॥ म्क्म्_६० ॥  
  
क्षीयते तु यदा धर्मः प्राप्ते घोरे कलौ युगे  
तदा न कीर्तयेत् कश्चिन् मुक्तिदं देवम् अच्युतम्। ॥ म्क्म्_६१ ॥  
  
अवशेनापि यन्नाम्नि कीर्तिते सर्वपातकैः  
पुमान् विमुच्यते सद्यः सिंहत्रस्तमृगैर् इव। ॥ म्क्म्_६२ ॥  
  
नारायणेति मन्त्रो ऽस्ति वाग् अस्ति वशवर्तिनी  
तथा ऽपि नरके घोरे मज्जन्तीत्य् एतद् अद्भुतम्। ॥ म्क्म्_६३ ॥  
  
आर्ता विषण्णाः शिथिलाश् च भीता घोरेषु च व्याधिषु वर्तमानाः  
सङ्कीर्त्य नारायङशब्दमात्रं विमुक्तदुःखाः सुखिनो भवन्ति। ॥ म्क्म्_६४ ॥  
  
कौशिकः:  
सकृद् उच्चारितं यैस् तु कृष्णेति न विशन्ति ते  
गर्भागारं गृहं मातुर् यमलोकं च दुस्सहम्। ॥ म्क्म्_६५ ॥  
  
क्व नाकपृष्ठगमनं पुनरावृत्तिलक्षणम्  
क्व जपो वासुदेवेति मुक्तिबीजम् अनुत्तमम्। ॥ म्क्म्_६६ ॥  
  
बुद्ध्या बुद्ध्वा वदस्वैनं हरिर् इत्य् अक्षरद्वयम्  
स्मरणाद् एव कृष्णस्य न पुनर्जायते क्वचित्। ॥ म्क्म्_६७ ॥  
  
हे जिह्वे मम निस्नेहे हरिं किं नुन भाषसे  
हरिं वदस्व कल्याणि संसारोदधिनौर् हरिः। ॥ म्क्म्_६८ ॥  
  
असारे खलु संसारे सारात् सारतरो हरिः  
पुण्यहीना न विन्दन्ति सारङ्गाश् च यथा जलम्। ॥ म्क्म्_६९ ॥  
  
कुरुक्षेत्रेण किं तस्य किं काश्या पुष्करेण वा  
जिह्वाग्रे वर्तते तस्य हरिर् इत्य् अक्षरद्वयम्। ॥ म्क्म्_७० ॥  
  
ब्रह्मोवाच:  
असारे खलु संसारे सारम् एकं निरूपितम्  
समस्तलोकनाथस्य सारम् आराधनं हरेः। ॥ म्क्म्_७१ ॥  
  
सा जिह्वा या हरिं स्तौति तच् चित्तं यत् तदर्पणम्  
ताव् एव केवलौ श्लाघ्यौ यौ तत्पूजाकरौ करौ। ॥ म्क्म्_७२ ॥  
  
यस् तु विष्णुपरो नित्यं दृढभक्तिर् जितेन्द्रियः  
स्वगृहे ऽपि वसन् याति तद् विष्णोः परमं पदम्। ॥ म्क्म्_७३ ॥  
  
शङ्करः:  
साधु साधु महाभाग साधु दानवनाशन्  
यन् मां पृच्छसि धर्मज्ञ केशवाराधनं प्रति। ॥ म्क्म्_७४ ॥  
  
निमिषं निमिषार्धं वा मुहूर्तम् अपि भार्गव  
नादग्धाशेषपापानां भक्ति भवति केशवे। ॥ म्क्म्_७५ ॥  
  
किं तेन मनसा कार्यं यन् न तिष्ठति केशवे  
मनो मुक्तिफलावाप्त्यौ कारणं सप्रयोजनम्। ॥ म्क्म्_७६ ॥  
  
रोगो नाम न सा जिह्वा यया न स्तूयते हरिः  
गर्तौ नाम न तौ कर्णौ याभ्यां तत् कर्म न श्रुतम्। ॥ म्क्म्_७७ ॥  
नूनं तत् कण्ठशालूकम् अथवा ऽप्य् उपजिह्विका  
रोगो नाम न सा जिह्वा या न वक्ति हरेर् गुणान्। ॥ म्क्म्_७८ ॥  
  
भारभूतैः कार्यम् एभिः किं तस्य नृपशोर् द्विज  
चरणौ तौ तु सफलौ केशवालयगामिनौ  
ते च नेत्रे महाभाग याभ्यां सन्दृश्यते हरिः। ॥ म्क्म्_७९ ॥  
  
किं तस्य चरणैः कार्यं वृथासञ्चरणैर् द्विज  
यैर् हि न व्रजते जन्तुः केशवालयदर्शने। ॥ म्क्म्_८० ॥  
  
वेदवेदाङ्गविदुषां मुनीनां भावितात्मनाम्  
ऋषित्वम् अपि धर्मज्ञ विज्ञेयं तत्प्रसादजम्। ॥ म्क्म्_८१ ॥  
  
विचित्ररत्नपर्यङ्के महाभोगेन भोगिनः  
रमन्ते नाकनारीभिः केशवस्मरणात् फलम्। ॥ म्क्म्_८२ ॥  
  
अश्वमेधसहस्राणां यः सहस्रं समाचरेत्  
नासौ तत् फलम् आप्नोति तद्भक्तैर् यद् अवाप्यते। ॥ म्क्म्_८३ ॥  
  
रे रे मनुष्याः पुरुषोत्तमस्य करौ न कस्मान् मुकुलीकुरुध्वे  
क्रियाजुषां को भवतां प्रयासः फलं हि यत् पदम् अच्युतस्य। ॥ म्क्म्_८४ ॥  
  
विष्णोर् विमानं यः कुर्यात् सकृद् भक्त्या प्रदक्षिणम्  
अश्वमेधसहस्रस्य फलम् आप्नोति मानवः। ॥ म्क्म्_८५ ॥  
  
प्रदक्षिणं तु यः कुर्याद् हरिभक्त्या समन्वितः  
हंसयुक्तिविमानेन विष्णुलोकं स गच्छति। ॥ म्क्म्_८६ ॥  
  
तीर्थकोटिसहस्राणि व्रतकोटिशतानि च  
नारायणप्रणामस्य कलां नार्हन्ति षोडशीम्। ॥ म्क्म्_८७ ॥  
  
उरसा शिरसा दृष्ट्या मनसा वचसा तथा  
पद्भ्यां कराभ्यां जानुभ्यां प्रणामो ऽष्टाङ्ग ईरितः। ॥ म्क्म्_८८ ॥  
  
शाठ्येनापि नमस्कारं कुर्वतः शार्ङ्गपाणये  
शातजन्मार्जितं पापं नश्यत्य् एव न संशयः। ॥ म्क्म्_८९ ॥  
  
संसारार्णवम् अग्रानां नराणां पापकर्मणाम्  
नान्यो धर्त्ता जगन्नाथं मुक्त्वा नारायणं परम्। ॥ म्क्म्_९० ॥  
  
रेणुकुण्ठिगात्रस्य कणा यावन्ति भारत  
तावद् वर्षसहस्राणि विष्णुलोके महीयते। ॥ म्क्म्_९१ ॥  
  
पावनं विष्णुनैवेद्यं सुभोज्यम् ऋषिभिः स्मृतम्  
अन्यदेवस्य नैवेद्यं भुक्त्वा चान्द्रायणं चरेत्। ॥ म्क्म्_९२ ॥  
  
कोट्यैन्दवसहस्रैस् तु मासोपोषणकोटिभिः  
यत् फलं लभ्यते पुम्भिर् विष्णोर् नैवेद्य भक्षणात्। ॥ म्क्म्_९३ ॥  
  
त्रिरात्रफलदा नद्यो याः काश्चिद् असमुद्रगाः  
समुद्रगास् तु पक्षस्य मासस्य सरितां पतिः। ॥ म्क्म्_९४ ॥  
  
षण्मासफलदा गोदा वत्सरस्य तु जाह्नवी  
विष्णुपादोदकस्यैते कलां नार्हन्ति षोडसीम्। ॥ म्क्म्_९५ ॥  
  
गण्गाप्रयागगयपुष्करनैमिशानि संसेवितानि बहुशः कुरुजाङ्गलानि  
कालेन तीर्थसलिलानि पुनन्ति पापं पादोदकं भगवतः प्रपुनाति सद्यः। ॥ म्क्म्_९६ ॥  
  
यानि कानि च तीर्थानि ब्रह्माण्डान्तर्गतानि वै  
विष्णुपादोदकस्यैते कलां नार्हन्ति षोडशीम्। ॥ म्क्म्_९७ ॥  
  
स्नानं पादोदकं विष्णोः पिबन् शिरसि धारयन्  
सर्व पापविनिर्मुक्तो वैष्णवीं सिद्धिम् आप्नुयात्। ॥ म्क्म्_९८ ॥  
  
यथा पादोदकं पुण्यं निर्माल्यं चानुलेपनम्  
नैवेद्यं धूपशेषं च आरार्त्तिश् च तथा हरेः। ॥ म्क्म्_९९ ॥  
  
तुलस्यास् तु रजोजुष्टं नैवेद्यस्य च भक्षणम्  
निर्माल्यं शिरसा धार्यं महापातकनाशनम्। ॥ म्क्म्_१०० ॥  
  
भक्त्या वा यदि वा ऽभक्त्या चक्राङ्कितशिलाम् प्रति  
दर्शनं स्पर्शनं वा ऽपि सर्वपापप्रणाशनम्। ॥ म्क्म्_१०१ ॥  
  
साऌअग्रामोद्भवो देवो देवो द्वारवतीभवः  
उभयोः स्नानतोयेन ब्रह्महत्यां व्यपोहति। ॥ म्क्म्_१०२ ॥  
  
म्लेच्छदेशे ऽशुचौ वा ऽपि चक्राङ्को यत्र तिष्ठति  
योजनानि तथा त्रीणि मम क्षेत्रं वसुन्धरे। ॥ म्क्म्_१०३ ॥  
  
शालग्रामोद्भवो देवो  शैलं चक्राङ्कमण्डितम्  
यत्रापि नीयते तत्र वारणस्या शताधिकम्। ॥ म्क्म्_१०४ ॥  
  
साऌअग्रामोद्भवो देवो देवो द्वारवतीभवः  
उभयोः सङ्गमो यत्र तत्र मुक्तिर् न संशयः। ॥ म्क्म्_१०५ ॥  
  
हरिणा मुक्तिदानीह मुक्तिस्थानानि सर्वशः  
स यस्य सर्वभावेषु तस्य तैः किं प्रयोजनम्। ॥ म्क्म्_१०६ ॥  
  
हरिर् याति हरिर् याति दस्युव्याजेन यो वदेत्  
सो ऽपि सद्गतिम् आप्नोति गतिं सुकृतिनो यथा। ॥ म्क्म्_१०७ ॥  
  
वासुदेवं परित्यज्य यो ऽन्यं देवम् उपासते  
त्यक्त्वा ऽमृतं स मूढात्मा भुङ्क्ते हालाहलं विषम्। ॥ म्क्म्_१०८ ॥  
  
त्यक्त्वामृतं यथा कश्चिद् अन्यपानं पिबेन् नरः  
तथा हरिं परित्यज्य चान्यं देवम् उपासते। ॥ म्क्म्_१०९ ॥  
  
स्वधर्मं तु परित्यज्य परधर्मं यथा चरेत्  
तथा हरिं परित्यज्य चान्यं देवम् उपासते। ॥ म्क्म्_११० ॥  
  
गां च त्यक्त्वा विमूढात्मा गर्दभीं वन्दते यथा  
तथा हरिं परित्यज्य चान्यं देवम् उपासते। ॥ म्क्म्_१११ ॥  
  
वासुदेवं परित्यज्य यो ऽन्यं देवम् उपासते  
तृषितो जाह्नवीतीरे कूपं खनति दुर्मतिः। ॥ म्क्म्_११२ ॥  
  
यथा गङ्गोदकं त्यक्त्वा पिबेत् कूपोदकं नरः  
तथा हरिं परित्यज्य यो ऽन्यं देवम् उपासते। ॥ म्क्म्_११३ ॥  
  
स्वमातरं परित्यज्य श्वपाकीं वन्दते तथा  
तथा हरिं परित्यज्य यो ऽन्यं देवम् उपासते। ॥ म्क्म्_११४ ॥  
  
यावत् स्वस्थम् इदं पिण्डं निरुजं करणान्वितम्  
तावत् कुरुष्वा ऽत्महितं पश्चात् तापेन तप्यसे। ॥ म्क्म्_११५ ॥  
  
यावत् स्वास्थ्यं शरीरेषु करणेषु च पाटवम्  
तावद् अर्चय गोविन्दम् आयुश्यं सार्थकं कुरु। ॥ म्क्म्_११६ ॥  
  
स्मर्यतां तु हृषीकेशो हृषीकेषु दृढेषु च  
अदृढेषु हृषीकेषु हृषीकेशं स्मरन्ति के। ॥ म्क्म्_११७ ॥  
  
यावच् चिन्तयते जन्तुर् विषयान् विषसन्निभान्  
तावच् चेत् स्मरते विष्णुं को न मुच्येत बन्धनात्। ॥ म्क्म्_११८ ॥  
  
यावत् प्रलपते जन्तुर् विषयान् विषसन्निभान्  
तावच् चेत् स्मरते विष्णुं को न मुच्येत बन्धनात्। ॥ म्क्म्_११९ ॥  
  
सूत उवाच:  
ज्ञात्वा विप्रास् तिथिं सम्यग् दैवज्ञैः समुदीरिताम्  
कर्तव्य उपवासश् च अन्यथा नरकं व्रजेत्। ॥ म्क्म्_१२० ॥  
  
क्षये वा ऽप्य् अथवा वृद्धौ सम्प्राप्ते वा दिनक्षये  
उपोष्या द्वादशी पुण्या पूर्वविद्धां परित्यजेत्। ॥ म्क्म्_१२१ ॥  
  
पूर्वविद्धां प्रकुर्वाणो नरो धर्मान् निकृन्तति  
सन्ततेस् तु विनाशाय सम्पदो हरणाय च। ॥ म्क्म्_१२२ ॥  
  
कलावेधे तु विप्रेन्द्रा दशम्यैकादशीं त्यजेत्  
सुराया बिन्दुना स्पृष्टं गङ्गाम्भ इव सन्त्यजेत्। ॥ म्क्म्_१२३ ॥  
  
श्वदृतौ पञ्चगव्यं च दशम्या दूषितां त्यजेत्  
एकादशीं द्विजश्रेष्ठाः पक्षयोर् उभयोर् अपि। ॥ म्क्म्_१२४ ॥  
  
तस्माद् विप्रा न विद्धा हि कर्तव्यैकादसी क्वचित्  
विद्धा हन्ति पुरापुण्यं श्राद्धं च वृषलीपतिः। ॥ म्क्म्_१२५ ॥  
  
जप्तं दत्तं हुतं स्नातं तथा पूजा कृता हरेः  
तत् सर्वं विलयं याति तमः सूर्योदये यथा। ॥ म्क्म्_१२६ ॥  
  
एकादश्यां यदा ब्रह्मन् दिनक्षयतिथिर् भवेत्  
उपोष्या द्वादशी तत्र त्रयोदश्यां तु पारणम्। ॥ म्क्म्_१२७ ॥  
  
प्रतिपत्प्रभृतयः सर्वा उदयाद् उदयाद् रवेः  
सम्पूर्णा इति विज्ञेया हरिवासरवर्जिताः। ॥ म्क्म्_१२८ ॥  
  
अरुणोदयकाले तु दशमी यदि दृश्यते  
पापमूलं तदा ज्ञेयम् एकादश्युपवासनम्। ॥ म्क्म्_१२९ ॥  
  
अरुणोदयकाले तु दशमी यदि दृश्यते  
न तत्रैकादशी कार्या धर्मकामार्थनाशिनी। ॥ म्क्म्_१३० ॥  
  
चतस्त्रो घटिकाः प्रातर् अरुणोदय उच्यते  
यतीनां स्नानकालो ऽयं गङ्गाम्भःसदृशः स्मृतः। ॥ म्क्म्_१३१ ॥  
  
उदयात् प्राग् यदा विप्रा मुहूर्तद्वयसंयुता  
सम्पूर्णैकादशी नाम तत्रैवोपवसेद् व्रती। ॥ म्क्म्_१३२ ॥  
  
उदयात् प्राक् त्रिघटिका व्यापिन्य् एकादशी यदा  
सन्दिग्धैकादशी नाम वर्ज्या धर्मार्थनाशिनी। ॥ म्क्म्_१३३ ॥  
  
पुत्रपौत्रविवृद्ध्यर्थं द्वादश्याम् उपवासयेत्  
तत्र क्रतुशतं पुण्यं त्रयोदश्यां तु पारणं। ॥ म्क्म्_१३४ ॥  
  
उदयात् प्राग् द्विघटिकाव्यापिन्येकादशी यदा  
सङ्कीर्णैकादशी नाम वर्ज्या धर्मार्थकाङ्क्षिभिः। ॥ म्क्म्_१३५ ॥  
  
पुत्रराज्यविवृद्ध्यर्थं द्वादश्याम् उपवासनम्  
तत्र क्रतुशतं पुण्यं त्रयोदश्यां तु पारणम्। ॥ म्क्म्_१३६ ॥  
  
दशमीशेषसंयुक्ता गान्धार्या समुपोषिता  
तस्याः पुत्रशतं नष्टं तस्मात् तां परिवर्जयेत्। ॥ म्क्म्_१३७ ॥  
  
बह्वागमविरोधेषु ब्राह्मणेषु विवादिषु  
उपोष्या द्वादशी पुण्या त्रयोदश्यां तु पारङम्। ॥ म्क्म्_१३८ ॥  
  
एकादश्यां तु विद्धायां सम्प्राप्ते श्रवणे तथा  
उपोष्या द्वादशी पुण्या पक्षयोर् उभयोर् अपि। ॥ म्क्म्_१३९ ॥  
  
उपरागसहस्राणि व्यतीपातायुतानि च  
अमालक्षं तु द्वादश्याः कलां नार्हन्ति षोडशीम्। ॥ म्क्म्_१४० ॥  
  
शुद्धापि द्वादशी ग्राह्या परतो द्वादशी यदि  
विषं तु दशमी ज्ञेया ऽमृतं चैकादशी तिथिः।  
विषप्रधाना वर्ज्या सा ऽमृता ग्राह्या प्रधानतः। ॥ म्क्म्_१४१ ॥  
  
द्वादश्यां भोजनं चैव विद्धायां हर्युपोषणम्  
यः कुर्यान् मन्दबुद्धित्वान् निरयं सो ऽधिगच्छति। ॥ म्क्म्_१४२ ॥  
  
यानि कानि च वाक्यानि विद्धोपास्यापराणि तु  
धनदार्चापराणि स्युर् वैष्णवी न दशायुता। ॥ म्क्म्_१४३ ॥  
  
अथवा मोहनार्थाय मोहिन्या भगवान् हरिः  
अर्थितः कारयाम् आस व्यासरूपी जनार्दनः। ॥ म्क्म्_१४४ ॥  
  
धनदार्चाविवृद्ध्यर्थं महावित्तलयस्य च  
असुराणां मोहनार्थं पाषण्डानां विवृद्धये  
आत्मस्वरूपाविज्ञप्त्यै स्वरूपाप्राप्तये तथा। ॥ म्क्म्_१४५ ॥  
  
एवं विद्धां परित्यज्य द्वादश्याम् उपवासने  
कोटिजन्मार्जितं पापम् एकयैव विनश्यति  
ततः कोटिगुणं वा ऽपि निषिद्धस्येतरैर् जनैः। ॥ म्क्म्_१४६ ॥  
  
यद् अनादिकृतं पापं तद् ऊर्ध्वं यत् करिष्यति  
तत् सर्वं विलयं याति परेषाम् उपवासनात्  
न च तस्मात् प्रियतमः केशवस्य ममापि वा। ॥ म्क्म्_१४७ ॥  
  
एकादश्या ह्य् अवेधे तु द्वादशीं न परित्यजेत्  
पारणे मरणे चैव तिथिस् तात्कालिकी स्मृता। ॥ म्क्म्_१४८ ॥  
  
ब्रह्मचारी गृहस्थो वा वानप्रस्थो यतिस् तथा  
ब्राह्मणः क्षत्रियो वैश्यः शूद्रो भर्तृमती तथा। ॥ म्क्म्_१४९ ॥  
  
अभर्तृका तथा ऽन्ये वा सूतवैदेहिकादयः  
एकादश्यां न भुञ्जीत पक्षयोर् उभयोर् अपि। ॥ म्क्म्_१५० ॥  
  
एकादश्यां तु यो भुङ्क्ते मोहेना ऽवृतचेतनः  
शुक्लायाम् अथ कृष्णायां निरयं याति स ध्रुवम्। ॥ म्क्म्_१५१ ॥  
  
विवेचयति यो मोहाच् छुक्ला कृष्णेति पापकृत्  
एकादशीं स वै याति निरयं नात्र संशयः। ॥ म्क्म्_१५२ ॥  
  
यथा गौर् नैव हन्तव्या शुक्ला कृष्णेति भामिनि  
एकदाश्यां न भुञ्जीत पक्षयोर् उभयोर् अपि। ॥ म्क्म्_१५३ ॥  
  
यानि कानि च वाक्यानि कृष्णैकादशिवर्जने  
भरण्यादिनिषेधे ऽपि तानि काम्यफलार्थिनाम्। ॥ म्क्म्_१५४ ॥  
  
कामिनो ऽपि हि नित्यार्थं कुर्युर् एवोपवासनम्  
प्रीणनार्थं हरेर् नित्यं न तु कामव्यपेक्षया। ॥ म्क्म्_१५५ ॥  
  
तस्माच् छुक्लाम् अथो कृष्णां भरण्यादियुताम् अपि  
प्रत्यवायनिषेधार्थम् उपवासीत नित्यशः  
प्रीणनार्थं हरेश् वापि विष्णुलोकस्य चा ऽप्तये। ॥ म्क्म्_१५६ ॥  
  
कला वा घटिका वा ऽपि अपरे द्वादशी यदि  
द्वादशद्वादशीर् हन्ति पूर्वेद्युः पारणे कृते। ॥ म्क्म्_१५७ ॥  
  
अतिरिक्ता द्वादशी चेत् स तां नोपोषयेद् यदि  
द्वादशद्वादशीर् हन्ति द्वादशी चातिलङ्घिता। ॥ म्क्म्_१५८ ॥  
  
द्वादश्याम् अतिरिक्तायां यो भुङ्क्ते पूर्ववासरे  
द्वादशद्वादशीर् हन्ति द्वादशीं न परित्यजेत्। ॥ म्क्म्_१५९ ॥  
  
द्वादशीं श्रवणोपेतां यो नोपोष्यात् सुमन्दधीः  
पञ्चसंवत्सरकृतं पुण्यं तस्य विनश्यति। ॥ म्क्म्_१६० ॥  
  
एकादशीम् उपोष्याथ द्वादशीम् अप्य् उपोषयेत्  
न तत्र विधिलोपः स्याद् उभयोर् देवता हरिः। ॥ म्क्म्_१६१ ॥  
  
पारयित्वोदकेनापि भुञ्जानो नैव दुष्यति  
अशितानशिता यस्माद् आपो विद्वद्भिर् ईरिताः  
अम्भसा केवलेनाथ करिष्ये व्रतपारणम्। ॥ म्क्म्_१६२ ॥  
  
न काशी न गया गङ्गा न रेव न च गौतमी  
न चापि कौरवं क्षेत्रं समा भूप हरेर् दिनात्। ॥ म्क्म्_१६३ ॥  
  
अश्वमेधसहस्राणि वाजपेयायुतानि च  
एकादश्युपवासस्य कलां नार्हन्ति षोडशीम्। ॥ म्क्म्_१६४ ॥  
  
एकादशीसमुत्थेन वह्निना पातकेन्धनम्  
भस्मीभवति राजेन्द्र अपि जन्मशतोद्भवम्। ॥ म्क्म्_१६५ ॥  
  
नेदृशं पावनं किञ्चिन् नराणां भुवि विद्यते  
यादृशं पद्मनाभस्य दिनं पातकहानिदम्। ॥ म्क्म्_१६६ ॥  
  
तावत् पापानि देहे ऽस्मिंस् तिष्ठन्ति मनुजाधिप  
यावन् नोपोषयेज् जन्तुः पद्मनाभदिनं शिवम्। ॥ म्क्म्_१६७ ॥  
  
एकादशेन्द्रियैः पापं यत् कृतं भवति प्रभो  
एकादश्युपवासेन तत् सर्वं विलयं नयेत्। ॥ म्क्म्_१६८ ॥  
  
एकादशीसमं किञ्चित् पापत्राणं न विद्यते  
व्याजेनापि कृता राजन् न दर्शयति भास्करिम्। ॥ म्क्म्_१६९ ॥  
  
श्री वेदव्यास उवाच:  
स ब्रह्महा स गोघ्नश् च स्तेनः स गुरुतल्पगः  
एकादश्यां तु भुञ्जानः पक्षयोर् उभयोर् अपि। ॥ म्क्म्_१७० ॥  
  
वरं स्वमातृगमनं वरं गोमांसभक्षणम्  
वरं हत्या सुरापानम् एकादश्यां तु भोजनात्। ॥ म्क्म्_१७१ ॥  
  
एकादशीदिने पुण्ये भुञ्जते ये नराधमाः  
अवलोक्य मुखं तेषाम् आदित्यम् अवलोकयेत्। ॥ म्क्म्_१७२ ॥  
  
पृथिव्यां यानि पापानि ब्रह्महत्यादिकानि च  
अन्नम् आश्रित्य तिष्ठन्ति सम्प्राप्ते हरिवासरे। ॥ म्क्म्_१७३ ॥  
  
रुग्माङ्गदः:  
अष्टवर्षाधिको यस् तु अशीतिर् न हि पूर्यते  
यो भुङ्क्ते मानवः पापो विष्णोर् अहनि चागते। ॥ म्क्म्_१७४ ॥  
  
पिता वा यदि वा पुत्रो भार्या वा ऽपि सुहृज्जनः  
पद्मनाभदिने भुङ्क्ते निग्राह्यो दस्युवद् भवेत्। ॥ म्क्म्_१७५ ॥  
  
धर्मविभूषणः:  
प्रातर् हरिदिने लोकास् तिष्ठध्वं चैकभोजनाः  
अक्षारलवणाः सर्वे हविष्यान् निषेविणः। ॥ म्क्म्_१७६ ॥  
  
अवनीतपशयनाः प्रियासङ्गविवर्जिताः  
स्मरध्वं देवदेवेशं पुराणपुरुषोत्तमम्। ॥ म्क्म्_१७७ ॥  
  
सकृद् भोजनसंयुक्ता ह्य् उपवासे भविष्यथ  
अकृतश्राद्धनिचया जलपिण्डोदकक्रियाः। ॥ म्क्म्_१७८ ॥  
  
ब्रह्मा:  
उपोष्य द्वादशीं पुण्यां सर्वपापक्षयप्रदाम्  
न पश्यति यमं वा ऽपि नरकान् न च यातनाम्। ॥ म्क्म्_१७९ ॥  
  
रटन्तीह पुराणानि भूयो भूयो वरानने  
न भोक्तव्यं न भोक्तव्यं सम्प्राप्ते हरिवासरे। ॥ म्क्म्_१८० ॥  
  
द्वादशी न प्रमोक्तव्या यावद् आयुः प्रवर्तते  
अर्चनीयो हृषीकेशो विशुद्धेनान्तरात्मना। ॥ म्क्म्_१८१ ॥  
  
भक्त्या ग्राह्यो हृषीकेशो न धनैर् धरणीसुराः  
भक्त्या सम्पूजितो विष्णुः फलं दत्ते समीहितम्। ॥ म्क्म्_१८२ ॥  
  
जलेनापि जगन्नाथः पूजितः क्लेशनाशनः  
परितोषं प्रयात्य् आशु तृषार्तास् तु यथा जलैः। ॥ म्क्म्_१८३ ॥  
  
आसीनस्य शयानस्य तिष्ठतो व्रजतो ऽपि वा  
रमस्व पुण्डरीकाक्ष हृदये मम सर्वदा। ॥ म्क्म्_१८४ ॥  
  
सर्वगश् चैव सर्वात्मा सर्वावस्थासु चाच्युत  
रमस्व पुण्डरीकाक्ष नृसिंह हृदये मम। ॥ म्क्म्_१८५ ॥  
  
करावलम्बनं देहि श्री कृष्ण कमलेक्षण  
भवपङ्कार्णवे घोरे मज्जतो मम सर्वदा। ॥ म्क्म्_१८६ ॥  
  
त्राहि त्राहि जगन्नाथ वासुदेवाच्युताव्यय  
मां समुद्धर गोविन्द दुःखसंसारसागरात्। ॥ म्क्म्_१८७ ॥  
  
एतत् पुण्यं परं गुह्यं पवित्रं पापनाशनम्  
आयुष्यं च यशस्यं च कलिदुःस्वप्ननाशनम्। ॥ म्क्म्_१८८ ॥  
  
कलौ पापं कियन्मात्रं हत्यास्तेयादिसम्भवम्  
स्मृते मनसि गोविन्दे दह्यते तूलराशिवत्। ॥ म्क्म्_१८९ ॥  
  
कलौ केशवभक्तानां न भयं विद्यते क्वचित्  
स्मृते सङ्कीर्तिते ध्याते सङ्क्षयं याति पातकम्। ॥ म्क्म्_१९० ॥  
  
अध्येतव्यम् इदं शास्त्रं श्रोतव्यम् अनसूयया  
भक्तेभ्यश् च प्रदातव्यं धार्मिकेभ्यः पुनः पुनः। ॥ म्क्म्_१९१ ॥  
  
अधीयान इदं शास्त्रम् विष्णोर् माहात्म्यम् उत्तमम्  
सर्वपापविनिर्मुक्तः प्राप्नोति परमं पदम्। ॥ म्क्म्_१९२ ॥  
  
श्रुत्वा धर्मं विजानाति श्रुत्वा त्यजति दुर्मतिम्  
श्रुत्वा ज्ञानम् अवाप्नोति श्रुत्वा मोक्षं च गच्छति। ॥ म्क्म्_१९३ ॥  
  
तस्माद् इदं समाश्राव्यं श्रोतव्यं च सदैव हि  
कुतर्कदावदग्धेभ्यो न दातव्यं कथञ्चन। ॥ म्क्म्_१९४ ॥  
  
संसारविषपानेन ये मृताः प्राणिनो भुवि  
अमृताय स्मृतस् तेषां कृष्णामृतमहर्णवः। ॥ म्क्म्_१९५ ॥  
  
क्लिन्नं पादोदकेनैव यस्य नित्यं कऌएबरम्  
तीर्थकोटिसहस्रैस् तु स्नातो भवति प्रत्यहम्। ॥ म्क्म्_१९६ ॥  
  
तीर्थकोटिसहस्रैस् तु सेवितैः किं प्रयोजनम्  
तोयं यदि पिबेन् नित्यं साऌअग्रामशिलाच्युतम्। ॥ म्क्म्_१९७ ॥  
  
साऌअग्रामशिलास्पर्शं ये कुर्वन्ति दिने दिने  
वाञ्छन्ति करसंस्पर्शं तेषां देवाः सवासवाः। ॥ म्क्म्_१९८ ॥  
  
दुःसहो नारको वह्निर् दुःसहा यमकिङ्कराः  
विषमश्वान्तकपथः प्रेतत्वं चातिदारुणम्। ॥ म्क्म्_१९९ ॥  
  
विचिन्त्य मनसा ऽप्य् एवं पातकाद् विनिवर्त्तयेत्  
स्मरणं कीर्तनं विष्णोः सदैव न परित्यजेत्। ॥ म्क्म्_२०० ॥  
  
श्री वेदव्यासः:  
अच्युतानन्तगोविन्दनामोच्चारणभीषिताः  
नश्यन्ति सकला रोगाः सत्यं सत्यं वदाम्य् अहम्। ॥ म्क्म्_२०१ ॥  
  
सकृद् उच्चारितं येन हरिर् इत्य् अक्षरद्वयम्  
बद्धः परिकरस् तेन मोक्षाय गमनं प्रति। ॥ म्क्म्_२०२ ॥  
  
एवं ब्रह्मादयो देवा ऋषयश् च तपोधनाः  
कीर्तयन्ति सुरश्रेष्ठं देवं नारायणं प्रभुम्। ॥ म्क्म्_२०३ ॥  
  
किं तस्य दानैः किं तीर्थैः किं तपोभिः किम् अध्वरैः  
यो नित्यं ध्यायते देवं नारायणम् अनन्यधीः। ॥ म्क्म्_२०४ ॥  
  
नित्योत्सवो नित्यता च नित्यश्रीर् नित्यशो जयः  
येषां हृदिस्थो भगवान् मङ्गलायतनो हरिः। ॥ म्क्म्_२०५ ॥  
  
जीवंश् चतुर्दशाद् ऊर्ध्वं पुरुषो नियमेन तु  
स्त्री वा ऽप्य् अनूनदशकं देहं मानुषम् आर्जते। ॥ म्क्म्_२०६ ॥  
  
चतुर्दशोर्ध्वजीवीनि संसारश् चादिवर्जितः  
अतो ऽवित्त्वा परं देवं मोक्षाशा का महामुने। ॥ म्क्म्_२०७ ॥  
  
आचतुर्दशमाद् वर्षात् कर्माणि नियमेन तु  
दशावराणां देहानां कारणानि करोत्य् अयम्  
अतः कर्मक्षयान् मुक्तिः कुत एव भविष्यति। ॥ म्क्म्_२०८ ॥  
  
समानां विषमा पूजा विषमाणां समा तथा  
क्रियते येन देवो ऽपि स्वपदाद् भ्रश्यते हि सः। ॥ म्क्म्_२०९ ॥  
  
वित्तं बन्धुर् वयः कर्म विद्या चैव तु पञ्चमी  
एतानि मान्यस्थानानि गरीयो यद् यद् उत्तरम्। ॥ म्क्म्_२१० ॥  
  
गुणानुसारिणीं पूजां समां दृष्टिं च यो नरः  
सर्वभूतेषु कुरुते तस्य विष्णुः प्रसीदति। ॥ म्क्म्_२११ ॥  
  
यथा सुहृत्सु कर्तव्यं पितृशत्रुसुतेषु च  
तथा करोति पूजादि समबुद्धिः स उच्यते। ॥ म्क्म्_२१२ ॥  
  
तिर्यक्पुण्ड्रं न कुर्वीत सम्प्राप्ते मरणे ऽपि च  
न चान्यन् नाम विब्रूयात् परं नारायणादृते। ॥ म्क्म्_२१३ ॥  
  
नैवेद्यशेषं देवस्य यो भुनक्ति दिने दिने  
सिक्थे सिक्थे भवेत् पुण्यं चान्द्रायणशताधिकम्। ॥ म्क्म्_२१४ ॥  
  
ऊर्ध्वपुण्ड्रम् ऋजुं सौम्यं ललाटे दृश्यते  
स चण्डालो ऽपि शुद्धात्मा पूज्य एव न संशयः। ॥ म्क्म्_२१५ ॥  
  
अशुचिर् वा ऽप्य् अनाचारो मनसा पापम् आचरन्  
शुचिर् एव भवेन् नित्यम् ऊर्ध्वपुण्ड्रान्कितो नरः। ॥ म्क्म्_२१६ ॥  
  
ऊर्ध्वपुण्ड्रविहीनस्य श्मशानसदृशं मुखम्  
अवलोक्य मुखं तेषाम् आदित्यम् अवलोकयेत्। ॥ म्क्म्_२१७ ॥  
  
यज्ञो दानं तपश् चैव स्वाध्यायः पितृतर्पणम्  
व्यर्थं भवति तत् सर्वम् ऊर्ध्वपुण्ड्रं विना कृतम्। ॥ म्क्म्_२१८ ॥  
  
गोपीचन्दनलिप्ताङ्गो यं यं पश्यति चक्षुषा  
तं तं शुद्धं विजानीयान् नात्र कार्या विचारणा। ॥ म्क्म्_२१९ ॥  
  
आस्फोटयन्ति पितरः प्रनृत्यन्ति पितामहाः  
वैष्णवो ऽस्मत्कुले जातः स नः सन्तारयिष्यति। ॥ म्क्म्_२२० ॥  
  
जीवितं विष्णुभक्तस्य वरं पञ्चदिनान्य् अपि  
न तु कल्पसहस्रैस् तु भक्तिहीनस्य केशवे। ॥ म्क्म्_२२१ ॥  
  
किं तेन जातमात्रेण भूभारेणान्नशत्रुणा  
यो जातो नार्चयेद् विष्णुं न स्मरेन् नापि कीर्तयेत्। ॥ म्क्म्_२२२ ॥  
  
यो ददाति द्विजातिभ्यश् चन्दनं गोपिमर्दितम्  
अपि सर्षपमात्रेण पुनात्य् आसप्तमं कुलम्। ॥ म्क्म्_२२३ ॥  
  
ज्ञानी च कर्माणि सदो ऽदितानि  
कुर्याद् अकामः सततं भवेत्। ॥ म्क्म्_२२४ ॥  
  
अतीतानागतज्ञानी त्रैलोक्योद्वरणक्षमः  
एतादृशो ऽपि ना ऽचारं श्रौतं स्मार्तं परित्यजेत्। ॥ म्क्म्_२२५ ॥  
  
यद् एव विद्यया करोति श्रद्धयोपनिषदा  
सद् एव वीर्यवत्तरं भवति। ॥ म्क्म्_२२६ ॥  
  
कुर्वन् एवेह कर्माणि जिजीविषेच् छतं समाः  
एवं त्वयि नान्यथेतो ऽस्ति न कर्म लिप्यते नरे। ॥ म्क्म्_२२७ ॥  
  
आचारश् चैव साधूनाम् आत्मनस् तुष्टिर् एव च  
वेदप्रणिहितो धर्मो ह्य् अधर्मस् तद्विपर्ययः। ॥ म्क्म्_२२८ ॥  
  
निष्कामं ज्ञानपूर्वं तु निवृत्तम् इह चोच्यते  
निवृत्तं सेवमानस् तु ब्रह्माभ्येति सनातनम्। ॥ म्क्म्_२२९ ॥  
  
इति कृष्णामृतमहार्णवः समाप्तः  
  
  
  
  
  
