---
title: 'Kulasekhara: Mukundamala'

---
## Intro
  
  
  
  
 Kulasekhara: Mukundamala   
  
  
  
  
Kulasekhara: Mukundamala  
Based on Stotramālā, ed. P.B. Anangaracarya,  
Kanchipuram : Granthamala Office 1949, pp. 1-4.  
  
  
  
Input by Aleksandar Uskokov  
  
  
  
  
  


## पाठः
  
  
  
  
  
  
  
  
घुष्यते यस्य नगरे रङ्गयात्रा दिने दिने  ।  
तम् अहं शिरसा वन्दे राजानं कुलशेखरम्  ॥  
  
  
श्रीवल्लभेति वरदेति दयापरेति भक्तप्रियेति भवलुण्ठनकोविदेति  ।  
नाथेति नागशयनेति जगन्निवासेत्य् आलापिनं प्रतिदिनं कुरु मां मुकुन्द  ॥ क्मुक्म्_१ ॥  
  
जयतु जयतु देवो देवकीनन्दनो ऽयं जयतु जयतु कृष्णो वृष्णिवंशप्रदीपः  ।  
जयतु जयतु मेघश्यामलः कोमलाङ्गो जयतु जयतु पृथ्वीभारनाशो मुकुन्दः  ॥ क्मुक्म्_२ ॥  
  
मुकुन्द मूर्ध्ना प्रणिपत्य याचे भवन्तम् एकान्तम् इयन्तम् अर्थम्  ।  
अविस्मृतिस् त्वच्चरणारविन्दे भवे भवे मे ऽस्तु भवत्प्रसादात्  ॥ क्मुक्म्_३ ॥  
  
नाहं वन्दे तव चरणयोर् द्वन्द्वम् अद्वन्द्वहेतोः कुम्भीपाकं गुरुम् अपि हरे नारकं नापनेतुम्  ।  
रम्या रामा मृदुतनुलता नन्दने नापि रन्तुं भावे भावे हृदयभवने भावयेयं भवन्तम्  ॥ क्मुक्म्_४ ॥  
  
नास्था धर्मे न वसुनिचये नैव कामोपभोगे यद् भाव्यं तद् भवतु भगवन् पूर्वकर्मानुरूपम्  ।  
एतत् प्रार्थ्यं मम बहु-मतं जन्मजन्मान्तरे ऽपि त्वत्पादाम्भोरुहयुगगता निश्चला भक्तिर् अस्तु  ॥ क्मुक्म्_५ ॥  
  
दिवि वा भुवि वा ममास्तु वासो नरके वा नरकान्तक प्रकामम्  ।  
अवधीरितशारदारविन्दौ चरणौ ते मरणे ऽपि चिन्तयामि  ॥ क्मुक्म्_६ ॥  
  
कृष्ण त्वदीयपदपङ्कजपञ्जरान्तर् अद्यैव मे विशतु मानसराजहंसः  ।  
प्राणप्रयाणसमये कफवातपित्तैः कण्ठावरोधनविधौ स्मरणं कुतस् ते  ॥ क्मुक्म्_७ ॥  
  
चिन्तयामि हरिम् एव सन्ततं मन्दमन्दहासिताननाम्बुजम्  ।  
नन्दगोपतनयं परात् परं नारदादिमुनिवृन्दवन्दितम्  ॥ क्मुक्म्_८ ॥  
  
करचरणसरोजे कान्तिमन्नेत्रमीने श्रममुषि भुजवीचिव्याकुले ऽगाधमार्गे  ।  
हरिसरसि विगाह्यापीय तेजोजलौघं भवमरुपरिखिन्नः खेदम् अद्य त्यजामि  ॥ क्मुक्म्_९ ॥  
  
सरसिजनयने सशङ्खचक्रे मुरभिदि मा विरमस्व चित्त रन्तुम्  ।  
सुखतरम् अपरं न जातु जाने हरिचरणस्मरणामृतेन तुल्यम्  ॥ क्मुक्म्_१० ॥  
  
माभीर् मन्दमनो विचिन्त्य बहुधा यामीश् चिरं यातना नामी नः प्रभवन्ति पापरिपवः स्वामी ननु श्रीधरः  ।  
आलस्यं व्यपनीय भक्तिसुलभं ध्यायस्व नारायणं लोकस्य व्यसनापनोदनकरो दासस्य किं न क्षमः  ॥ क्मुक्म्_११ ॥  
  
भवजलधिगतानां द्वन्द्ववाताहतानां सुतदुहितृकलत्रत्राणभारार्दितानाम्  ।  
विषमविषयतोये मज्जताम् अप्लवानां भवतु शरणम् एको विष्णुपोतो नराणाम्  ॥ क्मुक्म्_१२ ॥  
  
भवजलधिम् अगाधं दुस्तरं निस्तरेयं कथम् अहम् इति चेतो मा स्म गाः कातरत्वम्  ।  
सरसिजदृशि देवे तावकी भक्तिर् एका नरकभिदि निषण्णा तारयिष्यत्य् अवश्यम्  ॥ क्मुक्म्_१३ ॥  
  
तृष्णातोये मदनपवनोद्धूतमोहोर्मिमाले दारावर्ते तनयसहजग्राहसङ्घाकुले च  ।  
संसाराख्ये महति जलधौ मज्जतां नस् त्रिधामन् पादाम्भोजे वरद भवतो भक्तिनावं प्रयच्छ  ॥ क्मुक्म्_१४ ॥  
  
मा द्राक्षं क्षीणपुण्यान् क्षणम् अपि भवतो भक्तिहीनान् पदाब्जे मा श्रौषं श्राव्यबन्धं तव चरितम् अपास्यान्यद् आख्यानजातम्  ।  
मा स्मार्षं माधव त्वाम् अपि भुवनपते चेतसापह्नुवानान् मा भूवं त्वत्सपर्याव्यतिकररहितो जन्मजन्मान्तरे ऽपि  ॥ क्मुक्म्_१५ ॥  
  
जिह्वे कीर्तय केशवं मुररिपुं चेतो भज श्रीधरं पाणिद्वन्द्व समर्चयाच्युतकथाः श्रोत्रद्वय त्वं शृणु  ।  
कृष्णं लोकय लोचनद्वय हरेर् गच्छाङ्घ्रियुग्मालयं जिघ्र घ्राण मुकुन्दपादतुलसीं मूर्धन् नमाधोक्षजम्  ॥ क्मुक्म्_१६ ॥  
  
हे लोकाः शृणुत प्रसूतिमरणव्याधेश् चिकित्साम् इमां योगज्ञाः समुदाहरन्ति मुनयो यां याज्ञवल्क्यादयः  ।  
अन्तर्ज्योतिर् अमेयम् एकम् अमृतं कृष्णाख्यम् आपीयतां तत् पीतं परमौषधं वितनुते निर्वाणम् आत्यन्तिकम्  ॥ क्मुक्म्_१७ ॥  
  
हे मर्त्याः परमं हितं शृणुत वो वक्ष्यामि सङ्क्षेपतः संसारार्णवम् आपदूर्मिबहुलं सम्यक् प्रविश्य स्थिताः  ।  
नानाज्ञानम् अपास्य चेतसि नमो नारायणायेत्य् अमुं मन्त्रं सप्रणवं प्रणामसहितं प्रावर्तयध्वं मुहुः  ॥ क्मुक्म्_१८ ॥  
  
पृथ्वी रेणुर् अणुः पयांसि कणिकाः फल्गुः स्फुलिङ्गो लघुः तेजो निःश्वसनं मरुत् तनुतरं रन्ध्रं सुसूक्ष्मं नभः  ।  
क्षुद्रा रुद्रपितामहप्रभृतयः कीटाः समस्ताः सुराः दृष्टे यत्र स तावको विजयते भूमावधूतावधिः  ॥ क्मुक्म्_१९ ॥  
  
बद्धेनाञ्जलिना नतेन शिरसा गात्रैः सरोमोद्गमैः कण्ठेन स्वरगद्गदेन नयनेनोद्गीर्णबाष्पाम्बुना  ।  
नित्यं त्वच्चरणारविन्दयुगलध्यानामृतास्वादिनाम् अस्माकं सरसीरुहाक्ष सततं सम्पद्यतां जीवितम्  ॥ क्मुक्म्_२० ॥  
  
हे गोपालक हे कृपाजलनिधे हे सिन्धुकन्यापते हे कंसान्तक हे गजेन्द्रकरुणापारीण हे माधव  ।  
हे रामानुज हे जगत्त्रयगुरो हे पुण्डरीकाक्ष मां हे गोपीजननाथ पालय परं जानामि न त्वां विना  ॥ क्मुक्म्_२१ ॥  
  
भक्तापायभुजाङ्गगारुडमणिस् त्रैलोक्यरक्षामणिर् गोपीलोचनचातकाम्बुदमणिः सौन्दर्यमुद्रामणिः  ।  
यः कान्तामणिरुक्मिणीघनकुचद्वन्द्वैकभूषामणिः श्रेयो देवशिखामणिर् दिशतु नो गोपालचूडामणिः  ॥ क्मुक्म्_२२ ॥  
  
शत्रुच्छेदैकमन्त्रं सकलम् उपनिषद्वाक्यसम्पूज्यमन्त्रं संसारोत्तारमन्त्रं समुपचिततमसः सङ्घनिर्याणमन्त्रम्  ।  
सर्वैश्वर्यैकमन्त्रं व्यसनभुजगसन्दष्टसन्त्राणमन्त्रं जिह्वे श्रीकृष्णमन्त्रं जप जप सततं जन्मसाफल्यमन्त्रम्  ॥ क्मुक्म्_२३ ॥  
  
व्यामोहप्रशमौषधं मुनिमनोवृत्तिप्रवृत्त्यौषधं दैत्येन्द्रार्तिकरौषधं त्रिभुवने सञ्जीवनैकौषधम्  ।  
भक्तात्यन्तहितौषधं भवभयप्रध्वंसनैकौषधं श्रेयःप्राप्तिकरौषधं पिब मनः श्रीकृष्णदिव्यौषधम्  ॥ क्मुक्म्_२४ ॥  
  
आम्नायाभ्यसनान्य् अरण्यरुदितं वेदव्रतान्य् अन्वहं मेदश्छेदफलानि पूर्तविधयः सर्वे हुतं भस्मनि  ।  
तीर्थानाम् अवगाहनानि च गजस्नानं विना यत्पद-द्वन्द्वाम्भोरुहसंस्मृतीर् विजयते देवः स नारायणः  ॥ क्मुक्म्_२५ ॥  
  
श्रीमन्नाम प्रोच्य नारायणाख्यं के न प्रापुर् वाञ्छितं पापिनो ऽपि  ।  
हा नः पूर्वं वाक् प्रवृत्ता न तस्मिंस् तेन प्राप्तं गर्भवासादिदुःखम्  ॥ क्मुक्म्_२६ ॥  
  
मज्जन्मनः फलम् इदं मधुकैटभारे मत्प्रार्थनीयमदनुग्रह एष एव  ।  
त्वद्भृत्यभृत्यपरिचारकभृत्यभृत्य-भृत्यस्य भृत्य इति मां स्मर लोकनाथ  ॥ क्मुक्म्_२७ ॥  
  
नाथे नः पुरुषोत्तमे त्रिजगतां एकाधिपे चेतसा सेव्ये स्वस्य पदस्य दातरि सुरे नारायणे तिष्ठति  ।  
यं कञ्चित् पुरुषाधमं कतिपयग्रामेशम् अल्पार्थदं सेवायै मृगयामहे नरम् अहो मूका वराका वयम्  ॥ क्मुक्म्_२८ ॥  
  
मदन परिहर स्थितिं मदीये मनसि मुकुन्दपदारविन्दधाम्नि  ।  
हरनयनकृशानुना कृशो ऽसि स्मरसि न चक्रपराक्रमं मुरारेः  ॥ क्मुक्म्_२९ ॥  
  
तत्त्वं ब्रुवाणानि परं परस्तान् मधु क्षरन्तीव सतां फलानि  ।  
प्रावर्तय प्राञ्जलिर् अस्मि जिह्वे नामानि नारायणगोचराणि  ॥ क्मुक्म्_३० ॥  
  
इदं शरीरं परिणामपेशलं पतत्य् अवश्यं श्लथसन्धिजर्जरम्  ।  
किम् औषधैः क्लिश्यसि मूढ दुर्मते निरामयं कृष्णरसायनं पिब  ॥ क्मुक्म्_३१ ॥  
  
दारा वाराकरवरसुता ते तनूजो विरिञ्चः स्तोता वेदस् तव सुरगणो भृत्यवर्गः प्रसादः  ।  
मुक्तिर् माया जगद् अविकलं तावकी देवकी ते माता मित्रं बलरिपुसुतस् त्वय्य् अतो ऽन्यन् न जाने  ॥ क्मुक्म्_३२ ॥  
  
कृष्णो रक्षतु नो जगत्त्रयगुरुः कृष्णं नमस्याम्य् अहं कृष्णेनामरशत्रवो विनिहताः कृष्णाय तस्मै नमः  ।  
कृष्णाद् एव समुत्थितं जगद् इदं कृष्णस्य दासो ऽस्म्य् अहं कृष्णे तिष्ठति सर्वम् एतद् अखिलं हे कृष्ण संरक्ष माम्  ॥ क्मुक्म्_३३ ॥  
  
स त्वं प्रसीद भगवन् कुरु मय्य् अनाथे विष्णो कृपां परमकारुणिकः किल त्वम्  ।  
संसारसागरनिमग्नम् अनन्त दीनम् उद्धर्तुम् अर्हसि हरे पुरुषोत्तमो ऽसि  ॥ क्मुक्म्_३४ ॥  
  
नमामि नारायणपादपङ्कजं करोमि नारायणपूजनं सदा  ।  
वदामि नारायणनाम निर्मलं स्मरामि नारायणतत्त्वम् अव्ययम्  ॥ क्मुक्म्_३५ ॥  
  
श्रीनाथ नारायण वासुदेव श्रीकृष्ण भक्तप्रिय चक्रपाणे  ।  
श्रीपद्मनाभाच्युत कैटभारे श्रीराम पद्माक्ष हरे मुरारे  ॥ क्मुक्म्_३६ ॥  
  
अनन्त वैकुण्ठ मुकुन्द कृष्ण गोविन्द दामोदर माधवेति  ।  
वक्तुं समर्थो ऽपि न वक्ति कश्चिद् अहो जनानां व्यसनाभिमुख्यम्  ॥ क्मुक्म्_३७ ॥  
  
ध्यायन्ति ये विष्णुम् अनन्तम् अव्ययं हृत्पद्ममध्ये सततं व्यवस्थितम्  ।  
समाहितानां सतताभय-प्रदं ते यान्ति सिद्धिं परमां तु वैष्णवीम्  ॥ क्मुक्म्_३८ ॥  
  
क्षीरसागरतरङ्गशीकरा-सारतारकितचारुमूर्तये  ।  
भोगिभोगशयनीयशायिने माधवाय मधुविद्विषे नमः  ॥ क्मुक्म्_३९ ॥  
  
यस्य प्रियौ श्रुतिधरौ कविलोकवीरौ मित्रे द्विजन्मवरपद्मशराव् अभूताम्  ।  
तेनाम्बुजाक्षचरणाम्बुजषट्पदेन राज्ञा कृता कृतिर् इयं कुलशेखरेण  ॥ क्मुक्म्_४० ॥  
  
  
  
  
  
  
