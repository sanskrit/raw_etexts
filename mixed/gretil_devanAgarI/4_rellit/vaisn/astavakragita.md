---
title: Astavakragita

---
## Intro
  
  
  
  
Astavakragita  
  
  
  
  
  
Astavakragita  
  
  
Input by John Richards  
with corrections by Robert Drecogna  
  
  
  
PLAIN TEXT VERSION  
  
  
  
  
  


## पाठः
  
  
  
  
  
  
  
  
अष्टावक्रगीता  
  
  
जनक उवाच  
कथं ज्ञानम् अवाप्तो ऽति कथं मुक्तिर् भविष्यति  ।  
वैराग्यं च कथं प्राप्तम् एतद् ब्रूहि मम प्रभो  ॥ अव्ग्_१।१ ॥  
  
अष्टावक्र उवाच  
मुक्तिम् इच्छसि चेत् तात विषयान् विषवत् त्यज  ।  
क्षमार्जवदयातोष-सत्यं पीयूषवद् भज  ॥ अव्ग्_१।२ ॥  
न पृथ्वी न जलं नाग्निर् न वायुर् द्यौर् न वा भवान्  ।  
एषां साक्षिणम् आत्मानं चिद्-रूपं विद्धि मुक्तये  ॥ अव्ग्_१।३ ॥  
यदि देहं पृथक् कृत्य चिति विश्राम्य तिष्ठसि  ।  
अधुनैव सुखी शान्तो बन्ध-मुक्तो भविष्यसि  ॥ अव्ग्_१।४ ॥  
न त्वं विप्रादिको वर्णो नाश्रमी नाक्ष-गोचरः  ।  
असङ्गो ऽसि निराकारो विश्व-साक्षी सुखी भव  ॥ अव्ग्_१।५ ॥  
धर्माधर्मौ सुखं दुःखं मानसानि न ते विभो  ।  
न कर्तासि न भोक्तासि मुक्त एवासि सर्वदा  ॥ अव्ग्_१।६ ॥  
एको द्रष्टासि सर्वस्य मुक्त-प्रायो ऽसि सर्वदा  ।  
अयम् एव हि ते बन्धो द्रष्टारं पश्यसीतरम्  ॥ अव्ग्_१।७ ॥  
अहं कर्तेत्य् अहं-मान-महा-कृष्णाहि-दंशितः  ।  
नाहं कर्तेति विश्वासामृतं पीत्वा सुखी भव  ॥ अव्ग्_१।८ ॥  
एको विशुद्ध-बोधो ऽहम् इति निश्चय-वह्निना  ।  
प्रज्वाल्याज्ञान-गहनं वीत-सोकः सुखी भव  ॥ अव्ग्_१।९ ॥  
यत्र विश्वम् इदं भाति कल्पितं रज्जु-सर्पवत्  ।  
आनन्द-परमानन्दः स बोधस् त्वं सुखं चर  ॥ अव्ग्_१।१० ॥  
मुक्ताभिमानी मुक्तो हि बद्धो बद्धाभिमान्य् अपि  ।  
किं वदन्तीह सत्ये ऽयं या मतिः सा गतिर् भवेत्  ॥ अव्ग्_१।११ ॥  
आत्मा साक्षी विभुः पूर्ण एको मुक्तश् चिद् अक्रियः  ।  
असङ्गो निस्पृहः शान्तो भ्रमात् संसारवान् इव  ॥ अव्ग्_१।१२ ॥  
कूटस्थं बोधम् अद्वैतम् आत्मानं परिभावय  ।  
आभासो ऽहं भ्रमं मुक्त्वा भावं बाह्यम् अथान्तरं  ॥ अव्ग्_१।१३ ॥  
देहाभिमान-पाशेन चिरं बद्धो ऽसि पुत्रक  ।  
बोधो ऽहं ज्ञान-खड्गेन तन् निष्कृत्य सुखी भव  ॥ अव्ग्_१।१४ ॥  
निःसङ्गो निष्क्रियो ऽसि त्वं स्व-प्रकाशो निरञ्जनः  ।  
अयम् एव हि ते बन्धः समाधिम् अनुतिष्ठसि  ॥ अव्ग्_१।१५ ॥  
त्वया व्याप्तम् इदं विश्वं त्वयि प्रोतं यथार्थतः  ।  
शुद्द्ध-बुद्ध-स्वरूपस् त्वं, मा गमः क्षुद्र-चित्तताम्  ॥ अव्ग्_१।१६ ॥  
निरपेक्षो निर्विकारो निर्भरः शीतलाशयः  ।  
अगाध-बुद्धिर् अक्षुब्धो भव चिन्-मात्र-वासनः  ॥ अव्ग्_१।१७ ॥  
साकारम् अनृतं विद्धि निराकारं तु निश्चलम्  ।  
एतत्-तत्त्वोपदेशेन न पुनर्-भव-सम्भवः  ॥ अव्ग्_१।१८ ॥  
यथैवादर्शम् अध्यस्थे रूपे ऽन्तः परितस् तु सः  ।  
तथैवास्मिन् शरीरे ऽन्तः परितः परमेश्वरः  ॥ अव्ग्_१।१९ ॥  
एकं सर्व-गतं व्योम बहिर् अन्तर् यथा घटे  ।  
नित्यं निरन्तरं ब्रह्म सर्व-भूत-गणे तथा  ॥ अव्ग्_१।२० ॥	  
  
  
_______________________________________________________________________  
  
  
जनक उवाच  
अहो निरञ्जनः शान्तो बोधो ऽहं प्रकृतेः परः  ।  
एतावन्तम् अहं कालं मोहेनैव विडम्बितः  ॥ अव्ग्_२।१ ॥  
यथा प्रकाशयाम्य् एको देहम् एनं तथा जगत्  ।  
अतो मम जगत् सर्वम् अथवा न च किञ्चन  ॥ अव्ग्_२।२ ॥  
सशरीरम् अहो विश्वं परित्यज्य मयाधुना  ।  
कुतश्चित् कौशलाद् एव परमात्मा विलोक्यते  ॥ अव्ग्_२।३ ॥  
यथा न तोयतो भिन्नास् तरङ्गाः फेन-बुद्बुदाः  ।  
आत्मनो न तथा भिन्नं विश्वम् आत्म-विनिर्गतम्  ॥ अव्ग्_२।४ ॥  
तन्तु-मात्रो भवेद् एव पटो यद्वद् विचारितः  ।  
आत्म-तन्मत्रम् एवेदं तद्वद् विश्वं विचारितम्  ॥ अव्ग्_२।५ ॥  
यथैवेक्षु-रसे कॢप्ता तेन व्याप्तैव शर्करा  ।  
तथा विश्वं मयि कॢप्तं मया व्याप्तं निरन्तरम्  ॥ अव्ग्_२।६ ॥  
आत्माज्ञानाज् जगद् भाति आत्म-ज्ञानान् न भासते  ।  
रज्ज्वज्ञानाद् अहिर् भाति तज्-ज्ञानाद् भासते न हि  ॥ अव्ग्_२।७ ॥  
प्रकाशो मे निजं रूपं नातिरिक्तो ऽस्म्य् अहं ततः  ।  
यदा प्रकाशते विश्वं तदाहम् भास एव हि  ॥ अव्ग्_२।८ ॥  
अहो विकल्पितं विश्वम् अज्ञानान् मयि भासते  ।  
रूप्यं शुक्तौ फणी रज्जौ वारि सूर्यकरे यथा  ॥ अव्ग्_२।९ ॥  
मत्तो विनिर्गतं विश्वं मय्य् एव लयम् एष्यति  ।  
मृदि कुम्भो जले वीचिः  कनके कटकं यथा  ॥ अव्ग्_२।१० ॥  
अहो अहं नमो मह्यं, विनाशो यस्य नास्ति मे  ।  
ब्रह्मादि-स्तम्ब-पर्यन्तं जगन्नाशे ऽपि तिष्ठतः  ॥ अव्ग्_२।११ ॥  
अहो अहं नमो मह्यं एको ऽहं देहवान् अपि  ।  
क्वचिन् न गन्ता नागन्ता व्याप्य विश्वम् अवस्थितः  ॥ अव्ग्_२।१२ ॥  
अहो अहं नमो मह्यं दक्षो नास्तीह मत्-समः  ।  
असंस्पृश्य शरीरेण येन विश्वं चिरं धृतम्  ॥ अव्ग्_२।१३ ॥  
अहो अहं नमो मह्यं यस्य मे नास्ति किञ्चन  ।  
अथवा यस्य मे सर्वं यद् वाङ्-मनस-गोचरम्  ॥ अव्ग्_२।१४ ॥  
ज्ञानं ज्ञेयं तथा ज्ञाता त्रितयं नास्ति वास्तवम्  ।  
अज्ञानाद् भाति यत्रेदं सो ऽहम् अस्मि निरञ्जनः  ॥ अव्ग्_२।१५ ॥  
द्वैत-मूलम् अहो दुःखं नान्यत् तस्यास्ति भेषजम्  ।  
दृश्यम् एतन् मृषा सर्वं एको ऽहं चिद्-रसो ऽमलः  ॥ अव्ग्_२।१६ ॥  
बोध-मात्रो ऽहम् अज्ञानाद् उपधिः कल्पितो मया  ।  
एवं विमृशतो नित्यं निर्विकल्पे स्थितिर् मम  ॥ अव्ग्_२।१७ ॥  
न मे बन्धो ऽस्ति मोक्षो वा भ्रान्तिः शान्ता निराश्रया  ।  
अहो मयि स्थितं विश्वं वस्तुतो न मयि स्थितम्  ॥ अव्ग्_२।१८ ॥  
स-शरीरम् इदं विश्वं न किञ्चिद् इति निश्चितम्  ।  
शुद्ध-चिन्-मात्र आत्मा च तत् कस्मिन् कल्पनाधुना  ॥ अव्ग्_२।१९ ॥  
शरीरं स्वर्ग-नरकौ बन्ध-मोक्षौ भयं तथा  ।  
कल्पना-मात्रम् एवैतत् किं मे कार्यं चिदात्मनः  ॥ अव्ग्_२।२० ॥  
अहो जन-समूहे ऽपि न द्वैतं पश्यतो मम  ।  
अरण्यम् इव संवृत्तं क्व रतिं करवाण्य् अहम्  ॥ अव्ग्_२।२१ ॥  
नाहम् देहो न मे देहो जीवो नाहम्, अहं हि चित्  ।  
अयम् एव हि मे बन्ध आसीत् या जीविते स्पृहा  ॥ अव्ग्_२।२२ ॥  
अहो भुवन-कल्लोलैर् विचित्रैर् द्राक् समुत्थितम्  ।  
मय्य् अनन्त-महाम्भोधौ चित्त-वाते समुद्यते  ॥ अव्ग्_२।२३ ॥  
मय्य् अनन्त-महाम्भोधौ चित्त-वाते प्रशाम्यति  ।  
अभाग्याज् जीव-वणिजो जगत् पोतो विनश्वरः  ॥ अव्ग्_२।२४ ॥  
मय्य् अनन्त-महाम्भोधव् आश्चर्यं जीव-वीचयः  ।  
उद्यन्ति घ्नन्ति खेलन्ति प्रविशन्ति स्वभावतः  ॥ अव्ग्_२।२५ ॥	  
  
  
_______________________________________________________________________  
  
  
  
अष्टावक्र उवाच  
अविनाशिनम् आत्मानम् एकं विज्ञाय तत्त्वतः  ।  
तवात्म-ज्ञस्य धीरस्य कथम् अर्थार्जने रतिः  ॥ अव्ग्_३।१ ॥  
आत्माज्ञानाद् अहो प्रीतिर् विषय-भ्रम-गोचरे  ।  
शुक्तेर् अज्ञानतो लोभो यथा रजत-विभ्रमे  ॥ अव्ग्_३।२ ॥  
विश्वं स्फुरति यत्रेदं तरङ्गा इव सागरे  ।  
सो ऽहम् अस्मीति विज्ञाय, किं दीन इव धावसि  ॥ अव्ग्_३।३ ॥  
श्रुत्वापि शुद्ध-चैतन्यम् आत्मानम् अतिसुन्दरम्  ।  
उपस्थेत्यन्त-संसक्तो मालिन्यम् अधिगच्छति  ॥ अव्ग्_३।४ ॥  
सर्व-भूतेषु चात्मानं सर्व-भूतानि चात्मनि  ।  
मुनेर् जानत आश्चर्यं ममत्वम् अनुवर्तते  ॥ अव्ग्_३।५ ॥  
आस्थितः परमाद्वैतं मोक्षार्थे ऽपि व्यवस्थितः  ।  
आश्चर्यं काम-वशगो विकलः केलि-शिक्षया  ॥ अव्ग्_३।६ ॥  
उद्भूतं ज्ञान-दुर्मित्रम् अवधार्यातिदुर्बलः  ।  
आश्चर्यं कामम् आकाङ्क्षेत् कालम् अन्तम् अनुश्रितः  ॥ अव्ग्_३।७ ॥  
इहामुत्र विरक्तस्य नित्यानित्य-विवेकिनः  ।  
आश्चर्यं मोक्ष-कामस्य मोक्षाद् एव विभीषिका  ॥ अव्ग्_३।८ ॥  
धीरस् तु भोज्यमानो ऽपि पीड्यमानो ऽपि सर्वदा  ।  
आत्मानं केवलं पश्यन् न तुष्यति न कुप्यति  ॥ अव्ग्_३।९ ॥  
चेष्टमानं शरीरं स्वं पश्यत्य् अन्य-शरीरवत्  ।  
संस्तवे चापि निन्दायां कथं क्षुभ्येत् महाशयः  ॥ अव्ग्_३।१० ॥  
माया-मात्रम् इदं विश्वं पश्यन् विगत-कौतुकः  ।  
अपि सन्निहिते मृत्यौ कथं त्रस्यति धीरधीः  ॥ अव्ग्_३।११ ॥  
निःस्पृहं मानसं यस्य नैराश्ये ऽपि महात्मनः  ।  
तस्यात्म-ज्ञान-तृप्तस्य तुलना केन जायते  ॥ अव्ग्_३।१२ ॥  
स्वभावाद् एव जानानो दृश्यम् एतन् न किञ्चन  ।  
इदं ग्राह्यम् इदं त्याज्यं स किं पश्यति धीरधीः  ॥ अव्ग्_३।१३ ॥  
अन्तस्-त्यक्त-कषायस्य निर्द्वन्द्वस्य निराशिषः  ।  
यद्-ऋच्छय्-आगतो भोगो न दुःखाय न तुष्टये  ॥ अव्ग्_३।१४ ॥  
  
_______________________________________________________________________  
  
  
अष्टावक्र उवाच  
हन्तात्म-ज्ञस्य धीरस्य खेलतो भोग-लीलया  ।  
न हि संसार-वाहीकैर् मूडैः सह समानता  ॥ अव्ग्_४।१ ॥  
यत् पदं प्रेप्सवो दीनाः शक्राद्याः सर्व-देवताः  ।  
अहो तत्र स्थितो योगी न हर्षम् उपगच्छति  ॥ अव्ग्_४।२ ॥  
तज्-ज्ञस्य पुण्य-पापाभ्यां स्पर्शो ह्य् अन्तर् न जायते  ।  
न ह्य् आकाशस्य धूमेन दृश्यमानापि सङ्गति  ॥ अव्ग्_४।३ ॥  
आत्मैवेदं जगत् सर्वं ज्ञातं येन महात्मना  ।  
यद्-ऋच्छया वर्त्तमानं तं निषेद्धुं क्षमेत कः  ॥ अव्ग्_४।४ ॥  
आ-ब्रह्म-स्तम्ब-पर्यन्ते भूत-ग्रामे चतुर्-विधे  ।  
विज्ञस्यैव हि सामर्थ्यम् इच्छानिच्छा-विवर्जने  ॥ अव्ग्_४।५ ॥  
आत्मानम् अद्वयं कश्चिज् जानाति जगद् ईश्वरं  ।  
यद् वेत्ति तत् स कुरुते न भयं तस्य कुत्रचित्  ॥ अव्ग्_४।६ ॥  
  
  
_______________________________________________________________________  
  
  
अष्टावक्र उवाच  
न ते सङ्गो ऽस्ति केनापि किं शुद्धस् त्यक्तुम् इच्छसि  ।  
सङ्घात-विलयं कुर्वन्न् एवम् एव लयं व्रज  ॥ अव्ग्_५।१ ॥  
उदेति भवतो विश्वं वारिधेर् इव बुद्बुदः  ।  
इति ज्ञत्वैकम् आत्मानम् एवम् एव लयं व्रज  ॥ अव्ग्_५।२ ॥  
प्रत्यक्षम् अप्य् अवस्तुत्वाद् विश्वं नास्त्य् अमले त्वयि  ।  
रज्जु-सर्प इव व्यक्तम् एवम् एव लयं व्रज  ॥ अव्ग्_५।३ ॥  
सम-दुःख-सुखः पूर्ण आशा-नैराश्ययोः समः  ।  
सम-जीवित-मृत्युः सन्न् एवम् एव लयं व्रज  ॥ अव्ग्_५।४ ॥  
  
  
_______________________________________________________________________  
  
  
अष्टावक्र उवाच  
आकाशवद् अनन्तो ऽहं घटवत् प्रकृतं जगत्  ।  
इति ज्ञानं तथैतस्य न त्यागो न ग्रहो लयः  ॥ अव्ग्_६।१ ॥  
महोदधिर् इवाहं स प्रपञ्चो वीचि-सन्निभः  ।  
इति ज्ञानं तथैतस्य न त्यागो न ग्रहो लयः  ॥ अव्ग्_६।२ ॥  
अहं स शुक्ति-सङ्काशो रूप्यवद् विश्व-कल्पना  ।  
इति ज्ञानं तथैतस्य न त्यागो न ग्रहो लयः  ॥ अव्ग्_६।३ ॥  
अहं वा सर्व-भूतेषु सर्व-भूतान्य् अथो मयि  ।  
इति ज्ञानं तथैतस्य न त्यागो न ग्रहो लयः  ॥ अव्ग्_६।४ ॥  
  
  
  
_______________________________________________________________________  
  
  
जनक उवाच  
मय्य् अनन्त-महाम्भोधौ विश्व-पोत इतस्-ततः  ।  
भ्रमति स्वान्त-वातेन न ममास्त्य् असहिष्णुता  ॥ अव्ग्_७।१ ॥  
मय्य् अनन्त-महाम्भोधौ जगद्-वीचिः स्वभावतः  ।  
उदेतु वस्तम् आयातु न मे वृद्धिर् न च क्षतिः  ॥ अव्ग्_७।२ ॥  
मय्य् अनन्त-महाम्भोधौ विश्वं नाम विकल्पना  ।  
अतिशान्तो निराकार एतद् एवाहम् आस्थितः  ॥ अव्ग्_७।३ ॥  
नात्मा भावेषु नो भावस् तत्रानन्ते निरन्जने  ।  
इत्य् असक्तो ऽस्पृहः शान्त एतद् एवाहम् आस्तितः  ॥ अव्ग्_७।४ ॥  
अहो चिन्-मात्रम् एवाहम् इन्द्र-जालोपमं जगत्  ।  
अतो मम कथं कुत्र हेयोपादेय-कल्पना  ॥ अव्ग्_७।५ ॥  
  
  
  
_______________________________________________________________________  
  
  
अष्टावक्र उवाच  
तदा बन्धो यदा चित्तं किञ्चिद् वाञ्छति षोचति  ।  
किञ्चिन् मुञ्चति गृह्णाति किञ्चिद् धृष्यति कुप्यति  ॥ अव्ग्_८।१ ॥  
तदा मुक्तिर् यदा चित्तं न वाञ्छति न शोचति  ।  
न मुञ्चति न गृह्णाति न हृष्यति न कुप्यति  ॥ अव्ग्_८।२ ॥  
तदा बन्धो यदा चित्तं सक्तं कास्व् अपि दृष्टिषु  ।  
तदा मोक्षो यदा चित्तम् असक्तं सर्व-दृष्टिषु  ॥ अव्ग्_८।३ ॥  
यदा नाहं तदा मोक्षो यदाहं बन्धनं तदा  ।  
मत्वेति हेलया किञ्चित् मा गृहाण विमुञ्च मा  ॥ अव्ग्_८।४ ॥  
  
  
  
_______________________________________________________________________  
  
  
अष्टावक्र उवाच  
कृताकृते च द्वन्द्वानि कदा शान्तानि कस्य वा  ।  
एवं ज्ञात्वेह निर्वेदाद् भव त्याग-परो ऽव्रती  ॥ अव्ग्_९।१ ॥  
कस्यापि तात धन्यस्य लोक-चेष्टावलोकनात्  ।  
जीवितेच्छा बुभुक्षा च बुभुत्सोपशमः गताः  ॥ अव्ग्_९।२ ॥  
अनित्यं सर्वम् एवेदं ताप-त्रितय-दूषितम्  ।  
असारं निन्दितं हेयम् इति निश्चित्य शाम्यति  ॥ अव्ग्_९।३ ॥  
को ऽसौ कालो वयः किं वा यत्र द्वन्द्वानि नो नृणाम्  ।  
तान्य् उपेक्ष्य यथा-प्राप्त-वर्ती सिद्धिम् अवाप्नुयात्  ॥ अव्ग्_९।४ ॥  
नाना मतं महर्षीषां साधूनां योगिनां तथा  ।  
दृष्ट्वा निर्वेदम् आपन्नः को न शाम्यति मानवः  ॥ अव्ग्_९।५ ॥  
कृत्वा मूर्ति-परिज्ञानं चैतन्यस्य न किं गुरुः  ।  
निर्वेद-समतायुक्त्या यस् तारयति संसृतेः  ॥ अव्ग्_९।६ ॥  
पश्य भूत-विकारांस् त्वं भूत-मात्रान् यथार्थतः  ।  
तत्-क्षणाद् बन्ध-निर्मुक्तः स्व-रूप-स्थो भविष्यसि  ॥ अव्ग्_९।७ ॥  
वासना एव संसार इति सर्वा विमुञ्च ताः  ।  
तत्-त्यागो वासना-त्यागात् स्थितिर् अद्य यथा तथा  ॥ अव्ग्_९।८ ॥  
  
  
  
_______________________________________________________________________  
  
  
अष्टावक्र उवाच  
विहाय वैरिणं कामम् अर्थं चानर्थ-सङ्कुलम्  ।  
धर्मम् अप्य् एतयोर् हेतुं सर्वत्रानादरं कुरु  ॥ अव्ग्_१०।१ ॥  
स्वप्नेन्द्र-जालवत् पश्य दिनानि त्रीणि पञ्च वा  ।  
मित्र-क्षेत्र-धनागार-दार-दायादि-सम्पदः  ॥ अव्ग्_१०।२ ॥  
यत्र यत्र भवेत् तृष्णा, संसारं विद्धि तत्र वै  ।  
प्रौढ-वैराग्यम् आश्रित्य वीत-तृष्णः सुखी भव  ॥ अव्ग्_१०।३ ॥  
तृष्णा-मात्रात्मको बन्धस्, तन्-नाशो मोक्ष उच्यते  ।  
भवासंसक्ति-मात्रेण प्राप्ति-तुष्टिर् मुहुर्-मुहुः  ॥ अव्ग्_१०।४ ॥  
त्वम् एकश् चेतनः शुद्धो जडं विश्वम् असत् तथा  ।  
अविद्यापि न किञ्चित् सा का बुभुत्सा तथापि ते  ॥ अव्ग्_१०।५ ॥  
राज्यं सुताः कलत्राणि शरीराणि सुखानि च  ।  
संसक्तस्यापि नष्टानि तव जन्मनि जन्मनि  ॥ अव्ग्_१०।६ ॥  
अलम् अर्थेन कामेन सुकृतेनापि कर्मणा  ।  
एभ्यः संसार-कान्तारे न विश्रान्तम् अभून् मनः  ॥ अव्ग्_१०।७ ॥  
कृतं न कति जन्मानि कायेन मनसा गिरा  ।  
दुःखम् आयासदं कर्म तद् अद्याप्य् उपरम्यताम्  ॥ अव्ग्_१०।८ ॥  
  
  
  
_______________________________________________________________________  
  
  
अष्टावक्र उवाच  
भावाभाव-विकारश् च स्व-भावाद् इति निश्चयी  ।  
निर्विकारो गत-क्लेशः सुखेनैवोपशाम्यति  ॥ अव्ग्_११।१ ॥  
ईश्वरः सर्व-निर्माता नेहान्य इति निश्चयी  ।  
अन्तर्-गलित-सर्वाशः शान्तः क्वापि न सज्जते  ॥ अव्ग्_११।२ ॥  
आपदः सम्पदः काले दैवाद् एवेति निश्चयी  ।  
तृप्तः स्वस्थेन्द्रियो नित्यं न वाञ्छति न शोचति  ॥ अव्ग्_११।३ ॥  
सुख-दुःखे जन्म-मृत्यू दैवाद् एवेति निश्चयी  ।  
साध्यादर्शी निरायासः कुर्वन्न् अपि न लिप्यते  ॥ अव्ग्_११।४ ॥  
चिन्तया जायते दुःखं नान्यथेहेति निश्चयी  ।  
तया हीनः सुखी शान्तः सर्वत्र गलित-स्पृहः  ॥ अव्ग्_११।५ ॥  
नाहं देहो न मे देहो बोधो ऽहम् इति निश्चयी  ।  
कैवल्यम् इव सम्प्राप्तो न स्मरत्य् अकृतं कृतम्  ॥ अव्ग्_११।६ ॥  
आ-ब्रह्म-स्तम्ब-पर्यन्तम् अहम् एवेति निश्चयी  ।  
निर्विकल्पः शुचिः शान्तः प्राप्ताप्राप्त-विनिर्वृतः  ॥ अव्ग्_११।७ ॥  
नानाश्चर्यम् इदं विश्वं न किञ्चिद् इति निश्चयी  ।  
निर्वासनः स्फूर्ति-मात्रो न किञ्चिद् इव शाम्यति  ॥ अव्ग्_११।८ ॥  
  
  
  
_______________________________________________________________________  
  
  
जनक उवाच  
काय-कृत्य्-आसहः पूर्वं ततो वाग्-विस्तरासहः  ।  
अथ चिन्तासहस् तस्माद् एवम् एवाहम् आस्थितः  ॥ अव्ग्_१२।१ ॥  
प्रीत्य्-अभावेन शब्दादेर् अदृश्यत्वेन चात्मनः  ।  
विक्षेपैकाग्र-हृदय एवम् एवाहं आस्थितः  ॥ अव्ग्_१२।२ ॥  
सम्-आध्यास्-आदि-विक्षिप्तौ व्यवहारः समाधये  ।  
एवं विलोक्य नियमम् एवम् एवाहम् आस्थितः  ॥ अव्ग्_१२।३ ??? ॥  
हेयोपादेय-विरहाद् एवं हर्ष-विषादयोः  ।  
अभावाद् अद्य हे ब्रह्मन्न् एवम् एवाहम् आस्थितः  ॥ अव्ग्_१२।४ ॥  
आश्रमानाश्रमं ध्यानं चित्तस्-वीकृत-वर्जनम्  ।  
विकल्पं मम वीक्ष्यैतैर् एवम् एवाहम् आस्थितः  ॥ अव्ग्_१२।५ ॥  
कर्मानुष्ठानम् अज्ञानाद् यथैवोपरमस् तथा  ।  
बुद्ध्वा संयग् इदं तत्त्वम् एवम् एवाहम् आस्थितः  ॥ अव्ग्_१२।६ ॥  
अचिन्त्यं चिन्त्यमानो ऽपि चिन्तारूपं भजत्य् असौ  ।  
त्यक्त्वा तद्-भावनं तस्माद् एवम् एवाहम् आस्थितः  ॥ अव्ग्_१२।७ ॥  
एवम् एव कृतं येन स कृतार्थो भवेद् असौ  ।  
एवम् एव स्वभावो यः स कृतार्थो भवेद् असौ  ॥ अव्ग्_१२।८ ॥  
  
  
  
_______________________________________________________________________  
  
  
जनक उवाच  
अकिञ्चन-भवं स्वास्थ्यं कौपीनत्वे ऽपि दुर्लभम्  ।  
त्यागादाने विहायास्माद् अहम् आसे यथा-सुखम्  ॥ अव्ग्_१३।१ ॥  
कुत्रापि खेदः कायस्य, जिह्वा कुत्रापि खिद्यते  ।  
मनः कुत्रापि तत् त्यक्त्वा पुरुषार्थे स्थितः सुखम्  ॥ अव्ग्_१३।२ ॥  
कृतं किम् अपि नैव स्याद् इति सञ्चिन्त्य तत्त्वतः  ।  
यदा यत् कर्तुम् आयाति तत् कृत्वासे यथा-सुखम्  ॥ अव्ग्_१३।३ ॥  
कर्म-नैष्कर्म्य-निर्बन्ध-भावा देह-स्थ-योगिनः  ।  
संयोगायोग-विरहाद् अहम् आसे यथा-सुखम्  ॥ अव्ग्_१३।४ ॥  
अर्थानर्थौ न मे स्थित्या गत्या न शयनेन वा  ।  
तिष्ठन् गच्छन् स्वपन् तस्माद् अहम् आसे यथा-सुखम्  ॥ अव्ग्_१३।५ ॥  
स्वपतो नास्ति मे हानिः सिद्धिर् यत्नवतो न वा  ।  
नाशोल्लासौ विहायास्माद् अहम् आसे यथा-सुखम्  ॥ अव्ग्_१३।६ ॥  
सुखादि-रूपा नियमं भावेष्व् आलोक्य भूरिशः  ।  
शुभाशुभे विहायास्माद् अहम् आसे यथा-सुखम्  ॥ अव्ग्_१३।७ ॥  
  
  
_______________________________________________________________________  
  
  
जनक उवाच  
प्रकृत्या शून्य-चित्तो यः प्रमादाद् भाव-भावनः  ।  
निद्रितो बोधित इव क्षीण-संस्मरणो हि सः  ॥ अव्ग्_१४।१ ॥  
क्व धनानि क्व मित्राणि क्व मे विषय-दस्यवः  ।  
क्व शास्त्रं क्व च विज्ञानं यदा मे गलिता स्पृहा  ॥ अव्ग्_१४।२ ॥  
विज्ञाते साक्षि-पुरुषे परमात्मनि चेश्वरे  ।  
नैराश्ये बन्ध-मोक्षे च न चिन्ता मुक्तये मम  ॥ अव्ग्_१४।३ ॥  
अन्तर्-विकल्प-शून्यस्य बहिः स्व-च्छन्द-चारिणः  ।  
भ्रान्तस्येव दशास् तास् तास् तादृशा एव जानते  ॥ अव्ग्_१४।४ ॥  
  
  
  
_______________________________________________________________________  
  
  
अष्टावक्र उवाच  
यथा-तथोपदेशेन कृतार्थः सत्त्व-बुद्धिमान्  ।  
आजीवम् अपि जिज्ञासुः परस् तत्र विमुह्यति  ॥ अव्ग्_१५।१ ॥  
मोक्षो विषय-वैरस्यं बन्धो वैषयिको रसः  ।  
एतावद् एव विज्ञानं यथेच्छसि तथा कुरु  ॥ अव्ग्_१५।२ ॥  
वाग्मि-प्राज्ञ-महोद्योगं जनं मूक-जडालसम्  ।  
करोति तत्त्व-बोधो ऽयम् अतस् त्यक्तो बुभुक्षुभिः  ॥ अव्ग्_१५।३ ॥  
न त्वं देहो न ते देहो भोक्ता कर्ता न वा भवान्  ।  
चिद्-रूपो ऽसि सदा साक्षी निरपेक्षः सुखं चर  ॥ अव्ग्_१५।४ ॥  
राग-द्वेषौ मनो-धर्मौ न मनस् ते कदाचन  ।  
निर्विकल्पो ऽसि बोधात्मा निर्विकारः सुखं चर  ॥ अव्ग्_१५।५ ॥  
सर्व-भूतेषु चात्मानं सर्व-भूतानि चात्मनि  ।  
विज्ञाय निरहं-कारो निर्ममस् त्वं सुखी भव  ॥ अव्ग्_१५।६ ॥  
विष्वं स्फुरति यत्रेदं तरङ्गा इव सागरे  ।  
तत् त्वम् एव न सन्देहश् चिन्-मूर्ते विज्वरो भव  ॥ अव्ग्_१५।७ ॥  
श्रद्धत्स्व तात श्रद्धत्स्व नात्र मोहं कुरुष्व भोः  ।  
ज्ञान-स्वरूपो भगवान् आत्मा त्वं प्रकृतेः परः  ॥ अव्ग्_१५।८ ॥  
गुणैः संवेष्टितो देहस् तिष्ठत्य् आयाति याति च  ।  
आत्मा न गन्ता नागन्ता किम् एनम् अनुशोचसि  ॥ अव्ग्_१५।९ ॥  
देहस् तिष्ठतु कल्पान्तं गच्छत्व् अद्यैव वा पुनः  ।  
क्व वृद्धिः क्व च वा हानिस् तव चिन्-मात्र-रूपिणः  ॥ अव्ग्_१५।१० ॥  
त्वय्य् अनन्त-महाम्भोधौ विश्व-वीचिः स्व-भावतः  ।  
उदेतु वास्तम् आयातु न ते वृद्धिर् न वा क्षतिः  ॥ अव्ग्_१५।११ ॥  
तात चिन्-मात्र-रूपो ऽसि न ते भिन्नम् इदं जगत्  ।  
अतः कस्य कथं कुत्र हेयोपादेय-कल्पना  ॥ अव्ग्_१५।१२ ॥  
एकस्मिन्न् अव्यये शान्ते चिद्-आकाशे ऽमले त्वयि  ।  
कुतो जन्म कुतः कर्म कुतो ऽहङ्कार एव च  ॥ अव्ग्_१५।१३ ॥  
यत् त्वं पश्यसि तत्रैकस् त्वम् एव प्रतिभाससे  ।  
किं पृथक् भासते स्वर्णात् कटकाङ्गद-नूपुरम्  ॥ अव्ग्_१५।१४ ॥  
अयं सो ऽहम् अयम् नाहं विभागम् इति सन्त्यज  ।  
सर्वम् आत्मेति निश्चित्य निःसङ्कल्पः सुखी भव  ॥ अव्ग्_१५।१५ ॥  
तवैवाज्ञानतो विश्वं त्वम् एकः परम्-आर्थतः  ।  
त्वत्तो ऽन्यो नास्ति संसारी नासंसारी च कश्चन  ॥ अव्ग्_१५।१६ ॥  
भ्रान्ति-मात्रम् इदं विश्वं न किञ्चिद् इति निश्चयी  ।  
निर्वासनः स्फूर्ति-मात्रो न किञ्चिद् इव शाम्यति  ॥ अव्ग्_१५।१७ ॥  
एक एव भवाम्भोधाव् आसीद् अस्ति भविष्यति  ।  
न ते बन्धो ऽस्ति मोक्षो वा कृत-कृत्यः सुखं चर  ॥ अव्ग्_१५।१८ ॥  
मा सङ्कल्प-विकल्पाभ्यां चित्तं क्षोभय चिन्-मय  ।  
उपशाम्य सुखं तिष्ठ स्वात्मन्य् आनन्द-विग्रहे  ॥ अव्ग्_१५।१९ ॥  
त्यजैव ध्यानं सर्वत्र मा किञ्चिद् धृदि धारय  ।  
आत्मा त्वं मुक्त एवासि किं विमृश्य करिष्यसि  ॥ अव्ग्_१५।२० ॥  
  
  
  
_______________________________________________________________________  
  
  
अष्टावक्र उवाच  
आचक्ष्व शृणु वा तात नाना-शास्त्राण्य्-अनेकशः  ।  
तथापि न तव स्वास्थ्यं सर्व-विस्मरणाद् ऋते  ॥ अव्ग्_१६।१ ॥  
भोगं कर्म समाधिं वा कुरु विज्ञ तथापि ते  ।  
चित्तं निरस्त-सर्वाशम् अत्यर्थं रोचयिष्यति  ॥ अव्ग्_१६।२ ॥  
आयासात् सकलो दुःखी नैनं जानाति कश्चन  ।  
अनेनैवोपदेशेन धन्यः प्राप्नोति निर्वृतिम्  ॥ अव्ग्_१६।३ ॥  
व्यापारे खिद्यते यस् तु निमेषोन्मेषयोर् अपि  ।  
तस्यालस्यधुरीणस्य सुखं नान्यस्य कस्यचित्  ॥ अव्ग्_१६।४ ॥  
इदं कृतम् इदं नेति द्वन्द्वैर् मुक्तं यदा मनः  ।  
धर्मार्थ-काम-मोक्षेषु निरपेक्षं तदा भवेत्  ॥ अव्ग्_१६।५ ॥  
विरक्तो विषय-द्वेष्टा रागी विषय-लोलुपः  ।  
ग्रह-मोक्ष-विहीनस् तु न विरक्तो न रागवान्  ॥ अव्ग्_१६।६ ॥  
हेयोपादेयता तावत् संसार-विटपाङ्कुरः  ।  
स्पृहा जीवति यावद् वै निर्विचारदशास्पदम्  ॥ अव्ग्_१६।७ ॥  
प्रवृत्तौ जायते रागो निर्वृत्तौ द्वेष एव हि  ।  
निर्द्वन्द्वो बालवद् धीमान् एवम् एव व्यव-स्थितः  ॥ अव्ग्_१६।८ ॥  
हातुम् इच्छति संसारं रागी दुःख-जिहासया  ।  
वीत-रागो हि निर्दुःखस् तस्मिन्न् अपि न खिद्यति  ॥ अव्ग्_१६।९ ॥  
यस्याभिमानो मोक्षे ऽपि देहे ऽपि ममता तथा  ।  
न च ज्ञानी न वा योगी केवलं दुःखभाग् असौ  ॥ अव्ग्_१६।१० ॥  
हरो यद्य् उपदेष्टा ते हरिः कमल-जो ऽपि वा  ।  
तथापि न तव स्वास्थ्यं सर्व-विस्मरणाद् ऋते  ॥ अव्ग्_१६।११ ॥  
  
  
  
_______________________________________________________________________  
  
  
अष्टावक्र उवाच  
तेन ज्ञान-फलं प्राप्तं योगाभ्यास-फलं तथा  ।  
तृप्तः स्वच्छेन्द्रियो नित्यम् एकाकी रमते तु यः  ॥ अव्ग्_१७।१ ॥  
न कदाचिज् जगत्य् अस्मिंस् तत्त्व-ज्ञो हन्त खिद्यति  ।  
यत एकेन तेनेदं पूर्णं ब्रह्माण्ड-मण्डलम्  ॥ अव्ग्_१७।२ ॥  
न जातु विषयाः के ऽपि स्वारामं हर्षयन्त्य् अमी  ।  
सल्लकी-पल्लव-प्रीतम् इवेभं निम्ब-पल्लवाः  ॥ अव्ग्_१७।३ ॥  
यस् तु भोगेषु भुक्तेषु न भवत्य् अधिवासितः  ।  
अभुक्तेषु निराकाङ्क्षी तादृशो भव-दुर्लभः  ॥ अव्ग्_१७।४ ॥  
बुभुक्षुर् इह संसारे मुमुक्षुर् अपि दृश्यते  ।  
भोग-मोक्ष-निराकाङ्क्षी विरलो हि महाशायः  ॥ अव्ग्_१७।५ ॥  
धर्मार्थ-काम-मोक्षेषु जीविते मरणे तथा  ।  
कस्याप्य् उदार-चित्तस्य हेयोपादेयता न हि  ॥ अव्ग्_१७।६ ॥  
वाञ्छा न विश्व-विलये न द्वेषस् तस्य च स्थितौ  ।  
यथा जीविकया तस्माद् धन्य आस्ते यथा सुखं  ॥ अव्ग्_१७।७ ॥  
कृतार्थो ऽनेन ज्ञानेनेत्य् एवं गलित-धीः कृती  ।  
पश्यन् शृण्वन् स्पृशन् जिघ्रन्न् अश्नन्न् अस्ते यथा सुखं  ॥ अव्ग्_१७।८ ॥  
शून्या दृष्टिर् वृथा चेष्टा विकलानीन्द्रियाणि च  ।  
न स्पृहा न विरक्तिर् वा क्षीण-संसार-सागरे  ॥ अव्ग्_१७।९ ॥  
न जगर्ति न निद्राति नोन्मीलति न मीलति  ।  
अहो पर-दशा क्वापि वर्तते मुक्त-चेतसः  ॥ अव्ग्_१७।१० ॥  
सर्वत्र दृश्यते स्व-स्थः सर्वत्र विमलाशयः  ।  
समस्त-वासना मुक्तो मुक्तः सर्वत्र राजते  ॥ अव्ग्_१७।११ ॥  
पश्यन् शृण्वन् स्पृशन् जिघ्रन्न् अश्नन् गृह्णन् वदन्व्रजन्  ।  
ईहितानीहितैर् मुक्तो मुक्त एव महाशयः  ॥ अव्ग्_१७।१२ ॥  
न निन्दति न च स्तौति न हृष्यति न कुप्यति  ।  
न ददाति न गृह्णाति मुक्तः सर्वत्र नीरसः  ॥ अव्ग्_१७।१३ ॥  
सानुरागां स्त्रियं दृष्ट्वा मृत्युं वा समुपस्थितम्  ।  
अविह्वल-मनाः स्व-स्थो मुक्त एव महाशयः  ॥ अव्ग्_१७।१४ ॥  
सुखे दुःखे नरे नार्यां सम्पत्सु च विपत्सु च  ।  
विशेषो नैव धीरस्य सर्वत्र सम-दर्शिनः  ॥ अव्ग्_१७।१५ ॥  
न हिंसा नैव कारुण्यं नौद्धत्यं न च दीनता  ।  
नाश्चर्यं नैव च क्षोभः क्षीण-संसरणे नरे  ॥ अव्ग्_१७।१६ ॥  
न मुक्तो विषय-द्वेष्टा न वा विषय-लोलुपः  ।  
असंसक्त-मना नित्यं प्राप्ताप्राप्तम् उपाश्नुते  ॥ अव्ग्_१७।१७ ॥  
समाधानासमाधान-हिताहित-विकल्पनाः  ।  
शून्य-चित्तो न जानाति कैवल्यम् इव संस्थितः  ॥ अव्ग्_१७।१८ ॥  
निर्ममो निरहङ्कारो न किञ्चिद् इति निश्चितः  ।  
अन्तर्-गलित-सर्वाशः कुर्वन्न् अपि करोति न  ॥ अव्ग्_१७।१९ ॥  
मनः-प्रकाश-सम्मोह-स्वप्न-जाड्य-विवर्जितः  ।  
दशां काम् अपि सम्प्राप्तो भवेद् गलित-मानसः  ॥ अव्ग्_१७।२० ॥  
  
  
  
_______________________________________________________________________  
  
अष्टावक्र उवाच  
यस्य बोधोदये तावत् स्वप्नवद् भवति भ्रमः  ।  
तस्मै सुखैक-रूपाय नमः शान्ताय तेजसे  ॥ अव्ग्_१८।१ ॥  
अर्जयित्वाखिलान् अर्थान् भोगान् आप्नोति पुष्कलान्  ।  
न हि सर्व-परित्यागम् अन्तरेण सुखी भवेत्  ॥ अव्ग्_१८।२ ॥  
कर्तव्य-दुःख-मार्तण्ड-ज्वालाद् अग्धान्तरात्मनः  ।  
कुतः प्रशम-पीयूष-धारासारम् ऋते सुखम्  ॥ अव्ग्_१८।३ ॥  
भवो ऽयं भावना-मात्रो न किञ्चित् परम्-अर्थतः  ।  
नास्त्य् अभावः स्व-भावनां भावाभाव-विभाविनाम्  ॥ अव्ग्_१८।४ ॥  
न दूरं न च सङ्कोचाल् लब्धम् एवात्मनः पदम्  ।  
निर्विकल्पं निरायासं निर्विकारं निरञ्जनम्  ॥ अव्ग्_१८।५ ॥  
व्यामोह-मात्र-विरतौ स्वरूपादान-मात्रतः  ।  
वीतशोका विराजन्ते निरावरण-दृष्टयः  ॥ अव्ग्_१८।६  ॥  
समस्तं कल्पना-मात्रम् आत्मा मुक्तः सनातनः  ।  
इति विज्ञाय धीरो हि किम् अभ्यस्यति बालवत्  ॥ अव्ग्_१८।७ ॥  
आत्मा ब्रह्मेति निश्चित्य भावाभावौ च कल्पितौ  ।  
निष्कामः किं विजानाति किं ब्रूते च करोति किं  ॥ अव्ग्_१८।८ ॥  
अयं सो ऽहम् अयं नाहम् इति क्षीणा विकल्पनाः  ।  
सर्वम् आत्मेति निश्चित्य तूष्णी-भूतस्य योगिनः  ॥ अव्ग्_१८।९ ॥  
न विक्षेपो न चैकाग्र्यं नातिबोधो न मूढता  ।  
न सुखं न च वा दुःखम् उपशान्तस्य योगिनः  ॥ अव्ग्_१८।१० ॥  
स्वाराज्ये भैक्ष-वृत्तौ च लाभालाभे जने वने  ।  
निर्विकल्प-स्वभावस्य न विषेसो ऽस्ति योगिनः  ॥ अव्ग्_१८।११ ॥  
क्व धर्मः क्व च वा कामः क्व चार्थः क्व विवेकिता  ।  
इदं कृतम् इदं नेति द्वन्द्वैर् मुक्तस्य योगिनः  ॥ अव्ग्_१८।१२ ॥  
कृत्यं किम् अपि नैवास्ति न कापि हृदि रञ्जना  ।  
यथा-जीवनम् एवेह जीवन्-मुक्तस्य योगिनः  ॥ अव्ग्_१८।१३ ॥  
क्व मोहः क्व च वा विश्वं क्व तद् ध्यानं क्व मुक्तता  ।  
सर्व-सङ्कल्प-सीमायां विश्रान्तस्य महात्मनः  ॥ अव्ग्_१८।१४ ॥  
येन विश्वम् इदं दृष्टं स नास्तीति करोतु वै  ।  
निर्वासनः किं कुरुते पश्यन्न् अपि न पश्यति  ॥ अव्ग्_१८।१५ ॥  
येन दृष्टं परं ब्रह्म सो ऽहं ब्रह्मेति चिन्तयेत्  ।  
किं चिन्तयति निश्चिन्तो द्वितीयं यो न पश्यति  ॥ अव्ग्_१८।१६ ॥  
दृष्टो येनात्म-विक्षेपो निरोधं कुरुते त्व् असौ  ।  
उदारस् तु न विक्षिप्तः साध्याभावात् करोति किम्  ॥ अव्ग्_१८।१७ ॥  
धीरो लोक-विपर्यस्तो वर्त्तमानो ऽपि लोकवत्  ।  
न समाधिं न विक्षेपं न लेपं स्वस्य पश्यति  ॥ अव्ग्_१८।१८ ॥  
भावाभाव-विहीनो यस् तृप्तो निर्वासनो बुधः  ।  
नैव किञ्चित् कृतं तेन लोक-दृष्ट्या विकुर्वता  ॥ अव्ग्_१८।१९ ॥  
प्रवृत्तौ वा निर्वृत्तौ वा नैव धीरस्य दुर्ग्रहः  ।  
यदा यत् कर्तुम् आयाति तत्कृत्वा तिष्ठतः सुखम्  ॥ अव्ग्_१८।२० ॥  
निर्वासनो निरालम्बः स्वच्छन्दो मुक्त-बन्धनः  ।  
क्षिप्तः संस्कार-वातेन चेष्टते शुष्क-पर्णवत्  ॥ अव्ग्_१८।२१ ॥  
असंसारस्य तु क्वापि न हर्षो न विषादिता  ।  
स शीतल-मना नित्यं विदेह इव राजते  ॥ अव्ग्_१८।२२ ॥  
कुत्रापि न जिहासास्ति नाशो वापि न कुत्रचित्  ।  
आत्मारामस्य धीरस्य शीतलाच्छतरात्मनः  ॥ अव्ग्_१८।२३ ॥  
प्रकृत्या शून्य-चित्तस्य कुर्वतो ऽस्य यद्-ऋच्छया  ।  
प्राकृतस्येव धीरस्य न मानो नावमानता  ॥ अव्ग्_१८।२४ ॥  
कृतं देहेन कर्मेदं न मया शुद्ध-रूपिणा  ।  
इति चिन्तानुरोधी यः कुर्वन्न् अपि करोति न  ॥ अव्ग्_१८।२५ ॥  
अतद्-वादीव कुरुते न भवेद् अपि बालिशः  ।  
जीवन्-मुक्तः सुखी श्रीमान् संसरन्न् अपि शोभते  ॥ अव्ग्_१८।२६ ॥  
नाना-विचार-सुश्रान्तो धीरो विश्रान्तिम् आगतः  ।  
न कल्पते न जानाति न शृणोति न पश्यति  ॥ अव्ग्_१८।२७ ॥  
असमाधेर् अविक्षेपान् न मुमुक्षुर् न चेतरः  ।  
निश्चित्य कल्पितं पश्यन् ब्रह्मैवास्ते महाशयः  ॥ अव्ग्_१८।२८ ॥  
यस्यान्तः स्याद् अहङ्कारो न करोति करोति सः  ।  
निरहङ्कार-धीरेण न किञ्चिद् अकृतं कृतम्  ॥ अव्ग्_१८।२९ ॥  
नोद्विग्नं न च सन्तुष्टम् अकर्तृ स्पन्द-वर्जितम्  ।  
निराशं गत-सन्देहं चित्तं मुक्तस्य राजते  ॥ अव्ग्_१८।३० ॥  
निर्ध्यातुं चेष्टितुं वापि यच् चित्तं न प्रवर्त्तते  ।  
निर्निमित्तम् इदं किन् तु निर्ध्यायति विचेष्टते  ॥ अव्ग्_१८।३१ ॥  
तत्त्वं यथार्थम् आकर्ण्य मन्दः प्राप्नोति मूढताम्  ।  
अथ वायाति सङ्कोचम् अमूढः को ऽपि मूढवत्  ॥ अव्ग्_१८।३२ ॥  
एकाग्रता निरोधो वा मूढैर् अभ्यस्यते भृशम्  ।  
धीराः कृत्यं न पश्यन्ति सुप्तवत् स्व-पदे स्थिताः  ॥ अव्ग्_१८।३३ ॥  
अप्रयत्नात् प्रयत्नाद् वा मूढो नाप्नोति निर्वृतिम्  ।  
तत्त्व-निश्चय-मात्रेण प्राज्ञो भवति निर्वृतः  ॥ अव्ग्_१८।३४ ॥  
शुद्धं बुद्धं प्रियं पूर्णं निष्प्रपञ्चं निरामयम्  ।  
आत्मानं तं न जानन्ति तत्राभ्यास-परा जनाः  ॥ अव्ग्_१८।३५ ॥  
नाप्नोति कर्मणा मोक्षं विमूढो ऽभ्यास-रूपिणा  ।  
धन्यो विज्ञान-मात्रेण मुक्तस् तिष्ठत्य् अविक्रियः  ॥ अव्ग्_१८।३६ ॥  
मूढो नाप्नोति तद् ब्रह्म यतो भवितुम् इच्छति  ।  
अनिच्छन्न् अपि धीरो हि पर-ब्रह्म-स्वरूप-भाक्  ॥ अव्ग्_१८।३७ ॥  
निराधारा ग्रहव्य-ग्रा मूढाः संसार-पोषकाः  ।  
एतस्यानर्थ-मूलस्य मूल-च्छेदः कृतो बुधैः  ॥ अव्ग्_१८।३८ ॥  
न शान्तिं लभते मूढो यतः शमितुम् इच्छति  ।  
धीरस् तत्त्वं विनिश्चित्य सर्वदा शान्त-मानसः  ॥ अव्ग्_१८।३९ ॥  
क्वात्मनो दर्शनं तस्य यद् दृष्टम् अवलम्बते  ।  
धीरास् तं तं न पश्यन्ति पश्यन्त्य् आत्मानम् अव्ययम्  ॥ अव्ग्_१८।४० ॥  
क्व निरोधो विमूढस्य यो निर्बन्धं करोति वै  ।  
स्वारामस्यैव धीरस्य सर्वदासाव् अकृत्रिमः  ॥ अव्ग्_१८।४१ ॥  
भावस्य भावकः कश्चिन् न किञ्चिद् भावको ऽपरः  ।  
उभयाभावकः कश्चिद् एवम् एव निराकुलः  ॥ अव्ग्_१८।४२ ॥  
शुद्धम् अद्वयम् आत्मानं भावयन्ति कु-बुद्धयः  ।  
न तु जानन्ति सम्मोहाद् यावज्-जीवम् अनिर्वृताः  ॥ अव्ग्_१८।४३ ॥  
मुमुक्षोर् बुद्धिर् आलम्बम् अन्तरेण न विद्यते  ।  
निरालम्बैव निष्कामा बुद्धिर् मुक्तस्य सर्वदा  ॥ अव्ग्_१८।४४ ॥  
विषय-द्वीपिनो वीक्ष्य चकिताः शरणार्थिनः  ।  
विशन्ति झटिति क्रोडं निरोधैकाग्र्य-सिद्धये  ॥ अव्ग्_१८।४५ ॥  
निर्वासनं हरिं दृष्ट्वा तूष्णीं विषय-दन्तिनः  ।  
पलायन्ते न शक्तास् ते सेवन्ते कृत-चाटवः  ॥ अव्ग्_१८।४६ ॥  
न मुक्ति-कारिकां धत्ते निःशङ्को युक्त-मानसः  ।  
पश्यञ् छृण्वन् स्पृशञ् जिघ्रन्न् अश्नन्न् आस्ते यथा-सुखम्  ॥ अव्ग्_१८।४७ ॥  
वस्तु-श्रवण-मात्रेण शुद्ध-बुद्धिर् निराकुलः  ।  
नैवाचारम्-अनाचारम् औदास्यं वा प्रपश्यति  ॥ अव्ग्_१८।४८ ॥  
यदा यत् कर्तुम् आयाति तदा तत्-कुरुते ऋजुः  ।  
शुभं वाप्य् अशुभं वापि तस्य चेष्टा हि बालवत्  ॥ अव्ग्_१८।४९ ॥  
स्वा-तन्त्र्यात् सुखम् आप्नोति स्वा-तन्त्र्याल् लभते परम्  ।  
स्वा-तन्त्र्यान् निर्वृतिं गच्छेत् स्वा-तन्त्र्यात् परमं पदम्  ॥ अव्ग्_१८।५० ॥  
अकर्तृत्वम् अभोक्तृत्वं स्वात्मनो मन्यते यदा  ।  
तदा क्षीणा भवन्त्य् एव समस्ताश् चित्त-वृत्तयः  ॥ अव्ग्_१८।५१ ॥  
उच्छृङ्खलाप्य् अकृतिका स्थितिर् धीरस्य राजते  ।  
न तु सस्पृह-चित्तस्य शान्तिर् मूढस्य कृत्रिमा  ॥ अव्ग्_१८।५२ ॥  
विलसन्ति महाभोगैर् विशन्ति गिरि-गह्वरान्  ।  
निरस्त-कल्पना धीरा अबद्धा मुक्त-बुद्धयः  ॥ अव्ग्_१८।५३ ॥  
श्रोत्रियं देवतां तीर्थम् अङ्गनां भूपतिं प्रियम्  ।  
दृष्ट्वा सम्पूज्य धीरस्य न कापि हृदि वासना  ॥ अव्ग्_१८।५४ ॥  
भृत्यैः पुत्रैः कलत्रैश् च दौहित्रैश् चापि गोत्रजैः  ।  
विहस्य धिक्-कृतो योगी न याति विकृतिं मनाक्  ॥ अव्ग्_१८।५५ ॥  
सन्तुष्टो ऽपि न सन्तुष्टः खिन्नो ऽपि न च खिद्यते  ।  
तस्याश्चर्य-दशां तां तां तादृशा एव जानते  ॥ अव्ग्_१८।५६ ॥  
कर्तव्यतैव संसारो न तां पश्यन्ति सूरयः  ।  
शून्याकारा निराकारा निर्विकारा निरामयाः  ॥ अव्ग्_१८।५७ ॥  
अकुर्वन्न् अपि सङ्क्षोभाद् व्यग्रः सर्वत्र मूढधीः  ।  
कुर्वन्न् अपि तु कृत्यानि कुशलो हि निराकुलः  ॥ अव्ग्_१८।५८ ॥  
सुखम् आस्ते सुखं शेते सुखम् आयाति याति च  ।  
सुखं वक्ति सुखं भुङ्क्ते व्यवहारे ऽपि शान्तधीः  ॥ अव्ग्_१८।५९ ॥  
स्वभावाद् यस्य नैवार्तिर् लोकवद् व्यवहारिणः  ।  
महा-ह्रद इवाक्षोभ्यो गत-क्लेशः सुशोभते  ॥ अव्ग्_१८।६० ॥  
निवृत्तिर् अपि मूढस्य प्रवृत्तिर् उपजायते  ।  
प्रवृत्तिर् अपि धीरस्य निवृत्ति-फलभागिनी  ॥ अव्ग्_१८।६१ ॥  
परिग्रहेषु वैराग्यं प्रायो मूढस्य दृश्यते  ।  
देहे विगलिताशस्य क्व रागः क्व विरागता  ॥ अव्ग्_१८।६२ ॥  
भावनाभावना-सक्ता दृष्टिर् मूढस्य सर्वदा  ।  
भाव्य-भावनया सा तु स्वस्थस्यादृष्टि-रूपिणी  ॥ अव्ग्_१८।६३ ॥  
सर्वारम्भेषु निष्कामो यश् चरेद् बालवन् मुनिः  ।  
न लेपस् तस्य शुद्धस्य क्रियमाणे ऽपि कर्मणि  ॥ अव्ग्_१८।६४ ॥  
स एव धन्य आत्म-ज्ञः सर्व-भावेषु यः समः  ।  
पश्यन् शृण्वन् स्पृशन् जिघ्रन्न् अश्नन् निस्तर्ष-मानसः  ॥ अव्ग्_१८।६५ ॥  
क्व संसारः क्व चाभासः क्व साध्यं क्व च साधनम्  ।  
आकाशस्येव धीरस्य निर्विकल्पस्य सर्वदा  ॥ अव्ग्_१८।६६ ॥  
स जयत्य् अर्थ-सन्न्यासी पूर्ण-स्वरस-विग्रहः  ।  
अकृत्रिमो ऽनवच्छिन्ने समाधिर् यस्य वर्तते  ॥ अव्ग्_१८।६७ ॥  
बहुनात्र किम् उक्तेन ज्ञात-तत्त्वो महाशयः  ।  
भोग-मोक्ष-निराकाङ्क्षी सदा सर्वत्र नीरसः  ॥ अव्ग्_१८।६८ ॥  
महद्-आदि जगद्-द्वैतं नाम-मात्र-विजृम्भितम्  ।  
विहाय शुद्ध-बोधस्य किं कृत्यम् अवशिष्यते  ॥ अव्ग्_१८।६९ ॥  
भ्रम-भूतम् इदं सर्वं किञ्चिन् नास्तीति निश्चयी  ।  
अलक्ष्य-स्फुरणः शुद्धः स्वभावेनैव शाम्यति  ॥ अव्ग्_१८।७० ॥  
शुद्ध-स्फुरण-रूपस्य दृश्य-भावम् अपश्यतः  ।  
क्व विधिः क्व च वैराग्यं क्व त्यागः क्व शमो ऽपि वा  ॥ अव्ग्_१८।७१ ॥  
स्फुरतो ऽनन्त-रूपेण प्रकृतिं च न पश्यतः  ।  
क्व बन्धः क्व च वा मोक्षः क्व हर्षः क्व विषादिता  ॥ अव्ग्_१८।७२ ॥  
बुद्धि-पर्यन्त-संसारे माया-मात्रं विवर्तते  ।  
निर्ममो निरहङ्कारो निष्कामः शोभते बुधः  ॥ अव्ग्_१८।७३ ॥  
अक्षयं गत-सन्तापम् आत्मानं पश्यतो मुनेः  ।  
क्व विद्या च क्व वा विश्वं क्व देहो ऽहं ममेति वा  ॥ अव्ग्_१८।७४ ॥  
निरोधादीनि कर्माणि जहाति जडधीर् यदि  ।  
मनो-रथान् प्रलापांश् च कर्तुम् आप्नोत्य् अतत्क्षणात्  ॥ अव्ग्_१८।७५ ॥  
मन्दः श्रुत्वापि तद्-वस्तु न जहाति विमूढताम्  ।  
निर्विकल्पो बहिर्-यत्नाद् अन्तर्-विषय-लालसः  ॥ अव्ग्_१८।७६ ॥  
ज्ञानाद् गलित-कर्मा यो लोक-दृष्ट्यापि कर्म-कृत्  ।  
नाप्नोत्य् अवसरं कर्तुं वक्तुम् एव न किञ्चन  ॥ अव्ग्_१८।७७ ॥  
क्व तमः क्व प्रकाशो वा हानं क्व च न किञ्चन  ।  
निर्विकारस्य धीरस्य निरातङ्कस्य सर्वदा  ॥ अव्ग्_१८।७८ ॥  
क्व धैर्यं क्व विवेकित्वं क्व निरातङ्कतापि वा  ।  
अनिर्वाच्य-स्वभावस्य निःस्वभावस्य योगिनः  ॥ अव्ग्_१८।७९ ॥  
न स्वर्गो नैव नरको जीवन्-मुक्तिर् न चैव हि  ।  
बहुनात्र किम् उक्तेन योग-दृष्ट्या न किञ्चन  ॥ अव्ग्_१८।८० ॥  
नैव प्रार्थयते लाभं नालाभेनानुशोचति  ।  
धीरस्य शीतलं चित्तम् अमृतेनैव पूरितम्  ॥ अव्ग्_१८।८१ ॥  
न शान्तं स्तौति निष्कामो न दुष्टम् अपि निन्दति  ।  
सम-दुःख-सुखस् तृप्तः किञ्चित् कृत्यं न पश्यति  ॥ अव्ग्_१८।८२ ॥  
धीरो न द्वेष्टि संसारम् आत्मानं न दिदृक्षति  ।  
हर्षामर्ष-विनिर्मुक्तो न मृतो न च जीवति  ॥ अव्ग्_१८।८३ ॥  
निःस्नेहः पुत्र-दारादौ निष्कामो विषयेषु च  ।  
निश्चिन्तः स्वशरीरे ऽपि निराशः शोभते बुधः  ॥ अव्ग्_१८।८४ ॥  
तुष्टिः सर्वत्र धीरस्य यथा-पतित-वर्तिनः  ।  
स्वच्छन्दं चरतो देशान् यत्रास्तमित-शायिनः  ॥ अव्ग्_१८।८५ ॥  
पततूदेतु वा देहो नास्य चिन्ता महात्मनः  ।  
स्वभाव-भूमि-विश्रान्ति-विस्मृताशेष-संसृतेः  ॥ अव्ग्_१८।८६ ॥  
अकिञ्चनः काम-चारो निर्द्वन्द्वश् छिन्न-संशयः  ।  
असक्तः सर्व-भावेषु केवलो रमते बुधः  ॥ अव्ग्_१८।८७ ॥  
निर्ममः शोभते धीरः सम-लोष्टाश्म-काञ्चनः  ।  
सुभिन्न-हृदय-ग्रन्थिर् विनिर्धूत-रजस्-तमः  ॥ अव्ग्_१८।८८ ॥  
सर्वत्रानवधानस्य न किञ्चिद् वासना हृदि  ।  
मुक्तात्मनो वितृप्तस्य तुलना केन जायते  ॥ अव्ग्_१८।८९ ॥  
जानन्न् अपि न जानाति पश्यन्न् अपि न पश्यति  ।  
ब्रुवन्न् अपि न च ब्रूते को ऽन्यो निर्वासनाद् ऋते  ॥ अव्ग्_१८।९० ॥  
भिक्षुर् वा भूपतिर् वापि यो निष्कामः स शोभते  ।  
भावेषु गलिता यस्य शोभनाशोभना मतिः  ॥ अव्ग्_१८।९१ ॥  
क्व स्वाच्छन्द्यं क्व सङ्कोचः क्व वा तत्त्व-विनिश्चयः  ।  
निर्व्याजार्जव-भूतस्य चरितार्थस्य योगिनः  ॥ अव्ग्_१८।९२ ॥  
आत्म-विश्रान्ति-तृप्तेन निराशेन गतार्तिना  ।  
अन्तर् यद् अनुभूयेत तत् कथं कस्य कथ्यते  ॥ अव्ग्_१८।९३ ॥  
सुप्तो ऽपि न सुषुप्तौ च स्वप्ने ऽपि शयितो न च  ।  
जागरे ऽपि न जागर्ति धीरस् तृप्तः पदे पदे  ॥ अव्ग्_१८।९४ ॥  
ज्ञः सचिन्तो ऽपि निश्चिन्तः सेन्द्रियो ऽपि निरिन्द्रियः  ।  
सबुद्धिर् अपि निर्बुद्धिः साहङ्कारो ऽनहङ्कृतिः  ॥ अव्ग्_१८।९५ ॥  
न सुखी न च वा दुःखी न विरक्तो न सङ्गवान्  ।  
न मुमुक्षुर् न वा मुक्तो न किञ्चिन् न च किञ्चन  ॥ अव्ग्_१८।९६ ॥  
विक्षेपे ऽपि न विक्षिप्तः समाधौ न समाधिमान्  ।  
जाड्ये ऽपि न जडो धन्यः पाण्डित्ये ऽपि न पण्डितः  ॥ अव्ग्_१८।९७ ॥  
मुक्तो यथा-स्थिति-स्वस्थः कृत-कर्तव्य-निर्वृतः  ।  
समः सर्वत्र वैतृष्ण्यान् न स्मरत्य् अकृतं कृतम्  ॥ अव्ग्_१८।९८ ॥  
न प्रीयते वन्द्यमानो निन्द्यमानो न कुप्यति  ।  
नैवोद्विजति मरणे जीवने नाभिनन्दति  ॥ अव्ग्_१८।९९ ॥  
न धावति जनाकीर्णं नारण्यम् उपशान्त-धीः  ।  
यथा-तथा यत्र-तत्र सम एवावतिष्ठते  ॥ अव्ग्_१८।१०० ॥  
  
  
  
_______________________________________________________________________  
  
  
जनक उवाच  
तत्त्व-विज्ञान-सन्दंशम् आदाय हृदयोदरात्  ।  
नाना-विध-परामर्श-शल्योद्धारः कृतो मया  ॥ अव्ग्_१९।१ ॥  
क्व धर्मः क्व च वा कामः क्व चार्थः क्व विवेकिता  ।  
क्व द्वैतं क्व च वाद्वैतं स्वमहिम्नि स्थितस्य मे  ॥ अव्ग्_१९।२ ॥  
क्व भूतं क्व भविष्यद् वा वर्तमानम् अपि क्व वा  ।  
क्व देशः क्व च वा नित्यं स्वमहिम्नि स्थितस्य मे  ॥ अव्ग्_१९।३ ॥  
क्व चात्मा क्व च वानात्मा क्व शुभं क्वासुभं यथा  ।  
क्व चिन्ता क्व च वाचिन्ता स्वमहिम्नि स्थितस्य मे  ॥ अव्ग्_१९।४ ॥  
क्व स्वप्नः क्व सुषुप्तिर् वा क्व च जागरणं तथा  ।  
क्व तुरियं भयं वापि स्वमहिम्नि स्थितस्य मे  ॥ अव्ग्_१९।५ ॥  
क्व दूरं क्व समीपं वा बह्यं क्वाभ्यन्तरं क्व वा  ।  
क्व स्थूलं क्व च वा सूक्ष्मं स्वमहिम्नि स्थितस्य मे  ॥ अव्ग्_१९।६ ॥  
क्व मृत्युर्-जीवितं वा क्व लोकाः क्वास्य क्व लौकिकम्  ।  
क्व लयः क्व समाधिर् वा स्वमहिम्नि स्थितस्य मे  ॥ अव्ग्_१९।७ ॥  
अलं त्रि-वर्ग-कथया योगस्य कथयाप्य् अलम्  ।  
अलं विज्ञान-कथया विश्रान्तस्य ममात्मनि  ॥ अव्ग्_१९।८ ॥  
  
  
  
_______________________________________________________________________  
  
  
जनक उवाच  
क्व भूतानि क्व देहो वा क्वेन्द्रियाणि क्व वा मनः  ।  
क्व शून्यं क्व च नैराश्यं मत्-स्वरूपे निरञ्जने  ॥ अव्ग्_२०।१ ॥  
क्व शास्त्रं क्वात्म-विज्ञानं क्व वा निर्विषयं मनः  ।  
क्व तृप्तिः क्व वितृष्णत्वं गत-द्वन्द्वस्य मे सदा  ॥ अव्ग्_२०।२ ॥  
क्व विद्या क्व च वाविद्या क्वाहं क्वेदं मम क्व वा  ।  
क्व बन्धः क्व च वा मोक्षः स्वरूपस्य क्व रूपिता  ॥ अव्ग्_२०।३ ॥  
क्व प्रारब्धानि कर्माणि जीवन्-मुक्तिर् अपि क्व वा  ।  
क्व तद् विदेह-कैवल्यं निर्विशेषस्य सर्वदा  ॥ अव्ग्_२०।४ ॥  
क्व कर्ता क्व च वा भोक्ता निष्क्रियं स्फुरणं क्व वा  ।  
क्वापरोक्षं फलं वा क्व निःस्वभावस्य मे सदा  ॥ अव्ग्_२०।५ ॥  
क्व लोकः क्व मुमुक्षुर् वा क्व योगी ज्ञानवान् क्व वा  ।  
क्व बद्धः क्व च वा मुक्तः स्व-स्वरूपे ऽहम् अद्वये  ॥ अव्ग्_२०।६ ॥  
क्व सृष्टिः क्व च संहारः क्व साध्यं क्व च साधनम्  ।  
क्व साधकः क्व सिद्धिर् वा स्वस्वरूपे ऽहम् अद्वये  ॥ अव्ग्_२०।७ ॥  
क्व प्रमाता प्रमाणं वा क्व प्रमेयं क्व च प्रमा  ।  
क्व किञ्चित् क्व न किञ्चिद् वा सर्वदा विमलस्य मे  ॥ अव्ग्_२०।८ ॥  
क्व विक्षेपः क्व चैकग्र्यं क्व निर्बोधः क्व मूढता  ।  
क्व हर्षः क्व विषादो वा सर्वदा निष्क्रियस्य मे  ॥ अव्ग्_२०।९ ॥  
क्व चैष व्यवहारो वा क्व च सा परमार्थता  ।  
क्व सुखं क्व च वा दुखं निर्विमर्शस्य मे सदा  ॥ अव्ग्_२०।१० ॥  
क्व माया क्व च संसारः क्व प्रीतिर् विरतिः क्व वा  ।  
क्व जीवः क्व च तद्-ब्रह्म सर्वदा विमलस्य मे  ॥ अव्ग्_२०।११ ॥  
क्व प्रवृत्तिर् निर्वृत्तिर् वा क्व मुक्तिः क्व च बन्धनम्  ।  
कूटस्थ-निर्विभागस्य स्वस्थस्य मम सर्वदा  ॥ अव्ग्_२०।१२ ॥  
क्वोपदेशः क्व वा शास्त्रं क्व शिष्यः क्व च वा गुरुः  ।  
क्व चास्ति पुरुषार्थो वा निरुपाधेः शिवस्य मे  ॥ अव्ग्_२०।१३ ॥  
क्व चास्ति क्व च वा नास्ति क्वास्ति चैकं क्व च द्वयम्  ।  
बहुनात्र किम् उक्तेन किञ्चिन् नोत्तिष्ठते मम  ॥ अव्ग्_२०।१४ ॥  
  
  
  
  
