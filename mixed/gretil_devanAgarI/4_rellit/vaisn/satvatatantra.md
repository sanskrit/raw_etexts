---
title: Satvatatantra

---
## Intro
  
  
  
  
Satvatatantra  
  
  
  
  
Satvatatantra  
Based on the edition by A. Phadke,  
Benares : Chowkhamba Sanskrit Series Office, 1934  
  
Input by Oliver Hellwig (hellwig7@gmx.de), Berlin, 2001/02  
  
Der digitalisierte Text kann in jedem Rahmen ohne   
Einschraenkungen genutzt werden. Allerdings sollte ein   
Hinweis auf den Einleser enthalten sein.  
  
  
  
  


## पाठः
  
  
  
  
  
  
  
सात्वततन्त्र, प्रथमः पटलः  
श्रीसूत उवाच ।  
य एको बहुधा कृष्णः सृष्ट्यादौ बहुधेयते ।  
तम् अहं शरणं यामि परमानन्दविग्रहम् ॥ सत्व्त्_१।१  
कैलासशिखरासीनं शिवं शिवकरं परम् ।  
नारदः परिपप्रच्छ सर्वभूतहिते रतः ॥ सत्व्त्_१।२  
भगवन् श्रोतुम् इच्छामि हरेर् अद्भुतकर्मणः ।  
श्रीकृष्णस्याप्रमेयस्य नाना लीलातनूर् विभोः ॥ सत्व्त्_१।३  
यदर्थं यत्स्वरूपं च यद्यत् काले यथा रतः ।  
गृह्णाति भगवान् स्वस्थस् तन् ममाख्यातुम् अर्हसि ॥ सत्व्त्_१।४  
अवतारनिमित्तं यच् चिराद् विग्रहसम्भवम् ।  
प्रथमं तत्त्वतो ब्रूहि त्वं परापरवित्तमः ॥ सत्व्त्_१।५  
श्रीशिव उवाच ।  
पृष्टं महाभाग त्वया भागवतोत्तम ।  
यद् अहं नोदितः सम्यग्भगवद्वीर्यवर्णने ॥ सत्व्त्_१।६  
श्रीविष्णोर् अवताराणां विराजश् च महामते ।  
कथने नैव पश्यामि पारं वर्षशतैर् अपि ।  
तथापि सारम् उद्धृत्य तन्त्ररूपेण नारद ॥ सत्व्त्_१।७  
वर्णयामि यथैवोक्तम् ईश्वरेण दयालुना ।  
जयपूर्वं नमस्कृत्य गोपरूपिणम् ईश्वरम् ॥ सत्व्त्_१।८  
वक्ष्ये सात्वततन्त्राख्यं भगवद्भक्तिवर्धनम् ।  
यदासीद् एकम् अव्यक्तं नित्यं चिद्रूपम् अव्ययम् ॥ सत्व्त्_१।९  
ब्रह्मेति यद् विदुर् विज्ञा भगवान् इति सात्वताः ।  
तदासन्तम् इवात्मानं मत्वा दृश्य विना विभुः ॥ सत्व्त्_१।१०  
द्विप्रकारम् अभूत् सत्यं सत्ताभूत्वा स्वयं स्वयम् ।  
तच् चिच्छक्तिस्वरूपेण प्रकृतिः पुरुषो महान् ॥ सत्व्त्_१।११  
सर्वलोकैकनिलयो भगवान् इति शब्द्यते ।  
तस्यैव शक्तिः प्रकृतिः कार्यकारणरूपिणी ॥ सत्व्त्_१।१२  
गुणत्रयस्वरूपेण या स्वयं भिद्यते पुनः ।  
यः कालस् तं वदन्त्य् एके हरेश् चेष्टां दुरन्वयाम् ॥ सत्व्त्_१।१३  
यस्माद् गुणत्रयक्षोभात् पृथग्भूतो ऽभवत् पुरा ।  
जीवस्य यस्माद् भवति शुभाशुभफलग्रहः ॥ सत्व्त्_१।१४  
तत् कर्म महतो जन्महेतुर् अव्यक्तमूर्तिमत् ।  
भावानां परिणामो हि यतो भवति सर्वदा ॥ सत्व्त्_१।१५  
तम् एवाहुर् वेदविदः सूक्ष्मरूपं स्वभावकम् ।  
उक्तो ऽयं पुरुषः साक्षाद् ईश्वरो भगवत्तनुः ॥ सत्व्त्_१।१६  
कालकर्मस्वभावस्थः प्रकृतिं प्रति नोदितः ।  
पुरुषाधिष्ठिता देवी प्रकृतिर् गुणसङ्ग्रहा ॥ सत्व्त्_१।१७  
महत्तत्त्वम् अभूत् तत्तत्परिज्ञानक्रियात्मकम् ।  
तस्माज् जातो ह्य् अहङ्कारस् त्रिविधो दैवनोदितात् ॥ सत्व्त्_१।१८  
वैकारिकस् तैजसश् च तामसश् चेति यं विदुः ।  
वैकारिकान् मनोदेवा जाता ज्ञानक्रियाधिपाः ॥ सत्व्त्_१।१९  
मरुत्केशौ दिशः सूर्यो नासत्यो ज्ञाननोदकाः ।  
वह्नीन्द्रमित्रकोपेता एते कर्मापनोदकाः ॥ सत्व्त्_१।२०  
राजसाद् विषयग्राहज्ञानकर्मस्वरूपिणः ।  
त्वग्रसज्ञा श्रुतिश् चक्षुर् घ्राणं बुद्धिश् च तन्मयाः ॥ सत्व्त्_१।२१  
वाक्पाणिपायूपस्थाश् च गतिश् चेति क्रियात्मकाः ।  
तामसात् पञ्चभूतानि तन्मात्राणि च भागशः ॥ सत्व्त्_१।२२  
प्रथमं तामसाज् जज्ञे शब्दस् तस्माद् अभून् नभः ।  
शब्दरूपात् तु नभसः स्पर्शस् तस्माद् अभून् मरुत् ॥ सत्व्त्_१।२३  
मरुतो ऽभूत् ततस् तेजस् तेजसो रूपम् उत्तमम् ।  
रूपमात्राद् रसो जज्ञे तस्माद् आपो ऽभवन् शुचीः ॥ सत्व्त्_१।२४  
अद्भ्यो जातो गन्धगुणो गन्धाद् भूमिर् अजायत ।  
महत्तत्त्वम् अहङ्कारः सशब्दस्पर्शतेजसः ॥ सत्व्त्_१।२५  
रसगन्धाव् इमे सर्वे स्मृता प्रकृतिविक्रियाः ।  
शब्दस्य प्रकृतेर् एव सन्दृश्यन्ते यतो बुधैः ॥ सत्व्त्_१।२६  
अतो ऽभवन् प्रकृतयो विकारान् विकृतीर् विदुः ।  
आकाशे शब्दमात्रं स्याद् वायौ स्पर्शः सशब्दकः ॥ सत्व्त्_१।२७  
रूपं तेजसि शब्दश् च स्पर्शश् चैव जले तथा ।  
रसशब्दस्पर्शरूपं पृथिव्यां सर्वम् एव हि ॥ सत्व्त्_१।२८  
कारणानां यतः कार्ये समन्वयविधिस् ततः ।  
दृश्यते त्व् अधिकस् तत्र गुणो यावति कश् च ह ॥ सत्व्त्_१।२९  
महदादीनि तत्त्वानि पुरुषस्य महात्मनः ।  
कार्यावताररूपाणि जानीहि द्विजसत्तम ॥ सत्व्त्_१।३०  
सर्वाण्य् एतानि सङ्गृह्य पुरुषस्येच्छया या ।  
अंशैर् उत्पादयामासुर् विराजं भुवनात्मकम् ॥ सत्व्त्_१।३१  
तस्य चान्तर्गतं छिद्रं पञ्चाशत्कोटिविस्तृतम् ।  
दशोत्तराधिकैर् एतैः सप्तभिर् बहिर् आवृतम् ॥ सत्व्त्_१।३२  
तम् आहुः पुरुषस्यैव गेहं यत्राविशत् स्वयम् ।  
यतो ऽचेतनम् एवासीत् केवलं सर्वविस्तरम् ॥ सत्व्त्_१।३३  
नराद् उत्पन्नतत्त्वानां सङ्ग्रहे नारसञ्ज्ञके ।  
अयनं तस्य यद् अभूत् तस्मान् नारायणः स्मृतः ॥ सत्व्त्_१।३४  
विराड्देहे यद् अवसद् भगवान् पुरसञ्ज्ञके ।  
अतः पुरुषनामानम् अवाप पुरुषः परः ॥ सत्व्त्_१।३५  
यदा स भगवान् देवो मूलप्रकृतिविस्तरः ।  
नारायणेन रूपेण विरजम् अविशत् स्वयम् ॥ सत्व्त्_१।३६  
तदा चेतनम् आपाद्य चिराद् विग्रह उत्थितः ।  
समष्टिशब्दतावाच्यो द्विसप्तभुवनाश्रयः ॥ सत्व्त्_१।३७  
यस्मिन् चराचरं भूतं स्रष्टा ब्रह्माहरेस् तनूः ।  
तत्र लोकमयं यावत् तं विराजं विदो विदुः ॥ सत्व्त्_१।३८  
तस्याभिमानिनं जीवं वैराजं पुरुषाभिधम् ।  
तदन्तर्यामिणं देवं नारायणम् अनामयम् ॥ सत्व्त्_१।३९  
सर्वजीवैकनिलयं भगवन्तं प्रचक्षते ।  
अवतारसहस्राणां निधानं बीजम् अव्ययम् ॥ सत्व्त्_१।४०  
यस्यांशेन रजोयुक्तः सृष्टौ ब्रह्मा व्यजायत ।  
विष्णुः सत्त्वगुणाधीशः स्थितौ स्थापयितुं जगत् ॥ सत्व्त्_१।४१  
तमसा रुद्ररूपो ऽभूत् प्रतिसञ्चरणो विभुः ।  
एते विष्णोर् गुणमया अवताराः क्रियाकृताः ॥ सत्व्त्_१।४२  
एषाम् अंशावतारान् मे निबोध गदतो मम ।  
ब्रह्मणो ऽंशेन समभून् मरीचिर् अत्रिर् अङ्गिराः ॥ सत्व्त्_१।४३  
पुलस्त्यः पुलहश् चैव क्रतुर् दक्षो द्विजोत्तम ।  
भृगुर् वसिष्ठो ऽथर्वा च कर्दमाद्याः प्रजेश्वराः ॥ सत्व्त्_१।४४  
एषां पुत्राश् च पौत्राश् च प्रपौत्राश् च महौजसः ।  
सृष्ट्यर्थम् उद्गताः सर्वे भगवद्वीर्यसंयुताः ॥ सत्व्त्_१।४५  
विष्णोर् अंशेन समभूद् धर्मो यज्ञो बृहत्त्रिवृत् ।  
स्वायम्भुवाद्या मनवो द्विसप्ता लोकविश्रुताः ॥ सत्व्त्_१।४६  
एषां पुत्राश् च पौत्राश् च तथेन्द्राद्याश् च देवताः ।  
विष्ण्वंशयुक्ता लोकानां पालकाः कथिता मया ॥ सत्व्त्_१।४७  
रुद्रस्यांशेन शतशो जाता रुद्रगणाः पृथक् ।  
सर्पाश् च शतशो जाता ये च हिंस्राः स्वभावतः ॥ सत्व्त्_१।४८  
एते सङ्क्षेपतः प्रोक्ता रुद्रस्यांशास् तमोजुषः ।  
संहारिणो ऽस्य जगतो घोररूपा विलक्षणाः ॥ सत्व्त्_१।४९  
अथ ते सम्प्रवक्ष्यामि लीलादेहान् हरेः पृथक् ।  
शुद्धसत्त्वमयान् शान्तान् लोकप्रेमास्पदान् शृणु ॥ सत्व्त्_१।५०  
य ईश एको भगवान् अनन्तो ब्रह्मस्वरूपी पुरुषो ऽधियज्ञः ।  
पातुं पुनर् विश्वम् असौ स्वकार्यं भेजे तनूस् तं प्रणमामि कृष्णम् ॥ सत्व्त्_१।५१  
इति श्रीसात्वततन्त्रे शिवनारदसंवादे प्रथमः पटलः ॥ सत्व्त्_१।५२  
  
  
सात्वततन्त्र, द्वितीयः पटलः  
श्रीसिव उवाच ।  
साक्षाद् बभूव भगवान् परिपातुम् ईशो वेदान् युगादिसमये हयशीर्षनामा ।  
हत्वा सुरेतरवरौ मधुकैटभाख्यौ नस्तश् चकार विश्रुतीः श्रुतिभिर् विमृग्यः ॥ सत्व्त्_२।१  
लोकान् निवृत्तिपरतां प्रचिकीर्षुर् आदौ भूत्वा चतुःसनतया भगवान् विमुक्त्यै ।  
प्रोवाच योगम् अमलं विशदाशयेभ्यो भोगान् विरक्तिपरतां स्वयम् आचचार ॥ सत्व्त्_२।२  
देवेषु नारदतनुर् भगवान् विशुद्धं नैष्कर्म्ययोगम् अवहत् खलु पाञ्चरात्रम् ।  
धर्मं तथा भगवता कथितं विशेषशिष्येष्व् असौ परमनिर्वृतिम् आदधानम् ॥ सत्व्त्_२।३  
आदौ दधार धरणीधरणाय धातुः स्वायम्भुवोक्तिपरिपालककाल एव ।  
नारायणो ऽखिलगुरुर् गुरुकोलदेहं तेनाहनद् दितिसुतं दशनाग्रघातैः ॥ सत्व्त्_२।४  
भूमेर् अधो धरणिमण्डलम् अप्रमेयः शेषाख्य आस जगतः स्थितये नितान्तम् ।  
यस्मिन् कलार्पितम् इदं लिखिवच् चकास्ति नागाधिपैर् मुनिगणैः परिसेविताङ्घ्रिः ॥ सत्व्त्_२।५  
तस्माद् अधः कमठ आस विशालरूपी ब्रह्माण्डभाण्डपरिविस्तृतादिव्यकायः ।  
शेषो ऽपि यत्र परिभाति सुतन्तुतुल्यो यं चार्यमा पितृपतिः समुपासते वै ॥ सत्व्त्_२।६  
दृष्ट्वा दृशार्धवयसापि विहाय मातुर् देहं ध्रुवं मधुवने तपसाभितप्तम् ।  
भूत्वा कृपामयवपुर् भगवान् स्वलोकं प्रादात् स्तुवन्ति यतयो मुनयो ऽपि यं वै ॥ सत्व्त्_२।७  
आलोक्य कर्दमतपो भगवान् विभूत्यै संशुद्धदिव्यवपुषाविरभूत् सशुक्लः ।  
तस्मा अदाद् वरमजात्मजपुत्ररूपम् आनन्दबिन्दुपयसा च चकार तीर्थम् ॥ सत्व्त्_२।८  
यज्ञे स एव रुचिना मनुपुत्रिपुत्र आहूतिसूतिर् असुरारणिवह्निकल्पः ।  
त्रैलोक्यगोपनविधौ सुरनाथ ईश नाम्ना सुयज्ञ इति विश्रुतकीर्तिर् आशिः ॥ सत्व्त्_२।९  
सिद्धेश्वरश् च समभूत् कपिलाख्य ईशः श्रीदेवहूतितनयो विततान तस्यै ।  
योगं स्वशक्तिसहितं चिदचिद्विभागं साङ्ख्यं तथा स्वभिमुखेषु जगाद शुद्धम् ॥ सत्व्त्_२।१०  
योगेश्वरो ऽत्रितनयो भगवान् अनन्तो दत्ताख्य आस समताववदत् स्वचर्याम् ।  
प्रह्लादहैहययदुष्व् अपरायणेषु शिष्येषु शिक्षितकथां कथयन् गुरुभ्यः ॥ सत्व्त्_२।११  
नारायणो नर ऋषिप्रवरावभूतां धर्मस्य दक्षदुहितर्य् अधिमूर्तिपत्न्याम् ।  
धीरोपकारकरुणाशयकायशुद्धं तीव्रं तपः प्रचरतां सुरराजतापम् ॥ सत्व्त्_२।१२  
नाभेर् अभूद् ऋषभसञ्ज्ञसदाप्तकामो योगेश्वरः सुतशतैर् अवदत् प्रजाभ्यः ।  
धर्मं ततः परमयोगिजनावचर्यां नैष्कर्म्यलक्षणपरां स्वयम् आचचार ॥ सत्व्त्_२।१३  
धात्रन्तिके सुसनकादिभिर् ईर्यमाणे चेतोगुणान् विगलितुं भगवान् स हंसः ।  
प्रोवाच तत्त्वम् अमलं सदयार्द्रचित्ता यस्माद् गुणागुणविभागम् अभून् मुनीनाम् ॥ सत्व्त्_२।१४  
वेने मृते द्विजजनैर् अनु बाहुयुग्मं सम्मथ्यमानसमये पृथुरूप आसीत् ।  
लोकक्षुधां प्रशमयन् पृथिवीं दुदोह सर्वाणि भूतिकरणानि च सर्वभूत्यै ॥ सत्व्त्_२।१५  
दक्षस्य यज्ञविहिते शिवशक्तिहेतोः प्राप्ताज्यभामम् अधिकं भृगुणाभिदत्तम् ।  
तत्राष्टबाहुर् अभवद् भगवान् भवाय प्राप्ता नुतिः सुरनरादिकृतापि तेन ॥ सत्व्त्_२।१६  
जातः प्रियव्रतकुले गय इत्य् उदारकीर्तिं ततान भगवान् तनुवाङ्मनोभिः ।  
तेनापि यज्ञतनुर् ईश्वर इन्द्ररूपी स्पर्धां चकार महतां मदम् आदधानः ॥ सत्व्त्_२।१७  
संवत्सरस्य तनयः स ह यामिनीनाम् आलोकनादिविविधं मुदम् आचिकीर्षुः ।  
श्रीकामदेववपुषा ह्य् अवतीर्य देवो देव्योमया मदनकेलिभिर् आरराम ॥ सत्व्त्_२।१८  
प्राचीनबर्हितनयांस् तपसा सुतप्तान् दृष्ट्वा स्वशान्तवपुषाविरभूद् अनन्तः ।  
दत्त्वा स्वपादभजनं वसतां गृहेषु कन्यां च वृक्षजनिताम् अदिशद् दयालुः ॥ सत्व्त्_२।१९  
स्वारोचिषे तुषितया द्विजवेदशीर्षाज् जातो विभुः सकलधर्मभृतां वरिष्ठः ।  
यद् ब्रह्मचर्यानियमान् ऋषयो ऽप्य् अशिक्षन् साक्षाज् जगद्गुरुतयावचचार शुद्धान् ॥ सत्व्त्_२।२०  
धर्माद् अभूत् सुततया भगवांस् तृतीये मन्वन्तरे त्रिजगतः स्थितये कृपालुः ।  
श्रीसत्यसेन इति दुर्जनयक्षरक्षान् यस् तान् अपाहरद् असौ सुरनाथमित्रः ॥ सत्व्त्_२।२१  
तुर्ये ऽन्तरे सरसि वारणराजराजं ग्राहेण तीव्रबलिना परिकर्षयन्तम् ।  
नारायणेत्य् अभिहिते हरिर् उद्दधार तस्माद् भवार्णवजलाद् अपि देवराजः ॥ सत्व्त्_२।२२  
वैकुण्ठ आस भगवान् द्विजवर्य मुद्रा देव्या मया तदनुरूपजयाभिधानः ।  
वैकुण्ठदर्शनम् अकारयद् अप्रमेयस् तस्याउ पञ्चममनोः समये प्रसिद्धम् ॥ सत्व्त्_२।२३  
षष्ठे ऽन्तरे तु भगवान् द्विजशापखिन्नदेहान् सुरान् अवनतान् अवलोक्य सन्नः ।  
वैराजविप्रतनयो ऽजितसञ्ज्ञ ईशो देवासुरैर् अमथयत् सहसा पयोधिम् ॥ सत्व्त्_२।२४  
देवासुरे जलनिधेर् मथनाद् विषष्णे हस्ताच् च्युते गिरिवरे सहसार्द्रचित्तः ।  
भूत्वा तु कूर्मवपुर् अद्भुतम् उद्दधार मेने च पर्वतविवर्तनगात्रकण्डूम् ॥ सत्व्त्_२।२५  
दुग्धाम्बुधाव् उरुरुजां प्रचिकीर्षुर् ईश आदाय पूर्णकलशं सुधया नितान्तम् ।  
आयुर्विधाननिगमं खलु यज्ञभोक्ता धन्वन्तरिः समभवद् भगवान् नराणाम् ॥ सत्व्त्_२।२६  
धन्वन्तरेर् अमृतपूर्णघटे स्ववारा चूर्णीयमान अमरे शरणं प्रविष्टे ।  
मोहिन्य् अभूत् स भगवान् असुरासुराणां मोहाय तापविरमाय सदाप्तकामः ॥ सत्व्त्_२।२७  
सत्यव्रताय जनतर्पणतः स्वरूपं मात्स्यं महाकरुणया प्रवितत्य सद्यः ।  
कल्पार्णवे ऽप्य् अवदद् अच्युत आत्मतत्त्वं भूरूपनाविवसते विहरन् द्विजेभ्यः ॥ सत्व्त्_२।२८  
त्रैलोक्यदुःखदलनाय नृसिंहरूपं कृत्वा स्वभक्तम् अवितुं किल लाङ्गलाग्रैः ।  
धृत्वासुरेन्द्रम् असुरेन्द्रविशालतीव्रवक्षःस्थलं स्थलम् इवाग्रनखैर् ददार ॥ सत्व्त्_२।२९  
यस्मिन् प्रपश्यति बलिः सगणं त्रिलोकं तेनापि वामनतनुं भगवान् गृहीत्वा ।  
संयाच्य सम्मितपदत्रितयं बलेः स्वं कृत्वा त्रिविष्टपम् अदाद् अदितेः सुतेभ्यः ॥ सत्व्त्_२।३०  
भक्तान् अहं समनुवर्त इति स्ववाचं साक्षात् प्रकर्तुम् इव भूविवरे प्रविष्टः ।  
वैरोचनेर् गृहम् अरक्षयद् अप्रमेयो नाम्ना गदाधर इति क्षपयन् दयावान् ॥ सत्व्त्_२।३१  
भूत्वा तु भार्गवकुले निजतातनाशाद् रामो महापरशुकं परिगृह्य तीक्ष्णम् ।  
क्षत्रं निवार्य क्षितितलं परिहृत्य भूयो दत्त्वा द्विजाय ह्य् अवसत् स महेन्द्रपृष्ठे ॥ सत्व्त्_२।३२  
वृन्दारकैः परिनिषेवितपादपद्मः श्रीरामचन्द्र इति सूर्यकुलाब्धिजातः ।  
देवारिनाशनविधौ कुशिकान्वयेन नीतो महेशधनुर् आजगवं बभञ्ज ॥ सत्व्त्_२।३३  
ज्ञात्वा ततो भृगुकुलोद्भवधीरवीरं रामं सुगौररुचिरां परिणीय सीताम् ।  
गत्वा गृहान् गृहपतेः पितुर् आप्तजायावाचं निशम्य वनवासम् अगात् सभार्यः ॥ सत्व्त्_२।३४  
तीर्त्वा गाङ्गपयो ऽनुजानुगमनाच् छ्रीचित्रकूटं गिरिं त्यक्त्वा दुष्टविराधराधदमनो धावन् धनुर् धारयन् ।  
हत्वा क्रूरसुरेन्द्रवैरिहरिणं मारीचसञ्ज्ञं ततो लङ्केशाहृतसीतया खलु पुनः प्राप्तो दृशाम् ईदृशाम् ॥ सत्व्त्_२।३५  
चन्द्रं चण्डकरं प्रचण्डपवनं मेने सुमन्दानिलं मालां मालतिमल्लिकां शुचिकलां गीतं स्फुलिङ्गायितम् ।  
इत्य् एवं वनितापरायणनरं हास्यन्न् इवालोकयन् ऋक्षं मन्मथसायकाहृतमनो रेमे प्रियाशङ्कया ॥ सत्व्त्_२।३६  
गत्वा वानरराजवालिनमहामित्रेण सेतुं ततो बद्ध्वा वारिधिम् आतरत् तरतमं साकं प्लवङ्गैर् मुदा ।  
छित्त्वा राक्षसयक्षलक्षम् अमला सीता सपुत्रानुजं लङ्केशं ज्वलदग्निना भगवता चाप्ता पुनः सा पुरी ॥ सत्व्त्_२।३७  
सूर्यादिशक्तिम् अविहृत्य शशास भूमिं गोविप्रप्राज्ञपरिसेवनसर्वधर्मः ।  
उद्रिक्तभक्तिनमितान् अनयत् स्वनाथान् सर्वान् वनाधिवसतः स्वपदं सुशान्तम् ॥ सत्व्त्_२।३८  
तस्यानुजो भरतसञ्ज्ञ उदारबुद्धी रामाज्ञया निजगृहे निवसन्न् अपि श्रीम् ।  
त्यक्त्वा वनस्थव्रतवान् अभवत् ततो वै गन्धर्वकोटिमथनं विहरंश् चकार ॥ सत्व्त्_२।३९  
श्रीलक्ष्मणस् तदवरो वनम् एत्य रामं सीतां निषेच्य बहुकष्ट आसीत् ।  
बाह्ये ऽपि चास्य वचसा वनम् एत्य देहं सन्त्यज्य तत्पदम् अगाद् अरिसैन्यवह्निः ॥ सत्व्त्_२।४०  
शत्रुघ्नसञ्ज्ञ उरुविक्रमशुद्धबुद्धिः शौर्येण दर्पदलनो द्विषतां दयालुः ।  
दीनेषु दैत्यलवणान्तक आर्यसेवी स्वान्येषु साम्यमतिराजनताभिरामः ॥ सत्व्त्_२।४१  
मार्कण्डनाममुनये भुवनानि देष्टुं मायालये तनुतरे जठरे मुकुन्दः ।  
न्यग्रोधपत्त्रपुटकोशशयान आसीद् अङ्गुष्ठपानपरमः शिशुर् अप्रमेयः ॥ सत्व्त्_२।४२  
वृत्रस्य घोरवपुषा परितापितानां संरक्षणाय भगवान् युधि निर्जराणाम् ।  
आद्यो ह्य् अभूद् गरुडकिन्नरगीतकीर्तिस् तेषां सुदुःखभयशोकविनाशशीलः ॥ सत्व्त्_२।४३  
अङ्गुष्ठपर्वसुमितान् श्रमणान् द्विजाग्र्यान् दृष्ट्वा तु गोष्पदपयोगतसर्वदेहान् ।  
ब्रह्मण्य इन्द्रहसितान् समिदंशुहस्तान् गुर्वर्चनाय कृपयावद् अमून् प्रपन्नान् ॥ सत्व्त्_२।४४  
दुष्यन्तबीजम् अधिगम्य शकुन्तलायां जातो ह्य् अजो ऽपि भगवान् अधियज्ञकर्त्  
 ।  
विस्मापयन् बहुनृपान् बहुवाजिमेधान् साक्षाद् इयाज बहु दानम् अदाद् अमेयः ॥ सत्व्त्_२।४५  
सर्वान् जनान् कलियुगे बलबुद्धिहीनान् दृष्ट्वा कृपापरवशो वसुवीर्यजायाम् ।  
जातः पराशरसकाशत आदिदेवो वेदान् समाहिततया विभजिष्यति स्म ॥ सत्व्त्_२।४६  
वृष्णेः कुले तु भगवान् बलदेवनामा यस्माद् बलान् अतिबलान् अदलत् सुरारीन् ।  
यल् लाङ्गलाग्रकलनात् कुरुराजधानी धानेव धामसहिता चलितातिभीता ॥ सत्व्त्_२।४७  
भूमेर् जनस्य निजपादपरायणस्य वृष्णेर् अजो ऽपि भगवान् सुखम् आदधानः ।  
जातो भविष्यति यशो विपुलं प्रकर्तुं श्रीकृष्ण इत्य् अभिहितो ऽखिलशक्तिपूर्णः ॥ सत्व्त्_२।४८  
जातो निजेन वपुषा वसुदेवगेहे गत्वा तु गोकुलम् अथो विहरन् विनोदैः ।  
बालाकृतिर् विशदबालकभाषाहासैर् गोगोपगोपवनितामुदम् आशु कर्ता ॥ सत्व्त्_२।४९  
कंसानुशिष्टसुरशत्रुगणान् उलूकीमुख्यान् हनिष्यति व्रजस्थितये महाद्रिम् ।  
धृत्वोच्छिलीन्ध्रम् इव सप्त दिनानि वामहस्ते प्रगृह्य सुरनाथमदं प्रमार्ष्टा ॥ सत्व्त्_२।५०  
धात्रा यदा सपशुगोपशिशौ प्रणीते बुद्धेर् भ्रमो हलभृतो ऽभवद् अप्रमेयः ।  
तत् संहरन् सपशुपालकुलस्वरूपं कृत्वा विधिं विविधमोहमलात् स धर्ता ॥ सत्व्त्_२।५१  
वृन्दावने सुरभिवाद्यविलासगीतैर् गोधुग्वधूजनमनोजजवं दधानः ।  
कर्ता महामदनकेलिविहारगोष्ठीविस्मापनं निशि निशाचरखेचराणाम् ॥ सत्व्त्_२।५२  
कंसस्य रङ्गसदनं सबले प्रणीते स्वाफल्किना भवधनुस् तरसा विभज्य ।  
चाणूरशूरशमनं सहकंसमाजौ कर्ता द्विपं कुवलयं सहसा निहत्य ॥ सत्व्त्_२।५३  
सान्दीपनं मृतसुतं गुरुदक्षिणार्थी दत्त्वा जरासुतबलं यवनं च हत्वा ।  
श्रीरुक्मिणीप्रभृतिदारशतं विवाह्य ताभ्यः सुतान् दशदशानु जनिष्यति स्म ॥ सत्व्त्_२।५४  
भौमं निहत्य सगणं दिवि देवमातुर् दातुं तदीयमणिकुण्डलम् आदिदेवः ।  
गत्वा सुरेन्द्रतरुराजवरं प्रियायाः प्रीतौ समुद्धरणतो दितिजान् स जेता ॥ सत्व्त्_२।५५  
बाणासुरस्य समरे मम वीर्यनाशाल् लब्धामरत्वम् अधिकं युधि भूपबन्धून् ।  
जित्वा युधिष्ठिरनृपक्रतुना विवाहबीजं निपात्य गुरुभारतरं प्रहर्ता ॥ सत्व्त्_२।५६  
लोके प्रदर्श्य सुतरां द्विजदेवपूजां स्वस्याप्य् अपारकरुणां निजसेवकेभ्यः ।  
त्रात्वा परीक्षितनृपं परमास्त्रदग्धं पार्थाय भूतिम् अवलोकयिता द्विजार्थे ॥ सत्व्त्_२।५७  
कामेन स्नेहभयरागकुटुबसन्धे यस्मिन् मनो निवसतः शमलं निरस्य ।  
दाता स्वरूपम् अमलं परिशुद्धभावः साक्षात् स्वरूपनिरतस्य च किं नु वक्ष्ये ॥ सत्व्त्_२।५८  
यत् पादपङ्कजपरागपरायणानाम् अग्रे चकास्ति न च मुक्तिसुखं नितान्तम् ।  
किं वान्यदर्पितभयं खलु कालवेगैः साक्षान् महासुखसमुद्रगतान्तराणाम् ॥ सत्व्त्_२।५९  
गङ्गादितीर्थतपहोमव्रतादिकेभ्यः कीर्तिं स्वकीयम् अधिकां समुदीर्य लोके ।  
अत्युन्नतं द्विजकुलं द्विजशापव्याजाद् धत्वा स्वलोकम् अमलं तनुनाभिगन्ता ॥ सत्व्त्_२।६०  
तस्माद् भविष्यति सुतः सुखदो जनानां प्रद्युम्नसञ्ज्ञ उरुगायगुणानुरूपः ॥ सत्व्त्_२।६१  
कर्ता मुदं मुदितवक्त्रसुचारुगात्रैः पात्रैर् इवामृतपयो मनुजान् प्रच्छन् ।  
तत्राप्य् अजो ऽनुजनिताप्यनिरुद्धनामानाम्नां प्रवर्तकतया मनसीश्वरो ऽपि ॥ सत्व्त्_२।६२  
यस्माद् उषाहरणतो भुजवीर्यनाशाद् बाणो भविष्यति शिवानुगशान्तदेहः ।  
व्यासाद् भविष्यति [॥। औ२ णेइछेन्झ्] भगवान् अरण्यां योगी जनान् प्रति गदिष्यति वेदसारम् ॥ सत्व्त्_२।६३  
श्रीमत्सुशान्तम् अमलं भगवत्प्रणीतं यच् छ्रद्धया कलिजना अपि यान्ति शान्तिम् ।  
बुद्धावतारम् अधिगम्य कलावलक्षैर् वेषैर् मतेर् अतिविमोहकरं प्रलोभम् ॥ सत्व्त्_२।६४  
पाखण्डशास्त्रम् अधिकल्प्य सुरद्विषाणां कर्ता जिनस्य तनयो भगवान् गयायाम् ।  
पाखण्डशास्त्रबहुले निजवेदमार्गे नष्टे द्विजातिभिर् असत्पथि वर्तमाने ॥ सत्व्त्_२।६५  
कल्क्यावतारतरणिस् तरुणान्धकारतुल्यं तुदन् नृपगणं कृतधर्मगोप्ता ।  
साक्षाद् भविष्यति सरस्वतिसञ्ज्ञितायां श्रीसार्वभौम इति वेदगुपो द्विजाग्र्यात् ॥ सत्व्त्_२।६६  
कृत्वा पुरन्दरश्रियं बलये ऽतिदास्यन् गोप्ताष्टमे मनुयुगे विदितानुभावः ।  
आयुः करो नवमनोः समये जनानां नीतिं विधातुम् अमरारिविनाशनाय ॥ सत्व्त्_२।६७  
गोप्ता भविष्यति जगज्जनधारयासौ भूत्वा श्रुतेन्द्रसहितो भगवान् अपारः ।  
भूत्वा विशूचिसदने द्विजराजशम्भोः साहित्यकर्मपरवान् दशमे ऽन्तरे सः ॥ सत्व्त्_२।६८  
पातामरान् [॥। औ३ णेइछेन्झ्] विश्वक् [॥। औ१ णेइछेन्झ्] सेनसञ्ज्ञो यत् सैन्यपूगसमराद् अमरारिनाशः ।  
मन्वन्तरैकदशमे ऽर्थकरिप्रपौत्रः श्रीधर्मसेतुर् इति विश्रुत आदिदेवः ॥ सत्व्त्_२।६९  
हत्वासुरान् सुरपतौ विधृतेर् अपत्ये दाता तृतीयभवनं भगवान् स्वयम्भूः ।  
जातो द्विषण्मनुयुगे युगपालनाय विप्रात् स्वशक्तिमहसः सुनृताख्यतो वै ॥ सत्व्त्_२।७०  
ख्यातो भविष्यति ततो भगवान् स्वधामा यस्माज् जना जगति सौख्यम् अपारम् आपुः ।  
भाव्ये त्रयोदशयुगे भवितादिदेवः श्रीदेवहोत्रतनयो भगवान् बृहत्याम् ॥ सत्व्त्_२।७१  
योगेश्वरो दिवि दिवस्पतिशक्रमित्रो योगाद् अमेयवपुषा स वितानतुल्यः ।  
सत्रायणस्य सदने भगवान् अनादिदेवो ऽपि देववनितातनयो ऽभिजातः ॥ सत्व्त्_२।७२  
अन्ते ऽन्तरे करणकर्मवितानतन्तून् विस्तारयिष्यति जगद्धितकामशीलः ।  
एते मया भगवतः कथिता द्विजाते शुद्धावतारनिचया जगतो हितार्थाः ।  
सम्पूर्णतांशकलया परिभावनीया ज्ञानक्रियाबलसमादिभिर् आभिव्यक्ताः ॥ सत्व्त्_२।७३  
यल् लीलातनुभिर् नित्यं पाल्यते सचराचरम् ।  
तम् अहं शरणं यामि कृष्णं ब्रह्माण्डनायकम् ॥ सत्व्त्_२।७४  
  
  
सात्वततन्त्र, तृतीयः पटलः  
श्रीनारद उवाच ।  
कथिता भगवान् विष्णोर् अवतारा महात्मनः ।  
सम्पूर्णांशकलाभेदैर् भावनीयास् त्वया प्रभो ॥ सत्व्त्_३।१  
निर्विकल्पस्य कृष्णस्य ब्रह्मणः परमात्मनः ।  
कथम् अंशकलाभाग एतद् वर्णय नो विभो ॥ सत्व्त्_३।२  
श्रीशिव उवाच ।  
सत्यम् उक्तं त्वया ब्रह्मन् कृष्णस्य जगदात्मनः ।  
अवतारेषु सर्वेषु भेदाद् अंशकलाः स्वतः ॥ सत्व्त्_३।३  
न वर्णयन्ति निपुणा ज्ञानिनो भगवत्पराः ।  
अविकाराद् अच्युताच् च निर्भेदाद् ब्रह्मरूपिणः ॥ सत्व्त्_३।४  
किं तु ज्ञानप्रभावादेः पूर्णांशांशानुदर्शनात् ।  
पूर्णम् अंशकलाभागं वदन्ति जगदीशितुः ॥ सत्व्त्_३।५  
सन्ति यद्य् अपि सर्वत्र ज्ञानवीर्यगुणादयः ।  
तथापि कार्यतः केचिद् दृश्यन्ते न हि सर्वतः ॥ सत्व्त्_३।६  
ऐश्वर्यज्ञानधर्माश् च वैराग्यं श्रीर् यशस् तथा ।  
एषां सन्दर्शनात् साक्षात् पूर्णो विद्वद्भिर् उच्यते ॥ सत्व्त्_३।७  
एतेषाम् अपि भागानाम् अल्पाल्पदर्शनाद् असौ ।  
विभात्य् अंशकलाभेदो भगवान् भगभेदधृक् ॥ सत्व्त्_३।८  
अंशस् तुरीयो भागः स्यात् कला तु षोडशी मता ।  
शतभागो विभूतिश् च वर्ण्यते कविभिः पृथक् ॥ सत्व्त्_३।९  
अतो ज्ञानस्य धर्मस्य वैराग्यैश्वर्ययोः श्रियः ।  
यशसः पृथग्भेदं मत्तः शृणु द्विजोत्तम ॥ सत्व्त्_३।१०  
उत्पत्तिप्रलयौ चैव विद्याविद्ये गतागती ।  
एषां ज्ञानं वदन्त्य् अङ्ग ज्ञानं षड्विधम् उत्तमम् ॥ सत्व्त्_३।११  
सत्यं शौचं दया मौनं धर्मश् चातुर्विधः स्मृतः ।  
अमानो व्यतिरेकश् च ऐन्द्रियस् तु वशीकृतः ॥ सत्व्त्_३।१२  
एवं चतुर्विधो भद्र वैराग्यः समुदाहृतः ।  
अणिमा लघिमा चैव महिमा तदनन्तरम् ॥ सत्व्त्_३।१३  
प्राकाम्यं चैव प्राप्तिश् च ईशिता वशिता तथा ।  
कामस्यावसिता ह्य् एते अष्टैश्वर्याः प्रकीर्तिताः ॥ सत्व्त्_३।१४  
भृत्यामात्यसुहृद्बन्धुपुत्रपौत्रकलत्रकाः ।  
वासोभूषणकोशाश् च सेनिका चतुरङ्गिणी ॥ सत्व्त्_३।१५  
गृहा भूर् अस्त्रशस्त्रे च दुर्गाद्याः श्रिय ईरिताः ।  
यशस् तु पुंसो भवति कर्मतो गुणतस् तथा ॥ सत्व्त्_३।१६  
कर्म चतुर्विधं प्रोक्तं सृष्टिस्थितिलयात्मकम् ।  
तया लीलावताराणां चरितं परमाद्भुतम् ॥ सत्व्त्_३।१७  
गुणान्य् अपरिमेयाणि कीर्तितानि मनीषिभिः ।  
तथाप्य् अहं द्विषष्ठीं ते वर्णयाम्य् अनुपूर्वशः ॥ सत्व्त्_३।१८  
ब्रह्मण्यश् च शरण्यश् च भक्तवात्सल्यम् एव च ।  
दातृत्वं सत्यसन्धत्वं विक्रान्तत्वं नियम्यता ॥ सत्व्त्_३।१९  
दुर्जयत्वं दुःसरत्वं निषेव्यत्वं सहिष्णुता ।  
अक्षोभ्यत्वं स्वतन्त्रत्वं नैरपेक्ष्यं स्वसौष्ठवम् ॥ सत्व्त्_३।२०  
शौर्यम् औदार्यम् आस्तिक्यं स्थैर्यं धैर्यं प्रसन्नता ।  
गाम्भीर्यं प्रश्रयः शीलं प्रागल्भ्यम् ऋतमङ्गलम् ॥ सत्व्त्_३।२१  
शमो दमो बलं दाक्ष्यं क्षेमं हर्षो ऽनहङ्कृतिः ।  
सन्तोष आर्जवं साम्यं मनोभाग्यं श्रुतं सुखम् ॥ सत्व्त्_३।२२  
त्यागो भयं पावनं च तेजः कौशलम् आश्रयः ।  
धृतिः क्षमा स्मृतिर् लज्जा श्रद्धा मैत्री दयोन्नतिः ॥ सत्व्त्_३।२३  
शान्तिः पुष्टिः स्ववाक्शुद्धिर् बुद्धिर् विद्या स्वरक्षता ।  
एते ते भगभेदास् तु कथिता ह्य् अनुपूर्वशः ॥ सत्व्त्_३।२४  
एषां प्रकाशो यत्रासीत् स पूर्णः परिकीर्तितः ।  
अंशप्रकाशाद् अंशः स्यात् कलायास् तु कला स्मृता ॥ सत्व्त्_३।२५  
विभूतेस् तु विभूतिः स्याद् एष भेदो न हि स्वतः ।  
निर्विकल्पस्य सत्यस्य परब्रह्मस्वरूपिणः ॥ सत्व्त्_३।२६  
नारायणस्य शुद्धस्य श्रीकृष्णस्य महात्मनः ।  
यतः कृष्णावतारेण भगभेदाः पृथक् पृथक् ॥ सत्व्त्_३।२७  
सन्दर्शिताः पृथक्कार्ये तस्मात् सम्पूर्ण उच्यते ।  
हयग्रीवाद्यवतारे तस्माद् अल्पतरा यतः ॥ सत्व्त्_३।२८  
दर्शिता भगभेदा वै तस्माद् अंशाः प्रकीर्तिताः ।  
यतो रामो मत्स्यकूर्मवराहा नरकेसरी ॥ सत्व्त्_३।२९  
मन्वन्तरावताराश् च यज्ञाद्या हयशीर्षवान् ।  
तथा शुक्लादयो ह्य् आविर्भावा ऋषभ आत्मवान् ॥ सत्व्त्_३।३०  
नरनारायणो दत्तः कलौ च बुद्धकल्किनौ ।  
ज्ञानकर्मप्रभावाद्यैर् अंशा विष्णोः प्रकीर्तिताः ॥ सत्व्त्_३।३१  
कुमारनारदव्यासा ब्रह्मरातादयः कलाः ।  
ज्ञानांशयुक्ताः श्रीविष्णोर् अवतारा महात्मनः ॥ सत्व्त्_३।३२  
गयः पृथुश् च भरतः शक्तियुक्ताः कला मताः ।  
गुणावतारा ब्रह्माद्यास् तदंशा ये विभूतयः ॥ सत्व्त्_३।३३  
एषा मया ते कथिता सम्पूर्णांशकलाभिदा ।  
कार्यानुरूपा विप्रेन्द्र भगभेदप्रदर्शनात् ॥ सत्व्त्_३।३४  
न ब्रह्मणो भिदा विप्र श्रीकृष्णस्य च सत्तम ।  
नारायणस्य वा सौम्य ह्य् अवतारिस्वरूपिणः ॥ सत्व्त्_३।३५  
श्रीनारद उवाच ।  
अवतारिस्वरूपं मे वर्णयस्व सदाशिव ।  
किं ब्रह्म परमं साक्षात् किं वा नारायणो विभुः ॥ सत्व्त्_३।३६  
किं वा वैकुण्ठलोकेशः श्रीकृष्णः पुरुषोत्तमः ।  
किम् एकतत्त्वम् एतेषाम् अथवा किं पृथक् पृथक् ॥ सत्व्त्_३।३७  
श्रीशिव उवाच ॥ सत्व्त्_३।३८  
शृणु तत् परमं गुह्यं ब्रह्मदायाद सत्तम ।  
अवतारिस्वरूपं मे यथा वर्णयतो द्विज ॥ सत्व्त्_३।३९  
एकम् एव परं तत्त्वम् अवतारि सनातनम् ।  
श्रीकृष्णब्रह्मपुरुषैः सञ्ज्ञाभिर् दीयते पृथक् ॥ सत्व्त्_३।४०  
यथा भानोः प्रकाशस्य मण्डलस्यापृथक्स्थितिः ।  
तथा श्रीकृष्णदेवस्य ब्रह्मणः पुरुषस्य च ॥ सत्व्त्_३।४१  
अतः सात्वततन्त्रज्ञा भक्तिनिष्ठा विलक्षणाः ।  
श्रीकृष्णाख्यं परं धाम परमानन्दम् उत्तमम् ॥ सत्व्त्_३।४२  
वैकुण्ठलोकनिलयं शुद्धसत्त्वात्मविग्रहम् ।  
वदन्ति शाश्वतं सत्यं स्वभक्तगणसेवितम् ॥ सत्व्त्_३।४३  
वेदान्तिनो ज्ञाननिष्ठा ज्ञानशास्त्रानुसारतः ।  
वदन्ति ब्रह्म परमं प्रकाशात्मकम् अव्ययम् ॥ सत्व्त्_३।४४  
अपाणिपादनयनश्रोत्रत्वग्घ्राणविग्रहम् ।  
सर्वशक्तियुतं तेजोमयं वाङ्मनसापदम् ॥ सत्व्त्_३।४५  
आनन्दमात्रं संशुद्धं चिद्व्यक्तं सर्वकारणम् ।  
हैरण्यगर्भास् त्रैविद्या नारायणम् अनामयम् ॥ सत्व्त्_३।४६  
सहस्रशिरसं देवं परमानन्दम् अव्ययम् ।  
अनन्तशक्तिं सर्वेषां पुरुषं प्रकृतेः परम् ॥ सत्व्त्_३।४७  
वदन्ति कर्मपरमाः स्थित्युत्पत्त्यन्तभावनम् ।  
सर्वानन्दकरं शान्तं संसारार्णवतारकम् ॥ सत्व्त्_३।४८  
अतः कृष्णस्य देवस्य ब्रह्मणः पुरुषस्य च ।  
वस्तुतो नैव भेदो हि वर्ण्यते तैर् अपि द्विज ॥ सत्व्त्_३।४९  
यथार्थो बहुधा भाति नानाकरणवृत्तिभिः ।  
तथा स भगवान् कृष्णो नानेव परिचक्षते ॥ सत्व्त्_३।५०  
अतः सर्वम् एतेनापि श्रीकृष्णः पुरुषोत्तमः ।  
लीलामानुषरूपेण देवकीजठरं गतः ॥ सत्व्त्_३।५१  
अतः सर्वावताराणां कारणं कृष्ण उच्यते ।  
सृष्ट्याद्यनेककार्याणि दर्शितानि यतः स्वतः ॥ सत्व्त्_३।५२  
स एव सर्वलोकानाम् आराध्यः पुरुषोत्तमः ।  
मुक्त्याद्यर्थं नृलोकस्य मानुषत्वं यतो गतः ॥ सत्व्त्_३।५३  
अतस् तं पुरुषा नित्यं भक्तिभेदेन नित्यदा ।  
भजन्ति ह्य् अपवर्गेशं परेशं तदकाम्यया ॥ सत्व्त्_३।५४  
मया ते कथिता विप्र अवतारा महात्मनः ।  
किम् अन्यत् कथयाम्य् अद्य त्वं हि भागवतोत्तमः ॥ सत्व्त्_३।५५  
  
  
सात्वततन्त्र, चतुर्थः पटलः  
श्रीनारद उवाच ।  
नास्ति तृप्तिः शृण्वतो मे तव वागमृतं हरेः ।  
यशः परमकल्याणम् अवतारकथाश्रयम् ॥ सत्व्त्_४।१  
तथापि साम्प्रतं ह्य् एतच् छ्रुत्वा कौतूहलं मम ।  
भक्तिभेदं भगवतो भावनीयं सदा नृभिः ॥ सत्व्त्_४।२  
ब्रूहि मे भगवन् विष्णोर् भक्तिभेदं सदाशिव ।  
यज् ज्ञात्वा ह्य् अञ्जसा विष्णोः साम्यं याति जनः प्रभो ॥ सत्व्त्_४।३  
श्रीशिव उवाच ।  
साधु पृष्टं त्वया साधो परं गुह्यतमं यतः ।  
अन्यस्मै न मया प्रोक्तं विना भागवतान् नरात् ॥ सत्व्त्_४।४  
यदैवावोचं मां कृष्णो ध्यानात् तुष्टमना विभुः ।  
तदैवाहं निषिद्धो ऽस्मि अभक्तोक्तौ कृपालुना ॥ सत्व्त्_४।५  
तदा चाहं तस्य पादपङ्कजे शिरसा नतः ।  
बभाष एतद् भगवान् भक्तान् निर्देष्टुम् अर्हसि ॥ सत्व्त्_४।६  
तदा प्रीतमना देवो माम् उवाच सतां गतिः ।  
शृणुष्व शिव भद्रं ते भक्तान् वक्ष्यामि सात्वतान् ॥ सत्व्त्_४।७  
मद्ध्याननिष्ठान् मत्प्राणान् मद्यशःश्रवणोत्सुकान् ।  
भक्तान् जानीहि मे देव सर्वलोकप्रणामकान् ॥ सत्व्त्_४।८  
तेभ्यः परमसन्तुष्टो भक्तिभेदं ससाधनम् ।  
ब्रवीमि शिव ते भक्तिस् तेनैव सम्प्रसिध्यति ॥ सत्व्त्_४।९  
यदि त्वद्वाक्यनिष्ठः स्याद् यो ऽपि को ऽपि सदाशिव ।  
तस्मै प्रीतमना वाच्यो भक्तिभेदः ससाधनः ॥ सत्व्त्_४।१०  
तद् इदं ते प्रवक्ष्यामि भक्तिभेदं ससाधनम् ।  
यतो भागवतश्रेष्ठो भगवत्कीर्तनप्रियः ॥ सत्व्त्_४।११  
एकैव भक्तिः श्रीविष्णोः प्रीतिर् इत्य् उच्यते बुधैः ।  
निर्गुणत्वाद् अखण्डत्वाद् आनन्दत्वाद् द्विजोत्तम ॥ सत्व्त्_४।१२  
किं तु ज्ञानक्रियालीलाभेदैः सा त्रिविधा मता ।  
तान् शृणुष्वानुपूर्व्येण मत्तः स्ववहितो द्विज ॥ सत्व्त्_४।१३  
सर्वान्तर्यामिणि हरौ मनोगतिर् अविच्युता ।  
सा निर्गुणज्ञानमयी साक्षाद् अपि गरीयसी ॥ सत्व्त्_४।१४  
सर्वेन्द्रियाणां सर्वेशे विष्णौ गतिर् अनुत्तमा ।  
स्वाभाविकी भागवती कर्मजा मुक्तिहेलिनी ॥ सत्व्त्_४।१५  
हरिलीलाश्रुतोच्चारे जाता प्रेममयी तु या ।  
सत्सङ्गजान्यासाद् ग्राह्या सर्वदा सा ह्य् अनुत्तमा ॥ सत्व्त्_४।१६  
तासां साधनसामग्री क्रमतः शृणु सत्तम ।  
याम् आश्रित्य समाप्नोति जनो भक्तिं जनार्दने ॥ सत्व्त्_४।१७  
स्वानुरूपस्वधर्मेण वासुदेवार्पणेन च ।  
हिंसारहितयोगेन भगवत्प्रतिमादिषु ॥ सत्व्त्_४।१८  
श्रुतिदृष्टिस्पर्शपूजास्तुतिप्रत्यभिनन्दनैः ।  
विषयाणां विरागेण स्वगुरोः परिचर्यया ॥ सत्व्त्_४।१९  
निवृत्तिशास्त्रश्रवणैर् उत्तमेषु क्षमादिभिः ।  
समेषु मित्रभावेन दीनेषु दयया तथा ॥ सत्व्त्_४।२०  
भगवन्मूर्त्यभिध्यानैर् यशसां श्रुतिकीर्तनात् ।  
भूतेषु भगवद्दृष्ट्या निर्गुणा भक्तिर् उच्यते ॥ सत्व्त्_४।२१  
लब्ध्वा तां निर्गुणां भक्तिं मुक्तिं चापि न मन्यते ।  
मुक्तिः सैवेत्य् अभिहिता भगवद्भावकारिणी ॥ सत्व्त्_४।२२  
अथ भागवतीभक्तेः साधनं शृणु सत्तम ।  
यत् सर्वयत्नतः कार्यं पुरुषेण मनीषिणा ॥ सत्व्त्_४।२३  
श्रीगुरोर् उपदेशेन भगवद्भक्तितत्परैः ।  
यथाकार्यं स्वकरणैर् भगवत्पादसेवनम् ॥ सत्व्त्_४।२४  
वाचोच्चारो हरेर् नाम्नां कर्णाभ्यां कर्मणां श्रुतिः ।  
हस्ताभ्यां भगवद्देहप्रतिमादिषु सेवनम् ॥ सत्व्त्_४।२५  
जिह्वया भगवद्दत्तनैवेद्यहरणं मुदा ।  
नासया कृष्णपादाब्जलग्नगन्धानुजिघ्रणम् ॥ सत्व्त्_४।२६  
भगवद्गात्रनिर्माल्यहरणं शिरसा तथा ।  
दृष्ट्वा विष्णुजनादीनाम् ईक्षणं सादरेण च ॥ सत्व्त्_४।२७  
मनसा भगवद्रूपचिन्तनं शिरसोरसा ।  
बाहुपादादिभिर् विष्णोर् वन्दनं परया मुदा ॥ सत्व्त्_४।२८  
अर्थादीनाम् आनयनम् ईश्वरार्थेन सर्वशः ।  
एतैः स्वसाधनैर् नित्यं भगवत्पादसेवनम् ॥ सत्व्त्_४।२९  
आशु सम्पद्यते भक्तिः कृष्णे भागवती सती ।  
यदेन्द्रियाणां सर्वेषां कृष्णे परमपूरुषे ॥ सत्व्त्_४।३०  
स्वाभाविकी रतिर् अभूत् सा वै भागवती मता ।  
एतद्भक्तिपरो विप्र चातुर्वर्ग्यं न मन्यते ॥ सत्व्त्_४।३१  
तस्याम् अन्तः सर्वसुखम् अधिकं वापि लभ्यते ।  
अथ प्रेममयीभक्तेः कारणं द्विजसत्तम ॥ सत्व्त्_४।३२  
शृणु विश्वासम् आपन्नो निश्चयात्मिकया धिया ।  
सद्गुरोर् उपदेशेन लब्ध्वा सत्सङ्गम् आदृतः ॥ सत्व्त्_४।३३  
चतुर्विधानां श्रीविष्णोः कर्मणां श्रवणं सताम् ।  
तेष्व् एवं कीर्तनं तेषां मनसा चापि चिन्तनम् ॥ सत्व्त्_४।३४  
वचसा ग्रहणं तेषां तत्पराणां प्रशंसनम् ।  
यद्य् अशक्तो भवेत् कीर्तौ स्मरणे चापि सर्वशः ॥ सत्व्त्_४।३५  
तदा तु भगवन्नाम्नाम् आवृत्तौ वृत्तयेत् सदा ।  
सदा शश्वत् प्रीतियुक्तो यः कुर्याद् एतद् अन्वहम् ॥ सत्व्त्_४।३६  
तस्याशु भक्तिः श्रीकृष्णे जायते सद्भिर् आदृता ।  
एवं प्रेममयीं लब्ध्वा भित्त्वा संसारम् आत्मनः ॥ सत्व्त्_४।३७  
आशु सम्पद्यते शान्तिं परमानन्ददायिनीम् ।  
लब्ध्वापि भक्ता भगवद्रूपशीलगुणक्रियाः ॥ सत्व्त्_४।३८  
नानुसन्धत्त एता वै विना भक्तिं जनार्दने ।  
यद्य् अन्यसाधनान्य् अन्यभक्तौ कुर्याद् अतन्त्रितः ॥ सत्व्त्_४।३९  
न तत्र कश्चिद् दोषः स्याद् धरिसेवा यतः कृता ।  
किं तु यद् भक्तिनिष्ठा स्यात् ताम् एवाप्नोति मानवः ॥ सत्व्त्_४।४०  
फलभेदेन भेदः स्यात् साधनेन न भिद्यते ।  
पृथग् एष मयाख्यातो भक्तिभेदः ससाधनः ॥ सत्व्त्_४।४१  
निष्कामः फलरूपश् च नित्यो मोक्षसुखाधिकः ।  
सकामः सगुणो विप्र बहुधोक्तो महर्षिभिः ॥ सत्व्त्_४।४२  
किं भूयः कथयाम्य् अद्य वद मां द्विजसत्तम ।  
श्रीनारद उवाच ।  
विधेयं कथितं सर्वं त्वया मे सुरसत्तम ।  
निषेधनीयं किं चात्र भक्तिस्तम्भकरं च यत् ॥ सत्व्त्_४।४३  
हानिवृद्धिकरं चापि मुख्यसाधनम् एव च ।  
कथयस्व महादेव श्रद्धासेवापराय मे ॥ सत्व्त्_४।४४  
श्रीशिव उवाच ।  
भक्तीनां साधनानां यद् बहिर्भूतं महामुने ।  
निषेधनीयं तत् तासां भक्तानां पुरुषोत्तमे ॥ सत्व्त्_४।४५  
देहप्रवाहाद् आधिक्यं विषयादरणं च यत् ।  
भक्तिस्तम्भकरं प्रोक्तं भक्तिनिष्ठे द्विजोत्तम ॥ सत्व्त्_४।४६  
समासेन मया प्रोक्तं निषेधस्तम्भनं तव ।  
भक्तिघ्नदोषं शृणु तं सर्वथा वर्जनं नृणाम् ॥ सत्व्त्_४।४७  
निर्गुणायां प्राणिहिंसा भागवत्याम् अहङ्कृतिः ।  
प्रेममय्यां सतां द्वेषो भक्तिनाशकरा इमे ॥ सत्व्त्_४।४८  
सर्वभक्तिव्यतिकरः स्वगुरोर् वागनादरः ।  
द्वेषेण नरकं याति कुर्वन् भक्तिम् अपि द्विजः ॥ सत्व्त्_४।४९  
दोषदृष्ट्या दोषवान् स्यात् तत्र दोषफलं भवेत् ।  
मर्त्यदृष्ट्या कृतं सर्वं भवेत् कुञ्जरशौचवत् ॥ सत्व्त्_४।५०  
सर्वसाधनमुख्या हि गुरुसेवा सदादृता ।  
यया भक्तिर् भगवति ह्य् अञ्जसा स्यात् सुखावहा ॥ सत्व्त्_४।५१  
तस्मात् सर्वप्रयत्नेन गुरोर् वागादरेण वै ।  
कार्या सैव तु तत् सर्वा भगवद्भक्तिवर्धिनी ॥ सत्व्त्_४।५२  
निर्गुणा भक्तिनिष्ठेन कार्या भूतदया सदा ।  
भागवत्यां कायमनोवचसां परिनिष्ठिता ॥ सत्व्त्_४।५३  
प्रेममय्यां सतां प्रीत्या श्रवणं यशसां हरेः ।  
मुख्याः साधनसम्पत्त्यः कथितास् ते द्विजोत्तम ॥ सत्व्त्_४।५४  
सर्वमूलं कृष्णपादशरणं परिकीर्तितम् ।  
यद् विना स्रवते भक्तिर् आमभाण्डात् पयो यथा ॥ सत्व्त्_४।५५  
श्रीनारद उवाच ।  
कृष्णपादाब्जशरणं वद मे बहुवित्तम ।  
विना येन पुमान् याति कुर्वन् भक्तिम् अपि श्रमम् ॥ सत्व्त्_४।५६  
श्रीशिव उवाच ।  
कायवाङ्मनसां साक्षात् कृष्णे परमपूरुषे ।  
परिनिष्ठाश्रयं यद् वै शरणं परिकीर्तितम् ॥ सत्व्त्_४।५७  
एतद् वै त्रिविधं प्रोक्तं वेदविद्भिर् द्विजोत्तम ।  
प्रथमं मध्यमं श्रेष्ठं क्रमशः शृणु तन् मुने ॥ सत्व्त्_४।५८  
धर्मे तीर्थे च देवादौ रक्षकत्वमघादितः ।  
यद् बुद्धिनिष्ठितं कृष्णे कृतं तत् प्रथमं स्मृतम् ॥ सत्व्त्_४।५९  
कलत्रपुत्रमित्रेषु धने गेहगवादिषु ।  
यन् ममत्वाश्रयं कृष्णे कृतं तन् मध्यमं स्मृतम् ॥ सत्व्त्_४।६०  
देहादाव् आत्मनो यावद् आत्मत्वाश्रयणादि यत् ।  
तत् सर्वं कृष्णपादाब्जे कृतं श्रेष्ठं प्रकीर्तितम् ॥ सत्व्त्_४।६१  
ईश्वरं तदधीनं च तद्धर्मं च सनातनम् ।  
हित्वान्यद् आश्रयं तस्य वस्तुतो नैव दृश्यते ॥ सत्व्त्_४।६२  
एतच्छरणसम्पन्नो भक्तिमान् पुरुषोत्तमे ।  
पुनाति सर्वभुवनं हृदिस्थेनाच्युतेन सः ॥ सत्व्त्_४।६३  
तस्माद् भक्तादृतेर् विष्णोर् देहो ऽपि नैव सत्प्रियः ।  
किम् उतान्ये विभूताद्याः परमानन्दरूपिणः ॥ सत्व्त्_४।६४  
श्रीनारद उवाच ।  
भक्तानां लक्षणं साक्षाद् ब्रूहि मे सुरत्तम ।  
तथैव तेष्व् अहं प्रीतिं करिष्यामि समाहितः ॥ सत्व्त्_४।६५  
श्रीशिव उवाच ।  
भक्तानां लक्षणं साक्षाद् दुर्विज्ञेयं नृभिर् मुने ।  
वैष्णवैर् एव तद् वेद्यं पदान्य् अहिर् अहेर् इव ॥ सत्व्त्_४।६६  
तथापि सारतस् तेषां लक्षणं यद् अलौकिकम् ।  
वक्ष्ये तत् ते मुनिश्रेष्ठ विष्णुभक्तो यतो भवान् ॥ सत्व्त्_४।६७  
मच्चित्ता निरहङ्कारा ममकारविवर्जिताः ।  
शास्त्रानुवर्तिनः शान्ताः सुहृदः सर्वदेहिनाम् ॥ सत्व्त्_४।६८  
यदा सर्वेषु भूतेषु हिंसन्तम् अपि कञ्चन ।  
न हिंसन्ति तदा मुक्ता निर्गुणा भगवत्पराः ॥ सत्व्त्_४।६९  
हरिसेवां विना किञ्चिन् मन्यन्ते नात्मनः प्रियम् ।  
वासुदेवपरा देहगेह इन्द्रियवृत्तयः ॥ सत्व्त्_४।७०  
रागद्वेषादिरहिता मानामानविवर्जिताः ।  
सदा सन्तुष्टमनसो भक्ता भागवता मताः ॥ सत्व्त्_४।७१  
सत्प्रीतिपरमाः शुद्धाः श्रुतिकीर्त्युक्तिनिष्ठिताः ।  
त्रैवर्गिकपरालापस्नेहसङ्गविवर्जिताः ॥ सत्व्त्_४।७२  
सद्वाक्यकारिणः कृष्णयशस्य् उत्सुकमानसाः ।  
हरिप्रीतिपरा एते भक्ता लोकप्रणामकाः ॥ सत्व्त्_४।७३  
भक्तानां लक्षणं ह्य् एतत् सामान्येन निरूपितम् ।  
इदानीम् आत्मजिज्ञास्यं लक्षणं त्रिविधं शृणु ॥ सत्व्त्_४।७४  
सर्वात्मानं हरिं ज्ञात्वा सर्वेषु प्रीतिमान् नरः ।  
सेवापरो द्वेषहीनो जनेषु स च सत्तमः ॥ सत्व्त्_४।७५  
ज्ञात्वापि सर्वगं विष्णुं तारतम्येन प्रीतिमान् ।  
श्रेष्ठमध्यमनीचेषु ह्य् आत्मनः स तु मध्यमः ॥ सत्व्त्_४।७६  
प्रतिमादिष्व् एव हरौ प्रीतिमान् न तु सर्वगे ।  
प्राणिप्राणवधत्यागी प्राकृतः स तु वैष्णवः ॥ सत्व्त्_४।७७  
यस्येन्द्रियाणां सर्वेषां हरौ स्वाभाविकी रतिः ।  
स वै महाभागवतो ह्य् उत्तमः परिकीर्तितः ॥ सत्व्त्_४।७८  
यस्य यत्नेनेन्द्रियाणां विष्णौ प्रीतिर् हि जायते ।  
स वै भागवतो विप्रः मध्यमः समुदाहृतः ॥ सत्व्त्_४।७९  
यस्येन्द्रियैः कृष्णसेवा कृता प्रीतिविवर्जिता ।  
स प्राकृतो भागवतो भक्तः कामविवर्जितः ॥ सत्व्त्_४।८०  
हरिलीलाश्रुतोच्चारं यः प्रीत्या कुरुते सदा ।  
स वै महाभागवतो ह्य् उत्तमो लोकपावनः ॥ सत्व्त्_४।८१  
श्रवणं कीर्तनं विष्णौ प्रीत्यायासौ तु यो नरः ।  
कुर्याद् अहरहः शश्वत् प्रीतिमान् स च मध्यमः ॥ सत्व्त्_४।८२  
यामैकमात्रं यः कुर्याच् छ्रवणं कीर्तनं हरेः ।  
प्रीत्या विष्णुजनद्वेषहीनः प्राकृत उच्यते ॥ सत्व्त्_४।८३  
यद्य् अन्यलक्षणं चान्यभक्ते लक्ष्येत सज्जनैः ।  
तथापि निष्ठाम् आलक्ष्य तं तं जानीहि सत्तम ॥ सत्व्त्_४।८४  
यद्धर्मनिष्ठा ये भक्ता भवन्ति द्विजसत्तम ।  
तत्प्रसङ्गाद्यनुष्ठानं तत्प्रीतेः कारणं परम् ॥ सत्व्त्_४।८५  
तथापि निर्गुणा ये च ये च भागवता मताः ।  
तेषु प्रीतिर् महाभाग दुष्करेति मयोच्यते ॥ सत्व्त्_४।८६  
हरिलीलाश्रुतोपचारपरेषु सततं त्वया ।  
कार्या प्रीतिस् तव हरेर् यथा भक्तिर् न नश्यति ॥ सत्व्त्_४।८७  
इत्य् एतत् कथितं विप्र साधूनां लक्षणं पृथक् ।  
भक्तेषु प्रीतिकरणं जनानां मुक्तिकारणम् ॥ सत्व्त्_४।८८  
साधनेन मया बाल भक्तिभेदो निरूपितः ।  
स सार्ववर्णिकः शुद्धः सर्वाश्रमिश्रमापहः ॥ सत्व्त्_४।८९  
सर्वकालभवो नित्यः सर्वदैशिकसिद्धिदः ।  
चतुर्युगेष्व् अभिमतो भगवत्प्रियसाधकः ॥ सत्व्त्_४।९०  
  
  
सात्वततन्त्र, पञ्चमः पटलः  
श्रीनारद उवाच ।  
कथितं मे सुरगुरो भगवद्भक्तिलक्षणम् ।  
चतुर्युगे ऽप्य् अभिमतं सर्वलोकसुखावहम् ॥ सत्व्त्_५।१  
अधुना वद देवेश जनानां हितकाम्यया ।  
युगानुरूपं श्रीविष्णोः सेवया मोक्षसाधनम् ॥ सत्व्त्_५।२  
प्रजानां लक्षणं विष्णोर् भूतिर् लिङ्गं पृथग्विधम् ।  
धर्मं च नामसङ्ख्या च समासेन सुरेश्वर ॥ सत्व्त्_५।३  
श्रीशिव उवाच ।  
कृते युगे प्रजाः सर्वाः शुद्धा रागादिवर्जिताः ।  
औत्पत्तिकेन योगेन शान्ताः शमदृशो मताः ॥ सत्व्त्_५।४  
तेषां तु भगवद्ध्यानं संसारार्णवतारकम् ।  
तद् एव परमो धर्मस् तद्युगस्य महामते ॥ सत्व्त्_५।५  
तद्ध्यानं त्रिविधं प्रोक्तं दशभिर् नामभिर् युतम् ।  
निरालम्बं सावलम्बं सर्वान्तर्यामिधारणम् ॥ सत्व्त्_५।६  
तत्षडङ्गयुतं कुर्यात् समाध्यवधिम् उत्तमम् ।  
दुःखग्रहं निरालम्बं प्रथमं शृणु सत्तम ॥ सत्व्त्_५।७  
अहिंसा ब्रह्मचर्यं च सत्यं लज्जा ह्य् अकार्यतः ।  
अस्तेयो ऽसञ्चयो मौनम् असङ्गम् अभयं दया ॥ सत्व्त्_५।८  
धर्मे स्थैर्यं च विश्वासो यमा द्वादश सत्तम ।  
यमाद्यम् अङ्गं प्रथमं कुर्याद् ध्याता ह्य् अतन्द्रितः ॥ सत्व्त्_५।९  
देहशौचं मनःशौचं जाप्यं होमं तपो व्रतम् ।  
श्राद्धम् अतिथिशुश्रूषां तीर्थसेवां सुतुष्टिदाम् ॥ सत्व्त्_५।१०  
परार्थेहां गुरोः सेवां द्विषङ्नियमसञ्ज्ञितम् ।  
कुर्याद् ध्यानं द्वितीयाङ्गं तृतीयाङ्गं च मे शृणु ॥ सत्व्त्_५।११  
स्वजानुलग्ने पादाग्रे कुर्याज् जङ्घे ऽन्तरान्तरे ।  
उत्सङ्गमध्ये हस्तौ द्वौ तत् स्थानम् आसनं स्मृतम् ॥ सत्व्त्_५।१२  
प्रणवेनैव मन्त्रेण पूरकुम्भकरेचकैः ।  
विपर्ययेण वा कुर्यात् तुर्याङ्गं प्राणसंयमम् ॥ सत्व्त्_५।१३  
विषयेभ्यस् त्व् इन्द्रियाणां संयमं मनसा हृदि ।  
कुर्याद् अतन्द्रितो योगी प्रत्याहारं तु पञ्चमम् ॥ सत्व्त्_५।१४  
प्राणेन मनसः साक्षात् स्थैर्यं ध्यानाङ्गम् उत्तमम् ।  
कुर्यात् समाहितो योगी स्वनासाग्रावलोकनः ॥ सत्व्त्_५।१५  
तेजोमयं स्वप्रकाशम् अवाङ्मनसगोचरम् ।  
लक्षीकृत्य धिया तिष्ठेद् यावन् नैव प्रकाशते ॥ सत्व्त्_५।१६  
एवं चाहरहः कुर्वन् योगी संशुद्धकिल्बिषः ।  
चिरात् प्राप्नोति परमां समाधिं ब्रह्मणः पदम् ॥ सत्व्त्_५।१७  
सावशेषं हरेर् ध्यानं शृणु विप्र समासतः ।  
तेनैव विधिना युक्तो मनसा चिन्तयेद् यथा ॥ सत्व्त्_५।१८  
हृत्पद्मकर्णिकामध्ये शुद्धसत्त्वतनुं हरिम् ।  
पुरुषं चतुर्भुजं ध्यायेच् छुद्धस्फटिकसन्निभम् ॥ सत्व्त्_५।१९  
जटाधरं वल्कलिनं कृष्णसाराजिनोत्तरम् ।  
अक्षमालां यज्ञसूत्रं तथा दण्डकमण्डलुम् ॥ सत्व्त्_५।२०  
बिभ्राणं हृद्युगाराध्यं ब्रह्मचारिणम् अव्ययम् ।  
मुखारविन्दं सुनसं सुभ्रुवं सुकपालिनम् ॥ सत्व्त्_५।२१  
सुवर्णशकलाभातं सुद्विजं कम्बुकन्धरम् ।  
दीर्घायतचतुर्बाहुं करपल्लवशोभितम् ॥ सत्व्त्_५।२२  
सुचक्षुषं सुहृदयं सूदरं वलिभिर् युतम् ।  
निम्ननाभिं सुचारूरुजानुजङ्घापदं शुभम् ॥ सत्व्त्_५।२३  
चार्वङ्गुलिदलाकारं नखचन्द्रद्युतिप्रभम् ।  
एवं चिन्तयतो रूपं विष्णोर् लोकमनोहरम् ॥ सत्व्त्_५।२४  
तस्याशु परमानन्दः सम्पद् आशु भविष्यति ।  
आशुसिद्धिकरं चातः सर्वान्तर्यामिधारणम् ॥ सत्व्त्_५।२५  
शृणु स्ववहितो विप्र मानस्तम्भविवर्जितम् ।  
सर्वं चराचरम् इदं भगवद्रूपाधिष्ठितम् ॥ सत्व्त्_५।२६  
भावयेद् द्वेषहीनेन कायवाङ्मनसा द्विज ।  
उत्तमान् मानयेद् भक्त्या समान् मित्रतया द्विज ॥ सत्व्त्_५।२७  
अधमान् दयया शत्रून् उपेक्षेत दयान्वितः ।  
एवं भावयतस् तस्य यावत् सर्वात्मदर्शनम् ॥ सत्व्त्_५।२८  
अचिरात् परमानन्दसन्दोहं मनसाप्नुयात् ।  
त्रेतायां प्राणिनः सर्वे जपहोमपरायणाः ॥ सत्व्त्_५।२९  
सुविनीताः सुखावृत्ता महाशाला महात्मनः ।  
तेषां तु भगवद्यागो ह्य् अञ्जसा मुक्तिसाधकः ॥ सत्व्त्_५।३०  
स एव परमो धर्मस् त्रेतायां द्विजसत्तम ।  
तस्मिन् यजन्ति रक्ताभं यज्ञमूर्तिं जगद्गुरुम् ॥ सत्व्त्_५।३१  
नित्यनैमित्तिकैः सत्त्रैर् यागैर् नामाष्टकायुतैः ।  
त्रैविद्येन विधानेन यान्ति मुक्तिं तदा जनाः ॥ सत्व्त्_५।३२  
द्वापरे तु जना हृष्टाः पुष्टाः कर्मकृतिक्षमाः ।  
भोगानुषक्तमनसः सुखदुःखत्वम् आवृताः ॥ सत्व्त्_५।३३  
भगवत्पूजनं तेषां मोक्षसाधनम् उत्तमम् ।  
साङ्गोपाङ्गं केवलं च द्विविधं पूजनं स्मृतम् ॥ सत्व्त्_५।३४  
तद् एव परमो धर्मो द्वापरस्य युगस्य वै ।  
तस्मिन् यजन्ति पुरुषा महाराजोक्तलक्षणम् ॥ सत्व्त्_५।३५  
पीतवर्णं वेदमन्त्रैर् नाम्नां द्वादशभिः समम् ।  
कलौ प्रजा मन्दभाग्या अलसा दुःखसंयुताः ॥ सत्व्त्_५।३६  
शिश्नोदरपराः क्षुद्रा दीना मलिनचेतसः ।  
तेषाम् एकविधं प्रोक्तम् अञ्जसा मुक्तिकारणम् ॥ सत्व्त्_५।३७  
सर्वसौख्यकरं चापि कृष्णनामानुकीर्तनम् ।  
यतः कलियुगस्यादौ भगवान् पुरुषोत्तमः ॥ सत्व्त्_५।३८  
अवतीर्य यशस् तेने शुद्धं कलिमलापहम् ।  
ध्यानयोगक्रियाः सर्वाः स संहत्य दयापरः ॥ सत्व्त्_५।३९  
स्वकीये यशसि स्थाप्य गतो वैकुण्ठम् उत्तमम् ।  
स तात परमो देवो देवकीदेविनन्दनः ॥ सत्व्त्_५।४०  
इन्द्रनीलसमः श्यामस् तन्त्रमन्त्रैर् य इज्यते ।  
तस्मिन् कलियुगे विप्र श्रुत्वा हरियशो ऽमलाः ॥ सत्व्त्_५।४१  
प्रायो भक्ता भविष्यन्ति तस्माच् छ्रेष्ठयुगः कलिः ।  
अतः कृतादिषु प्रजाः कलौ सम्भवम् आत्मनः ॥ सत्व्त्_५।४२  
वाञ्छन्ति धर्मपरमा भगवद्भक्तिकारणम् ।  
ध्यानेनेष्टया पूजनेन यत् फलं लभ्यते जनैः ॥ सत्व्त्_५।४३  
कृतादिषु कलौ तद् वै कीर्तनादिषु लभ्यते ।  
न देशकालकर्त्णां नियमः कीर्तने स्मृतः ॥ सत्व्त्_५।४४  
तस्मात् कलौ परो धर्मो हरिकीर्तेः सुकीर्तनम् ।  
यतः कलिं प्रशसन्ति शिष्टास्त्रियुगवर्तिनः ॥ सत्व्त्_५।४५  
यत्र कीर्तनमात्रेण प्राप्नोति परमं पदम् ।  
कृतादाव् अपि ये जीवा न मुक्ता निजधर्मतः ॥ सत्व्त्_५।४६  
ते ऽपि मुक्तिं प्रयास्यन्ति कलौ कीर्तनमात्रतः ।  
कलेर् दोषसमुद्रस्य गुण एको महान् यतः ॥ सत्व्त्_५।४७  
नाम्नां सङ्कीर्तनेनैव चातुर्वर्गं जनो ऽश्नुते ।  
कृतादिष्व् अपि विप्रेन्द्र हरिनामानुकीर्तनम् ॥ सत्व्त्_५।४८  
तपादिसाध्यं तद् भूयः कलाव् उभयतां गतम् ।  
तस्मात् कलियुगे विष्णोर् नामकीर्तनम् उत्तमम् ॥ सत्व्त्_५।४९  
साधनं भक्तिनिष्ठानां साध्यं चैव प्रकीर्तितम् ।  
येन केनापि भावेन कीर्तयन् सततं हरिम् ॥ सत्व्त्_५।५०  
हित्वा पापं गतिं यान्ति किम् उतच्छ्रद्धया गृणन् ।  
कलौ नामपरा एव सततं द्विजसत्तम ॥ सत्व्त्_५।५१  
उक्ता महाभागवता भगवत्प्रियकारिणः ।  
तस्मात् सर्वात्मना विप्र कुरु श्रीकृष्णकीर्तनम् ॥ सत्व्त्_५।५२  
श्रद्धया सततं युक्त एतद् एव महाफलम् ॥ सत्व्त्_५।५३  
  
  
सात्वततन्त्र, षष्ठः पटलः  
श्रीनारद उवाच ।  
कथितं मे त्वया देव हरिनामानुकीर्तनम् ।  
पापापहं महासौख्यं भगवद्भक्तिकारणम् ॥ सत्व्त्_६।१  
तत्राहं यानि नामानि कीर्तयामि सुरोत्तम ।  
तान्य् अहं ज्ञातुम् इच्छामि साकल्येन कुतूहलात् ॥ सत्व्त्_६।२  
श्रीशिव उवाच ।  
भूम्यम्बुतेजसां ये वै परमाणून् अपि द्विज ।  
शक्यन्ते गणितुं भूयो जन्मभिर् न हरेर् गुणान् ॥ सत्व्त्_६।३  
तथापि मुख्यं वक्ष्यामि श्रीविष्णोः परमाद्भुतम् ।  
नाम्नां सहस्रं पार्वत्यै यदि होक्तं कृपालुना ॥ सत्व्त्_६।४  
समाधिनिष्ठं मां दृष्ट्वा पार्वती वरवर्णिनी ।  
अपृच्छत् परमं देवं भगवन्तं जगद्गुरुम् ॥ सत्व्त्_६।५  
तदा तस्यै मया प्रोक्तो मत्परो जगदीश्वरः ।  
नाम्नां सहस्रं च तथा गुणकर्मानुसारतः ॥ सत्व्त्_६।६  
तद् अहं ते ऽभिवक्ष्यामि महाभागवतो भवान् ।  
यस्यैकस्मरणेनैव पुमान् सिद्धिम् अवाप्नुयात् ॥ सत्व्त्_६।७  
उद्यन्नवीनजलदाभम् अकुण्ठधिष्ण्यं विद्योतितानलमनोहरपीतवासम् ।  
भास्वन्मयूखमुकुटाङ्गदहारयुक्तं काञ्चीकलापवलयाङ्गुलिभिर् विभातम् ॥ सत्व्त्_६।८  
ब्रह्मादिदेवगणवन्दितपादपद्यं श्रीसेवितं सकलसुन्दरसन्निवेशम् ।  
गोगोपवनितामुनिवृन्दजुष्टं कृष्णं पुराणपुरुषं मनसा स्मरामि ॥ सत्व्त्_६।९  
ॐ नमो वासुदेवाय कृष्णाय परमात्मने ।  
प्रणतक्लेशसंहर्त्रे परमानन्ददायिने ॥ सत्व्त्_६।१०  
ॐ श्रीकृष्णः श्रीपतिः श्रीमान् श्रीधरः श्रीसुखाश्रयः ।  
श्रीदाता श्रीकरः श्रीशः श्रीसेव्यः श्रीविभावनः ॥ सत्व्त्_६।११  
परमात्मा परं ब्रह्म परेशः परमेश्वरः ।  
परानन्दः परं धाम परमानन्ददायकः ॥ सत्व्त्_६।१२  
निरालम्बो निर्विकारो निर्लेपो निरवग्रहः ।  
नित्यानन्दो नित्यमुक्तो निरीहो निस्पृहप्रियः ॥ सत्व्त्_६।१३  
प्रियंवदः प्रियकरः प्रियदः प्रियसञ्जनः ।  
प्रियानुगः प्रियालम्बी प्रियकीर्तिः प्रियात् प्रियः ॥ सत्व्त्_६।१४  
महात्यागी महाभोगी महायोगी महातपाः ।  
महात्मा महतां श्रेष्ठो महालोकपतिर् महान् ॥ सत्व्त्_६।१५  
सिद्धार्थः सिद्धसङ्कल्पः सिद्धिदः सिद्धसाधनः ।  
सिद्धेशः सिद्धमार्गाग्रः सिद्धलोकैकपालकः ॥ सत्व्त्_६।१६  
इष्टो विशिष्टः शिष्टेष्टो महिष्ठो जिष्णुर् उत्तमः ।  
ज्येष्ठः श्रेष्ठश् च सर्वेष्टो विष्णुर् भ्राजिष्णुर् अव्ययः ॥ सत्व्त्_६।१७  
विभुः शम्भुः प्रभुर् भूमा स्वभूः स्वानन्दमूर्तिमान् ।  
प्रीतिमान् प्रीतिदाता च प्रीतिदः प्रीतिवर्धनः ॥ सत्व्त्_६।१८  
योगेश्वरो योगगम्यो योगीशो योगपारगः ।  
योगदाता योगपतिर् योगसिद्धिविधायकः ॥ सत्व्त्_६।१९  
सत्यव्रतः सत्यपरः त्रिसत्यः सत्यकारणः ।  
सत्याश्रयः सत्यहरः सत्पालिः सत्यवर्धनः ॥ सत्व्त्_६।२०  
सर्वानन्दः सर्वहरः सर्वगः सर्ववश्यकृत् ।  
सर्वपाता सर्वसुखः सर्वश्रुतिगणार्णवः ॥ सत्व्त्_६।२१  
जनार्दनो जगन्नाथो जगत्त्राता जगत्पिता ।  
जगत्कर्ता जगद्धर्ता जगदानन्दमूर्तिमान् ॥ सत्व्त्_६।२२  
धरापतिर् लोकपतिः स्वर्पतिर् जगताम्पतिः ।  
विद्यापतिर् वित्तपतिः सत्पतिः कमलापतिः ॥ सत्व्त्_६।२३  
चतुरात्मा चतुर्बाहुश् चतुर्वर्गफलप्रदः ।  
चतुर्व्यूहश् चतुर्धामा चतुर्युगविधायकः ॥ सत्व्त्_६।२४  
आदिदेवो देवदेवो देवेशो देवधारणः ।  
देवकृद् देवभृद् देवो देवेडितपदाम्बुजः ॥ सत्व्त्_६।२५  
विश्वेश्वरो विश्वरूपी विश्वात्मा विश्वतोमुखः ।  
विश्वसूर् विश्वफलदो विश्वगो विश्वनायकः ॥ सत्व्त्_६।२६  
भूतकृद् भूतभृद् भावो भूतात्मा भूतभावनः ।  
भूतिदो भूतिविस्तारो विभूतिर् भूतिपालकः ॥ सत्व्त्_६।२७  
नारायणो नारशायी नारसूर् नारजीवनः ।  
नारैकफलदो नारमुक्तिदो नारनायकः ॥ सत्व्त्_६।२८  
सहस्ररूपः साहस्रनामा साहस्रविग्रहः ।  
सहस्रशीर्षा साहस्रपादाक्षिभुजशीर्षवान् ॥ सत्व्त्_६।२९  
पद्मनाभः पद्मगर्भः पद्मी पद्मनिभेक्षणः ।  
पद्मशायी पद्ममाली पद्माङ्कितपदद्वयः ॥ सत्व्त्_६।३०  
वीर्यवान् स्थैर्यवान् वाग्मी शौर्यवान् धैर्यवान् क्षमी ।  
धीमान् धर्मपरो भोगी भगवान् भयनाशनः ॥ सत्व्त्_६।३१  
जयन्तो विजयो जेता जयदो जयवर्धनः ।  
अमानो मानदो मान्यो महिमावान् महाबलः ॥ सत्व्त्_६।३२  
सन्तुष्टस् तोषदो दाता दमनो दीनवत्सलः ।  
ज्ञानी यशस्वान् धृतिमान् सहओजोबलाश्रयः ॥ सत्व्त्_६।३३  
हयग्रीवो महातेजा महार्णवविनोदकृत् ।  
मधुकैटभविध्वंसी वेदकृद् वेदपालकः ॥ सत्व्त्_६।३४  
सनत्कुमारः सनकः सनन्दश् च सनातनः ।  
अखण्डब्रह्मव्रतवान् आत्मा योगविवेचकः ॥ सत्व्त्_६।३५  
श्रीनारदो देवऋषिः कर्माकर्मप्रवर्तकः ।  
सात्वतागमकृल् लोकहिताहितप्रसूचकः ॥ सत्व्त्_६।३६  
आदिकालो यज्ञतत्त्वं धातृनासापुटोद्भवः ।  
दन्ताग्रन्यस्तभूगोलो हिरण्याक्षबलान्तकः ॥ सत्व्त्_६।३७  
पृथ्वीपतिः शीघ्रवेगो रोमान्तर्गतसागरः ।  
श्वासावधूतहेमाद्रिः प्रजापतिपतिस्तुतः ॥ सत्व्त्_६।३८  
अनन्तो धरणीभर्ता पातालतलवासकृत् ।  
कामाग्निजवनो नागराजराजो महाद्युतिः ॥ सत्व्त्_६।३९  
महाकूर्मो विश्वकायः शेषभृक् सर्वपालकः ।  
लोकपितृगणाधीशः पितृस्तुतमहापदः ॥ सत्व्त्_६।४०  
कृपामयः स्वयं व्यक्तिर् ध्रुवप्रीतिविवर्धनः ।  
ध्रुवस्तुतपदो विष्णुलोकदो लोकपूजितः ॥ सत्व्त्_६।४१  
शुक्लः कर्दमसन्तप्तस् तपस्तोषितमानसः ।  
मनोऽभीष्टप्रदो हर्षबिन्द्वञ्चितसरोवरः ॥ सत्व्त्_६।४२  
यज्ञः सुरगणाधीशो दैत्यदानवघातकः ।  
मनुत्राता लोकपालो लोकपालकजन्मकृत् ॥ सत्व्त्_६।४३  
कपिलाख्यः साङ्ख्यपाता कर्दमाङ्गसमुद्भवः ।  
सर्वसिद्धगणाधीशो देवहूतिगतिप्रदः ॥ सत्व्त्_६।४४  
दत्तो ऽत्रितनयो योगी योगमार्गप्रदर्शकः ।  
अनसूयानन्दकरः सर्वयोगिजनस्तुतः ॥ सत्व्त्_६।४५  
नारायणो नरऋषिर् धर्मपुत्रो महामनाः ।  
महेशशूलदमनो महेशैकवरप्रदः ॥ सत्व्त्_६।४६  
आकल्पान्ततपोधीरो मन्मथादिमदापहः ।  
ऊर्वशीसृग्जितानङ्गो मार्कण्डेयप्रियप्रदः ॥ सत्व्त्_६।४७  
ऋभवो नाभिसुखदो मेरुदेवीप्रियात्मजः ।  
योगिराजद्विजस्रष्टा योगचर्याप्रदर्शकः ॥ सत्व्त्_६।४८  
अष्टबाहुर् दक्षयज्ञपावनो ऽखिलसत्कृतः ।  
दक्षेशद्वेषशमनो दक्षज्ञानप्रदायकः ॥ सत्व्त्_६।४९  
प्रियव्रतकुलोत्पन्नो गयनामा महायशाः ।  
उदारकर्मा बहुविन्महागुणगणार्णवः ॥ सत्व्त्_६।५०  
हंसरूपी तत्त्ववक्ता गुणागुणविवेचकः ।  
धातृलज्जाप्रशमनो ब्रह्मचारिजनप्रियः ॥ सत्व्त्_६।५१  
वैश्यः पृथुः पृथ्विदोग्धा सर्वजीवनदोहकृत् ।  
आदिराजो जनावासकारको भूसमीकरः ॥ सत्व्त्_६।५२  
प्रचेतोऽभिष्टुतपदः शान्तमूर्तिः सुदर्शनः ।  
दिवारात्रिगणाधीशः केतुमान् अजनाश्रयः ॥ सत्व्त्_६।५३  
श्रीकामदेवः कमलाकामकेलिविनोदकृत् ।  
स्वपादरतिदो ऽभीष्टसुखदो दुःखनाशनः ॥ सत्व्त्_६।५४  
विभुर् धर्मभृतां श्रेष्ठो वेदशीर्षो द्विजात्मजः ।  
अष्टाशीतिसहस्राणां मुनीनाम् उपदेशदः ॥ सत्व्त्_६।५५  
सत्यसेनो यक्षरक्षोदहनो दीनपालकः ।  
इन्द्रमित्रः सुरारिघ्नः सूनृताधर्मनन्दनः ॥ सत्व्त्_६।५६  
हरिर् गजवरत्राता ग्राहपाशविनाशकः ।  
त्रिकूटाद्रिवनश्लाघी सर्वलोकहितैषणः ॥ सत्व्त्_६।५७  
वैकुण्ठशुभ्रासुखदो विकुण्ठासुन्दरीसुतः ।  
रमाप्रियकरः श्रीमान् निजलोकप्रदर्शकः ॥ सत्व्त्_६।५८  
विप्रशापपरीखिन्ननिर्जरार्तिनिवारणः ।  
दुग्धाब्धिमथनो विप्रो विराजतनयो ऽजितः ॥ सत्व्त्_६।५९  
मन्दाराद्रिधरः कूर्मो देवदानवशर्मकृत् ।  
जम्बूद्वीपसमः स्रष्टा पीयूषोत्पत्तिकारणम् ॥ सत्व्त्_६।६०  
धन्वन्तरी रुक्शमनो ऽमृतधुक् रुक्प्रशान्तकः ।  
आयुर्वेदकरो वैद्यराजो विद्याप्रदायकः ॥ सत्व्त्_६।६१  
देवाभयकरो दैत्यमोहिनी कामरूपिणी ।  
गीर्वाणामृतपो दुष्टदैत्यदानववञ्चकः ॥ सत्व्त्_६।६२  
महामत्स्यो महाकायः शल्कान्तर्गतसागरः ।  
वेदारिदैत्यदमनो व्रीहिबीजसुरक्षकः ॥ सत्व्त्_६।६३  
पुच्छाघातभ्रमत्सिन्धुः सत्यव्रतप्रियप्रदः ।  
भक्तसत्यव्रतत्राता योगत्रयप्रदर्शकः ॥ सत्व्त्_६।६४  
नरसिंहो लोकजिह्वः शङ्कुकर्णो नखायुधः ।  
सटावधूतजलदो दन्तद्युतिजितप्रभः ॥ सत्व्त्_६।६५  
हिरण्यकशिपुध्वंसी बहुदानवदर्पहा ।  
प्रवदस्तुतपादाब्जो भक्तसंसारतापहा ॥ सत्व्त्_६।६६  
ब्रह्मेन्द्ररुद्रभीतिघ्नो देवकार्यप्रसाधकः ।  
ज्वलज्ज्वलनसङ्काशः सर्वभीतिविनाशकः ॥ सत्व्त्_६।६७  
महाकलुषविध्वंसी सर्वकामवरप्रदः ।  
कालविक्रमसंहर्ता ग्रहपीडाविनाशकः ॥ सत्व्त्_६।६८  
सर्वव्याधिप्रशमनः प्रचण्डरिपुदण्डकृत् ।  
उग्रभैरवसन्त्रस्तहरार्तिविनिवारकः ॥ सत्व्त्_६।६९  
ब्रह्मचर्मावृतशिराः शिवशीर्षैकनूपुरः ।  
द्वादशादित्यशीर्षैकमणिर् दिक्पालभूषणः ॥ सत्व्त्_६।७०  
वामनो ऽदितिभीतिघ्नो द्विजातिगणमण्डनः ।  
त्रिपदव्याजयाञ्चाप्तवलित्रैलोक्यसम्पदः ॥ सत्व्त्_६।७१  
पन्नखक्षतब्रह्माण्डकटाहो ऽमितविक्रमः ।  
स्वर्धुनीतीर्थजननो ब्रह्मपूज्यो भयापहः ॥ सत्व्त्_६।७२  
स्वाङ्घ्रिवारिहताघौघो विश्वरूपैकदर्शनः ।  
बलिप्रियकरो भक्तस्वर्गदोग्धा गदाधरः ॥ सत्व्त्_६।७३  
जामदग्न्यो महावीर्यः पर्शुभृत् कार्तवीर्यजित् ।  
सहस्रार्जुनसंहर्ता सर्वक्षत्रकुलान्तकः ॥ सत्व्त्_६।७४  
निःक्षत्रपृथ्वीकरणो वीरजिद् विप्रराज्यदः ।  
द्रोणास्त्रवेदप्रवदो महेशगुरुकीर्तिदः ॥ सत्व्त्_६।७५  
सूर्यवंशाब्जतरणिः श्रीमद्दशरथात्मजः ।  
श्रीरामो रामचन्द्रश् च रामभद्रो ऽमितप्रभः ॥ सत्व्त्_६।७६  
नीलवर्णप्रतीकाशः कौसल्याप्राणजीवनः ।  
पद्मनेत्रः पद्मवक्रः पद्माङ्कितपदाम्बुजः ॥ सत्व्त्_६।७७  
प्रलम्बबाहुश् चार्वङ्गो रत्नाभरणभूषितः ।  
दिव्याम्बरो दिव्यधनुर् दिष्टदिव्यास्त्रपारगः ॥ सत्व्त्_६।७८  
निस्त्रिंशपाणिवीरेशो ऽपरिमेयपराक्रमः ।  
विश्वामित्रगुरुर् धन्वी धनुर्वेदविद् उत्तमः ॥ सत्व्त्_६।७९  
ऋजुमार्गनिमित्तेषु सङ्घताडितताडकः ।  
सुबाहुर् बाहुवीर्याढ्यबहुराक्षसघातकः ॥ सत्व्त्_६।८०  
प्राप्तचण्डीशदोर्दण्डचण्डकोदण्डखण्डनः ।  
जनकानन्दजनको जानकीप्रियनायकः ॥ सत्व्त्_६।८१  
अरातिकुलदर्पघ्नो ध्वस्तभार्गवविक्रमः ।  
पितृवाक्सक्तराज्यधीर् वनवासकृतोत्सवः ॥ सत्व्त्_६।८२  
विराधराधदमनश् चित्रकूटाद्रिमन्दिरः ।  
द्विजशापसमुच्छन्नदण्डकारण्यकर्मकृत् ॥ सत्व्त्_६।८३  
चतुर्दशसहस्रोग्रराक्षसघ्नः खरान्तकः ।  
त्रिशिरःप्राणशमनो दुष्टदूषणदूषणः ॥ सत्व्त्_६।८४  
छद्ममारीचमथनो जानकीविरहार्तिहृत् ।  
जटायुषः क्रियाकारी कबन्धवधकोविदः ॥ सत्व्त्_६।८५  
ऋष्यमूकगुहावासी कपिपञ्चमसख्यकृत् ।  
वामपादाग्रनिक्षिप्तदुन्दुभ्यस्थिबृहद्गिरिः ॥ सत्व्त्_६।८६  
सकण्टकारदुर्भेदसप्ततालप्रभेदकः ।  
किष्किन्धाधिपवालिघ्नो मित्रसुग्रीवराज्यदः ॥ सत्व्त्_६।८७  
आञ्जनेयस्वलाङ्गूलदग्धलङ्कामहोदयः ।  
सीताविरहविस्पष्टरोषक्षोभितसागरः ॥ सत्व्त्_६।८८  
गिरिकूटसमुत्क्षेपसमुद्राद्भुतसेतुकृत् ।  
पादप्रहारसन्त्रस्तविभीषणभयापहः ॥ सत्व्त्_६।८९  
अङ्गदोक्तिपरिक्लिष्टघोररावणसैन्यजित् ।  
निकुम्भकुम्भधूम्राक्षकुम्भकर्णादिवीरहा ॥ सत्व्त्_६।९०  
कैलाससहनोन्मत्तदशाननशिरोहरः ।  
अग्निसंस्पर्शसंशुद्धसीतासंवरणोत्सुकः ॥ सत्व्त्_६।९१  
कपिराक्षसराजाङ्गप्राप्तराज्यनिजाश्रयः ।  
अयोध्याधिपतिः सर्वराजन्यगणशेखरः ॥ सत्व्त्_६।९२  
अचिन्त्यकर्मा नृपतिः प्राप्तसिंहासनोदयः ।  
दुष्टदुर्बुद्धिदलनो दीनहीनैकपालकः ॥ सत्व्त्_६।९३  
सर्वसम्पत्तिजननस् तिर्यङ्न्यायविवेचकः ।  
शूद्रघोरतपःप्लुष्टद्विजपुत्रैकजीवनः ॥ सत्व्त्_६।९४  
दुष्टवाक्क्लिष्टहृदयः सीतानिर्वासकारकः ।  
तुरङ्गमेधक्रतुयाट् श्रीमत्कुशलवात्मजः ॥ सत्व्त्_६।९५  
सत्यार्थत्यक्तसौमित्रिः सून्नीतजनसङ्ग्रहः ।  
सत्कर्णपूरसत्कीर्तिः कीर्त्यालोकाघनाशनः ॥ सत्व्त्_६।९६  
भरतो ज्येष्ठपादाब्जरतित्यक्तनृपासनः ।  
सर्वसद्गुणसम्पन्नः कोटिगन्धर्वनाशकः ॥ सत्व्त्_६।९७  
लक्ष्मणो ज्येष्ठनिरतो देववैरिगणान्तकः ।  
इन्द्रजित्प्राणशमनो भ्रातृमान् त्यक्तविग्रहः ॥ सत्व्त्_६।९८  
शत्रुघ्नो ऽमित्रशमनो लवणान्तककारकः ।  
आर्यभ्रातृजनश्लाघ्यः सतां श्लाघ्यगुणाकरः ॥ सत्व्त्_६।९९  
वटपत्त्रपुटस्थायी श्रीमुकुन्दो ऽखिलाश्रयः ।  
तनूदरार्पितजगन्मृकण्डतनयः खगः ॥ सत्व्त्_६।१००  
आद्यो देवगणाग्रण्यो मितस्तुतिनतिप्रियः ।  
वृत्रघोरतनुत्रस्तदेवसन्मन्त्रसाधकः ॥ सत्व्त्_६।१०१  
ब्रह्मण्यो ब्राह्मणश्लाघी ब्रह्मण्यजनवत्सलः ।  
गोष्पदाप्सुगलद्गात्रवालखिल्यजनाश्रयः ॥ सत्व्त्_६।१०२  
दौस्वस्तिर् यज्वनां श्रेष्ठो नृपविस्मयकारकः ।  
तुरङ्गमेधबहुकृद् वदान्यगणशेखरः ॥ सत्व्त्_६।१०३  
वासवीतनयो व्यासो वेदशाखानिरूपकः ।  
पुराणभारताचार्यः कलिलोकहितैषणः ॥ सत्व्त्_६।१०४  
रोहिणीहृदयानन्दो बलभद्रो बलाश्रयः ।  
सङ्कर्षणः सीरपाणिः मुसलास्त्रो ऽमलद्युतिः ॥ सत्व्त्_६।१०५  
शङ्खकुन्देन्दुश्वेताङ्गस् तालभिद् धेनुकान्तकः ।  
मुष्टिकारिष्टहननो लाङ्गलाकृष्टयामुनः ॥ सत्व्त्_६।१०६  
प्रलम्बप्राणहा रुक्मीमथनो द्विविदान्तकः ।  
रेवतीप्रीतिदो रामारमणो बल्वलान्तकः ॥ सत्व्त्_६।१०७  
हस्तिनापुरसङ्कर्षी कौरवार्चितसत्पदः ।  
ब्रह्मादिस्तुतपादाब्जो देवयादवपालकः ॥ सत्व्त्_६।१०८  
मायापतिर् महामायो महामायानिदेशकृत् ।  
यदुवंशाब्धिपूर्णेन्दुर् बलदेवप्रियानुजः ॥ सत्व्त्_६।१०९  
नराकृतिः परं ब्रह्म परिपूर्णः परोदयः ।  
सर्वज्ञानादिसम्पूर्णः पूर्णानन्दः पुरातनः ॥ सत्व्त्_६।११०  
पीताम्बरः पीतनिद्रः पीतवेश्ममहातपाः ।  
महोरस्कोमहाबाहुर् महार्हमणिकुण्डलः ॥ सत्व्त्_६।१११  
लसद्गण्डस्थलीहैममौलिमालाविभूषितः ।  
सुचारुकर्णः सुभ्राजन्मकराकृतिकुण्डलः ॥ सत्व्त्_६।११२  
नीलकुञ्चितसुस्निग्धकुन्तलः कौमुदीमुखः ।  
सुनासः कुन्ददशनो लसत्कोकनदाधरः ॥ सत्व्त्_६।११३  
सुमन्दहासो रुचिरभ्रूमण्डलविलोकनः ।  
कम्बुकण्ठो बृहद्ब्रह्मा वलयाङ्गदभूषणः ॥ सत्व्त्_६।११४  
कौस्तुभी वनमाली च शङ्खचक्रगदाब्जभृत् ।  
श्रीवत्सलक्ष्म्यालक्ष्याङ्गः सर्वलक्षणलक्षणः ॥ सत्व्त्_६।११५  
दलोदरो निम्ननाभिर् निरवद्यो निराश्रयः ।  
नितम्बबिम्बव्यालब्बिकिङ्किणीकाञ्चिमण्डितः ॥ सत्व्त्_६।११६  
समजङ्घाजानुयुग्मः सुचारुरुचिराजितः ।  
ध्वजवज्राङ्कुशाम्भोजशराङ्कितपदाम्बुजः ॥ सत्व्त्_६।११७  
भक्तभ्रमरसङ्घातपीतपादाम्बुजासवः ।  
नखचन्द्रमणिज्योत्स्नाप्रकाशितमहामनाः ॥ सत्व्त्_६।११८  
पादाम्बुजयुगन्यस्तलसन्मञ्जीरराजितः ।  
स्वभक्तहृदयाकाशलसत्पङ्कजविस्तरः ॥ सत्व्त्_६।११९  
सर्वप्राणिजनानन्दो वसुदेवनुतिप्रियः ।  
देवकीनन्दनो लोकनन्दिकृद् भक्तभीतिभित् ॥ सत्व्त्_६।१२०  
शेषानुगः शेषशायी यशोदानतिमानदः ।  
नन्दानन्दकरो गोपगोपीगोकुलबान्धवः ॥ सत्व्त्_६।१२१  
सर्वव्रजजनानन्दी भक्तवल्लभववल्लभः ।  
वल्यव्यङ्गलसद्गात्रो बल्लवीबाहुमध्यगः ॥ सत्व्त्_६।१२२  
पीतपूतनिकास्तन्यः पूतनाप्राणशोषणः ।  
पूतनोरस्थलस्थायी पूतनामोक्षदायकः ॥ सत्व्त्_६।१२३  
समागतजनानन्दी शकटोच्चाटकारकः ।  
प्राप्तविप्राशिषोधीशो लघिमादिगुणाश्रयः ॥ सत्व्त्_६।१२४  
तृणावर्तगलग्राही तृणावर्तनिषूदनः ।  
जनन्यानन्दजनको जनन्यामुखविश्वदृक् ॥ सत्व्त्_६।१२५  
बालक्रीडारतो बालभाषालीलादिनिर्वृतः ।  
गोपगोपीप्रियकरो गीतनृत्यानुकारकः ॥ सत्व्त्_६।१२६  
नवनीतविलिप्ताङ्गो नवनीतलवप्रियः ।  
नवनीतलवाहारी नवनीतानुतस्करः ॥ सत्व्त्_६।१२७  
दामोदरो ऽर्जुनोन्मूलो गोपैकमतिकारकः ।  
वृन्दावनवनक्रीडो नानाक्रीडाविशारदः ॥ सत्व्त्_६।१२८  
वत्सपुच्छसमाकर्षी वत्सासुरनिषूदनः ।  
बकारिर् अघसंहारी बालाद्यन्तकनाशनः ॥ सत्व्त्_६।१२९  
यमुनानिलसञ्जुष्टसुमृष्टपुलिनप्रियः ।  
गोपालबालपूगस्थः स्निग्धदध्यन्नभोजनः ॥ सत्व्त्_६।१३०  
गोगोपगोपीप्रियकृद् धनभृन् मोहखण्डनः ।  
विधातुर् मोहजनको ऽत्यद्भुतैश्वर्यदर्शकः ॥ सत्व्त्_६।१३१  
विधिस्तुतपदाम्भोजो गोपदारकबुद्धिभित् ।  
कालीयदर्पदलनो नागनारीनुतिप्रियः ॥ सत्व्त्_६।१३२  
दावाग्निशमनः सर्वव्रजभृज् जनजीवनः ।  
मुञ्जारण्यप्रवेशाप्तकृच्छ्रदावाग्निदारणः ॥ सत्व्त्_६।१३३  
सर्वकालसुखक्रीडो बर्हिबर्हावतंसकः ।  
गोधुग्वधूजनप्राणो वेणुवाद्यविशारदः ॥ सत्व्त्_६।१३४  
गोपीपिधानारुन्धानो गोपीव्रतवरप्रदः ।  
विप्रदर्पप्रशमनो विप्रपत्नीप्रसाददः ॥ सत्व्त्_६।१३५  
शतक्रतुवरध्वंसी शक्रदर्पमदापहः ।  
धृतगोवर्धनगिरिर् व्रजलोकाभयप्रदः ॥ सत्व्त्_६।१३६  
इन्द्रकीर्तिलसत्कीर्तिर् गोविन्दो गोकुलोत्सवः ।  
नन्दत्राणकरो देवजलेशेडितसत्कथः ॥ सत्व्त्_६।१३७  
व्रजवासिजनश्लाघ्यो निजलोकप्रदर्शकः ।  
सुवेणुनादमदनोन्मत्तगोपीविनोदकृत् ॥ सत्व्त्_६।१३८  
गोधुग्वधूदर्पहरः स्वयशःकीर्तनोत्सवः ।  
व्रजाङ्गनाजनारामो व्रजसुन्दरीवल्लभः ॥ सत्व्त्_६।१३९  
रासक्रीडारतो रासमहामण्डलमण्डनः ।  
वृन्दावनवनामोदी यमुनाकूलकेलिकृत् ॥ सत्व्त्_६।१४०  
गोपिकागीतिकागीतः शङ्खचूडशिरोहरः ।  
महासर्पमुखग्रस्तत्रस्तनन्दविमोचकः ॥ सत्व्त्_६।१४१  
सुदर्शनार्चितपदो दुष्टारिष्टविनाशकः ।  
केशिद्वेषो व्योमहन्ता श्रुतनारदकीर्तनः ॥ सत्व्त्_६।१४२  
अक्रूरप्रियकृत् क्रूररजकघ्नः सुवेशकृत् ।  
सुदामदत्तमालाढ्यः कुब्जाचन्दनचर्चितः ॥ सत्व्त्_६।१४३  
मथुराजनसंहर्षी चण्डकोदण्डखण्डकृत् ।  
कंससैन्यसमुच्छेदी वणिग्विप्रगणार्चितः ॥ सत्व्त्_६।१४४  
महाकुवलयापीडघाती चाणुरमर्दनः ।  
रागशालागतापारनरनारीकृतोत्सवः ॥ सत्व्त्_६।१४५  
कंसध्वंसकरः कंसस्वसारूप्यगतिप्रदः ।  
कृतोग्रसेननृपतिः सर्वयादसौख्यकृत् ॥ सत्व्त्_६।१४६  
तातमातृकृतानन्दो नन्दगोपप्रसाददः ।  
श्रितसान्दीपनिगुरुर् विद्यासागरपारगः ॥ सत्व्त्_६।१४७  
दैत्यपञ्चजनध्वंसी पाञ्चजन्यदरप्रियः ।  
सान्दीपनिमृतापत्यदाता कालयमार्चितः ॥ सत्व्त्_६।१४८  
सैरन्ध्रीकामसन्तापशमनो ऽक्रूरप्रीतिदः ।  
शार्ङ्गचापधरो नानाशरसन्धानकोविदः ॥ सत्व्त्_६।१४९  
अभेद्यदिव्यकवचः श्रीमद्दारुकसारथिः ।  
खगेन्द्रचिह्नितध्वजश् चक्रपाणिर् गदाधरः ॥ सत्व्त्_६।१५०  
नन्दकीयदुसेनाढ्यो ऽक्षयबाणनिषङ्गवान् ।  
सुरासुराजेयरण्यो जितमागधयूथपः ॥ सत्व्त्_६।१५१  
मागधध्वजिनीध्वंसी मथुरापुरपालकः ।  
द्वारकापुरनिर्माता लोकस्थितिनियामकः ॥ सत्व्त्_६।१५२  
सर्वसम्पत्तिजननः स्वजनानन्दकारकः ।  
कल्पवृक्षाक्षितमहिः सुधर्मानीतभूतलः ॥ सत्व्त्_६।१५३  
यवनासुरसंहर्ता मुचुकुन्देष्टसाधकः ।  
रुक्मिणीद्विजसम्मन्त्ररथैकगतकुण्डिनः ॥ सत्व्त्_६।१५४  
रुक्मिणीहारको रुक्मिमुण्डमुण्डनकारकः ।  
रुक्मिणीप्रियकृत् साक्षाद् रुक्मिणीरमणीपतिः ॥ सत्व्त्_६।१५५  
रुक्मिणीवदनाम्भोजमधुपानमधुव्रतः ।  
स्यमन्तकनिमित्तात्मभक्तर्क्षाधिपजित् शुचिः ॥ सत्व्त्_६।१५६  
जाम्बवार्चितपादाब्जः साक्षाज् जाम्बवतीपतिः ।  
सत्यभामाकरग्राही कालिन्दीसुन्दरीप्रियः ॥ सत्व्त्_६।१५७  
सुतीक्ष्णशृङ्गवृषभसप्तजिद् राजयूथभित् ।  
नग्नजित् तनयासत्यानायिकानायकोत्तमः ॥ सत्व्त्_६।१५८  
भद्रेशो लक्ष्मणाकान्तो मित्रविन्दाप्रियेश्वरः ।  
मुरुजित् पीठसेनानीनाशनो नरकान्तकः ॥ सत्व्त्_६।१५९  
धरार्चितपदाम्भोजो भगदत्तभयापहा ।  
नरकाहृतदिव्यस्त्रीरत्नवाहादिनायकः ॥ सत्व्त्_६।१६०  
अष्टोत्तरशतद्व्यष्टसहस्त्रस्त्रीविलासवान् ।  
सत्यभामाबलावाक्यपारिजातापहारकः ॥ सत्व्त्_६।१६१  
देवेन्द्रबलभिज् जायाजातनानाविलासवान् ।  
रुक्मिणीमानदलनः स्त्रीविलासाविमोहितः ॥ सत्व्त्_६।१६२  
कामतातः साम्बसुतो ऽसङ्ख्यपुत्रप्रपौत्रवान् ।  
उशाशागतपौत्रार्थबाणबाहुसस्रछित् ॥ सत्व्त्_६।१६३  
नन्द्यादिप्रमथध्वंसी लीलाजितमहेश्वरः ।  
महादेवस्तुतपदो नृगदुःखविमोचकः ॥ सत्व्त्_६।१६४  
ब्रह्मस्वापहरक्लेशकथास्वजनपालकः ।  
पौण्ड्रकारिः काशिराजशिरोहर्ता सदाजितः ॥ सत्व्त्_६।१६५  
सुदक्षिणाव्रताराध्यशिवकृत्यानलान्तकः ।  
वाराणसीप्रदहनो नारदेक्षितवैभवः ॥ सत्व्त्_६।१६६  
अद्भुतैश्वर्यमहिमा सर्वधर्मप्रवर्तकः ।  
जरासन्धनिरोधार्तभूभुजेरितसत्कथः ॥ सत्व्त्_६।१६७  
नारदेरितसन्मित्रकार्यगौरवसाधकः ।  
कलत्रपुत्रसन्मित्रसद्वृत्ताप्तगृहानुगः ॥ सत्व्त्_६।१६८  
जरासन्धवधोद्योगकर्ता भूपतिशर्मकृत् ।  
सन्मित्रकृत्याचरितो राजसूयप्रवर्तकः ॥ सत्व्त्_६।१६९  
सर्वर्षिगणसंस्तुत्यश् चैद्यप्राणनिकृन्तकः ।  
इन्द्रप्रस्थजनैः पूज्यो दुर्योधनविमोहनः ॥ सत्व्त्_६।१७०  
महेशदत्तसौभाग्यपुरभित् शत्रुघातकः ।  
दन्तवक्ररिपुच्छेत्ता दन्तवक्रगतिप्रदः ॥ सत्व्त्_६।१७१  
विदूरथप्रमथनो भूरिभारावतारकः ।  
पार्थदूतः पार्थहितः पार्थार्थः पार्थसारथिः ॥ सत्व्त्_६।१७२  
पार्थमोहसमुच्छेदी गीताशास्त्रप्रदर्शकः ।  
पार्थबाणगतप्राणवीरकैवल्यरूपदः ॥ सत्व्त्_६।१७३  
दुर्योधनादिदुर्वृत्तदहनो भीष्ममुक्तिदः ।  
पार्थाश्वमेधाहरकः पार्थराज्यप्रसाधकः ॥ सत्व्त्_६।१७४  
पृथाभीष्टप्रदो भीमजयदो विजयप्रदः ।  
युधिष्ठिरेष्टसन्दाता द्रौपदीप्रीतिसाधकः ॥ सत्व्त्_६।१७५  
सहदेवेरितपदो नकुलार्चितविग्रहः ।  
ब्रह्मास्त्रदग्धगर्भस्थपुरुवंशप्रसाधकः ॥ सत्व्त्_६।१७६  
पौरवेन्द्रपुरस्त्रीभ्यो द्वारकागमनोत्सवः ।  
आनर्तदेशनिवसत्प्रजेरितमहत्कथः ॥ सत्व्त्_६।१७७  
प्रियप्रीतिकरो मित्रविप्रदारिद्र्यभञ्जनः ।  
तीर्थापदेशसन्मित्रप्रियकृन् नन्दनन्दनः ॥ सत्व्त्_६।१७८  
गोपीजनज्ञानदाता तातक्रतुकृतोत्सवः ।  
सद्वृत्तवक्ता सद्वृत्तकर्ता सद्वृत्तपालकः ॥ सत्व्त्_६।१७९  
तातात्मज्ञानसन्दाता देवकीमृतपुत्रदः ।  
श्रुतदेवप्रियकरो मैथिलानन्दवर्धनः ॥ सत्व्त्_६।१८०  
पार्थदर्पप्रशमनो मृतविप्रसुतप्रदः ।  
स्त्रीरत्नवृन्दसन्तोषी जनकेलिकलोत्सवः ॥ सत्व्त्_६।१८१  
चन्द्रकोटिजनानन्दी भानुकोटिसमप्रभः ।  
कृतान्तकोटिदुर्लङ्घ्यः कामकोटिमनोहरः ॥ सत्व्त्_६।१८२  
यक्षराट्कोटिधनवान् मरुत्कोटिस्ववीर्यवान् ।  
समुद्रकोटिगम्भीरो हिमवत्कोट्यकम्पनः ॥ सत्व्त्_६।१८३  
कोट्यश्वमेधाढ्यहरः तीर्थकोट्यधिकाह्वयः ।  
पीयूषकोटिमृत्युघ्नः कामधुक्कोट्यभीष्टदः ॥ सत्व्त्_६।१८४  
शक्रकोटिविलासाढ्यः कोटिब्रह्माण्डनायकः ।  
सर्वामोघोद्यमो ऽनन्तकीर्तिनिःसीमपौरुषः ॥ सत्व्त्_६।१८५  
सर्वाभीष्टप्रदयशाः पुण्यश्रवणकीर्तनः ।  
ब्रह्मादिसुरसङ्गीतवीतमानुषचेष्टितः ॥ सत्व्त्_६।१८६  
अनादिमध्यनिधनो वृद्धिक्षयविवर्जितः ।  
स्वभक्तोद्धवमुख्यैकज्ञानदो ज्ञानविग्रहः ॥ सत्व्त्_६।१८७  
विप्रशापच्छलध्वस्तयदुवंशोग्रविक्रमः ।  
सशरीरजराव्याधस्वर्गदः स्वर्गिसंस्तुतः ॥ सत्व्त्_६।१८८  
मुमुक्षुमुक्तविषयिजनानन्दकरो यशः ।  
कलिकालमलध्वंसियशाः श्रवणमङ्गलः ॥ सत्व्त्_६।१८९  
भक्तप्रियो भक्तहितो भक्तभ्रमरपङ्कजः ।  
स्मृतमात्राखिलत्राता यन्त्रमन्त्रप्रभञ्जकः ॥ सत्व्त्_६।१९०  
सर्वसम्पत्स्राविनामा तुलसीदामवल्लभः ।  
अप्रमेयवपुर् भास्वदनर्घ्याङ्गविभूषणः ॥ सत्व्त्_६।१९१  
विश्वैकसुखदो विश्वसज्जनानन्दपालकः ।  
सर्वदेवशिरोरत्नम् अद्भुतानन्तभोगवान् ॥ सत्व्त्_६।१९२  
अधोक्षजो जनाजीव्यः सर्वसाधुजनाश्रयः ।  
समस्तभयभिन्नामा स्मृतमात्रार्तिनाशकः ॥ सत्व्त्_६।१९३  
स्वयशःश्रवणानन्दजनरागी गुणार्णवः ।  
अनिर्देश्यवपुस् तप्तशरणो जीवजीवनः ॥ सत्व्त्_६।१९४  
परमार्थः परंवेद्यः परज्योतिः परागतिः ।  
वेदान्तवेद्यो भगवान् अनन्तसुखसागरः ॥ सत्व्त्_६।१९५  
जगद्बन्धध्वंसयशा जगज्जीवजनाश्रयः ।  
वैकुण्ठलोकैकपतिर् वैकुण्ठजनवल्लभः ॥ सत्व्त्_६।१९६  
प्रद्युम्नो रुक्मिणीपुत्रः शम्बरघ्नो रतिप्रियः ।  
पुष्पधन्वा विश्वजयी द्युमत्प्राणनिषूदकः ॥ सत्व्त्_६।१९७  
अनिरुद्धः कामसुतः शब्दयोनिर् महाक्रमः ।  
उषापतिर् वृष्णिपतिर् हृषीकेशो मनःपतिः ॥ सत्व्त्_६।१९८  
श्रीमद्भागवताचार्यः सर्ववेदान्तसागरः ।  
शुकः सकलधर्मज्ञः परीक्षिन्नृपसत्कृतः ॥ सत्व्त्_६।१९९  
श्रीबुद्धो दुष्टबुद्धिघ्नो दैत्यवेदबहिष्करः ।  
पाखण्डमार्गप्रवदो निरायुधजगज्जयः ॥ सत्व्त्_६।२००  
कल्की कलियुगाच्छादी पुनः सत्यप्रवर्तकः ।  
विप्रविष्णुयशोऽपत्यो नष्टधर्मप्रवर्तकः ॥ सत्व्त्_६।२०१  
सारस्वतः सार्वभौमो बलित्रैलोक्यसाधकः ।  
अष्टम्यन्तरसद्धर्मवक्ता वैरोचनिप्रियः ॥ सत्व्त्_६।२०२  
आपः करो रमानाथो ऽमरारिकुलकृन्तनः ।  
श्रुतेन्द्रहितकृद् धीरवीरमुक्तिबलप्रदः ॥ सत्व्त्_६।२०३  
विष्वक्सेनः शम्भुसखो दशमान्तरपालकः ।  
ब्रह्मसावर्णिवंशाब्धिहितकृद् विश्ववर्धनः ॥ सत्व्त्_६।२०४  
धर्मसेतुर् अधर्मघ्नो वैध्यतन्त्रपदप्रदः ।  
असुरान्तकरो देवार्थकसूनुः सुभाषणः ॥ सत्व्त्_६।२०५  
स्वधामा सूनृतासूनुः सत्यतेजो द्विजात्मजः ।  
द्विषण्मनुयुगत्राता पातालपुरदारणः ॥ सत्व्त्_६।२०६  
दैवहोत्रिर् वार्हतोयो दिवस्पतिर् अतिप्रियः ।  
त्रयोदशान्तरत्राता योगयोगिजनेश्वरः ॥ सत्व्त्_६।२०७  
सत्त्रायणो बृहद्बाहुर् वैनतेयो विदुत्तमः ।  
कर्मकाण्डैकप्रवदो वेदतन्त्रप्रवर्तकः ॥ सत्व्त्_६।२०८  
परमेष्ठी सुरज्येष्ठो ब्रह्मा विश्वसृजाम्पतिः ।  
अब्जयोनिर् हंसवाहः सर्वलोकपितामहः ॥ सत्व्त्_६।२०९  
विष्णुः सर्वजगत्पाता शान्तः शुद्धः सनातनः ।  
द्विजपूज्यो दयासिन्धुः शरण्यो भक्तवत्सलः ॥ सत्व्त्_६।२१०  
रुद्रो मूढः शिवः शास्ता शम्भुः सर्वहरो हरः ।  
कपर्दी शङ्करः शूली त्र्यक्षो ऽभेद्यो महेश्वरः ॥ सत्व्त्_६।२११  
सर्वाध्यक्षः सर्वशक्तिः सर्वार्थः सर्वतोमुखः ।  
सर्वावासः सर्वरूपः सर्वकारणकारणम् ॥ सत्व्त्_६।२१२  
इत्य् एतत् कथितं विप्र विष्णोर् नामसहस्रकम् ।  
सर्वपापप्रशमनं सर्वाभीष्टफलप्रदम् ॥ सत्व्त्_६।२१३  
मनःशुद्धिकरं चाशु भगवद्भक्तिवर्धनम् ।  
सर्वविघ्नहरं सर्वाश्चर्यैश्वर्यप्रदायकम् ॥ सत्व्त्_६।२१४  
सर्वदुःखप्रशमनं चातुर्वर्ग्यफलप्रदम् ।  
श्रद्धया परया भक्त्या श्रवणात् पठनाज् जपात् ॥ सत्व्त्_६।२१५  
प्रत्यहं सर्ववर्णानां विष्णुपादाश्रितात्मनाम् ।  
एतत् पठन् द्विजो विद्यां क्षत्रियः पृथिवीम् इमाम् ॥ सत्व्त्_६।२१६  
वैश्यो महानिधिं शूद्रो वाञ्छितां सिद्धिम् आप्नुयात् ।  
द्वात्रिंशदपराधान्यो ज्ञानाज्ञानाच् चरेद् धरेः ॥ सत्व्त्_६।२१७  
नाम्ना दशापराधांश् च प्रमादाद् आचरेद् यदि ।  
समाहितमना ह्य् एतत् पठेद् वा श्रावयेज् जपेत् ॥ सत्व्त्_६।२१८  
स्मरेद् वा शृणुयाद् वापि तेभ्यः सद्यः प्रमुच्यते ।  
नातः परतरं पुण्यं त्रिषु लोकेषु विद्यते ॥ सत्व्त्_६।२१९  
यस्यैककीर्तनेनापि भवबन्धाद् विमुच्यते ।  
अतस् त्वं सततं भक्त्या श्रद्धया कीर्तनं कुरु ॥ सत्व्त्_६।२२०  
विष्णोर् नामसहस्रं ते भगवत्प्रीतिकारणम् ।  
श्रीनारद उवाच ।  
धन्यो ऽस्म्य् अनुगृहीतो ऽस्मि त्वयातिकरुणात्मना ।  
यतः कृष्णस्य परमं सहस्रं नामकीर्तितम् ॥ सत्व्त्_६।२२१  
यद्य् आलस्यात् प्रमादाद् वा सर्वं पठितुम् अन्वहम् ।  
न शक्नोमि तदा देव किं करोमि वद प्रभो ॥ सत्व्त्_६।२२२  
श्रीशिव उवाच ।  
यदि सर्वं न शक्नोसि प्रत्यहं पठितुं द्विज ।  
तदा कृष्णेति कृष्णेति कृष्णेति प्रत्यहं वद ॥ सत्व्त्_६।२२३  
एतेन तव विप्रर्षे सर्वं सम्पद्यते सकृत् ।  
किं पुनर् भगवन्नाम्नां सहस्रस्य प्रकीर्तनात् ॥ सत्व्त्_६।२२४  
यन् नामकीर्तनेनैव पुमान् संसारसागरम् ।  
तरत्य् अद्धा प्रपद्ये तं कृष्णं गोपालरूपिणम् ॥ सत्व्त्_६।२२५  
  
  
सात्वततन्त्र, सप्तमः पटलः  
श्रीशिव उवाच ।  
शृण्वन्ति प्रत्यहं ये वै विष्णोर् नामसहस्रकम् ।  
कीर्तयन्त्य् अथवा विप्र संस्मरन्त्य् आदरेण वा ॥ सत्व्त्_७।१  
वा शतं वा विंशतिं वापि दश वा पञ्च वा द्विज ।  
एकं वा कामतो भक्त्या विष्णुपादाम्बुजाश्रयाः ॥ सत्व्त्_७।२  
तेषां फलस्य पुण्यानां नान्तं पश्यामि नारद ।  
यतस् तैर् भगवान् एव परानन्दो वशीकृतः ॥ सत्व्त्_७।३  
यतो नामैव परमं तीर्थं क्षेत्रं च पुण्यदम् ।  
नामैव परमं दैवं नामैव परमं तपः ॥ सत्व्त्_७।४  
नामैव परमं दानं नामैव परमा क्रिया ।  
नामैव परमो धर्मो नामैवार्थः प्रकीर्तितः ॥ सत्व्त्_७।५  
नामैव कामो भक्तानां मोक्षो ऽपि नाम केवलम् ।  
एषां च साधनं नाम कामिनां द्विजसत्तम ॥ सत्व्त्_७।६  
नामैव परमा भक्तिर् नामैव परमा गतिः ।  
नामैव परमं जाप्यं नामैव प्रार्थनं परम् ॥ सत्व्त्_७।७  
निष्कामानां धनं नाम मुक्तिभुक्तिसुखार्थवत् ।  
नाम स्यात् परमं सौख्यं नामैव वैराग्यकारणम् ॥ सत्व्त्_७।८  
सत्त्वशुद्धिकरं नाम नाम ज्ञानप्रदं स्मृतम् ।  
मुमुक्षूणां मुक्तिपदं कामिनां सर्वकामदम् ॥ सत्व्त्_७।९  
वैष्णवानां फलं नाम तस्मान् नाम सदा स्मरेत् ।  
सङ्केतितात् पारिहास्याद् धेलनाज्वरतापतः ॥ सत्व्त्_७।१०  
कीर्तितं भगवन्नाम सर्वपापहरं स्मृतम् ।  
यावती पापनिर्हारे शक्तिर् नाम्नि हरेः स्थिता ॥ सत्व्त्_७।११  
तावत् पापिजनः पापं कर्तुं शक्नोति नैव हि ।  
ज्ञानाज्ञानाद् धरेर् नामकीर्तनात् पुरुषस्य हि ॥ सत्व्त्_७।१२  
पापराशिं दहत्य् आशु यथा तूलं विभावसुः ।  
सङ्कीर्तितं हरेर् नाम श्रद्धया पुरुषेण वै ॥ सत्व्त्_७।१३  
तस्य सत्यफलं धत्ते क्रमशो द्विजसत्तमः ।  
पापनाशं महापुण्यं वैराग्यं च चतुर्विधम् ॥ सत्व्त्_७।१४  
गुरुसेवाम् आत्मबोधं भ्रान्तिनाशम् अनन्तरम् ।  
सम्पूर्णानन्दबोधं च ततस् तस्मिन् लभेत् स्थिरम् ॥ सत्व्त्_७।१५  
श्रीनारद उवाच ।  
चतुर्विधं त्वया प्रोक्तं वैराग्यं सुरसत्तम ।  
एतद् वर्णय लोकस्य हिताय ज्ञानकारणम् ॥ सत्व्त्_७।१६  
श्रीशिव उवाच ।  
असङ्गरहितो भोगः क्रियते पुरुषेण यत् ।  
विषयाणां द्विजश्रेष्ठ तदमानः प्रकीर्तितः ॥ सत्व्त्_७।१७  
भोग्ये स्वादुविहीने ऽपि क्रियते वृत्तिर् आत्मनः ।  
द्वितीयो व्यतिरेकाख्यस् तद् विजानीहि सत्तम ॥ सत्व्त्_७।१८  
मनसः प्रीतिराहित्ये इन्द्रियैर् एवं भुज्यते ।  
भोगस् तृतीयः पुरुषैर् इन्द्रियाख्यः प्रकीर्तितः ॥ सत्व्त्_७।१९  
मनसश् चेन्द्रियाणां च रागराहित्यम् उत्तमम् ।  
विषयाहरणं विप्र चतुर्थः परिकीर्तितः ॥ सत्व्त्_७।२०  
एष नाम परश् चाशु जायते द्विजसत्तम ।  
ज्ञानं च परमं शुद्धं ब्रह्मानन्दप्रदायकम् ॥ सत्व्त्_७।२१  
तीर्थैर् दानैस् तपोभिश् च होमैर् जात्यैर् व्रतमैखैः ।  
योगैश् च विविधैर् विप्र यद् विष्णोः परमं पदम् ॥ सत्व्त्_७।२२  
न यान्ति मानवास् तद् वै नामकीर्तनमात्रतः ।  
संयान्त्य् एव न सन्देहं कुरु विप्र हरिप्रियम् ॥ सत्व्त्_७।२३  
महापातकयुक्तो ऽपि कीर्तयित्वा जगद्गुरुम् ।  
तरत्य् एव न सन्देहः सत्यम् एव वदाम्य् अहम् ॥ सत्व्त्_७।२४  
कलिकालमलं चापि सर्वपातकम् एव च ।  
हित्वा नामपरो विप्र विष्णुलोकं स गच्छति ॥ सत्व्त्_७।२५  
तस्मान् नामैकमात्रेण तरत्य् एव भवार्णवम् ।  
पुमान् अत्र न सन्देहो विना नामापराधतः ॥ सत्व्त्_७।२६  
तद्यत्नेनैव पुरुषः श्रेयस्कामो द्विजोत्तमः ।  
विष्णोर् न कुर्यान् नाम्नस् तु दशपापान् कथञ्चन ॥ सत्व्त्_७।२७  
श्रीनारद उवाच ।  
श्रुतो भगवतो वक्त्राद् द्वाविंशदपराधकम् ।  
विष्णोर् नाम्ना दश तथा एतद् वर्णय नो प्रभो ॥ सत्व्त्_७।२८  
श्रीशिव उवाच ।  
श्रूयताम् अपराधान् वै विष्णोर् वक्ष्यामि नारद ।  
यान् कृत्वा नरकं यान्ति मानवाः सततं मुने ॥ सत्व्त्_७।२९  
अस्नात्वा स्पर्शनं विष्णोर् विना शङ्खेन स्नापनम् ।  
अशौचे स्पर्शनं साक्षाद् भुक्ता पादोदकग्रहः वा ॥ सत्व्त्_७।३०  
विना शब्देन पूजा च विना नैवेद्यपूजनम् ।  
उच्चासनस्थपूजा च शीते व्यजनवातकम् ॥ सत्व्त्_७।३१  
उदक्यादर्शनं चैव घण्टाया भूनिवेशनम् ।  
पौषे च चन्दनस्पर्शो ग्रीष्मे चास्पर्शनं तथा ॥ सत्व्त्_७।३२  
पुष्पं तोयेन संस्पर्शं विना होमं महोत्सवः ।  
पूजां कृत्वा पृष्ठदर्शम् अग्रे च भ्रमणं तथा ॥ सत्व्त्_७।३३  
भोजनं भगवद्वारे अभुक्त्वा च विषादता ।  
पादुकारोहणं विष्णोर् गेहे कम्बलवेशनम् ॥ सत्व्त्_७।३४  
वामपादप्रवेशश् च कूर्दनं पाकभोजनम् ।  
श्लेष्मप्रक्षेपणं चैव तत्तृणैर् दन्तधावनम् ॥ सत्व्त्_७।३५  
देवाग्रे वाहनारोहो नैवेद्ये द्रव्यबुद्धिता ।  
शालग्रामे स्थिरायां च शिलेति प्रतिमेति च ॥ सत्व्त्_७।३६  
हरिकीर्तेर् असंश्लाघा वैष्णवे नरसाम्यता ।  
विष्णौ च देवतासाम्यम् अन्योद्देशनिवेदनम् ॥ सत्व्त्_७।३७  
एते ऽपराधा द्वात्रिंशद् विष्णोर् नाम्नाम् अथ शृणु ।  
सतां नाम्ना शिवे विष्णौ भिदाचार्यावमानता ॥ सत्व्त्_७।३८  
वेदनिन्दा नाम्नि वादः पापेच्छा नामसाहसात् ।  
नाम्नो धर्मैः साम्यबुद्धिर् दानं श्रद्धाविवर्जितैः ॥ सत्व्त्_७।३९  
श्रुत्वापि श्रद्धाराहित्यं कीर्तने चाप्य् अहम्मतिः ।  
एते नाम्नां द्विजश्रेष्ठ ह्य् अपराधा मयेरिताः ॥ सत्व्त्_७।४०  
वर्जनीया नृभिर् यत्नैर् यतो नरककारणाः ।  
श्रीनारद उवाच ॥ सत्व्त्_७।४१  
विषयासक्तचित्तानां प्राकृतानां नृणां प्रभो ।  
अपराधा हरेर् आशु वर्ज्या नैव भवन्ति हि ॥ सत्व्त्_७।४२  
अतो येन प्रकारेण तरन्ति प्राकृता अपि ।  
अपराधान् कृतान् देव तन् ममाख्यातुम् अर्हसि ॥ सत्व्त्_७।४३  
श्रीशिव उवाच ।  
प्रदक्षिणशतं कृत्वा दण्डवत् प्रणमेद् भुवि ।  
अपराधशतं तस्य क्षमते स्वस्य केशवः ॥ सत्व्त्_७।४४  
प्रदक्षिणं सकृत् कृत्वा यो न जानुशिरं नमेत् ।  
निष्फलं तद् भवेत् तस्य तस्मात् प्रत्येकशो नमेत् ॥ सत्व्त्_७।४५  
जगन्नाथेति ते नाम व्याहरिष्यन्ति ते यदि ।  
अपराधशतं तेषां क्षमते नात्र संशयः ॥ सत्व्त्_७।४६  
नाम्नो ऽपराधास् तरति नाम्न एव सदा जपात् ।  
विना भक्तापराधेन तत्प्रसादविवर्जितः ॥ सत्व्त्_७।४७  
सर्वापराधांस् तरति विष्णुपादाम्बुजाश्रयः ।  
विष्णोर् अप्य् अपराधान् वै नामसङ्कीर्तनात् तरेत् ॥ सत्व्त्_७।४८  
विष्णुभक्तापराधानां नैवास्त्य् अन्या प्रतिक्रिया ।  
श्रीनारद उवाच ।  
भक्तापराधान् मे ब्रूहि यथा तेषां प्रतिक्रिया ।  
अनुग्रहाय लोकानां भगवन् मम चापि हि ॥ सत्व्त्_७।४९  
श्रीशिव उवाच ।  
विष्णुभक्तस्य सर्वस्वहरणं द्विजसत्तम ।  
भर्त्सनं चोत्तमे भक्ते स्वप्ने चापि प्रहारणम् ॥ सत्व्त्_७।५०  
एते ऽपराधा भक्तानां शृण्व् एषां प्रतिक्रिया ।  
तद्धनं द्विगुणं दत्त्वा कृत्वा पादाभिवन्दनम् ॥ सत्व्त्_७।५१  
कथयेन् मे क्षमस्वेति तद्दोषं धनकर्षणम् ।  
यावत् तद्भर्त्सनं कृत्वा तावन् मासान् समाहितः ॥ सत्व्त्_७।५२  
निर्मत्सरः परिचरेत् तत्प्रसादेन शुध्यति ।  
यावज् जीवं प्रहारे तु परिचर्येद् अतन्द्रितः ॥ सत्व्त्_७।५३  
तत्प्रसादेन तत्पापान् निष्कृतिर् नान्यथा भवेत् ।  
अकृत्वा निष्कृतीन् एतान् नरकान् नास्ति निष्कृतिः ॥ सत्व्त्_७।५४  
अज्ञानतः कृते विप्र तत्प्रसादेन नश्यति ।  
ज्ञानात् तु द्विगुणं कुर्याद् एष धर्मः सनातनः ॥ सत्व्त्_७।५५  
पुत्रे शिष्ये च जायायां शासने नास्ति दूषणम् ।  
अन्यया तु कृते दोषो भवत्य् एव न संशयः ॥ सत्व्त्_७।५६  
केशाकर्षे पदाघाते मुखे च चर्पटे कृते ।  
न निष्कृतिं प्रपश्यामि तस्मात् तान् न समाचरेत् ॥ सत्व्त्_७।५७  
  
  
सात्वततन्त्र, अष्टमः पटलः  
श्रीशिव उवाच ।  
अथ ते सम्प्रवक्ष्यामि रहस्यं ह्य् एतद् उत्तमम् ।  
यच् छ्रद्धया तु तिष्ठन् वै हरौ भक्तिर् दृढा भवेत् ॥ सत्व्त्_८।१  
देवे तीर्थे च धर्मे च विश्वासं तापतारणात् ।  
तद्धित्वा कृष्णपादाम्बुशरणं प्रविशेन् मुदा ॥ सत्व्त्_८।२  
शरणं मे जगन्नाथः श्रीकृष्णः पुरुषोत्तमः ।  
तन्नाम्नि स्वगुरौ चैव ब्रूयाद् एतत् समाहितः ॥ सत्व्त्_८।३  
हित्वान्यदेवतापूजां बलिदानादिना द्विज ।  
एकम् एव यजेत् कृष्णं सर्वदेवमयं धिया ॥ सत्व्त्_८।४  
नित्यं नैमितकं कार्यं तथावश्यकम् एव च ।  
गृहाश्रमी विष्णुभक्तः कुर्यात् कृष्णं धिया स्मरन् ॥ सत्व्त्_८।५  
एतेषु चान्यदेवानां या पूजा विधिना स्मृता ।  
सापि कृष्णार्चनात् पश्चात् क्रियेत हृदि तं स्मरन् ॥ सत्व्त्_८।६  
अन्यदा त्व् अन्यदेवानां पृथक्पूजां न च स्मरेत् ।  
काम्यं निषिद्धं च तथा नैव कुर्यात् कदाचन ॥ सत्व्त्_८।७  
कलत्रपुत्रमित्रादीन् हित्वा कृष्णं समाश्रिताः ।  
हरिकीर्तिरता ये च तेषां कृत्यं न विद्यते ॥ सत्व्त्_८।८  
कृत्वान्यदेवतापूजां सकामां बलिना द्विज ।  
भक्तिभ्रष्टो भवेद् आशु संसारान् न निवर्तते ॥ सत्व्त्_८।९  
कामात्मा निरनुक्रोशः पशुघातं समाचरन् ।  
पशुलोमसमं वर्षं नरके परिपच्यते ॥ सत्व्त्_८।१०  
यज्ञे पशोर् आलभने नैव दोषो ऽस्ति यद् वचः ।  
अपि प्रवृत्ती रागिणां निवृत्तिस् तु गरीयसी ॥ सत्व्त्_८।११  
कृत्वान्यदेवतापूजां पशुं हित्वा नराधमाः ।  
यदि ते स्वर्गतिं यान्ति नरकं यान्ति के तदा ॥ सत्व्त्_८।१२  
स मां पुनर् भक्षयिता यस्य मांसम् अदाम्य् अहम् ।  
इति मांसनिरुक्तं वै वर्णयन्ति मनीषिणः ॥ सत्व्त्_८।१३  
विष्णुभक्तिं समाश्रित्य पशुघातं समाचरन् ।  
कृत्वान्यदेवतापूजां भ्रष्टो भवति निश्चितम् ॥ सत्व्त्_८।१४  
मानुष्यं प्राप्य ये जीवा न भजन्ति हरेः पदम् ।  
ते शोच्या स्थावरादीनाम् अप्य् एकशरणा यदि ॥ सत्व्त्_८।१५  
अहं ब्रह्मा सुरेन्द्राश् च ये भजामो दिवानिशम् ।  
ततो ऽधिको ऽस्ति को देवः श्रीकृष्णात् पुरुषोत्तमात् ॥ सत्व्त्_८।१६  
यत्प्रसादं प्रतीक्षन्ते सर्वे लोकाः सपालकाः ।  
सापि लक्ष्मीर् यच् चरणं सेवते तदनादृता ॥ सत्व्त्_८।१७  
ततो ऽधिको ऽस्ति को देवो लक्ष्मीकान्ताज् जनार्दनात् ।  
यन् नाम्नि के न संयान्ति पुरुषाः परमं पदम् ॥ सत्व्त्_८।१८  
धर्मार्थकाममोक्षाणां मूलं यच् चरणार्चनम् ।  
ततो ऽधिको ऽस्ति को देवः कृपासिन्धोर् महात्मनः ॥ सत्व्त्_८।१९  
भजनस्याल्पमात्रेण बहु मन्येत यः सदा ।  
ततो ऽधिको ऽस्ति को देवः सुखाराध्याज् जगद्गुरोः ॥ सत्व्त्_८।२०  
येन केनापि भावेन यो ऽपि को ऽपि भजन् जनः ।  
लभते ऽभीप्सितां सिद्धिं मोक्षं चाप्य् अकुतोभयम् ॥ सत्व्त्_८।२१  
ततो ऽधिको ऽस्ति को देवः देवकीदेविनन्दनात् ।  
यो जगन्मुक्तये कीर्तिम् अवतीर्य ततान ह ॥ सत्व्त्_८।२२  
अतो ऽन्यदेवतापूजां त्यक्त्वा बलिविधानतः ।  
सद्गुरोर् उपदेशेन भजेत् कृष्णपदद्वयम् ॥ सत्व्त्_८।२३  
शृणुयात् प्रत्यहं विष्णोर् यशः परममङ्गलम् ।  
उच्चारयेन् मुखेनैव नाम चित्तेन संस्मरेत् ॥ सत्व्त्_८।२४  
प्रीतिं कुर्याद् वैष्णवेषु अभक्तेषु विवर्जयेत् ।  
दैवोपलब्धं भुञ्जानो नातियत्नं चरेत् सुखे ॥ सत्व्त्_८।२५  
गृहेष्व् अतिथिवत् तिष्ठेद् यद्य् एतान् नैव बाधते ।  
एषां बाधे पृथक् तिष्ठेद् वैष्णवेषु च सङ्गवान् ॥ सत्व्त्_८।२६  
ब्रह्मचारी गृही वापि वानप्रस्थो यतिश् च वा ।  
विना वैष्णवसङ्गेन नैव सिद्धिं लभेज् जनः ॥ सत्व्त्_८।२७  
भक्तसङ्गं विना भक्तिर् नैव जायेत कस्यचित् ।  
भक्तिं विना न वैराग्यं न ज्ञानं मोक्षम् अश्नुते ॥ सत्व्त्_८।२८  
अत आश्रमलिङ्गांश् च हित्वा भक्तेः समं वसेत् ।  
यत्सङ्गाच् छ्रुतिकीर्तिभ्यां हरौ भक्तिः प्रजायते ॥ सत्व्त्_८।२९  
विष्णुभक्तप्रसङ्गस्य निमेषेणापि नारद ।  
स्वर्गापवर्गौ न साम्यं किम् उतान्यसुखादिभिः ॥ सत्व्त्_८।३०  
अतो यत्नेन पुरुषः कुर्यात् सङ्गं हरेर् जनैः ।  
तिर्यञ्चो ऽपि यतो मुक्तिं लभन्ते किमु मानुषाः ॥ सत्व्त्_८।३१  
तत्सङ्गेनैव पुरुषो विष्णुं प्राप्नोति निश्चितम् ।  
विना वैराग्यज्ञानाभ्यां यतो विष्णुस् तदन्तिके ॥ सत्व्त्_८।३२  
येषां सङ्गाद्धरेः सङ्गं सकृद् आकर्ण्य मानवः ।  
परित्यक्तुं न शक्नोति यदि भद्रसरिद् भवेत् ॥ सत्व्त्_८।३३  
अरसज्ञो ऽपि तत्सङ्गं यदि याति कथञ्चन ।  
भूत्वा रसज्ञो ऽपि महान् कर्मबन्धाद् विमुच्यते ॥ सत्व्त्_८।३४  
ततस् तद्धर्मनिरतो भगवत्य् अमलात्मनि ।  
प्राप्नोति परमां भक्तिं सर्वकामप्रदायिनीम् ॥ सत्व्त्_८।३५  
भक्तिं विदित्वा पुरुषो मुक्तिं नेच्छति कश्चन ।  
सालोक्यादिपदं चापि किमु चान्यसुखं द्विज ॥ सत्व्त्_८।३६  
फलं विना विष्णुभक्ता मुक्तिं यान्ति द्विजोत्तम ।  
तत एव विदुर् नान्य आनन्दमयम् उत्तमम् ॥ सत्व्त्_८।३७  
यतो हरिर् लिखितवत् हृदये वर्तते सदा ।  
तेषां प्रेमलताबद्धः परमानन्दविग्रहः ॥ सत्व्त्_८।३८  
  
  
सात्वततन्त्र, नवमः पटलः  
श्रीनारद उवाच ।  
इयान् गुणो ऽस्ति देवेश भगवत्पादसेवने ।  
कुतो भजन्ति मनुजो अन्यदेवं किम् इच्छया ॥ सत्व्त्_९।१  
श्रीशिव उवाच ।  
यदादिसत्ये विप्रेन्द्र नरा विष्णुपरायणाः ।  
न यजन्ति विना विष्णुम् अन्यदेवं कथञ्चन ॥ सत्व्त्_९।२  
तदात्मपूजाप्राप्त्यर्थं सर्वदेवमयं च वै ।  
पूजयामो हृषीकेशं कायवाङ्मनसा द्विज ॥ सत्व्त्_९।३  
तदा तुष्टो विभुः प्राह देवदेवो रमेश्वरः ।  
अवतीर्य यजिष्यामि युष्मांल् लोकांश् च याजयन् ॥ सत्व्त्_९।४  
ततः सर्वे जना युष्मान् यजिष्यन्ति समाहिताः ।  
अनेन पूजा युष्माकं भविष्यति सुखावहा ॥ सत्व्त्_९।५  
अहं चोक्तः पृथक् तेन श्रीनिवासेन ब्राह्मण ।  
कल्पितैर् आगमैर् नित्यं मां गोपाय महेश्वर ॥ सत्व्त्_९।६  
मदवज्ञापापहरं नाम्नां सहस्रम् उत्तमम् ।  
पठिष्यसि सदा भद्रं प्रार्थितेन मया पुनः ॥ सत्व्त्_९।७  
ततो मे ह्य् आगमैः कृष्णम् आच्छाद्य न तु देवताः ।  
यन्त्रैर् मन्त्रैश् च तन्त्रैश् च दर्शिताः फलदा द्विज ॥ सत्व्त्_९।८  
तैर् आगमैर् मन्दधिया हित्वा कृष्णं जगद्गुरुम् ।  
भजन्ति देवता अन्या बलिदानेन नित्यशः ॥ सत्व्त्_९।९  
नाना देवान् समाराध्य नानाकामसुखेच्छया ।  
भोगावसाने ते यान्ति नरकं स्वतमोमयम् ॥ सत्व्त्_९।१०  
दृष्ट्वा तथाविधां लोकान् पापाशङ्कितमानसः ।  
गतो ऽहं वासुदेवस्य चरणे शरणं द्विज ॥ सत्व्त्_९।११  
स्तुतिं च चक्रे प्रणतः प्रश्रयानतकन्धरः ।  
समाहितमना विप्र प्राञ्जलिः पुरुषोत्तमम् ॥ सत्व्त्_९।१२  
ॐ नमो ऽस्तु कृष्णाय विकुण्ठवेधसे त्वत्पादलीलाश्रयजीवबन्धवे ।  
सदाप्तकामाय महार्थहेतवे विज्ञानविद्यानिधये स्वयम्भुवे ॥ सत्व्त्_९।१३  
एको ऽसि सृष्टेः पुरतो लये तथा युगादिकाले च विदां समक्षतः ।  
अन्यत्र नानातनुभिर् विराजते तस्मा अनन्ताचरिताय ते नमः ॥ सत्व्त्_९।१४  
प्रधानकालाशयकर्मसाक्षिणे तत्सङ्ग्रहापारविहारकारिणे ।  
कृष्णाय नानातनुम् ईयुषे समे कृतानुरागाय नमो नमस् ते ॥ सत्व्त्_९।१५  
शृण्वन्ति गायन्ति गृणन्ति ये यशो जगत्पवित्रं जगदीशितुस् तव ।  
ते ऽन्यं न पश्यन्ति सुखाय ह्य् आत्मनो विना भवत्पादनिषेवणाद् बहिः ॥ सत्व्त्_९।१६  
निष्किञ्चना ये तव पादसंश्रयाः पुष्णन्ति ते तत् सुखम् आत्मसम्भवम् ।  
जानन्ति तत्त्वेन विदुस् ततः पराः कामैः समाकृष्टधियो विचक्षणाः ॥ सत्व्त्_९।१७  
अहं तु साक्षात् तव पादपङ्कजं नित्यं भजानो ऽपि पृथङ्मतिर् विभो ।  
पुरात्ममानं प्रचिकीर्षुर् आत्मनः सकाशतो ऽप्य् अद्य मलं निकृन्तयन् ॥ सत्व्त्_९।१८  
अथापि ते देव पदाम्बुजद्वयं निकामलाभाय सदास्तु मे हरेः ।  
यच् चिन्तनात् सर्वमनोऽनुकूलात् सिद्धिर् भवत्य् एव किमु प्रकीर्तनात् ॥ सत्व्त्_९।१९  
इति मे संस्तुतिं ज्ञात्वा भगवान् प्रणतार्तिहा ।  
ममाक्षिगोचरं रूपम् अकरोत् स दयापरः ॥ सत्व्त्_९।२०  
सान्द्रानन्दमहेन्द्रनीलमणिवद् देहोद्गतप्रोल्लसत्स्वर्णैर् मौलिषु हारकुण्डलयुगैः केयूरकाञ्च्यङ्गदैः ।  
मञ्जीरैर् विलसत्पिशङ्गवलयं लक्ष्म्याङ्कितं शाश्वतम् सर्वेशं करुणाकरं सुरवरैर् भक्तैः समासेवितम् ॥ सत्व्त्_९।२१  
दृष्ट्वा तत्पदपङ्कजं हृदि दधे गोविन्ददामोदरश्रीकृष्णेति मुखैर् वदन् त्रिजगतो भर्तुर् मुदाहं तदा ।  
नेत्रैर् निर्झरवारिपूरम् इव मे गात्रे च हर्षस् ततो वाण्यां गद्गदतां विलोक्य भगवान् माम् आह भक्तप्रियः ॥ सत्व्त्_९।२२  
ज्ञतां मे सुरवर्य वाञ्छिततरां मद्भक्तसङ्गावलिं तत् ते ऽहं प्रवदामि ते करुणया भक्ताय साकं वरैः ।  
मल्लीलां गदतो भविष्यति भवत्सर्वे जना वैष्णवाः ।  
भार्या चापि तयानुकूलसुखदा भक्ताग्रणीर् मे भवान् ॥ सत्व्त्_९।२३  
एतावद् उक्त्वा भगवान् गतो लोकम् अलौकिकम् ।  
अहं च तान् वरांल् लब्ध्वा कृतार्थो ऽस्मि द्विजर्षभ ॥ सत्व्त्_९।२४  
अतस् तद् दिनम् आरभ्य पार्वती भुवनेश्वरी ।  
मत्सङ्गाद् वैष्णवी भूत्वा माम् आपृच्छत् सुरेश्वरी ॥ सत्व्त्_९।२५  
भवान् महाभागवतः कुमाराद्या महेश्वराः ।  
कुबेराद्या देवताश् च नन्दीशाद्याश् च मे गणाः ॥ सत्व्त्_९।२६  
पृथक् पृथग् अपृच्छन् मा कृष्णपादाम्बुजाश्रयाः ।  
कथाः परमकल्याणीः सर्वलोकैकपावनीः ॥ सत्व्त्_९।२७  
अथ मां पृच्छती वाक्यं मद्वाक्यं च द्विजोत्तम ।  
संलिखत्य् अप्रमत्तो ऽसौ गणेशो मत्सुतो ऽन्तिके ॥ सत्व्त्_९।२८  
मम तेषां च संवादं कला लोकमनोहराः ।  
अभवंस् तत्र शास्त्राणि सर्वलोकहितानि वै ॥ सत्व्त्_९।२९  
तानि तन्त्राणि श्रोतारः समानीय महीतले ।  
स्थाने स्थाने मुनिश्रेष्ठ कथयिष्यन्ति भूरिशः ॥ सत्व्त्_९।३०  
त्वम् अप्य् एनं सात्वताख्यं तन्त्रं भगवतः प्रियम् ।  
नैमिषे शौनकादीनां समक्षं कथयिष्यसि ॥ सत्व्त्_९।३१  
श्रीनारद उवाच ।  
श्रुतं भगवतो वक्त्रात् तन्त्रं सात्वतम् उत्तमम् ।  
तस्मिन् हिंसानिषेधं च श्रुत्वा मे संशयो ऽभवत् ॥ सत्व्त्_९।३२  
वेदेन विहिता हिंसा पशूनां यज्ञकर्मणि ।  
यज्ञे वधो ऽवधश् चैव वेदविद्भिर् निरूपितः ॥ सत्व्त्_९।३३  
तन्निषेधे कथं श्रौतं स्मार्तं कर्म महेश्वर ।  
वर्तेत सर्वलोकस्य इहामुत्रफलप्रदम् ॥ सत्व्त्_९।३४  
श्रीशिव उवाच ।  
प्रवृत्तं च निवृत्तं च द्विविधं कर्म वर्णितम् ।  
श्रुत्या स्मृत्या च विप्रेन्द्र काम्यं कामिजनाय वै ॥ सत्व्त्_९।३५  
प्रवृत्तम् अविरोधेन कुर्वन् स्वर् याति मानवः ।  
पुण्यावशेषे भूपृष्ठे कर्मसञ्ज्ञिषु जायते ॥ सत्व्त्_९।३६  
निवृत्तम् आचरन् योगी भोगेच्छात्यक्तमानसः ।  
प्रयाति परमां सिद्धिं यतो नावर्तते गतः ॥ सत्व्त्_९।३७  
अतः प्रवृत्तिनिष्ठस्य नानाकामानुरागिणः ।  
षड्विधैर् नियमैर् विप्राभ्यनुज्ञैव प्रदर्शिता ॥ सत्व्त्_९।३८  
विधिर् नैवास्ति हिंसायाम् अभ्यनुज्ञा यतः कृता ।  
अतो निवृत्तिहिंसायां यज्ञे ऽपि कथिता बुधैः ॥ सत्व्त्_९।३९  
अहिंसा परमो धर्मः सर्ववर्णाश्रमादितः ।  
स च आचारतो न्णाम् अभीष्टफलदो भवेत् ॥ सत्व्त्_९।४०  
विशेषतो विष्णुभक्ता हिंसाकर्म त्यजन्ति हि ।  
अहिंसया हि भूतानां भगवान् आशु तुष्यति ॥ सत्व्त्_९।४१  
अतः सर्वेषु भूतेषु भगवान् अखिलेश्वरः ।  
प्रविष्ट ईयते नानारूपैः स्थावरजङ्गमैः ॥ सत्व्त्_९।४२  
मयापि ह्य् आगमे हिंसा विहिता या विधानतः ।  
सापि कामुकलोकानां कामिताफलसिद्धये ।  
विष्णुभक्ता न वाञ्छन्ति मत्तो ऽपि कियद् एव हि ।  
अतस् तेषां विधाने ऽपि हिंसा निन्द्या प्रकीर्तिता ॥ सत्व्त्_९।४३  
अतस् त्वं काम्यकर्माणि परित्यज्य विशेषतः ।  
श्रूयाः कृष्णकथाः पुण्याः सर्वलोकेष्टसिद्धिदाः ॥ सत्व्त्_९।४४  
प्रवृत्तशास्त्रं शृणुयाद् यच् छ्रुत्वा तत्परो भवेत् ।  
निवृत्ते ऽपि हरेर् भक्तियुतं मुख्यं प्रकीर्तितम् ॥ सत्व्त्_९।४५  
विशेषतः कृष्णलीलाकथा लोकसुमङ्गलाः ।  
कीर्तयस्व द्विजश्रेष्ठ श्रूयाश् चैव निरन्तरम् ॥ सत्व्त्_९।४६  
हित्वान्यदेवशरणं भजनं च विशेषतः ।  
ये भजन्ति हरेः पादं कृष्णैकशरणं नराः ॥ सत्व्त्_९।४७  
इहामुत्र ते नित्यं कृतार्था भगवत्प्रियाः ।  
परमानन्दसन्दोहं प्राप्नुवन्ति निरन्तरम् ॥ सत्व्त्_९।४८  
ये तु नैवंविदो ऽशान्ता मूढाः पण्डितमानिनः ।  
यजन्त्य् अविरतं देवान् पशून् हत्वा सुखेच्छया ॥ सत्व्त्_९।४९  
कामभोगावसाने तं ते च्छेत्स्यन्ति विनिश्चितम् ।  
इत्य् एतत् कथितं विप्र तन्त्रं सात्वतम् उत्तमम् ॥ सत्व्त्_९।५०  
विष्णुभक्तजनाजीव्यं सर्वसिद्धिप्रदायकम् ।  
श्रवणात् कीर्तनाद् अस्य कृष्णे भक्तिर् हि जायते ॥ सत्व्त्_९।५१  
भक्तिं लब्धवतः साधो किम् अन्यद् अवशिष्यते ।  
यतो भगवता प्रोक्तं तस्य भक्तिविवर्धनम् ॥ सत्व्त्_९।५२  
तन्त्रे ऽस्मिन् कथितं विप्र विश्वसम्भवम् उत्तमम् ।  
अवताराश् च श्रीविष्णोः सम्पूर्णांशकला भिदा ॥ सत्व्त्_९।५३  
भक्तिभेदाश् च भेदानां लक्षणं च पृथग्विधम् ।  
युगानुरूपं श्रीविष्णोः सेवया मोक्षसाधनम् ॥ सत्व्त्_९।५४  
विष्णोर् नामसहस्रं च नाममाहात्म्यम् उत्तमम् ।  
विष्णोर् नाम्ना वैष्णवानाम् अपराधस्य च निष्कृतिः ॥ सत्व्त्_९।५५  
सर्वसाररहस्यं च तन्त्रोत्पत्तेश् च कारणम् ।  
हिंसाविधिनिषेधं च तव प्रश्नानुसारतः ॥ सत्व्त्_९।५६  
यन् नामैकं कर्णमूलं प्रविष्टं वाचान्विष्टं चेतनासु स्मृतं वा ।  
दग्ध्वा पापं शुद्धसत्त्वात् तद्देहं कृत्वा साक्षात् संविधत्ते ऽनवद्यम् ।  
तस्माद् अनन्ताय जनार्दनाय वेदेरितानन्तगुणाकराय ।  
महानुभावाय निरञ्जनाय नित्यात्मलाभाय नमो नमस् ते ॥ सत्व्त्_९।५७  
  
  
  
  
