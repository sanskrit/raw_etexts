---
title: 'Dhyanacandra Gosvami: Gauragovindarcanasmaranapaddhati'

---
## Intro
  
  
  
  
Dhyanacandra Gosvami: Gauragovindarcanasmaranapaddhati  
  
  
  
  
Dhyanacandra Gosvami:  
Gauragovindarcanasmaranapaddhati  
  
  
  
  
  


## पाठः
  
  
  
  
  
  
श्रीपाद ध्यान-चन्द्र गोस्वामी  
  
साधको ब्राह्म-मुहूर्ते चोत्थाय निजेष्ट-नामानि स्मरेत् कीर्तयेद् वा--  
  
स जयति विशुद्ध-विक्रमः  
कनकाभः कमलायतेक्षणः  ।  
वर-जानु-लम्बि-सद्-भुजो  
बहुधा भक्ति-रसाभिनर्तकः  ॥ ग्ग्स्_१ ॥  
  
श्री-रामेति जनार्दनेति जगतां नाथेति नारायणे-*  
त्यानन्देति दयापरेति कमलाकान्तेति कृष्णेति च  ।  
श्रीमन् नाम-महामृताब्धि-लहरी-कल्लोल-मग्नं मुहुर्  
मुह्यन्तं गलद्-अश्रु-नेत्रम् अवशं मां नाथ नित्यं कुरु  ॥ ग्ग्स्_२ ॥  
  
श्री-कान्त कृष्ण करुणामय कञ्जनाभ  
कैवल्य-वल्लभ मुकुन्द मुरान्तकेति  ।  
नामावलीं विमल-मौक्तिक-हार-लक्ष्मी-  
लावण्य-वञ्चन-करीं करवाणि कण्ठे  ॥ ग्ग्स्_३ ॥  
  
कृष्ण राम मुकुन्द वामन वासुदेव जगद्गुरो  
मत्स्य कच्छप नरसिंह वराह राघव पाहि माम्  ।  
देव-दानव-नारदादि मुनीन्द्र-वन्द्य दयानिधे  
देवकी-सुत देहि मे तव पाद-भक्तिम् अचञ्चलाम्  ॥ ग्ग्स्_४ ॥  
  
हे गोपालक हे कृपा-जल-निधे हे सिन्धु-कन्या-पते  
हे कंसान्तक हे गजेन्द्र-करुणा-पारीण हे माधव  ।  
हे रामानुज हे जगत्त्रय-गुरो हे पुण्डरीकाक्ष मां  
हे गोपी-जन-नाथ पालय परं जानामि न त्वां विना  ॥ ग्ग्स्_५ ॥  
  
श्री-नारायण पुण्डरीक-नयन श्री-राम सीता-पते  
गोविन्दाच्युत नन्द-नन्दन मुकुन्दानन्द दामोदर  ।  
विष्णो राघव वासुदेव नृहरे देवेन्द्र-चूडामणे  
संसारार्णव-कर्ण-धारक हरे श्री-कृष्ण तुभ्यं नमः  ॥ ग्ग्स्_६ ॥  
  
भाण्डीरेण शिखण्ड-मण्डन वर श्रीखण्ड-लिप्ताङ्ग हे  
वृन्दारण्य-पुरन्दर स्फुरद्-अमन्देन्दीवर श्यामल  ।  
कालिन्दी-प्रिय नन्द-नन्दन परानन्दारविन्देक्षण  
श्री-गोविन्द मुकुन्द सुन्दर-तनो मां दीनम् आनन्दय  ॥ ग्ग्स्_७ ॥  
(पद्यावली ३३-३८)  
  
समुद्र-मेखले देवि पर्वत-स्तन-मण्डले  ।  
विष्णु-पत्नि नमस् तुभ्यं पाद-स्पर्शं क्षमस्व मे  ॥ ग्ग्स्_८ ॥  
  
ततो बहिर् गत्वा मैत्र-कृत्यादि-विधिं कुर्यात्, दन्त-धावनादिम् आचरेत्, शुद्धआसने पूर्वाभिमुखी उपविश्य निश्चल-मनाः -  
  
स्मरेत् श्रीमद् गौर-चन्द्रं स्वर्धुन्या दक्षिणे तटे  ।  
चिन्तामणि-चित्त-धाम्नि श्री-नवद्वीप-नामके  ॥ ग्ग्स्_९ ॥  
  
स्वर्धुन्यां चारु-तीरे स्फुरितम् अतिबृहत्-कुर्म-पृष्ठाभ-गात्रं  
रम्यारामावृतं सन्मणि-कनक-महा-सद्म-षण्डैः परीतम्  ।  
नित्यं प्रत्यालयोद्यत्-प्रणय-भर-लसत्-कृष्ण-सङ्कीर्तनाट्यं  
श्री-वृन्दाटव्य् अभिन्नं त्रि-जगद् अनुपमं श्री-नवद्वीपम् ईडे  ॥ ग्ग्स्_१० ॥  
  
फुल्लच्-छ्रीमद् द्रुम-वल्ली-तल्लज-लसत्-तीरा तरङ्गावली-  
रम्या मन्द-मरुम्-मराल-जलज-श्रेणिषु भृङ्गास्पदम्  ।  
सद्-रत्नाचित-दिव्य-तीर्थ-निवहा श्री-गौर-पादाम्बुज-  
धूलि-धूसरिताङ्ग-भाव-निचिता गङ्गास्ति सम्पावनी  ॥ ग्ग्स्_११ ॥  
  
तस्यास् तीर-सुरम्य-हेम-सुरसा-मध्ये लसच् छ्री-नव-  
द्वीपो भाति सुमङ्गलो मधु-रिपोर् आनन्द-वन्यो महान्  ।  
नाना-पुष्प-फलाढ्य-वृक्ष-लतिकारम्यो महत् सेवितो  
नाना-वर्ण-विहङ्गमालि-निनदैर् हृत्-कर्ण-हारी हि यः  ॥ ग्ग्स्_१२ ॥  
  
काण्डं मारकतं प्रभूत-विटपी-शाखा सुवर्णात्मिका  
पत्रालिः कुरुविन्द-कोमल-मयी प्रावालिकाः कोरकाः  ।  
पुष्पाणां निकरः सुहीरक-मयो वैदूर्यकीया फल-  
श्रेणी यस्य स को ऽपि शाखि-निकरो यत्रातिमात्रोज्ज्वलः  ॥ ग्ग्स्_१३ ॥  
  
तन् मध्ये द्विज-भव्य-लोक-निकरागारालि-रम्याङ्गनम्  
आरामोपवनालि-विलसद् वेदी-विहारास्पदम्  ।  
सद्-भक्ति-प्रभया विराजित-महा-भक्तालि-नित्योत्सवं  
प्रत्य् आगारम् अघारि-मूर्ति-सुमहद्-भातीह यत् पत्तनम्  ॥ ग्ग्स्_१४ ॥  
  
एवम्भूते श्री-नवद्वीप-मध्ये मनसि निवासं कृत्वा तत्र श्री-गुरुदेवस्य शय्योत्थान-मुख-प्रक्षालन-दन्त-धावनादि-क्रमेण यथा-योग्यं सेवां कुर्यात् सेवानन्तरं ध्यायेत् यथा यामले--  
  
तत्र श्री-गुरु-ध्यानम्--  
  
कृपा-मरन्दान्वित-पाद-पङ्कजं   
श्वेताम्बरं गौर-रुचिं सनातनम्  ।  
शन्दं सुमाल्याभरणं गुणालयं   
स्मरामि सद्-भक्तम् अहं गुरुं हरिम्  ॥ ग्ग्स्_१५ ॥  
  
श्री-गुरु-परम-गुरु-परात्पर-गुरु-परमेष्ठि-गुरूणाम् अनुगामित्वेन श्रीमन् महाप्रभोर् मन्दिरं गच्छेत्  ।  
तत्र तद्-आज्ञया श्री-नवद्वीप-चन्द्रस्य शय्योत्थानं सुवासित-जलेन श्री-मुख-प्रक्षालनादि-क्रमेण सेवां कुर्यात्  ।  
  
तत्र श्रीमन् महाप्रभोर् ध्यानं यथा ऊर्द्ध्वाम्नाये (३।१५)--  
  
द्वि-भुजं स्वर्ण-रुचिरं वराभय-करं तथा  ।  
प्रेमालिङ्गन-सम्बद्धं गृणन्तं हरि-नामकम्  ॥ ग्ग्स्_१६ ॥  
  
अनन्तरं श्री-वृन्दावनं ध्यायेत्--  
  
वृन्दावनं दिव्य-लता-परीतं  
लताश् च पुष्प-स्फुरिताग्र-भाजः  ।  
पुष्पाण्य् अपि स्फीत-मधु-व्रतानि  
मधु-व्रताश् श्रुति-हारि-गीताः  ॥ ग्ग्स्_१७ ॥  
  
मध्ये वृन्दावने रम्ये पञ्चाशत्-कुञ्ज-मण्डिते  ।  
कल्प-वृक्ष-निकुञ्जे तु दिव्य-रत्न-मये गृहे  ॥ ग्ग्स्_१८ ॥  
  
तत्र सिद्ध-देहेन श्री-राधा-कृष्णयोर् निशान्त-लीलां स्मरेद् यथा--  
  
निशावसाने श्री-राधा-कृष्णौ श्री-वृन्दा-नियुक्त-रसमय-परम-विदग्ध-शुक-शारि-वृन्द-पद्य-पठन-जनित-प्रबोधाव् अपि गाढोपगूहन-सुख-भङ्गाद् असहिष्णुतया क्षणम् अवकाश्यमान-जागरौ तत्-तत्-पद्य-प्रपठित-निशावसान-सातङ्कौ पुष्पमयानन्द-तल्पोत्थितौ स्व-स्व-कुञ्जात् तत्-कालागत-श्रीमल्-ललिता-विशाखादि-प्रिय-सखी-वृन्द-सनर्म-वाग्-विलासेन सान्तरानन्दौ कक्खट्य्-उदित-जटिला-श्रवणात् स-शङ्कौ सङ्ग-त्याग-भयम्  
असहमानौ तौ भीत्योत्कण्ठाकुलौ स्व-स्व-गृहं गच्छतः  ।  
  
एवं क्रमेण श्री-गौरचन्द्रस्य श्री-राधा-कृष्णयोर् लीलां स्मरेत्  ।  
निशान्त-लीला-स्मरणानन्तरं गुर्व्-आदीन् दण्डवत् प्रणमेत् यथा--  
  
अज्ञान-तिमिरान्धस्य ज्ञानाञ्जन-शलाकया  ।  
चक्षुर् उन्मीलितं येन तस्मै श्री-गुरवे नमः  ॥ ग्ग्स्_१९ ॥  
  
इति मन्त्रं पठित्वा श्री-गुरुं दण्डवत् प्रशम्य एवं परम-गुरु-परात्पर-गुरु-परमेष्ठि-गुरु-गोस्वामि-चरणान् क्रमेण दण्डवत् प्रणमेत्  ।  
ततः श्री-गौरचन्द्रं प्रणमेत्--  
  
विश्वम्भराय गौराय चैतन्याय महात्मने  ।  
शची-पुत्राय मित्राय लक्ष्मीशाय नमो नमः  ॥ ग्ग्स्_२० ॥  
नित्यानन्दम् अहं वन्दे कर्णे लम्बित-मौक्तिकम्  ।  
चैतन्याग्रज-रूपेण पवित्री-कृत-भूतलम्  ॥ ग्ग्स्_२१ ॥  
  
निस्तारिताशेष-जनं दयालुं  
प्रेमामृताब्धौ परिमग्न-चित्तम्  ।  
चैतन्य-चन्द्रादृतम् अर्चितं तम्  
अद्वैत-चन्द्रं शिरसा नमामि  ॥ ग्ग्स्_२२ ॥  
  
गदाधर नमस् तुभ्यं यस्य गौराङ्गो जीवनम्  ।  
नमस् ते श्री-श्रीनिवास-पण्डित प्रेम-विग्रह  ॥ ग्ग्स्_२३ ॥  
  
एवं क्रमेण गौर-भक्त-गणान् दण्डवत् प्रणमेत्  ।  
  
श्री-नवद्वीप-धाम्ने नमः  ।  
श्री-गङ्गायै नमः  ।  
श्री-सङ्कीर्तनाय नमः  ।  
श्री-गौड-मण्डलाय नमः  ।  
  
कन्दर्प-कोटि-रम्याय स्फुरद्-इन्दीवर-त्विषे  ।  
जगन्-मोहन-लीलाय नमो गोपेन्द्र-सूनवे  ॥ ग्ग्स्_२४ ॥  
तप्त-काञ्चन-गौराङ्गि राधे वृन्दावनेश्वरि  ।  
वृषभानु-सुते देवि प्रणमामि हरि-प्रिये  ॥ ग्ग्स्_२५ ॥  
  
श्री-राधिका-प्राण-समां कनीयसीं   
विशाखिका-शिक्षित-सौख्य-सौष्ठवाम्  ।  
लीलामृतेनोच्छलिताङ्ग-माधुरीम्   
अनङ्ग-पुर्वां प्रणमामि मञ्जरीम्  ॥ ग्ग्स्_२६ ॥  
  
ललितादि-परम-प्रेष्ठ-सखी-वृन्देभ्यो नमः  ।  
कुसुमिकादि-सखी-वृन्देभ्यो नमः  ।  
कस्तूर्यादि-नित्य-सखी-वृन्देभ्यो नमः  ।  
शशिमुख्यादि-प्राण-सखी-वृन्देभ्यो नमः  ।  
कुरङ्गाक्ष्यादि-प्रिय-सखी-वृन्देभ्यो नमः  ।  
श्री-रूपादि-मञ्जरीभ्यो नमः  ।  
श्रीदामादि-सखि-वृन्देभ्यो नमः  ।  
सर्व-गोप-गोपीभ्यो नमः  ।  
व्रज-वासिभ्यो नमः  ।  
श्री-वृन्दा-विपिनेभ्यो नमः  ।  
श्री-रास-मण्डलाय नमः  ।  
श्री-यमुनायै नमः  ।  
श्री-राधा-कुण्ड-श्याम-कुण्डाभ्यां नमः  ।  
श्री-गोवर्धनाय नमः  ।  
श्री-द्वादश-विपिनेभ्यो नमः  ।  
श्री-व्रज-मण्डलाय नमः  ।  
श्री-मथुरा-मण्डलाय नमः  ।  
सर्वावतारेभ्यो नमः  ।  
अनन्त-कोटि-वैष्णवेभ्यो नमः  ।  
  
वाञ्छा-कल्प-तरुभ्यश् च कृपा-सिन्धुभ्य एव च  ।  
पतितानां पावनेभ्यो वैष्णवेभ्यो नमो नमः  ॥ ग्ग्स्_२७ ॥  
  
अथ स्नानम् आचरेत् यथा--नद्य् आदौ प्रवाहाभिमुखे तडागादिषु पूर्वाभिमुखी तीर्थानि आह्वयेद् यथा--  
  
गङ्गे च यमुने चैव गोदावरि सरस्वति  ।  
नर्मदे सिन्धो कावेरि जले ऽस्मिन् सन्निधिं कुरु  ॥ ग्ग्स्_२८ ॥  
  
महा-पाप-भङ्गे दयालो नु गङ्गे  
महेशोत्तमाङ्गे लसच् चित्त-रङ्गे  ।  
द्रव-ब्रह्म-धामाच्युताङ्घ्र्यब्जजे मा                          
पुनीहीन-कन्ये प्रवाहोर्मि-धन्ये  ॥ ग्ग्स्_२९ ॥  
  
विष्णोर् नाभ्य्-अम्बु-मध्याद् वर-कमलम् अभूत् तस्य नाली-सुमेरोर्  
मध्ये निःस्यन्दमाना त्वम् असि भगवति ब्रह्म-लोकात् प्रसूता  ।  
खाद्-भ्रष्टा रुद्र-मूर्ध्नि प्रणिपतित-जला गां गतासीति गङ्गा  
कस् त्वां यो नाभिवन्देन् मधु-मथन-हर-ब्रह्म-सम्पर्क-पूताम्  ॥ ग्ग्स्_३० ॥  
  
गङ्गा गङ्गेति यो ब्रूयात्  योजनानां शतैर् अपि  ।  
मुच्यते सर्व-पापेभ्यो  विष्णु-लोकं स गच्छति  ॥ ग्ग्स्_३१ ॥  
  
चिदानन्द-भानोः सदा नन्द-सूनोः   
पर-प्रेम-पात्री द्रव-ब्रह्म-गात्री  ।  
अघानां लवित्री जगत्-क्षेम-धात्री  
पवित्री-क्रियान् नो वपुर् मित्र-पुत्री  ॥ ग्ग्स्_३२ ॥  
  
राधिका-सम-सौभाग्य सर्व-तीर्थ-प्रवन्दित  ।  
प्रसीद राधिका-कुण्ड स्नामि ते सलिले शुभे  ॥ ग्ग्स्_३३ ॥  
  
ततः शुक्ल-वस्त्रे परिधाय श्री-हरि-मन्दिर-धारणं कृत्वा श्री-हरि-नामाक्षरम् अङ्कयेद् गात्रे--  
  
ललाटे केशवं ध्यायेन्  नारायणम् अथोदरे  ।  
वक्षः-स्थले माधवं तु  गोविन्दं कण्ठ-कूपके  ॥ ग्ग्स्_३४ ॥  
विष्णुं च दक्षिणे कुक्षौ  बाहौ च मधुसूदनम्  ।  
त्रिविक्रमं कन्धरे तु  वामनं वाम-पार्श्वके  ॥ ग्ग्स्_३५ ॥  
श्रीधरं वाम-बाहौ तु  हृषीकेशं च कन्धरे  ।  
पृष्ठे तु पद्म-नाभं च  कट्यां दामोदरं न्यसेत्  ।  
तत् प्रक्षालन-तोयं तु  वासुदेवेति मूर्धनि  ॥ ग्ग्स्_३६ ॥  
  
पूर्ववत् स्थिरासने स्थिर-चित्तः तत्रादौ श्री-नवद्वीप-मध्ये श्री-रत्न-मन्दिरे रत्न-सिंहासनोपरि भक्त-वृन्द-परिसेवितं श्री-श्री-कृष्ण-चैतन्य-देवं गुर्वादि-क्रमेण ध्यात्वा पूजयेत्  ।  
  
तत्रादौ श्री-जगन्नाथ-मिश्रस्य मन्दिरं ध्यायेत्  ।  
यथा चैतन्यार्चन-चन्द्रिकायाम्--  
  
श्री-जगन्नाथ-मिश्रस्य  मन्दिराङ्गनम् उत्तमैः  ।  
नाना-रत्न-मणि-युक्तैर् विचित्र-मन्दिर-पुरम्  ॥ ग्ग्स्_३७ ॥  
  
तन्-मध्ये रवि-कान्ति-निन्दि-कनक-प्राकार-सतोरशं  
श्री-नारायण-गेहम् अग्र-विलसत् सङ्कीर्तन-प्राङ्गणम्  ।  
लक्ष्म्य्-अन्तःपुर-पाक-भोग-शयन-श्री-चन्द्रशालं पुरं  
यद्-गौराङ्ग-हरेर् विभाति सुखदं स्वानन्द-संवृहितम्  ॥ ग्ग्स्_३८ ॥  
  
तन्-मध्ये नव-चूड-रत्न-कलसं व्रजेन्द्र-रत्नान्तरा*  
मुक्ता-दाम-विचित्र-हेम-पटलं सद्-भक्ति-रत्नाचितम्  ।  
वेद-द्वार-सद्-अष्ट-मृष्ट-मणि-रुट्-शोभा-कवाटान्वितं  
सच्-चन्द्रातप-पद्म-राग-विधु-रत्नालम्बियन्-मन्दिरम्  ॥ ग्ग्स्_३९ ॥  
  
तन्-मध्ये मणि-चित्र-हेम-रचिते मन्त्रार्ण-यन्त्रान्विते  
षट्-कोणान्तर-कर्णिकार-शिखर-श्री-केशरैः सन्निभे  ।  
कूर्माकार-महिष्ठ-योग-महसि श्री-योग-पीठाम्बुजे  
राकेशावलि-सूर्य-लक्ष-विमले यद्-भाति सिंहासनम्  ॥ ग्ग्स्_४० ॥  
पार्श्वाधः-पद्म-पटि-घटित-हरि-मणि-स्तम्भ-वैदूर्य-पृष्ठं  
चित्र-छादावलम्बि-प्रवर-मणि-महा-मौक्तिकं कान्ति-जालम्  ।  
तूलान्तश् चीन-चेलासनम्-उडुप-मृदु-प्रान्त-पृष्ठोपधानं  
स्वर्णान्तश् चित्र-मन्त्रं वसु-हरि-चरण-ध्यान-गम्याष्ट-कोशम्  ॥ ग्ग्स्_४१ ॥  
  
तन्-मध्ये श्री-गौर-चन्द्रं वामे श्रील-गदाधरम्  ।  
तद्-दक्षिणे ऽवधूतेन्द्रं श्रीलाद्वैतं ततः स्मरेत्  ॥ ग्ग्स्_४२ ॥  
तद्-दक्षिणे श्रीनिवासं स्मरेत् श्री-पण्डितोत्तमम्  ।  
स्मरेत् श्री-भक्त-वृन्दं च चतुर्-दिक्षु सुवेष्टितम्  ॥ ग्ग्स्_४३ ॥  
श्रीमद्-गौर-भक्त-वृन्दे स्वीय-स्वीय-गणान्विते  ।  
रूप-स्वरूप-प्रमुखे स्व-गण-स्थान् गुरून् स्मरेत्  ॥ ग्ग्स्_४४ ॥  
  
तत्रादौ श्री-गुरु-स्मरणं यथा सनत्-कुमार-संहितायाम्--  
  
शशाङ्कायुत-सङ्काशं वराभय-लसत्-करं  ।  
शुक्लाम्बर-धरं दिव्य-शुक्ल-माल्यानुलेपनम्  ॥ ग्ग्स्_४५ ॥  
प्रसन्न-वदनं शान्तं भजनानन्द-निर्वृतम्  ।  
दिव्य-रूप-धरं ध्यायेद् वरदं कमलेक्षणम्  ॥ ग्ग्स्_४६ ॥  
रूप-पूर्व-गुरु-गणान्-उगतं सेवनोत्सुकम्  ।  
एवं रूपं गुरुं ध्यायेन् मनसा साधकः शुचिः  ॥ ग्ग्स्_४७ ॥  
  
तत्-समीपे सेवोत्सुकम् आत्मानं भावयेद् यथा--  
  
दिव्य-श्री-हरि-मन्दिराढ्य-तिलकं कण्ठं सुमालान्वितं  
वक्षः श्री-हरि-नाम-वर्ण-सुभगं श्रीखण्ड-लिप्तं पुनः  ।  
शुद्धं शुभ्र-नवाम्बरं विमलतां नित्यं वहन्तीं तनुं  
ध्यायेच्-छ्री-गुरु-पाद-पद्म-निकटे सेवोत्सुकां चात्मनः  ॥ ग्ग्स्_४८ ॥  
  
श्रीमन्-मौक्तिक-दाम-बद्ध-चिकुरं सुस्मेर-चन्द्राननं  
श्रीखण्डागुरु-चारु-चित्र-वसनं स्रग्-दिव्य-भूषाञ्चितम्  ।  
नृत्यावेश-रसानुमोद-मधुरं कन्दर्प-वेशोज्ज्वलं  
चैतन्यं कनक-द्युतिं निज-जनैः संसेव्य्मानं भजे  ॥ ग्ग्स्_४९ ॥  
  
कञ्जारेन्द्र-विनिन्दि-सुन्दर-गतिं श्री-पादम् इन्दीवर*  
श्रेणी-श्याम-सद्-अम्बरं तनु-रुचा सान्ध्येन्दु-सम्मर्दकम्  ।  
प्रेमोद्घूर्ण-सुकञ्ज-खञ्जन-मदा-जिन्-नेत्र-हास्याननं  
नित्यानन्दम् अहं स्मरामि सततं भूषोज्ज्वलाङ्ग-श्रियम्  ॥ ग्ग्स्_५० ॥  
  
सद्-भक्तालि-निषेविताङ्घ्रि-कमलं कुन्देन्दु-शुक्लाम्बरं  
शुद्ध-स्वर्ण-रुचिं सुबाहु-युगलं स्मेराननं सुन्दरम्  ।  
श्री-चैतन्य-दृशं वराभय-करं प्रेमाङ्ग-भूषाञ्चित*  
मद्वैतं सततं स्मरामि परमानन्दैक-कन्दं प्रभुम्  ॥ ग्ग्स्_५१ ॥  
  
कारुण्यैक-मरन्द-पद्म-चरणं चैतन्य-चन्द्र-द्युतिं  
ताम्बूलार्पण-भङ्गि-दक्षिण-करं श्वेताम्बरं सद्-वरम्  ।  
प्रेमानन्द-तनुं सुधा-स्मित-मुखं श्री-गौर-चन्द्रेक्षणं  
ध्यायेच् छ्रील-गदाधरं द्विज-वरं माधुर्य-भूषोज्ज्वलम्  ॥ ग्ग्स्_५२ ॥  
  
श्रि-चैतन्य-पदारविन्द-मधु-पाः सत्-प्रेम-भूषोज्ज्वलाः  
शुद्ध-स्वर्ण-रुचो दृग्-अम्बु-पुलक-स्वेदैः सद्-अङ्ग-श्रियः  ।  
सेवोपायन-पाणयः स्मित-मुखाः शुक्लाम्बराः सद्-वराः  
श्रीवासादि-महाशयान् सुख-मयान् ध्यायेम तान् पार्षदान्  ॥ ग्ग्स्_५३ ॥  
  
इति स्मरणानन्तरं श्री-गुरोर् आज्ञया श्रीमन्-महाप्रभुं षोडशोपचारादिभिः तन्-मूल-मन्त्रेणैव पूजयेत्  ।  
श्रीमन्-महाप्रभु-मन्त्रोद्धारो यथा ऊर्द्ध्वाम्नाये श्री-व्यासं प्रति श्री-नारद-वाक्यम् (३।१४-१६)  
  
अहो गूढतमः प्रश्नो भवता परिकीर्तितः  ।  
मन्त्रं वक्ष्यामि ते ब्रह्मन् महा-पुण्य-प्रदं शुभम्  ॥ ग्ग्स्_५४ ॥  
क्लीं गौराय नम इति सर्व-लोकेषु पूजितः  ।  
माया-रमानङ्ग-बीजैः वाग्-बीजेन च पूजितः  ।  
षडक्षरः कीर्तितो ऽयं मन्त्र-राजः सुर-द्रुमः  ॥ ग्ग्स्_५५ ॥  
  
मन्त्रो यथा--क्लिं गौराय नमः; ह्रीं, श्रीं, क्लीं, ऐं गौराय नमः  ।  
  
एतत् पाद्यम्, एतद् अर्घ्यम्, एतद् आचमनीयम्, एष गन्धः, एतत् पुष्पम्, एष धूपः, एष दीपः, एतन् नैवेद्यम्, एतत् पानीय-जलम्, इदम् आचमनीयम्, एतत् ताम्बूलम्, एतद् गन्ध-माल्यम्, एष पुष्पाञ्जलिर् इत्यादि  ।  
  
एवं श्री-नित्यानन्द-प्रभुं पूजयेत्, श्रीमन्-नित्यानन्द-प्रभोर् मन्त्रोद्धारो यथा (ब्रह्माण्ड-पुराणे धरणी-शेष-सम्वादे)--  
  
इति नामाष्ट-शतकं मन्त्रं निवेदितं शृणु  ।  
मया त्वयि पुरा प्रोक्तं काम-बीजेति सञ्ज्ञकम्  ॥ ग्ग्स्_५६ ॥  
वह्नि-बीजेन पूतान्ते चादौ देव नमस् तथा  ।  
जाह्नवी-पदं तत्रैव वल्लभाय ततः परम्  ।  
इति मन्त्रो द्वादशार्णः सर्वत्रैव मनोहरः  ॥ ग्ग्स्_५७ ॥  
  
मन्त्रो यथा--क्लिं देव-जाह्नवी-वल्लभाय स्वाहा  ।  
इति मन्त्रेणैव पूजयेत्  ।  
  
एवं श्री-अद्वैत-प्रभुं पूजयेत्  ।  
अथ श्री-अद्वैत-प्रभोर् मन्त्रोद्धारो यथा पाद्मे--  
  
अहो गूढतमः प्रश्नो नारद मुनि-सत्तम  ।  
न प्रकाश्यस् त्वया ह्य् एतद् गुह्याद् गुह्यतरं महत्  ॥ ग्ग्स्_५८ ॥  
काम-बीज-समायुक्ता अद्वैत-वह्नि-नायिका  ।  
ङे ऽन्ता वै ऋषि-वर्णो ऽयं मन्त्रः सर्वातिदुर्लभः  ॥ ग्ग्स्_५९ ॥  
  
मन्त्रो यथा--क्लीं अद्वैताय स्वाहा  ।  
  
तद्-अनन्तरं श्रीमन्-महाप्रभोः शेष-निर्माल्येन श्री-गदाधर-पण्डितं पूजयेत् तन्-मन्त्रेणैव, श्री-गदाधर-पण्डित-मन्त्रो यथा--श्रीं गदाधराय स्वाहा  ।  
  
  
अथ तथैव श्री-श्रीवासादि-भक्तान् गुरु-वर्गादीन् महाप्रभु-निर्माल्य-प्रसादेन पूजयेत्, स्व-स्व-नाम-चतुर्थ्यन्तेन श्री-गुरु-देवं तु तन्-मूल-मन्त्रेणैव पूजयेत्  ।  
  
श्री-गुरु-मन्त्रोद्धरो यथा बृहद्-ब्रह्माण्ड-पुराणे सूत-शौनक-सम्वादे--  
  
श्रीं गुम् इत्य् एव भगवद्-गुरवे वह्नि-वल्लभा  ।  
दशार्ण-मन्त्र-राजश् च सर्व-कार्येषु रक्षिता  ॥ ग्ग्स्_६० ॥  
  
मन्त्रो यथा--श्रीं गुं भगवद्-गुरवे स्वाहा  ।  
  
ततो ऽवशेष-निर्माल्यादिकं गृह्णीयात्; स्थानान्तरे च संस्थाप्य प्रभुपाद-पद्मे पुष्पाञ्जलिं दत्त्वा आरात्रिकं कुर्यात्  ।  
तद्-अन्तरं चामर-व्यजनादिकं कृत्वा श्री-गुरु-पार्श्वे तिष्ठन् ध्यानानुक्रमेण निरीक्षणं कृत्वा ततो बहिः-पूजयेत्  ।  
बहिः-पूजां कृत्वानन्तरं स्व-स्व-गायत्री-मन्त्रान् जपेत् क्रमात्--  
  
तत्रादौ श्री-गुरु-गायत्री यथा पाद्मे--श्रीं गुरुदेवाय विद्महे गौर-प्रियाय धीमहि तन् नो गुरुः प्रचोदयात्  ।  
  
प्रथमं मन्त्र-गुरोः पूजा पश्चाच् चैव ममार्चनम्  ।  
कुर्वन् सिद्धिम् अवाप्नोति ह्य् अन्यथा निष्फलं भवेत्  ॥ ग्ग्स्_६१ ॥  
ध्यानादौ श्री-गुरोर् मूर्तिं पूजादौ च गुरोः पूजाम्  ।  
जपादौ च गुरोर् मन्त्रं ह्य् अन्यथा निष्फलं भवेत्  ॥ ग्ग्स्_६२ ॥  
  
ततो जप-लक्षणं यथा (श्री-हरि-भक्ति-विलासः १७।१४३, १२९)--  
  
न कम्पयेच् छिरो ग्रीवां दन्तान् नैव प्रकाशयेत्  ।  
मनः-संहरणं शौचं मौनं मन्त्रार्थ-चिन्तनम्  ॥ ग्ग्स्_६३ ॥  
मनो-मध्ये स्थितो मन्त्रो मन्त्र-मध्ये स्थितं मनः  ।  
मनो-मन्त्रं समायुक्तम् एतद् धि जप-लक्षणम्  ॥ ग्ग्स्_६४ ॥  
  
अथ जपाङ्गुल्यादि-नियमः (श्री-हरि-भक्ति-विलासः १७।११६-१२०)--  
  
तत्राङ्गुलि-जपं कुर्वन् साङ्गुष्ठाङ्गुलिभिर् जपेत्  ।  
अङ्गुष्ठेन विना कर्म कृतस् तद् अफलं भवेत्  ॥ ग्ग्स्_६५ ॥  
कनिष्ठानामिका मध्या चतुर्थी तर्जनी मता  ।  
तिस्रो ऽङ्गुल्यस् त्रि-पर्वा स्युर् मध्यमा चैक-पर्विका  ॥ ग्ग्स्_६६ ॥  
पर्व-द्वयं मध्यमाया जप-काले विवर्जयेत्  ।  
एवं मेरुं विजानीयाद् ब्रह्मणा दूषितं स्वयम्  ॥ ग्ग्स्_६७ ॥  
आरभ्यानामिका-मध्यात् प्रदक्षिणम् अनुक्रमात्  ।  
तर्जनी-मूल-पर्यन्तं क्रमाद् दशसु पर्वसु  ॥ ग्ग्स्_६८ ॥  
अङ्गुलिर् न वियुञ्जीत किञ्चित् सङ्कोचयेत् तलम्  ।  
अङ्गुलीनां वियोगे तु छिद्रेषु स्रवते जपः  ॥ ग्ग्स्_६९ ॥  
  
मध्यमा चैक-पर्विका इत्य् उक्तेः केचित् मध्यमा-मध्य-पर्व गृह्णन्ति तन् न  ।  
  
अथ जप-क्रमो यथा--  
  
प्रथमं गुरुदेवस्य मन्त्र-गायत्रीं संस्मरेत्  ।  
ततः श्री-गौरचन्द्रस्य गायत्र्य् उच्चारणं तथा  ॥ ग्ग्स्_७० ॥  
श्रीलावधूतेन्द्राद्वैत-मन्त्र-गायत्रीं संस्मरेत्  ।  
ततः श्री-गदाधरस्य श्रीवास-पण्डितस्य च  ॥ ग्ग्स्_७१ ॥  
  
श्री-गुरुदेवस्य मन्त्रो यथा--श्रीं गुं भगवद्-गुरवे स्वाहा  ।  
अथ गायत्री--श्रीं गुरुदेवाय विद्महे, गौर-प्रियाय धीमहि, तन् नो गुरुः प्रचोदयात्  ।  
  
इति श्री-गुरु-गायत्री-स्मरणानन्तरं गुरु-वर्गान् स्मरेत्; स्मरण-क्रमो यथा--  
श्री-गुरु-परम-गुरुर् इत्यादि-क्रमेण स्व-स्व-प्रणाल्य्-अनुसारेण स्व-स्व-परिवारेश्वर-परम-परमेष्ठि-गुरु-पर्यन्तं ध्यानं कृत्वा स्वीय-स्वीय-नामानि चतुर्थ्यन्तं कृत्वा जपानन्तरं श्री-श्री-चैतन्य-महाप्रभोर् मन्त्रं गायत्रीं च स्मरेत्  ।  
  
मन्त्रो यथा -क्लीं गौराय स्वाहा  ।  
गायत्री यथा -क्लीं चैतन्याय विद्महे विश्वम्भराय धीमहि तन् नो गौरः प्रचोदयात्  ।  
  
मन्त्रो यथा -क्लीं देव-जाह्नवी-वल्लभाय स्वाहा  ।  
गायत्री यथा -क्लीं नित्यानन्दाय विद्महे सङ्कर्षणाय धीमहि तन् नो बलः प्रचोदयात्  ।  
  
मन्त्रो यथा -क्लीं अद्वैताय स्वाहा  ।  
गायत्री यथा -क्लीं अद्वैताय विद्महे महा-विष्णवे धीमहि तन् नो अद्वैतः प्रचोदयात्  ।  
  
मन्त्रो यथा -श्रीं गदाधराय स्वाहा  ।  
गायत्री यथा -गां गदाधराय विद्महे पण्डिताख्याय धीमहि तन् नो गदाधरः प्रचोदयात्  ।  
  
मन्त्रो यथा -श्रीं श्रीवासाय स्वाहा  ।  
गायत्री यथा -श्रीं श्रीवासाय विद्महे नारदाख्याय धीमहि तन् नो भक्तः प्रचोदयात्  ।  
  
श्री श्री गौर-गदाधर मन्त्रो यथा -क्लीं श्रीं गौर-गदाधराय स्वाहा  ।  
  
अनन्तरं स्तव-प्रणामादि कृत्वा श्री-गौरचन्द्राष्ट-कालीय-सूत्रानुसरेण स्मरेत्--  
  
गौरस्य शयनोत्थानात् पुनस् तच्-छयनावधि  ।  
नानोपकरणैः कुर्यात् सेवनं तत्र साधकः  ॥ ग्ग्स्_७२ ॥  
श्री-नवद्वीप-चन्द्रस्य चरितामृतम् अद्भुतम्  ।  
चिन्त्यतां चिन्त्यतां नित्यं मानस-सेवनोत्सुकः  ॥ ग्ग्स्_७३ ॥  
निशान्ते गौरचन्द्रस्य शयनं च निजालये  ।  
प्रातः-काले कृतोत्थानं स्नानं तद्-भोजनादिकम्  ॥ ग्ग्स्_७४ ॥  
पूर्वाह्न-समये भक्त-मन्दिरे परमोत्सुकम्  ।  
मध्याह्ने परमाश्चर्य-केलिं सुर-सरित्-तटे  ॥ ग्ग्स्_७५ ॥  
अपराह्ने नवद्वीप-भ्रमणं भूरि-कौतुकम्  ।  
सायाह्ने गमनं चारु-शोभनं निज-मन्दिरे  ॥ ग्ग्स्_७६ ॥  
प्रदोषे प्रिय-वर्गाढ्यं श्रीवास-भवने तथा  ।  
निशायां स्मरेद् आनन्दं श्रीमत्-सङ्कीर्तनोत्सवम्  ॥ ग्ग्स्_७७ ॥  
  
एवं श्री-चैतन्य-देवं निषेव्य सिद्ध-देहेन श्री-कृष्ण-सेवाङ्गं विदध्यात्  ।  
अत्र कारिका--  
  
तच् चिन्तनादि-समये कुर्यात् तद् अनुसारतः  ।  
चिन्तनं तु तयोस् तत्र वसन् गुरु-गणान्वितः  ॥ ग्ग्स्_७८ ॥  
पुनश् चाक्षुष-लीले ऽस्मिन् सिद्ध-देहेन साधकः  ।  
मनसा मानसीं सेवाम् अष्ट-कालोचितां व्रजेत्  ॥ ग्ग्स्_७९ ॥  
साधकः सिद्ध-देहेन कुर्यात् कृष्ण-प्रिया-गृहे  ।  
गुरु-रूप-प्रिया-पार्श्वे ललितादि सखी-गणे  ॥ ग्ग्स्_८० ॥  
निवासं यावटे नित्यं गुरु-रूपा-सखी-युतः  ।  
श्री-यावट-पुरे श्रीमद्-वृषभानु-पुरे ऽपि च  ॥ ग्ग्स्_८१ ॥  
नन्दीश्वर-पुरे राधा-कृष्ण-कुण्ड-तट-द्वये  ।  
श्रीमद्-वृन्दावने रम्ये श्रीमद्-वृन्दावनेशयोः  ॥ ग्ग्स्_८२ ॥  
प्रातर् आद्यष्ट-समये सेवनं तु क्रमेण च  ।  
नानोपकरणैर् दिव्यैर् भक्ष्य-भोज्यादिभिः सदा  ।  
चामर-व्यजनाद्यैश् च पाद-संवाहनादिभिः  ॥ ग्ग्स्_८३ ॥  
किशोरी गोप-वनिता सर्वालङ्कार-भूषिता  ।  
पृथु-तुङ्ग-कुच-द्वन्द्वा चतुःषष्टि-गुणान्विता  ॥ ग्ग्स्_८४ ॥  
निगूढ-भावा गोविन्दे मदनानन्द-मोहिनी  ।  
नाना-रस-कलालाप-शालिनी दिव्य-रूपिनी  ॥ ग्ग्स्_८५ ॥  
सङ्गीत-रस-सञ्जात-भावोल्लास-भरान्विता  ।  
दिवा-निशं मनो-मध्ये द्वयोः प्रेमा-भराकुला  ॥ ग्ग्स्_८६ ॥  
सर्व-लक्षन-सम्पन्ना भाव-हावादि-भूषिता  ।  
गुरु-प्रसाद-जननी गुरु-रूपा-प्रियानुगा  ।  
गान्धर्विका-स्व-यूथ-स्था ललितादि-गणान्विता  ॥ ग्ग्स्_८७ ॥  
स्व-यूथेश्वर्य्-अनुगता यावट-ग्राम-वासिनी  ।  
चिन्तनीयाकृतिः सा च काम-रूपानुगामिनी  ॥ ग्ग्स्_८८ ॥  
चिद्-आनन्द-रसमयी द्रुत-हेम-सम-प्रभा  ।  
सुचीन-नील-वसना नानालङ्कार-भूषिता  ॥ ग्ग्स्_८९ ॥  
श्री-राधा-कृष्णयोः पार्श्व-वर्तिनी नव-यौवना  ।  
गुरु-दत्तस्य नाम्नो ऽस्या माता वर्गाद्य-मञ्जरी  ।  
पिता वर्ग-तृतीयाख्यो वर्गान्ताह्वयकः पतिः  ॥ ग्ग्स्_९० ॥  
निवासो यावटे तस्या दक्षिणा मृद्विका हि सा  ।  
श्री-राधा-वस्त्र-सेवाढ्या नानालङ्कार-भूषिता  ॥ ग्ग्स्_९१ ॥  
अस्यैव सिद्ध-देहस्य साधनानि यथा-क्रमम्  ।  
एकादश-प्रसिद्धानि लक्ष्यन्ते ऽतिमनोहरम्  ॥ ग्ग्स्_९२ ॥  
नाम रूपं वयो वेशः सम्बन्धो यूथ एव च  ।  
आज्ञा सेवा पराकाष्ठा पाल्य-दासी निवासकः  ॥ ग्ग्स्_९३ ॥  
  
एतेषां विशेष-लक्षणान्य् उच्यन्ते--  
  
श्री-रूप-मञ्जरीत्यादि-नामाख्यानानुरूपतः  ।  
चिन्तनीयं यथा-योग्यं स्वनाम व्रज-सुभ्रुवाम्  ॥ ग्ग्स्_९४ ॥  
रूपं यूथेश्वरी-रूपं भावनीयं प्रयत्नतः  ।  
त्रैलोक्य-मोहनं कामोद्-दीपनं गोपिका-पतेः  ॥ ग्ग्स्_९५ ॥  
वयो नाना-विधं तत्र यत् तु त्रिदश-वत्सरम्  ।  
माधुर्याद्भुत-कैशोरं विख्यातं व्रज-सुभ्रुवाम्  ॥ ग्ग्स्_९६ ॥  
वेशो नील-पटाद्यैश् च विचित्रालङ्कृतैस् तथा  ।  
स्वस्य देहानुरूपेण स्वभाव-रस-सुन्दरः  ॥ ग्ग्स्_९७ ॥  
सेव्य-सेवक-सम्बन्धः स्वमनोवृत्ति-भेदतः  ।  
प्राणात्यये ऽपि सम्बन्धं न कदा परिवर्तयेत्  ॥ ग्ग्स्_९८ ॥  
यथा यूथेश्वरी-यूथः सदा तिष्ठति तद्-वशे  ।  
तथैव सर्वथा तिष्ठे-द्भूत्वा तद्-वश-वर्तिनी  ॥ ग्ग्स्_९९ ॥  
यूथेश्वर्याः शिरस्य् आज्ञा-मादाय हरि-राधयोः  ।  
यथोचितां च शुश्रूषां कुर्याद् आनन्द-संयुता  ॥ ग्ग्स्_१०० ॥  
चामर-व्यजनादीनां सर्वाज्ञा-प्रतिपालनम्  ।  
इति सेवा परिज्ञेया यथा-मति विभागशः  ॥ ग्ग्स्_१०१ ॥  
श्री-राधा-कृष्णयोर् यद्वद् रूप-मञ्जरिकादयः  ।  
प्राप्त नित्य-सखीत्वं च तथा स्याम् इति भावयेत्  ॥ ग्ग्स्_१०२ ॥  
पाल्य-दासी च सा प्रोक्ता परिपाल्या प्रियंवदा  ।  
स्व-मनो-वृत्ति-रूपेण या नित्य-परिचारिका  ॥ ग्ग्स्_१०३ ॥  
निवासो व्रज-मध्ये तु राधा-कृष्ण-स्थली मता  ।  
वंशी-वटश् च श्री-नन्दी-श्वरश् चाप्य् अतिकौतुकः   ॥ ग्ग्स्_१०४ ॥  
अनङ्ग-मञ्जरी प्रोक्ता विलास-मञ्जरी तथा  ।  
अशोक-मञ्जरी चेति रस-मञ्जरिका तथा  ॥ ग्ग्स्_१०५ ॥  
रसाल-मञ्जरी नाम्ना तथा कमल-मञ्जरी  ।  
करुणा-मञ्जरी ख्याता विख्याता गुण-मञ्जरी  ॥ ग्ग्स्_१०६ ॥  
एवं सर्वाश् च विख्याताः स्व-स्व-नामाक्षरैः पराः  ।  
मञ्जर्यो बहुशः रूप-गुण-शील-वयो ऽन्विताः  ॥ ग्ग्स्_१०७ ॥  
नाम-रूपादि तत् सर्वं गुरु-दत्तं च भावयेत्  ।  
तत्र तत्र स्थिता नित्यं भजेत् श्री-राधिका-हरी  ॥ ग्ग्स्_१०८ ॥  
भावयन् साधको नित्यं स्थित्वा कृष्ण-प्रिया-गृहे  ।  
तद् आज्ञा-पालको भूत्वा कालेष्व् अष्टसु सेवते  ॥ ग्ग्स्_१०९ ॥  
सखीनां सङ्गिनी-रूपाम् आत्मानं भावना-मयीम्  ।  
आज्ञा-सेवा-पराकाष्ठा-कृपालङ्कार-भूषिताम्  ।  
ततश् च मञ्जरी-रूपान् गुर्वादीन् अपि संस्मरेत्  ॥ ग्ग्स्_११० ॥  
  
अथ प्रातः-पूर्वाह्न-लीलां स्मृत्वा मध्याह्ने सङ्ग-मितौ राधा-कृष्णौ परस्पर-सङ्ग-जनित-नाना-सात्त्विक-विकार-भूषितौ ललितादि-प्रिय-सखी-वृन्द-सनर्म-वाग्-विलासेन जनित-परमानन्दौ नाना-रस-विलास-चिह्नौ सम्मग्न-मानसौ विहितारण्य-लीलौ वृन्दारण्ये सुमहीरुह-मूले योग-पीठोपरि उपविष्टौ एवम्भूतौ राधा-कृष्णौ संस्मरेत्  ।  
  
  
प्रथमं षड्-दलं पद्मं तद्-बहिर् वसु-पत्रकम्  ।  
तद्-बहिर् दश-पत्रं च दशोपदल-संयुतम्  ॥ ग्ग्स्_१११ ॥  
श्रीमद्-राधा-कृष्ण-लीला-रस-पूरित-विग्रहम्  ।  
तत्-तद्-इच्छा-वशेनैवोन्-मीलितं भाति मुद्रितम्  ॥ ग्ग्स्_११२ ॥  
प्राकारास् तद्-बहिस् तत्र दिक्षु द्वार-चतुष्टयम्  ।  
चतुष्-कोणाश् च षड्-दल्यां षट्-पद्य्-अष्टादशाक्षरी  ॥ ग्ग्स्_११३ ॥  
  
यथा ब्रह्म-संहितायाम् (२-४)  
  
सहस्र-पत्रं कमलं गोकुलाख्यं महत् पदम्  ।  
तत्-कर्णिकारं तद्-धाम तद्-अनन्तांश-सम्भवम्  ॥ ग्ग्स्_११४ ॥  
कर्णिकारं महद् यन्त्रं षट्-कोशं वज्र-कीलकम्  ।  
षड्-अङ्गं षट्-पदी-स्थानं प्रकृत्या पुरुषेण च  ॥ ग्ग्स्_११५ ॥  
प्रेमानन्द-महानन्द-रसेनावस्थितं हि यत्  ।  
ज्योती-रूपेण मनुना  काम-बीजेन सङ्गतम्  ॥ ग्ग्स्_११६ ॥  
तत्-किञ्जल्कं तद्-अंशानाम् तत्-पत्राणि श्रियाम् अपि  ॥ ग्ग्स्_११७ ॥  
  
एवम्भूत योग-पीठे श्री-श्री-राधा-कृष्णौ स्मरेत्  ।  
  
अथ श्री-कृष्ण-चन्द्रस्य वयो-वेशादयो ऽखिलाः  ।  
रस-शास्त्रानुसारेण निरूप्यन्ते यथामति  ॥ ग्ग्स्_११८ ॥  
  
 (भक्ति-रसामृत-सिन्धु २।१।३०८, ९)--  
  
वयः कौमार-पौगण्ड-कैशोरम् इति तत् त्रिधा  ॥ ग्ग्स्_११९ ॥  
कौमारं पञ्चमाब्दान्तं पौगण्डं दशमावधि  ।  
आषोडशाच् च कैशोरं यौवनं स्यात् ततः परम्  ॥ ग्ग्स्_१२० ॥  
आद्य-मध्यान्त-भेदेन कौमारादीनि च त्रिधा  ।  
अष्ट-मासाधिकं वर्षं भागत्वेन च कीर्तितम्  ॥ ग्ग्स्_१२१ ॥  
  
तद् यथा--आद्य-कौमारम् अष्ट-मासाधिकम् एक-वर्षम् एवं मध्य-कौमारम्, एवं च शेष-कौमारम्; एवं पञ्चम-वर्ष-पर्यन्तं कौमारं ज्ञेयम्  ।  
आद्य-पौगण्डम् अष्ट-मासाधिकम् एक-वर्षम्; एवं मध्य-पौगण्डम्; एवं च शेष-पौगण्डम्; एवं च क्रमेण षष्ठ-वर्षम् आरभ्य दश-वर्ष-पर्यन्तं पौगण्डं ज्ञेयम्  ।  
आद्य-कैशोरं सार्ध-दिन-द्वयोत्तरैकादश-मासाधिकम् एक-वर्षम्; एवं मध्य-कैशोरम्; एवं शेष-कैशोरम्; क्रमेणैकादश-वर्षम् आरभ्य पञ्च-दश-वर्ष-नव-मास-सार्ध-सप्त-दिन-पर्यन्तं कैशोरं ज्ञेयम् ।  
  
अथ श्री-कृष्णस्य व्रज-लीला--तत्र श्री-कृष्णस्य व्रज-लीला पञ्च-दिनोत्तर-षड्-मासाधिक-दश-वर्षीया ज्ञेया (१०-६-५) अथ च (भ्प् ३।२।२६)--  
  
एकादश-समास् तत्र गूढार्चिः सबलो ऽवसत्  ॥ ग्ग्स्_१२२ ॥  
  
महाराज-कुमारतया भोगातिशयेन समृद्ध्या वर्ष-मास-दिनानां सार्धतया सार्ध-सप्त-दिनोत्तर-नव-मासाधिक-पञ्च-दश-वर्ष-परिमितं श्री-कृष्णस्य वयो ज्ञेयम् (१५-९-७ १।२)  ।  
  
  
अत्रैव शेष-कैशोरे षोडश-हायने सदा  ।  
व्रजे विहारं कुरुते श्रीमन् नन्दस्य नन्दनः  ॥ ग्ग्स्_१२३ ॥  
वंशी-पाणिः पीत-वासा इन्द्रनील-मणि-द्युतिः  ।  
कण्ठे कौस्तुभ-शोभाढ्यो मयूर-दल-भूषणः  ॥ ग्ग्स्_१२४ ॥  
गुञ्जा-हार-लसद्-वक्षा रत्न-हार-विराजितः  ।  
वन-माला-धरो निष्क शोभोल्लसित-कण्ठकः  ॥ ग्ग्स्_१२५ ॥  
वाम-भाग-स्थित-स्वर्ण-रेखा-राजद्-उरः-स्थलः  ।  
वैजयन्ती-लसद्-वक्षा गज-मौक्तिक-नासिकः  ॥ ग्ग्स्_१२६ ॥  
कर्णयोर् मकराकार-कुण्डलाभ्यां विराजितः  ।  
रत्न-कङ्कन-युग् घस्तः कौङ्कुमं तिलकं दधत्  ॥ ग्ग्स्_१२७ ॥  
किङ्किणी-युक्त-कटिको रत्न-नूपुर-युक्-पदः  ।  
मालती-मल्लिके जाति-यूथी केतकी-चम्पके  ॥ ग्ग्स्_१२८ ॥  
नागकेशर इत्यादि पुष्प-माला-स्वलङ्कृतः  ।  
इति वेश-धरः श्रीमान् ध्येयः श्री-नन्दनन्दनः  ॥ ग्ग्स्_१२९ ॥  
  
शृङ्गं वामोदर-परिसरे तुन्द-बन्धान्तर-स्थं  
दक्षे तद्वन् निहित-मुरलीं रत्न-चित्रां दधानः  ।  
वामेनासौ सरल-लगुणं पाणिना पीत-वर्णं  
लीलाम्भोजं कमल-नयनः कम्पयन् दक्षिणेन  ॥ ग्ग्स्_१३० ॥  
  
अस्यैव कृष्ण-चन्द्रस्य मन्त्राः सन्ति त्रयो ऽमलाः  ।  
सिद्धाः कृष्णस्य सत्-प्रेम-भक्ति-सिद्धि-करा मताः  ॥ ग्ग्स्_१३१ ॥  
  
तत्रादौ मन्त्रोद्धारो यथा सनत्-कुमार-संहितायाम्--  
  
हरे-कृष्णौ द्विर् आवृत्तौ  
कृष्ण तादृक् तथा हरे  ।  
हरे राम तथा राम  
तथा तादृग् घरे मनुः   ॥ ग्ग्स्_१३२ ॥  
  
हरे कृष्ण हरे कृष्ण कृष्ण कृष्ण हरे हरे  ।  
हरे राम हरे राम राम राम हरे हरे  ॥ ग्ग्स्_१३३ ॥  
  
अस्य ध्यानं यथा तत्रैव--  
  
ध्यायेद् वृन्दावने रम्ये  
गोप-गोभिर् अलङ्कृते  ।  
कदम्ब-पादप-च्छाये  
यमुना-जल-शीतले  ॥ ग्ग्स्_१३४ ॥  
  
राधया सहितं कृष्णं  
वंशी-वादन-तत्-परम्  ।  
त्रिभङ्ग-ललितं देवं  
भक्तानुग्रह-कारकम्  ॥ ग्ग्स्_१३५ ॥  
  
विशेषतो दशार्णो ऽयं  
जप-मात्रेण सिद्धि-दः  ।  
पञ्चाङ्गान्य् अस्य मन्त्रस्य  
विज्ञेयानि मनीषिभिः  ॥ ग्ग्स्_१३६ ॥  
  
इति गौतमीय-तन्त्र-वाक्यात् राग-मार्गे दशाक्षर-गोपाल-मन्त्रस्य प्रसिद्धिः; तद्-उद्धारो लिख्यते, स यथा गौतमीय-तन्त्रे--  
  
खान्ताक्षरं समुद्धृत्य  
त्रयोदश-स्वरान्वितम्  ।  
पार्णं तुर्य-स्वर-युतं  
छान्तं धान्तं तथा द्वयम्  ॥ ग्ग्स्_१३७ ॥  
  
अमृतार्णं मांस-युग्मं  
मुख-वृत्तेन संयुतम्  ।  
भार्शं तु मुख-वृत्ताढ्यं  
पवनार्णं तथैव च  ॥ ग्ग्स्_१३८ ॥  
  
बीज-शक्ति-समायुक्तो  
मन्त्रो ऽयं समुदाहृतः  ।  
गुप्त-बीज-स्वभावत्वाद्  
दशार्णः खलु कथ्यते  ॥ ग्ग्स्_१३९ ॥  
  
ब्रह्मार्णं तुर्य-संयुक्तं  
मांस-द्वय-समन्वितम्  ।  
नाद-बिन्दु-समायुक्तं  
जगद्-बीजम् उदाहृतम्  ॥ ग्ग्स्_१४० ॥  
  
शुक्रार्णम् अमृतार्णेन  
मुख-वृत्तेन संयुतम्  ।  
गगनं मुख-वृत्तेन  
प्रोक्ता शक्तिः परात्परा  ॥ ग्ग्स्_१४१ ॥  
  
दशाक्षरो मन्त्रो, यथा --क्लीं गोपीजन-वल्लभाय स्वाहा  ।  
  
अष्टादशाक्षरो मन्त्रो, यथा --क्लीं कृष्णाय गोविन्दाय गोपीजन-वल्लभाय स्वाहा  ।  
  
फुल्लेन्दीवर-कान्तिम् इन्दु-वदनं बर्हावतंस-प्रियं  
श्रीवत्साङ्कम् उदार-कौस्तुभ-धरं पीताम्बरं सुन्दरम्  ।  
गोपीनां नयनोत्पलार्चित-तनुं गो-गोप-सङ्घावृतं  
गोविन्दं कल-वेणु-वादन-परं दिव्याङ्ग-भूषं भजे  ॥ ग्ग्स्_१४२ ॥  
  
अथ काम-गायत्री-मन्त्रोद्धारो यथा स्वायम्भुवागमे--  
  
क्लीं ततः काम-देवाय विद्महे च पदं ततः  ।  
ततश् च पुष्प-बाणाय धीमहीति पदं ततः  ॥ ग्ग्स्_१४३ ॥  
ततस् तन् नो ऽनङ्ग इति ततश् चैव प्रचोदयात्  ।  
एषा वै काम-गायत्री चतुर्विंशाक्षरी माता  ॥ ग्ग्स्_१४४ ॥  
  
काम-गायत्री, यथा -क्लीं कामदेवाय विद्महे पुष्प-बाणाय धीमहि तन् नो ऽनङ्गः प्रचोदयात्  ।  
  
क्रीडासक्तो मदन-वश-गो राधयालिङ्गिताङ्गः  
स-भ्रू-भङ्गः स्मित-सुवदनो मुग्ध-नेपथ्य-शोभः  ।  
वृन्दारण्ये प्रति-नव-लता-सद्मसु प्रेम-पूर्णः  
पूर्णानन्दो जयति मुरलीं वादयानो मुकुन्दः  ॥ ग्ग्स्_१४५ ॥  
  
यथा बृहद्-गौतमीय-तन्त्रे--  
देवी कृष्ण-मयि प्रोक्ता राधिका पर-देवता  ।  
सर्व-लक्ष्मी-मयी सर्व-कान्तिः सम्मोहिनी परा  ॥ ग्ग्स्_१४६ ॥  
  
ऋक्-परिशिष्टे च--  
राधया माधवो देवो  
माधवेनैव राधिका  
विभ्राजन्ते जनेष्व् आ  ॥ ग्ग्स्_१४७ ॥  
  
मात्स्ये च--  
वाराणस्यां विशालाक्षी विमला पुरुषोत्तमे  ।  
रुक्मिणी द्वारवत्यां तु राधा वृन्दावने वने  ॥ ग्ग्स्_१४८ ॥  
  
पाद्मे च (उन् ४।५)--  
यथा राधा प्रिया विष्णोस् तस्याः कुण्डं प्रियं तथा  ।  
सर्व-गोपीषु सैवैका विष्णोर् अत्यन्त-वल्लभा  ॥ ग्ग्स्_१४९ ॥  
  
 (उन् ४।३-४, ६-७)--  
महा-भाव-स्वरूपेयं गुणैर् अतिवरीयसी  ।  
गोपालोत्तर-तापन्यां यद् गान्धर्वेति विश्रुता  ॥ ग्ग्स्_१५० ॥  
ह्लादिनी या महा-शक्तिः सर्व-शक्ति-वरीयसी  ।  
तत्-सार-भाव-रूपेयम् इति तन्त्रे प्रतिष्ठिता  ॥ ग्ग्स्_१५१ ॥  
सुष्ठु-कान्त-स्वरूपेयं सर्वदा वार्षभानवी  ।  
धृत-षोडश-शृङ्गारा द्वादशाभरणान्विता  ॥ ग्ग्स्_१५२ ॥  
  
तत्र सुष्ठु-कान्त-स्वरूपा, यथा श्री-कृष्ण-वाक्यम् (उन् ४।८)--  
  
कचास् तव सुकुञ्चिता मुखम् अधीर-दीर्घेक्षणं  
कठोर-कुच-भाग्-उरः क्रशिम-शालि मध्य-स्थलम्  ।  
नते शिरसि दोर्लते करज-रत्न-रम्यौ करौ  
विधूनयति राधिके त्रि-जगद् एष रुपोत्सवः  ॥ ग्ग्स्_१५३ ॥  
  
धृत-षोडश-शृङ्गारा यथा (उन् ४।९)--  
  
स्नाता नासाग्र-जाग्रन्-मणि-रसित-पटा सूत्रिणी बद्ध-वेणी  
सोत्तंसा चर्चिताङ्गी कुसुमित-चिकुर स्रग्विणी पद्म-हस्ता  ।  
ताम्बूलास्योरु-बिन्दु-स्तवकित-चिबुका कज्जलाक्षी सुचित्रा  
राधालक्तोज्ज्वलाङ्घ्रिः स्फुरिति तिलकिनी षोडशा-कल्पिनीयम्  ॥ ग्ग्स्_१५४ ॥  
  
द्वादशाभरणाश्रिता यथा (उन् ४।१०)--  
  
दिव्यश् चूडामणीन्द्रः पुरट-विरचिताः कुण्डल-द्वन्द्व-काञ्चि*  
निष्काश् चक्री-शलाका-युग-वलय-घटाः कण्ठ-भूषोर्मिकाश् च  ।  
हारास् तारानुकार भुज-कटक-तुलाकोटयो रत्न-क् प्ता*  
स्तुङ्गा पादाङ्गुरीय-च्छविर् इति रविभिर् भूषणैर् भाति राधा  ॥ ग्ग्स्_१५५ ॥  
  
मध्ये वयसि कैशोर एव तस्याः स्थितिः  ।  
पूर्ववद् दिवस-गणनया विंशति-दिनोत्तर-पञ्च-मासाधिक-नव-वर्ष-परिमितं मध्य-कैशोरं वयः (९-५-२०); राज-कुमारीत्वाद् भोगातिशयेन समृद्ध्या वर्ष-मास-दिनानां सार्धतया पञ्च-दश-दिनोत्तर-मास-द्वयाधिक-चतुर्दश-वर्ष परिमितं वयो ऽस्याः ज्ञेयम् (१४-२-१५)  ।  
  
  
अस्या मदीयता-भावो मधु-स्नेहस् तथैव च  ।  
मञ्जिष्ठाख्यो भवेद् रागः समर्था केवला रतिः  ॥ ग्ग्स्_१५६ ॥  
कन्दर्प-कौतुकं कुञ्जं गृहम् अस्यास् तु यावटे  ।  
मातास्याः कीर्तिदा प्रोक्ता वृषभानुः पिता स्मृतः  ॥ ग्ग्स्_१५७ ॥  
अभिमन्युः पतिस् तस्या दुर्मुखो देवरः स्मृतः  ।  
जटिलाख्या स्मृता श्वश्रूर् ननन्दा कुटिला मता  ॥ ग्ग्स्_१५८ ॥  
यथा स्युर् नायकावस्था निखिला एव माधवे  ।  
तथैव नायिकावस्था राधायां प्रायशो मताः  ॥ ग्ग्स्_१५९ ॥  
  
(उन् ४।५०-५४)--  
तस्या वृन्दावनेश्वर्याः सख्यः पञ्च-विधा मताः  ।  
सख्यश् च नित्य-सख्यश् च प्राण-सख्यश् च काश्चन  ।  
प्रिय-सख्यश् च परम-प्रेष्ठ-सख्यश् च विश्रुताः  ॥ ग्ग्स्_१६० ॥  
सख्यः कुसुमिका-विन्ध्या-धनिष्ठाद्याः प्रकीर्तिताः  ।  
नित्य-सख्यश् च कस्तूरी-मणि-मञ्जरिकादयः  ॥ ग्ग्स्_१६१ ॥  
प्राण-सख्यः शशिमुखी-वासन्ती-लासिकादयः  ।  
गता वृन्दावनेश्वर्याः प्रायेणेमाः स्वरूपताम्  ॥ ग्ग्स्_१६२ ॥  
प्रिय-सख्यः कुरङ्गाक्षी सुमध्या मदनालसा  ।  
कमला माधुरी मञ्जु-केशी कन्दर्प-सुन्दरी  ।  
माधवी मालती काम-लता शशिकलादयः  ॥ ग्ग्स्_१६३ ॥  
परम-प्रेष्ठ-सख्यस् तु  ललिता स-विशाखिका  ।  
स-चित्रा चम्पकलता तुङ्गविद्येन्दुलेखिका  ।  
रङ्गदेवी सुदेवी चेत्यष्टौ सर्व-गणाग्रिमाः  ॥ ग्ग्स्_१६४ ॥  
  
(उन् ३।६१)--  
यूथाधिपात्वे ऽप्य् औचित्यं दधाना ललितादयः  ।  
स्वेष्ट-राधादि-भावस्य लोभात् सख्य-रुचिं दधुः  ॥ ग्ग्स्_१६५ ॥  
  
मदीयता-भाव-लक्षणं यथा--  
  
शृङ्गार-रस-सर्वस्वः कृष्णः प्रियतमो मम  ।  
इति यः प्रौढ-निर्बन्धो भावः स स्यान् मदीयता  ॥ ग्ग्स्_१६६ ॥  
  
उदाहरणं यथा -  
  
शिखि-पिञ्छ-लसन्-मुखाम्बुजो  
मुरलीवान् मम जीवनेश्वरः  ।  
क्व गतो ऽत्र विहाय माम् इतो  
वद नारायण सर्व-वित्तम  ॥ ग्ग्स्_१६७ ॥  
  
भुज-चतुष्टयं क्वापि नर्मणा दर्शयन्न् अपि  ।  
वृन्दावनेश्वरी-प्रेम्णा द्वि-भुजः क्रियते हरिः  ॥ ग्ग्स्_१६८ ॥  
  
यथा (उन् ५।७)--  
  
रासारम्भ-विधौ निलीय वसता कुञ्जे मृगाक्षी-गणै-*  
र्दृष्टं गोपयितुं समुद्धुर-धिया या सुष्ठु सन्दर्शिता  ।  
राधायाः प्रणयस्य हन्त महिमा यस्य श्रिया रक्षितुं  
सा शक्या प्रभविष्णुनापि हरिणा नासीच् चतुर्-बाहुता  ॥ ग्ग्स्_१६९ ॥  
  
मधु-स्नेह-लक्षणं यथा (उन् १४।९३-९४)--  
  
मदीयतातिशय-भाक्  
प्रिये स्नेहो भवेन् मधु  ।  
स्वयं प्रकट-माधुर्यो  
नाना-रस-समाहृतिः  ॥ ग्ग्स्_१७० ॥  
मत्ततोष्म-धरः स्नेहो  
मधु-साम्यान् मधूच्यते  ॥ ग्ग्स्_१७१ ॥  
  
उदाहरणं यथा (उन् १४।९५)--  
  
राधा स्नेहमयेन हन्त रचिता माधुर्य-सारेण सा  
सौधीव प्रतिमा घनाप्य् उरु-गुणैर् भावोष्मणा विद्रुता  ।  
यन्-नामन्य् अपि धामनि श्रवणयोर् याति प्रसङ्गेन मे  
सान्द्रानन्दमयी भवत्य् अनुपमा सद्यो जगद्-विस्मृति  ॥ ग्ग्स्_१७२ ॥  
  
माञ्जिष्ठ-राग-लक्षणं यथा (उन् १४।१३९)--  
  
अहार्यो ऽनन्य-सापेक्षो  
यः कान्त्या वर्द्धते सदा  ।  
भवेन् माञ्जिष्ठ-रागो ऽसौ  
राधा-माधवयोर् यथा  ॥ ग्ग्स्_१७३ ॥  
  
उदाहरणं यथा (उन् १४।१४१)--  
  
धत्ते द्राग् अनुपाधि जन्म विधिना केनापि नाकम्पते  
सूते ऽत्य् आहित-सञ्चयैर् अपि रसं ते चेन् मिथो वर्त्मने  ।  
ऋद्धिं सञ्चिनुते चमत्कृति-करोद्दाम-प्रमोदोत्तरां  
राधा-माधवयोर् अयं निरुपमः प्रेमानुबन्धोत्सवः  ॥ ग्ग्स्_१७४ ॥  
  
समर्था-रतेर् लक्षणं यथा (उन् १४।५२-५३)--  
  
कञ्चिद् विशेषम् आयान्त्या सम्भोगेच्छा ययाभितः  ।  
रत्या तादात्म्यम् आपन्ना सा समर्थेति भण्यते  ॥ ग्ग्स्_१७५ ॥  
स्व-स्वरूपात् तदीयाद् वा जाता यत् किञ्चिद् अन्वयात्  ।  
समर्था सर्व-विस्मारि-गन्धा सान्द्रतमा मता  ॥ ग्ग्स्_१७६ ॥  
  
उदाहरणं यथा (उन् १४।५४, ५५, ५७)--  
  
प्रेक्ष्याशेषे जगति मधुरां स्वां वधूं शङ्कया ते  
तस्याः पार्श्वे गुरुभिर् अभितस् त्वत्-प्रसङ्गो न्यवारि  ।  
श्रुत्वा दूरे तद् अपि भवतः सा तुला-कोटि-नादं  
हा कृष्णेत्य् अश्रुत-चरम् अपि व्याहरन्त्य् उन्मदासीत्  ॥ ग्ग्स्_१७७ ॥  
  
सर्वाद्भुत-विलासोर्मि-चमत्कार-कर-श्रियः  ।  
सम्भोगेच्छा-विशेषो ऽस्या रतेर् जातु न भिद्यते  ।  
इत्य् अस्यां कृष्ण-सौख्यार्थम् एव केवलम् उद्यमः  ॥ ग्ग्स्_१७८ ॥  
इयम् एव रतिः प्रौढा महाभाव-दशां व्रजेत्  ।  
या मृग्या स्याद् विमुक्तानां भक्तानां च वरीयसाम्  ॥ ग्ग्स्_१७९ ॥  
  
यथा श्री-दशमे (१०।४७।५८)--  
  
एताः परं तनु-भृतो भुवि गोप-वध्वो  
गोविन्द एव निखिलात्मनि रूढ-भावाः  ।  
वाञ्छन्ति यद् भव-भियो मुनयो वयं च  
किं ब्रह्म-जन्मभिर् अनन्त-कथारसस्य  ॥ ग्ग्स्_१८० ॥  
  
श्री-राधा-मन्त्रोद्धारो यथा गौरी-तन्त्रे--  
  
श्री-नाद-बिन्दु-संयुक्ता तथाग्निर् मुख-वृत्त-युक्  ।  
चतुर्थी वह्नि-जायान्ता राधिकाष्टाक्षरो मनुः  ॥ ग्ग्स्_१८१ ॥  
  
मन्त्रो यथा -श्रीं रां राधिकायै स्वाहा  ।  
  
गायत्री यथा -श्री-राधिकायै विद्महे, प्रेम-रूपायै धीमहि, तन् नो राधा प्रचोदयात्  ।  
  
अस्या ध्यानं यथा तत्रैव--  
  
स्मेरां श्री-कुङ्कुमाभां स्फुरद्-अरुण-पट-प्रान्त-क् प्तावगुण्ठां  
रम्यां वेशेन वेणी-कृत-चिकुर-शिखालम्बि-पद्मां किशोरीम्  ।  
तर्ज्जन्य्-अङ्गुष्ठ-युक्त्या हरि-मुख-कमले युञ्जतीं नागवल्ली-*  
पर्णं कर्णायताक्षीं त्रि-जगति मधुरां राधिकाम् अर्चयामि  ॥ ग्ग्स्_१८२ ॥  
  
तप्त-हेम-प्रभां नील-कुन्तल-बद्ध-मल्लिकाम्  ।  
शरच्-चन्द्र-मुखीं नृत्य-चकोरी-चञ्चलेक्षणाम्  ॥ ग्ग्स्_१८३ ॥  
बिम्बाधर-स्मित-ज्योत्स्नां जगज्-जीवन-दायिकाम्  ।  
चारु-रत्न-स्तनालम्बि-मुक्तादाम-विभूषणाम्  ॥ ग्ग्स्_१८४ ॥  
नितम्ब-नील-वसनां किङ्किणी-जाल-मण्डिताम्  ।  
नाना-रत्नादि-निर्माण-रत्न-नूपुर-धारिणीम्  ॥ ग्ग्स्_१८५ ॥  
सर्व-लावण्य-मुग्धाङ्गीं सर्वावयव-सुन्दरीम्  ।  
कृष्ण-पार्श्व-स्थितां नित्यं कृष्ण-प्रेमैक-विग्रहाम्  ।  
आनन्द-रस-सम्मग्नां किशोरीम् आश्रये वने  ॥ ग्ग्स्_१८६ ॥  
सौरीं रक्ताम्बरां रम्यां सुनेत्रां सुस्मिताननाम्  ।  
श्यामां श्यामाखिलाभीष्टां राधिकाम् आश्रये वने  ॥ ग्ग्स्_१८७ ॥  
विना राधा-प्रसादेन कृष्ण-प्राप्तिर् न जायते  ।  
ततः श्री-राधिका-कृष्णौ स्मरणीयौ सुसंयुतौ  ॥ ग्ग्स्_१८८ ॥  
  
यथा भविष्योत्तरे--  
  
प्रेम-भक्तौ यदि श्रद्धा मत्-प्रसादं यदीच्छसि  ।  
तदा नारद भावेन राधायाराधको भव  ॥ ग्ग्स्_१८९ ॥  
  
तथा च नारदीये--  
  
सत्यं सत्यं पुनः सत्यं सत्यम् एव पुनः पुनः  ।  
विना राधा-प्रसादेन मत्-प्रसादो न विद्यते  ॥ ग्ग्स्_१९० ॥  
  
श्री-राधिकायाः कारुण्यात् तत्-सखी-सङ्गतिम् इयात्  ।  
तत्-सखीनां च कृपया योषिद्-अङ्गम् अवाप्नुयात्  ॥ ग्ग्स्_१९१ ॥  
अनङ्ग-सुखदाख्यो ऽस्ति कुञ्जस् तस्योत्तरे दले  ।  
विज्ञेयो ऽयं तडिद्-वर्णो नाना-पुष्प-द्रुमावृतः  ॥ ग्ग्स्_१९२ ॥  
ललितानन्ददो नित्यम् उत्तरे कुञ्ज-राजकः  ।  
गोरोचनाभा ललिता तत्र तिष्ठति नित्यशः  ॥ ग्ग्स्_१९३ ॥  
मयूर-पिञ्छ-सदृश-वसना कृष्ण-वल्लभा  ।  
खण्डिता-भावम् आपन्ना  रति-युक्ता हरौ सदा  ॥ ग्ग्स्_१९४ ॥  
चन्द्र-ताम्बूल-सेवाढ्या दिव्याभरण-मण्डिता  ।  
सप्त-विंशत्य्-अहो युक्ताष्ट-मास-मनु-हायना (१४-८-२७)  ॥ ग्ग्स्_१९५ ॥  
अस्या वयः-प्रमाणं यत् पिता माता विशोककः  ।  
शारदा च पतिर् यस्या भैरवाख्यो मतो बुधैः  ॥ ग्ग्स्_१९६ ॥  
स्वरूप-दामोदरतां प्राप्ता गौर-रसे त्व् इयम्  ।  
इयं तु वाम-प्रखरा गृहम् अस्यास् तु यावटे  ॥ ग्ग्स्_१९७ ॥  
  
खण्डिता-लक्षणं, यथा (उन् ५।८५-८६)--  
  
उल्लङ्घ्य समयं यस्याः प्रेयान् अन्योपभोगवान्  ।  
भोग-लक्ष्माङ्कितः प्रातर् आगच्छेत् सा हि खण्डिता  ।  
एषा तु रोष-निःश्वास-तूष्णीं-भावादि-भाग् भवेत्  ॥ ग्ग्स्_१९८ ॥  
  
यावैर् धूमलितं शिरो भुज-तटीं ताटङ्क-मुद्राङ्कितां  
सङ्क्रान्त-स्तन-कुङ्कुमोज्ज्वल-मुरो मालां परिम्लापिताम्  ।  
घूर्णा-कुड्मलिते दृशौ व्रज-पतेर् दृष्ट्वा प्रगे श्यामला  
चित्ते रुद्र-गुणं मुखे तु सुमुखी भेजे मुनीनां व्रतम्  ॥ ग्ग्स्_१९९ ॥  
  
वाम-प्रखरा-लक्षणं यथा (उन् ६।२-५)--  
  
सौभाग्यादेर् इहाधिक्याद् अधिका साम्यतः समा  ।  
लघुत्वाल् लघुर् इत्य् उक्तास् त्रिधा गोकुल-सुभ्रुवः  ॥ ग्ग्स्_२०० ॥  
प्रत्येकं प्रखरा मध्या मृद्वी चेति पुनस् त्रिधा  ॥ ग्ग्स्_२०१ ॥  
प्रगल्भ-वाक्या प्रखरा ख्याता दुर्लङ्घ्य-भाषिता  ।  
तद् ऊनत्वे भवेन् मृद्वी मध्या तत्-साम्यम् आगता  ॥ ग्ग्स्_२०२ ॥  
  
तत्र लघु-प्रखरा (उन् ८।३१) --  
  
सा लघु-प्रखरा द्वेधा भवेद् वामाथ दक्षिणा   ॥ ग्ग्स्_२०३ ॥  
  
तत्र वामा (उन् ८।३२)--  
  
मान-ग्रहे सदोद्युक्ता तच् छैथिल्ये च कोपना  ।  
अभेद्या नायके प्रायः क्रूरा वामेति कीर्त्यते  ॥ ग्ग्स्_२०४ ॥  
  
(उन् ८।३७)--  
यूथे ऽत्र वाम-प्रखरा ललिताद्याः प्रकीर्तिताः  ॥ ग्ग्स्_२०५ ॥  
  
वाम-प्रखरोदाहरणं, यथा (उन् ८।३६)--  
  
अमूर् व्रज-मृगेक्षणाश् चतुर्-अशीति-लक्षाधिकाः  
प्रतिस्वम् इति कीर्तितं सवयसा तवैवामुना  ।  
इहापि भुवि विश्रुता प्रिय-सखी महार्घ्येत्य् असौ  
कथं तद् अपि साहसी शठ! जिघृक्षुर् एनाम् असि  ॥ ग्ग्स्_२०६ ॥  
  
अस्या यूथो, यथा (श्री-कृष्ण-गणोद्देश-दीपिका १।२४२)--  
  
रत्नरेखा (-प्रभा) रति-कला सुभद्रा चन्द्र (भद्र-) रेखिका  ।  
सुमुखी च धनिष्ठा च कलहंसी कलापिनी  ॥ ग्ग्स्_२०७ ॥  
  
अस्या मन्त्रोद्धारो, यथा सम्मोहन-तन्त्रे--  
  
लक्ष्मी लीला च ललिता ङे ततो वह्नि-नायिका  ।  
एषो ऽष्टार्णो महा-मन्त्रो ललितायास् तु राग-दः  ॥ ग्ग्स्_२०८ ॥  
  
मन्त्रो यथा--श्रीं लां ललितायै स्वाहा  ।  
  
अस्या ध्यानं, यथा तत्रैव--  
  
गोरोचना-द्युति-विडम्बि-तनूं सुवेशीं  
मयूर-पिञ्छ-वसनां शुभ-भूषणाढ्याम्  ।  
ताम्बूल-सेवन-रतां व्रज-राज-सूनोः  
श्री-राधिका-प्रिय-सखीं ललितां स्मरामि  ॥ ग्ग्स्_२०९ ॥  
  
ईशान-दल आनन्द-नामकं कुञ्जम् अस्ति हि  ।  
मेघ-वर्णं श्री-विशाखा यत्रास्ते कृष्ण-वल्लभा  ॥ ग्ग्स्_२१० ॥  
स्वाधीन-भर्तृका-भावम् आपन्ना हि हरौ सदा  ।  
वस्त्रालङ्कार-सेवाढ्या गौराङ्गी तारकाम्बरा  ॥ ग्ग्स्_२११ ॥  
  
पक्षाहर्-युग्-युग्म-मास-संयुक्त-मनु-हायना (१४-२-१५)  ।  
अस्या वयः पिता माता पावनो दक्षिणा क्रमात्  ॥ ग्ग्स्_२१२ ॥  
पतिर् यस्या बाहुकाख्यो ऽप्य् असौ गौर-रसे पुनः  ।  
राय-रामानन्दतया विख्याताभूत् कलौ युगे  ॥ ग्ग्स्_२१३ ॥  
इयं त्व् अधिक-मध्या हि गृहम् अस्यास् तु यावटे  ॥ ग्ग्स्_२१४ ॥  
  
स्वाधीन-भर्तृका-लक्षणम् (उन् ५।९१)--  
  
स्वायत्तासन्न-दयिता भवेत् स्वाधीन-भर्तृका  ।  
सलिलारण्य-विक्रीडा-कुसुमावचयादि-कृत्  ॥ ग्ग्स्_२१५ ॥  
  
उदाहरणं यथा (उन् ५।९२)--  
  
मुदा कुर्वन् पत्राङ्कुरम् अनुपमं पीन-कुचयोः  
श्रुति-द्वन्द्वे गन्धाहृत-मधुपम् इन्दीवर-युग्मम्  ।  
सखेलं धम्मिल्लोपरि च कमलं कोमलम् असौ  
निरावाधां राधां रमयति चिरं केशि-दमनः  ॥ ग्ग्स्_२१६ ॥  
  
 (उन् ८।१९)--  
अत्र यूथे विशाखाद्या भवन्त्य् अधिक-मध्यमाः  ॥ ग्ग्स्_२१७ ॥  
  
अधिक-मध्योदाहरणं यथा (उन् ८।१७)--  
  
दामार्प्यतां प्रिय-सखी-प्रहितां त्वयैव  
दामोदरे कुसुमम् अत्र मयावचेयम्  ।  
नाहं भ्रमाच् चतुरिके सखि सूचनीया  
कृष्णः कदर्थयति माम् अधिकं यद् एषः  ॥ ग्ग्स्_२१८ ॥  
  
अस्या यूथो यथा (कृष्ण-गणोद्देश-दीपिका १।२४३)--  
  
मालती माधवी चन्द्र-रेखा चापि शुभानना  ।  
कुञ्जरी हरिणी चैव सुरभिश् चपलापि च  ॥ ग्ग्स्_२१९ ॥  
  
अस्या मन्त्रोद्धारो, यथा बृहद्-गौतमीये--  
  
वाग्-भवः सौं ततो ङे ऽन्ता विशाखा वह्नि-जायिका  ।  
अष्टाक्षरो विशाखाया मन्त्रो ऽयं प्रेम-वृद्धि-दः  ॥ ग्ग्स्_२२० ॥  
  
मन्त्रो यथा -ऐं सौं विशाखायै स्वाहा  ।  
  
अस्या ध्यानं, यथा तत्रैव--  
  
सच्-चम्पकावलि-विडम्बि-तनुं सुशीलां  
ताराम्बरां विविध-भूषण-शोभमानाम्  ।  
श्री-नन्दनन्दन-पुरो वसनादि-भूषा-*  
दाने रतां सुकुतुकां च भजे विशाखाम्  ॥ ग्ग्स्_२२१ ॥  
  
चित्रं पूर्व-दले कुञ्जं पद्म-किञ्जल्क-नामकम्  ।  
श्री-चित्रा स्वामिनी तत्र वर्तते कृष्ण-वल्लभा  ॥ ग्ग्स्_२२२ ॥  
अभिसारिकात्वम् आपन्ना हरौ रति-समन्विता  ।  
लवङ्ग-माला-सेवाढ्या काश्मीर-वर्ण-संयुता  ॥ ग्ग्स्_२२३ ॥  
काच-तुल्याम्बरा चासौ सदा चित्र-गुणान्विता  ।  
अस्याश् चैव वयोमानं मनु-सङ्ख्या-दिनान्वितम्  ॥ ग्ग्स्_२२४ ॥  
ऋषि-मासाधिकं शक्र-हायनं चेति विश्रुतम् (१४-७-१४)  ॥ ग्ग्स्_२२५ ॥  
चतुरो ऽस्याः पिता प्रोक्तो जनन्य् अस्याश् च चर्च्चिका  ।  
पतिः पीठरकश् चास्या असौ गौर-रसे पुनः  ॥ ग्ग्स्_२२६ ॥  
गोविन्दानन्दतां प्राप्ता चतुर्थ-युग-मध्यके  ।  
इयं त्व् अधिक-मृद्वी च गृहम् अस्यास् तु यावटे   ॥ ग्ग्स्_२२७ ॥  
  
अभिसारिका-लक्षणं यथा (उन् ५।७१-७२)--  
  
याभिसारयते कान्तं स्वयं वाभिसरत्य् अपि  ।  
सा ज्योत्स्नी तामसी यान-योग्य-वेषाभिसारिका  ॥ ग्ग्स्_२२८ ॥  
लज्जया स्वाङ्ग-लीनेव निःशब्दाखिल-मण्डना  ।  
कृतावगुष्ठा स्निग्धैक-सखी-युक्ता प्रियं व्रजेत्  ॥ ग्ग्स्_२२९ ॥  
  
उदाहरणं यथा तत्र (१) ज्योत्स्न्य्-अभिसारिकायाः (उन् ५।७४)--  
  
इन्दुस् तुन्दिल-मण्डलं प्रणयते वृन्दावने चन्द्रिकां  
सान्द्रां सुन्दरि नन्दनो व्रज-पतेस् त्वद् वीथिम् उद्वीक्षते  ।  
त्वं चन्द्राञ्चित-चन्दनेन खचिता क्षौमेण चालङ्कृता  
किं वर्त्मन्य् अरविन्द-चारु-चरण-द्वन्द्वं न सन्धित्ससि  ॥ ग्ग्स्_२३० ॥  
  
(२) तामस्य्-अभिसारिकायाः (विम् ४।२२, उन् ५।७५)--  
  
तिमिर-मसिभिः संवीताङ्ग्यः कदम्ब-वनान्तरे  
सखि बक-रिपुं पुण्यात्मानः सरन्त्य् अभिसारिकाः  ।  
तव तु परितो विद्युद्-वर्णास् तनु-द्युति-सूचयो  
हरि हरि घन-ध्वान्तान्येताः स्ववैरिणि भिन्दते  ॥ ग्ग्स्_२३१ ॥  
  
 (उन् ८।२१)--  
अधिका मृदवश् चात्र चित्रा मधुरिकादयः  ॥ ग्ग्स्_२३२ ॥  
  
अधिक-मृद्व्य्-उदाहरणं, यथा (उन् ८।२०)--  
  
दरापि न दृग्-अर्पिता सखि शिखण्ड-चूडे मया  
प्रसीद बत मा कृथा मयि वृथा पुरोभागिताम्  ।  
नटन्-मकर-कुण्डलं सपदि चण्डि लीला-गतिं  
तनोत्य् अयम् अदूरतः किम् इह संविधेयं मया  ॥ ग्ग्स्_२३३ ॥  
  
अस्या यूथो यथा (श्री-कृष्ण-गणोद्देश-दीपिका १।२४५)--  
  
रसालिका तिलकिनी शौरसेनी सुगन्धिका  ।  
वामनी वामनयना नागरी नागवल्लिका  ॥ ग्ग्स्_२३४ ॥  
  
अस्या मन्त्रोद्धारो, यथा स्कान्दे--  
  
लक्ष्मीश् चित्रा चतुर्थ्यन्ता वह्नि-जाया षडक्षरः  ।  
मन्त्रो ऽयं चित्रिका-नाम्न्याः कृष्ण-सख्या उदीरितः  ॥ ग्ग्स्_२३५ ॥  
  
मन्त्रो यथा--श्रीं चित्रायै स्वाहा  ।  
  
अस्या ध्यानं, यथा तत्रैव--  
  
काश्मीर-वर्णां सहितां विचित्र-*  
गुणैः स्मिता-शोभि-मुखीं च चित्राम्  ।  
काचाम्बरां कृष्ण-पुरो लवङ्ग*-  
माला-प्रदाने नितरां स्मरामि  ॥ ग्ग्स्_२३६ ॥  
  
आग्नेय-पत्रे पूर्णेन्दु-कुञ्ज-स्वर्णाभ-वर्णके  ।  
श्री-इन्दुलेखा वसत्य् अत्र हरिताल-समाङ्गिका  ॥ ग्ग्स्_२३७ ॥  
दाडिम्ब-कुसुमोद्भासि-वसना कृष्ण-वल्लभा  ।  
प्रोषित-भर्तृका-भावम् आपन्ना रति-युग्-घरौ  ॥ ग्ग्स्_२३८ ॥  
अमृताशन-सेवाढ्या यासौ नन्दात्मजस्य वै  ।  
वयोमानं भवेत् तस्याः सर्व-शास्त्रेषु सम्मतम्  ॥ ग्ग्स्_२३९ ॥  
सार्ध-दिग्-वासरैर् युक्ता द्वि-मास-मनु-हायना (१४-२-१० १।२)  ।  
असौ तु वाम-प्रखरा हरेश् चामर-सेविनी  ॥ ग्ग्स्_२४० ॥  
गृहम् अस्यास् तु यावटे पिता सागर-सञ्ज्ञकः  ॥ ग्ग्स्_२४१ ॥  
अस्या माता भवेद् वेला पतिर् अस्यास् तु दुर्बलः  ।  
वसु-रामानन्दतया ख्याता गौर-रसे ह्य् असौ  ॥ ग्ग्स्_२४२ ॥  
  
प्रोषित-भर्तृका-लक्षणं यथा (उन् ५।८९)--  
  
दूर-देशं गते कान्ते भवेत् प्रोषित-भर्तृका  ।  
प्रिय-सङ्कीर्तनं दैन्यम् अस्यास् तानव-जागरौ  ।  
मालिन्यम् अनवस्थानं जाड्य-चिन्तादयो मताः  ॥ ग्ग्स्_२४३ ॥  
  
उदाहरणं यथा (उन् ५।९०)--  
  
विलासी स्वच्छन्दं वसति मथुरायां मधु-रिपु*  
र्वसन्तः सन्तापं प्रथयति समन्ताद् अनुपदम्  ।  
दुराशेयं वैरिण्य् अहह मद्-अभीष्टोद्यम-विधौ  
विधत्ते प्रत्यूहं किम् इह भविता हन्त शरणम्  ॥ ग्ग्स्_२४४ ॥  
  
वाम-प्रखरा-लक्षणोदाहरणे तूक्ते; अस्या यूथो यथा श्री-कृष्ण-गणोद्देश-दीपिकायाम् (१।२४७)--  
  
तुङ्गभद्रा चित्रलेखा सुरङ्गी रङ्गवाटिका  ।  
मङ्गला सुविचित्राङ्गी मोदिनी मदनापि च  ॥ ग्ग्स्_२४५ ॥  
  
अस्या मन्त्रोद्धारो यथा ईशान-संहितायाम्--  
  
वाग्-भवश् चेन्दुलेखा च चतुर्थी वह्नि-जायिका  ।  
मन्त्रः स्याच् चेन्दुलेखाया अष्टार्णः समुदीरितः  ॥ ग्ग्स्_२४६ ॥  
  
मन्त्रो यथा--ऐम् इन्दुलेखायै स्वाहा  ।  
  
अस्या ध्यानं यथा तत्रैव--  
  
हरिताल-समान-देह-कान्तिं  
विकसद्-दारिम-पुष्प-शोभि-वस्त्राम्  ।  
अमृतं ददतीं मुकुन्द-वक्त्रे  
भज आलीम् अहम् इन्दुलेखिकाख्याम्  ॥ ग्ग्स्_२४७ ॥  
  
दक्षिणे ऽस्मिन् दले काम-लता-नामास्ति कुञ्जकम्  ।  
अत्यन्त-सुखदं तप्त-जाम्बूनद-सम-प्रभम्  ॥ ग्ग्स्_२४८ ॥  
श्री-चम्पकलता तिष्ठ-त्यमुष्मिन् कृष्ण-वल्लभा  ।  
असौ वासक-सज्जात्वम् आपन्ना रति-युग्-घरौ  ॥ ग्ग्स्_२४९ ॥  
वाम-मध्या चम्पकाभा चातकाभ-शुभाम्बरा  ।  
तत्-सेवा रत्न-मालाया दानं चामर-चालनम्  ॥ ग्ग्स्_२५० ॥  
सार्ध-त्रयोदश-दिन-मास-द्वय-समन्विताः  ।  
  
मनु-सङ्ख्या-हायनाश् च वयोमानं भवेत् पुनः (१४-२-१३ १।२)  ॥ ग्ग्स्_२५१ ॥  
मातास्या वाटिका ख्याता पिता चाराम-सञ्ज्ञकः  ।  
अस्याश् च भर्ता चण्डाख्यस् तथा गौर-रसे ह्य् असौ  ।  
शिवानन्दतया ख्यातिम् आगता हि कलौ युगे  ॥ ग्ग्स्_२५२ ॥  
  
वासक-सज्जा-लक्षणं यथा (उन् ५।७६-७७)--  
  
स्ववासक-वशात् कान्ते समेष्यति निजं वपुः  ।  
सज्जी-करोति गेहं च या सा वासक-सज्जिका  ॥ ग्ग्स्_२५३ ॥  
चेष्टास्याः स्मर-सङ्क्रीडा-सङ्कल्प-वर्त्म-वीक्षणम्  ।  
सखी-विनोद-वार्त्ता च मुहुर् दूति-क्षणादयः  ॥ ग्ग्स्_२५४ ॥  
  
उदाहरणं यथा (उन् ५।७८)--  
  
रति-क्रीडा-कुञ्जं कुसुम-शयनीयोज्ज्वल-रुचिं  
वपुः सालङ्कारं निजम् अपि विलोक्य स्मित-मुखी  ।  
मुहुर् ध्यायं ध्यायं किम् अपि हरिणा सङ्गम-विधिं  
समृद्ध्यन्ति राधा मदन-मद-माद्यन् मतिर् अभूत्  ॥ ग्ग्स्_२५५ ॥  
  
वाम-प्रखरा-लक्षणोदाहरणे तूक्ते; अस्या यूथो यथा (कृष्ण-गणोद्देशे १।२४४)--  
  
कुरङ्गाक्षी सुरचिता मण्डली मणिमण्डना  ।  
चण्डिका चन्द्रलतिका कन्दुकाक्षी सुमन्दिरा  ॥ ग्ग्स्_२५६ ॥  
  
अस्या मन्त्रोद्धारो यथा गारुडे--  
  
आदौ च चम्पकलता ङे ऽन्ता वैश्वानर-प्रिया  ।  
मन्त्रो ऽयं चम्पकलता-प्रेमदो वसु-वर्णकः  ॥ ग्ग्स्_२५७ ॥  
  
मन्त्रो यथा--चम्पकलतायै स्वाहा  ।  
  
अस्या ध्यानं यथा तत्रैव--  
  
चम्पकावलि-समान-कान्तिकां  
चातकाभ-वसनां सुभूषणाम्  ।  
रत्न-माल्य-युत-चामरोद्यतां  
चारु-चम्पकलतां सदा भजे  ॥ ग्ग्स्_२५८ ॥  
  
रक्षोदले श्याम-वर्णे कुञ्जे श्री-रङ्गदेविका  ।  
सुखदाख्ये निवसति नित्यं श्री-हरि-वल्लभा  ॥ ग्ग्स्_२५९ ॥  
पद्म-किञ्जल्क-वर्णाभा जबा-पुष्प-निभाम्बरा  ।  
उत्कण्ठिता-भाव-युक्ता श्री-कृष्णे रति-भाक् सदा  ॥ ग्ग्स्_२६० ॥  
असौ चन्दन-सेवाढ्या वाम-मध्या भवेत् पुनः  ।  
गृहम् अस्या यावटे तु वयोमानं भवेत् पुनः  ॥ ग्ग्स्_२६१ ॥  
सार्ध-वेद-दिनैर् युक्तं द्वि-मासं मनु-हायनम् (१४-२-४ १।२)  ।  
माता श्री-करुणा प्रोक्ता पिता श्री-रङ्गसागरः  ॥ ग्ग्स्_२६२ ॥  
पतिर् वक्रेक्षणः प्रोक्तो ह्य् असौ गौर-रसे पुनः  ।  
गोविन्दानन्द-घोषाख्याम् आपन्ना हि कलौ युगे  ॥ ग्ग्स्_२६३ ॥  
  
उत्कण्ठिता-लक्षणं यथा (उन् ५।७९-८०)--  
  
अनागसि प्रियतमे चिरयत्य् उत्सुका तु या  ।  
विरहोत्कण्ठिता भाव-वेदिभिः सा समीरिता  ॥ ग्ग्स्_२६४ ॥  
अस्यास् तु चेष्टा हृत्-तापो वेपथुर् हेतु-तर्कणम्  ।  
अरतिर् वाष्प-मोक्षण् च स्वावस्था-कथनादयः  ॥ ग्ग्स्_२६५ ॥  
  
उदाहरणं यथा (उन् ५।८१)--  
  
सखि किम् अभवद् बद्धो राधा-कटाक्ष-गुणैर् अयं  
समरम् अथवा किं प्रारब्धं सुरारिभिर् उद्धुरैः  ।  
अहह बहुलाष्टम्यां प्राची-मुखे ऽप्य् उदिते विधौ  
विधु-मुखि! न यन् मां सस्मार व्रजेश्वर-नन्दनः  ॥ ग्ग्स्_२६६ ॥  
  
वाम-मध्या-लक्षणोदाहरणे तूक्ते; अस्या यूथो यथा (श्री-कृष्ण-गणोद्देशे १।२४८)   
  
कलकण्ठी शशिकला कमला प्रेम-मञ्जरी  ।  
माधवी मधुरा काम-लता कन्दर्प-सुन्दरी  ॥ ग्ग्स्_२६७ ॥  
  
अस्या मन्त्रोद्धारो यथा किशोरी-तन्त्रे--  
  
लक्ष्मीर् अग्नि-रङ्गदेवी ङे ऽन्ता वह्नि-प्रिया ततः  ।  
रङ्गदेव्यास् तु मन्त्रो ऽयम् अष्टार्णो राग-भक्ति-दः  ॥ ग्ग्स्_२६८ ॥  
  
मन्त्रो यथा--श्रीं रां रङ्गदेव्यै स्वाहा  ।  
  
अस्या ध्यानं च तत्रैव--  
  
राजीव-किञ्जल्क-समान-वर्णां  
जबा-प्रसूनोपम-वासस्-आढ्याम्  ।  
श्रीखण्ड-सेवा-सहितां व्रजेन्द्र-  
सूनोर् भजे रास-ग-रङ्गदेवीम्  ॥ ग्ग्स्_२६९ ॥  
  
कुञ्जो ऽस्ति पश्चिमे दले ऽरुण-वर्णः सुशोभनः  ।  
तुङ्गविद्यानन्ददो नाम्नेति विख्यातिम् आगतः  ॥ ग्ग्स्_२७० ॥  
नित्यं तिष्ठति तत्रैव तुङ्गविद्या समुत्सुका  ।  
विप्रलब्धात्वम् आपन्ना श्री-कृष्णे रति-युक् सदा  ॥ ग्ग्स्_२७१ ॥  
चन्द्र-चन्दन-भूयिष्ठ-कुङ्कुम-द्युति-शालिनी  ।  
पाण्डु-मण्डन-वस्त्रेयं दक्षिण-प्रखरोदिता  ॥ ग्ग्स्_२७२ ॥  
मेधायां पौष्कराजाता पतिर् अस्यास् तु बालिशः  ।  
नृत्य-गीतादि-सेवाढ्या गृहम् अस्यास् तु यावटे  ॥ ग्ग्स्_२७३ ॥  
द्वाविंशति-दिनैर् युक्ता द्वि-मास-मनु-हायनाः (१४-२-२२)  ॥ ग्ग्स्_२७४ ॥  
अस्या वयः-प्रमाणं स्याद् असौ गौर-रसे पुनः  ।  
वक्रेश्वर इति ख्यातिम् आपन्ना हि कलौ युगे  ॥ ग्ग्स्_२७५ ॥  
  
विप्रलब्धा-लक्षणं यथा (उन् ५।८३-८४)--  
कृत्वा सङ्केतम् अप्राप्ते दैवाज् जीवित-वल्लभे  ।  
व्यथमानान्तरा प्रोक्ता विप्रलब्धा मनीषिभिः  ।  
निर्वेद-चिन्ता-खेदाश्रु-मूर्छा-निःश्वसितादि-भाक्  ॥ ग्ग्स्_२७६ ॥  
  
उदाहरणं यथा--  
  
विन्दति स्म दिवम् इन्दुर् इन्दिरा-*  
नायकेन सखि वञ्छिता वयम्  ।  
कुर्महे किम् इह शाधि सादरं  
द्राग् इति क्लममगान् मृगेक्षणा  ॥ ग्ग्स्_२७७ ॥  
  
दक्षिणा-लक्षणं यथा (उन् ८।३८, ४२)--  
  
असहा मान-निर्बन्धे नायके युक्त-वादिनी  ।  
सामभिस् तेन भेद्या च दक्षिणा परिकीर्तिता  ॥ ग्ग्स्_२७८ ॥  
तुङ्गविद्यादिका चात्र दक्षिण-प्रखरा भवेत्  ॥ ग्ग्स्_२७९ ॥  
  
उदाहरणं यथा (श्री-गीत-गोविन्दे ९।१०)--  
  
स्निग्धे यत् परुषासि यत् प्रणमति स्तब्धासि यद् रागिणि  
द्वेषं यासि यद् उन्मुखे विमुखतां यातासि तस्मिन् प्रिये  ।  
तद् युक्तं विपरीत-कारिणि! तव श्रीखण्ड-चर्चा विषं  
शीतांशुस् तपनो हिमं हुतवहः क्रीडा-मुदो यातनाः  ॥ ग्ग्स्_२८० ॥  
  
अस्या यूथो यथा (श्री-कृष्ण-गणोद्देशे १।२४६)--  
  
मञ्जुमेधा सुमधुरा सुमध्या मधुरेक्षणा  ।  
तनूमध्या मधुस्यन्दा गुणचूडा वराङ्गदा  ॥ ग्ग्स्_२८१ ॥  
  
अस्या मन्त्रोद्धारो यथा किशोरी-तन्त्रे--  
  
लक्ष्मी-पूर्वा तुङ्गविद्या चतुर्थी हुत-भुक्-प्रिया  ।  
मन्त्रो ऽयं तुङ्गविद्याया वसु-वर्णः समीरितः  ॥ ग्ग्स्_२८२ ॥  
  
मन्त्रो यथा--श्रीं तुङ्गविद्यायै स्वाहा  ।  
  
अस्या ध्यानं, यथा तत्रैव--  
  
चन्द्राढ्यैर् अपि चन्दनैः सुललितां श्री-कुङ्कुमाभ-द्युतिं  
सद्-रत्नान्वित-भूषणाञ्चित-तनुं शोणाम्बरोल्लासिताम्  ।  
सद्-गीतावलि-संयुतां बहु-गुणां डम्फस्य शब्देन वै  
नृत्यन्तीं पुरतो हरे रसवतीं श्री-तुङ्गविद्यां भजे  ॥ ग्ग्स्_२८३ ॥  
  
वायव्य-दलके कुञ्जम् आस्ते हरित-वर्णकम्  ।  
वसन्त-सुखदम् अत्र सुदेवी वर्तते सदा  ॥ ग्ग्स्_२८४ ॥  
कलहान्तरिता-भावम् आपन्ना रति-युग्-घरौ  ।  
पद्म-किञ्जल्क-रुचिरा जबा-पुष्प-निभाम्बरा  ॥ ग्ग्स्_२८५ ॥  
असौ च जल-सेवाढ्या वामा प्रखरिका मता  ।  
वेद-वासर-संयुक्त-द्वि-मास-मनु-हायना (१४-२-४)  ॥ ग्ग्स्_२८६ ॥  
अस्या वयः-परिमाणं यावटे तु निकेतनम्  ।  
मातास्याः करुणा प्रोक्ता जनको रङ्गसागरः  ॥ ग्ग्स्_२८७ ॥  
भ्रात्रा वक्रेक्षणस्येयम् परिणीता कनीयसा  ।  
श्री-वासुदेव-घोषाख्याम् आप्ता गौर-रसे त्व् असौ  ॥ ग्ग्स्_२८८ ॥  
  
कलहान्तरिता-लक्षणं यथा (उन् ५।८७)--  
  
या सखीनां पुरः पाद-पतितं वल्लभं रुषा  ।  
निरस्य पश्चात् तपति कलहान्तरिता हि सा  ।  
अस्याः प्रलाप-सन्ताप-ग्लानि-निःश्वसितादयः  ॥ ग्ग्स्_२८९ ॥  
  
उदाहरणं यथा (उन् ५।८८)--  
  
स्रजः क्षिप्ता दूरे स्वयम् उपहृताः केशि-रिपुणा  
प्रिय-वाचस् तस्य श्रुति-परिसरान्ते ऽपि न कृताः  ।  
नमन्न् एष क्षौनी-विलुठित-शिखं प्रैक्षि न मया  
मनस् तेनेदं मे स्फुटति पुटपाकार्पितम् इव  ॥ ग्ग्स्_२९० ॥  
  
वाम-प्रखरा-लक्षणोदाहरणे तूक्ते; अस्या यूथो यथा (श्री-कृष्ण-गणोद्देशे १।२४९)-  
कावेरी चारुकवरी सुकेशी मञ्जुकेशिका  ।  
हारहिरा हारकण्ठी हारवल्ली मनोहरा  ॥ ग्ग्स्_२९१ ॥  
  
अस्या मन्त्रोद्धारो यथा रुद्र-यामले--  
  
द्वे वाग्-भवे रमा ङे ऽन्ता सुदेवी दहन-प्रिया  ।  
उक्तः सुदेव्या मन्त्रो ऽयम् अष्टार्णः प्रेम-भक्ति-दः  ॥ ग्ग्स्_२९२ ॥  
  
मन्त्रो यथा--ऐं सौं श्रीं सुदेव्यै स्वाहा  ।  
  
अस्या ध्यानं यथा तत्रैव--  
  
अम्भोज-केशर-समान-रुचिं सुशीलां  
रक्ताम्बरां रुचिर-हास-विराजि-वक्त्राम्  ।  
श्री-नन्दनन्दन-पुरो जल-सेवनाढ्यां  
सद्-भूषणावलि-युतां च भजे सुदेवीम्  ॥ ग्ग्स्_२९३ ॥  
  
कुञ्जो ऽस्ति रूपोल्लासाख्यो ललिता-कुञ्जकोत्तरे  ।  
सदा तिष्ठति तत्रैव सुशोभा रूप-मञ्जरी  ॥ ग्ग्स्_२९४ ॥  
प्रिय-नर्म-सखी-मुख्या सुन्दरी रूप-मञ्जरी  ।  
गोरोचना-समाङ्ग-श्रीः केकि-पत्रांशुक-प्रिया  ॥ ग्ग्स्_२९५ ॥  
सार्ध-त्रिदश-वर्षासौ (१३-६) वाम-मध्यात्वम् आश्रिता  ।  
रङ्गण-मालिका चेति प्रवदन्ति मनीषिणः  ॥ ग्ग्स्_२९६ ॥  
इयं लवङ्ग-मञ्जर्या एकेनाह्ना कनीयसी  ।  
कलौ गौर-रसे रूप-गोस्वामित्वं समागता  ॥ ग्ग्स्_२९७ ॥  
  
अस्या मन्त्रोद्धारो यथा किशोरी-तन्त्रे--  
  
श्री-बीजेन समायुक्ता ङे ऽन्ता वै रूप-मञ्जरी  ।  
अयम् अष्टाक्षरो रूप-मञ्जर्या मन्त्र ईरितः  ॥ ग्ग्स्_२९८ ॥  
  
मन्त्रो यथा--श्रीं रूप-मञ्जर्यै स्वाहा  ।  
  
अस्या ध्यानं यथा तत्रैव--  
  
गोरोचना-निन्दि-निजाङ्ग-कान्तिं  
मायूर-पिञ्छाभ-सुचीन-वस्त्राम्  ।  
श्री-राधिका-पाद-सरोज-दासीं  
रूपाख्यकां मञ्जरिकां भजे ऽहम्  ॥ ग्ग्स्_२९९ ॥  
  
रत्यम्बुजाख्यः कुञ्जो ऽस्ति इन्दुलेखा-कुञ्ज-दक्षिणे  ।  
तत्रैव तिष्ठति सदा सुरूपा रति-मञ्जरी  ॥ ग्ग्स्_३०० ॥  
तारावली-दुकूलेयं तडित्-तुल्य-तनु-च्छविः  ।  
दक्षिणा मृद्वीका ख्याता तुलसीति वदन्ति याम्  ॥ ग्ग्स्_३०१ ॥  
अस्या वयो द्वि-मासाढ्य-हायनास् तु त्रयोदश (१३-२)  ।  
इयं श्री-रघुनाथाख्यां प्राप्ता गौर-रसे कलौ  ॥ ग्ग्स्_३०२ ॥  
  
अस्या मन्त्रोद्धारो यथा किशोरी-तन्त्रे--  
  
नाद-बिन्दु-युतो वह्निर् मुख-वृत्त-समन्वितः  ।  
स्वाहान्ता मञ्जरी ङे ऽन्ता रति-मञ्जरिका-मनुः  ॥ ग्ग्स्_३०३ ॥  
  
मन्त्रो यथा--रां रति-मञ्जर्यै स्वाहा  
  
अस्या ध्यानं यथा तत्रैव--  
  
तारालिवासो-युगलं वसानां  
तडित्-समान-स्वतनु-च्छविं च  ।  
श्री-राधिकाया निकटे वसन्तीं  
भजे सुरूपां रति-मञ्जरीं ताम्  ॥ ग्ग्स्_३०४ ॥  
  
कुञ्जस्य तुङ्गविद्यायाः कुञ्जः पूर्वत्र वर्तते  ।  
लवङ्ग-सुखदो नाम्ना सुदृशां सुमनोहरः  ॥ ग्ग्स्_३०५ ॥  
लवङ्ग-मञ्जरी तत्र मुदा तिष्ठति सर्वदा  ।  
सा तु रूपाख्य-मञ्जर्या एकेनाह्ना वरीयसी  ॥ ग्ग्स्_३०६ ॥  
उद्यद्-विद्युत्-समान-श्रीस् तारावली-पटावृता  ।  
श्री-कृष्णानन्ददा नित्यं दक्षिणा मृद्विका मता  ॥ ग्ग्स्_३०७ ॥  
वय एक-दिनं सार्ध-हायनास् तु त्रयोदश (१३-६-१)  ।  
श्री-सनातन-नामासौ ख्याता गौर-रसे कलौ  ॥ ग्ग्स्_३०८ ॥  
  
अस्या मन्त्रोद्धारो यथा किशोरी-तन्त्रे--  
  
श्री-लीलाभ्यां समायुक्ता  
ङे ऽन्ता लवङ्ग-मञ्जरी  ।  
स्वाहा लवङ्ग-मञ्जर्या  
मन्त्रो ऽयं दश-वर्णकः  ॥ ग्ग्स्_३०९ ॥  
  
मन्त्रो यथा--श्रीं लां लवङ्ग-मञ्जर्यै स्वाहा  
  
अस्या ध्यानं यथा तत्रैव--  
  
चपला-द्युति-निन्दि-कान्तिकां  
शुभ-तारावलि-शोभिताम्बराम्  ।  
व्रज-राज-सुत-प्रमोदिनीं  
प्रभजे तां च लवङ्ग-मञ्जरीम्  ॥ ग्ग्स्_३१० ॥  
  
रसानन्द-प्रदो नाम्ना चित्रा-कुञ्जस्य पश्चिमे  ।  
कुञ्जो ऽस्ति तत्र वसति सर्वदा रस-मञ्जरी  ॥ ग्ग्स्_३११ ॥  
श्री-रूप-मञ्जरी-सम्यग्-जिवातु सा प्रकीर्तिता  ।  
हंस-पक्ष-दुकूलेयं फुल्ल-चम्पक-कान्ति-भाक्  ॥ ग्ग्स्_३१२ ॥  
लवङ्ग-मञ्जरी-तुल्या प्रायेण गुण-सम्पदा  ।  
अतीव प्रियतां प्राप्ता श्री-रूप-मञ्जरी-श्रिता  ॥ ग्ग्स्_३१३ ॥  
सन्धान-चतुरा सेयं दौत्ये कौशलम् आगता  ।  
त्रयोदश-शरद्-युक्ता (१३) दक्षिणा मृद्विका मता  ॥ ग्ग्स्_३१४ ॥  
सा कलौ रघुनाथाख्या-युक्त-भट्टत्वम् आगता  ॥ ग्ग्स्_३१५ ॥  
  
अस्या मन्त्रोद्धारो यथा किशोरी-तन्त्रे--  
  
मुख-वृत्त-युतो वह्नि-नाद-बिन्दु-समन्वितः  ।  
स्वाहान्त-सम्प्रदानान्तो मन्त्रो वै रस-मञ्जरी  ॥ ग्ग्स्_३१६ ॥  
  
मन्त्रो यथा--रां रस-मञ्जर्यै स्वाहा  ।  
  
अस्या ध्यानं यथा तत्रैव--  
  
हंस-पक्ष-रुचिरेण वाससा  
संयुतां विकच-चम्पक-द्युतिम्  ।  
चारु-रूप-गुण-सम्पदान्वितां  
सर्वदापि रस-मञ्जरीं भजे  ॥ ग्ग्स्_३१७ ॥  
  
ऐशान्ये चम्पकलता-कुञ्जात् कुञ्जो ऽस्ति शोभनः  ।  
गुणानन्द-प्रदो नाम्ना तत्रास्ते गुण-मञ्जरी  ॥ ग्ग्स्_३१८ ॥  
रूप-मञ्जरिका-सौख्याभिलाषा सा प्रकीर्तिता  ।  
जबा-राजि-दुकूलेयं तडित्-प्रकर-कान्ति-भाक्  ॥ ग्ग्स्_३१९ ॥  
कनिष्ठेयं भवेत् तस्यास् तुलस्यास् तु त्रिभिर् दिनैः  ।  
श्री-कृष्णामोद-दाक्षिण्यम् आश्रिता प्रखरोदिता  ॥ ग्ग्स्_३२० ॥  
वयो ऽस्या एक-मासाढ्या हायनास् तु त्रयोदश  ।  
सप्त-विंशतिभिर् युक्तं दिनैश् च समुदीरितम् (१३-१-२७)  ॥ ग्ग्स्_३२१ ॥  
गोपाल-भट्ट-नामासौ ख्याता गौर-रसे कलौ  ॥ ग्ग्स्_३२२ ॥  
  
अस्या मन्त्रोद्धारो यथा किशोरी-तन्त्रे--  
  
गणेशो मुख-वृत्ताढ्यो नाद-बिन्दु-समन्वितः  ।  
ङे ऽन्ता वह्नि-प्रियान्ता च मन्त्रो वै गुण-मञ्जरी  ॥ ग्ग्स्_३२३ ॥  
  
मन्त्रो यथा--गां गुण-मञ्जर्यै स्वाहा  
  
अस्या ध्यानं यथा तत्रैव--  
  
जबा-निभ-दुकूलाढ्यां तडिद्-आलि-तनु-च्छविम्  ।  
कृष्णामोद-कृतापेक्षां भजे ऽहं गुण-मञ्जरीम्  ॥ ग्ग्स्_३२४ ॥  
लीलानन्द-प्रदो नाम्ना सुदेव्याः कुञ्जकोत्तरे  ।  
तत्रैव तिष्ठति सदा मञ्जुलाली सुमञ्जरी  ॥ ग्ग्स्_३२५ ॥  
रूप-मञ्जरिका-सख्य-प्राया सा गुण-सम्पदा  ।  
जबा-राजि-दुकूलेयं तप्त-हेम-तनु-च्छविः  ॥ ग्ग्स्_३२६ ॥  
लीला-मञ्जरी नामास्या वाम-मध्यात्वम् आश्रिता  ।  
वयः-सप्ताह-युक्तासौ सार्ध-त्रिदश-हायना (१३-६-७)  ॥ ग्ग्स्_३२७ ॥  
कलौ गौर-रसे लोक-नाथ-गोस्वामितां गता  ॥ ग्ग्स्_३२८ ॥  
  
अस्या मन्त्रोद्धारो यथा किशोरी-तन्त्रे--  
  
लक्ष्मी-युक्ता मञ्जुलाली मञ्जरी वह्नि-जायिका  ।  
चतुर्थ्यन्ता भवेन् मन्त्रो दशार्णः खलु कथ्यते  ॥ ग्ग्स्_३२९ ॥  
  
मन्त्रो यथा--श्रीं मञ्जुलाली-मञ्जर्यै स्वाहा  
  
अस्या ध्यानं यथा तत्रैव--  
  
प्रतप्त-हेमाङ्ग-रुचिं मनोज्ञां  
शोणाम्बरां चारु-सुभूषणाढ्याम्  ।  
श्री-राधिका-पाद-सरोज-दासीं  
तां मञ्जुलालीं नियतं भजामि  ॥ ग्ग्स्_३३० ॥  
  
वैशाख-कुञ्जाद् आग्नेये कुञ्जो ऽस्ति सुमनोहरः  
विलासानन्ददो नाम्ना-त्रास्ते विलास-मञ्जरी  ॥ ग्ग्स्_३३१ ॥  
विलास-मञ्जरी रूप-मञ्जरी-सख्यम् आश्रिता  ।  
स्वकान्त्या सदृशीं चक्रे या दिव्यां स्वर्ण-केतकीम्  ॥ ग्ग्स्_३३२ ॥  
चञ्चरीक-दुकूलेयं वामा मृद्वीत्वम् आश्रिता  
कनिष्ठा रस-मञ्जर्याश् चतुर्भिर् दिवसैर् इयम् (१२-११-२६)  ॥ ग्ग्स्_३३३ ॥  
जीव-गोस्वामितां प्राप्ता कलौ गौर-रसे त्व् असौ  ॥ ग्ग्स्_३३४ ॥  
  
अस्या मन्त्रोद्धारो यथा किशोरी-तन्त्रे--  
श्रिया प्रचेतसा चैव नाद-बिन्द्व् आस्य-वृत्त-गा  ।  
विलास-मञ्जरी ङे ऽन्ता स्वाहान्तो मनुर् ईरितः  ॥ ग्ग्स्_३३५ ॥  
मन्त्रो यथा--श्रीं वां विलास-मञ्जर्यै स्वाहा  
  
अस्या ध्यानं यथा तत्रैव--  
स्वर्ण-केतक-विनिन्दि-कायकां  
निन्दित-भ्रमर-कान्तिकाम्बराम्  ।  
कृष्ण-पाद-कमलोपसेवनीम्  
अर्चयामि सुविलास-मञ्जरीम्  ॥ ग्ग्स्_३३६ ॥  
  
नैरृते श्री-रङ्गदेवी-कुञ्जात् कुञ्जो ऽस्ति पश्चिमः  ।  
कौस्तूर्यानन्ददो नाम्ना तत्रास्ते कौस्तूरी-मञ्जरी  ॥ ग्ग्स्_३३७ ॥  
काच-तुल्याम्बरा चासौ शुद्ध-हेमाङ्ग-कान्ति-भाक्  ।  
वयस् त्रिदश-वर्षासौ वामा मृद्वीत्वम् आश्रिता  ॥ ग्ग्स्_३३८ ॥  
श्री-कृष्ण-कविराजाख्यां प्राप्ता गौर-रसे कलौ  ॥ ग्ग्स्_३३९ ॥  
  
अस्या मन्त्रोद्धारो यथा किशोरी-तन्त्रे--  
  
श्री-बीजेन समायुक्ता ङे ऽन्ता कौस्तूरी-मञ्जरी  ।  
स्वाहान्त इति वै प्रोक्तो नवार्ण-मन्त्र उच्यते  ॥ ग्ग्स्_३४० ॥  
  
मन्त्रो यथा --श्रीं कस्तूरी-मञ्जर्यै स्वाहा  ।  
  
अस्या ध्यानं यथा तत्रैव--  
  
विशुद्ध-हेमाब्ज-कलेवराभां  
काच-द्युति-चारु-मनोज्ञ-चेलाम्  ।  
श्री-राधिकाया निकटे वसन्तीं  
भजाम्य् अहं कौस्तूरी-मञ्जरिकाम्  ॥ ग्ग्स्_३४१ ॥  
  
अथ वृन्दावनाधीशौ पद्म-केशर-मध्य-गौ  ।  
कोटि-कन्दर्प-लावण्यौ ध्यायेत् प्रिय-सखी-वृतौ  ॥ ग्ग्स्_३४२ ॥  
उक्त-वेश-वयो-रूप-संयुतौ सुमनोहरौ  ।  
संस्मरेत् सिद्ध-देहेन साधकः साधनैर् युतः  ॥ ग्ग्स्_३४३ ॥  
  
तत्रादौ मञ्जरी-रूपान् गुर्वादीन् तु स्वीयान् स्वीयान् प्रणाल्य्-अनुसारेण संस्मरेत् श्री-गुरु-परम-गुरु-क्रमेणेति ततः श्री-राधिकां ध्यायेत्  ।  
ततः श्री-नन्दनन्दनम्  ।  
  
अथ युगल-मन्त्रोद्धारो यथा सनत्-कुमार-संहितायाम्--  
  
गोपीजन-वल्लभेति चरणान् इति च क्रमात्  ।  
शरणं च प्रपद्ये च तत एतत् पद-द्वयम्  ॥ ग्ग्स्_३४४ ॥  
पद-त्रयात्मको मन्त्रः षोडशार्ण उदाहृतः  ।  
नमो गोपीजनेत्य् उक्त्वा वल्लभाभ्यां वदेत् ततः  ।  
पद-द्वयात्मको मन्त्रो दशार्णः खलु कथ्यते  ॥ ग्ग्स्_३४५ ॥  
  
मन्त्रो यथा--गां गोपीजन-वल्लभ-चरणान् शरणं प्रपद्ये,  
नमो गोपीजन-वल्लभाभ्याम्  ।  
  
अस्य ध्यानं यथा तत्रैव--  
  
अथ ध्यानं प्रवक्ष्यामि मन्त्रस्यास्य द्विजोत्तम  ।  
पीताम्बरं घन-श्यामं द्वि-भुजं वन-मालिनम्  ॥ ग्ग्स्_३४६ ॥  
बर्हि-बर्ह-कृतापीशं शशि-कोटि-निभाननम्  ।  
घूर्णायमान-नयनं कर्णिकारावतंसिनम्  ॥ ग्ग्स्_३४७ ॥  
अभितश् चन्दनेनाथ मध्ये कुङ्कुम-बिन्दुना  ।  
विचित्र-तिलकं भाले विभृतं मण्डलाकृतिम्  ॥ ग्ग्स्_३४८ ॥  
तरुणादित्य-सङ्काश-कुण्डलाभ्यां विराजितम्  ।  
घर्माम्बु-कणिका-राजद्-दर्पणाभ-कपोलकम्  ॥ ग्ग्स्_३४९ ॥  
प्रिया-मुखे कृतापाङ्ग-लीलया चोन्नत-भ्रुवम्  ।  
अग्र-भाग-लसन्-मुक्ता-स्फुरद्-उच्च-सुनासिकम्  ॥ ग्ग्स्_३५० ॥  
दशन-ज्योत्स्नया राजत्-पक्व-बिम्ब-फलाधरम्  ।  
केयूराङ्गद-सद्-रत्न-मुद्रिकादि-लसत्-करम्  ॥ ग्ग्स्_३५१ ॥  
विभृतं मुरलीं वामे पाणौ पद्मं तथोत्तरे  ।  
काञ्ची-दाम-स्फुरन्-मध्यं नूपुराभ्यां लसत्-पदम्  ॥ ग्ग्स्_३५२ ॥  
रति-केलि-रसावेश-चपलं चपलेक्षणम्  ।  
हसन्तं प्रियया सार्धं हासयन्तं च तां मुहुः  ॥ ग्ग्स्_३५३ ॥  
इत्थं कल्प-तरोर्-मूले रत्न-सिंहासनोपरि  ।  
वृन्दारण्ये स्मरेत् कृष्णं संस्थितं प्रियया सह  ॥ ग्ग्स्_३५४ ॥  
वाम-पार्श्वे स्थितां तस्य राधिकां च स्मरेत् ततः  ।  
सुचीन-नील-वसनां द्रुत-हेम-सम-प्रभाम्  ॥ ग्ग्स्_३५५ ॥  
पटाञ्चलेनावृताङ्गां स-स्मितानन-पङ्कजाम्  ।  
कान्त-वक्त्रे न्यस्त-नृत्यच्-चकोरीं चञ्चलेक्षणाम्  ॥ ग्ग्स्_३५६ ॥  
अङ्गुष्ठ-तर्ज्जनीभ्यां च निज-प्रिय-मुखाम्बुजे  ।  
अर्पयन्तीं नाग-वल्लीं पूग-चूर्ण-समन्विताम्  ॥ ग्ग्स्_३५७ ॥  
मुक्ताहार-स्फुरच्-चारु-पीनोन्नत-पयोधराम्  ।  
क्षीण-मध्यां पृथु-श्रोणिं किङ्किणी-जाल-मण्डिताम्  ॥ ग्ग्स्_३५८ ॥  
रत्न-ताडङ्क-मञ्जीर-रत्न-पादाङ्गुलीयकाम्  ।  
लावण्य-सार-मुग्धाङ्गीं सर्वावयव-सुन्दरीम्  ॥ ग्ग्स्_३५९ ॥  
आनन्द-रस-सम्मग्नां प्रसन्नां नव-यौवनम्  ।  
सख्यश् च तस्या विप्रेन्द्र तत्-समान-वयो-गुणाः  ।  
तत्-सेवन-परा भाव्याश् चामर-व्यजनादिभिः  ॥ ग्ग्स्_३६० ॥  
  
अथ च--  
दीव्यद्-वृन्दारण्य-कल्प-द्रुमाधः-  
श्रीमद्-रत्नागार-सिंहासन-स्थौ  ।  
श्रीमद्-राधा-श्रील-गोविन्द-देवौ  
प्रेष्ठालीभिः सेव्यमानौ स्मरामि  ॥ ग्ग्स्_३६१ ॥  
  
स्मरेद् एवं क्रमेणैव सिद्ध-देहेन साधकः  ।  
स-साधनेन पद्मस्य व्रजेशौ केशर-स्थितौ  ॥ ग्ग्स्_३६२ ॥  
  
  
  
  
  
  
