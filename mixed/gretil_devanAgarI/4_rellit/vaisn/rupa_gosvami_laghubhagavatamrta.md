---
title: 'Rupa Gosvami: Laghubhagavatamrta'

---
## Intro




Rupa Gosvami: Laghubhagavatamrta  




Rupa Gosvami: Laghubhagavatamrta  

Input by ...  

[missing: 1,3.63; 1,5.478, 519-520, 535]  






## पाठः






लघुभागवतामृत  

पूर्व-खण्डम् श्री-कृष्णामृतम् प्रथम-परिच्छेदः  
स्वयंरूप-विलास-स्वांशावेश-प्रकाश-लक्षण-भगवत्-तत्त्व-निरूपणम् ।  

ॐ नमः श्री-कृष्णाय --  

नमस् तस्मै भगवते कृष्णायाकुण्ठ-मेधसे ।  
यो धत्ते सर्व-भूतानाम् अभवायोशतीः कलाः  ॥ ल्भ्_१,१।१ ॥  
(भ्प् १०।८७।४६)  
कृष्ण-वर्णं त्विषाकृष्णं साङ्गोपाङ्गास्त्र-पार्षदम् ।  
यज्ञैः सङ्कीर्तन-प्रायैर् यजन्ति हि सु-मेधसः  ॥ ल्भ्_१,१।२ ॥  
(भ्प् ११।५।३२)  

मुखारविन्द-निस्यन्द-मरन्द-भर-तुन्दिला ।  
ममानन्दं मुकुन्दस्य सन्दुग्धां वेणु-काकली  ॥ ल्भ्_१,१।३ ॥  
श्री-चैतन्य-मुखोद्गीर्णा हरे-कृष्णेति वर्णकाः ।  
मज्जयन्तो जगत् प्रेम्णि विजयन्तां तद्-आह्वयाः  ॥ ल्भ्_१,१।४ ॥  
श्रीमत्-प्रभुपादाम्भोजैः श्रीमद्-भागवतामृतम् ।  
यद्-व्यतानि तद् एवेदं सङ्क्षेपेण निषेव्यते  ॥ ल्भ्_१,१।५ ॥  
इदं श्री-कृष्ण-तद्-भक्त-सम्बन्धाद् अमृतं द्विधा ।  
आदौ कृष्णामृतं तत्र सुहृद्भ्यः परिवेष्यते  ॥ ल्भ्_१,१।६ ॥  
निर्बन्धं युक्ति-विस्तारे मयात्र परिमुञ्चता ।  
प्रधानत्वात् पर्माणेषु शब्द एव प्रमाण्यते  ॥ ल्भ्_१,१।७ ॥  
यतस् तैः शास्त्र-योनित्वात् इति न्याय-प्रदर्शनात् ।  
शब्दस्यैव प्रमाणत्वं स्वीकृतं परमर्षिभिः  ॥ ल्भ्_१,१।८ ॥  
किं च तर्काप्रतिष्ठानात् इति न्याय-विधानतः ।  
अमीभिर् एव सुव्यक्तं तर्कस्यानादरः कृतः  ॥ ल्भ्_१,१।९ ॥  
अथोपास्येषु मुख्यत्वं वक्तुम् उत्कर्ष-भूमतः ।  
कृष्णस्य तत्-स्वरूपाणि निरूप्यन्ते क्रमाद् इह  ॥ ल्भ्_१,१।१० ॥  
स्वयं रूपस् तद्-एकात्म-रूप आवेश-नामकः ।  
इत्य् असौ त्रिविधं भाति प्रपञ्चातीत-धामसु  ॥ ल्भ्_१,१।११ ॥  

तत्र स्वयंरूपः --  
अनन्यापेक्षि यद् रूपं स्वयं-रूपः स उच्यते  ॥ ल्भ्_१,१।१२ ॥  
ईश्वरः परमः कृष्णः सच्-चिद्-आनन्द-विग्रहः ।  
अनादिर् आदिर् गोविन्दः सर्व-कारण-कारणम्  ॥ ल्भ्_१,१।१३ ॥  
इति (ब्र्स् ५।१)  

अत्र तद्-एकात्म-रूपः -  
यद्-रूपं तद्-अभेदेन स्वरूपेण विराजते ।  
आकृत्यादिभिर् अन्यादृक् स तद्-एकात्म-रूपकः ।  
स विलासः स्वांश इति धत्ते भेद-द्वयं पुनः  ॥ ल्भ्_१,१।१४ ॥  
तत्र विलासः -  
स्वरूपम् अन्याकारं यत् तस्य भाति विलासतः ।  
प्रायेणात्म-समं शक्त्या स विलासो निगद्यते  ॥ ल्भ्_१,१।१५ ॥  
परम-व्योम-नाथस् तु गोविन्दस्य यथा स्मृतः ।  
परम-व्योम-नाथस्य वासुदेवश् च यादृशः  ॥ ल्भ्_१,१।१६ ॥  

स्वांशः -  
तादृशो न्यून-शक्तिः यो व्यनक्ति स्वांश ईरितः ।  
सङ्कर्षणादिर् मत्स्यादिर् यथा तत्-तत्-स्वधामसु  ॥ ल्भ्_१,१।१७ ॥  

तत्र आवेशः -  
ज्ञान-शक्त्य्-आदि-कलया यत्राविष्टो जनार्दनः ।  
त आवेशा निगद्यन्ते जीवा एव महत्तमाः  ॥ ल्भ्_१,१।१८ ॥  
वैकुण्ठेऽपि यथा शेषो नारदः सनकादयः ।  
अक्रूर-दृष्टान्ते चामी दशमे परिकीर्तिताः  ॥ ल्भ्_१,१।१९ ॥  
इति भेद-त्रयम् ।  

प्रकाशस् तु न भेदेषु गण्यते स हि नो पृथक्  ॥ ल्भ्_१,१।२० ॥  

तथा हि -  
अनेकत्र प्रकटता रूपस्यैकस्य यैकदा ।  
सर्वथा तत्-स्वरूपैव स प्रकाश इतीर्यते  ॥ ल्भ्_१,१।२१ ॥  

द्वारवत्यां यथा कृष्णः प्रत्यक्षं प्रतिमन्दिरम् ।  
चित्र बतैतद् इत्य् आदि-प्रमाणेन स सेत्स्यति  ॥ ल्भ्_१,१।२२ ॥  
क्वचिच् चतुर्भुजत्वेऽपि न त्यजेत् कृष्ण-रूपताम् ।  
अतः प्रकाश एव स्यात् तस्यासौ द्विभुजस्य च  ॥ ल्भ्_१,१।२३ ॥  
प्रपञ्चातीत-धामत्वम् एषां शास्त्रे पृथग्-विधे ।  
पाद्मीयोत्तर-खण्डादौ व्यक्तम् एव विराजते  ॥ ल्भ्_१,१।२४ ॥  

इति स्वयंरूप-विलास-स्वांशावेश-प्रकाश-लक्षण-भगवत्-तत्त्व-निरूपणम् ॥१॥  

***********************************************************  

द्वितीय-परिच्छेदः  
पुरुषावतार-गुणावतार-निरूपणम् ।  
अथावताराः कथ्यन्ते कृष्णो येषु च पुष्कलाः  ॥ ल्भ्_१,२।१ ॥  

तल्-लक्षणम् -  
पूर्वोक्ता विश्व-कार्यार्थं अपूर्वा इव चेत् स्वयम् ।  
द्वारान्तरेण वाविःस्युर् अवतारास् तदा स्मृताः  ॥ ल्भ्_१,२।२ ॥  
तच् च द्वारं तद्-एकात्म-रूपस् तद्-भक्त एव च ।  
शेष-शाय्य्-आदिको यद्वद् वसुदेवादिकोऽपि च  ॥ ल्भ्_१,२।३ ॥  
पुरुषाख्या गुणात्मनो लीलात्मानश् च ते त्रिधा  ॥ ल्भ्_१,२।४ ॥  
प्रायः स्वांशास् तथावेशा अवतारा भवन्त्य् अमी ।  
अत्र यः स्यात् स्वयंरूपः सोऽग्रे व्यक्तीभविष्यति  ॥ ल्भ्_१,२।५ ॥  

तत्र पुरुष-लक्षणं, यथा श्री-विष्णु-पुराणे (६।८।६१)  
तस्यैव योऽनुगुण-भुग् बहुधैक एव   
शुद्धोऽप्य् अशुद्ध इव मूर्ति-विभाग-भेदैः ।  
ज्ञानान्वितः सकल-सत्त्व-विभूति-कर्ता   
तस्मै नतोऽस्मि पुरुषाय सदाव्ययाय ॥  
इति ।  

तस्यैवानुपूर्वोक्तात् परमेश्वरात् समनन्तरम् इति स्वामी  ॥ ल्भ्_१,२।६ ॥  
  
तत्र कारिका -  
परमेशांश-रूपो यः प्रधान-गुण-भाग् इव ।  
तद्-ईक्षादि-कृतिर् नानावतारः पुरुषः स्मृतः  ॥ ल्भ्_१,२।७ ॥  
  
अस्यावतारत्वं च श्री-भागवते द्वितीय-स्कन्धे -  
आद्योऽवतारः पुरुषः परस्य  ॥ ल्भ्_१,२।८ ॥  
इति (भ्प् २।६।४०)  
  
तस्य च भेदाः, यथा सात्वत-तन्त्रे -  
विष्णोस् तु त्रीणि रूपाणि पुरुषाख्यान्य् अथो विदुः ।  
एकं तु महतः स्रष्टृ द्वितीयं तन्तु-संस्थितम् ।  
तृतीयं सर्व-भूतस्थं तानि ज्ञात्वा विमुच्यते ॥  
इति  ॥ ल्भ्_१,२।९ ॥  
  
तत्र प्रथमं, यथैकादशे [भ्प् ११।४।३] -  
भूतैर् यदा पञ्चभिर् आत्म-सृष्टैः  
पुरं विराजं विरचय्य तस्मिन् ।  
स्वांशेन विष्टः पुरुषाभिधानम्   
अवाप नारायण आदिदेवः  ॥ ल्भ्_१,२।१०  ॥  
  
ब्रह्म-संहितायां [५।१०-१३] च -  
तस्मिन्न् आविरभूल् लिङ्गे महा-विष्णुर् जगत्-पतिः ॥  
सहस्र-शीर्षा पुरुष इत्य् आरभ्य   
नारायणः स भगवान् आपस् तस्मात् सनातनात् ।   
आविरासन् कारणार्णोनिधिं सङ्कर्षणात्मकः ।  
योग-निद्रां गतस् तस्मिन् सहस्रांशः स्वयं महान् ॥  
तद्-रोम-बिल-जालेषु बीजं सङ्कर्षणस्य च ।  
हैमान्य् अण्डानि जातानि महा-भूतावृतानि तु ॥ ईत्य् एतद् अन्तम्  ॥ ल्भ्_१,२।११ ॥  
  
लिङ्गम् अत्र स्वयं-रूपस्याङ्ग-भेद उदीरितः  ॥ ल्भ्_१,२।१२ ॥  
  
द्वितीयं, यथा तत्रैव [ब्र्स् ५।१४] तद्-अनन्तरं -  
प्रत्यण्डम् एवम् एकांशाद् विशति स्वयम्  ॥ ल्भ्_१,२।१३ ॥  
इति ।  
  
गर्भोदक-शयः पद्मनाभोऽसाव् अनिरुद्धकः ।  
इति नारायणोपाख्यान उक्तं मोक्ष-धर्मके ।  
सोऽयं हिरण्यगर्भस्य प्रद्युम्नत्वे नियामकः  ॥ ल्भ्_१,२।१४ ॥  
अथ यत् तु तृतीयं स्याद् रूपं तच् चाप्य् अदृश्यत ।  
केचित् स्वदेहान्तर् इति द्वितीय-स्कन्ध-पद्यतः  ॥ ल्भ्_१,२।१५ ॥  
गुणावतारास् तत्राथ कथ्यन्ते पुरुषाद् इह ।  
विष्णुर् ब्रह्मा च रुद्रश् च स्थिति-सर्गादि-कर्मणे  ॥ ल्भ्_१,२।१६ ॥  
  
यथा प्रथमे (१।२।२३) -  
सत्त्वं रजस् तम इति प्रकृतेर् गुणास् तैर्  
युक्तः परम-पुरुष एक इहास्य धत्ते ।  
स्थित्य्-आदये हरि-विरिञ्चि-हरेति सञ्ज्ञाः  
श्रेयांसि तत्र खलु सत्त्व-तनोर् नॄणां स्युः ॥  
इति  ॥ ल्भ्_१,२।१७ ॥  
अत्र कारिका --  
योगो नियामकतया गुणैः सम्बन्ध उच्यते ।  
अतः स तैर् न युज्यते तत्र स्वांशः परस्य यः  ॥ ल्भ्_१,२।१८ ॥  
  
तत्र ब्रह्मा --   
हिरण्यगर्भः सूक्ष्मोऽत्र स्थूलो वैराज-सञ्ज्ञकः ।  
भोगाय सृष्टये चाभूत् पद्मभूर् इति स द्विधा  ॥ ल्भ्_१,२।१९ ॥  
वैराज एव प्रायः स्यात् सर्गाद्य्-अर्थं चतुर्मुखः ।  
कदाचिद् भगवान् विष्णुर् ब्रह्मा सन् सृजति स्वयम्  ॥ ल्भ्_१,२।२० ॥  
  
तथा च पाद्मे -  
भवेत् क्वचिन् महाकल्पे ब्रह्मा जीवोऽप्य् उपासनैः ।  
क्वचिद् अत्र महाविष्णुर् ब्रह्मत्वं प्रतिपद्यते  ॥ ल्भ्_१,२।२१ ॥  
इति ॥  
  
विष्णुर् यत्र महा-कल्पे स्रष्टृत्वं च प्रपद्यते ।  
तत्र भुङ्क्ते तं प्रविश्य वैराजः सौख्य-सम्पदम् ।  
अतो जीवत्वम् ऐश्यं च ब्रह्मणः काल-भेदतः  ॥ ल्भ्_१,२।२२ ॥  
ईशत्वापेक्षया तस्य शास्त्रे प्रोक्तावतारता ।  
समष्टित्वेन भगवत्-सन्निकृष्टतयोच्यते ।  
अस्यावतारता कैश्चिद् आवेशत्वेन कैश्चन  ॥ ल्भ्_१,२।२३ ॥  
  
तथा ब्रह्म-संहितायां (५।४९)  
भास्वान् यथाश्म-शकलेषु निजेषु तेजः  
स्वीयम् कियत् प्रकटयत्य् अपि तद्वद् अत्र ।  
ब्रह्मा य एष जगद्-अण्ड-विधान-कर्ता  
गोविन्दम् आदि-पुरुषं तम् अहं भजामि  ॥ ल्भ्_१,२।२४ ॥  
इति ।   
  
गर्भोदशायिनोऽस्याभूत् जन्म नाभिसरोरुहात्  
कदाचित् श्रूयते नीरात् तेजोवातादिकाद् अपि  ॥ ल्भ्_१,२।२५ ॥  
रुद्र एकादश-व्यूहस् तथाष्टतनुर् अप्य् असौ ।  
प्रायः पञ्चाननस् त्र्यक्षो दश-बाहुर् उदीर्यते  ॥ ल्भ्_१,२।२६ ॥  
क्वचिज् जीव-विशेषत्वं हरस्योक्तं विधेर् इव ।  
तत् तु शेषवद् एवास्तां तद्-अंशत्वेन कीर्तनात्  ॥ ल्भ्_१,२।२७ ॥  
हरः पुरुष-धामत्वान् निर्गुणः प्राय एव सः ।  
विकारवान् इह तमो-योगात् सर्वैः प्रतीयते ॥  
  
यथा श्री-दशमे (१०।८८।३)  
शिवः शक्ति-युतः शश्वत् त्रिलिङ्गो गुण-संवृतः  ॥ ल्भ्_१,२।२८ ॥  
इति ।  
  
यथा ब्रह्म-संहितायां (५।४५) -  
क्षीरं यथा दधि विकार-विशेष-योगात्  
सञ्जायते न हि ततः पृथग् अस्ति हेतोः ।  
यः शम्भुताम् अपि तथा समुपैति कार्याद्  
गोविन्दम् आदि-पुरुषं तम् अहं भजामि ॥  
इति  ॥ ल्भ्_१,२।२९ ॥  
  
विधेर् ललाटाज् जन्मास्य कदाचित् कमलापतेः ।  
कालाग्नि-रुद्रः कल्पान्ते भवेत् सङ्कर्षणाद् अपि  ॥ ल्भ्_१,२।३० ॥  
सदा-शिवाख्या तन्-मूर्तिस् तमोगन्ध-विवर्जिता ।  
सर्वकारण-भूतासाव् अङ्ग-भूता स्वयं प्रभोः ।  
वायव्यादिषु सैवेयं शिव-लोके प्रदर्शिता  ॥ ल्भ्_१,२।३१ ॥  
  
तथा च ब्रह्म-संहितायाम् आदि-शिव-कथने (५।८) -  
  
नियतिः सा रमा देवि तत्-प्रिया तद्-वशं तदा ।  
तल्-लिङ्गं भगवान् शम्भुर् ज्योति-रूपः सनातनः ।  
या योनिः सापरा शक्तिः इत्य् आदि  ॥ ल्भ्_१,२।३२ ॥  
  
श्री-विष्णुः, यथा श्री-तृतीये (३।८।१६)  
तल् लोक-पद्मं स उ एव विष्णुः  
प्रावीविशत् सर्व-गुणावभासम् ।  
तस्मिन् स्वयं वेदमयो विधाता  
स्वयम्भुवं यं स्म वदन्ति सो ऽभूत् ॥  
इति  ॥ ल्भ्_१,२।३३ ॥  
  
यो विष्णुः पठ्यते सोऽसौ क्षीराम्बुधिशयो मतः ।  
गर्भोदशायिनस् तस्य विलासत्वान् मुन्श्वरैः ।  
नारायणो विराड् अन्तर्यामी चायं निगद्यते  ॥ ल्भ्_१,२।३४ ॥  
विष्णु-धर्मोत्तराद्य्-उक्ता याः पूर्योऽजाण्ड-मध्यतः ।  
सन्ति विष्णु-प्रकाशानां ताः कथ्यन्ते समासतः  ॥ ल्भ्_१,२।३५ ॥  
  
यथा -  
रुद्रोपरिष्टाद् अपरः पञ्चायुत-प्रमाणतः ।  
अगम्यः सर्व-लोकानां विष्णु-लोकः प्रकीर्तितः  ॥ ल्भ्_१,२।३६ ॥  
तस्योपरिष्टाद् ब्रह्माण्डः काञ्चनोद्दीप्ति-संयुतः ।  
मेरोस् तु पूर्व-दिग्-भागे मध्ये तु लवणोदधेः ।  
विष्णुलोको महान् प्रोक्तः सलिलान्तर-संस्थितः  ॥ ल्भ्_१,२।३७ ॥  
तत्र स्वपिति घर्माम्भे देवदेवो जनार्दनः ।  
लक्ष्मी-सहायः सततं शेष-पर्यङ्कम् आस्थितः  ॥ ल्भ्_१,२।३८ ॥  
मेरोश् च पूर्व-दिग्-भागे मध्ये क्षीरार्णवस्य च ।  
क्षीराम्बु-मध्यगा शुभ्रा देवस्यान्या तथा पुरी  ॥ ल्भ्_१,२।३९ ॥  
लक्ष्मी-सहायस् तत्रास्ते शेषासन-गतः प्रभुः ।  
तत्रापि चतुरो मासान् सुप्तस् तिष्ठति वार्षिकान्  ॥ ल्भ्_१,२।४० ॥  
तस्मिन्न् अवाचि दिग्-भागे मध्ये क्षीरार्णवस्य तु ।  
योजनानां सहस्राणि मण्डलः पञ्च-विंशतिः ।  
श्वेतद्वीपतया  ख्यातो द्वीपः परम-शोभनः  ॥ ल्भ्_१,२।४१ ॥  
नराः सूर्य-प्रभास् तत्र शीतांशु-सम-दर्शनाः ।  
तेजसा दुर्निरीक्ष्याश् च देवानाम् अपि यादव  ॥ ल्भ्_१,२।४२ ॥  
  
ब्रह्माण्डे च -  
श्वेतो नाम महान् अस्ति द्वीपः क्षीराब्धि-वेष्टितः ।  
लक्ष-योजन-विस्तारः सुरम्यः सर्व-काञ्चनः  ॥ ल्भ्_१,२।४३ ॥  
कुन्देन्दु-कुमुद-प्रख्यैर् लोल-कल्लोल-राशिभिः ।  
धौताम् अल-शिलोपेतः समन्तात् क्षीर-वारिधेः  ॥ ल्भ्_१,२।४४  ॥  
इति ।  
  
किं च विष्णु-पुराणादौ मोक्ष-धर्मे च कीर्तितम् ।  
क्षीराब्धेर् उत्तरे तीरे श्वेत-द्वीपो भवेद् इति  ॥ ल्भ्_१,२।४५ ॥  
शुद्धोदाद् उत्तरे श्वेतद्वीपं स्यात् पाद्म-सम्मतम्  ॥ ल्भ्_१,२।४६ ॥  
  
विष्णुः सत्त्वं तनोतीति शास्त्रे सत्त्व-तनुं स्मृतः ।  
अवतार-गणश् चास्य भवेत् सत्त्व-तनुस् तथा ।  
बहिरङ्गम् अधिष्ठानम् इति वा तस्य तत् तनुः  ॥ ल्भ्_१,२।४७ ॥  
अतो निर्गुणता सम्यक् सर्व-शास्त्रे प्रसिध्यति  ॥ ल्भ्_१,२।४८ ॥  
  
तथा हि श्री-दशमे (१०।८८।४) --  
हरिर् हि निर्गुणः साक्षात् पुरुषः प्रकृतेः परः ।  
स सर्व-दृग् उपद्रष्टा तं भजन् निर्गुणो भवेत् ॥  
इति  ॥ ल्भ्_१,२।४९ ॥  
  
तेन सत्त्व-तनोर् अस्मात् श्रेयांसि स्युर् इतीरितम्  ॥ ल्भ्_१,२।५० ॥  
इत्य् अतो विहिता शास्त्रे तद्-भक्तेर् एव नित्यता  ॥ ल्भ्_१,२।५१ ॥  
  
तथा  हि पाद्मे -  
स्मर्तव्यः सततं विष्णुर् विस्मर्तव्यो न जातुचित् ।  
सर्वे विधि-निषेधाः स्युर् एतयोर् एव किङ्कराः  ॥ ल्भ्_१,२।५२ ॥  
  
अतएव तत्रैव (पद्मप् ४।९३।२६) --  
व्यामोहाय चराचरस्य जगतस् ते ते पुराणागमास्  
तां ताम् एव हि देवतां परमिकां जल्पन्तु कल्पावधि ।  
सिद्धान्ते पुनर् एक एव भगवान् विष्णुः समस्तागम-  
व्यापारेषु विवेचन-व्यतिकरं नीतेषु निश्चीयते  ॥ ल्भ्_१,२।५३ ॥  
  
श्री-प्रथम-स्कन्धे (१।२।२६)  
मुमुक्षवो घोर-रूपान् हित्वा भूत-पतीन् अथ ।  
नारायण-कलाः शान्ता भजन्ति ह्य् अनसूयवः ॥  
इति  ॥ ल्भ्_१,२।५४ ॥  
  
अत्र स्वांशा हरेर् एव कला-शब्देन कीर्तिताः  ॥ ल्भ्_१,२।५५ ॥  
अतो विधि-हरादीनां निखिलानां सुपर्वणाम् ।  
श्री-विष्णोः स्वांश-वर्गेभ्यो न्यूनताभिप्रकाशिता  ॥ ल्भ्_१,२।५६ ॥  
  
यथा तत्रैव (१।१८।२१) --  
अथापि यत्-पाद-नखावसृष्टं  
जगद् विरिञ्चोपहृतार्हणाम्भः  
सेशं पुनात्य् अन्यतमो मुकुन्दात्  
को नाम लोके भगवत्-पदार्थः  ॥ ल्भ्_१,२।५७ ॥  
इति ।  
  
महा-वाराहे च -  
मत्स्य-कूर्म-वरहाद्याः समा विष्णोर् अभेदतः ।  
ब्रह्माद्याम् असमाः प्रोक्ताः प्रकृतिस् तु समासमा  ॥ ल्भ्_१,२।५८ ॥  
इति ॥  
  
अत्र प्रकृति-शब्देन चिच्-छक्तिर् अभिधीयते ।  
अभिन्न-भिन्न-रूपत्वाद् अस्यैवोक्ता समासमा  ॥ ल्भ्_१,२।५९ ॥  
  
इति पुरुषावतार-गुणावतार-निरूपणम् ॥२॥  
  
  
***********************************************************  
  
  
तृतीयः परिच्छेदः  
  
लीलावतार-निरूपणम्   
  
अथ लीलावताराश् च विलिख्यन्ते यथा मति ।  
श्रीमद्-भागवतस्यानुसारेण प्रायशस् त्व् अमी  ॥ ल्भ्_१,३।१ ॥  
  
तत्र श्री-चतुःसनः श्री-प्रथमे (१।३।६) -  
स एव प्रथमं देवः कौमारं सर्गम् आश्रितः ।  
चचार दुश्चरं ब्रह्मा ब्रह्मचर्यम् अखण्डितम्  ॥ ल्भ्_१,३।२ ॥  
इति ।  
  
चतुर्भिर् अवतारोऽयम् एक एव सतां मतः ।  
सम-शब्दात् चतुर्ष्व् एव चतुःसन इति स्मृतः  ॥ ल्भ्_१,३।३ ॥  
शुद्ध-ज्ञानस्य भक्तेश् च प्रचारार्थम् अवातरत् ।  
पञ्चषाब्दिक-बालाभो गौरः कमल-योनितः  ॥ ल्भ्_१,३।४ ॥  
  
श्री-नारदः । तत्रैव (१।३।८) -  
तृतीयम् ऋषि-सर्गं वै देवर्षित्वम् उपेत्य सः ।  
तन्त्रं सात्वतम् आचष्ट नैष्कर्म्यं कर्मणां यतः  ॥ ल्भ्_१,३।५ ॥  
  
प्रवर्तनाय लोकेऽस्मिन् स्वभक्तेर् एव सर्वतः ।  
हरिर् देवर्षि-रूपेण चन्द्र-शुभ्रो विधेर् अभूत्  ॥ ल्भ्_१,३।६ ॥  
आविर्भूयाद् इद्मे ब्राह्मे कल्प एव चतुःसनः ।  
नारदश् चानुवर्तेते कल्पेषु सकलेष्व् अपि  ॥ ल्भ्_१,३।७ ॥  
  
श्री-वराहः । तत्रैव (१।३।७) --  
द्वितीयं तु भवायास्य रसातल-गतां महीम् ।  
उद्धरिष्यन्न् उपादत्त यज्ञेशः सौकरं वपुः  ॥ ल्भ्_१,३।८ ॥  
  
श्री-द्वितीये च (२।७।१)  
यत्रोद्यतः क्षिति-तलोद्धरणाय बिभ्रत्  
क्रौडीं तनुं सकल-यज्ञ-मयीम् अनन्तः ।  
अन्तर्-महार्णव उपागतम् आदि-दैत्यं  
तं दंष्ट्रयाद्रिम् इव वज्र-धरो ददार  ॥ ल्भ्_१,३।९ ॥  
इति ।  
  
द्विर् आविरासीत् कल्पेऽस्मिन्न् आद्ये स्वायम्भुवान्तरे ।  
घ्राणाद् विधेर् धरोद्धृत्यै चाक्षुषीये तु नीरतः  ॥ ल्भ्_१,३।१० ॥  
हिरण्याक्षं धरोद्धारे निहन्तुं दंष्ट्रि-पुङ्गवः ।  
चतुष्पात् श्री-वराहोऽसौ नृ-वराहः क्वचिन् मतः  ॥ ल्भ्_१,३।११ ॥  
कदाचिज् जलद-श्यामः कदाचिच् चन्द्रपाण्डरः ।  
यज्ञ-मूर्तिः स्थविष्ठोऽयं वर्ण-द्वय-युतः स्मृतः  ॥ ल्भ्_१,३।१२ ॥  
दक्षात् प्राचेतसात् सृष्टिः श्रूयते चाक्षुषेऽन्तरे ।  
अतस् तत्रैव जन्मास्य हिरण्याक्षस्य युज्यते  ॥ ल्भ्_१,३।१३ ॥  
  
तथा हि श्री-चतुर्थे (४।३०।४९) --  
चाक्षुषे त्व् अन्तरे प्राप्ते प्राक्-सर्गे काल-विद्रुते ।  
यः ससर्ज प्रजा इष्टाः स दक्षो दैव-चोदितः  ॥ ल्भ्_१,३।१४ ॥  
इति ।  
  
उत्तानपाद-वंश्यानां तनयस्य प्रचेतसाम् ।  
दक्षस्यैव दितिः पुत्री हिरणाक्षो दितेः सुतः  ॥ ल्भ्_१,३।१५ ॥  
कल्पारम्भे तदा नास्ति सुतोत्पत्तिर् मनोर् अपि ।  
क्वासौ प्राचेतसो दक्षः क्व दितिः क्व दितेः  ॥ ल्भ्_१,३।१६ ॥  
अतः काल-द्वयोद्भूतं श्री-वराहस्य चेष्टितम् ।  
एकत्रैवाह मैत्रेयः क्षत्तुः प्रश्नानुरोधतः  ॥ ल्भ्_१,३।१७ ॥  
मध्ये मन्वन्तरस्यैव मुनेः शापान् मनुं प्रति ।  
प्रलयोऽसौ बभूवेति पुराणे क्वचिद् ईर्यते  ॥ ल्भ्_१,३।१८ ॥  
अयम् आकस्मिको जातश् चाक्षुषस्यान्तरे मनोः ।  
प्रलयः पद्मनाभस्य लीलयेति च कुत्रचित्  ॥ ल्भ्_१,३।१९ ॥  
सर्व-मन्वन्तरस्यान्ते प्रलयो निश्चितं भवेत् ।  
विष्णु-धर्मोत्तरे त्व् एतत् मार्कण्डेयेन भाषितम्  ॥ ल्भ्_१,३।२० ॥  
  
तथा हि -  
मन्वन्तरे परिक्षीणे देवा मन्वन्तरेश्वराः ।  
महर्लोकम् अथासाद्य तिष्ठन्ति गत-कल्मषाः  ॥ ल्भ्_१,३।२१ ॥  
मनुश् च सह शक्रेण देवाश् च यदुनन्दन ।  
ब्रह्म-लोकं प्रपद्यन्ते पुनर् आवृत्ति-दुर्लभम्  ॥ ल्भ्_१,३।२२ ॥  
भूतलं सतलं वज्र तोय-रूपी महेश्वरः ।  
ऊर्मि-माली महावेगः सर्वम् आवृत्य तिष्ठति  ॥ ल्भ्_१,३।२३ ॥  
भूर्लोकम् आश्रितं सर्वं तदा नश्यति यादव ।  
न विनश्यन्ति राजेन्द्र विश्रुताः कुल-पर्वताः  ॥ ल्भ्_१,३।२४ ॥  
नौर् भूत्वा तु तदा देवी मही यदु-कुलोद्वह ।  
धारयत्य् अथ बीजानि सर्वाण्य् एवाविशेषतः  ॥ ल्भ्_१,३।२५ ॥  
भविष्यश् च मनुस् तत्र भविष्या ऋषयस् तथा ।  
तिष्ठन्ति राज-शार्दूल सप्त ते प्रथिता भुवि  ॥ ल्भ्_१,३।२६ ॥  
मत्स्य-रूप-धरो विष्णुः शृङ्गी भूत्वा जगत्-पतिः ।  
आकर्षति तु तां नावं स्थानात् स्थानं तु लीलया  ॥ ल्भ्_१,३।२७ ॥  
हिमाद्रि-शिखरे नावं बद्धा देवो जगत्-पतिः ।  
मत्स्यस् त्व् अदृश्यो भवति ते च तिष्ठन्ति तत्रगाः  ॥ ल्भ्_१,३।२८ ॥  
कृत-तुल्यं ततः कालं यावत् प्रक्षालनं स्मृतम् ।  
आपः शमम् अथो यान्ति यथा-पूर्वं नराधिप ।  
ऋषयश् च मनुश् चैव सर्वं कुर्वन्ति ते तदा  ॥ ल्भ्_१,३।२९ ॥  
इति ।  
  
मनोर् अन्ते लयो नास्ति मनवेऽदर्शि मायया ।  
विष्णुनेति ब्रुवाणैस् तु स्वाभिर् नैष मन्यते  ॥ ल्भ्_१,३।३० ॥  
  
श्री-मत्स्यः श्री-प्रथमे (१।३।१५) -   
रूपं स जगृहे मात्स्यं चाक्षुषोदधि-सम्प्लवे ।  
नाव्य् आरोप्य मही-मय्याम् अपाद् वैवस्वतं मनुम्  ॥ ल्भ्_१,३।३१ ॥  
  
श्री-द्वितीये (२।७।२२) च --  
मत्स्यो युगान्त-समये मनुनोपलब्धः  
क्षोणीमयो निखिल-जीव-निकाय-केतः ।  
विस्रंसितान् उरु-भये सलिले मुखान् मे  
आदाय तत्र विजहार ह वेद-मार्गान्  ॥ ल्भ्_१,३।३२ ॥  
  
पाद्मे च -  
एवम् उक्तो हृषीकेशो ब्रह्मणा परमेश्वरः ।  
मत्स्य-रूपं समास्थाय प्रविवेश महोदधिम्  ॥ ल्भ्_१,३।३३ ॥  
  
मत्स्योऽपि प्रादुरभवद् द्विः कल्पेऽस्मिन् वराहवत् ।  
आदौ स्वायम्भुवीयस्य दैत्यं घ्नन्न् आहरच् छ्रुतीः ।  
अन्ते तु चाक्षुषीयस्य कृपां सत्यव्रतेऽकरोत्  ॥ ल्भ्_१,३।३४ ॥  
अन्त्येन सार्ध-पद्येन प्रोक्तम् आद्यस्य चेष्टितम् ।  
पूर्व-सार्धेन चान्त्यस्य मत्स्यो ज्ञेयो वराहवत्  ॥ ल्भ्_१,३।३५ ॥  
उपलक्षणम् एवैतत् अन्य-मन्वन्तरस्य च ।  
विष्णु-धर्मोत्तराज् ज्ञेयाः प्रादुर्भावाश् चतुर्दश  ॥ ल्भ्_१,३।३६ ॥  
  
श्री-यज्ञः श्री-प्रथमे (१।३।२२) -  
नर-देवत्वम् आपन्नः सुर-कार्य-चिकीर्षया ।  
समुद्र-निग्रहादीनि चक्रे वीर्याण्य् अतः परम्  ॥ ल्भ्_१,३।३७ ॥  
इति ।  
  
त्रयाणाम् एव लोकानां महार्ति-हरणाद् असौ ।  
मातामहेन मनुना हरिर् इत्य् अपि शब्दितः  ॥ ल्भ्_१,३।३८ ॥  
  
श्री-नर-नारायणौ तत्रैव (१।३।९) --  
तुर्ये धर्म-कला-सर्गे नर-नारायणाव् ऋषी ।  
भूत्वात्मोपशमोपेतम् अकरोद् दुश्चरं तपः  ॥ ल्भ्_१,३।३९ ॥  
इति ।  
  
शास्त्रेऽन्यौ हरि-कृष्णाख्याव् अनयोः सोदरौ स्मृतौ ।  
एभिर् एकोऽवतारः स्यात् चतुर्भिः सनकादिवत्  ॥ ल्भ्_१,३।४० ॥  
  
श्री-कपिलः तत्रैव (१।३।१०) --  
पञ्चमः कपिलो नाम सिद्धेशः काल-विप्लुतम् ।  
प्रोवाचासुरये साङ्ख्यं तत्त्व-ग्राम-विनिर्णयम्  ॥ ल्भ्_१,३।४१ ॥  
इति ।  
  
देवहूत्यां कर्दमतः प्रादुर्भावम् असौ गतः ।  
प्रोक्तः कपिलवर्णत्वात् कपिलाख्यो विरिञ्चिना  ॥ ल्भ्_१,३।४२ ॥  
  
पाद्मे -  
कपिलो वासुदेवांशस् तत्त्वं साङ्ख्यं जगाद ह ।  
ब्रह्मादिभ्यश् च देवेभ्यो भृग्वादिभ्यस् तथैव च ।  
तथैवासुरयेसर्ववेदार्थैर् उपबृंहितम्  ॥ ल्भ्_१,३।४३ ॥  
सर्व-वेद-विरुद्धं च कपिलोऽन्यो जगाद ह ।  
साङ्ख्यम् आसुरयेऽनय्समि कुतर्क-परिबृंहितम्  ॥ ल्भ्_१,३।४४ ॥  
  
श्री-दत्तः । श्री-द्वितीये (२।७।४) --  
अत्रेर् अपत्यम् अभिकाङ्क्षत आह तुष्टो  
दत्तो मयाहम् इति यद् भगवान् स दत्तः ।  
यत्-पाद-पङ्कज-पराग-पवित्र-देहा  
योगर्द्धिम् आपुर् उभयीं यदु-हैहयाद्याः  ॥ ल्भ्_१,३।४५ ॥  
  
श्री-प्रथमे च  (१।३।११) --  
षष्ठम् अत्रेर् अपत्यत्वं वृतः प्राप्तो ऽनसूयया ।  
आन्वीक्षिकीम् अलर्काय प्रह्लादादिभ्य ऊचिवान्  ॥ ल्भ्_१,३।४६ ॥  
श्री-ब्रह्माण्डे तु कथितम् अत्रि-पत्न्यानुसूयया ।  
प्रार्थितो भगवान् अत्रेर् अपत्यत्वम् उपेयिवान्  ॥ ल्भ्_१,३।४७ ॥  
  
तथा हि -   
वरं दत्त्वानसूयायै विष्णुः सर्व-जगन्मयः ।  
अत्रेः पुत्रोऽभवत् तस्यां स्वेच्छा-मानुष-विग्रहः ।  
दत्तात्रेय इति ख्यातो यति-वेश-विभूषितः  ॥ ल्भ्_१,३।४८ ॥  
  
श्री-हयशीर्षा । श्री-द्वितीये (२।७।११) --  
सत्रे ममास भगवान् हय-शीरषाथो  
साक्षात् स यज्ञ-पुरुषस् तपनीय-वर्णः ।  
छन्दोमयो मखमयो ऽखिल-देवतात्मा  
वाचो बभूवुर् उशतीः श्वसतो ऽस्य नस्तः  ॥ ल्भ्_१,३।४९ ॥  
इति ।  
  
प्रादुर्भूयैव यज्ञाग्नेर् दानवौ मधु-कैटभौ ।  
हत्वा प्रयानयद् वेदान् पुनर् वागीश्वरी-पतिः  ॥ ल्भ्_१,३।५० ॥  
  
श्री-हंसः । श्री-द्वितीये (२।७।१९) --  
तुभ्यं च नारद भृशं भगवान् विवृद्ध-  
भावेन साधु परितुष्ट उवाच योगम् ।  
ज्ञानं च भागवतम् आत्म-सतत्त्व-दीपं  
यद् वासुदेव-शरणा विदुर् अञ्जसैव  ॥ ल्भ्_१,३।५१ ॥  
इति ।  
  
शक्तोऽखिल-विवेकेऽहं क्षीर-नीर-विभागवत् ।  
इति व्यञ्जन्न् अयं राज-हंसो व्यक्तिं जलाद् गतः  ॥ ल्भ्_१,३।५२ ॥  
  
श्री-ध्रुव-प्रियः । तत्रैव (२।७।८) --  
विद्धः सपत्न्य्-उदित-पत्रिभिर् अन्ति राज्ञो  
बालो ऽपि सन्न् उपगतस् तपसे वनानि ।  
तस्मा अदाद् ध्रुव-गतिं गृणते प्रसन्नो  
दिव्याः स्तुवन्ति मुनयो यद् उपर्य्-अधस्तात्  ॥ ल्भ्_१,३।५३ ॥  
इति ।  
  
स्वायम्भुवेऽवतारोक्तेर् नाम्नश् चाकथनाद् इह ।  
यज्ञादीनां च तत्रोक्त्या पारिशेष्य-प्रमाणतः ॥  
प्रसिद्ध्या पृश्नि-गर्भेति तद्-आख्यास्य निगद्यते ।  
हन्तायम् अद्रिर् इत्य् आदौ पद्ये गोवर्धनाद्रिवत्  ॥ ल्भ्_१,३।५४ ॥  
  
तथा श्री-दशमे (१०।३।३२) --  
त्वम् एव पूर्व-सर्गे ऽभूः पृश्निः स्वायम्भुवे सति ।  
तदायं सुतपा नाम प्रजापतिर् अकल्मषः ।  
अहं सुतो वाम् अभवं पृश्निगर्भ इति स्मृतः  ॥ ल्भ्_१,३।५५ ॥  
इति ।  
  
अस्यात्र चरितानुक्त्या नामानुक्त्या च तत्र वै ।  
परस्परम् अपेक्षित्वाद् युक्ता चैकत्र सङ्गतिः  ॥ ल्भ्_१,३।५६ ॥  
अत्रागमन-मात्रेण यदि स्याद् अवतारता ।  
अन्यत्रापि प्रसज्येत यथेष्टं तत्-प्रकल्पना  ॥ ल्भ्_१,३।५७ ॥  
  
श्री-ऋषभः । श्री-प्रथमे (१।३।१३) --  
अष्टमे मेरुदेव्यां तु नाभेर् जात उरुक्रमः ।  
दर्शयन् वर्त्म धीराणां सर्वाश्रम-नमस्कृतम्  ॥ ल्भ्_१,३।५८ ॥  
  
शुक्लः परमहंसानां धर्मं ज्ञापयितुं प्रभुः ।  
व्यक्तो गुणैर् वरिष्ठत्वाद् विख्यात ऋषभाख्यया  ॥ ल्भ्_१,३।५९ ॥  
  
श्री-पृथुः । तत्रैव (१।३।१४) --  
ऋषिभिर् याचितो भेजे नवमं पार्थिवं वपुः ।  
दुग्धेमाम् ओषधीर् विप्रास् तेनायं स उशत्तमः  ॥ ल्भ्_१,३।६० ॥  
इति ।  
  
मथ्यमानान् मुनि-गणैर् असव्याद् वैण-बाहुतः ।  
प्रादुर्भूतो महाराजः शुद्ध-स्वर्ण-रुचिः पृथुः  ॥ ल्भ्_१,३।६१ ॥  
आद्ये व्यक्ताः कुमाराद्याः पृथ्व्-अन्ताश् च त्रयोदश ।  
केलोअमत्स्यौ पुनर् व्यक्तिं चाक्षुषीये तु जग्मतुः  ॥ ल्भ्_१,३।६२ ॥  
  
अथ श्री-नृसिंहः । तत्रैव (१।३।१८) --  
चतुर्दशं नारसिंहं बिभ्रद् दैत्येन्द्रम् ऊर्जितम् ।  
ददार करजैर् ऊराव् एरकां कट-कृद् यथा  ॥ ल्भ्_१,३।६४ ॥  
  
षष्ठेऽन्तरेऽब्धिमथनान् नृहरेः पूर्व-भाविता ।  
अतः प्राग् एष कूर्मादेर् व्यक्तिं षष्ठेऽन्तरे गतः  ॥ ल्भ्_१,३।६५ ॥  
  
श्री-कूर्मः । तत्रैव (१।३।१६) --  
सुरासुराणाम् उदधिं मथ्नतां मन्दराचलम् ।  
दध्रे कमठ-रूपेण पृष्ठ एकादशे विभुः  ॥ ल्भ्_१,३।६६ ॥  
इति ।  
  
पाद्मे प्रोक्तं दधे क्षौणीमयम् एवार्थितः सुरैः ।  
शास्त्रान्तरे तु भूधारी कल्पादौ प्रकटोऽभवत्  ॥ ल्भ्_१,३।६७ ॥  
  
श्री-धन्वन्तरि-मोहिन्यौ । तत्रैव (१।३।१७) --  
धान्वन्तरं द्वादशमं त्रयोदशमम् एव च ।  
अपाययत् सुरान् अन्यान् मोहिन्या मोहयन् स्त्रिया  ॥ ल्भ्_१,३।६८ ॥  
इति ।  
  
तत्र श्री-धन्वन्तरिः -  
षष्ठे च सप्तमे चायं द्विराविर्भावम् आगतः  ॥ ल्भ्_१,३।६९ ॥  
षष्ठेऽन्तरेऽब्धि-मथनाद् धृतामृत-कमण्डलुः ।  
उद्गतो द्विभुजः श्यामः आयुर्वेद-प्रवर्तकः ।  
सप्तमे च तथा-रूपः काशीराज-सुतोऽभवत्  ॥ ल्भ्_१,३।७० ॥  
  
श्री-मोहिनी --  
दैत्यानां मोहनायासौ प्रमोदाय च धुर्जण्ः ।  
अजितो मोहिनी-मूर्त्या द्विराविर्भावम् आगतः  ॥ ल्भ्_१,३।७१ ॥  
इति षष्ठेऽत्र चत्वारो नृसिंहायाः प्रकीर्तिताः  ॥ ल्भ्_१,३।७२ ॥  
  
श्री-वामनः । तत्रैव (१।३।१९) --  
पञ्चदशं वामनकं कृत्वागाद् अध्वरं बलेः ।  
पद-त्रयं याचमानः प्रत्यादित्सुस् त्रि-पिष्टपम्  ॥ ल्भ्_१,३।७३ ॥  
इति ।  
  
वामनस् त्रिर् अभिव्यक्तं कल्पेऽस्मिन् प्रतिपेदिवान् ।  
तत्रादौ दानवेन्द्रस्य वास्कलेर् अध्वरं ययौ ॥  
ततो वैवस्वतीयेऽस्मिन् धुन्धोर् मखम् असौ  गतः ।  
अदितौ कश्यपाज् जातः सप्तमेऽस्य चतुर्युगे ।  
प्रतिग्रह-कृते जातास् त्रय एव त्रिविक्रमाः  ॥ ल्भ्_१,३।७४ ॥  
  
श्री-भार्गवः । तत्रैव (१।३।२०) --  
अवतारे षोडशमे पश्यन् ब्रह्म-द्रुहो नृपान् ।  
त्रिः-सप्त-कृत्वः कुपितो निः-क्षत्राम् अकरोन् महीम्  ॥ ल्भ्_१,३।७५ ॥  
इति ।  
  
रेणुका-जमदग्निभ्यां गौरो व्यक्तिम् असौ गतः ।  
प्राहुः सप्तदशे केचिद् द्वाविंशेऽन्ये चतुर्युगे  ॥ ल्भ्_१,३।७६ ॥  
  
श्री-राघवेन्द्रः । तत्रैव (१।३।२२) --  
नर-देवत्वम् आपन्नः सुर-कार्य-चिकीर्षया ।  
समुद्र-निग्रहादीनि चक्रे वीर्याण्य् अतः परम्  ॥ ल्भ्_१,३।७७ ॥  
इति ।  
  
कौशल्यायां दशरथान् नवदूर्वादल-द्युतिः ।  
त्रेतायाम् आविरभवत् चतुर्विंशे चतुर्युगे ।  
भरतेन सुमित्राया नन्दनाभ्यां च संयुतः  ॥ ल्भ्_१,३।७८ ॥  
अस्य शास्त्रे त्रयो व्यूहा लक्ष्मणआद्या अमी स्मृताः ।  
भरतोऽत्र घनश्यामः सौमित्री कनक-प्रभौ  ॥ ल्भ्_१,३।७९ ॥  
पाद्मे भरत-शत्रुघ्नौ शङ्ख-चक्रतयोदितौ ।  
श्री-लक्ष्मणस् तु तत्रैव शेष इत्य् अभिशब्दितः  ॥ ल्भ्_१,३।८० ॥  
  
श्री-व्यासः । तत्रैव (१।३।२१) -  
ततः सप्तदशे जातः सत्यवत्यां पराशरात् ।  
चक्रे वेद-तरोः शाखा दृष्ट्वा पुंसो ऽल्प-मेधसः  ॥ ल्भ्_१,३।८१ ॥  
इति ।  
  
द्वैपायनोऽस्मि व्यासानाम् इति शौरिर् यद् ऊचिवान् ।  
अतो विष्णु-पुराणादौ विशेषेणैव वर्णितः  ॥ ल्भ्_१,३।८२ ॥  
  
यथा (विप् ३।४।५; म्भ् १२।३४६।११) -  
कृष्ण-द्वैपायनं व्यासं विद्धि नारायणं स्वयम् ।  
को ह्य् अन्यः पुण्डरीकाक्षान् महाभारत-कृद् भवेत् ॥  
इति  ॥ ल्भ्_१,३।८३ ॥  
  
श्रूयतेऽपान्तरतमा द्वैपायन्यम् अगाद् इति ।  
किं सायुज्यं गतः सोऽत्र विष्ण्व्-अंशः सोऽपि वा भवेत् ।  
तस्माद् आवेश एवायम् इति केचिद् वदन्ति च  ॥ ल्भ्_१,३।८४ ॥  
  
अथ श्री-राम-कृष्णौ । श्री-प्रथमे (१।३।२३) --  
एकोनविंशे विंशतिमे वृष्णिषु प्राप्य जन्मनी ।  
राम-कृष्णाव् इति भुवो भगवान् अहरद् भरम्  ॥ ल्भ्_१,३।८५ ॥  
इति ।  
  
श्री-रामः -  
एष मातृद्वये व्यक्तो जनकाद् वसुदेवतः ।  
यो नव्य-घन-साराभो घन-श्यामाम्बरः सदा  ॥ ल्भ्_१,३।८६ ॥  
सङ्कर्षणो द्वितीयो यो व्यूहः रामः स एव हि ।  
पृथ्वी-धरेण शेषेण सम्भूय व्यक्तिम् ईयिवान्  ॥ ल्भ्_१,३।८७ ॥  
शेषो द्विधा महीधारी श्य्यारूपश् च शार्ङ्गिणः ।  
तत्र सङ्कर्षणावेशाद् भूभृत् सङ्कर्षणो मतः ।  
शय्या-रूपस् तथा तस्य सख्य-दास्याभिमानवान्  ॥ ल्भ्_१,३।८८ ॥  
  
श्री-कृष्णः -  
एष मातरि देवक्यां पितुर् आनक-दुन्दुभेः ।  
प्रादुर्भूतो घनश्यामो द्विभुजोऽपि चतुर्भुजः  ॥ ल्भ्_१,३।८९ ॥  
  
श्री-बुद्धः । तत्रैव (१।३।२४) --  
ततः कलौ सम्प्रवृत्ते सम्मोहाय सुर-द्विषाम् ।  
बुद्धो नाम्नाञ्जन-सुतः कीकटेषु भविष्यति  ॥ ल्भ्_१,३।९० ॥  
इति ।  
  
असौ व्यक्तः कलेर् अब्द-सहस्र-द्वितये गते ।  
मूर्तिः पाटल-वर्णास्य द्विभुजा चिकुरोज्झिता  ॥ ल्भ्_१,३।९१ ॥  
यदा सूतः कथाम् आह तदा बुद्धस्य भाविता ।  
अधुना वृत्त एवायं धर्मारण्ये यद् उद्गतः  ॥ ल्भ्_१,३।९२ ॥  
  
श्री-कल्किः । तत्रैव (१।३।२५) --  
अथासौ युग-सन्ध्यायां दस्यु-प्रायेषु राजसु ।  
जनिता विष्णु-यशसो नाम्ना कल्किर् जगत्-पतिः  ॥ ल्भ्_१,३।९३ ॥  
इति ।  
  
पूर्वं मनुर् दशरथो वसुदेवोऽप्य् असाव् अभूत् ।  
भावी विष्णु-यशास् चायम् इति पाद्मे प्रकीर्तितम्  ॥ ल्भ्_१,३।९४ ॥  
ऐश्वर्यं कल्किनस् तस्य ब्रह्माण्डे सुष्ठु वर्णितम् ।  
कैश्चित् कलौ कलौ बुद्धः स्यात् कल्की चेत्य् उदीर्यते  ॥ ल्भ्_१,३।९५ ॥  
अष्टौ वैवस्वतीयेऽमी कथिता वामनादयः  ॥ ल्भ्_१,३।९६ ॥  
कल्पावतारा इत्य् एते कथिताः पञ्च-विंशतिः ।  
प्रतिकल्पं यतः प्रायः सकृत् प्रादुर्भ्वत्य् अमी  ॥ ल्भ्_१,३।९७ ॥  
  
  
इति लीलावतार-निरूपणम् ॥  
  
***********************************************************  
  
चतुर्थः परिच्छेदः  
अथ मन्वन्तरावताराः   
  
मन्वन्तरावतारोऽसौ प्रायः शक्रारि-हत्यया ।  
तत्-सहायो मुकुन्दस्य प्रादुर्भावः सुरेषु यः  ॥ ल्भ्_१,४।१ ॥  
युक्ते कल्पावतारत्वे यज्ञादीनाम् अपि स्फुटम् ।  
मन्वतरावतारत्वं तत्-तत्-पर्यन्त-पालनात्  ॥ ल्भ्_१,४।२ ॥  
मन्वन्तरेष्व् अमी स्वायम्भुवीयादिष्व् अनुक्रमात् ।  
अवतारास् तु यज्ञाद्या बृहद्-भान्व्-अन्तिमा मताः  ॥ ल्भ्_१,४।३ ॥  
  
प्रथमे स्वायम्भुवीये यज्ञः -  
यज्ञस् तु पूर्वम् एवोक्तस् तेनात्र न विलिख्यते  ॥ ल्भ्_१,४।४ ॥  
  
यथा अष्टम-स्कन्धे (८।१।२१-२२)  
ऋषेस् तु वेदशिरसस् तुषिता नाम पत्न्य् अभूत् ।  
तस्यां जज्ञे ततो देवो विभुर् इत्य् अभिविश्रुतः  ॥ ल्भ्_१,४।५ ॥  
अष्टाशीति-सहस्राणि मुनयो ये धृत-व्रताः ।  
अन्वशिक्षन् व्रतं तस्य कौमार-ब्रह्मचारिणः  ॥ ल्भ्_१,४।६ ॥  
इति ।  
  
तृतीये औत्तमीये सत्यसेनः - (८।१।२५-२६)  
धर्मस्य सूनृतायां तु भगवान् पुरुषोत्तमः ।  
सत्यसेन इति ख्यातो जातः सत्यव्रतैः सह  ॥ ल्भ्_१,४।७ ॥  
सो ऽनृत-व्रत-दुःशीलान् असतो यक्ष-राक्षसान् ।  
भूत-द्रुहो भूत-गणांश् चावधीत् सत्यजित्-सखः  ॥ ल्भ्_१,४।८ ॥  
इति ।  
  
चतुर्थे तामसीये हरिः (८।१।३०)  
तत्रापि जज्ञे भगवान् हरिण्यां हरिमेधसः ।  
हरिर् इत्य् आहृतो येन गजेन्द्रो मोचितो ग्रहात्  ॥ ल्भ्_१,४।९ ॥  
इति ।  
  
स्मर्यतेऽसौ सदा प्रातः सदाचार-परायणैः ।  
सर्वानिष्ट-विनाशाय हरिर् दनीत्न्द्र-मोचनः  ॥ ल्भ्_१,४।१० ॥  
  
पञ्चमे रैवतीये वैकुण्ठः (८।५।४-५) -  
पत्नी विकुण्ठा शुभ्रस्य वैकुण्ठैः सुर-सत्तमैः ।  
तयोः स्व-कलया जज्ञे वैकुण्ठो भगवान् स्वयम्  ॥ ल्भ्_१,४।११ ॥  
वैकुण्ठः कल्पितो येन लोको लोक-नमस्कृतः ।  
रमया प्रार्थ्यमानेन देव्या तत्-प्रिय-काम्यया  ॥ ल्भ्_१,४।१२ ॥  
इति ।  
  
महा-वैकुण्ठ-लोकस्य व्यापकस्याव्ययात्मनः  ।  
प्रकटीकरणं सत्योपरि कल्पनम् उच्यते  ॥ ल्भ्_१,४।१३ ॥  
  
षष्ठे चाक्षुषीये अजितः (भ्प् ८।५।९-१०)  
तत्रापि देवसम्भूत्यां वैराजस्याभवत् सुतः ।  
अजितो नाम भगवान् अंशेन जगतः पतिः  ॥ ल्भ्_१,४।१४ ॥  
पयोधिं येन निर्मथ्य सुराणां साधिता सुधा ।  
भ्रममाणोऽम्भसि धृतः कूर्म-रूपेण मन्दरः  ॥ ल्भ्_१,४।१५ ॥  
इति ।  
  
सप्तमे वैवस्वतीये वामनः -  
वैवस्वतान्तरे व्यक्तः पुरैवोक्तः स वामनः ।  
भविष्याः सप्त कथ्यन्ते ते सावर्ण्यन्तरादिषु  ॥ ल्भ्_१,४।१६ ॥  
  
अष्टमे सावर्णनीये सार्वभौमः (भ्प् ८।१३।१७) -  
देवगुह्यात् सरस्वत्यां सार्वभौम इति प्रभुः ।  
स्थानं पुरन्दराद् धृत्वा बलये दास्यतीश्वरः  ॥ ल्भ्_१,४।१७ ॥  
इति ।  
  
नवमे दक्ष-सावर्णनीये ऋषभः (८।१३।२०) --  
आयुष्मतो ऽम्बुधारायाम् ऋषभो भगवत्-कला ।  
भविता येन संराद्धां त्रि-लोकीं भोक्ष्यते ऽद्भुतः  ॥ ल्भ्_१,४।१८ ॥  
इति ।  
  
दशमे ब्रह्म-सावर्णनीये विष्वक्सेनः (८।१३।२३) --  
विष्वक्सेनो विषूच्यां तु शम्भोः सख्यं करिष्यति ।  
जातः स्वांशेन भगवान् गृहे विश्वसृजो विभुः  ॥ ल्भ्_१,४।१९ ॥  
इति ।  
  
एकादशे धर्म-सावर्णनीये धर्मसेतुः (८।१३।२६) --  
आर्यकस्य सुतस् तत्र धर्मसेतुर् इति स्मृतः ।  
वैधृतायां हरेर् अंशस् त्रि-लोकीं धारयिष्यति  ॥ ल्भ्_१,४।२० ॥  
इति ।  
  
द्वादशे रुद्र-सावर्णनीये सुधामा (८।१३।२९) --  
स्वधामाख्यो हरेर् अंशः साधयिष्यति तन्-मनोः ।  
अन्तरं सत्य-सहसः सुनृतायाः सुतो विभुः  ॥ ल्भ्_१,४।२१ ॥  
  
त्रयोदशे देव-सावर्णनीये योगेश्वरः (८।१३।३२) --  
देवहोत्रस्य तनय उपहर्ता दिवस्पतेः ।  
योगेश्वरो हरेर् अंशो बृहत्यां सम्भविष्यति  ॥ ल्भ्_१,४।२२ ॥  
इति ।  
  
चतुर्दशे इन्द्र-सावर्णनीये बृहद्भानुः (८।१३।३५) --  
सत्रायणस्य तनयो बृहद्भानुस् तदा हरिः ।  
वितानायां महाराज क्रिया-तन्तून् वितायिता  ॥ ल्भ्_१,४।२३ ॥  
  
यज्ञ-वामनयोस् तत्र पुनर् उक्ततया द्वयोः ।  
मन्वन्तरावतारास् तु सङ्ख्यायां द्वादशोदिताः  ॥ ल्भ्_१,४।२४ ॥  
  
इति मन्वन्तरावतार-निरूपणम् ।  
  
अथ युगावताराः -  
कथ्यन्ते वर्णनामाभ्यां शुक्लः सत्य-युगे हरिः ।  
रक्तः श्यामः क्रमात् कृष्णस् त्रेतायां द्वापरे कलौ  ॥ ल्भ्_१,४।२५ ॥  
उपासनाविशेषार्थं सत्यादिषु युगेष्व् असौ ।  
मन्वन्तरावतारस् तु तथावतरति क्रमात्  ॥ ल्भ्_१,४।२६ ॥  
कल्प-मन्वन्तर-युग-प्रादुर्भाव-विधायिनः ।  
अवतारा इमे त्व् एक-चत्वारिंशद् उदीरिताः  ॥ ल्भ्_१,४।२७ ॥  
वृत्ता ब्राह्मादयः कल्पाः पाद्मान्तास् ते सहस्रशः ।  
वर्तमानस् तु कल्पोऽयं श्वेत-वाराह उच्यते  ॥ ल्भ्_१,४।२८ ॥  
ब्राह्म-कल्प-प्रथम-जे व्यक्ताः स्वायम्भुवान्तरे ।  
कुमार-नारदाद्याश् च चाक्षुषीयादिषूत्तरे  ॥ ल्भ्_१,४।२९ ॥  
प्रायः स्वायम्भुवाद्याख्याः कल्पे कल्पे भवन्त्य् अमी ।  
मनवस् तेऽवताराश् च तथा यज्ञादि-नामकाः  ॥ ल्भ्_१,४।३० ॥  
  
तथा हि श्री-विष्णु-धर्मोत्तरे श्री-रुद्र-प्रश्नः -  
य एते भवता प्रोक्ता मनवश् च चतुर्दश ।  
नित्यं ब्रह्म-दिने प्राप्ते एत एव क्रमाद् द्विज ।  
भवन्त्य् उतान्ये धर्मज्ञ एतं मे छिन्धि संशयम्  ॥ ल्भ्_१,४।३१ ॥  
  
श्री-मार्कण्डेयोत्तरम् -  
एत एव महाराज मनवश् च चतुर्दश ।  
कल्पे कल्पे त्वया ज्ञेया नात्र कार्या विचारणा  ॥ ल्भ्_१,४।३२ ॥  
एक-रूपास् त्वया प्रोक्ता ज्ञातव्याः सर्व एव हि ।  
केचित् किञ्चिद् विभिन्नाश् च मायया परमेशितुः  ॥ ल्भ्_१,४।३३ ॥  
इति ।  
  
अवताराश् चतुर्धा स्युर् आवेशाः प्राभवा अपि ।  
अथैव वैभवावस्थाः परावअस्थाश् च तत्र ते  ॥ ल्भ्_१,४।३४ ॥  
तत्रावेशावतारास् तु ज्ञेयाः पूर्वोक्त-रीतितः ।  
यथा कुमार-देवर्षि-वेणाङ्ग-प्रभावादयः  ॥ ल्भ्_१,४।३५ ॥  
  
यथा पाद्मे -  
आविष्टोऽभूत् कुमारेषु नारदे च हरिर् विभुः  ॥ ल्भ्_१,४।३६ ॥  
  
यथा तत्रैव --  
आविवेश पृथुं देवः शङ्खी चक्री चतुर्भुजः  ॥ ल्भ्_१,४।३७ ॥  
  
आविष्टो भार्गवे चाभूद् इति तत्रैव कीर्तितम्  ॥ ल्भ्_१,४।३८ ॥  
  
तथा हि -  
एतत् ते कथितं देवि जामदग्नेर् महात्मनः ।  
शक्त्यावेशावतारस्य चरितं शार्ङ्गिणः प्रभोः  ॥ ल्भ्_१,४।३९ ॥  
इति ।  
  
आवेशत्वं कल्किनोऽपि विष्णुधर्मे विलोक्यते  ॥ ल्भ्_१,४।४० ॥  
  
यथा -  
प्रत्यक्ष-रूप-धृग्-देवो दृश्यते न कलौ हरिः ।  
कृतादिष्व् इव तेनैव त्रि-युगः परिपठ्यते  ॥ ल्भ्_१,४।४१ ॥  
कलेर् अन्ते च सम्प्राप्ते कल्किनं ब्रह्म-वादिनम् ।  
अनुप्रविश्य कुरुते वासुदेवो जगत्स्थितिम्  ॥ ल्भ्_१,४।४२ ॥  
पूर्वोत्पन्नेष् भूतेषु तेषु तेषु कलौ प्रभुः ।  
कृत्वा प्रवेशं कुरुते यद् अभिप्रेतम् आत्मनः  ॥ ल्भ्_१,४।४३ ॥  
इति ।  
  
अतोऽमीष्वतारत्वं परं स्याद् औपचारिकम्  ॥ ल्भ्_१,४।४४ ॥  
  
अथ प्राभव-वैभवाः ।  
  
हरि-स्वरूप-रूपा ये परावस्थेभ्य उनकाः ।  
शक्तीनां तारतम्येन क्रमात् ते तत्-तद्-आख्यकाः  ॥ ल्भ्_१,४।४५ ॥  
प्राभवाश् च द्विधा तत्र दृश्यन्ते शास्त्र-चक्षुषा ।  
एके नातिचिर-व्यक्ता नातिविस्तृत-कीर्तयः ।  
ते मोहिनी च हंसश् च शुक्लाद्याश् च युगानुगाः  ॥ ल्भ्_१,४।४६ ॥  
अपरे शास्त्र-कर्तारः प्रायः स्युर् मुनि-चेष्टिताः ।  
धन्वन्तर्य्-ऋषभौ व्यासो दत्तश् च कपिलश् च ते  ॥ ल्भ्_१,४।४७ ॥  
अथ स्युर् वैभवावस्थास् ते च कूर्मो ऋषाधिपः ।  
नारायणो नर-सखः श्री-वराह्-हयाननौ  ॥ ल्भ्_१,४।४८ ॥  
पृश्नि-गर्भः प्रलम्बघ्नो यज्ञाद्याश् च चतुर्दश ।  
इत्य् अमी वैभवावस्था एकविंशतिर् ईरिताः  ॥ ल्भ्_१,४।४९ ॥  
ते क्रोड-हयग्रीवौ नव-व्यूहान्तरोदितौ ।  
मन्वन्तरावतारेषु चत्वारः प्रवरास् तथा  ॥ ल्भ्_१,४।५० ॥  
ते तु श्री-हरि-वैकुण्ठौ तथैवाजित-वामनौ ।  
षड् अमी वैभवावस्थाः परावस्थोपमा मताः  ॥ ल्भ्_१,४।५१ ॥  
केषाञ्चिद् एषां स्थानानि लिख्यन्ते शास्त्र-दृष्टितः ।  
यत्र तत्र विराजन्ते यानि ब्रह्माण्ड-मध्यतः ।  
विष्णुधर्मोत्तरादीनां वाक्यं तत्र प्रमाण्यते  ॥ ल्भ्_१,४।५२ ॥  
  
विष्णुधर्मोत्तरे -  
तयोपरिष्टाद् अपरस् तावान् एव प्रमाणतः ।   
महातलेति विख्यातो रक्त-भौमश् च पञ्चमः ॥  
सरोवरं भवेत् तत्र योजनानां दशायुतम् ।  
स्वयं च तत्र वसति कूर्म-रूप-धरो हरिः  ॥ ल्भ्_१,४।५३ ॥  
तयोपरिष्टाद् अपरस् तावान् एव प्रमाणतः ।  
तत्रास्ते सरसी दिव्या योजनानां शता̆-त्रयम् ।  
तस्यां स वसते देवो मत्स्य-रूप-धरो हरिः  ॥ ल्भ्_१,४।५४ ॥  
नारायणो नरसखो वसते वदरीपदे  ॥ ल्भ्_१,४।५५ ॥  
नृ-वराहस्य वसतिर् महर्-लोके प्रकीर्तिता ।  
योजनानां प्रमाणेन अयुतानां शत-त्रयम्  ॥ ल्भ्_१,४।५६ ॥  
अयुतानि च पञ्चाशत् शेष-स्थानं मनोहरम्  ॥ ल्भ्_१,४।५७ ॥  
स एव लोको वाराहः कथितस् तु स्वयं प्रभः ।  
लोकोऽयम् अण्ड-संलग्नः सर्वाधस्तान् मनोहरः ।  
वराह-रूपो भगवान् श्वेतरूपधरोऽवसत्  ॥ ल्भ्_१,४।५८ ॥  
तयोपरिष्टाद् अपरस् तावान् एव प्रमाणतः ।  
पीत-भौमश् चतुर्थस् तु गभस्ति-तल-सञ्ज्ञकः ।  
तत्रास्ते भगवान् विष्णुर् देवो हयशिरोधरः ।  
शशाङ्क-शत-सङ्काशः शातकुम्भ-विभूषणः  ॥ ल्भ्_१,४।५९ ॥  
पृश्निगर्भस्य वसतिर् ब्रह्मणो भुवनोपरि  ॥ ल्भ्_१,४।६० ॥  
वासस् तत्र प्रलम्बारेर् यत्रैवाघरिपोर् भवेत्  ॥ ल्भ्_१,४।६१ ॥  
एतस्यैवांश-भूतोऽयं पाताले वसति स्वयम् ।  
नित्यं ताल-ध्वजो वाग्मी वनमाला-विभूषितः ॥  
धारयन् शिरसा नित्यं रत्न-चित्रां फणावलीम् ।  
लाङ्गली मुषली कड्गी नीलाम्बर-विभूषितः  ॥ ल्भ्_१,४।६२ ॥  
ब्रह्म-लोकोपरिष्टाच् च हरेर् लोको विराजते  ॥ ल्भ्_१,४।६३ ॥  
स्वर्-लोके वसतिर् विष्णोर् वैकुण्ठस्य महात्मनः ।  
तथा वैकुण्ठ-लोके च स्वयम् आविष्कृतो हि यः  ॥ ल्भ्_१,४।६४ ॥  
अजितस्य निवासस् तु ध्रुव-लोके समर्थितः ।  
भुवर्-लोके तु वसतिर् वामनस्य महात्मनः  ॥ ल्भ्_१,४।६५ ॥  
त्रिविक्रमस्य वसतिस् तपो-लोके प्रकीर्तिता ।  
तथास्य ब्रह्म-लोक-स्थो दिव्यो नारायणाश्रयः ।  
ब्रह्म-लोकोपरिष्टाच् च निवासोऽनेन निर्मितः  ॥ ल्भ्_१,४।६६ ॥  
  
हरि-वंशे सुरेन्द्रेण कह्तितो यः सुरर्षये  ॥ ल्भ्_१,४।६७ ॥  
  
तथा हि हरिवंशे (२।७०।३७) -  
इदं भुङ्क्त्वा महीयं तु भगवन् विष्णुना कृतम् ।  
उपर्य् उपरि लोकानां अधिकं भुवनं मुने  ॥ ल्भ्_१,४।६८ ॥  
इति ॥  
  
सर्वेषाम् अवताराणां पर-व्योम्नि चकासति ।  
निवासाः परमाश्चर्या इति शास्त्रे निरूप्यते  ॥ ल्भ्_१,४।६९ ॥  
  
तथा हि पाद्मे -  
वैकुण्ठ-भुवने नित्ये निवसन्ति महोज्ज्वलाः ।  
अवताराः सदा तत्र मत्स्य-कूर्मादयोऽखिलाः  ॥ ल्भ्_१,४।७० ॥  
  
इति अवतार-तत्-स्थान-निरूपणम् ।  
  
  
पञ्चमः परिच्छेदः  
परावस्था-निरूपणम्  
  
अथ कृष्णो नर-भ्रातुर् अवतार इति  क्वचित् ।  
उपेन्द्रस्येति च क्वापि भ्रातासौ नातिकोविदाम्  ॥ ल्भ्_१,५।१ ॥  
  
यथा स्कान्दे -   
धर्म-पुत्रो हरेर् अंशौ नर-नारायणाभिधौ ।  
चन्द्र-वंशम् अनु प्राप्य जातौ कृष्णार्जुनाव् उभौ  ॥ ल्भ्_१,५।२ ॥  
  
श्री-चतुर्थे च (४।१।५९) -   
ताव् इमौ वै भगवतो हरेर् अंशाव् इहागतौ ।  
भार-व्ययाय च भुवः कृष्णौ यदु-कुरूद्वहौ  ॥ ल्भ्_१,५।३ ॥  
  
एतद्-उपोद्बोधकं श्री-दशमे (१०।६९।१६) --  
सम्पूज्य देवर्षि-वर्यम् ऋषिः पुराणो  
नारायणो नर-सखो विधिनोदितेन ।  
वाण्याभिभाष्य मितयामृतम् इष्टया तं  
प्राह प्रभो भगवते करवाम हे किम्  ॥ ल्भ्_१,५।४ ॥  
  
उपेन्द्रावतारत्वं च यथा हरिवंशे शक्र-वचने (२।७०।३४) -  
ऐन्द्रं वैष्णवम् अस्यैव मुने भागम् अहं ददौ ।  
यवीयांसम् अहं प्रेम्ना कृष्णं प्रश्यामि नारद  ॥ ल्भ्_१,५।५  ॥  
इति ।  
  
तद् एतद् उभयत्वं न भवेत् कृष्णे विरोधतः ।  
अंशत्वं हि तयोर् उक्तं परावस्थत्वम् अस्य तु  ॥ ल्भ्_१,५।६ ॥  
नर-भ्रातुर् इहांशत्वं एते चांशेति वक्ष्यते ।  
उपेन्द्रस्य तथात्वं च हरिवंशेऽपि दृश्यते  ॥ ल्भ्_१,५।७ ॥  
  
तथा हि देवर्षि-वचनम् (२।७१।२१-२३) -  
अदित्या तपसा विष्णुर् महात्माराधितः पुरा ।  
वरेण च्छन्दिता तेन परितुष्टेन चादितिः ।  
तयोक्तस् त्वादृशं पुत्रम् इच्छामीति सुरोत्तम  ॥ ल्भ्_१,५।८ ॥  
तेनोक्तं भुवने नास्ति मत्-समः पुरुषोऽपरः ।  
अंशेन तु भविष्यामि पुत्रः खल्व् अहम् एव ते  ॥ ल्भ्_१,५।९ ॥  
इति ।  
  
अथ कृष्णे परावस्थ-भावोऽग्रे वक्ष्यते स्फुटम् ।  
परावस्थश् च् अ सम्पूर्णावस्थः शास्त्रे प्रकीर्तितः ॥  
तस्माद्-अंशत्वम् एवास्य विरुद्धं स्फुटम् ईक्षते  ॥ ल्भ्_१,५।१० ॥  
अर्थगत्यन्तरं तेषां वचनानां च दृश्यते  ॥ ल्भ्_१,५।११ ॥  
  
तत्र धर्म-पुत्राव् इत्य् आदौ कारिका -  
नर-नारायणौ प्राप्येत्य् आत्म-सात्कृत्य तौ स्वयम् ।  
कृष्णार्जुनौ चन्द्र-वंशम् अनु प्रकटतां गतौ  ॥ ल्भ्_१,५।१२ ॥  
  
ताव् इमाव् इत्य् आदि कारिका -  
कर्तारौ तौ हरेर् अंशौ नर-नारायणाव् इह ।  
द्वापरान्ते कर्म-भूतौ आयातौ कृष्ण-फाल्गुनौ  ॥ ल्भ्_१,५।१३ ॥  
  
सम्पूज्येत्य् आदौ कारिकाः -  
सर्वादाव् उपदेष्टृत्वाद् यः पुराणर्षिर् उच्यते ।  
नाराणां पुरुषाणां यस् त्रयाणाम् आश्रयः स तु ॥  
नरेष् मर्त्य-लोकेषु सहचारी भवन् स्वयम् ।  
तद्-धर्मम् अनुकृत्यात्र पूजयामास तं मुनिम् ॥  
नारायणाख्येनांशेन कृष्णो यद्यपि तद्-गुरुः ।  
नारदं पूजयामास तथापि क्षत्र-लीलया  ॥ ल्भ्_१,५।१४ ॥  
  
ऐन्द्रम् इत्य् आदौ कारिका -  
इन्द्रस् तु नातिकौविद्यान्मत्सराच् चोक्तवान् इदम् ।  
तस्मात् कृष्णस्य नो तत्-तद्-रूपत्वं घटते क्वचित्  ॥ ल्भ्_१,५।१५ ॥  
  
अथ परावरस्थाः । यथा पाद्मे -  
नृसिंह-राम-कृष्णेषु षाड्गुण्यं परिपूरितम् ।  
परावस्थास् तु ते तस्य दीपाद्-उत्पन्न-दीपवत्  ॥ ल्भ्_१,५।१६ ॥  
  
तत्र श्री-नृसिंहः (ड़्रोम् भावार्थ-दीपिका १।१।१, १०।८७।१) -  
प्रह्लाद-हृदयाह्लादं भक्ताविद्या-विदारणम् ।  
शरद्-इन्दु-रुचिं वन्दे पारीन्द्र-वदनं हरिम्  ॥ ल्भ्_१,५।१७ ॥  
वागीशा यस्य वदने लक्ष्मीर् यस्य च वक्षसि ।  
यस्यास्ते हृदये संवित् तं नृसिंहम् अहं भजे  ॥ ल्भ्_१,५।१८ ॥  
गम्भीर-गर्जितारम्भ-स्तम्भिताम्भोज-सम्भवः ।  
संरम्भः स्तम्भ-पुत्रस्य मुनिनोज्जृम्भितो नृपे  ॥ ल्भ्_१,५।१९ ॥  
यथा श्री-सप्तमे (७।८।३२-३३) --  
सटावधूता जलदाः परापतन्  
ग्रहाश् च तद्-दृष्टि-विमुष्ट-रोचिषः ।  
अम्भोधयः श्वास-हता विचुक्षुभुर्  
निर्ह्राद-भीता दिगिभा विचुक्रुशुः  ॥ ल्भ्_१,५।२० ॥  
  
द्यौस् तत्-सटोत्क्षिप्त-विमान-सङ्कुला  
प्रोत्सर्पत क्ष्मा च पदाभिपीडिता ।  
शैलाः समुत्पेतुर् अमुष्य रंहसा  
तत्-तेजसा खं ककुभो न रेजिरे  ॥ ल्भ्_१,५।२१ ॥  
इति ।  
  
उग्रोऽप्य् अनुग्र एवायं स्वभक्तानां नृकेशरी ।  
केशरीव स्वपोतानाम् अन्येषाम् उग्र-विग्रहः  ॥ ल्भ्_१,५।२२ ॥  
[*ड़्रोम् श्रीधर स्वामीऽस् चोम्मेन्तर्य् तो ७।९।१।]  
  
अस्य श्री-दिव्य-सिंहस्य पर्मानन्द-तुन्दिलः ।  
श्रीमन्-नृसिंहतापन्यां महिमा प्रकटीकृतः  ॥ ल्भ्_१,५।२३ ॥  
नृसिंहस्य भवेद् वासो जन-लोके महात्मनः ।  
सर्वोपरिष्टाच् च तथा विष्णुलोके प्रकीर्तितः  ॥ ल्भ्_१,५।२४ ॥  
  
श्री-राघवेन्द्रः -  
पूर्वतोऽप्य् एष निःशेष-माधुर्यामृत-चन्द्रमाः ।  
भाति सद्-गुण-सङ्घेन तुङ्गः श्री-रघु-पुङ्गवः  ॥ ल्भ्_१,५।२५ ॥  
  
पाद्मे -  
वन्दामहे महेशानं हर-कोदण्ड-खण्डनम् ।  
जानकी-हृदयानन्द-चन्दनं रघुनन्दनम्  ॥ ल्भ्_१,५।२६ ॥  
  
अस्य जन्मोत्सवं ब्रूते श्री-रामार्चन-चन्द्रिका  ॥ ल्भ्_१,५।२७ ॥  
उच्चस्थे ग्रह-पञ्चके सुर-गुरौ सेन्दौ नवम्यां तिथौ  
लग्ने कर्कटके पुनर् वसुमते मेघं गते पूषणि ।  
निर्दग्धुं निखिलाः पलाश-समिधो मेध्यादयोध्यारणेर्  
आविर्भूतम् अभूद् अपूर्व-विभवं यत् किञ्चिद् एकं महः  ॥ ल्भ्_१,५।२८ ॥  
  
एकादशे (११।५।३४) --  
त्यक्त्वा सु-दुस्त्यज-सुरेप्सित-राज्य-लक्ष्मीं  
धर्मिष्ठ आर्य-वचसा यद् अगाद् अरण्यम् ।  
माया-मृगं दयितयेप्सितम् अन्वधावद्  
वन्दे महा-पुरुष ते चरणारविन्दम्  ॥ ल्भ्_१,५।२९ ॥  
  
श्री-नवमे (९।११।२०-२१) -  
नेदं यशो रघुपतेः सुर-याच्ञयात्त-  
लीला-तनोर् अधिक-साम्य-विमुक्त-धाम्नः ।  
रक्षो-वधो जलधि-बन्धनम् अस्त्र-पूगैः  
किं तस्य शत्रु-हनने कपयः सहायाः  ॥ ल्भ्_१,५।३० ॥  
  
यस्यामलं नृप-सदःसु यशो ऽधुनापि  
गायन्त्य् अघ-घ्नम् ऋषयो दिग्-इभेन्द्र-पट्टम्  
तं नाकपाल-वसुपाल-किरीट-जुष्ट-  
पादाम्बुजं रघुपतिं शरणं प्रपद्ये  ॥ ल्भ्_१,५।३१ ॥  
इति ।  
  
अत्र कारिका --  
आत्ता प्रकटिता लीलातनुर्लीलामयी तनुः ।  
येन तस्येति साम्येति स्वार्थे ष्यञ् प्रत्ययो मतः ॥  
धाम-स्वरूपं विज्ञेयम् अधिकेन समेन च ।  
विमुक्तं धाम यस्येति माहात्म्यं सर्वतोऽधिकम् ।  
यस्याधिकः समश् चात्र क्वापि नास्तीति निश्चयः  ॥ ल्भ्_१,५।३२ ॥  
नाक-पाला महेन्द्राद्या वसुपा वसुधाधिपाः  ॥ ल्भ्_१,५।३३ ॥  
वासुदेवादि-रूपाणाम् अवताराः प्रकीर्तिताः ।  
विष्णु-धर्मोत्तरे राम-लक्ष्मणाद्याः क्रमादमी  ॥ ल्भ्_१,५।३४ ॥  
पाद्मे तु रामो भगवान् नारायण इतीरितः ।  
शेषश् चक्रं च शङ्खश् च क्रमात् स्युर् लक्ष्मणादयः  ॥ ल्भ्_१,५।३५ ॥  
मध्य-देश-स्थितायोध्या-पुरे ऽस्य वसतिः स्मृता ।  
महा-वैकुण्ठलोके च राघवेद्रस्य कीर्तिता  ॥ ल्भ्_१,५।३६ ॥  
  
श्री-कृष्णः । बिल्वमङ्गले -  
सन्त्व् अवतारा बहवः पुष्कर-नाभस्य सर्वतोभद्राः ।  
कृष्णाद् अन्यः को वा लतास्व् अपि प्रेमदो भवति  ॥ ल्भ्_१,५।३७ ॥  
  
परमैश्वर्य-माधुर्य-पीयूषापूर्व-वारिधिः ।  
देवकी-नन्दनस् त्व् एष पुरः परिचरिष्यते  ॥ ल्भ्_१,५।३८ ॥  
यस्य वासः पुराणादौ ख्यातः स्थान-चतुष्टये ।  
व्रजे मधुपुरे द्वार-वत्यां गोलोक एव च  ॥ ल्भ्_१,५।३९ ॥  
ननु सिंहास्य-रामाभ्यां साम्यम् अस्यागतं स्फुटम् ।  
इति विष्णुपुराणीय-प्रक्रियात्र विलोक्यते  ॥ ल्भ्_१,५।४० ॥  
  
तत्र मैत्रेय-प्रश्नः चतुर्थेऽंशे (४।१५।१-२)  
हिरण्यकशिपुत्वे च रावणत्वे च विष्णुना ।  
अवाप निहतो भोगान् अप्राप्यान् अमरैर् अपि  ॥ ल्भ्_१,५।४१ ॥  
नालभत् तत्र चैवेह सायुज्यं स कथं पुनः ।  
सम्प्राप्तः शिशुपालत्वे सायुज्यं शाश्वते हरौ  ॥ ल्भ्_१,५।४२ ॥  
  
श्री-पराशरोत्तरम् (४।१५।४-१७) -  
दैत्येश्वरस्य वधायाखिल-लोकोत्पत्ति-स्थिति-विनाश-कारिणा पूर्वं तनु-ग्रहणं  
कुर्वता नृसिंह-रूपम् आविष्कृतम् ॥ तत्र च हिरण्यकशिपोर् विष्णुर् अयम् इत्य् एतन्  
न मनस्य् अभूत् ॥ निरतिशय-पुण्य-समुद्भूतम् एतत् सत्त्व-जातम् इति ।  
रज-उद्रेक-प्रेरितैकाग्र-मतिस् तद्-भावनायोगात् ततोऽवाप्त-वध-हैतुकीं  
निरतिशयाम् एवाखिल-त्रैलोक्याधिक्य-धारिणीं दशाननत्वे भोग-सम्पदम्  
अवाप  ॥ ल्भ्_१,५।४३ ॥  
  
न तु स तस्मिन्न् अनादि-निधने पर-ब्रह्म-भूते भगवत्य् अनालम्बिनि कृते  
मनसस् तल्-लयम् अवाप  ॥ ल्भ्_१,५।४४ ॥  
  
एवं दशाननत्वेऽप्य् अनङ्ग-पराधीनतया जानकी-समासक्त-चेतसा भगवता  
दाशरथि-रूप-धारिणा हतस्य तद्-रूप-दर्शनम् एवासीत् नायम् अच्युत इत्य् आसक्तिर्  
विपद्यतोऽन्तः-करणे मानुष-बुद्धिर् एव केवलम् अस्याभूत् । पुनर् अप्य्  
अचुतविनिपात-मात्र-फलम् अखिलभूमण्डल-श्लाघ्य-चेदि-राज-कुले जन्म  
अव्याहतैश्वर्यं शिशुपालत्वेऽप्य् अवाप  ॥ ल्भ्_१,५।४५ ॥  
  
तत्र त्व् अखिलानाम् एव स भगवन्-नाम्नां त्वङ्कार-कारणम् अभवत् । ततश् च  
तत्-काल-कृतानां तेषाम् अशेषाणाम् एवाच्युत-नाम्नाम् अनवरतम् अनेक-जन्मसु  
वर्धित-विद्वेषानुबन्धि-चित्तो विनिन्दन-सन्तर्जनादिषूच्चारणम् अकरोत् । तच् च  
रूपम् उत्फुल्ल-पद्म-दलामलाक्षमत्य्-उज्ज्वल-पीत-वस्त्र-धार्य्  
अमल-किरीट-केयूर-हार-कटकादि-शोभितम्  
उदार-चतुर्-बाहु-शङ्ख-चक्र-गदाधरम् अतिप्ररूढ-वैरानुभावाद्  
अटन-भोजन-स्नानासन-शयनादिष्व् अशेषावस्थान्तरेषु नान्यअत्रोपययाव् अस्य  
चेतसः  ॥ ल्भ्_१,५।४६ ॥  
  
ततस् तम् एवाक्रोशेषूच्चारयंस् तम् एव हृदयेन धारयन्न् आत्म-वधाय  
यावद्-भगवद्-धस्त-चक्रांशु-मालोज्ज्वलम् अक्षय-तेजः-स्वरूपं  
ब्रह्म-भूतम् अपगत-द्वेषादि-दोषं भगवन्तम् अद्राक्षीत्  ॥ ल्भ्_१,५।४७ ॥  
  
तावच् च भगवच्-चक्रेणाशु व्यापादितस् तत्-स्मरण-दग्धाखिलाघ-सञ्चयो  
भगवतान्तम् उपनीतस् तस्मिन्न् एव लयम् उपययौ  ॥ ल्भ्_१,५।४८ ॥  
एतत् तवाखिलं मयाभिहितम् । अयं हि भगवान् कीर्तितश् च संस्मृतश् च  
द्वेषानुबन्धेनापि अखिल-सुरासुरादि-दुर्लभं फलं प्रयच्छति किम् उत  
सम्यग्-भक्तिमताम् इति  ॥ ल्भ्_१,५।४९ ॥  
  
नोक्तं पराशरेणात्र स्थितौ तौ पार्षदाव् इति ।  
किन्तूभयोस् तयोर् आसीज् जन्म-त्रयम् इतीरितम्  ॥ ल्भ्_१,५।५० ॥  
अतः सर्वेषु कल्पेषु न तौ पार्षद-जौ मतौ ।  
अन्यथा न तयोः पातः प्रति-कल्पं समञ्जसः  ॥ ल्भ्_१,५।५१ ॥  
पराशरेण यद् गद्यं मैत्रेयायोत्तरीकृतम् ।  
श्लोकीकृत्य तद् एवेदं सङ्क्षेपेण विलिख्यते  ॥ ल्भ्_१,५।५२ ॥  
नृसिंह-रूपं हरिणा यद् आविष्कृतम् अद्भुतम् ।  
हिरण्यकशिपोर् अस्मिन् विष्णु-बुद्धिर् न निश्चिता  ॥ ल्भ्_१,५।५३ ॥  
किन्त्व् एष पुण्य-सम्पन्नः कोऽपीति कृत-निश्चयः ।  
रज-उद्रिक्तता-नुन्न-मतिस् तद्-भाव-योगतः   ॥ ल्भ्_१,५।५४ ॥  
ततोऽवाप्त विनाशैक-हेतुकाम् अखिलोत्तमाम् ।  
अवाप भोग-सम्पत्तिं रावणत्वे सुदुर्लभाम्  ॥ ल्भ्_१,५।५५ ॥  
विष्णुत्वान् निश्चयान् नातिद्वेषान् नावेश-सन्ततिः ।  
तां विना च भवेत् द्वेषो नरकायैव वेणवत्  ॥ ल्भ्_१,५।५६ ॥  
किन्त्व् अस्य सम्पत्-सम्प्राप्तिस् तत्-करेण मृतेः परम् ।  
एवम् आहैव-शब्देन तत्-साद्गुण्यम् अनुस्मरन्  ॥ ल्भ्_१,५।५७ ॥  
आवेशाभावतो दोषानाशाच् छुद्धम् अपश्यतः ।  
प्रकटेऽपि पर-ब्रह्म-रूपे तत्रास्य नो लयः  ॥ ल्भ्_१,५।५८ ॥  
रावणत्वे महाकाम-पराधीनीकृतात्मनः ।  
तद्वन् मनुष्य-धीर् अस्य श्री-रामेऽभून् मृताव् अपि  ॥ ल्भ्_१,५।५९ ॥  
अतोऽसौ चेदिराजत्वे पुनर् आपोत्तमां श्रियम्  ॥ ल्भ्_१,५।६० ॥  
तत्र कृष्णे समस्तानाम् एव नाम्नां रमापतेः ।  
कारणानि प्रवृत्तेस् तु निमित्तान्य् अभवंस् तदा  ॥ ल्भ्_१,५।६१ ॥  
तेन निश्चित्य तं विष्णुं स्वस्य द्विर्-मरणं यतः ।  
अतिद्वेषान् महावेशात् तानि नामानि सर्वशः ।  
जजल्प सततं शश्वन् निन्दा-सन्तर्जनादिषु  ॥ ल्भ्_१,५।६२ ॥  
रूपं च तादृशं दृष्ट्वा विष्णुर् एवेति निश्चयात् ।  
नामवत् तच् च सर्वत्र सर्वदा चैव संस्मरन् ॥  
दग्ध-तद्-द्वेषजाघौधः क्षिप्ते चक्रे च तद्-रुचा ।  
अपेत-दैत्य-भावोऽन्ते तथा संस्कृत-दृष्टिकः ।  
तदा तूज्ज्वलम् अद्राक्षीत् परं ब्रह्म नराकृति  ॥ ल्भ्_१,५।६३ ॥  
तदैव चक्र-घातेन दैत्य-देहे विनाशिते ।  
तद् एव ब्रह्म परमम् अनुलीनत्वम् आययौ  ॥ ल्भ्_१,५।६४ ॥  
इत्य् उक्त्वाप्य् अत्र बक्यादेर् मोक्षम् अप्य् अर्भ-लीलया ।  
अमोक्षं कालनेम्यादेर् अन्यत्रापीश-चेष्टया ।  
मुनिः स्मृत्वा पुनः प्राख्यत् अयं हि भगवान् इति  ॥ ल्भ्_१,५।६५ ॥  
[विप् ४।१५।१७]  
हि प्रसिद्धम् अयं कृष्णो भगवान् स्वयम् एव यत् ।  
प्रीणतां द्विषतां चातश् चेतांस्य् आकर्षति द्रुतम् ।  
तस्मात् कीर्तित इत्य् आदि माहात्म्यम् चित्रम् अत्र न  ॥ ल्भ्_१,५।६६ ॥  
इति विज्ञाय गद्यानां हार्दं सौहार्दतः स्फुञम् ।  
तस्मात् स एव कैमुत्याद् भजनीयतयेष्यते  ॥ ल्भ्_१,५।६७ ॥  
अथाखिलानां नाम्नां च प्रवृत्तौ कारणं शृणु  ॥ ल्भ्_१,५।६८ ॥  
लक्ष्मीश-नामान्य् एवात्र प्रवृत्तेर् हेतु-साम्यतः ।  
तथैव हेतुभेदाच् च वर्तन्ते यदु-पुङ्गवे  ॥ ल्भ्_१,५।६९ ॥  
दैत्यारिः पुण्डरीकाक्षः शार्ङ्गी गरुड-वाहनः ।  
पीताम्बरश् चक्र-पाणिः श्रीवत्साङ्कश् चतुर्भुजः ।  
इत्य् आदीन्य् अत्र नामानि प्रवृत्तेर् हेतु-साम्यतः  ॥ ल्भ्_१,५।७० ॥  
वसुदेवस्य पुत्रत्वात् वासुदेवो निगद्यते ।  
मधु-वंशे यतो जातः कथ्यते माधवस् ततः  ॥ ल्भ्_१,५।७१ ॥  
श्री-हरि-वंशेऽपि (२।७।३६)[* अच्चोर्दिन्ग् तो थे च्रितिचल् एदितिओन्, थिस् इस् ५१।३६ ओर् वेर्से ३४७३।  
थे ग्म् एदितिओन् क़ुओतेस् इत् अस् ६३।३६।] -  
स च तेनैव नाम्नात्र कृष्णो वै दाम-बन्धनात् ।  
गोष्ठे दामोदर इति गोपीभिः परिगीयते  ॥ ल्भ्_१,५।७२ ॥  
  
तत्रैव (१५८।३०-३२)[* अल्तेर्नतिवे नुम्बेरिन्ग् गिवेन् इन् कृष्णस् ५७ इस् १०१।३०-३२। इ हवेन्ऽत्  
येत् बेएन् अब्ले तो ड़िन्द् थेसे वेर्सेस् इन् थे च्रितिचल् ओर् गित प्रेस्स् एदितिओन्स्।] -  
अधोऽनेन शयानेन शकटान्तर-चारिणा ।  
राक्षसी निहता रौद्री शकुनी-वेश-धारिणी ॥  
पूतना-नाम सा घोरा महाकाया महाबला ।  
विष-दिग्धं स्तनं क्षुद्रा प्रयच्छन्ती जनार्दने  ॥ ल्भ्_१,५।७३ ॥  
ददृशुर् निहतां तत्र राक्षसीं वन-गोचराः ।  
पुनर् जातोऽयम् इत्य् आहुर् उक्तस् तस्माद् अधोक्षजः ॥  
इति  ॥ ल्भ्_१,५।७४ ॥  
  
एषोऽधः शकटस्याक्षे पुनर् जात इवेत्य् अतः ।  
अधोक्षज इति प्राहुर् इति टीका कृतोदितम्  ॥ ल्भ्_१,५।७५ ॥  
  
तत्रैव (२।९।४५)[* अल्तेर्नतिवे नुम्बेरिन्ग्स् ह्व् ६२।४३ ओर् ४००५।] --  
अहं किलेन्द्रो देवानां त्वं गवाम् इन्द्रतां गतः ।  
गोविन्द इति लोकास् त्वां गास्यन्ति भुवि शाश्वतम्  ॥ ल्भ्_१,५।७६ ॥  
  
तत्रैव (२।९।४६) -  
ममोपरि यथेन्द्रत्वं स्थापितो गोभिर् ईश्वरः ।  
उपेन्द्र इति कृष्ण त्वां गास्यन्ति दिवि देवताः  ॥ ल्भ्_१,५।७७ ॥  
  
श्री-विष्णु-पुराणे (५।१६।२३) -   
यस्मात् त्वयैव दुष्टात्मा हतः केशी जनार्दन ।  
तस्मात् केशव-नाम्ना त्वं लोके ज्ञेयो भविष्यसि  ॥ ल्भ्_१,५।७८ ॥  
इति ।   
  
इत्य् आदिन्य् अत्र नामानि प्रवृत्तेर् हेतु-भेदतः ।  
एषां प्रवृत्तेर् हेतुत्वम् अन्यद् एव रमापतौ  ॥ ल्भ्_१,५।७९ ॥  
किं चासुराणां द्विषतां कृष्णम् अप्राप्य नान्यतः ।  
कुतोऽपि मुक्तिर् इत्य् आख्याद् एव-कार-द्वयेन सः  ॥ ल्भ्_१,५।८० ॥  
तथा हि श्री-गीतायां (१६।१९-२०)  
तान् अहं द्विषतः क्रूरान् संसारेषु नराधमान् ।  
क्षिपाम्य् अजस्रम् अशुभान् आसुरीष्व् एव योनिषु  ॥ ल्भ्_१,५।८१ ॥  
आसुरीं योनिम् आपन्ना मूढा जन्मनि जन्मनि ।  
माम् अप्राप्यैव कौन्तेय ततो यान्त्य् अधमां गतिम्  ॥ ल्भ्_१,५।८२ ॥  
इति ।  
  
मां कृष्ण-रूपिणं यावन् नाप्नुवन्ति मम द्विषः ।  
तावद् एवाधमं योनिं प्राप्नुवन्तीति हि स्फुटम्  ॥ ल्भ्_१,५।८३  ॥  
तस्मात् त्रयाणाम् एवायं श्रेष्ठ इत्य् अत्र विस्मयः ।  
को वा स्यात् न तथा यस्मात् स्वभावोऽन्यत्र दृश्यते  ॥ ल्भ्_१,५।८४ ॥  
अतो मन्वक्षर-मनोः कल्पे स्वायम्भुवागमे ।  
पूज्यन्तेऽस्यावृतित्वेन राम-सिंहाननादयः  ॥ ल्भ्_१,५।८५ ॥  
नन्व् इदं श्रूयते शास्त्रे महा-वाराह-वाक्यतः ।  
  
सर्वे नित्याः शाश्वताश् च दहास् तस्य परात्मनः ।  
हानोपादान-रहिता नैव प्रकृतिजाः क्वचित् ॥  
परमानन्द-सन्दोहा ज्ञान-मात्राश् च सर्वतः ।  
सर्वे सर्व-गुणैः पूर्णा सर्व-दोष-विवर्जिताः  ॥ ल्भ्_१,५।८६ ॥  
  
किं च नारद-पञ्चरात्रे -   
मणिर् यथा विभागेन नील-पीतादिभिर् युतः ।  
रूप-भेदम् अवाप्नोति ध्यान-भेदात् तथा विभुः  ॥ ल्भ्_१,५।८७ ॥  
इति ।  
  
तस्मात् कथं तारतम्यं तेषां व्याख्यायते ।  
अत्रोच्यते परेश्वत्वात् पूर्णा यद्यपि तेऽखिलाः ।  
तथाप्य् अखिल-शक्तीनां प्राकट्यं तत्र नो भवेत्  ॥ ल्भ्_१,५।८८ ॥  
अंशत्वं नाम शक्तीनां सदाल्पांश-प्रकाशिता ।  
पूर्णत्वं च स्वच्छयैव नाना-शक्ति-प्रकाशिता  ॥ ल्भ्_१,५।८९ ॥  
शक्तिर् ऐश्वर्य-माधुर्य-कृपा-तेजो-मुखा गुणाः ।  
शक्तेर् व्यक्तिस् तथाव्यक्तिस् तारतम्यस्य कारणम्  ॥ ल्भ्_१,५।९० ॥  
शक्तिः समापि पूर्यादि-दाहे दीपाग्नि-पुञ्जयोः ।  
शीताद्य्-आर्ति-क्षयेनाग्नि-पुञ्जाद् एव सुखं भवेत्  ॥ ल्भ्_१,५।९१ ॥  
एवम् एव गुणादीनाम् आविष्कारानुसारतः ।  
भव-ध्वंसेन सौख्यं स्यात् भक्तादीनां यथायथम्  ॥ ल्भ्_१,५।९२ ॥  
एकत्वं च पृथक्त्वं च तथांशत्वम् उतांशिता ।  
तस्मिन्न् एकत्र नायुक्तम् अचिन्त्यानन्त-शक्तितः  ॥ ल्भ्_१,५।९३ ॥  
  
तत्रैकत्वेऽपि पृथक् प्रकाशिता, यथा श्री-दशमे (१०।६९।२)--  
चित्रं बतैतद् एकेन वपुषा युगपत् पृथक् ।  
गृहेषु द्व्य्-अष्ट-साहस्रं स्त्रिय एक उदावहत्  ॥ ल्भ्_१,५।९४  ॥  
  
पृथक्त्वेऽप्य् एकरूपतापत्तिः, यथा पाद्मे -  
स देवो बहुधा भूत्वा निर्गुणः पुरुषोत्तमः ।  
एकीभूय पुनः शेते निर्दोषो हरिर् आदिकृत्  ॥ ल्भ्_१,५।९५  ॥  
इति ।  
  
यथा श्री-दशमे (१०।४०।७) -  
यजन्ति त्व-मयास् त्वां वै बहु-मूर्त्य्-एक-मूर्तिकम्  ॥ ल्भ्_१,५।९६  ॥  
इति ।  
  
कौर्मे च --  
अस्थूलश् चानणुश् चैव स्थूलोऽणुश् चैव सर्वतः ।  
अवर्णः सर्वतः प्रोक्तः श्यामो रक्ताक्त-लोचनः ।  
ऐश्वर्य-योगाद् भगवान् विरुद्धार्थोऽभिधीयते  ॥ ल्भ्_१,५।९७ ॥  
  
तथापि दोषाः परमे नैवाहार्यः कथञ्चन ।  
गुणा विरुद्धा अप्य् एते समाहार्याः समन्ततः  ॥ ल्भ्_१,५।९८ ॥  
  
श्री-षष्ठ-स्कन्धे [६।९।३३-३५] च मिथो विरुद्धाचिन्त्य-शक्तित्वं यथा गद्येषु -  
दुरवबोध इवायं तव विहार-योगो यद् अशरणोऽशरीर इदम्  
अनवेक्षितास्मत्-समवाय आत्मनैवाविक्रियमाणेन स-गुणम् अगुणः सृजसि हरसि  
पासि  ॥ ल्भ्_१,५।९९ ॥  
  
अथ तत्र भवान् किं देव-दत्तवद् इह गुण-विसर्ग-पतितः पारतन्त्र्येण  
स्वकृत-कुशलाकुशलं फलम् उपाददाति । अहो स्विद् आत्माराम उपशम-शीलः  
समञ्जस-दर्शन उपास्ते इति ह वाव न विदामः  ॥ ल्भ्_१,५।१०० ॥  
  
न हि विरोध उभयं भगवत्य् अपरिगणित-गुण-गणे ईश्वरे  
अनवगाह्य-माहात्म्येऽर्वाचीन-विकल्प-वितर्क-विचार-प्रमाणाभास-कुतर्क-श्  
आस्त्र-कलितान्तः-करणाशय-दुरवग्रह-वादिनां विवादानवसरे  
उपरत-समस्त-माया-मये केवल एवात्म-मायाम् अन्तर्धाय को न्व् अर्थो  
दुर्घट इव भवति स्वरूप-द्वयाभावात् सम-विषम-मतीनां मतम् अनुसरसि  
यथा रज्जु-खण्डः सर्पादि-धियाम्  ॥ ल्भ्_१,५।१०१ ॥  
  
विना शरीर-चेष्टत्वं विना भूम्यादि-संश्रयम् ।  
विना सहायांस् ते कर्माविक्रियस्य सुदुर्गमम्  ॥ ल्भ्_१,५।१०२ ॥  
उक्तो गुण-विसर्गेण देवासुर-रणादिकः ।  
तस्मिन् पतित आसक्तः पारतन्त्र्यस् तु तद् भवेत् ।  
यदाश्रितेषु देवेषु पारवश्यं कृपाकृतम्  ॥ ल्भ्_१,५।१०३ ॥  
तेन स्वकृतम् आत्मीय-कृतं शुभ-शुभेतरत् ।  
सुख-दुःखादि-रूपं किं फलं स्वीकुरुते भवान्  ॥ ल्भ्_१,५।१०४ ॥  
आत्मारामतया किंवा तत्रोदास्तेतराम् इति ।  
न विद्मः किन्तु नैवेदं विरुद्धम् उभयं त्वयि  ॥ ल्भ्_१,५।१०५ ॥  
तत्र हेतुर् भगवतीत्य् आदि प्रोक्तं पद-द्वयम् ।  
तथैवेश्वर इत्य् आदि-पदानां पञ्चकं मतम्  ॥ ल्भ्_१,५।१०६ ॥  
भगवत्त्वेन सार्वज्ञं सद्-गुणत्वं तथान्यतः ।  
ब्रह्मत्वं केवलत्वेन लभ्यते तत्र च स्फुटम्  ॥ ल्भ्_१,५।१०७ ॥  
यद्यपि ब्रह्मता-हेतोः सर्वत्र स्यात् तटस्थता ।  
तथाप्य् आदि-गुण-द्वय्या भवेद् भतानुकूलता  ॥ ल्भ्_१,५।१०८ ॥  
नन्व् एकस्य स्वरूपस्य द्वैरूप्यं कथम् एकदा ।  
तत्राह अर्वाचीनेति तादृशानां हि वादिनाम् ।  
विवादस्यानवसरे तस्य तावद् अगोचरे  ॥ ल्भ्_१,५।१०९ ॥  
अतोऽचिन्त्यात्म-शक्तिं तां मध्येकृत्यात्र दुर्घटः ।  
को न्व् अर्थः स्याद् विरुद्धोऽपि तथैवास्या ह्य् अचिन्त्यता ।  
सा च नानाविरुद्धानां कार्याणाम् आश्रयान् मता  ॥ ल्भ्_१,५।११० ॥  
श्रुतेस् तु शब्द-मूलत्वाद् इति च ब्रह्म-सूत्र-कृत् ।  
अचिन्त्याः खलु ये भावा न तांस् तर्केण योजयेत् ।  
इति स्कान्द-वचस् तच् च मण्यादिष्व् अपि दृश्यते  ॥ ल्भ्_१,५।१११ ॥  
तादृशीं च विना शक्तिं न सिध्येत् परमेशता ।  
यतश् चानवगाह्यत्वेनास्य माहात्म्यम् उच्यते  ॥ ल्भ्_१,५।११२ ॥  
अज्ञानम् इन्द्र-जालं वा वीक्ष्यते यत्र कुत्रचित् ।  
अतो न पारमैश्वर्यं तेन तस्य प्रसिध्यति  ॥ ल्भ्_१,५।११३ ॥  
तच् च तस्य न हीत्य् आह स्फुटं चोपरतेत्य् अदः ।  
तथा भगवतीत्य् आदि-पदानां षट्-तयस्य च ।  
भवेत् प्रयोग-तात्पर्यम् अत्र निष्फलम् एव हि  ॥ ल्भ्_१,५।११४ ॥  
तस्मान् न शास्त्र-युक्तिभ्याम् उभयं तद् विरुध्यते ।  
तथाप्य् उच्चावच-धियाम् अनेवं-तत्त्व-वेदिनाम् ।  
मतानुसारतो भासि रज्जूवत् त्वं तथा तथा  ॥ ल्भ्_१,५।११५ ॥  
ननु भोः केवलं ज्ञानं ब्रह्म स्याद् भगवान् पुनः ।  
नानाधर्मेति तत्रापि स्वरूप-द्वय्म् ईक्ष्यते ॥  
इति प्राह स्वरूपेति तत्-स्वरूपस्य नैव हि ।  
कदापि द्वैतम् एकस्य धर्म-द्वयम् इदं ध्रुवम्  ॥ ल्भ्_१,५।११६ ॥  
ततो विरोधस् तच्-छक्ति-विलासानां यद् ईक्ष्यते ।  
तद् एवाचिन्त्यम् ऐश्वर्यं भ्”षणं न तु दूषणम्  ॥ ल्भ्_१,५।११७ ॥  
इयम् एव विरोधोक्तिस् तृतीयेऽपि च दृश्यते ॥  
  
कर्माण्य् अनीहस्य भवो ऽभवस्य ते  
दुर्गाश्रयो ऽथारि-भयात् पलायनम् ।  
कालात्मनो यत् प्रमदा-युताश्रमः  
स्वात्मन्-रतेः खिद्यति धीर् विदाम् इह  ॥ ल्भ्_१,५।११८  ॥  
इति ।  
  
तत् तन् न वास्तवं चेत् स्यात् विद्यां बुद्धि-भ्रमस् तदा ।  
न स्याद् एवेत्य् अचिन्त्यैव शक्तिर् लीलासु कारणम् ॥  
यथा यथा च तस्येच्छा सा व्यनक्ति तथा तथा  ॥ ल्भ्_१,५।११९ ॥  
एवं प्रासङ्गिकं प्रोच्य प्रकृतार्थो निरूप्यते ।  
ननु यः प्रकृति-स्वामी योऽन्तर्यामी च पुरुषः ।  
ताभ्याम् अधिकता नास्य कंसारेर् उपपद्यते  ॥ ल्भ्_१,५।१२० ॥  
  
तथा हि श्री-प्रथमे (१।३।१-५) --  
जगृहे पौरुषं रूपं भगवान् महद्-आदिभिः ।  
सम्भूतं षोडश-कलम् आदौ लोक-सिसृक्षया  ॥ ल्भ्_१,५।१२१ ॥  
यस्याम्भसि शयानस्य योग-निद्रां वितन्वतः ।  
नाभि-ह्रदाम्बुजाद् आसीद् ब्रह्मा विश्व-सृजां पतिः  ॥ ल्भ्_१,५।१२२ ॥  
यस्यावयव-संस्थानैः कल्पितो लोक-विस्तरः ।  
तद् वै भगवतो रूपं विशुद्धं सत्त्वम् ऊर्जितम्  ॥ ल्भ्_१,५।१२३ ॥  
पश्यन्त्य् अदो रूपम् अदभ्र-चक्षुषा  
सहस्र-पादोरु-भुजाननाद्भुतम् ।  
सहस्र-मूर्ध-श्रवणाक्षि-नासिकं  
सहस्र-मौल्य्-अम्बर-कुण्डलोल्लसत्  ॥ ल्भ्_१,५।१२४ ॥  
एतन् नानावताराणां निधानं बीजम् अव्ययम् ।  
यस्यांशांशेन सृज्यन्ते देव-तिर्यङ्-नरादयः  ॥ ल्भ्_१,५।१२५ ॥  
इति ।  
  
अत्र कारिकाः -  
आदौ सर्वावताराग्रे भगवान् पुरुषोत्तमः ।  
महत्-तत्त्वादिभिः कृत्वा भुवनानां सिसृक्षया  ॥ ल्भ्_१,५।१२५ ॥  
पौरुषं पुरुषाकारम् अथवा पुरुषाभिधम् ।  
रूपम् आनन्द-चिन्-मूर्तिं जगृहे प्रादुराचरत्  ॥ ल्भ्_१,५।१२६ ॥  
अर्थः सम्भूत-शब्दस्य सम्यक् सत्यम् इतीरतिः ।  
सम्भूतं युक्तम् इति वा भुवनानां सिसृक्षया ।  
षोडशैव कला यस्मिंस् तत् षोडश-कलं मतम्  ॥ ल्भ्_१,५।१२७ ॥  
ताः षोडश-कलाः प्रोक्ता वैष्णवैः शास्त्र-दर्शनात् ।  
शक्तित्वेन च ता भक्ति-विवेकादिषु सम्मताः  ॥ ल्भ्_१,५।१२८ ॥  
  
श्रीर् भूः कीर्तिर् इला लीला कान्तिर् विद्येति सप्तकम् ।  
विमलाद्या नवेत्य् एता मुख्याः षोडश शक्तयः  ॥ ल्भ्_१,५।१२९ ॥  
इति ।  
  
तद् इदं पौरुषं रूपं त्रिविधं पूर्वम् ईरितम् ।  
तत्र प्रोच्य महत्-स्रष्टृ-रूपम् अण्ड-स्थम् उच्यते  ॥ ल्भ्_१,५।१३० ॥  
यस्याजाण्ड-प्रवेशेन शयानस्य तद् अम्भसि ।  
नाभिह्रदाम्बुजाद् आसीद् इति सुव्यक्तम् एव हि  ॥ ल्भ्_१,५।१३१ ॥  
यस्य नाभि-ह्रदाब्जस्यावयवाः कर्णिकादयः ।  
संस्थानान्य् अत्र विद्या-स-विशेषास् तैस् तु कल्पितः ।  
लोकानां सर्व-जगतां विस्तारो विततिः किल  ॥ ल्भ्_१,५।१३२ ॥  
स शेते येन रूपेण तच् छुद्धं सत्त्वम् ऊर्जितम्  ॥ ल्भ्_१,५।१३३ ॥  
पश्यन्तीत्य्-आदि-पद्येन तद् एवेदं विशिष्यते ।  
एतद्-रूपं तु नानावताराणाम् उदयास्पदम्  ॥ ल्भ्_१,५।१३४ ॥  
  
यथैकादशे (११।४।३) --  
भूतैर् यदा पञ्चभिर् आत्म-सृष्टैः  
पुरं विराजं विरचय्य तस्मिन् ।  
स्वांशेन विष्टः पुरुषाभिधानम्   
अवाप नारायण आदिदेवः  ॥ ल्भ्_१,५।१३५  ॥  
  
अत्र सार्ध-कारिका -  
नारायणोऽत्र परम-व्योमेशानः स आत्मना ।  
पुंस्वरूपेण सृष्टैस् तैर् भूतैः सृष्ट्वा विराट्-तनुम् ।  
विष्टः स्वांशेन तेनैव सम्प्राप्तः पुरुषाभिधाम्  ॥ ल्भ्_१,५।१३६ ॥  
  
प्रस्तुते तु किम् आयातम् इत्य् आशङ्क्य निगद्यते ।  
सोऽस्य गर्भोदशय्यस्य विलासो यश् चतुर्भुजः ।  
शेते प्रविश्य लोकाब्जं विष्ण्व्-आख्यः क्षीर-वारिधौ  ॥ ल्भ्_१,५।१३७ ॥  
अयं च स्थावरान्तानां स्य्रादीनां शरीरिणाम् ।  
हृद्य्-अन्तर्यामितां प्राप्तो नाना-रूप इव स्थितः  ॥ ल्भ्_१,५।१३८ ॥  
तृतीयं सर्व-भूत-स्थम् इति विष्णोर् यद् उच्यते ।  
रूपं सात्वत-तन्त्रे तद्-विलासोऽस्यैव सम्मतः  ॥ ल्भ्_१,५।१३९ ॥  
[* सेए अबोवे १।२।९, क़ुओते ड़्रोम् सात्वत-तन्त्र।]  
अतः क्षीराम्बुधेस् तीरे कृतोपस्थानकः सुरैः ।  
एष एवावतीर्णोऽभूत् कृष्णाख्य इति युज्यते  ॥ ल्भ्_१,५।१४० ॥  
अथात्र पूर्व-पक्षे वः सिद्धान्तः प्रतिपद्यते ।  
यथा श्री-दशमे तेषु सुरेष्व् एवाशरीरगीः  ॥ ल्भ्_१,५।१४१ ॥  
  
वसुदेव-गृहे साक्षाद् भगवान् पुरुषः परः ।  
जनिष्यते तत्-प्रियार्थं सम्भवन्तु सुर-स्त्रियः  ॥ ल्भ्_१,५।१४२  ॥  
इति (भ्प् १०।१।२३)  
  
अत्र कारिकाः -  
पुरुषस्य परत्वेन साक्षाच् च भगवान् इति ।  
एतस्यैव महत्-स्रष्टा सोऽंश इत्य् अभिविश्रुतः  ॥ ल्भ्_१,५।१४३ ॥  
अत्र श्री-स्वामि-पादानाम् अपि सम्मतिर् ईक्ष्यते ।  
यद् अंशभागेनेत्य् अस्य व्याख्यां कुर्वद्भिर् एव तैः ॥  
अंशेन भागो मायाया येनेत्य् अंशोऽस्य पुरुषः ।  
भागो भजनम् इत्य् एवं पूर्णतास्य स्फुटीकृता  ॥ ल्भ्_१,५।१४४ ॥  
किं च तत्रैव देवक्या कृते स्तोत्रे निरूपितम्  ॥ ल्भ्_१,५।१४५ ॥  
  
यथा (१०।८५।३१) --  
यस्यांशांशांश-भागेन    
विश्वोत्पत्ति-लयोदयाः ।  
भवन्ति किल विश्वात्मंस्  
तं त्व् आद्याहं गतिं गता  ॥ ल्भ्_१,५।१४६  ॥  
  
अत्र कारिका -  
यस्यांशः पुरुषस्य स्याद् अंशः प्रकृतिस् तु सा ।  
तस्या अंशा गुणास् तेषां भागेनास्योद्भवादयः  ॥ ल्भ्_१,५।१४७ ॥  
  
किं च तत्रैव (१०।१४।१४)  
नारायणस् त्वं न हि सर्व-देहिनाम्  
आत्मास्य् अधीशाखिल-लोक-साक्षी ।  
नारायणोऽङ्गं नर-भू-जलायनात्  
तच् चापि सत्यं न तवैव माया   ॥ ल्भ्_१,५।१४८ ॥  
इति ।  
  
अत्र कारिकाः -  
जगत्-त्रयेति पद्येन श्री-नारायणतां वदन् ।  
कृष्णस्याथ स्वयं दृष्ट्वा परमैश्वर्यम् अद्भुतम् ॥  
पर्याप्त्याजाण्ड-नियुतं स्वयं भीतिभराकुलः ।  
नारायणस् त्वं नेत्य् आह सापराध इवात्मभूः  ॥ ल्भ्_१,५।१४९ ॥  
हे अधीशेत्य् अजाण्डौघ-स्थितान्तर्यामि-पुरुषाः ।  
ईशास् तेभ्योऽधिकोऽधीशो हि यतः सर्व-देहिनाम् ॥  
समष्टीनां सविकुण्ठ-जीवानां त्वं प्रकाशकः ।  
तेषाम् अखिल-लोकानां साक्षी द्रष्टाप्य् असि स्वयम्  ॥ ल्भ्_१,५।१५० ॥  
अतो यो नरभू-नीरायणान् नारायणः स्मृतः ।  
स तेऽङ्गम् अंशः पूर्णस्य चिनि-माया-शक्ति-वैभवैः ।  
चातुष्पादिकम् ऐश्वर्यं तव तस्य तु पादिकम्  ॥ ल्भ्_१,५।१५१ ॥  
विष्टभ्याहम् इदं कृत्स्नम् एकांशेनेति ते वचः ।  
तच् चांशत्वं भवेत् सत्यं विराड्वन् न तु मायिकम्  ॥ ल्भ्_१,५।१५२ ॥  
  
श्री-ब्रह्म-संहितायां (५।४८) -  
यस्यैक-निश्वसित-कालम् अथावलम्ब्य  
जीवन्ति लोम-विलजा जगद्-अण्ड-नाथाः ।  
विष्णुर् महान् स इह यस्य कला-विशेषो  
गोविन्दम् आदि-पुरुषं तम् अहं भजामि  ॥ ल्भ्_१,५।१५३ ॥  
  
अतः पुरुष एवास्य कृष्णस्यांशो भवेद् यदि ।  
तद्-विलासस् तु नितरां भवेत् क्षीराब्धि-नायकः  ॥ ल्भ्_१,५।१५४ ॥  
ननु द्वितीय-स्कन्धे तु योऽवतीर्णो यदोः कुले ।  
किं विधात्रा स हि सित-कृष्ण-केशतयोदितः  ॥ ल्भ्_१,५।१५५ ॥  
  
तथा हि (२।७।२६)  
भूमेः सुरेतर-वरूथ-विमर्दितायाः  
क्लेश-व्ययाय कलया सित-कृष्ण-केशः ।  
जातः करिष्यति जनानुपलक्ष्य-मार्गः  
कर्माणि चात्म-महिमोपनिबन्धनानि  ॥ ल्भ्_१,५।१५६ ॥  
इति ।  
  
मैवं भोः श्रूयताम् अस्य पद्यसार्थो विधीयते ।  
कलया शिल्प-नैपुण्य-विशेष-विधिना सिताः ।  
बद्धाः कृष्णा अतिश्यामाः केशा येनेति विग्रहः ।  
स एवेत्यस्य वैदग्धी-विशेषोत्कर्ष ईरितः  ॥ ल्भ्_१,५।१५७ ॥  
किंवा यः कलयांशेन स्यात् सित-श्याम-केशकः ।  
स एवात्रावतीर्णोऽभूत् श्री-लीला-पुरुषोत्तमः  ॥ ल्भ्_१,५।१५८ ॥  
  
किं च -  
मार्कण्डेयेन वज्राय विष्णुधर्मोत्तरे स्फुटम् ।  
लयाब्धिस्थोऽनिरुद्धोऽयं पिता ते इति कीर्तितम्  ॥ ल्भ्_१,५।१५९ ॥  
  
तत्र वज्र-प्रश्नः - (१।७९।१)  
कस् त्व् असौ बाल-रूपेण कल्पान्तेषु पुनः पुनः ।  
दृष्टो यो न त्वया ज्ञातस् तत्र कौतूहलं मम  ॥ ल्भ्_१,५।१६० ॥  
  
मारकण्डेयोत्तरम् -  (१।७९।२-३)  
भूयो भूयस् त्व असौ दृष्टो मया देवो जगत्-पतिः ।  
कल्प-क्षये न विज्ञातः स मया मोहितेन वै  ॥ ल्भ्_१,५।१६१ ॥  
कल्प-क्षये व्यतीते तु तं तु देवं पितामहात् ।  
अनिरुद्धं विजानामि पितरं ते जगत्-पतिम्  ॥ ल्भ्_१,५।१६२ ॥  
इति ।  
  
अत्र कारिका --  
अन्यथा मुनिवर्षेऽयम् अवदिष्यद् इदं तदा ।  
तं श्री-कृष्णं विजानामि प्रपितामहम् एव ते  ॥ ल्भ्_१,५।१६३ ॥  
अतः केशावतारत्व-भ्रमोऽप्य् आरात् पराहतः  ॥ ल्भ्_१,५।१६४ ॥  
नन्व् अस्तु पुरुषादिभ्यः श्रैष्ठ्यं तस्याघ-विद्विषः ।  
किन्तु श्री-वासुदेवोऽत्र सर्वैश्वर्य-निषेवितः ।  
त्रिपात्-पाद-विभूत्योश् च नाना-रूप इव स्थितः ॥  
उन्मीलद्-बाल-मार्तण्ड-परार्ध-मधुर-द्युतिः ।  
क्वचिन् नव-घन-श्यामः क्वचिज् जाम्बुनद-प्रभः ॥  
महा-वैकुण्ठ-नाथस्य विलासत्वेन विश्रुतः ।  
परमात्मा बल-ज्ञान-वीर्य-तेजोभिर् अन्वितः  ॥ ल्भ्_१,५।१६५ ॥  
महावस्थाख्यया ख्यातं यद्-व्यूहानां चतुष्टयम् ।  
तस्याद्योऽयम् तथोपास्यश् चित्ते तद्-अधिदैवतम् ।  
तथा विशुद्ध-सत्त्वस्य यश् चाधिष्ठानम् उच्यते  ॥ ल्भ्_१,५।१६६ ॥  
निजांशो यस्य भगवान् श्री-सङ्कर्षण ईष्यते ।  
यस्य सङ्कर्षणो व्यूहो द्वितीय इति सम्मतः ।  
जीवश् च स्यात् सर्व-जीव-प्रादुर्भावास्पदत्वतः  ॥ ल्भ्_१,५।१६७ ॥  
पूर्ण-शारद-शुभ्रांशु-परार्ध-मधुर-द्युतिः ।  
उपास्योऽयम् अहङ्कारे शेष-न्यस्त-निजांशकः ॥  
स्मरारातेर् अधर्मस्य सर्पान्तक-सुर-द्विषाम् ।  
अन्तर्यामित्वम् आस्थाय जगत्-संहार-कारकः  ॥ ल्भ्_१,५।१६८ ॥  
व्यूहस् तृतीयः प्रद्युम्नो विलासो यस्य विश्रुतः ।  
यः प्रद्युम्नो बुद्धि-तत्त्वे बुद्धिमद्भिर् उपास्यते ॥  
स्तुवत्या च श्रिया देव्या निषेव्यते इलावृते ।  
शुद्ध-जाम्बुनद-प्रख्यः क्वचिन् नील-घन-च्छविः ॥  
निदानं विश्व-सर्गस्य काम-न्यस्य-निजांशकः ।  
विधेः प्रजापतीनां रागिनां च स्मरस्य च ।  
अन्तर्यामित्वम् आपन्नः सर्गं सम्यक् करोत्य् असौ  ॥ ल्भ्_१,५।१६९ ॥  
व्यूहस् तुर्योऽनिरुद्धाख्यो विलासो यस्य शस्यते ।  
योऽनिरुद्धो मनस्-तत्त्वे मनीषिभिर् उपास्यते ॥  
नील-जीमूत-सङ्काशो विश्व-रक्षण-तत्परः ।  
धर्मस्यायं मनूनां च देवानां भूभुजां तथा ।  
अन्तर्यामित्वम् आस्थाय कुरुते जगतः स्थितिम्  ॥ ल्भ्_१,५।१७० ॥  
मोक्षधर्मे तु मनसः  स्यात् प्रद्युम्नोऽधिदैवतम् ।  
अनिरुद्धस् त्व् अहङ्कारस्येति तत्रैव कीर्तितम्  ॥ ल्भ्_१,५।१७१ ॥  
सर्वेषां पञ्चरात्राणाम् अप्य् एषा प्रक्रिया मता  ॥ ल्भ्_१,५।१७२ ॥  
पाद्मे तु परम-व्योम्नः पूर्वाद्ये दिक्-चतुष्टये ।  
वासुदेवादयो व्यूहश् चत्वारः कथिताः क्रमात्  ॥ ल्भ्_१,५।१७३ ॥  
तथा पाद-विभूतौ च निवसन्ति क्रमादि मे ।  
जलावृति-स्थ-वैकुण्ठ-स्थित वेदवती-पुरे ॥  
सत्योर्ध्वे वैष्णवे लोके नित्याख्ये द्वारका-पुरे ।  
शुद्धोदाद् उत्तरे श्वेत-द्वीपे चैरावती-पुरे ।  
क्षीराम्बुधि-स्थितान्ते क्रोड-पर्यङ्क-धामनि  ॥ ल्भ्_१,५।१७४ ॥  
सात्वतीये क्वचित् तन्त्रे नव व्यूहाः प्रकीर्तिताः ।  
चत्वारो वासुदेवाद्या नारायण-नृसिंहकौ ॥  
हयग्रीवो महा-क्रोडो ब्रह्मा चेति नवोदिताः ।  
तत्र ब्रह्मा तु विज्ञेयः पूर्वोक्त-विधया हरिः  ॥ ल्भ्_१,५।१७५ ॥  
किन्तु व्यूहास् तु चत्वारो राजद्-भुज-चतुष्टयाः ।  
अजस्र-परमैश्वर्यम् अर्षादापैर्भूषिताः  ॥ ल्भ्_१,५।१७६ ॥  
अत्रापि वासुदेवोऽयं सम्पूर्णानन्द-सम्प्लवः ।  
ऐश्वर्यादौ निर्विशेषः परम-व्योम-नायकात् ।  
आद्यानाम् अपि सर्वेषाम् आदिभूतः सुपर्वणाम्  ॥ ल्भ्_१,५।१७७ ॥  
इत्य् आशङ्के स एवायं कृष्णाख्यः सन्न् अवातरत् ।  
वासुदेवतया यस्मात् सर्वत्रैष सुविश्रुतः  ॥ ल्भ्_१,५।१७८ ॥  
नैवं युक्तं शृणु ततः समाधानं विधीयते ।  
आद्य-व्यूहाद् अपि श्रेष्ठः कथ्यते देवकी-सुतः  ॥ ल्भ्_१,५।१७९ ॥  
  
तथा श्री-दशमे -  
एते चांशकलाः पुंसः कृष्णस् तु भगवान् स्वयम्  ॥ ल्भ्_१,५।१८० ॥  
  
अत्र कारिके -  
पुं-नाम्नः पुरुषस्यैते श्री-वराह-ऋषादयः ।  
अंशाः अत्रावताराः स्युः कुमाराद्याः कला मताः ॥  
तु-भिन्नोपक्रमे कृष्णो भगवान् पुरुषोत्तमः ।  
स्वयम् इत्य् अपयातास्य वासुदेवावतारता  ॥ ल्भ्_१,५।१८१ ॥  
  
श्री-दशमे चैवम् एवोक्तम् (१०।१४।२) -  
अस्यापि देव वपुषो मद्-अनुग्रहाय  
स्वेच्छामयस्य न तु भूतमयस्य कोऽपि ।  
नेशे महि त्व् अवसितुं मनसाऽन्तरेण  
साक्षात् तवैव किम् उतात्म-सुखानुभूतेः   ॥ ल्भ्_१,५।१८२ ॥  
इति ।  
  
अत्र कारिकाः -  
देवः स्व-नाम्नि देवेति ख्यातं यस्य वपुः स हि ।  
व्यूहानाम् आदिमो वासुदेवो देव-वपुर् मतः ॥  
ततोऽपि महि माहात्म्यं साक्षाद् एवात्र ते सतः ।  
को विधाताप्य् अवसितुं ज्ञातुं नेशेऽस्मि न क्षमः ।  
किम् उताहो आत्म-सुखानुभूतेर् ब्रह्म-रूपतः  ॥ ल्भ्_१,५।१८३ ॥  
एवम् अर्थोऽस्य पद्यस्य कैमुत्य-न्याय-संस्थितः  ॥ ल्भ्_१,५।१८४ ॥  
न्यूनेऽधिके च कैमुत्यं तत्र न्यूने भवेद् यथा ।  
कौस्तुभस् तु महा-तेजाः सूर्य-कोटि-शताद् अपि ।  
अयं किम् उत वक्तव्यं प्रदीपाद् दीप्तिमान् इति  ॥ ल्भ्_१,५।१८५ ॥  
अथाधिके यथा ध्वान्तैः शक्यो दीपोऽपि नार्दितुम् ।  
स तु मार्तण्ड-कोटीभिः समऽय् किम् उत कौस्तुभः  ॥ ल्भ्_१,५।१८६ ॥  
अतो न्यूनाद् अपि न्यूने कैमुत्यम् इह तु स्थितम्  ॥ ल्भ्_१,५।१८७ ॥  
मय्य् एवानुग्रहो यस्येत्य् अनुग्रह-भरो यतः ।  
मय्य् एव विहितो भूयान् अपूर्वाश्चर्य-दर्शनात्  ॥ ल्भ्_१,५।१८८ ॥  
स्वेच्छामयस्य भक्तानां कामायाखिल-कर्मणः ।  
न तु भूतमयस्येति पुरुषत्वं च खण्डितम् ।  
यद् एष सर्व-जीवानां पुरुषः परमाश्रयः  ॥ ल्भ्_१,५।१८९ ॥  
आन्तरेण निरुद्धेन मनसेत्य् एकतानता ।  
ज्ञातुं स्यान् महिमा शक्यो यद्यप्य् एभिर् विशेषणैः ।  
ज्ञातुं तथापि नेशेऽस्मीत्य् अचिन्त्यैश्वर्यतोदिता  ॥ ल्भ्_१,५।१९० ॥  
जानता वासुदेवाच् च ब्रह्मतश् चाधिकाधिकम् ।  
माहात्म्यं कृष्ण-चन्द्रस्य विरिञ्चेन समर्थितम्  ॥ ल्भ्_१,५।१९१ ॥  
अतो मन्व्-अक्षर-मनोर् ध्याने स्वायम्भुवागमे ।  
चत्वारो वासुदेवाद्याः कृष्णस्यावृतिर् ईरिताः  ॥ ल्भ्_१,५।१९२ ॥  
क्रमादि-दीपिकायां च वस्व्-अक्षर-मनोर् विधौ ।  
गोकुलेशावृतित्वेन वासुदेवादयो मताः  ॥ ल्भ्_१,५।१९३ ॥  
ननु श्रैष्ठ्यं मुकुन्दस्य ब्रह्मतो युज्यते कथम् ।  
यद् ब्रह्म श्रीभागअतोर् ऐक्यम् एव प्रसिध्यते  ॥ ल्भ्_१,५।१९४ ॥  
पुरुषं परमात्मा च ब्रह्म च ज्ञानम् इत्य् अपि ।  
स एको भगवान् एव शास्त्रेषु बहुधोच्यते  ॥ ल्भ्_१,५।१९५ ॥  
  
तथा च स्कान्दे --  
भगवान् परमात्मेति प्रोच्यतेऽष्टाङ्ग-योगिभिः ।  
ब्रह्मेत्य् उपनिषन्-निष्ठैर् ज्ञानं च ज्ञान-योगिभिः  ॥ ल्भ्_१,५।१९६ ॥  
  
श्री-प्रथमे च (१।२।११) -  
वदन्ति तत् तत्त्व-विदस् तत्त्वं यज् ज्ञानम् अद्वयम् ।  
ब्रह्मेति परमात्मेति भगवान् इति शब्द्यते  ॥ ल्भ्_१,५।१९७ ॥  
इति ।  
  
सत्यम् उक्तं शृणु ततस् तृतीये कापिलं वचः  ॥ ल्भ्_१,५।१९८ ॥  
  
यथा (३।३२।३३) -  
यथेन्द्रियैः पृथग्-द्वारैर् अर्थो बहु-गुणाश्रयः ।  
एको नानेयते तद्वद् भगवान् शास्त्र-वर्त्मभिः  ॥ ल्भ्_१,५।१९९ ॥  
इति ।  
  
अत्र कारिकाः -  
तत् तत् श्री-भगवत्य् एव स्वरूपं भुवि विद्यते ।  
उपासनानुसारेण भाति तत्-तद्-उपासके  ॥ ल्भ्_१,५।२०० ॥  
यथा रूप-रसादीनां गुणानाम् आश्रयः सदा ।  
क्षीरादिर् एक एवार्थो ज्ञायते बहुधेन्द्रियैः  ॥ ल्भ्_१,५।२०१ ॥  
दृशा शुक्लो रसनया मधुरो भगवांस् तथा ।  
उपासनाभिर् बहुधा स एकोऽपि प्रतीयते  ॥ ल्भ्_१,५।२०२ ॥  
जिह्वयैव यथा ग्राह्यं माधुर्यं तस्य नापरैः ।  
यथा चक्षुर्-आदीनि गृह्णन्त्य् अर्थं निजं निजम्  ॥ ल्भ्_१,५।२०३ ॥  
तथान्या बाह्य-करण-स्थानीयोपासनाखिला ।  
भक्तिस् तु चेतः स्थानीया तत् तत् सर्वार्ह्त-लाभतः  ॥ ल्भ्_१,५।२०४ ॥  
इति प्रवर-शास्त्रेषु तस्य ब्रह्म-स्वरूपतः ।  
माधुर्यादि-गुणाधिक्यात् कृष्णस्य श्रेष्ठतोच्यते  ॥ ल्भ्_१,५।२०५ ॥  
  
तथा च श्री-दशमे (१०।१४।६-७)  
  
तथापि भूमन् महिमा-गुणस्य ते   
विबोद्धुम् अर्हत्य् अमलान्तर्-आत्मभिः   
अविक्रिया स्वानुभवाद् अरूपतो   
ह्य् अनन्य-बोध्यात्मतया न चान्यथा  ॥ ल्भ्_१,५।२०६ ॥  
।  
  
गुणात्मनस् ते ऽपि गुणान् विमातुं;   
हितावतीर्णस्य क ईशिरे ऽस्य ।  
कालेन यैर् वा विमिताः सुकल्पैर्;   
भू-पांशवः खे मिहिका द्युभासः   ॥ ल्भ्_१,५।२०७ ॥  
इति ।  
  
ननु प्राकृत-रूपत्वान् मृग-तृष्णोपमा-जुषाम् ।  
गुणानां गणना न स्याद् इति कात्र विचित्रता  ॥ ल्भ्_१,५।२०८  ॥  
मैवं गुणानाम् एतस्य प्राकृतत्वं न विद्यते ।  
तेषां स्वरूप-भूतत्वात् सुखरूपत्वम् एव हि  ॥ ल्भ्_१,५।२०९ ॥  
  
तथा च ब्रह्म-तर्के -  
गुणैः स्वरूप-भूतैस् तु गुण्य् असौ हरिर् ईश्वरः ।  
न विष्णोर् न च मुक्तानां क्वापि भिन्नो गुणो मतः  ॥ ल्भ्_१,५।२१० ॥  
  
श्री-विष्णु-पुराणे (१।९।४३)  
सत्त्वादयो न सन्तीशे यत्र च प्राकृता गुणाः ।  
स शुद्धः सर्व-शुद्धेभ्यः पुमान् आद्यः प्रसीदतु  ॥ ल्भ्_१,५।२११ ॥  
  
तथा च तत्रैव (६।५।७९)  
ज्ञान-शक्ति-बलैश्वर्य-वीर्य-तेजांस्य् अशेषतः ।  
भगवच्-छब्द-वाच्यानि विना हेयैर् गुणादिभिः  ॥ ल्भ्_१,५।२१२ ॥  
  
पाद्मे च (६।२५५।३९-४०) -  
योऽसौ निर्गुण इत्य् उक्तः शास्त्रेषु जगद्-ईश्वरः ।  
प्राकृतैर् हेय-संयुक्तैर् गुणैर् हीनत्वम् उच्यते  ॥ ल्भ्_१,५।२१३ ॥  
  
प्रथमे च (१।१६।३०) --  
एते चान्ये च भगवन् नित्या यत्र महा-गुणाः ।  
प्रार्थ्या महत्त्वम् इच्छद्भिर् न वियन्ति स्म कर्हिचित्  ॥ ल्भ्_१,५।२१४  ॥  
इति ।  
  
अतः कृष्णोऽप्राकृतानां गुणानां नियुतायुतैः ।  
विशिष्टोऽयं महाशक्तिः पूर्णानन्द-घनाकृतिः  ॥ ल्भ्_१,५।२१५ ॥  
ब्रह्म-निधर्मकं वस्तु निर्विशेषम् अमूर्तिकम् ।  
इति सूर्योपमस्यास्य कथ्यते तत् प्रभोपमम्  ॥ ल्भ्_१,५।२१६ ॥  
  
तथा च श्री-गीतासु (१४।२६-२७) -  
मां च यो ऽव्यभिचारेण भक्तियोगेन सेवते ।  
स गुणान् समतीत्यैतान् ब्रह्मभूयाय कल्पते  ॥ ल्भ्_१,५।२१७ ॥  
ब्रह्मणो हि प्रतिष्ठाहम् अमृतस्याव्ययस्य च ।  
शाश्वतस्य च धर्मस्य सुखस्यैकान्तिकस्य च  ॥ ल्भ्_१,५।२१८ ॥  
इति ।  
  
अत्र कारिकाः -  
स ब्रह्म-भावम् आसाद्य लीलाविग्रहम् आश्रयम् ।  
मानानन्द-घनं प्रेम्णा भजेद् इत्य् अयम् आश्रयः  ॥ ल्भ्_१,५।२१९ ॥  
भक्तेर् अव्यभिचारायाः प्रेम-सेवैव यत् फलम् ।  
केवलं ब्रह्म-भावस् तु विद्वेषेणापि लभ्यते  ॥ ल्भ्_१,५।२२० ॥  
ननु ते यादवस्यास्य भजनाद् ब्रह्मता कथम् ।  
इत्य् आह ब्रह्मणो हीति हि यतोऽहं पुरस् तव ॥  
स्थितोऽयं विविधानन्द-पूर्ण-चिद्-घन-विग्रहः ।  
ब्रह्मणश् चित्-स्वरूपस्य प्रतिष्ठा परमाश्रयः ।  
रविस् तेजो-घनाकारः करौघस्य यथा भवेत्  ॥ ल्भ्_१,५।२२१ ॥  
अव्ययेनामृतेनेह नित्य-मुक्तिर् उदीर्यते ।  
शाश्वतेन तु धर्मेण भगवद्-धर्म उच्यते  ॥ ल्भ्_१,५।२२२ ॥  
ऐकान्तिक-सुखेनात्र प्रेम-भक्ति-रसोत्सवः ।  
येन मोक्ष-सुखस्यापि तिरस्कारो विधीयते  ॥ ल्भ्_१,५।२२३ ॥  
  
किं च ब्रह्म-संहितायाम् (५।४०) -  
यस्य प्रभा प्रभवतो जगद्-अण्ड-कोटि-  
कोटिष्व् अशेष-वसुधादि विभूति-भिन्नम् ।  
तद् ब्रह्म निष्कलम् अनन्तम् अशेष-भूतं  
गोविन्दम् आदि-पुरुषं तम् अहं भजामि  ॥ ल्भ्_१,५।२२४ ॥  
इति ।  
  
अत्र कारिके -  
निष्कलादि-स्वरूपं तत् ब्रह्माण्डार्बुद-कोटिषु ।  
विभूतिभिर् धराद्याभिर् भिन्नं भेदम् उपागतम् ॥  
सदा प्रभाव-युक्तस्य ब्रह्म यस्य प्रभा भवेत् ।  
तं गोविन्दं भजामीति पद्यस्यार्थः स्फुटीकृतः  ॥ ल्भ्_१,५।२२५ ॥  
ननु भोस् तव भावोऽयं ज्ञात एव मया ध्रुवम् ।  
परव्योम-पतेः शौरिर् अवतारस् तयोच्यते  ॥ ल्भ्_१,५।२२६ ॥  
जन्मादि-लीला-प्राकट्यात् अवतारतयाप्य् असौ ।  
प्रोक्तो विलास एव स्यात् सर्वोत्कर्षातिभूमतः  ॥ ल्भ्_१,५।२२७ ॥  
यः पर-व्योम-नाथः स्याद् असमानोर्ध-वैभवः ।  
श्रुति-स्मृति-महातन्त्र-वर्णितोत्कर्ष-सौष्ठवः ।  
लोक-सृष्टेः पुरा ब्राह्मे कल्पे यः परमेष्ठिने ।  
महावैकुण्ठ-लोकस्थं स्वम् आत्मानम् अदर्शयत्  ॥ ल्भ्_१,५।२२८ ॥  
  
तथा हि श्री-द्वितीय-स्कन्धे (२।९।९-१६) --  
  
तस्मै स्व-लोकं भगवान् सभाजितः  
सन्दर्शयाम् आस परं न यत्-परम्  
व्यपेत-सङ्क्लेश-विमोह-साध्वसं  
स्व-दृष्टवद्भिर् पुरुषैर् अभिष्टुतम्  ॥ ल्भ्_१,५।२२९ ॥  
  
प्रवर्तते यत्र रजस् तमस् तयोः  
सत्त्वं च मिश्रं न च काल-विक्रमः ।  
न यत्र माया किम् उतापरे हरेर्  
अनुव्रता यत्र सुरासुरार्चिताः  ॥ ल्भ्_१,५।२३० ॥  
  
श्यामावदाताः शत-पत्र-लोचनाः  
पिशङ्ग-वस्त्राः सुरुचः सुपेशसः ।  
सर्वे चतुर्-बाहव उन्मिषन्-मणि-  
प्रवेक-निष्काभरणाः सुवर्चसः ।  
प्रवाल-वैदूर्य-मृणाल-वर्चसः  
परिस्फुरत्-कुण्डल-मौलि-मालिनः  ॥ ल्भ्_१,५।२३१ ॥  
  
भ्राजिष्णुभिर् यः परितो विराजते   
लसद्-विमानावलिभिर् महात्मनाम् ।  
विद्योतमानः प्रमदोत्तमाद्युभिः   
सविद्युद् अभ्रावलिभिर् यथा नभः  ॥ ल्भ्_१,५।२३२ ॥  
  
श्रीर् यत्र रूपिण्य् उरुगाय-पादयोः  
करोति मानं बहुधा विभूतिभिः ।  
प्रेङ्खं श्रिता या कुसुमाकरानुगैर्  
विगीयमाना प्रिय-कर्म गायती  ॥ ल्भ्_१,५।२३३ ॥  
  
ददर्श तत्राखिल-सात्वतां पतिं  
श्रियः पतिं यज्ञ-पतिं जगत्-पतिम् ।  
सुनन्द-नन्द-प्रबलार्हणादिभिः  
स्व-पार्षदाग्रैः परिसेवितं विभुम् ॥  
  
भृत्य-प्रसादाभिमुखं दृग्-आसवं  
प्रसन्न-हासारुण-लोचनाननम् ।  
किरीटिनं कुण्डलिनं चतुर्-भुजं  
पीतांशुकं वक्षसि लक्षितं श्रिया ॥  
  
अध्यर्हणीयासनम् आस्थितं परं   
वृतं चतुः-षोडश-पञ्च-शक्तिभिः ।  
युक्तं भगैः स्वैर् इतरत्र चाध्रुवैः   
स्व एव धामन् रममाणम् ईश्वरम्  ॥ ल्भ्_१,५।२३४ ॥  
इति ।  
  
अत्र कारिकाः -    
यद् यतः परम् उत्कृष्टं पदम् अन्यन् न हि क्वचित् ।  
सङ्क्लेशाः पञ्चविद्याद्या विमोहो निर्विवेकता ॥  
साध्वसं पाततो भीतिर् न सन्त्य् एतानि यत्र तम् ।  
स्व-दृष्टम् आत्मनः साक्षात् कारस् तद्वद्भिर् ईडितम्  ॥ ल्भ्_१,५।२३५ ॥  
  
रजस् तमश् च नो यत्र सत्त्वं सध्र्यक् तयोर् न च ।  
गुणा यत्र प्रकृतिजा न सत्नीति प्रदर्शितम् ॥  
न काल-विक्रमो यत्र सर्व-विध्वंस-कारिता ।  
परं मूलम् अनर्थानां यत्र मायैव नास्ति हि ॥  
अपरे तत्र किम् उत विकारा महद्-आदयः ।  
अतो वैकुण्ठ-लोकस्य कथिता नित्य-सिद्धता  ॥ ल्भ्_१,५।२३६ ॥  
  
हरेर् अनुव्रता यत्र श्यामारुण-हरित्-सिताः ।  
तत्-तद्-वर्णम् उपास्येशं तत्-सारूप्यम् उपागताः ।  
अथवा नित्य-सिद्धत्वात् तद्-रुचाम् अप्य् अनादिता  ॥ ल्भ्_१,५।२३७ ॥  
  
श्रीः सम्पद्-रूपिणी मूर्ता यत्र पद्मांश-सम्भवा ।  
मानं सेवां रचयति विविधाभिर् विभूतिभिः ॥  
कुसुमाकार-शब्देन ऋतूनाम् अधिपो मतः ।  
तेन तस्यानुगैर् ग्रीष्म-वर्षाद्यैर् ऋतुभिश् च या ॥  
विशेषाद् गीयमानापि प्रियकर्मैव गायती ।  
शत्रन्तेन पदेनात्र तिङ्-अन्ता लक्षिता क्रिया  ॥ ल्भ्_१,५।२३८ ॥  
  
तत्रेश्वरं ददर्शासौ कथम्भूतं दृग्-आसवम् ।  
सान्द्रानन्दैर् दृशां सुष्ठु मादकत्वात् स आसवः  ॥ ल्भ्_१,५।२३९ ॥  
पीतांशुक-पदेनास्य ध्वन्यते श्याम-वर्णता  ॥ ल्भ्_१,५।२४० ॥  
अध्यर्हणीय-शब्देन महा-योगाख्य-पीठकम् ।  
श्री-पाद्मोत्तर-खण्डोक्तम् अत्रैवाग्रे प्रवक्ष्यते  ॥ ल्भ्_१,५।२४१ ॥  
  
चतस्रो ह्लादिनी-कीर्ति-करुणा-तुष्टयः स्मृताः ।  
शक्तयः षोडशात्रैव पूर्यम् एव प्रदर्शिताः  ॥ ल्भ्_१,५।२४२ ॥  
विद्यायाः पञ्च-पर्वाणि साङ्ख्यादीन्य् अत्र पञ्च च  ॥ ल्भ्_१,५।२४३ ॥  
  
तानि पञ्चरात्रे --  
साङ्ख्य-योगौ तु वैराग्यं तपो भक्तिश् च केशवे ।  
पञ्च-पर्वेति विद्येयं यया विद्वान् हरिं विशेत्  ॥ ल्भ्_१,५।२४४ ॥  
इति ।  
  
इत्य् एताभिर् वृतं पञ्च-विंशत्या शक्तिभिः सदा ।  
भगैर् ऐश्वर्य-धर्माद्यैः स्वैर-साधारणोदयैः ॥  
इतरत्र विरिञ्च्य्-आदाव् अध्रुवैर् अस्स्थिरैः कृशैः ।  
स्व एव धाम्नि वैकुण्ठे रतिं विदधतं सदा ।  
किं वा स्वरूप-भूतत्वात् श्रियस् तस्याः स्वधामता  ॥ ल्भ्_१,५।२४५ ॥  
  
तथा च भार्गव-तन्त्रे -  
शक्ति-शक्तिमतोश् चापि न विभेदः कथञ्चन ।  
अविभिन्नापि स्वेच्छादि-शब्दैर् अपि विभाष्यते ॥  
इति  ॥ ल्भ्_१,५।२४६ ॥  
  
किं च पाद्मोत्तर-खण्डे (६।२५५।५७-६४)   
  
प्रधान-परम-व्योम्नोर् अन्तरे विरजा नदी ।  
वेदाङ्गस्वेदजनित-तोयैः प्रस्राविता शुभा  ॥ ल्भ्_१,५।२४७ ॥  
तस्याः पारे पर-व्योम्नि त्रिपाद्-भूतं सनातनम् ।  
अमृतं शाश्वतं नित्यम् अनन्तं परं पदम् ॥  
शुद्ध-सत्त्व-मयं दिव्यम् अक्षरं ब्रह्मणः पदम् ॥  
अनेक-कोटि-सूर्याग्नि-तुल्य-वर्चसम् अव्ययम् ॥  
सर्व-वेदमयं शुभ्रं सर्व-प्रलय-वर्जितम् ।  
हिरण्मयं मोक्षपदं ब्रह्मानन्द-सुखाह्वयम् ॥  
समानाधिक्य-रहितम् आद्य्-अन्त-रहितं शुभम् ॥  
तेजसात्य्-अद्भुतं रम्यं नित्यम् आनन्द-सागरम् ।  
एवम् आदि-गुणोपेतं तद् विष्णोः परमं पदम् ॥  
न तद् भासयते सूर्यो न शशाङ्को न पावकः ।  
यद् गत्वा न निवर्तन्ते तद् धाम परमं हरेः  ॥ ल्भ्_१,५।२४८ ॥  
तद् विष्णोः परमं धाम शाश्वतं नित्यम् अच्युतम् ।  
न हि वर्णयितुं शक्यं कल्प-कोटि-शतैर् अपि  ॥ ल्भ्_१,५।२४९ ॥  
  
तत्रैवाग्रे (६।२५६।९-२१) -  
श्री-शार्ङ्गि-भक्ति-सेवैक-रसभोग-विवर्धिताः ।  
महात्मनो महाभागा भगवत्-पाद-सेवकाः  ॥ ल्भ्_१,५।२५० ॥  
तद् विष्णोः परमं धाम यान्ति प्रेम-सुख-प्रदम् ।  
नाना-जनपदाकीर्णं वैकुण्ठं तद् धरेः पदम् ।  
प्रकारैश् च विमानैश् च सौधै रत्नमयैर् वृतम्  ॥ ल्भ्_१,५।२५१ ॥  
तन् मध्ये नगरी दिव्या सायोन्ध्येति प्रकीर्तिता ।  
मणि-काञ्चन-चित्राढ्य-प्राकारैस् तोरणैर् वृता ।  
चतुर्द्वार-समायुक्ता रत्न-गोपुर-संवृता  ॥ ल्भ्_१,५।२५२ ॥  
चण्डादि-द्वार-पालैश् च कुमुदाद्यैः सुरक्षिता ।  
चण्ड-प्रचण्डौ प्राग्-द्वारे याम्ये भद्र-सुभद्रकौ ।  
वारुण्यां जय-विजयौ सौम्ये धातृ-विधातरौ  ॥ ल्भ्_१,५।२५३ ॥  
कुमुदः कुमुदाक्षश् च पुण्डरीकोऽथ वामनः ।  
शङ्कु-कर्णः सर्व-नेत्रः सुमुखः सुप्रतिष्ठितः ।  
एते दिक्-पतयः प्रोक्ताः पूर्याम् अत्र शुभानने  ॥ ल्भ्_१,५।२५४ ॥  
कोटि-वैश्वानर-प्रख्य-गृह-पङ्क्तिर्भिर् आवृता ।  
आरूढ-यौवनैर् नित्यैर् दिव्य-नारी-नरैर् युता  ॥ ल्भ्_१,५।२५५ ॥  
अन्तःपुरस् तु देवस्य मध्ये पूर्या मनोहरम् ।  
मणि-प्राकार-संयुक्तं वर-तोरण-शोभितम् ।  
विमानैर् गृहमुख्यैश् च प्रासादैर् बहुभिर् वृतम् ।  
दिव्यापसरोगणैः स्त्रीभिः सर्वतः समलङ्कृतम्  ॥ ल्भ्_१,५।२५६ ॥  
मध्ये तु मण्डपं दिव्यं राजस्थानं महोत्सवम् ।  
माणिक्य-स्तम्भ-सहस्र-जुष्टं रत्न-मयं शुभम् ।  
नित्य-मुक्तैः समाकीर्णं साम-गानोपशोभितम्  ॥ ल्भ्_१,५।२५७ ॥  
मध्ये सिंहासनं रम्यं सर्व-वेद-मयं शुभम् ।  
धर्मादिदैवतैर् नित्यैर् वृतं वेदमयात्मकैः ।  
धर्म-ज्ञान-महैश्वर्य-वैराग्यैः पाद-विग्रहैः  ॥ ल्भ्_१,५।२५८ ॥  
  
तत्रैव (६।२५६।२३-५४) -  
वसन्ति मध्यमे तत्र वह्नि-सूर्य-सुधांशवः ।  
कूर्मश् च नागराजश् च वैनतेयस् त्रयीश्वरः ॥  
छन्दांसि सर्व-मन्त्राश् च  पीठ-रूपत्वम् आस्थिताः ।  
सर्वाक्षरमयं दिव्यं योग-पीठम् इति स्मृतम्  ॥ ल्भ्_१,५।२५९ ॥  
तन्-मध्येऽष्ट-दलं पद्मम् उदयार्क-सम-प्रभम् ।  
तन्-मध्ये कर्णिकायां तु सावित्र्यां शुभ-दर्शने ।  
ईश्वर्या सह देवेशस् तत्रासीनः परः पुमान्  ॥ ल्भ्_१,५।२६० ॥  
इन्दीवर-दल-श्यामं सूर्य-कोटि-सम-प्रभः ।  
युवा कुमारः स्निग्धाङ्गः कोमलावयवैर् युतः  ॥ ल्भ्_१,५।२६१ ॥  
फुल्ल-रक्ताम्बुज-निभ-कोमलाङ्घ्रि-कराब्जवान् ।  
प्रबुद्ध-पुण्डरीकाक्षः सुभ्रू-लतायुगाङ्कितः  ॥ ल्भ्_१,५।२६२ ॥  
सुनासः सुकपोलाढ्यः सुशोभ-मुख-पङ्कजः ।  
मुक्ताफलाभदस्ताढ्यः सुस्मिताधर-विद्रुमः  ॥ ल्भ्_१,५।२६३ ॥  
परिपूर्णेन्दु-सङ्काश-सुस्मितानन-पङ्कजः ।  
तरुणादित्य-वर्णाभ्यां कुण्डलाभ्यां विराजितः  ॥ ल्भ्_१,५।२६४ ॥  
सुस्निग्ध-नील-कुटिल-कुन्तलैर् उपशोभितः ।  
मन्दार-पारिजाताढ्यः -कवरी-कृत-केशवान्  ॥ ल्भ्_१,५।२६५ ॥  
प्रातर् उद्यत्-सहस्रांशु-निभ-कौस्तुभ-शोभितः ।  
हार-स्वर्ण-स्रगासक्त-कम्बु-ग्रीव-विराजितः  ॥ ल्भ्_१,५।२६६ ॥  
सिंह-स्कन्ध-निभैः प्रोच्चैः पीनैर् अंसैर् विराजितः ।  
पीन-वृत्तायत-भुजैश् चतुर्भिर् उपशोभितः  ॥ ल्भ्_१,५।२६७ ॥  
अङ्गुलीयैश् च कटकैः केयूरैर् उपशोभितः ।  
बालार्क-कोटि-सङ्काशैः कौस्तुभाद्यैः सुभूषणैः ।  
विराजित-महा-वक्षा वन-माला-विभूषितः  ॥ ल्भ्_१,५।२६८ ॥  
विधातुर् जनन-स्थान-नाभि-पङ्कज-शोभितः ।  
बालातप-निभ-श्लक्ष्ण-पीत-वस्त्र-समन्वितः  ॥ ल्भ्_१,५।२६९ ॥  
नाना-रत्न-विचित्राङ्घ्रि-कटकाभ्यां विराजितः ।  
सज्योत्स्न-चन्द्र-प्रतिम-नख-पङ्क्तिभिर् आवृतः  ॥ ल्भ्_१,५।२७० ॥  
कोटि-कन्दर्प-लावण्यः सौन्दर्य-निधिर् अच्युतः ।  
दिव्य-चन्दन-लिप्ताङ्गो वन-माला-विभूषितः ॥  
शङ्ख-चक्र-गृहीताभ्याम् उद्बाहुभ्यां विराजितः ।  
वरदाभय-हस्ताभ्याम् इतराभ्यां तथैव च  ॥ ल्भ्_१,५।२७१ ॥  
वामाङ्क-संस्थिता देवी महा-लक्ष्मीर् महेश्वरी ।  
हिरण्य-वर्णा हरिणी सुवर्ण-रजत-स्रजा  ॥ ल्भ्_१,५।२७२ ॥  
सर्व-लक्षण-सम्पन्ना यौवनारम्भ-विग्रहा ।  
रत्न-कुण्डल-संयुक्ता नीलाकुञ्चित-शीर्षजा  ॥ ल्भ्_१,५।२७३ ॥  
दिव्य-चन्दन-लिप्ताङ्गी दिव्य-पुष्पोपशोभिता ।  
मन्दार-केतकी-जाती-पुष्पाञ्चित-सुकुन्तला  ॥ ल्भ्_१,५।२७४ ॥  
सुभ्रूः सुनासा सुश्रोणी पीनोन्नत-पयोधरा ।  
परिपूर्णेन्दु-सङ्काश-सुस्मितानन-पङ्कजा  ॥ ल्भ्_१,५।२७५ ॥  
तरुणादित्य-वर्णाभ्यां कुण्डलाभ्यां विराजिता ।  
तप्त-काञ्चन-वर्णाभा तप्त-काञ्चन-भूषणा  ॥ ल्भ्_१,५।२७६ ॥  
हस्तैश् चतुर्भिः संयुक्ता कनकाम्बुज-भूषिता ।  
नाना-रत्न-विचित्राढ्य-कनकाम्बुज-मालया ।  
हार-केयूर-कटकैर् अङ्गुरीयैश् च भूषिता  ॥ ल्भ्_१,५।२७७ ॥  
भुज-युग्म-धृतोदग्र-पद्म-युग्म-विराजिता ।  
गृहीत-मातुलुङ्गाख्य-जाम्बूनद-कराञ्चिता  ॥ ल्भ्_१,५।२७८ ॥  
एवं नित्यानपायिन्या महालक्ष्म्या महेश्वरः ।  
मोदते परम-व्योम्नि शाश्वते सर्वदा प्रभुः  ॥ ल्भ्_१,५।२७९ ॥  
पार्श्वयोर् अवनी-लीले समासीने शुभानने ।  
अष्ट-दिक्षु दलाग्रेषु विमलाद्याश् च शक्तयः  ॥ ल्भ्_१,५।२८० ॥  
विमलोत्कर्षिणी ज्ञाना क्रिया योगा तथैव च    ।  
प्रह्वी सत्या तथेशाना महिष्यः परमात्मनः ॥  
गृहीत्वा चामरान् दिव्यान् सुधाकर-सम-प्रभान् ।  
सर्व-लक्षण-सम्पन्ना मोदन्ते पतिम् अच्युतम्  ॥ ल्भ्_१,५।२८१ ॥  
दिव्याप्सरोगणाः पञ्च-शत-सङ्ख्याश् च योषितः ।  
अन्तःपुर-निवासिन्यः सर्वाभरण-भूषिताः ॥  
पद्म-हस्ताश् च ताः सर्वाः कोटि-वैश्वानर-प्रभाः ।  
सर्व-लक्षण-सम्पन्नाः शीतांशु-सदृशाननाः ।  
ताभिः परिवृतो राजा शुशुभे परमः पुमान्  ॥ ल्भ्_१,५।२८२ ॥  
अनन्त-विहगाधीश-सेनान्य्-आद्यैः सुरेश्वरैः ।  
अन्यैः परिजनैर् नित्यैर् मुक्तैश् च परिसंवृतः ।  
मोदते रमया सार्धं भोगैश्वर्यैः परः पुमान्  ॥ ल्भ्_१,५।२८३ ॥  
  
अत्र कारिकाः -  
अर्थतः शब्दतश् चात्र यत् पुनः पुनर् उच्यते ।  
तद्-असम्भाय-वस्तुत्वात् प्रतीत्यै हेतुवादिनाम्  ॥ ल्भ्_१,५।२८४ ॥  
श्रीश-निश्वास-रूपाणां वेदानां तत्र मूर्तता ।  
ततस् तद्-अङ्गतो जाताः स्वेदाः परम-पावनाः  ॥ ल्भ्_१,५।२८५ ॥  
त्रिपाद्-विभूतेर् धामत्वात् त्रिपाद्भूतं तु तत् पदम् ।  
विभूतिर् मायिकी सर्वा प्रोक्ता पादात्मिका यतः  ॥ ल्भ्_१,५।२८६ ॥  
अमृतं सुष्ठु मधुरं शाश्वतस् तु मुहुर् नवम् ।  
शुद्ध-सत्त्वस् तु तत् प्रोक्तं सत्त्वम् अप्राकृतं तु तत् ।  
नित्याक्षरादि-शब्दैस् तु षड्-भाव-परिवर्जनम्  ॥ ल्भ्_१,५।२८७ ॥  
  
किं चानुत्थापितानाम् अपि कारिकाः -  
आद्यम् आवरणं दिक्षु पूर्वादिषु किलाष्टसु ।  
व्यूहैर् लक्ष्म्यादि-सहितैर् वासुदेवादिभिर् मतम्  ॥ ल्भ्_१,५।२८८ ॥  
पूर्यो लक्ष्म्याः सरस्वत्या रतेः कान्तेर् अनुक्रमात् ।  
विदिक्षु परम-व्योम्न आग्नेय्यादिषु कीर्तिताः  ॥ ल्भ्_१,५।२८९ ॥  
केशवाद्यैर् इह चतुर्विंशत्या तु द्वितीयकम् ।  
अष्टासु किल काष्ठासु तेषां ज्ञेयं त्रयं त्रयम्  ॥ ल्भ्_१,५।२९० ॥  
दशभिर् मत्स्य-कूर्माद्यैर् दश-दिक्षु तृतीयकम्  ॥ ल्भ्_१,५।२९१ ॥  
सत्याच्युतानन्त-दुर्गा-विष्वक्सेन-गजाननैः ।  
शङ्ख-पद्म-निधिभ्यां च तुर्यम् अष्टासु दिक्ष्व् इदम्  ॥ ल्भ्_१,५।२९२ ॥  
ऋग्-वेदादि-चतुष्केण सावित्र्या गरुडेन च ।  
तथाधर्म-सखाभ्यां च पञ्चमं पूर्ववन् मतम्  ॥ ल्भ्_१,५।२९३ ॥  
शङ्ख-चक्र-गदा-पद्म-खड्ग-शार्ङ्ग-हलैस् तथा ।  
मूषलेण च षष्ठं स्याद् इन्द्राद्यै सप्तमं तथा  ॥ ल्भ्_१,५।२९४ ॥  
  
साध्या मरुद्-गणैस् चैव विश्वदेवास् तथैव च ।  
नित्याः सर्वे परे धाम्नि ये चान्ये त्रिदिवौकसः ।  
ते वै प्राकृतनाकेऽस्मिन् न नित्यास् त्रिदिवेश्वराः  ॥ ल्भ्_१,५।२९५ ॥  
  
वासुदेवादि-मूर्तीनां सप्ततेस् तु चतुर्युजः ।  
लोकास् तु तावत्-सङ्ख्याकाः परे धाम्नि चकासति  ॥ ल्भ्_१,५।२९६ ॥  
त्रिषु पुंसोऽवतारेषु रुद्रात् पद्मभवात् तथा ।  
भृग्वादिकृतनिर्धाराद् विष्णुर् एव महत्तमः ॥  
किं पुनः पुरुषस् तत्र वासुदेवोऽत्र किन्तराम् ।  
तत्रापि किन्तमां सोऽयं महा-वैकुण्ठनायकः  ॥ ल्भ्_१,५।२९७ ॥  
सदाशिवाख्यो यः शम्भुः स चैशान्यावृतिर् मता  ॥ ल्भ्_१,५।२९८ ॥  
अतो ब्रुवेऽनयोः प्रायो वैलक्षण्यं द्वयोर् न हि ।  
दीपोत्थ-दीप-तुल्यत्वात् स्याद् विलास-विलासिनोः  ॥ ल्भ्_१,५।२९९ ॥  
मैवं वादीर् महावादिन् अधुना त्वम् अपेशलः ।  
गहनैश्वर्य-विज्ञान-रसास्वादयोर् असि  ॥ ल्भ्_१,५।३०० ॥  
सर्व-वेदान्ततः सारं वेद-कल्पतरोः फलम् ।  
श्री-भागवतम् एवात्र प्रमाणं सर्वतो वरम्  ॥ ल्भ्_१,५।३०१ ॥  
  
तथा हि श्री-तृतीये (३।२।२१)  
  
स्वयं त्व् असाम्यातिशयस् त्र्यधीशः  
स्वाराज्य-लक्ष्म्य्-आप्त-समस्त-कामः ।  
बलिं हरद्भिश् चिर-लोक-पालैः  
किरीट-कोट्य्-एडित-पाद-पीठः  ॥ ल्भ्_१,५।३०२ ॥  
इति ।  
  
अत्र कारिकाः -  
विद्येते नान्यसाम्यातिशयौ यत्रेति विग्रहे ।  
सर्वेभ्यस् तत्-स्वरूपेभ्यः कृष्णोत्कर्ष-निरूपणात् ।  
आधिक्यं परम-व्योम-नाथाद् अप्य् अस्य दर्शितम्  ॥ ल्भ्_१,५।३०३ ॥  
स्वयं-पदेन चास्यान्य-नैरपेक्षम् उदीरितम्  ॥ ल्भ्_१,५।३०४ ॥  
रामोऽप्य् अधिक-साम्याभ्यां मुक्त-धामेत्य् अवादि यत् ।  
तत्र स्वयं-पदाभावात् कृषेएनैक्येन तस्य तत् ।  
नर-लीलादि-साधर्म्यात् प्रेष्ठं रूपं तद् अस्य यत्  ॥ ल्भ्_१,५।३०५ ॥  
  
तथा हि ब्रह्माण्डे श्री-कृष्ण-वाक्यम् -  
अन्तरङ्ग-स्वरूपा मे मत्स्य-कूर्मादयस् त्व् अमी ।  
सर्वात्मनायम् अत्रापि श्रीमद्-दशरथात्मजः  ॥ ल्भ्_१,५।३०६ ॥  
इति ।  
  
स्वयं त्व् असाम्यातिशयः कृष्णस् तु भगवान् स्वयम् ।  
इत्य् अस्य परमैश्वर्य-विशेषस्यानुवर्णने ।  
पदस्य स्वयम् इत्य् अस्य द्विरुक्तिर् बोधयत्य् असौ ।  
कृष्णस्यान्य-स्वरूपैक्यात् आधिक्यं नेति सर्वथा  ॥ ल्भ्_१,५।३०७ ॥  
त्र्य्-अधीश इति गोलोक-मथुरा-द्वारकाभिधम् ।  
यत् पद-त्रितयं तस्य सोऽधिपत्वाद् अधीश्वरः ।  
प्रकृतीश-विराड्-अन्तर्यामि-क्षीराब्धि-शायिनाम् ।  
त्रयाणाम् उपरीशोऽयं त्र्य्-अधीश इति वा स्मृतः  ॥ ल्भ्_१,५।३०८ ॥  
  
स्वाराज्य-लक्ष्म्या तत्रापि प्राप्त-सर्व-समीहितः ।  
स्वेनात्मना स्वया वाङ्-भूतया शक्ति-वर्यया ।  
राजतीति स्वराट् तस्य भावः स्वाराज्यम् उच्यते ॥  
तद् एव लक्ष्मीः सर्वातिशायिनी सम्पद् एतया ।  
आप्ताः समस्ताः कामा यं कामाः प्रेष्ठार्थ-सिद्धयः  ॥ ल्भ्_१,५।३०९ ॥  
चिरेति तु चिरायुष्का लोकपाः पद्मजादयः ।  
तेषां किरीट-कोटीभिर् मुकुटानां शतार्बुधैः ।  
ईडिते संस्तुते पाद-पीठे यस्येति विग्रहः  ॥ ल्भ्_१,५।३१० ॥  
हीरादि-रत्न-मुकुटैः पाद-पीटाभिघटनात् ।  
जनितेन स्वनौघेन बाढम् उत्प्रेक्षिता स्तुतिः  ॥ ल्भ्_१,५।३११ ॥  
स्व-स्व-कर्मण्य् अवस्थित्या तैस् तैर् ब्रह्मादि-लोकपैः ।  
आज्ञापालनम् एवास्य बलेर् हरणम् उच्यते  ॥ ल्भ्_१,५।३१२ ॥  
अथात्र प्रक्रिया ख्याता परुआण्य् एषा विलिख्यते  ॥ ल्भ्_१,५।३१३ ॥  
ब्रह्माण्डानाम् अनन्तानां प्रायो नानाविधात्मनाम् ।  
वृन्दानि भगवच्-छक्तौ विचित्राणि चकासति  ॥ ल्भ्_१,५।३१४ ॥  
शत-कोटि-प्रमाणानि योजनानां तु कानिचित् ।  
अजाण्डानि विराजन्ते शक्ति-वैचित्र्यतो हरेः  ॥ ल्भ्_१,५।३१५ ॥  
कानिचिच् च निखर्वेण तेषां पद्मायुतेन च ।  
तत्-परार्ध-शतेनापि विस्तृतानि तु कानिचित्  ॥ ल्भ्_१,५।३१६ ॥  
मध्ये तेषाम् अजाण्डेषु केषुचिद् विंशतिः कृता ।  
भुवनानां च पञ्चाशत् कुत्रचित् सपततिस् तथा ।  
शतं सहस्रम् अयुतं लक्षं क्वचन राजति  ॥ ल्भ्_१,५।३१७ ॥  
ब्रह्माद्या लोकपास् तेषु नाना-रूपाश् चकासति ।  
परमर्धि-सहस्रेण सेव्यमानाः समन्ततः ॥  
क्वचिद् इन्द्रादयस् तेषु महाकल्प-शतायुषः ।  
महाकल्प-परार्धायुर्-भाजो ब्रह्मादयस् तथा  ॥ ल्भ्_१,५।३१८ ॥  
ते ते ब्रह्म-सुरेशाद्याः कथिताश् चिरलोकपाः ।  
स्तुताङ्घ्रि-पीठः कृष्णोऽयं तेषां मुकुट-कोटिभिः  ॥ ल्भ्_१,५।३१९ ॥  
एकदा द्वारका-पुर्यां सुधर्मायां मुरान्तके ।  
विराजति तम् आगत्य द्वाराध्यक्षो न्यवेदयत् ।  
दिदृक्ष्र् देव-पादाब्जं ब्रह्मा द्वारेऽवतिष्ठते  ॥ ल्भ्_१,५।३२० ॥  
आगतः कतमो ब्रह्मा द्वारीति परिपृच्छ तम् ।  
इत्य् अच्युत-गिरं शृण्वन् एत्य द्वाराधिपः पुनः ॥  
पृष्ट्वा ब्रह्मानम् आगत्य कृष्णाग्रे च तम् अब्रवीत् ।  
आगतः सनकादीनां जनकश् चतुराननः  ॥ ल्भ्_१,५।३२१ ॥  
आनयेति हरेर् वाचा तेन ब्रह्मा प्रवेशितः ।  
प्रणमन् दण्डवत् पृष्टः कृष्णेन किम् इहागतः ।  
त्वम् इति प्राह तं ब्रह्मा देवागमन-कारणम् ।  
वक्ष्ये पश्चाद् यदात्थाद्य ब्रह्मा करम इत्य् अदः ।  
ज्ञातुम् इच्छामि तन् नाथ ब्रह्मा नान्योऽस्ति मद् यतः  ॥ ल्भ्_१,५।३२२ ॥  
अथ स्मित्वा मुकुन्देन द्वारवत्यां द्रुतं तदा ।  
स्मृत्वा ब्रह्माण्ड-कोटिभ्यो लोक-पालाः समागताः ।  
अष्टवक्राश् चतुःषष्ठि-वक्त्राः शत-मुखास् तथा ।  
सहस्र-वक्त्रा लक्षास्याः कोटि-वक्त्रा विरिञ्चयः ।  
रुद्राश् च विंशति-मुखास् तथा पञ्चाशद्-आननाः ।  
शत-वक्त्राः सहस्रास्या लक्ष-बाहु-शिरो-भृतः ॥  
पुरन्दराश् च लक्षालक्षा नियुताक्षास् तथापरे ।  
अपरे लोक-पालाश् च विविधाकृति-भूषणाः ॥  
कृष्णस्य पुरतः प्राप्ताः पाद-पीठम् अवानमन् ।  
तान् दृष्ट्वा विस्मयात् तस्मिन् उन्ममाद चतुर्मुखः  ॥ ल्भ्_१,५।३२३ ॥  
  
किं च -  
विष्णु-धर्मोत्तरे प्रोक्तं सर्वे ब्रह्माण्ड-मण्डलाः ।  
देशतो जीवतश् चापि तुल्य-रूप भवन्त्य् अमी  ॥ ल्भ्_१,५।३२४ ॥  
  
तथा हि -  
एक-रूपास् तथैवाण्डाः सर्व एव नरेश्वर ।  
तुल्य-देश-विभागाश् च तुल्यजन्तव एव च  ॥ ल्भ्_१,५।३२५ ॥  
इति ।  
  
विरोधेऽत्र समुत्पन्ने समाधानं विधीयते  ॥ ल्भ्_१,५।३२६ ॥  
  
यतः श्री-कौर्मे -  
विरोधो वाक्ययोर् यत्र नाप्रामाण्यं तद् इष्यते ।  
यथाविरुद्धता च स्यात् तथार्थः कल्प्यते तयोः  ॥ ल्भ्_१,५।३२७ ॥  
इति ।  
  
युगपत् सकलाण्डानि जातु संहरते हरिः  ॥ ल्भ्_१,५।३२८ ॥  
  
तथा हि श्री-विष्णु-धर्मोत्तरे (१।७७।९) -   
अनन्तानि तवोक्तानि यान्य् अण्डानि मया पुरा ।  
सर्वाणि तानि संहृत्य सम-कालं जगत्-पतिः ।  
प्रकृतौ तिष्ठति तदा सा रात्रिस् तस्य कीर्तिता  ॥ ल्भ्_१,५।३२९ ॥  
इति ।  
  
अतः संहृत्य सर्वाणि पुनर् अण्डान्य् असौ सृजन् ।  
विषमाणि सृजेज् जातु कदाचिच् च समान्य् अपि  ॥ ल्भ्_१,५।३३० ॥  
इत्य् औपोद्घातिकं प्रोच्य प्रकृतं परिलिख्यते  ॥ ल्भ्_१,५।३३१ ॥  
  
किं च तत्रैव (३।२।१२) -  
यन् मर्त्य-लीलौपयिकं स्व-योग-  
माया-बलं दर्शयता गृहीतम् ।  
विस्मापनं स्वस्य च सौभगर्द्धेः  
परं पदं भूषण-भूषणाङ्गम्  ॥ ल्भ्_१,५।३३२ ॥  
इति ।  
  
अत्र कारिकाः -  
यद् बिम्बं मर्त्य-लीलानां भवेद् औपायिकं परम् ।  
पूर्व-पद्य-स्थितं बिम्बं यत्-पदेनानुकृष्यते  ॥ ल्भ्_१,५।३३३ ॥  
विविधाश्चर्य-माधुर्य-वीर्यैश्वर्यादि-सम्भवात् ।  
स्वस्य देवादि-लीलाभ्यो मर्त्य-लीला मनोहराः  ॥ ल्भ्_१,५।३३४ ॥  
ध्वन्यते बिम्ब-शब्देन सद्-गुणावलि-शालिनाम् ।  
सकल-स्व-स्व-रूपाणां मूलत्वं तस्य सर्वथा  ॥ ल्भ्_१,५।३३५ ॥  
अतस् तद् एव निःशेष-गुण-रूपास्पदत्वः ।  
विचित्र-नर-लीलानाम् अतियोग्यम् उदीर्यते  ॥ ल्भ्_१,५।३३६ ॥  
स्वयोगमाया चिच्-छक्तिर् बलं तस्याः समर्थता ।  
एतद्-दर्शयता साक्षात्-कुर्वता प्रकटीकृतम् ॥  
अहो मदीय-चिच्-छक्तेः प्रभावं पश्यताद्भुतम् ।  
दिव्यातिदिव्य-लोकेषु यद्-गन्धोऽपि न सम्भवेत् ।  
तज्-जगन्-मोहनं रूपं ययाविष्कृतम् ईदृशम् ।  
स्व-योग-मायेत्य् आद्यस्य भावोऽयम् इति गम्यते  ॥ ल्भ्_१,५।३३७ ॥  
स्वस्यात्मनोऽपि परम-व्योमेशाद्यात्म-दर्शिनः ।  
विस्मापनं नअवोद्दाम-चमत्कृतिकरं परम्  ॥ ल्भ्_१,५।३३८ ॥  
सौभगर्धिर् महाश्चर्य-सौन्दर्य-परमावधिः ।  
तस्याः परं पदं नित्योत्कर्ष-सम्पद्-वरास्पदम्  ॥ ल्भ्_१,५।३३९ ॥  
यत् तु कौस्तुभ-मीनेन्द्र-कुण्डलाद्यं हि भूषणम् ।  
तस्यापि भूषणान्य् अङ्गान्य् अस्येति सति विग्रहे ।  
तस्य श्री-विग्रहस्येदम् असमोर्धत्वम् ईरितम्  ॥ ल्भ्_१,५।३४० ॥  
सच्-चिद्-आनन्द-सान्द्रत्वात् द्वयोर् एवाविशेषतः ।  
औपचारिक एवात्र भेदोऽयं देह-देहिनोः  ॥ ल्भ्_१,५।३४१ ॥  
  
तथा च श्री-कौर्मे -  
देह-देहि-भिदा चात्र नेश्वरे विद्यते क्वचित्  ॥ ल्भ्_१,५।३४२ ॥  
इति ।  
  
किं च श्री-दशमे श्री-पुर-स्त्रीणाम् उक्तौ (१०।४४।१४) -  
  
गोप्यस् तपः किम् अचरन् यद् अमुष्य रूपं  
लावण्य-सारम् असमोर्धम् अनन्य-सिद्धम् ।  
दृग्भिः पिबन्त्य् अनुसवाभिनवं दुरापम्  
एकान्त-धाम यशसः श्रिय ऐश्वरस्य  ॥ ल्भ्_१,५।३४३ ॥  
इति ।  
  
तथा हि श्री-बलदेवं प्रति श्री-कृष्णोक्तौ (१०।१५।८) -  
  
धन्येयम् अद्य धरणी तृण-वीरुधस् त्वत्-  
पाद-स्पृशो द्रुमलताः करजाभिमृष्टाः ।  
नद्योऽद्रयः खग-मृगाः सदयावलोकैर्  
गोप्योऽन्तरेण भुजयोर् अपि यत्-स्पृहा श्रीः  ॥ ल्भ्_१,५।३४४ ॥  
इति ।  
  
अत्र कारिकाः --   
श्री-वृन्दावन-तद्-वासि-माधुर्योल्लोल-चेतसा ।  
तत्-स्तवे हरिणारब्धे निजोकर्षावसायिनम् ।  
तम् आलोच्य ततो रामम् अपदिश्य व्यधायि सः  ॥ ल्भ्_१,५।३४५ ॥  
अतोऽत्र नैव तात्पर्यं रामोत्कर्षानुवर्णने ।  
सख्य-भावात् तदा रामे नर्मणैवेदम् ईरितम्  ॥ ल्भ्_१,५।३४६ ॥  
भुजान्तरं तु वक्षस् ते तेन धन्या व्रजाञ्गनाः ।  
यत्-स्पृहा वक्षसे यस्मै श्रीर् अप्य् आचरति स्पृहाम्  ॥ ल्भ्_१,५।३४७ ॥  
यत्-स्पृहैव परं तस्या न तु तत्-प्राप्ति-योग्यता  ॥ ल्भ्_१,५।३४८ ॥  
सदा वक्षः-स्थलस्थापि वैकुण्टेशितुर् इन्दिरा ।  
कृष्णोरः-स्पृहयास्यैव रूपं विवृणुतेऽधिकम्  ॥ ल्भ्_१,५।३४९ ॥  
पौराणिकम् उपाख्यानम् अत्र सङ्क्षिप्य लिख्यते  ॥ ल्भ्_१,५।३५० ॥  
श्रीः प्रेक्ष्य कृष्ण-सौन्दर्यं तत्र लुब्धा ततस् तपः ।  
कुर्वतीं प्राह तां कृष्णः किं ते तपसि कारणम् ॥  
विजिहीर्षे त्वया गोष्ठे गोपी-रूपेति साब्रवीत् ।  
तद् दुर्लभम् इति प्रोक्ता लक्ष्मीस् तं पुनर् अब्रवीत् ॥  
स्वर्ण-रेखेव ते नाथ वस्तुम् इच्छामि वक्षसि ।  
एवम् अस्त्व् इति सा तस्य तद्-रूपा वक्षसि स्थिता  ॥ ल्भ्_१,५।३५१ ॥  
  
यथोक्तं श्री-दशमे नागपत्नीभिः (१०।१६।३६) -  
यद्-वाञ्छया श्रीर् ललनाचरत् तपो  
विहाय कामान् सुचिरं धृत-व्रता  ॥ ल्भ्_१,५।३५२ ॥  
इति ।  
  
नाम्नोऽपि महिमेतस्य सर्वतोऽधिक ईर्यते  ॥ ल्भ्_१,५।३५३ ॥  
  
यथा श्री-ब्रह्माण्डे -  
  
सहस्र-नाम्नां पुण्यानां त्रिर् आवृत्य तु यत् फलम् ।  
एकावृत्त्या तु कृष्णस्य  नामैकं तत् प्रयच्छति  ॥ ल्भ्_१,५।३५४ ॥  
  
स्कान्दे च -  
मधुर-मधुरम् एतन् मङ्गलं मङ्गलानां  
सकल-निगम-वल्ली-सत्-फलं चित्-स्वरूपम् ।  
सकृद् अपि परिगीतं श्रद्धया हेलया वा   
भृगु-वर नर-मात्रं तारयेत् कृष्ण-नाम ॥  
इति  ॥ ल्भ्_१,५।३५५ ॥  
  
अतः स्वयं-पदादिभ्यो भगवान् कृष्ण एव हि ।  
स्वयं-रूप इति व्यक्तं श्रीमद्-भागवतादिषु  ॥ ल्भ्_१,५।३५६ ॥  
  
यथोक्तं श्री-ब्रह्म-संहितायां (५।१, ५।३९)  
ईश्वरः परमः कृष्णः सच्चिदानन्द-विग्रहः ।  
अनादिर् आदिर् गोविन्दः सर्व-कारण-कारणम्  ॥ ल्भ्_१,५।३५७ ॥  
  
रामादि-मूर्तिषु कला-नियमेन तिष्ठन्  
नानावतारम् अकरोद् भुवनेषु किन्तु  
कृष्णः स्वयं समभवत् परमः पुमान् यो  
गोविन्दम् आदि-पुरुषं तम् अहं भजामि  ॥ ल्भ्_१,५।३५८ ॥  
इति ।  
  
तस्मात् परम-वैकुण्ठ-नाथोऽप्य् अस्य विलासकः  ॥ ल्भ्_१,५।३५९ ॥  
अतो मिलित्वा श्रुतिभिः स्व-सारो यः स्तवः कृतः ।  
तत् तात्पर्य-कृती कृष्णम् एव देवर्षिर् आनमत्  ॥ ल्भ्_१,५।३६० ॥  
नमस् तस्मै भगवते कृष्णाय इत्यादि  ॥ ल्भ्_१,५।३६१ ॥  
(१०।८७।४६)  
  
नन्व् एष द्वापरस्यान्ते प्रादुर्भूतो यदूद्वहः ।  
स वैकुण्ठेश्वरोऽहादिस् तद्-विलासः कथं भवेत्  ॥ ल्भ्_१,५।३६२ ॥  
मैवम् अस्यादि-शून्यस्य जन्म-लीलाप्य् अनादिका ।  
स्वच्छन्दतो मुकुन्देन प्राकट्यं नीयते मुहुः  ॥ ल्भ्_१,५।३६३ ॥  
  
तथा च श्री-तृतीये (३।२।१५)  
स्व-शान्त-रूपेष्व् इतरैः स्व-रूपैर्  
अभ्यर्द्यमानेष्व् अनुकम्पितात्मा ।  
परावरेशो महद्-अंश-युक्तो  
ह्य् अजो ऽपि जातो भगवान् यथाग्निः  ॥ ल्भ्_१,५।३६४ ॥  
इति ।  
  
अत्र कारिकाः -  
स्वे भक्ताः स्वे च ते शान्त-रूपाश् चेत्य् अत्र विग्रहः ।  
शान्तिस् तन्-निष्ठता बुद्धेः शान्तास् तन्-निष्ठ-बुद्धयः  ॥ ल्भ्_१,५।३६५ ॥  
तेषु सूर-सुताद्येषु नन्दादिषु च साधुषु ।  
इतरैस् तद्-विरुद्धैस् तु कंसाद्यैर् असुरादिभिः ॥  
स्वरूपैः सुष्ठ्व् अरूपैर् इत्य् अरूपत्वं विरूपता ।  
घोरातिविकटाकारैर् इत्य् अर्थः स्फुटम् ईरितः  ॥ ल्भ्_१,५।३६६ ॥  
अभ्यर्द्यमानेष्व् अभितः क्रियमाणमहारित्षु ।  
अनुकम्पायुतमनाः परे मायान्वयोज्झिताः ।  
गोलोकमुख्या अवरे मायिकाजाण्ड-मण्डलाः ।  
परेषाम् अवरेषां च तेषाम् ईशोऽधिनायकः  ॥ ल्भ्_१,५।३६७ ॥  
स्युर् महान्तोऽतिपरम-महत्तमतया स्मृताः ।  
ते परव्योम-नाथश् च व्यूहाश् च वसु-सङ्ख्यकाः  ॥ ल्भ्_१,५।३६८ ॥  
वासुदेवादयो व्यूहाः परव्योमेश्वरस्य ये ।  
तेभ्योऽप्य् उत्कर्षभाजोऽमी कृष्ण-व्यूहाः सतां मताः ॥  
इत्य् एते परम-व्योम-नाथ-व्यूहैः सहैकताम् ।  
स्वविलासैर् इहाभ्येत्य प्रादुर्भावम् उपागताः  ॥ ल्भ्_१,५।३६९ ॥  
अंशास् तस्यावतारा ये प्रसिद्धाः पुरुषादयः ।  
तथा श्री-जानकी-नाथ-नृषिंह-क्रोड-वामनाः ।  
नारायणो नर-सखा हयशीर्षाजितादयः  ॥ ल्भ्_१,५।३७० ॥  
एभिर् युक्तः सदा योगम् अवाप्ययन् अवस्थितः  ॥ ल्भ्_१,५।३७१ ॥  
अतो वृन्दावने तत्-तल्-लीला-प्रकटतेक्षते  ॥ ल्भ्_१,५।३७२ ॥  
वैकुण्ठेश्वर-लीलात्र दर्शिता या विरिञ्चये ।  
सेश्वराणाम् अजाण्डानां कोटिर् वृन्दावनेऽद्भुता ।  
सैव ज्ञेया यतः स्वांश-द्वारैवासौ प्रकाशिता  ॥ ल्भ्_१,५।३७३ ॥  
वासुदेवादि-लीलास् तु मथुरा द्वारकादिषु ।  
तत्-तद्-रूपैर् व्रजान्तस् तु बाल्येहाभिश् च दर्शिताः ।  
यथा श्री-दाम्नि तार्क्ष्यत्वं प्राप्ते सोऽपि चतुर्भुजः ।  
आदित्येष्व् अथ लब्धेषु बभौ द्वादशभिर् भुजैः  ॥ ल्भ्_१,५।३७४ ॥  
तथा साङ्कर्षणी लीला दैत्य-संहारकापि च ।  
मूर्तयो माथुरे भान्ति श्री-प्रद्युम्नी̀अनिरुद्धयोः ।  
याः श्री-गोपाल-तापन्यां वाराहादिषु च श्रुतः  ॥ ल्भ्_१,५।३७५ ॥  
एवं पुरुष-लीलानां प्राकट्यम् इह माथुरे ।  
अनन्त-शायि-रूपाभिः क्रियते सुष्ठु मूर्तिभिः  ॥ ल्भ्_१,५।३७६ ॥  
यदा यदा च सा लीला कृष्णेन प्रकटीकृता ।  
भव्वेत् तत्-तद्-उपाख्यानं पुराणेष्व् इति विश्रुतम्  ॥ ल्भ्_१,५।३७७ ॥  
यानि रामादि-रूपाणि प्रादुश्चक्रे स्वकेलिषु ।  
तान्य् आधिष्ठान-रूपेण राजन्तेऽद्यापि माथुरे  ॥ ल्भ्_१,५।३७८ ॥  
गो-परार्ध-पयः-पूरैर् जनितः क्षीर-वारिधिः ।  
ममन्थाजितरूपस् तं गोपैर् देवासुरीकृतैः  ॥ ल्भ्_१,५।३७९ ॥  
  
अतेव ब्रह्माण्डे -   
यो वैकुण्ठे चतुर्बाहुर् भगवान् पुरुषोत्तमः  
य एव श्वेतद्वीपेशो नरो नारायणश् च यः ।  
स एव वृन्दावन-भू-विहारी नन्द-नन्दनः  ॥ ल्भ्_१,५।३८० ॥  
एतस्यैवापरेऽनन्ता अवतारा मनोहराः ।  
महाग्नेर् इह यद्वत् स्युर् उल्काः शत-सहस्रशः ।  
तत्रैव लीना एकत्वं व्रजेयुस् ते हरौ तथा  ॥ ल्भ्_१,५।३८१ ॥  
इति ।  
  
इति सिद्धा प्रभोर् अस्य महद्-अंशैस् तु युक्तता  ॥ ल्भ्_१,५।३८२ ॥  
अतेव पुराणादौ केचिन् नर-सख्यात्मताम् ।  
महेन्द्रानुजतां केचित् केचित् क्षीराब्धि-शायिताम् ।  
सहस्र-शीर्षतां केचित् केचिद् वैकुण्ठ-नाथताम् ।  
ब्रूयुः कृष्णस्य मुनयस् तत्-तद्-वृत्तान्त-गामिनः  ॥ ल्भ्_१,५।३८३ ॥  
  
उपोद्घातं समाप्याथ प्रकृतं लिख्यते पुनः  ॥ ल्भ्_१,५।३८४ ॥  
अजो जन्म-विहीनोऽपि जातो जन्माविराचरत्  ॥ ल्भ्_१,५।३८५ ॥  
नन्व् एकस्य किलाजत्वं जन्मित्वं च विरुध्यते ।  
इत्य् आशङ्क्याह भगवान् अचिन्त्यैश्वर्य-वैभवः  ॥ ल्भ्_१,५।३८६ ॥  
तत्र तत्र यथा वह्निस् तेजो-रूपेण सन्न् अपि ।  
जायते मणि-काष्ठादेर् हेतुं कञ्चिद् अवाप्य सः ॥  
अनादिम् एव जन्मादि-लीलाम् एव तथाद्भुतम् ।  
हेतुना केनचित् कृष्णः प्रादुष्कुर्यात् कदाचन  ॥ ल्भ्_१,५।३८७ ॥  
स्व-लीला-कीर्ति-विस्तारात् लोकेष्व् अनुजिघृक्षुता ।  
अस्य जन्मादि-लीलानां प्राकट्ये हेतुर् उत्तमः  ॥ ल्भ्_१,५।३८८ ॥  
तथा भयङ्करतरैः पीड्यमानेषु दानवैः  ।  
प्रियेषु करुणाप्य् अत्र हेतुर् इत्य् उत्तमेव हि  ॥ ल्भ्_१,५।३८९ ॥  
भूमि-भाआपहाराय ब्रह्माद्यैस् त्रिदशेश्वरैः ।  
अभ्यर्थनं तु यत् तस्य तद् भवेद् आनुषङ्गिकम्  ॥ ल्भ्_१,५।३९० ॥  
चेद् अद्यापि दिदृक्षेरन् उत्कण्ठार्ता निज-प्रियाः ।  
तां तां लीलां ततः कृष्णो दर्शयेत् तान् कृपा-निधिः  ॥ ल्भ्_१,५।३९१ ॥  
कैर् अपि प्रेम-वैवश्य-भाग्भिर् भागवतोत्तमैः ।  
अद्यापि दृश्यते कृष्णः क्रीडन् वृन्दावनान्तरे  ॥ ल्भ्_१,५।३९२ ॥  
किं चास्य पार्षदादीनाम् अप्य् उक्ता नित्य-मूर्तिता ।  
तस्येश्वरेशितुर् नित्य्-मूर्तित्वे का विचित्रता  ॥ ल्भ्_१,५।३९३ ॥  
तथापि शुष्क-वादैक-निष्ठानां हेतु-वादिनाम् ।  
तुष्णीम्भावाय वचनं पुराणादेर् विलिख्यते  ॥ ल्भ्_१,५।३९४ ॥  
  
तथा हि, श्री-भागवते ब्रह्म-स्तुतौ (१०।१४।२२) -  
त्वय्य् एव नित्य-सुख-बोध-तनाव् अनन्ते   
मायात् उद्यद् अपि यत् सद् इवावभाति  ॥ ल्भ्_१,५।३९५ ॥  
  
श्री-ब्रह्माण्डे च -  
अनादेयम् अहेयं च रूपं भगवतो हरेः ।  
आविर्भाव-तिरोभावाव् अस्योक्ते ग्रह-मोचने  ॥ ल्भ्_१,५।३९६ ॥  
  
श्री-बृहद्-वैष्णवे -  
नित्यावतारो भगवान् नित्य्-मूर्तिर् जगत्-पतिः ।  
नित्य-रूपो नित्य-गन्धो नित्यैश्वर्य-सुखानुभूः  ॥ ल्भ्_१,५।३९७ ॥  
  
पाद्मे श्री-व्यासाम्बरीष-संवादे श्री-कृष्णं प्रति श्री-व्यास-वचनम् (४।७३।१२-३)  
-  
त्वाम् अहं द्रष्टुम् इच्छामि चक्षुर्भ्यां मधुसूदन ।  
यत् तत् सत्यं परं ब्रह्म जगद्-योनिं जगत्-पतिम् ।  
वदन्ति वेद-शिरसश् चक्षुषं नाथ मेऽस्तु तत्  ॥ ल्भ्_१,५।३९८ ॥  
  
श्री-कृष्ण-वाक्यम् - (पद्मप् ४।७३।१७-१९) -  
पश्य त्वं दर्शयिष्यामि स्वरूपं वेद-गोपितम् ।  
ततोऽपश्यम् अहं भूप बालं कालाम्बुद-प्रभम् ।  
गोप-कन्यावृतं गोपं हसन्तं गोप-बालकैः ।  
कदम्ब-मूल आसीनं पीत-वाससम् अच्युतम्  ॥ ल्भ्_१,५।३९९ ॥  
  
तत्रैवाग्रे (४।७३।२३-२५) -  
ततो माम् आह भगवान् वृन्दावन-चरः स्वयम् ।  
यद् इदं मे त्वया दृष्टं रूपं दिव्यं सनातनम् ।  
निष्कलं निष्क्रियं शान्तं सच्-चिद्-आनन्द-विग्रहम् ।  
पूर्णं पद्म-पलाशाक्षं नातः परतरं मम  ॥ ल्भ्_१,५।४०० ॥  
इदम् एव वदन्य् एते वेदाः कारण-कारणम् ।  
सत्यं व्यापि परानन्दं चिद्-घनं शाश्वतं शिवम्  ॥ ल्भ्_१,५।४०१ ॥  
  
श्री-वासुदेवोपनिषदि (३।५) -  
मद्-रूपम् अद्वयं ब्रह्म मध्याद्य्-अन्त-विवर्जितम् ।  
स्व-प्रभं सच्-चिद्-आनन्दं भक्त्या जानाति चाव्ययम्  ॥ ल्भ्_१,५।४०२ ॥  
इति ।  
  
नन्व् अरूपः कृष्णो दृश्यो मायिक-रूपतः  ॥ ल्भ्_१,५।४०३ ॥  
  
तथापि मोक्ष-धर्मे श्री-भगवद्-वचनं यथा (म्भ् १२।३२६।४२-३)  
एतत् त्वया न विज्ञेयं रूपवान् इति दृश्यते ।  
इच्छन् मुहूर्तान् नश्येयम् ईशो ऽहं जगतो गुरुः  ॥ ल्भ्_१,५।४०४ ॥  
माया ह्य् एषा मया सृष्टा यन् मां पश्यसि नारद ।  
सर्वभूतगुणैर् युक्तं नैवं त्वं ज्ञातुम् अर्हसि  ॥ ल्भ्_१,५।४०५ ॥  
इति ।  
  
तथा च पाद्मे -  
अनाम-रूप एवायं भगवान् हरिर् ईश्वरः ।  
अकर्तेति च यो वेदैः स्मृतिभिश् चाभिधीयते  ॥ ल्भ्_१,५।४०६ ॥  
इति ।  
  
अत्र समाधानं यथा श्री-वासुदेवाध्यात्मे -  
अप्रसिद्धेस् तद्-गुणानाम् अनामासौ प्रकीर्तितः ।  
अप्राकृतत्वाद् अरूपस्याप्य् अरूपोऽसाव् उदीर्यते ॥  
सम्बन्धेन प्रधानस्य हरेर् नास्त्य् एव कर्तृता ।  
अकर्तारम् अतः प्राहुः पुराणं तं पुराविदः  ॥ ल्भ्_१,५।४०७ ॥  
इति ।  
  
अतश् च मोक्षधर्मीय-वचनं योग्यम् एव तत्  ॥ ल्भ्_१,५।४०८ ॥  
  
तथा हि -  
रूपीति हेतोर् दृश्येत यथैव प्राकृतो जनः ।  
तथासौ दृश्यत इति त्वया मा स्म विचार्यताम्  ॥ ल्भ्_१,५।४०९ ॥  
इत्य् उक्त्वा स्वस्य रूपित्वेऽप्य् अदृश्यत्वम् उदीरितम् ।  
ततो निज-स्वरूपस्याप्राकृतत्वं च दर्शितम्  ॥ ल्भ्_१,५।४१० ॥  
तद्-दर्शने त्व् अकुण्ठात्मा ममेच्छैव च कारणम् ।  
इत्य् आहेच्छन् मुहूर्ताद् इत्य् अर्ध-पद्यं स्वयं पुनः ।  
नश्येयम् इत्य् अदृश्यः स्यां यतो नशिर-दर्शने  ॥ ल्भ्_१,५।४११ ॥  
तथापि भूत-गुणवत्त्वेन मां त्वं यद्-ईक्षसे ।  
एषा माया मया सृष्टा नैवं त्वं ज्ञातुम् अर्हसि  ॥ ल्भ्_१,५।४१२ ॥  
माया-शब्देन कुत्रापि चिच्-छक्तिर् अभिधीयते  ॥ ल्भ्_१,५।४२३ ॥  
  
चतुर्वेद-शिखायां -  
स्वरूप-भूतया नित्य-शक्त्या मायाख्यया युतः ।  
अतो मायामयं विष्णुं प्रवदन्ति सनातनम् ॥  
इत्य् एषा दर्शिता मध्वाचार्यैर् भाष्ये निजे श्रुतिः  ॥ ल्भ्_१,५।४१४ ॥  
  
तत्र स्वेच्छैक-प्रकाशत्वं मोक्ष-धर्मे (म्भ् १२।३२३।११, १३, १५-१६, १८)  
[* अल्तेर्नतिवे नुम्बेरिन्ग्। १२।३३८।१३-२०।]   
एव   
प्रीतस् ततो ऽस्य भगवान् देवदेवः पुरातनः ।  
साक्षात् तं दर्शयाम् आस सो ऽदृश्यो ऽन्येन केन चित्  ॥ ल्भ्_१,५।४१५ ॥  
बृहस्पतिस् ततः क्रुद्धः स्रुवम् उद्यम्य वेगितः  
आकाशं घ्नन् स्रुवः पातै रोषाद् अश्रूण्य् अवर्तयत्  ॥ ल्भ्_१,५।४१६ ॥  
उद्यता यज्ञभागा हि साक्षात् प्राप्ताः सुरैर् इह ।  
किमर्थम् इह न प्राप्तो दर्शनं स हरिर् विभुः  ॥ ल्भ्_१,५।४१७ ॥  
ततः स तं समुद्धूतं भूमिपालो महान् विभुः ।  
प्रसादयाम् आस मुनिं सदस्यास् ते च सर्वशः  ॥ ल्भ्_१,५।४१८ ॥  
अरोषणो ह्य् असौ देवो यस्य भागो ऽयम् उद्यतः ।  
न स शक्यस् त्वया द्रष्टुम् अस्माभिर् वा बृहस्पते ।  
यस्य प्रसादं कुरुते स वै तं द्रष्टुम् अर्हति  ॥ ल्भ्_१,५।४१९ ॥  
  
तत्रैकतद्वित-त्रित-वाक्यं (म्भ् १२।३३८।२५-२७ ओर् ३२३।२३) --  
अथ व्रतस्यावभृते वाग् उवाचाशरीरिणी ।  
स्निग्ध-गम्भीरया वाचा प्रहर्षण-करी विभोः ॥  
[* अल्तेर्नतिवे रेअदिन्ग् --   
ततो व्रतस्यावभृथे वाग् उवाचाशरीरिणी ।  
सुतप्तं वस् तपस्विप्राः प्रसन्नेनान्तर् आत्मना ॥]  
  
यूयं जिज्ञासवो भक्ताः कथं द्रक्ष्यथ तं प्रभुम्  ॥ ल्भ्_१,५।४२० ॥  
  
ततः स्वयं प्रकाशत्व-शक्त्या स्वेच्छा-प्रकाशया ।  
सोऽभिव्यक्तो भवेत् नेत्रे न नेत्र-विषयत्वतः  ॥ ल्भ्_१,५।४२१ ॥  
  
यथा, श्री-नारायणाध्यात्मे -  
नित्याव्यक्तोऽपि भगवान् ईक्ष्यते निज-शक्तितः ।  
ताम् ऋते परमात्मानं कः पश्येताम् इतं प्रभुम्  ॥ ल्भ्_१,५।४२२ ॥  
  
पाद्मे च -  
सच्चिदानन्द-रूपत्वात् स्यात् कृष्णोऽधोक्षजोऽप्य् असौ ।  
निज-शक्तेः प्रभावेन स्वं भक्तान् दर्शयेत् प्रभुः  ॥ ल्भ्_१,५।४२३ ॥  
  
य एव विग्रहो व्यापी परिच्छिन्नः स एव हि ।  
एकस्यैवैकदा चास्य द्विरूपत्वं विराजते  ॥ ल्भ्_१,५।४२४ ॥  
  
यथा श्री-दशमे (१०।९।१३-१४) -  
न चान्तर् न बहिर् यस्य न पूर्वं नापि चापरम् ।  
पूर्वापरं बहिश् चान्तर् जगतो यो जगच् च यः ॥  
तं मत्वात्मजम् अव्यक्तं मर्त्य-लिङ्गम् अधोक्षजम् ।  
गोपिकोलूखले दाम्ना बबन्ध प्राकृतं यथा  ॥ ल्भ्_१,५।४२५ ॥  
  
अनेन पद्य-युग्मेन व्रज-राज-सुतस्य हि ।  
दाम-बन्धन-बेलायाम् एव व्यक्ता द्विरूपता  ॥ ल्भ्_१,५।४२६ ॥  
तथैव च पुराणेषु श्रीमद्-भागवतादिषु ।  
श्रूयते कृष्ण-लीलानां नित्यता स्फुटम् एव हि  ॥ ल्भ्_१,५।४२७ ॥  
  
यथा च, श्री-प्रथमे श्री-द्वारका-वासि-वचनम् (१।१०।२६) -  
अहो अलं श्लाघ्यतमं यदोः कुलम्  
अहो अलं पुण्यतमं मधोर् वनम् ।  
यद् एष पुंसाम् ऋषभः श्रियः पतिः  
स्व-जन्मना चङ्क्रमणेन चाञ्चति  ॥ ल्भ्_१,५।४२८ ॥  
  
अञ्चतीति पदं वर्तमान-कालोपपादकम् ।  
द्वारका-वासिनाम् उक्तौ लीलानां वक्ति नित्यताम्  ॥ ल्भ्_१,५।४२९ ॥  
  
श्री-दशमे श्री-शुकोक्तौ (१०।९०।४८) -  
जयति जननिवासो देवकी-जन्म-वादो  
यदु-वर-परिषत् स्वैर् दोर्भिर् अस्यन्न् अधर्मम् ।  
स्थिर-चर-वृजिन-घ्नः सुस्मित-श्री-मुखेन  
व्रज-पुर-वनितानां वर्धयन् काम-देवम्  ॥ ल्भ्_१,५।४३०  ॥  
  
श्री-स्कान्दे श्री-मथुरा-खण्डे श्री-युधिष्ठिरं प्रति श्री-नारद-वाक्यम् -  
वत्सैर् वत्सतरीभिश् च साकं क्रीडति माधवः ।  
वृन्दावनान्तरगतः सरामो बालकैर् वृतः  ॥ ल्भ्_१,५।४३१ ॥  
  
यद्-आनयोस् तु संवादो द्वारवत्यां हरिस् तदा ।  
तथापि वर्तमानत्वेनोक्तिस् तन् नैत्य् अवाचिका  ॥ ल्भ्_१,५।४३२ ॥  
  
पाद्मे पाताल-खण्डे श्री-पार्वतीं प्रति श्री-रुद्र-वाक्यम् -  
अहो मधु-पुरी धन्या यत्र तिष्ठति कंसहा ।  
तत्र देवा मुनिः सर्वे वासम् इच्छन्ति सर्वदा  ॥ ल्भ्_१,५।४३३ ॥  
  
लीला-परिकरा गोष्ठ-जनाः स्युर् यादवास् तथा ।  
देवाश् च ब्रह्म-जम्भारि-कुवेर-तनयादयः ।  
नारदाद्याश् च दनुज-नाग-यक्षादयश् च ते  ॥ ल्भ्_१,५।४३४ ॥  
प्रकटाप्रकटा चेति लीला सेयं द्विधोच्यते  ॥ ल्भ्_१,५।४३५ ॥  
  
तथा हि-  
सदानन्तैः प्रकाशैः स्वैर् लीलाभिश् च स दीव्यति ।  
तत्रैकेन प्रकाशेन कदाचित् जगद्-अन्तरे ।  
सहैव स्व-परीवारैर् जन्मादि कुरुते हरिः  ॥ ल्भ्_१,५।४३६ ॥  
कृष्ण-भावानुसारेण लीलाख्या शक्तिर् एव सा ।  
तेषां परिकराणां च तं तं भावं विभावयेत्  ॥ ल्भ्_१,५।४३७ ॥  
प्रपञ्च-गोचरत्वेन सा लीला प्रकटा स्मृता ।  
अन्यास् त्व् अप्रकटा भान्ति तादृश्यस् तद्-अगोचराः  ॥ ल्भ्_१,५।४३८ ॥  
तत्र प्रकट-लीलायाम् एव स्यातां गमागमौ ।  
गोकुले मथुरायां च द्वारवत्यां च शार्ङ्गिणः  ॥ ल्भ्_१,५।४३९ ॥  
यास् तत्र तत्राप्रकटास् तत्र तत्रैव सन्ति ताः ।  
इत्य् आह जयतीत्य्-आदि-पद्यादिकम् अभीक्ष्णशः  ॥ ल्भ्_१,५।४४० ॥  
देवाद्य्-अंशावतरणे प्रवृत्ते पद्मजाज्ञया ।  
वसुदेवादिकानां ये स्वर्गेऽंशाः कश्यपादयः ॥  
नित्य-लीलान्तर-स्थैस् ते वसुदेवादिभिर् गताः ।  
सायुज्यम् अंशिभिस् तत्र जायन्ते शूर-मुख्यतः  ॥ ल्भ्_१,५।४४१ ॥  
यद्-विलासो महा-श्रीशः स लीला-पुरुषोत्तमः ।  
आविर्बुभूषुर् अत्राविष्कृत्य सङ्कर्षणं पुरः ।  
अन्तस्थिताविष्कर्तव्य-तद्-अन्य-व्यूह ईश्वरः ।  
हृदये प्रकटस् तस्य भवत्य् आनकदुन्दुभेः  ॥ ल्भ्_१,५।४४२ ॥  
भूमि-भार-निरासाय देवानाम् अभियाच्ञया ।  
द्वारपस्यावसानेऽस्मिन् अष्टाविंशे चतुर्युगे ।  
क्षीराब्धि-शायि-यद्-रूपम् अनिरुद्धतया स्मृतम् ।  
तद् इदं हृदयस्थेन रूपेणानकदुन्दुभेः ।  
ऐक्यं प्राप्य ततो गच्छेत् प्राकट्यं देवकी-हृदि  ॥ ल्भ्_१,५।४४३ ॥  
प्रेमानन्दामृतैस् तस्या वात्सल्यैक-स्वरूपिभिः ।  
लाल्यमानो हरिस् तत्र वधते चन्द्रमा इव  ॥ ल्भ्_१,५।४४४ ॥  
अथ भाद्रपदाष्टम्याम् असितायां महा-निशि ।  
तस्या हृदस् तिरोभूयः कारायां सूति-सद्मनि ।  
देवकी-शयने तत्र कृष्णः प्रादुर्भवत्य् असौ  ॥ ल्भ्_१,५।४४५ ॥  
जनयित्री-प्रभृतिभिस् ताभिर् इत्य् अवगम्यते ।  
लौकिकेन प्रकारेण सुखं शिशुर् अजायत  ॥ ल्भ्_१,५।४४६ ॥  
अयं चतुर्भुजत्वेऽपि द्विभुजत्वेऽपि कृष्णताम् ।  
न त्यजत्य् एव तद्-भाव-गुण-रूपात्म-वृत्तितः  ॥ ल्भ्_१,५।४४७ ॥  
तथापि द्विभुजत्वस्य कृष्णे प्राधान्यम् उच्यते ।  
गूढत्वाद् एव च क्वापि गौणत्वम् इव कीर्त्यते ।  
गूढं परं ब्रह्म मनुष्य-लिङ्गम् इति हि प्रथा  ॥ ल्भ्_१,५।४४८ ॥  
  
अथ व्रजेश्वरी-गेहे विशन्न् आनकदुम्दुभिः ।  
तत्र न्यस्य सुतं तस्याः सुताम् आदाय निःसरेत्  ॥ ल्भ्_१,५।४४९ ॥  
सोऽयं नित्य-सुतत्वेन तस्या राजय् अनादितः ।  
कृष्णः प्रकट-लीलायां तद्-द्वारेणाप्य् अभूत् तथा  ॥ ल्भ्_१,५।४५० ॥  
अथ प्रकटतां लब्धे व्रजेन्द्र-विहिते महे ।  
तत्र प्रकटयत्य् एष लीला बाल्यादिका क्रमात् ।  
करोति याः प्रकाशेषु कोटिशोऽप्रकटेष्व् अपि  ॥ ल्भ्_१,५।४५१ ॥  
प्रेष्ठानन्दैर् व्रजे तैस् तैर् आत्मनोऽपि विमोहनैः ।  
लीलोल्लासैर् विलसति श्री-लीला-पुरुषोत्तमः  ॥ ल्भ्_१,५।४५२ ॥  
असमोर्धेन भगवान् वात्सल्येन व्रजेशयोः ।  
सुतत्वेनैव स तयोर् आत्मानं वेत्ति सर्वदा  ॥ ल्भ्_१,५।४५३ ॥  
केचिद् भागवताः प्राहुर् एवम् अत्र पुरातनाः ।  
व्यूहः प्रादुर्भवेद् आद्यो गृहेष्व् आनकदुन्दुभेः ।  
गोष्ठे तु मायया सार्धं श्री-लीला-पुरुषोत्तमः  ॥ ल्भ्_१,५।४५४ ॥  
गत्वा यदुवरो गोष्ठं तत्र सूती-गृहं विशन् ।  
कन्याम् एव परं वीक्ष्य ताम् आदायाव्रजत् पुरम् ।  
प्राविशद् वासुदेवस् तु श्री-लीला-पुरुषोत्तमम्  ॥ ल्भ्_१,५।४५५ ॥  
एतच् चातिरहस्यत्वात् नोक्तं तत्र कथा-क्रमे ।  
किन्तु क्वचित् प्रसङ्गेन सूच्यते श्री-शुकादिभिः  ॥ ल्भ्_१,५।४५६ ॥  
  
यथा श्री-दशमे (१०।५।१) --  
नन्दस् त्व् आत्मज उत्पन्ने जाताह्लादो महा-मनाः  ॥ ल्भ्_१,५।४५७ ॥  
  
यथा तत्रैव (१०।६।४३) -  
नन्दः स्व-पुत्रम् आदाय प्रेत्यागतम् उदार-धीः  ॥ ल्भ्_१,५।४५८ ॥  
  
तथा च - (१०।९।२१)   
नायं सुखापो भगवान् देहिनां गोपिका-सुतः  ॥ ल्भ्_१,५।४५९ ॥  
  
तथा च तत्र श्री-ब्रह्म-स्तवे (१०।१४।१) -  
वन्य-स्रजे कवल-वेत्र-विषाण-वेणु-  
लक्ष्म-श्रिये मृदु-पदे पशुपाङ्गजाय  ॥ ल्भ्_१,५।४६० ॥  
  
तथा श्री-यामल-वचनं समुदाहरन्ति -  
कृष्णोऽन्यो यदु-सम्भूतो यः पूर्णः सोऽस्त्य् अतः परम् ।  
वृन्दावनं परित्यज्य स क्वचित् नैव गच्छति  ॥ ल्भ्_१,५।४६१ ॥  
द्विभुजं सर्वदा सोऽत्र न कदाचित् चतुर्भुजः ।  
गोप्यैकया युतस् तत्र परिक्रीडति नित्यदा  ॥ ल्भ्_१,५।४६२ ॥  
इति ।  
  
अथ प्रकट-रूपेण कृष्णो यदु-पुरीं व्रजेत् ।  
व्रजेशजत्वम् आच्छाद्य स्वां व्यञ्जन् वासुदेवताम् ।  
यो वासुदेवो द्विभुजस् तथा भाति चतुर्भुजः  ॥ ल्भ्_१,५।४६३ ॥  
  
स्व-वचः, यथा श्री-दशमे (१०।३९।३५) --  
तास् तथा तप्यतीर् वीक्ष्य स्व-प्रस्थाने यदूत्तमः ।  
सान्त्वयामास सप्रेमैर् आयास्य इति द्यौतकैः  ॥ ल्भ्_१,५।४७४ ॥  
  
तथा (१०।४५।२३) -  
यात यूयं व्रजं तात वयं च स्नेह-दुःखितान् ।  
ज्ञातीन् वो द्रष्टुम् एष्यामो विधाय सुहृदां सुखम्  ॥ ल्भ्_१,५।४७५  ॥  
इति ।  
  
निइज-प्रियतमस्यापि वचसा यदु-मन्त्रिणः ।  
एतदे एव वचः स्वीयं पुनस् तनोज्ज्वलीकृतम्  ॥ ल्भ्_१,५।४७६ ॥  
  
यथा तत्रैव (१०।४६।३५) -  
हत्वा कंसं रङ्ग-मध्ये प्रतीपं सर्व-सात्वताम् ।  
यद् आह वः समागत्य कृष्णः सत्यं करोति तत्  ॥ ल्भ्_१,५।४७७ ॥  
  
यथा श्री-प्रथमे - (१।११।९)   
यर्ह्य् अम्बुजाक्षापससार भो भवान्  
कुरून् मधून् वाथ सुहृद्-दिदृक्षया ।  
तत्राब्द-कोटि-प्रतिमः क्षणो भवेद्  
रविं विनाक्ष्णोर् इव नस् तवाच्युत  ॥ ल्भ्_१,५।४७९ ॥  
  
अत्र कारिके -  
भो अम्बुजाक्ष सुहृदां नन्दादीनां दिदृक्षया ।  
भवान् अपससारास्मान् अपहाय गतो मधून् ।  
मथुराम् इति विस्पष्टं मथुरा-मण्डले व्रजम् ।  
तदानीं सुहृदां तत्र मधुपुर्याम् अभावतः  ॥ ल्भ्_१,५।४८० ॥  
  
किं च -  
रथेन मथुरां गत्वा दन्तवक्रं निहत्य च   
स्पष्टं पाद्मे पुराणेऽस्य कृष्णस्योक्ता व्रजागतिः  ॥ ल्भ्_१,५।४८१ ॥  
  
तद्-गद्यं पद्यं च यथा (पद्मप् ६।२७९।२४-२६) -  
कृष्णोऽपि तं हत्वा यमुनाम् उत्तीर्य नन्द-व्रजं गत्वा सोत्कण्ठौ पितराव्  
अभिवाद्याश्वास्य ताभ्यां साश्रु-सेकम् आलिङ्गितः सकल-गोप-वृद्धान् प्रणम्य्  
आश्वास्य बहु-रत्न-वज्राभरणादिभिस् तत्रस्थान् सर्वान्  
सन्तरायामास  ॥ ल्भ्_१,५।४८२ ॥  
  
कालिन्द्याः पुलिने रम्ये पुण्य-वृक्ष-समाचिते ।  
गोप-नारीभिर् अनिशं क्रीडयामास केशवः ॥  
रम्य-केलि-सुखेनैव गोप-वेश-धरः प्रभुः ।  
बहु-प्रेम-रसेनात्र मास-द्वयम् उवास ह ॥  
इति  ॥ ल्भ्_१,५।४८३ ॥  
  
अत्र कारिकाः -  
यद् उत्तीर्येत्य् उत्तरणं तद्-आप्लवनम् उच्यते ।  
दुष्टं हत्वा व्रजे यानं स्नान-पूर्वम् इहोचितम्  ॥ ल्भ्_१,५।४८४ ॥  
अतः प्रकट-लीलायाम् अप्य् अयोगोऽल्प एव हि ।  
इति धाम-त्रये कृष्णो विहरत्य् एव सर्वदा  ॥ ल्भ्_१,५।४८५ ॥  
व्रजागमन-काले च पाद्मोक्तेऽन्यच् च वर्तते  ॥ ल्भ्_१,५।४८६  ॥  
  
यथा (पद्मप् ६।२७९।२७) -  
अथ तत्रस्था नन्द-गोपादयः सर्वे जनाः पुत्र-दारादि-सहिताः  
पशु-पक्षि-मृगादयश् च वासुदेव-प्रसादेन दिव्य-रूपधरा विमानम् आरूढाः  
परमं वैकुण्ठ-लोकम् अवापुः ॥  
इति  ॥ ल्भ्_१,५।४८७ ॥  
  
अत्र कारिके -  
व्रजेशादेर् अंश-भूता ये द्रोणाद्या अवातरन् ।  
कृष्णस् तान् एव वैकुण्ठे प्राहिणोद् इति साम्प्रतम्  ॥ ल्भ्_१,५।४८८ ॥  
प्रेष्ठेभ्योऽपि प्रिअयतमैर् जनैर् गोकुल-वासिभिः ।  
वृन्दारण्ये सदैवासौ विहारं कुरुते हरिः  ॥ ल्भ्_१,५।४८९ ॥  
स्कान्दायोध्या-महिमनि सौमित्रेः श्रूयते यथा  ॥ ल्भ्_१,५।४९० ॥  
तथा हि -  
ततः शेषात्मतां यातं लक्ष्मणं सत्य-सङ्गरम् ।  
उवाच मधुरं शक्रः सर्वस्वं च स पश्यतः  ॥ ल्भ्_१,५।४९१ ॥  
इन्द्र उवाच -  
लक्ष्मणोत्तिष्ठ शीघ्रं त्वम् आरोहस्व पदं स्वकम् ।  
देव-कार्यं कृतं वीर त्वया रिपु-निसूदन ।  
वैष्णवं परमं स्थानं प्राप्नुहि स्वं सनातनम् ।  
भवन्-मूर्तिः समायाता शेषोऽपि विलसत्-फणः  ॥ ल्भ्_१,५।४९२ ॥  
ततश् च -  
इत्य् उक्त्वा सुर-राजेन्द्रो लक्ष्मणं सुर-सङ्गतः ।  
शेषं प्रस्थाप्य पाताले भू-भार-धरण-क्षमम् ।  
लक्ष्मणं यानम् आरोप्य प्रतस्थे दिवम् आदरात्  ॥ ल्भ्_१,५।४९३ ॥  
इति ।  
  
लीलां चाप्रकटां तत्र द्वारवत्यां चिकीर्षुणा ।  
स्वयं प्रकाश्यते तेन मुनि-शापादि-कैतवम्  ॥ ल्भ्_१,५।४९४ ॥  
देवाद्य्-अंशावतरणे ये तु वृष्णिष्व् अवातरन् ।  
क्षीराब्धि-शायि-रूपस् तैः सार्धं स्वपदम् आप्नुयात्  ॥ ल्भ्_१,५।४९५ ॥  
नित्य-लीला-परिकरा ये स्युर् यदुवरादयः ।  
तैः सार्धं भगवान् कृष्णो द्वार्वत्याम् एव दीव्यति  ॥ ल्भ्_१,५।४९६ ॥  
धामास्य द्विविधं प्रोक्तं माथुरं द्वार्वती तथा ।  
माथुरं च द्विधा प्राहुर् गोकुलं पुरम् एव च  ॥ ल्भ्_१,५।४९७ ॥  
यत् तु गोलोक-नाम स्यात् तच् च गोकुल-वैभवम् ।  
स गोलोको यथा ब्रह्म-संहितायाम् इह श्रुतः  ॥ ल्भ्_१,५।४९८ ॥  
  
गोलोक-नाम्नि निज-धाम्नि तले च तस्य  
देवि महेश-हरि-धामसु तेषु तेषु ।  
ते ते प्रभाव-निचया विहिताश् च येन  
गोविन्दम् आदि-पुरुषं तम् अहं भजामि  ॥ ल्भ्_१,५।४९९ ॥  
[ब्रह्मस् ५।४३]  
  
तथा चाग्रे (ब्रह्मस् ५।५६)  
  
श्रियः कान्ताः कान्तः परम-पुरुषः कल्प-तरवो  
द्रुमा भूमिश् चिन्तामणि-गण-मयि तोयम् अमृतम् ।  
कथा गानं नाट्यं गमनम् अपि वंशी प्रिय-सखि  
चिद्-आनन्दं ज्योतिः परम् अपि तद् आस्वाद्यम् अपि च  ॥ ल्भ्_१,५।५०० ॥  
  
स यत्र क्षीराब्धिः स्रवति सुरभीभ्यश् च सु-महान्  
निमेषार्धाख्यो वा व्रजति न हि यत्रापि समयः ।  
भजे श्वेतद्वीपं तम् अहम् इह गोलोकम् इति यं  
विदन्तस् ते सन्तः क्षिति-विरल-चाराः कतिपये  ॥ ल्भ्_१,५।५०१ ॥  
इति ।  
  
तद्-आत्म-वैभवत्वं च तस्य तन्-महिमोन्नतेः  ॥ ल्भ्_१,५।५०२ ॥  
  
यथा पाताल-खण्डे -  
अहो मधुपुरी धन्या वैकुण्ठाच् च गरीयसी ।  
दिनम् एकं निवासेन हरौ भक्तिः प्रजायते  ॥ ल्भ्_१,५।५०३ ॥  
अयोध्या मथुरा माया काशी काञ्ची अवन्तिका ।  
पुरी द्वारवती चैव सप्तैता मोक्ष-दायिकाः  ॥ ल्भ्_१,५।५०४ ॥  
एवं सप्त-पुरीणां तु सर्वोत्कृष्टं तु माथुरम् ।  
श्रूयतां महिमा देवि वैकुण्ठ-भुवनोत्तमः  ॥ ल्भ्_१,५।५०५ ॥  
इति ।  
  
नित्य-लीलास्पदत्वं च पूर्वम् एव प्रदर्शितम् ।  
अतेवास्य पाद्मे च श्रूयते नित्य-रूपता  ॥ ल्भ्_१,५।५०६ ॥  
  
नित्यां मे मथुरां विद्धि वनं वृन्दावनं तथा   
यमुनां गोप-कन्याश् च तथा गोपाल-बालकान्  ॥ ल्भ्_१,५।५०७ ॥  
इति ।  
  
स तु मथुरा-भू-रूपः परिच्छन्नोऽप्य् अथाद्भुतः ।  
स्फारः सङ्कुचितश् च स्यात् कृष्ण-लीलानुसारतः  ॥ ल्भ्_१,५।५०८ ॥  
अत्रैवाजाण्डमालापि पर्याप्तिम् उपगच्छति ।  
वृन्दावन-प्रतीकेऽपि यानुभूतैव वेधसा  ॥ ल्भ्_१,५।५०९ ॥  
इत्य् अतो रास-लीलायां पुलिने तत्र यामुने ।  
प्रदआशत-कोट्योऽपि ममूर् यत् तत् किम् अद्भुतम्  ॥ ल्भ्_१,५।५१० ॥  
स्वैः स्वैर् लीला-परिकरैर् जनैर् दृश्यानि नापरैः ।  
तत्-तल्-लीलाद्य्-अवसरे प्रादुर्भावोचितानि हि  ॥ ल्भ्_१,५।५११ ॥  
आश्चर्यम् एकदैकत्र वर्तमानान्य् अपि ध्रुवम् ।  
परम्परम् असम्पृक्त-स्वरूपाण्य् एव सर्वथा  ॥ ल्भ्_१,५।५१२ ॥  
कृष्ण-बाल्यादि-लीलाभिर् भूषितानि समन्ततः ।  
शैल-गोष्ठ-वनादीनां सन्ति रूपाण्य् अनेकशः  ॥ ल्भ्_१,५।५१३ ॥  
लीलाढ्योऽपि प्रदेशोऽस्य कदाचित् किल कैश्चन ।  
शून्य एवेक्षते दृष्टि-योग्यैर् अप्य् अपरैर् अपि  ॥ ल्भ्_१,५।५१४ ॥  
अतः प्रभोः प्रियाणां च धाम्नश् च समयस्य च ।  
अविचिन्त्य-प्रभावत्वाद् अत्र किं च न दुर्घटम्  ॥ ल्भ्_१,५।५१५ ॥  
एवम् एव द्वारकायां ज्ञेयं सर्वं विचक्षणैः  ॥ ल्भ्_१,५।५१६ ॥  
  
यथैकादशान्ते (११।३१।२३-२४)  
द्वारकां हरिणा त्यक्तां समुद्रोऽप्लावयत् क्षणात् ।  
वर्जयित्वा महाराज श्रीमद्-भगवद्-आलयम् ॥  
स्मृत्याशेषाशुभ-हरं सर्व-मङ्गल-मङ्गलम् ।  
नित्यं सन्निहितस् तत्र भगवान् मधुसूदनः  ॥ ल्भ्_१,५।५१७ ॥  
इति ।  
  
अथान्यद् वैभवं तस्य व्यक्तं श्री-नारदेक्षया ।  
यत्रैकत्रैकदा नाना-रूपावसर-चित्रता  ॥ ल्भ्_१,५।५१८ ॥  
  
तथा च सम्मोहन-तन्त्रे -  
सन्ति तस्य महा-भागा अवताराः सहस्रशः ।  
तेषां मध्येऽवताराणां बालत्वम् अति-दुर्लभम्  ॥ ल्भ्_१,५।५२१ ॥  
इति ।  
  
अत्र कारिका -  
त्रिधा भवेद् वयो बाल्यं यौवनं वृद्धतेत्य् अपि ।  
वर्षाद् आ-षोडशाद् बाल्यम् इति लोके महान्तरम्  ॥ ल्भ्_१,५।५२२ ॥  
  
तथा च ब्रह्माण्डे -  
सन्ति भूरीणि रूपाणि मम पूर्णानि षड्-गुणैः ।  
भवेयुस् तानि तुल्यानि न मया गोप-रूपिणा  ॥ ल्भ्_१,५।५२३ ॥  
इति ।  
  
इत्य् अत्रैव महामन्त्राः महा-माहात्म्य-मण्डिताः ।  
दशार्णाष्टादशार्णाद्या बहुतन्त्रेषु कीर्तिताः  ॥ ल्भ्_१,५।५२४ ॥  
सर्व-प्रमाणतः श्रेष्ठा तथा गोपाल-तापनी ।  
स्वयम् आदौ विधात्रे या प्रोक्ता गोपाल-रूपिणा  ॥ ल्भ्_१,५।५२५ ॥  
चतुर्धा माधुरी तस्य व्रज एव विराजते ।  
ऐश्वर्य-क्रीडयोर् वेणोस् तथा श्री-विग्रहस्य च  ॥ ल्भ्_१,५।५२६ ॥  
  
तत्र ऐश्वर्यस्य -  
कुत्राप्य् अश्रुत-पूर्वेण मधुरैश्वर्य-राशिना ।  
सेव्यमानो हरिस् तत्र विहारं कुरुते व्रजे  ॥ ल्भ्_१,५।५२७ ॥  
यत्र पद्मज-रुद्रआद्यैः स्तूयमानोऽपि साध्वसात् ।  
दृग्-अन्त-पातम् अप्य् एषु कुरुते न तु केशवः  ॥ ल्भ्_१,५।५२८ ॥  
  
यथा श्री-ब्रह्माण्डे श्री-नारद-वाक्यम् --  
ये दैत्या दुःशकं हन्तुं चक्रेणापि रथाङ्गिना ।  
ते त्वया निहताः कृष्ण नव्यया बाल्य-लीलया ॥  
सार्धं मित्रैर् हरे क्रीडन् भ्रू-भङ्गं कुरुषे यदि ।  
स-शङ्का ब्रह्म-रुद्राद्याः कम्पते ख-स्थितास् तदा  ॥ ल्भ्_१,५।५२९ ॥  
इति ।  
  
यथा श्री-दशमे (१०।३५।१४) -  
विविध-गोप-चरणेषु विदग्धो  
वेणु-वाद्य उरुधा निज-शिक्षाः ।  
तव सुतः सति यदाधर-बिम्बे  
दत्त-वेणुर् अनयत् स्वर-जातीः  ॥ ल्भ्_१,५।५३० ॥  
  
क्रीडायाः, यथा पाद्मे -  
चरितं कृष्ण-देवस्य सर्वम् एवाद्भुतं भवेत् ।  
गोपाल-लीला तत्रापि सर्वतोऽतिमनोहरा  ॥ ल्भ्_१,५।५३१ ॥  
  
श्री-बृहद्-वामने -  
सन्ति यद्यपि मे प्राज्या लीलास् तास् ता मनोहराः ।  
न हि जाने स्मृते रासे मनो मे कीदृशं भवेत्  ॥ ल्भ्_१,५।५३२ ॥  
इति ।  
  
वेणोः यथा -  
यावती निखिले लोके नादानाम् अस्ति माधुरी ।  
तावती वंशिका-नाद-परमानौ निमज्जति   
चर-स्थावरयोः सान्द्र-परमानन्द-मग्नयोः ।  
भवेद् धर्म-विपर्यासो यस्मिन् ध्वनति मोहने  ॥ ल्भ्_१,५।५३३ ॥  
मोहनः कोऽपि मन्त्रो वा पदार्थो वाद्भुतः परः ।  
श्रुति-पेयोऽयम् इत्य् उक्त्वा यत्रामुह्यन् शिवादयः  ॥ ल्भ्_१,५।५३४ ॥  
  
सवनशस् तद्-उपधार्य सुरेशाः  
शक्र-शर्व-परमेष्ठि-पुरोगाः ।  
कवय आनत-कन्धर-चित्ताः   
कश्मलं ययुर् अनिश्चित-तत्त्वाः  ॥ ल्भ्_१,५।५३६ ॥  
इति । (भ्प् १०।३५।१५)  
  
एकविंशे तथा पञ्चत्रिंशे चाध्याय ईडिता ।  
माधुरी व्रज-देवीभिर् वेणोर् एव महाद्भुता  ॥ ल्भ्_१,५।५३७ ॥  
  
श्री-विग्रहस्य, यथा -  
असमानोर्ध-माधुर्य-तरङ्गामृत-वारिधिः ।  
जङ्गम-स्थावरोल्लासि-रूपो गोपेन्द्र-नन्दनः  ॥ ल्भ्_१,५।५३८ ॥  
  
यथा तन्त्रे -  
कन्दर्प-कोट्य्-अर्बुद-रूप-शोभा-  
नीराज्य-पादाब्ज-नखाञ्चलस्य ।  
कुत्राप्य् अदृष्ट-श्रुत-रम्य-कान्तेर्  
ध्यानं परं नन्दसुतस्य वक्ष्ये  ॥ ल्भ्_१,५।५३९  ॥  
  
श्री-दशमे च (१०।२९।४०) -  
  
का स्त्र्य् अङ्ग ते कल-पदायत-मूर्च्छितेन   
सम्मोहिता ऽर्यपदवीं न चलेत् त्रिलोक्याम्  ।  
त्रैलोक्य-सौभगम् इदं च निरीक्ष्य रूपं   
यद् गो-द्विज-द्रुम-मृगान् पुलकान्य् अबिभ्रत्   ॥ ल्भ्_१,५।५४० ॥  
इति श्री-रूप-गोस्वामि-पाद-कृते श्री-लघु-भागवतामृते   
श्री-कृष्णामृत-नाम पूर्व-खण्डं समाप्तम् ॥  
  
  
***********************************************************  
***********************************************************  
  
लघु-भागवतामृत  
उत्तर-खण्डम्  
ॐ नमः श्री-कृष्ण-रस-रसिकेभ्यः  
  
अथ श्री-भक्तामृतम्   
  
आराधनं मुकुन्दस्य भवेद् आवश्यकं यथा ।  
तथा तदीय-भक्तानां नो चेद् दोषोऽस्ति दुस्तरः  ॥ ल्भ्_२,१।१ ॥  
  
तथा हि पाद्मे -  
मार्कण्डेयोऽम्बरीषस्य वसुर् व्यासो विभीषणः ।  
पुण्डरीको बलिः शम्भुः प्रह्लादो विदुरो ध्रुवः ॥  
दाल्भ्यः पराशरो भीष्मो नारदाद्याश् च वैष्णवैः ।  
सेव्या हरिं निषेव्यामी नो चेद् आगः परं भवेत्  ॥ ल्भ्_२,१।२ ॥  
  
तथा च हरि-भक्ति-सुधोदये (१६।७६) -  
अर्चयित्वा तु गोविन्दं तदीयान् नार्चयन्ति ये ।  
न ते विष्णोः प्रसादस्य भाजनं दाम्भिका जनाः  ॥ ल्भ्_२,१।३ ॥  
  
पाद्मोत्तर-खण्डे -  
आराधनानां सर्वेषां विष्णोर् आराधनं परम् ।  
तस्मात् परतरं देवि तदीयानां समर्चनम्  ॥ ल्भ्_२,१।४ ॥  
  
तत्रैव च --  
अर्चयित्वा तु गोविन्दं तदीयान् नार्चयेत् तु यः ।  
न स भागवतो ज्ञेयः केवलं दाम्भिकः स्मृतः  ॥ ल्भ्_२,१।५ ॥  
इति ।  
  
आदि-पुराणे -  
मम भक्ता हि ये पार्थ न मे भक्तास् तु ते मताः ।  
मद्-भक्तस्य तु ये भक्तास् ते मे युक्ततमा मताः  ॥ ल्भ्_२,१।६ ॥  
  
श्रीमद्-भागवते च (११।१९।२१) --  
मद्-भक्त-पूजाभ्यधिका । इति  ॥ ल्भ्_२,१।७ ॥  
  
एतेषाम् अपि सर्वेषां प्रह्लादः प्रवरो मतः ।  
सर्वेषु हरि-भक्तेषु प्रह्लादो हि महत्तमः  ॥ ल्भ्_२,१।८ ॥  
  
यथा स्कान्दे श्री-रुद्र-वाक्यम् -  
भक्त एव हि तत्त्वेन कृष्णं जानाति न त्व् अहम् ।  
सर्वेषु हरि-भक्तेषु प्रह्लादोऽतिमहत्तमः  ॥ ल्भ्_२,१।९ ॥  
  
श्री-सप्तम-स्कन्धे श्री-प्रह्लादस्यैव वाक्यम् (७।९।२६) -  
क्वाहं रजः-प्रभव ईश तमो ऽधिके ऽस्मिन्  
जातः सुरेतर-कुले क्व तवानुकम्पा ।  
न ब्रह्मणो न तु भवस्य न वै रमाया  
यन् मे ऽर्पितः शिरसि पद्म-करः प्रसादः  ॥ ल्भ्_२,१।१० ॥  
  
तत्रैव श्री-नृसिंह-वाक्यम् - (७।१०।२१)  
भवन्ति पुरुषा लोके मद्-भक्तास् त्वाम् अनुव्रताः ।  
भवान् मे खलु भक्तानां सर्वेषां प्रतिरूप-धृक्  ॥ ल्भ्_२,१।११ ॥  
  
पाण्डवाः सर्वतः श्रेष्ठाः प्रह्लादाद् ईदृशाद् अपि ।  
श्री-भागवतम् एवात्र प्रमाणं स्फुटम् ईक्ष्यते  ॥ ल्भ्_२,१।१२ ॥  
  
तथा हि श्री-सप्तम-स्कन्धे श्री-नारद-वाक्यं (७।१०।४८-५०, ७।१५।७५-७७)  
  
यूयं नृ-लोके बत भूरि-भागा  
लोकं पुनाना मुनयो ऽभियन्ति ।  
येषां गृहान् आवसतीति साक्षाद्  
गूढं परं ब्रह्म मनुष्य-लिङ्गम्  ॥ ल्भ्_२,१।१३ ॥  
  
स वा अयं ब्रह्म महद्-विमृग्य-  
कैवल्य-निर्वाण-सुखानुभूतिः ।  
प्रियः सुहृद् वः खलु मातुलेय  
आत्मार्हणीयो विधि-कृद् गुरुश् च  ॥ ल्भ्_२,१।१४ ॥  
  
न यस्य साक्षाद् भव-पद्मजादिभी  
रूपं धिया वस्तुतयोपवर्णितम् ।  
मौनेन भक्त्योपशमेन पूजितः  
प्रसीदताम् एष स सात्वतां पतिः  ॥ ल्भ्_२,१।१५ ॥  
इति ।  
  
व्याख्यातं च श्री-स्वामि-पादैः -  
  
अहो प्रह्लादस्य भाग्यं येन देवो दृष्टः । वयं तु मन्द-भाग्याः इति  
विषीदन्तं राजानं प्रत्य् आह यूयम् इति त्रिभिः  ॥ ल्भ्_२,१।१६ ॥  
  
न तु प्रह्लादस्य गृहे परं ब्रह्म वसति, न च तद्-दर्शनार्थं मुनयस्  
तद्-गृहान् अभियन्ति । न च तस्य ब्रह्म मातुलेयादि-रूपेआ वर्तते । न च स्वयम्  
एव प्रसन्नं । अतो यूयम् एव ततोऽप्य् अस्मत्तोऽपि भूरि-भागाः इति  
भावः  ॥ ल्भ्_२,१।१७ ॥  
  
सदातिसन्निकृष्टत्वात् ममताधिक्यतो हरेः ।  
पाण्डवेभ्योऽपि यदवः केचित् श्रेष्ठतमा मताः  ॥ ल्भ्_२,१।१८ ॥  
  
तथा हि श्री-दशमे (१०।८२।२८,३०) -  
अहो भोज-पते यूयं जन्म-भाजो नॄणाम् इह ।  
यत् पश्यथासकृत् कृष्णं दुर्दर्शम् अपि योगिनाम्  ॥ ल्भ्_२,१।१९ ॥  
  
तद्-दर्शन-स्पर्शनानुपथ-प्रजल्प-  
शय्यासनाशन-सयौन-सपिण्ड-बन्धः ।  
येषां गृहे निरय-वर्त्मनि वर्ततां वः  
स्वर्गापवर्ग-विरमः स्वयम् आस विष्टुः  ॥ ल्भ्_२,१।२० ॥  
  
तथा - (१०।९०।४६)  
शय्यासनाटनालाप-क्रीडा-स्नानाशनादिषु ।  
न विदुः सन्तम् आत्मानं वृष्णयः कृष्ण-चेतसः  ॥ ल्भ्_२,१।२१ ॥  
यदुभ्योऽपि वरिष्ठोऽसौ सर्वेभ्यः श्रीमद्-उद्धवः ।  
श्रीमद्-भागवते यस्य श्रूयते महिमाद्भुतः  ॥ ल्भ्_२,१।२२ ॥  
  
तथा हि एकादशे श्रीमद्-भगवद्-वाक्यम्  ((स्ब् ११।१४।१५)  
न तथा मे प्रियतम आत्म-योनिर् न शङ्करः  
न च सङ्कर्षणो न श्रीर् नैवात्मा च यथा भवान्  ॥ ल्भ्_२,१।२३ ॥  
  
तथा (११।१६।२९)  
त्वं तु भागवतेष्व् अहम्  ॥ ल्भ्_२,१।२४ ॥  
इति ।  
  
आबाल्याद् एव गोविन्दे भक्तिर् अस्याखिलोत्तमा  ॥ ल्भ्_२,१।२५ ॥  
  
तथा च श्री-तृतीये (३।२।२) --  
यः पञ्च-हायनो मात्रा प्रातर्-आशाय याचितः ।  
तन् नैच्छद् रचयन् यस्य सपर्यां बाल-लीलया  ॥ ल्भ्_२,१।२६ ॥  
  
अतएव तत्रैव श्रीभगवद्-वचनम् (३।४।३१) -  
नोद्धवो ऽण्व् अपि मन्-न्यूनो  
यद् गुणैर् नार्दितः प्रभुः  ॥ ल्भ्_२,१।२७ ॥  
इति ।  
  
अस्यार्थः । यद्-गुणैः यस्य उद्धवस्य गुणैः, प्रभुर् अप्य् अहं न अर्दितः । न  
याचितः । यद् वा यत् यस्मात् । उद्धवः गुणैः सत्त्वादिभिः । न अर्दितः न पीडितः  
। गुणातीत इत्य् अर्थः । तत्र हेतुः प्रभुः भक्तिर् असांवादे  
प्रभविष्णुः  ॥ ल्भ्_२,१।२८ ॥  
  
व्रज-देव्यो वरीयस्य ईदृशाद् उद्धवाद् अपि ।  
यद् आसां प्रेम-माधुर्यं स एषोऽप्य् अभियाचते  ॥ ल्भ्_२,१।२९ ॥  
  
तथा हि श्री-दशमे (१०।४७।५८)   
एताः परं तनु-भृतो भुवि गोप-वध्वो  
गोविन्द एवम् अखिलात्मनि रूढ-भावाः ।  
वाञ्छन्ति यद् भव-भियो मुनयो वयं च   
किं ब्रह्म-जन्मभिर् अनन्त-कथा-रसस्य  ॥ ल्भ्_२,१।३० ॥  
  
श्री-बृहद्-वामने च भृग्व्-आदीन् प्रति श्री-ब्रह्म-वाक्यम् -  
षष्ठि-वर्ष-सहस्राणि मया तप्तं तपः पुरा ।  
नन्द-गोप-व्रज-स्त्रीणां पाद-रेणूपलब्धये ।  
तथापि न मया प्राप्तास् तासां वै पाद-रेणवः  ॥ ल्भ्_२,१।३१ ॥  
  
भृग्व्-आदि-वाक्यम् -  
वैष्णवानां पाद-रजो गृह्यते त्वद्-विधैर् अपि ।  
सन्ति ते बहवो लोके वैष्णवा नारदादयः ॥  
तेषां विहाय गोपीनां पाद-रेणुस् त्वयापि यत् ।  
गृह्यते संशयो मेऽत्र को हेतुस् तद्वत् प्रभो  ॥ ल्भ्_२,१।३२ ॥  
  
श्री-ब्रह्म-वाक्यम् -  
न स्त्रियो व्रज-सुन्दर्यः पुत्र श्रेष्ठाः श्रियोऽपि ताः ।  
नाहं शिवश् च शेषश् च श्रीश् च ताभिः समाः क्वचित्  ॥ ल्भ्_२,१।३३ ॥  
  
आदि-पुराणे च श्रीमद्-अर्जुन-वाक्यं -  
त्रैलोक्ये भगवद्-भक्ताः के त्वां जानन्ति मर्मणि ।  
केषु वा त्वं सदा तुष्टः केषु प्रेम तवातुलम्  ॥ ल्भ्_२,१।३४ ॥  
  
श्री-भगवद्-वाक्यम् -  
न तथा मे प्रियतमो ब्रह्मा-रुद्रश् च पार्थिव ।  
न च लक्ष्मीर् न चात्मा च यथा गोपीजनो मम्  ॥ ल्भ्_२,१।३५ ॥  
भक्ता ममानुरक्ताश् च कति सन्ति न भूतले ।  
किन्तु गोपीजनः प्राणा-धिक-प्रियतमो मम  ॥ ल्भ्_२,१।३६ ॥  
न मां जानन्ति मुनयो योगिनश् च परन्तप ।  
न च रुद्रादयो देवा यथा गोप्यो विदन्ति माम्  ॥ ल्भ्_२,१।३७ ॥  
न तपोभिर् न वेदैश् च नाचारैर् न च विद्यया ।  
वशोऽस्मि केवलं प्रेम्णा प्रेमाणं तत्र गोपिका  ॥ ल्भ्_२,१।३८ ॥  
मन्-माहात्म्यं मत्-सपर्यां मच्-छ्रद्दां मन्-मनोगतम् ।  
जानन्ति गोपिकाः पार्थ नान्ये जानन्ति मर्मणि  ॥ ल्भ्_२,१।३९ ॥  
निजाङ्गम् अपि या गोप्यो ममेति समुपासते ।  
ताभ्यः परं न मे पार्थ निगूढ-प्रेम-भाजनम्  ॥ ल्भ्_२,१।४० ॥  
इति ॥  
  
न चित्रं प्रेम-माधुर्यम् आसां वाञ्छेद् यद् उद्धवः ।  
पाद-रेणूक्षितं येन तृण-जन्मापि याचते  ॥ ल्भ्_२,१।४१ ॥  
  
तथा हि श्री-दशमे (भ्प् १०।४७।६१) --  
आसाम् अहो चरण-रेणु-जुषाम् अहं स्याम्  
वृन्दावने किम् अपि गुल्म-लतौषधीनाम् ।  
या दुस्त्यजं स्व-जनम् आर्य-पथं च हित्वा  
भेजुर् मुकुन्द-पदवीं श्रुतिभिर् विमृग्याम्   ॥ ल्भ्_२,१।४२ ॥  
  
इति कृष्णं निषेव्याग्रे कृष्णस्योपासकैर् जनैः ।  
सेव्याः प्रसाद-पुष्पाद्यैर् अवश्यं व्रज-सुभ्रुवः  ॥ ल्भ्_२,१।४३ ॥  
तत्रापि सर्व-गोपीनां राधिकाति-वरीयसी ।  
सर्वाधिक्येन कथिता यत् पुराणागमादिषु  ॥ ल्भ्_२,१।४४ ॥  
  
यथा पाद्मे --  
यथा राधा प्रिया विष्णोस् तस्याः कुण्डं प्रियं तथा ।  
सर्व-गोपीषु सैवैका विष्णोर् अत्यन्त-वल्लभा  ॥ ल्भ्_२,१।४५ ॥  
  
आदि-पुराणे च --  
त्रैलोक्ये पृथिवी धन्या यत्र वृन्दावनं पुरी ।  
तत्रापि गोपिकाः पार्थ तत्र राधाभिधा मम  ॥ ल्भ्_२,१।४६ ॥  
  
इति श्री-लघु-भागवतामृते श्री-भक्तामृतं नामोत्तर-खण्डं समाप्तम् ।  
इति श्री-लघु-भागवतामृतं सम्पूर्णम् ।  
  
  
  
  
  
