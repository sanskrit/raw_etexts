---
title: 'Jiva Gosvami: Satsamdarbha 6'

---
## Intro

Jiva Gosvami: Satsamdarbha 6  

Jiva Gosvami:   
Satsamdarbha, part 6: Pritisamdarbha  

Input by ...  

## पाठः

श्री-प्रीति-सन्दर्भः  

तौ सन्तोषयता सन्तौ श्रील-रूप-सनातनौ ।  
दाक्षिणात्येन भट्टेन प्नुअर् एतद् विविच्यते ॥ओ॥  
तस्याद्यं ग्रन्थनालेखं क्रान्तम् उत्क्रान्त-खण्डितम् ।  
पर्यालोच्याथ पर्यायं कृत्वा लिखति जीवकः ॥ओ॥  

[१]  

अथ प्रीति-सन्दर्भो लेख्यः । इह खलु शास्त्र-प्रतिपाद्यं परम-तत्त्वं  
सन्दर्भ-चतुष्टयेन पूर्वं सम्बद्धम् । तद्-उपासना च तद्-अनन्तर-  
सन्दर्भेणाभिहिता । तत्-क्रम-प्राप्तत्वेन प्रयोजनं खल्व् अधुना  
विविच्यते ।  

पुरुष-प्रयोजनं तावत् सुख-प्राप्तिर् दुःख-निवृत्तिश् च । श्री-भगवत्-  
प्रीतौ तु सुखत्वं दुःख-निवर्तकत्वं चात्यन्तिकम् इति । एतद् उक्तं भवति  
यत् खलु परम-तत्त्वं शास्त्र-प्रतिपाद्यत्वेन पूर्वं निर्णीतं, तद् एव सद्-  
अनन्त-परमानन्दत्वेन सिद्धम् । श्रुताव् अपि सैषानन्दस्य मीमांसा  
भवति इत्य् आरभ्य मानुषानन्दतः प्राजात्यानन्द-पर्यन्तं दश-कृत्वः  
शत-गुणिततया क्रमेण तेषाम् आनन्दोत्कर्ष-परिमाणं प्रदर्श्य पुनश्  
च ततोऽपि शत-गुणत्वेन पर-ब्रह्मानन्दं प्रदर्श्याप्य् अपरितोषात् यतो  
वाचो निवर्तन्ते इत्य् आदि श्लोकेन तद्-आनन्दस्यानन्त्यत्वम् एव स्थापितं  
विलक्षणत्वं च । को ह्य् एवान्यात् कः प्राण्यात् यद् एष आकाश आनन्दो न स्याद्  
इत्य् अनेन नाना-स्वरूप-धर्मतोऽपि तस्य केवलानन्द-स्वरूपत्वम् एव च  
दर्शितम् । तथाभूत-मार्तण्डादि-मण्डलस्य केवल-ज्योतिष्ट्ववत् ।  

अथ जीवश् च तदीयोऽपि तज्-ज्ञान-संसर्गाभाव-युक्तत्वेन तन्-माया-  
पराभूतः सन्न् आत्म-स्वरूप-ज्ञान-लोपान् माया-कल्पितोपाध्यावेशाच्  
चानादि-संसार-दुःखेन सम्बध्यत इति परमात्म-सन्दर्भादाव् एव  
निरूपितम् अस्ति । तत इदं लभ्यते परम-तत्त्व-साक्षात्कार-लक्षणं तज्-  
ज्ञानम् एव परमानन्द-प्राप्तिः । सैव परम-पुरुषार्थ इति ।  
स्वात्माज्ञान-निवृत्तिः दुःखात्यन्त-निवृत्तिश् च निदाने तद्-अज्ञाने गते सति  
स्वत एव सम्पद्यते । पूर्वस्याः परम-तत्त्व-स्वप्रकाशताभिव्यक्ति-  
लक्षण-मात्रात्मकत्वाद् उत्तरस्याश् च ध्वंसाभाव-रूपत्वाद्  
अनश्वरत्वम् । उक्तं च पूर्वस्याः परम-पुरुषार्थत्वं धर्मस्य ह्य्  
अपवर्गस्य इत्य् आदिना [भ्प् १।२।९],   

तच्-छ्रद्दधाना मुनयो ज्ञान-वैराग्य-युक्तया ।  
पश्यन्त्य् आत्मनि चात्मानं भक्त्या श्रुत-गृहीतया ॥ इत्य् अन्तेन [भ्प् १।२।१२] ।  

स्वतः सर्व-दुःख-निवृत्तिश् च तत्रैवोक्ता - भिद्यते हृदय-ग्रन्थिर् [भ्प्  
१।२।१३] इत्य् आदिना । श्री-विष्णु-पुराणे च -  
  
निरस्तातिशयाह्लाद-सुख-भावैक-लक्षणा ।  
भेषजं भगवत्-प्राप्तिर् एकान्तात्यन्तिकी मता ॥ [विप् ६।५।५९] इति ।  
  
श्रुतौ च - आनन्दं ब्रह्मणो विद्वान् न बिभेति कुतश्चनेति [तैत्तु २।४।१] ।  
एष एव च मुक्ति-शब्दार्थः । संसार-बन्ध-च्छेद-पूर्वकत्वात् । यथोक्तं  
श्री-सूतेन -  
  
यदैवम् एतेन विवेक-हेतिना  
माया-मयाहङ्करणात्म-बन्धनम् ।  
छित्त्वाच्युतात्मानुभवो ऽवतिष्ठते  
तम् आहुर् आत्यन्तिकम् अङ्ग सम्प्लवम् ॥ [भ्प् १२।४।३४] इति ।  
  
अच्युताख्ये आत्मनि परमात्मनि अनुभवो यस्य तथाभूतः सन् अवतिष्ठते  
यत् तम् आत्यन्तिकं सम्प्लवं मुक्तिम् आहुर् इत्य् अर्थः ।   
  
अथ मुक्तिर् हित्वान्यथा-रूपं स्वरूपेण व्यवस्थितिर् इत्य् [भ्प् २।१०।६] एतद् अपि  
तत्-तुल्यार्थम् एव । यतः स्वरूपेण व्यवस्थितिर् नाम स्वरूप-साक्षात्कार  
उच्यते । तद्-अवस्थान-मात्रस्य संसार-दशायाम् अपि स्थितत्वात् । अन्यथा-  
रूपत्वस्य च तद्-अज्ञान-मात्रार्थत्वेन तद्-धानौ तज्-ज्ञान-पर्यवसानात् ।  
स्वरूपं चात्र मुख्यं परमात्म-लक्षणम् एव । रश्मि-परमाणूनां  
सूर्य इव स एव हि जीवानां परमोऽंशि-स्वरूपः । यथोक्तं ब्रह्माणं प्रति  
श्रीमता गर्भोदशायिना -  
  
यदा रहितम् आत्मानं भूतेन्द्रिय-गुणाशयैः ।      
स्वरूपेण मयोपेतं पश्यन् स्वाराज्यम् ऋच्छति ॥ [भ्प् ३।९।३३] इति ।  
  
उपेतं युक्तम् इत्य् एवाक्लिष्टोऽर्थः । जीव-स्वरूपस्यैव गौणानन्दत्वं  
दर्शितम् । तस्मात् प्रियतमः स्वात्मेत्य् उक्त्वा [भ्प् १०।१४।५४] -   
  
कृष्णम् एनम् अवेहि त्वम् आत्मानम् अखिलात्मनाम् ।  
जगद्-धिताय सोऽप्य् अत्र देहीवाभाति मायया ॥ इत्य् अनेन [भ्प् १०।१४।५५],  
  
जीव-परयोर् अभेद-वादस् तु परमात्म-सन्दर्भादौ विशेषतोऽपि  
परिहृतोऽस्ति । अतएव निरधारयच् छ्रुतिः रसो वै सः रसं ह्य् एवायं  
लब्ध्वानन्दी भवति [तैत्त् २।७।१] इति । अत्रांशेनांशि-प्राप्तिश् च द्विधा  
योजनीया । तत्राद्या ब्रह्म-प्राप्तिर् माया-वृत्त्य्-अविद्या-नाशानन्तरं केवल-  
तत्-स्वरूप-शक्ति-लक्षण-तद्-विज्ञानाविर्भाव-मात्रम् । सा च स्व-स्थान एव  
वा स्यात् । क्रमेण सर्व-लोक-सर्वावरणातिक्रमानन्तरं वा स्यात् । उपासना-  
विशेषानुसारेण । द्वितीया भगवत्-प्राप्तिश् च तस्य विभोर् अप्य् असर्व-  
प्रकटस्यतस्मिन्न् एवाविर्भावेन । विभुनापि वैकुण्ठे सर्व-प्रकटेन  
तेनाचिन्त्य-शक्तिना स्व-चरणारविन्द-सान्निध्य-प्रापणया च ।   
  
तद् एवं स्थिते, सा च मुक्तिर् उत्क्रान्त-दशायां जीव-दशायाम् अपि भवति ।  
उत्क्रान्तस्योपाध्य्-अभावेऽपि तदीय-स्वप्रकाशता-लक्षण-  
धर्माव्यवधानस्यैतत्-साक्षात्कार-रूपत्वात् । जीवतस् तत्-साक्षात्कारेण  
माया-कल्पितस्यान्यथा-भावस्य मिथात्वावभासात् सैषा मुक्तिर्  
एवात्यन्तिक-पुरुषार्थतयोपदिश्यते -  
  
तत्रापि मोक्ष एवार्थ आत्यन्तिकतयेष्यते ।  
त्रैवर्ग्यो ऽर्थो यतो नित्यं कृतान्त-भय-संयुतः ॥ [भ्प् ४।२२।३५]   
  
इति श्री-पृथुं प्रति श्री-सनत्-कुमारेण । श्रुतिश् च - येनाहं नामृतः स्यां  
किम् अहं तेन कुर्याम् [बउ २।४।३] इति । तद् एवं परम-तत्त्व-  
साक्षात्कारात्मकस्य तस्य मोक्षस्य परम-पुरुषार्थत्वे स्थिते पुनर्  
विविच्यते । तच् च परमं तत्त्वं द्विधाविर्भवति । अस्पष्ट-विशेषत्वेन  
स्पष्ट-स्वरूप-भूत-विशेषत्वेन च । तत्र ब्रह्माख्यास्पष्ट-विशेष-पर-  
तत्त्व-साक्षात्कारतोऽपि भगवत्-परमात्माद्य्-आख्य-स्पष्ट-विशेष-तत्-  
साक्षात्कारस्योत्कर्षं भगवत्-सन्दर्भे [८७] -  
  
जिज्ञासितम् अधीतं च ब्रह्म यत् तत् सनातनम् ।  
तथापि शोचस्य् आत्मानम् अकृतार्थ इव प्रभो ॥ [भ्प् १।५।४]  
  
इत्य् आदि-प्रकरण-प्रघट्टकेन दर्शितवान् अस्मि । अत्रापि वचनान्तरं  
दर्शयिष्यामि । तस्मात् परमात्मत्वादि-लक्षण-नानावस्थ-भगवत्-  
साक्षात्कार एव तत्रापि परमः । तत्र सत्य् अपि निरुपधि-प्रीत्य्-आस्पदत्व-  
स्वभावस्य तस्य स्वरूप-धर्मान्तर-वृन्द-साक्षात्कृतौ परमत्वे प्रीति-  
भक्त्य्-आदि-सञ्ज्ञं प्रियत्व-लक्षण-धर्म-विशेष-साक्षात्कारम् एव  
परमतमत्वेन मन्यन्ते । तया प्रीत्यैवात्यन्तिक-दुःख-निवृत्तिश् च । यां  
प्रीतिं विना तत्-स्वरूपस्य तद्-धर्मान्तर-वृन्दस्य च साक्सात्कारो न  
सम्पद्यते । यत्र सा तत्रावश्यम् एव सम्पद्यते । यावत्य् एव प्रीति-सम्पत्तिस्  
तावत्य् एव तत्-सम्पत्तिः । सम्पद्यमाने सम्पन्ने च तस्मिन् साधिकम्  
आविर्भवति । तद् एतत् सर्वम् अपि युक्तम् एव । परम-सुखं खलु भगवतस्  
तद्-गुण-वृन्दस्य च स्वरूपम् । सुखं च निरुपाधि-प्रीत्य्-आस्पदम् । ततस्  
तद्-अनुभवे प्रीतेर् एव मुख्यत्वम् इति । तस्मात् पुरुषेण सैव  
सर्वदान्वेषितव्येति पुरुष-प्रयोजनत्वं तत्रैव परमतमम् इति स्थितम् ।  
क्रमेणोदाह्रियते ।   
  
तत्र सत्य् अपीत्य् आदिकम् -  
  
सर्वं मद्-भक्ति-योगेन मद्-भक्तो लभते ऽञ्जसा  
स्वर्गापवर्गं मद्-धाम कथञ्चिद् यदि वाञ्छति ॥ [भ्प् ११।२०।३३]   
  
इत्य् आदि श्री-भगवद्-वाक्यादौ । तयेत्य् आदिकम् ।   
  
प्रीतिर् न यावन् मयि वासुदेवे  
न मुच्यते देह-योगेन तावत् । [भ्प् ५।५।६] इति श्री-ऋषभदेव-वाक्ये ।  
  
याम् इत्य् आदिकं -  
  
भक्त्याहम् एकया ग्राह्यः  
श्रद्धयात्मा प्रियः सताम् । [भ्प् ११।१४।२१] इति श्रीभगवद्-वाक्ये ।  
  
सम्पद्यमाने इत्य् आदिकं -  
मद्-रूपम् अद्वयं ब्रह्म मध्याद्यन्त-विवर्जितम् ।  
स्व-प्रभं सच्चिदानन्दं भक्त्या जानाति चाव्ययम् ॥ इति वासुदेवोपनिषदि ।  
  
यत्रेत्यादिकं -  
भक्तिर् एवैनं नयति, भक्तिर् एवैनं दर्शयति  
भक्ति-वशः पुरुषो भक्तिर् एव भूयसी ॥ इति माठर-श्रुतौ ।  
यावतीत्यादिकम् -   
  
भक्तिः परेशानुभवो विरक्तिर्  
अन्यत्र चैष त्रिक एक-कालः ।  
प्रपद्यमानस्य यथाश्नतः स्युस्  
तुष्टिः पुष्टिः क्षुद्-अपायो ऽनु-घासम् ॥ कवि-योगेश्वर-वाक्ये [भ्प् ११।२।४२]  
  
एवं तत् त्वम् असि [छु ६।८।७] इत्य्-आदि-शास्त्रम् अपि तत्-प्रेम-परम् एव ज्ञेयम् ।  
त्वम् एवामुक इतिवत् । किं च लोक-व्यवहारोऽपि तत्-पर एव दृश्यते । सर्वे हि  
प्राणिनः प्रीति-तात्पर्यका एव । तद्-अर्थम् आत्म-व्ययादेर् अपि दर्शनात् ।  
किन्तु योग्य-विषयम् अलब्ध्वा तैस् तत्र तव सा परिवर्ज्यते । अतः सर्वैर् एव  
योग-तद्-विषयेऽन्वेष्टुम् इष्टे सति श्री-भगवत्य् एव तस्याः पर्यवसानं  
स्याद् इति । तद् एवं भगवत्-प्रीतेर् एव परम-पुरुषार्थत्वे समर्थिते  
साधूक्तं ऒअथ प्रीति-सन्दर्भो लेख्यö इत्य् आदि ।  
  
स एष एव परम-पुरुषार्थः क्रम-रीत्या सर्वोपरि दर्शयितुं  
सन्दृभ्यते । तत्रोक्त-लक्षणस्य मुक्ति-सामान्यस्य शास्त्र-प्रयोजनत्वम्  
आह - सर्व-वेदान्तेत्य् आदौ कैवल्यैक-प्रयोजनम् इति [भ्प् १२।१३।१२] । केवलः  
शुद्धः तस्य भावः कैवल्यम् । तद् एकम् एव प्रयोजनं परम-  
पुरुषार्थत्वेन प्रतिपाद्यं यस्य तद् इदं श्री-भागवतम् इति पूर्व-  
श्लोकस्थेनान्वयः । दोष-मूलं हि जीवस्य परम-तत्त्व-ज्ञानाभाव एवेत्य्  
उक्तम् - भयं द्वितीयाभिनिवेशतः स्याद् इत्य् आदौ [भ्प् १२।२।३७], ईशाद्  
अपेतस्येत्य् आदिभिः । अतस् तज्-ज्ञानम् एव शुद्धत्वम् इति कैवल्य-शब्दस्यात्र  
पूर्ववत् तद्-अनुभव एव तात्-पर्यम् ।   
  
अथवा कैवल्य-शब्देन परमस्य स्वभाव एवोच्यते । यथा स्कान्दे -  
  
ब्रह्मेशानादिभिर् देवैर् यत् प्राप्तुं नैव शक्यते ।  
स यत् स्वभावः कैवल्यं स भवान् केवलो हरे ॥ इति ।  
  
क्वचित् स्वार्थिक-तद्-धितान्तेन कैवल्य-शब्देनापि परम उच्यते । यथा श्री-  
दत्तात्रेय-शिक्षायां -  
  
परावराणां परम आस्ते कैवल्य-सञ्ज्ञितः ।  
केवलानुभवानन्द-सन्दोहो निरुपाधिकः ॥ इति [भ्प् ११।९।१८] ।  
  
तथाप्य् उभयथैव तद्-अनुभव एव तात्-पर्यम् । तत्-स्वभावम् एव वा ।  
तम् एवानुभावयितुम् इदं शास्त्रं प्रवृत्तम् इत्य् अर्थः ।  
  
॥ १२।१३ ॥ श्री-सूतः ॥ १ ॥  
  
[२]  
  
तथा चान्यत्र -  
  
एतावान् एव मनुजैर् योग-नैपुण्य-बुद्धिभिः ।  
स्वार्थः सर्वात्मना ज्ञेयो यत्-परात्मैक-दर्शनम् ॥ [भ्प् ६।१६।६३]  
  
टीका च - न चातः परः पुरुषोऽस्तीत्याह एतावान् इति । परस्यात्मन एकं  
दर्शनम् इति यत् एतावान् एवेत्य् एषा । परमात्मनः केवलस्य दर्शनम् इति  
वा ।  
  
॥ ६।१६ ॥ श्री-शङ्कर्षणश् चित्रेकेतुम् ॥ २ ॥  
  
[३]  
  
सैषा हि मुक्तिर् उत्क्रान्त-दशायां द्विधा भवति सद्य एव च, क्रम-रीत्या  
च । तत्र पूर्वा । द्वितीये स्थिरं सुखं चासनम् [भ्प् २।२।१५] इत्य् आदि  
प्रकरणान्ते विसृजेत् परं यत इत्य् अत्र [भ्प् २।२।२१] । उत्तरा च तद्-अनन्तरं  
यदि प्रयास्यन् नृप पारमेष्ट्यम् इत्य् आदौ [भ्प् २।२।२२] तेनात्मनात्मानम्  
उपैति शान्तम् इत्य् अत्र [भ्प् २।२।३१] । जीवद्-दशायाम् अपि सा तु तद्-विशेषष्व्  
अग्रतो दर्शनीया । तत्र ब्रह्म-साक्षात्कार-लक्षणां जीवन्-मुक्तिम् आह -   
  
यत्रेमे सद्-असद्-रूपे प्रतिषिद्धे स्व-संविदा ।  
अविद्ययात्मनि कृते इति तद्-ब्रह्म-दर्शनम् ॥ [भ्प् १।३।३३]   
  
यत्र यस्मिन् दर्शने स्थूल-सूक्ष्म-रूपे शरीरे स्व-संविदा जीवात्मनः  
स्वरूप-ज्ञानेन प्रतिषिद्धे भवतः । केन प्रकारेण ? वस्तुत आत्मनि ते  
न स्त एव किन्त्व् अविद्ययैवात्मनि कृते अध्यस्ते इति एतत् प्रकारेणेत्य् अर्थः ।  
तद् ब्रह्म-दर्शनम् इति यत्-तदोर् अन्वयः । ब्रह्मणो दर्शनं  
साक्षात्कारः । यत्र स्व-संविदेत्य् उक्त्या जीव-स्वरूप-ज्ञानम् अपि तद्-आश्रयम्  
एव भवति इति । तथा केवल-स्व-संविदा ते निषिद्धे न भवत इति च  
ज्ञापितम् । ततश् च जीवत एवाविद्या-कल्पित-माया-कार्य-सम्बन्ध-  
मिथ्यात्व-ज्ञापक-जीव-स्वरूप-साक्षात्कारेण तादात्म्यापन्न-ब्रह्म-  
साक्षात्कारो जीवन्-मुक्ति-विशेष इत्य् अर्थः ॥  
  
॥१।३॥ श्री-सूतः ॥ ३ ॥  
  
[४]  
  
ईदृशम् एव तन्-मुक्ति-लक्षणं श्री-कापिलेये मुक्ताश्रयम् (भ्प् ३।२८।३५-३८)  
इत्य् आदि-चतुष्टये दर्शितम् । तत्र हि प्रतिनिवृत्त-गुण-प्रवाहः सन् आत्मानम्  
पर्मात्मानम् ईक्षत इति मुक्ताश्रयम् इत्य् आदौ स्व-स्वरूप-भूते महिम्नि  
अवस्थितो निष्ठां प्राप्तः सन्न् उपलब्ध-परात्म-काष्ठ इति सोऽप्य् एतयेत्य्  
आदौ स्वरूपं जीव-ब्रह्मणो याथात्म्यअ-मध्यगमद् इति देहं चेत्य्  
आदौ । एवं प्रतिबुद्ध-वस्तुर् इति देहोऽपीत्य् आदौ चेति । तस्माद् अस्य  
प्रारब्ध-कर्म-मात्राणाम् अनभिनिवेशेनैव भोगः । एवम् एवोक्तं तत्र  
को मोहः कः शोक एकत्वम् अनुपश्यत इति (ईशोपनिषद् ७) ।   
  
अथान्तिमां ब्रह्म-साक्षात्कार-लक्षणां मुक्तिम् आह -   
  
यद्य् एषोपरता देवी माया वैशारदी मतिः ।  
सम्पन्न एवेति विदुर् महिम्नि स्वे महीयते ॥ (भ्प् १।३।३४)  
  
एषा जीवन्-मुक्ति-दशायां स्थिता विशारदेन परमेश्वरेण दत्ता देवी  
द्योतमाना मतिर् विद्या तद्-रूपा या माया स्वरूप-शक्ति-वृत्ति-भूत-  
विद्याविर्भाव-द्वार-लक्षणा सत्त्वमयी माया-वृत्तिः सा यदि उपरता निवृत्ता  
भवति । तदा व्यवधानाभासस्यापि राहित्यात् सम्पन्नो लब्ध-  
ब्रह्मानन्द-सम्पत्तिर् एवेति विदुर् मुनयः । ततश् च तत्-सम्पत्ति-लाभात् स्वे  
महिम्नि स्वरूप-सम्पत्ताव् अपि महीयते पूज्यते । प्रकृष्ट-प्रकाशो  
भवतीत्य् अर्थः ॥   
  
॥ १।३ ॥ श्री-सुतः ॥ ४ ॥  
  
[५]  
  
अत्र पूर्वे तत्त्व-भगवत्-परमात्म-सन्दर्भेष्व् एवं मूल्येन श्रुत्य्-  
आदिभिश् च पर्तिपादितम् । (पगे ६)  
  
जीवाख्य-समष्टि-शक्ति-विशिष्टस्य परम-तत्त्वस्य खल्व् अंश एको जीवः ।  
स च तेजो-मण्डलस्य बहिश् चर-रश्मि-परमाणुर् इव परम-चिद्-एक-रसस्य  
तस्य बहिश् चर-चित्-परमाणुः । तत्र तस्य व्यापकत्वात् तद्-एक-देशत्वम् एव  
जीवे स्यात् । निराकारतया तद्-एकदेशत्वं न विरुद्धम् । तथापि  
बहिश्चरत्वं तद्-आश्रयित्वात् । तज्-ज्ञानाभावात् छायया रश्मिवत्  
माययाभिभाव्यत्वाच् च बहिश्चरत्वं व्यपदिश्यते । रश्मि-स्थानीयत्वं च  
तद्-व्यतिरेकाद् व्यतिरेकितया यस् तदाश्रयि-भावः । या च पूर्व-युक्त्या  
बहिश्चरत्वेऽप्य् एकवस्तुत्व-श्रुतिस् तदादिभिर् गम्यते । शक्तित्वं च तद्-  
रूपतयैव तदीय-लीलोपकरणत्वात् । अणुत्वं च शब्दात् हरि-चन्दन-  
बिन्दुवत् तस्य प्रभाव-लक्षण-गुणेनैव सर्व-देह-व्याप्तेः । सर्वं चैतत्  
परमस्याचिन्त्य-शक्तिमयत्वाद् अविरुद्धम् इति पूर्वं दृढीकृतम् अस्ति श्रुतेस्  
तु शब्द-मूलत्वात् [व्स् २।१।१७] इति न्यायेन, एकदेश-स्थितस्याग्नेर् इत्य् आदिना च ।  
तत्र जीवेश्वरयोर् अत्यन्ताभेदे युगपद् अविद्याविद्याश्रत्वाय्-अनुपपत्तिश् च  
पूर्वं विवृता । तत्त्वम् असि इत्य् आदौ लक्षणा त्व् अत्यन्ताभेदे तद्-अंशत्वे च  
समानैव । परम-तत्त्वस्य निरंशत्व-श्रुतिस् तु द्विधा प्रवर्तते । तत्र  
केवल-विशेष्य-लक्षण-निर्देश-पराया मुख्यैव प्रवृत्तिः । आनन्द-  
मात्रत्वात् तस्य । आनन्दैक-रूपस्य तस्य स्वरूप-शक्ति-विशिष्टस्य निर्देश-  
परायास् तु प्राकृतांश-लेश-राहित्य-मात्रे तात्पर्याद् गौणी प्रवृत्तिः । सर्व-  
शक्ति-विशिष्टस्य तस्य तु सर्वांशित्वं गीतम् एव ।   
  
तद् एवं तस्य रश्मि-परमाणु-स्थानीयांशत्वे सिद्धे तद्वत् सर्वस्याम् अपि  
दशायां कर्तृत्व-भोक्तृत्वादि-स्वरूप-धर्मा अपि सिध्यन्ति । तद्वद् एव च  
परमेश्वर-शक्त्य्-अनुग्रहेणैव ते कार्य-क्षमा भवन्ति तत्र तेषां  
प्रकृति-विकार-मय-कर्तृत्वादिकं तदीय-माया-शक्ति-मयानुग्रहेण ।  
अतएव तत्-सम्बन्धात् तेषां संसारः । स्वानुभव-ब्रह्मानुभव-  
भगवद्- (पगे ७) अनुभव-कर्तृत्वादिकं तु तदीय-स्वरूप-शक्त्य्-  
अनुग्रहेण । यत्र तस्य सर्वम् आत्मैवाभूत् तत् केन कं पश्येद् [बउ  
२।४।१४] श्रुतिश् च । तत्-स्वरूप-शक्तिं विना तद्-दर्शनासामार्थ्यं द्योतयति  
यम् एवैष वृणुते तेन लभ्य [कठु १।२।२३] इत्य् आदि-श्रुतेः ।  
  
अतएव स्वरूप-शक्ति-सम्बन्धान् मायान्तर्धाने तेषां संसार-नाशः ।  
येषां तु मते मुक्ताव् आनन्दानुभवो नास्ति । तेषां पुमर्थता न  
सम्पद्यते । सतोऽपि वस्तुनः स्फुरणाभावे निरर्थकत्वाअत् । न च सुखम्  
अहं स्याम् इति कस्यचिद् इच्छा, किन्तु सुखम् अहन् अनुभवामि इत्य् एव । ततश्  
च प्रवृत्त्य्-अभावात् तादृश-पुरुषार्थ-साधन-प्रेरणापि शास्त्रे व्यर्थैव  
स्यात् । तन्-मते केवलानन्द-रूपस्याज्ञान-दुःख-सम्बन्धासम्भवात् तन्-  
निवृत्ति-रूपश् च पुरुषार्थो न घटते । विगीतं त्व् ईदृश-पुरुषार्थत्वं  
प्राचीनबर्हिषं प्रति श्री-नारद-वाक्ये दुःख-हानिः सुखावाप्तिः श्रेयस्  
तन् नेह चेष्यते [भ्प् ४।२५।४] तस्माद् अस्त्य् एवानुभवः । तथा च श्रुतिः -  
रसं ह्य् एवायं लब्ध्वानन्दी भवति इति । आत्म-रतिः आत्म-क्रीडः [छाउ  
७।२५।२] इत्य् आदिश् च ।  
  
यथा विष्णुधर्मे -  
  
भिन्ने दृतौ यथा वायुर् नैवान्यः सह वायुना ।  
क्षीण-पुण्याघ-बन्धस् तु तथात्मा ब्रह्मणा सह ॥  
ततः समस्त-कल्याण-समस्त-सुख-सम्पदाम् ।  
आह्लादम् अन्यम् अकलङ्कम् अवाप्नोति शाश्वतम् ॥  
ब्रह्म-स्वरूपस्य तथा ह्य् आत्मनो नित्यदैव सः ।  
व्युत्थानकाले राजेन्द्र आस्ते हि अतिरोहितः ॥  
आदर्शस्य मलाभावाद् वैमल्यं काशते यथा ।  
ज्ञानाग्नि-दग्ध-हेयस्य स ह्लादो ह्य् आत्मनस् तथा ॥  
यथा हेय-गुण-ध्वंसाद् अवबोधादयो गुणाः ।  
प्रकाशन्ते न जन्यन्ते नित्या एवात्मनो हि ते ॥  
ज्ञानं वैराग्यम् ऐश्वर्यं धर्मश् च मनुजेश्वर ।  
आत्मनो ब्रह्म-भूतस्य नित्यम् एव चतुष्टयम् ॥  
एतद् अद्वैतम् आख्यातम् एष एव तवोदितः ।  
अयं विष्णुर् इदं ब्रह्म तथैतत् सत्यम् उत्तमम् ॥ इति ।  
  
अत्र जीव-ब्रह्मणोर् अंशांइत्वांशेनैव वायु-दृष्टान्तः । अंशत्वेऽपि  
बहिरङ्गत्वं त्व् अन्यतो ज्ञेयम् । अतः पृथग्-ईश्वरे स्वरूप-भूतानुभवे  
च सति तद्-वैमुख्येनानादिना लब्ध-च्छिद्रयेश-मायया  तद्-अनुभव-  
लोपादेः सम्भवात् कथञ्चित् साम्मुख्येन तद्-अनुग्रहान् निवृत्तिश् चास्ति ।  
आनन्दं ब्रह्मणो विद्वान् [तैत्तु २।४।१] इत्य् आदि श्रुतेः । न तस्मात् प्राणा  
उत्क्रामन्ति अत्रैव समवलीयन्ते ब्रह्मैव सन् ब्रह्माप्य् एति [बउ ४।४।६] इत्य्  
अत्रापि ।  
  
अन्यो ब्रह्म-भावस् तथान्यो ब्रह्मण्य् अप्यय इति स्पष्टम् । ब्रह्म-  
भावानन्तरं तद्-अप्ययस्य पुनर् अभिधानात् । अप्य् एतेः कर्मतया ब्रह्म-  
निर्देशाच् च । ततश् च ब्रह्मैव सन्न् इति तत्-साम्य-तत्-तादात्म्यापत्त्याव्  
अभेद-निर्देशः । एवं ब्रह्म वेद ब्रह्मैव भवति [मुण्डु ३।२।८] इत्य्  
अत्रापि व्याख्येयम् ।   
  
क्वचिद् एकत्व-शब्देनापि तथैवोच्यते । अत्र तत्-साम्यं यथोक्तम् -  
निरञ्जनं परम-साम्यम् उपैति [मुण्डु ३।२।३] इत्य् आदि श्रुतौ । इदं ज्ञानम्  
उपाश्रित्य मम साधर्म्यम् आगता (पगे ८) [गीता १४।२] इति गीतोपनिषत्सु च ।  
  
उभयं चोक्तं स्पष्टम् एव -  
  
यथोदकं शुद्धे शुद्धम् आसिक्तं तादृग् एव भवति ।  
एवं मुनेर् विजानत आत्मा भवति गौतम ॥ [कठ् उ २।१।१५]  
  
तत्रैव-कारेण न तु तद् एव भवति न तु वा तद्-असाधर्म्येण पृथग्  
उपलभ्यत इति द्योत्यते । स्कान्दे च -   
  
उदके तूदकं सिक्तं मिश्रम् एव यथा भवेत् ।  
तद् वै तद् एव भवति यतो बुद्धिः प्रवर्तते ॥  
एवम् एवं हि जीवोऽपि तादात्म्यं परमात्मना ।  
प्राप्तोऽपि नासौ भवति स्वातन्त्र्यादि-विशेषणात् ॥ इति ।  
  
बिम्ब-प्रतिबिम्ब-निर्देशश् च अम्बुद-ग्रहणाद् [व्स्। ३।२।१९] इत्य् आदि-सूत्र-  
द्वये गौण एव योजितः । एवम् एवैष सम्प्रसादोऽस्माच् छरीरात् समुत्थाय  
परं ज्योतिर् उपसम्पद्य स्वेन रूपेणाभिनिष्पद्यते [छाउ ८।१२।३] इत्य् अत्रापि  
तथैव भेदः प्रतिपादितः । श्री-विष्णु-पुराणेऽपि विभेद-जनकेऽज्ञाने  
नाशम् [विप् ६।७।८४] इत्य् आदौ देवादि-भेद-नाशानन्तरं ब्रह्मात्मनोर्  
भेदं न कोऽप्य् असन्तं करिष्यति अपि तु सन्तम् एव करिष्यतीति व्याख्यातम्  
एव ।  
  
एवम् एव टीका-कृद्भिः सम्मतं श्री-गोपानां ब्रह्म-सम्पत्त्य्-अनन्तरम्  
अपि वैकुण्ठ-दर्शनम् । तस्मात् साधु व्याख्यातम् यद्य् एषोपरत इत्य् आदि  
[भ्प् १।३।३४] तद् एवं ब्रह्म-सम्पत्तिर् व्याख्याता ।  
  
तत्र श्री-विष्णु-पुराणे परमार्थ-निर्णये रहूगणं प्रति जड-भरत-  
वाक्यं यथा । तत्र केवल-ब्रह्मानुभवस्यैव पर्मार्थत्वं निर्णेतुं  
यज्ञाद्य्-अपूर्वस्य तावद् अपरमार्थत्वं चतुर्भिर् उक्तम् --  
  
ऋग्-यजुः-साम-निष्पाद्यं यज्ञ-कर्म-मतं तव ।  
परमार्थ-भूतं तत्रापि श्रूयतां गदतो मम् ॥  
यत् तु निष्पाद्यते कार्यं मृदा कारण-भूतया ।  
तत्-कारणानुगमनाज् जायते नृप मृन्-मयम् ॥  
एवं विनाशि-द्रव्यैः समिद्-आज्य-कुशादिभिः ।  
निष्पाद्यते क्रिया या तु सा भवित्री विनाशिनी ॥  
अनाशी परमार्थश् च प्राज्ञैर् अभुपगम्यते ।  
तत् तु नाशि न सन्देहो नाशि-द्रव्योपपादितम् ॥ [विप् २।१४।२१-२४] इति ।   
  
एतद्-दृष्टान्तेन पूजादिमय-भक्तेर् अपि तादृशत्वं नानुमेयम् ।  
अपूर्ववद्-भक्तेर् निष्पाद्यत्वाभावात् । गुणमयं हि निष्पाद्यं स्यात्  
नागुणमयम् । कैवल्यं सात्त्विकं ज्ञानम् [भ्प् ११।२५।२४] इत्य् आरभ्य  
एकादशे श्री-भगवतैवागुणमयत्वम् अङ्गीकृतम् । अतः स्वरूप-शक्ति-  
वृत्ति-विशेषत्वेन तस्याः भगवत्-प्रसादे सति स्वयम् आविर्भाव एव न  
जन्म । (पगे ९)   
  
स चाविर्भावोऽनन्त एव तदीय-फलानन्त्य-श्रवणात् । तस्मात्  
पर्मेश्वरानाश्रयत्वं तत्रोपाधिर् भविष्यति । हिंसायां पापोत्पत्त्य्-  
अनुमिताव् अविहिततत्ववत् । ज्ञान-प्रकरणे चास्मिन् भक्तिर् न प्रस्तूयत इति  
साधारण-यज्ञादिकम् उपादायैव प्रवृत्तिश् चेयम् । तद् एवं यज्ञादि-  
कर्मापूर्वस्य विनाशित्वाद् अपरमार्थत्वम् उक्त्वा निष्काम-कर्मणोऽपि  
साह्दनत्वेनार्थान्तरस्यैव साध्यत्वात् तादृशत्वम् उक्तम् एकेन --  
  
तद् एवाफलदं कर्म परमार्थो मतस् तव ।  
मुक्ति-साधन-भूतत्वात् परमार्थो न साधनम् ॥ [विप् २।१४।२५] इति ।  
अत्र भक्तेः साधन-भूतत्वे न तादृशत्वं मन्तव्यम् । भगवत्-प्रेम-  
विलास-रूपतया सिद्धानाम् अपि तद्-अत्याग-श्रवणात् । तस्माद् इदम् अपि  
पूर्ववत् ज्ञेयम् ।   
  
ननु, शुद्ध-जीवात्म-ध्यानस्य परमार्थत्वं भवेत्, मुक्ति-दशायाम् अपि  
स्फूर्त्य्-अङ्गीकारेण तद्-रूपस्य तस्यानश्वरत्वात् । तद्-आच्छादनाद् अधुना  
संसार इति तस्यैव साध्यत्वाच् च । तत्रोक्तम् एकेन --  
  
ध्यानं चेद् आत्मनो भूप परमार्थार्थ-शब्दितम् ।  
भेद-कारि-परेभ्यस् तत् परमार्थो न भेदवान् ॥ [विप् २।१४।२६] इति ।  
  
यद्-विज्ञानेन सर्व-विज्ञानं भवति तद् एव ब्रह्म श्रुतौ परमार्थत्वेन  
प्रतिज्ञातम् । सर्व-विज्ञान-मयत्वं च तस्य सर्वात्मत्वात् । अग्नि-विज्ञानं हि  
ज्वाला-विस्फुलिङ्गादेर् अपि विज्ञापकं भवति । एकस्य जीवस्य तु तदीय-जीव-  
शक्ति-लक्षणांश-परमाणुत्वम् इत्य् अतस् तस्य तत्-स्फुरणस्य च भेदवतो  
न परमार्थत्वम् इत्य् अर्थः ।  
  
ननु जीवात्म-परमात्मनोर् एकत्र-स्थिति-भावनयात्यन्त-संयोगे  
प्रादुर्भूते सति तस्यापि सर्वात्मना स्यात्, तद्-अभेदापत्तेः । स च योगो न  
विनश्वरः । ज्ञानानन्तर-सिद्धत्वात् । तस्मात् तयोर् योग एव परमार्थो  
भवतु । तत्रोक्तम् एकेन --  
  
परमात्मात्मनोर् योगः परमार्थ इतीष्यते ।  
मिथ्यैतद् अन्यद् द्रव्यं हि नैति तद्-द्रव्यतां यतः ॥ [विप् २।१४।२७] इति ।  
  
एतत् परमार्थत्वं मिथ्यैवेष्यत इत्य् अर्थः । हि निश्चितम् । यतो यस्मात् जीव-  
लक्षणम् अन्यद् द्रव्यं तद्-द्रव्यतां परमात्म-लक्षण-द्रव्यतां न  
याति । तस्मात् महा-तेजः प्रविष्ट-स्वल्प-तेजोवद् अत्यन्त-संयोगतोऽप्य्  
अभेदानुपपत्तेस् तयोर् योगोऽपि न परमार्थ इति भावः । अथवात्र योग-  
शब्देनैकत्वम् एवोच्यते । ततश् चैतद् एकत्वम् इति व्याख्येयम् । शेषं  
पूर्ववत् ।  
  
तद् एवं पूर्व-पक्षान् निषिध्य उत्तर-पक्षं स्थापयितुम् उपक्रान्तम्  
एकेन --  
  
तस्मात् श्रेयांस्य् अशेषाणि नृपैतानि न संशयः ।  
परमार्थस् तु भूपालअ सङ्क्षेपाच् छ्रूयतां मम ॥ [विप् २।१४।२८] इति ।  
  
श्रेयांसि परमार्थ-साधनानि । परमार्थ-निर्देशस् त्रयेणोक्तः --  
  
एको व्यापी समः शुद्धो निर्गुणः प्रकृतेः परः ।  
जन्म-वृद्ध्यादि-रहित आत्मा सर्व-गतोऽव्ययः ॥  
पर-ज्ञानयोऽसद्भिर्नाम-जात्य्-आदिभिर् विभुः ।  
न योगवान् न न युत्कोऽभून् नैव पार्थिव योक्ष्यति ॥  
तस्यात्म-पर-देहेषु सतोऽप्य् एकमयं हि यत् ।  
विज्ञानं परमार्थोऽसौ द्वितनोऽतथ्य-दर्शिनः ॥ [विप् २।१४।२९-३१] इति ।  
  
एकः । न तु जीवा इवानेके । ज्वाला-विस्फूलिङ्गेष्व् अग्निर् इव स्व-शक्तिषु स्व-  
कार्येषु सर्वेषु व्याप्नोतीति व्यापि । सर्व-गत इत्य् अनेन जीव इव नाखण्डे  
देहे प्रभावेनैव व्यापीति ज्ञापितम् । जीव-ज्ञानाद् अपि परं यज्-ज्ञानं तन्-  
मयः तत्-प्रकाश-प्रधानः । असद्भिर् इति विशेषणात् भगवद्-रूपे  
प्रकाश्येऽपि सद्भिः स्वरूप-सिद्धैर् एव नामादिभिर् योगवान् भवतीति  
विज्ञापितम् । तस्यैवं-लक्षणस्य परमात्म-रूपेणात्म-पर-देहेषु  
आत्मनः परेषाम् अपि देहेषु तत्-तद्-उपाधि-भेदेन पृथक् पृथग् इव  
सतोऽपि एकं तदीयं स्व-स्वरूपं तन्-मयं तद्-आत्मकं यद्-विज्ञानं तद्-  
अनुभवः (पगे १०) असाव् एव परमार्थः । अनाशित्वात् साध्यत्वात् सर्व-  
विज्ञानान्तर्भाववत्त्वाच् चेति भावः । ये तु द्वैतिनः तत्-तद्-उपाधि-दृष्ट्या  
तस्यापि भेदं मन्यन्ते । तद्-विज्ञानेन सर्व-विज्ञानान्तर्भावं च न  
मन्यन्ते । ते पुनर् अतथ्य-दर्शिन एवेति ।   
  
तत्रोपाधि-भेदैर् अंश-भेदेऽप्य् अभेदो दृष्टान्तेन साधितो द्वाभ्याम् -  
  
वेणु-रन्ध्र-विभेदेन भेदः षड्-जादि-सञ्ज्ञ्तः ।  
अभेद-व्यापिनी वायोस्  तथा तस्य महात्मनः ॥   
एकत्वं रूप-भेदश् च बाह्य-कर्म-प्रवृत्तिजः ।  
देवादिभेद-मध्यास् ते नास्त्य् एवाचरणो हि सः ॥ [विप् २।१४।३२-३३] इति ।  
  
तथा तस्यैकत्वम् इत्य् अन्वयः । रूपस्य तत्-तद्-आकारस्य भेदस् तु बाह्यस्य  
तदीय-बहिरङ्ग-चिद्-अंशस्य जीवस्य या कर्म-प्रवृत्तिस् ततो जातः ।  स तु  
परमात्मा देवादि-भेदम् अन्तर्यामितयैवाधिष्ठायास् ते तत्-तद्-उपाधि-  
सम्बन्धाभावाच् च नास्त्य् एवावरणं यस्य तथा-भूतः सन्न् इति । तस्मात्  
तस्य देवादि-रूपता तु स्व-लीला-मय्य् एवेति भावः ।   
  
अथ श्री-भगवत्-साक्सात्कारस्य मुक्तित्वम् आह --  
ततो विदूरात् परिहृत्य दैत्या; दैत्येषु सङ्गं विषयात्मकेषु ।  
उपेत नारायणम् आदि-देवं; स मुक्त-सङ्गैर् इषितो ऽपवर्गः ॥ [भ्प् ७।६।१८]  
  
टीका च - यस्मात् स एवापवर्ग इष्टः इत्य् एषा । अत्र नारायणस्यापवर्गत्वं  
तत्-साक्षात्कृताव् एव पर्यवस्यति । तस्या एव संसार-ध्वंस-पूर्वक-  
परमानन्द-प्राप्ति-रूपत्वात् तद्-अस्तित्व-मात्रत्वे तादृशत्वाभावाच् च ॥  
  
॥ ७।६ ॥ श्री-प्रह्लादः ॥ ५ ॥  
  
[६]  
  
तथा -  
  
सत्याशिषो हि भगवंस् तव पाद-पद्मम्  
आशीस् तथानुभजतः पुरुषार्थ-मूर्तेः ।  
अप्य् एवम् अर्य भगवान् परिपाति दीनान्  
वाश्रेव वत्सकम् अनुग्रह-कातरो ऽस्मान् ॥ [भ्प् ४।९।१७]  
  
टीका च - हे भगवन् ! पुरुषार्थः परमानन्दः स एव मूर्तिर् यस्य तस्य  
एव पाद-पद्मम् । आशिषो राज्यादेः सकाशात् सत्या आशीः परमार्थ-फलम् ।  
हि निश्चितम् । कस्य, तथा तेन प्रकारेण त्वम् एव पुरुषार्थ इत्य् एवं  
निष्कामतया अनुभजतः । यद्यप्य् एवं तथापि हे अर्य हे स्वामिन् दीनान्  
सकामान् अप्य् अस्मान् इत्य् आदिका ।  
  
॥ ४।९ ॥ ध्रुवः श्री-ध्रुव-प्रियम् ॥ ६ ॥  
  
[७]  
  
स चात्म-साक्षात्कारो द्विविधः । अन्तराविर्भाव-लक्षणो बहिर्-आविर्भाव-  
लक्षणश् च । (पगे ११) यथा -  
  
प्रगायतः स्व-वीर्याणि तीर्थ-पादः प्रिय-श्रवाः ।  
आहूत इव मे शीघ्रं दर्शनं याति चेतसि ॥ [भ्प् १।६।३४] इत्य् आदौ ।  
  
तेऽचक्षताक्ष-विषयं स्व-समाधि-भाग्यम् ॥ [भ्प् ३।१५।३८] इत्य् आदौ च ।  
  
तत्रान्तः-साक्षात्कारे योग्यता श्री-रुद्र-गीते -  
  
न यस्य चित्तं बहिर्-अर्थ-विभ्रमं  
तमो-गुहायां च विशुद्धम् आविशत् ।  
यद्-भक्ति-योगानुगृहीतम् अञ्जसा  
मुनिर् विचष्टे ननु तत्र ते गतिम् ॥ [भ्प् ४।२४।५९]  
  
तत्र तेषां पूर्वोक्तानां सतां भक्ति-योगेनानुगृहीतं विशुद्धं यस्य  
चित्तं बाह्येष्व् अर्थेषु भ्रान्तं न भवति तमो-रूपायां गुहायां च न  
विशति स मुनिर् इत्य् आदिकं च व्याख्येयम् ।   
  
बहिः-साक्षात्कारेऽपि व्यतिरेकेण तथैव नारदं प्रति श्री-भगवतोक्तम् -  
  
हन्तास्मिन् जन्मनि भवान् मा मां द्रष्टुम् इहार्हति  ।  
अविपक्व-कषायाणां दुर्दर्शो ऽहं कुयोगिनाम् ॥ [भ्प् १।६।२२] इति ।   
  
न केवलं शुद्ध-चित्तत्वम् एव योग्यता । किं तर्हि ? तद्-भक्ति-  
विशेषाविष्कृत-तद्-इच्छामय-तदीय-स्व-प्रकाशता-शक्ति-प्रकाश एव मूल-  
रूपा सा, यत्-प्रकाशेन तद् अपि निःशेषं सिध्यति ।   
  
यथा अन्तः-साक्षात्कारे भिद्यते हृदय-ग्रन्थिर् [भ्प् १।२।२१] इत्य् आदि । तथा  
बहिः-साक्षात्कारेऽपि श्री-सङ्कर्षणं प्रति चित्रकेतु-वाक्ये, न हि भगवन्  
न घटितम् इदं त्वद्-दर्शनान् नॄणाम् अखिल-पाप-क्षयः [भ्प् १।१६।४४] इति ।  
प्रह्लादं प्रति श्री-नृसिंह-वाक्ये --  
  
स त्वं शाधि स्व-भृत्यान् नः किं देव करवाम हे ।  
एतद्-अन्तो नृणां क्लेशो यद् भवान् अक्षि-गोचरः ॥ [भ्प् १०।८६।४९] इति ।  
  
तद् एवं तत्-प्रकाशेन निःशेष-शुद्ध-चित्तत्वे सिद्धे पुरुष-करणानि  
तदीय-स्व-प्रकाशता -शक्ति-तादात्म्यापन्नतयैव तत्-  
प्रकाशताभिमानवन्ति स्युः । तत्र भक्ति-विशेष-सापेक्षत्वम् उक्तम् तच्-  
छ्रद्दधाना मुनयः [भ्प् १।२।१२] इत्य् आदौ । तद्-इच्छामयेत्य् आद्य्-  
उदाहरणं च ब्रह्म-भगवतोर् अविशेषतयैव दृश्यते । यथा सत्यव्रतं  
प्रति श्री-मत्स्य-देव-वाक्ये -  
  
मदीयं महिमानं च परं ब्रह्मेति शब्दितम् ।  
वेत्स्यस्य् अनुगृहीतं मे सम्प्रश्नैर् विवृतं हृदि ॥ [भ्प् ८।२४।३८] इति ।  
(पगे १२)  
  
तथैव हि ब्रह्माणं प्रति श्री-भगवद्-वाक्ये - मनीषितानुभावोऽयं  
मम लोकावलोकनम् [भ्प् २।९।२१] इति । श्री-नारायणाध्यात्मे -  
  
नित्याव्यक्तोऽपि भगवान् ईक्ष्यते निज-शक्तितः ।  
ताम् ऋते पुण्डरीकाक्षं कः पश्येतामितं प्रभुम् ॥ इति ।  
  
श्रुतौ च -- यम् एवैष वृणुते तेन लभ्यस् तस्यैष आत्मा विवृणुते तनुं  
स्वाम्  [कठु १।२।२३] इति ।  
  
ततस् तत्-करण-शुद्ध्य्-अपेक्षापि तच्-छक्ति-प्रतिफलनार्थम् एव ज्ञेया ।  
एवम् अपि भक्त्या तं दृष्ट्वापि मुचुकुन्दादौ या मृगयापापाद्यस्थिता  
श्री-भगवता कीर्तिता, सा तु प्रेम-वर्धिन्या झटिति-भगवद्-अप्राप्ति-  
शङ्का-जन्मनस् तद्-उत्कण्ठाया वर्धनार्थं विभीषिकयैव कृता । यत् तु  
तदीय-स्निग्धानां श्री-युधिष्ठिरादीनां नरक-दर्शनं तत् खलु इन्द्र-  
माया-मयम् एवेति स्वर्गारोहण-पर्वण्य् एव व्यक्तम् अस्ति । विष्णु-धर्मे  
तृतीइय-जन्मनि दत्त-तिल-धेनोर् अपि विप्रस्य प्रसङ्ग-मात्रेण नरकाणाम्  
अपि स्वर्ग-तुल्य-रूपता-प्राप्ति-वर्णनात् । श्री-भागवतेन तु तद् अपि  
नाङ्गीक्रियते । तद्-अनुपाख्यानात् प्रत्युताव्यवहित-भगवत्-प्राप्ति-  
वर्णनाच् च ।   
  
अथ यद्-अवतारादाव् अशुद्ध-चित्तानाम् अपि तत्-साक्षात्कारः श्रूयते, तत् खलु  
तद्-आभास एव ज्ञेयः । नाहं प्रकाशः सर्वस्य योग-माया-समावृतः  
[गीता ७।२५] इति श्री-गीतोपनिषद्भ्यः ।   
  
योगिभिर् दृश्यते भक्त्या   
नाभक्त्या दृश्यते क्वचित् ।  
द्रष्टुं न शक्यो रोषाच् च   
मत्सराद् वा जनार्दनः ॥ [पद्मप् ६।२३८।८३] इति पाद्मोत्तर-खण्डाच् च ।  
  
अदर्शनं चानवतार-समये व्यापकस्यापि दर्शनाभावः । अवतार-समये  
तु परमानन्देऽपि दुःखदत्वं, मनोरमेऽपि भीषणत्वम्, सर्व-सुहृद्य्  
अपि दुर्हृत्त्वम् इत्य् आदिविपरीत-दर्शनम् एव । तद्-अप्रकाशे योग-माया-  
प्रकाशे च मूलं कारणं तद्-भक्तापराधादिमय-पुरुष-  
चित्तास्वाच्छ्यम् । यत् खलु तदानीन्तने तस्य सार्वत्रिक-प्रकाशेऽपि  
वज्रलेपायते । अतएव मुक्तिर् हित्वा [भ्प् २।१०।६] इत्य्-आदि-लक्षणस्याव्याप्तेर् न  
तस्य साक्षात्काराभासस्य मुक्ति-सञ्ज्ञत्वम् अपि । अतएव श्री-विष्णु-पुराणे तच्  
च रूपम् [विप् ४।१५।८] इत्य् आदि-गद्येन यद्यपि शिशुपालस्य तद्-दर्शनम्  
उक्तम् । तथापि निर्दोष-दर्शनं त्व् अन्तकाल एव उक्तम् । आत्म-वधाय  
यावद्-भगवद्-धस्त-चक्रांशु-मालोज्ज्वलम् अक्षय-तेजः-स्वरूपं ब्रह्म-  
भूतम् अपगत-द्वेषादि-दोषं भगवन्तम् अद्राक्षीत् [विप् ४।१५।९] इत्य् अनेन ।   
  
एतद्-अन्तो नॄणां क्लेशो यद् भवान् अक्षि-गोचरः [भ्प् १०।८३।४३] इत्य् आदिकं च  
नृषु ये स्वच्छ-चित्ता ये च तद्-भक्तापराधेतर-दोष-मलिन-चित्तास् तेषां  
क्लेश-नाशस्य तदात्वापेक्षया, ये त्व् अन्यादृशास् तेषां तन्-  
नाशस्योन्मुखतापेक्षयैव - तेभ्यः स्व-वीक्षण-विनष्ट-तमिस्र-  
दृग्भ्यः क्षेमं तिर्लोक-गुरुर् अर्थ-दृशं च यच्छन् [भ्प् १०।८३।८१] इति  
श्रवणात्, श्री-विष्णु-पुराणाद्य्-अनुसाराच् च ।   
  
ते चास्वच्छ-चित्ता द्विविधाः - भगवद्-बहिर्मुखा भगवद्-विद्वेषिणश् च ।  
तद्-बहिर्मुखा द्विविधाः - लब्धे तद्-दर्शनेऽपि विषयाद्य्-अभिनिवेशवन्तस्  
तद्-अवज्ञातारश् च । यथा तद्-अवतार-समये साधारण-देव-  
मनुष्यादयः, यथा च कृष्णं मर्त्यम् उपाश्रित्य [भ्प् १०।२५।३] इत्य् आदि  
दुर्वचसो महेन्द्रादयः । यत उक्तं श्रुतिभिः -  
  
दधति सकृन् मनस् त्वयि य आत्मनि नित्य-सुखे  
न पुनर् उपासते पुरुष-सार-हरावसथान् । [भ्प् १०।८७।३५] इति ।  
  
महेन्द्रं प्रति श्री-भगवता च -  
  
माम् ऐश्वर्य-श्री-मदान्धो दण्ड-पाणिं न पश्यति ।  
तं भ्रंशयामि सम्पद्भ्यो यस्य चेच्छाम्य् अनुग्रहम् ॥ [भ्प् १०।२७।१६] इति ।  
  
श्री-गोपानां तु विषय-सम्बन्धो न स्वार्थः । किन्तु तत्-सेवोपयोगार्थ  
एव । यथा (पगे १३) यद् धामार्थ-सुहृत्-प्रियात्म-तनय-प्राणाशयास् त्वत्-  
कृते [भ्प् १०।१४।३५] इति । कृष्णे ऽर्पितात्म-सुहृद्-अर्थ-कलत्र-कामा [भ्प्  
१०।१६।१०] इति । कृष्णः कमल-पत्राक्षः पुण्य-श्रवण-कीर्तनः [भ्प् १०।१५।४२]  
इति च ।  
  
श्री-यादव-पाण्डवानां स्वार्थ इवापि तत्-सम्बन्धस् तद्-आभास एव ।  
यथोक्तम् --  
  
शय्यासनाटनालाप- क्रीडा-स्नानाशनादिषु ।  
न विदुः सन्तम् आत्मानं वृष्णयः कृष्ण-चेतसः ॥ [भ्प् १०।९०।४६] इति ।  
  
किं ते कामाः सुर-स्पार्हा मुकुन्द-मनसो द्विजाः ।  
अधिजह्रुर् मुदं राज्ञः क्षुधितस्य यथेतरे ॥ [भ्प् १।१२।६] इति ।  
  
अतः, एवं गृहेषु सक्तानां प्रमत्तानां तद्-ईहया [भ्प् १।१३।१७] इत्य् आदिकं  
जहल्-लक्षणया तद्-उपलक्षितान् धृतराष्ट्रादीन् अपेक्ष्योक्तम् ।  
अतएवानन्तरं विदुरस् तद् अभिप्रेत्य [भ्प् १।१३।१८] इत्य् आदौ । तेन  
धृतराष्ट्रस्यैव शिक्षा, न तु तेषाम् अपि ।   
  
क्वचिच् च लीला-शक्तिर् एव स्वयं तल्-लीला-माधुर्य-पोषाय प्रतिकूलेष्व्  
अनुकूलेषु चात्मोपकरणेषु तादृश-शक्तिं विन्यस्य तादृश-तत्-प्रिय-जनानाम्  
अपि विषयावेशाद्य्-आभासं सम्पादयति । यथा पूतना-वर्णने -- वल्गु-  
स्मितापाङ्ग-विसर्ग-वीक्षितैर् मनो हरन्तीं वनितां व्रजौकसाम् [भ्प्  
१०।१६।६] इति । तद्-आभासत्व-विवक्षया च मनो हरन्तीं मनो-हरेवाचरन्तीम्  
इति शिष्टम् उक्तम् । तद्-दत्त-शक्तित्वं च तस्यास् तत्रैव सूचितम् -  
  
न यत्र श्रवणादीनि रक्षो-घ्नानि स्व-कर्मसु ।  
कुर्वन्ति सात्वतां भर्तुर् यातुधान्यश् च तत्र हि ॥ [भ्प् १०।६।३] इत्य् अनेन ।  
  
तथैवेदं घटते -  
अमंसताम्भोज-करेण रूपिणीं  
गोप्यः श्रियं द्रष्टुम् इवागतां पतिम् ॥ [भ्प् १०।६।६] इति ।  
  
श्रियं प्राकृत-सम्पद्-अधिष्ठात्रीं पतिं यं कञ्चित् तद्-उचित-प्राचीन-  
पुण्य-भाजम् इत्य् अर्थः । पूर्ववद् एव तां तीक्ष्ण-चित्ताम् [भ्प् १०।६।९] इत्य्  
आदौ तत्-प्रभया च धर्षिते निरीक्ष्यमाणे जननी ह्य् अतिष्ठताम् [भ्प्  
१०।६।९] इत्य् उक्तम् ।   
  
एवम् एव क्वचित् तादृशानाम् अपि मायाभिभवाभासो मन्तव्यः । यथा  
प्रायो मायास् तु मे भर्तुर् नान्या मेऽपि विमोहिनी [भ्प् १०।१३।३७] इत्य् आदिषु  
श्री-बलदेवादीनाम् । यथा दैत्य-जन्मनि जय-विजययोः ।   
  
अत्र पूर्वेषांस्वल्प एव तद्-आभासः । तयोस् तु सम्यग् इति विशेषः, तत्  
प्रेमादीनाम् अनावरणाद् आवरणाच् च । तत्र तयोर् वैर-भाव-प्राप्तौ  
खलु मुनि-कृतत्वं न स्यात् । मतं तु मे [भ्प् ३।१६।२९] इत्य् अत्र भगवद्-  
इच्छायास् तत्-कारणत्वेन स्थाप्तितत्वात् ।   
  
नापि सा तदीय-वैर-भावाय सम्पद्यते स्वेच्छामयस्य इत्य् आदिभ्यः ।  
त्रैवर्गिकायास-विघातम् अस्मत्-पतिर् विधत्ते पुरुषस्य शक्र [भ्प् १०।१४।२]  
इत्य् आदिभिः कैमुत्यापाताच् च । यथा चोक्तम् - तथा न ते माधव तावकाः  
क्वचिद् भ्रश्यन्ति मार्गात् त्वयि बद्ध-सौहृदाः [भ्प् १०।२।३३] इति । न च तयोर्  
एव स्वापराध-भोग-शीघ्र-निस्तारार्थम् अपि तादृशीच्छा जाता इति वाच्यम् ।  
तादृशैः परम-भक्तैः हि भक्तिं विना सालोक्यादिकम् अपि नाङ्गीक्रियते ।  
तत्-सद्-भावे निरयोऽप्य् अङ्गीक्रियत इति (पगे १४) नात्यन्तिकं विगणयन्त्य् अपि  
[भ्प् ३।१५।४८] इत्य् आदेः । कामं भवः स्व-वृजिनैर् निरयेषु नस् ताद् [भ्प्  
३।१५।४९] इत्य् आदेश् च ।   
  
अतएवाभ्याम् अपि तथैव प्रार्थितम् -   
  
मा वो ऽनुताप-कलया भगवत्-स्मृति-घ्नो  
मोहो भवेद् इह तु नौ व्रजतोर् अधो ऽधः [भ्प् ३।१५।३६] इत्य् अनेन ।  
  
न च तयोर् वास्तव-वैर-भावे सति भक्तान्तराणाम् अपि सुखं स्याद् इति  
वाच्यम् । भक्ति-स्वभाव-भक्त-सौहृद-विरोधाद् एव । तस्मात् तयोर् वैर-  
भावाभासत्व एव श्री-भगवतस् तयोर् अन्येषां भक्तानाम् अपि रसोदयः  
स्याद् इति स्थितम् । तत एवम् अर्थापत्ति-लब्धं सर्व-भक्त-सुखद-श्री-  
भगवद्-अभिमत-युद्ध-कौतुकादि-सम्पादनार्थं  
वैरभावात्मकमायिकोपाधिं स्वाभिकाणिमादि-सिद्धिकेन शुद्ध-  
सत्त्वात्मक-स्व-विग्रहेण प्रविश्य स्व-सान्निध्येन चेन्तईकृत्य च विलीय  
स्थिताया अपि भक्ति-वासनायाः प्रभावेण तत्रानाविष्टाव् एव तिष्ठतः । अतो  
वैर-भाव-ज-स्मरणेन वैर-भावोऽपगत इत्य् उभयम् अपि बाह्यम् । एतद्  
अभिप्रेत्यैव श्री-वैकुण्ठेनाप्य् उक्तम् -- यातं मा भैष्टम् अस्तु शम्  
[भ्प् ३।१६।२९] इति ।  
  
तथा हि हिरण्याक्ष-युद्धे -- परानुषक्तं [भ्प् ३।१८।९] इत्य् आदि-पद्ये टीका  
च --  प्रचण्ड-मन्युत्वम् अधिक्षेपादिकं चानुकरण-मात्रं दैत्य-वाक्य-  
भीतानां देवानां भय-निवृत्तये । वस्तुतस् तेन तथानुक्तत्वेन कोपादि-  
हेत्व्-अभावाद् इत्य् एषा । कराला [भ्प् ३।१९।८] इति पद्ये च इवेति वस्तुतः  
क्रोधाभावः इत्य् एषा ।  
  
तद् एवं स्यमन्तकोपाख्यान-महा-काल-पुरोपख्यान-  
मौषलोपाख्यानादौ श्री-बलदेवार्जुन-नारदादीनां क्रोधाद्य्-आवेशोऽपि  
तद्-आभासत्व-लेशेनैव सङ्गमयितव्यः । तत्र श्री-बलदेवार्जुनादीनां श्री-  
भगवन्-मताज्ञानेन श्री-नारदादीनां तु तज्-ज्ञानेनेति विवेकः -  कोपिता  
मुनयः शेपुर् भगवन्-मत-कोविदाः [भ्प् ३।३।२४] इति तृतीये श्रीमद्-  
उद्धव-वाक्यात् । तस्मात् येषां लिङ्गान्तरेण निष्णात एव साक्षात्कारो  
गम्यते, तेषाम् अस्वच्छान्तःकरणत्वं प्रतीयमानम् अपि तद्-आभास एव ।  
येषां तु न गम्यते विषयावेशादिकं च दृश्यते, तेषां साक्षात्-काराभास  
एवेति निर्णीतम् । तद् एवम् अस्वच्छ-चित्तेषु बहिर्मुखाः पश्यन्तोऽपि न  
पश्यन्तीत्य् उक्तम् ।   
  
तद्-द्वेषिणश् च द्विविधाः । एके सौन्दर्यादिकं गृह्णन्ति तथापि तन्-  
माधुर्याग्रहणात् तत्रैवारुच्या द्विषन्ति यथा कालयवनादयः । अन्ये तु  
वैकृत्यम् एव प्रतियन्ति ततो द्विषन्ति च यथा मल्लादयः । तद् एवं  
पूर्वोत्तरयोश् चतुर्ष्व् अपि भेदेषु स-दोष-जिह्वाः खण्डाशिनो दृष्टान्ताः ।  
एके हि (पगे १५) पित्त-वात-ज-दोषवन्तस् तद्-आस्वादं न गृह्णन्ति, किन्तु  
सर्वादरम् अवधाय नावजानन्ति । अन्ये त्व् अभिमानिनोऽवजानन्त्य् अपि ।  
अथापरे मधुर-रसम् इदम् इति गृह्णन्ति किन्तु तिक्ताम्लादि-रस-प्रियास् तम्  
एव रसं द्विषन्ति । अवरे च तिक्ततयैव तद् गृह्णन्ति, द्विषन्ति चेति । सर्वेषां  
चैषां निज-दोष-सव्यवधान-खण्ड-ग्रहण-वत् तद्-आभासत्वम् । तेषां  
भगवत्-स्वभावानुभवश् च युक्त एव ज्ञान-भक्ति-शुद्ध-प्रीत्य्-  
अभावेन सच्-चिद्-आनन्दत्व-पारमैश्वर्य्-परम-माधुर्य-लक्षणानां तत्-  
स्वभावानां ग्रहीतुम् अशक्यत्वात् । तद्-अग्रहणेऽपि कालान्तरे निस्तारः  
खण्ड-सेवनवद् एव ज्ञेयः । यथोक्तं विष्णु-पुराणे -- ततस् तम्  
एवाक्रोशेषूच्चारयन् [विप् ४।१५।९] इत्य् आदिना अपगत-द्वेषादि-दोषं  
भगवन्तम् अद्राक्षीत् [विप् ४।१५।१४] इत्य् अन्तेन ।   
  
तस्मात् स्वच्छ-चित्तानाम् एव साक्षात्कारः, स एव च मुक्ति-सञ्ज्ञ इति स्थितम् ।  
तस्य ब्रह्म-साक्षात्काराद् अप्य् उत्कर्षस् तु भगवत्-सन्दर्भे सनकादि-  
वैकुण्ठ-दर्शन-प्रस्तावे श्री-नारद-व्यास-संवादादि-मय-ब्रह्म-  
भगवत्-तारतम्य-प्रकरणे च दर्शित एव । यत्र तस्यारविन्द-नयनस्य  
[भ्प् ३।१५।४३] इत्य् आदिकं, जिज्ञासितम् अधीतं च [भ्प् १।५।४] इत्य् आदिकं च वचन-  
जातं प्रबलतमम् । तथैव श्री-ध्रुवोक्तम् - या निर्वृतिस् तनु-भृताम् [भ्प्  
४।९।१०] इत्य् आदि श्री-भागवत-वक्तृ-तात्पर्यं च तत्रैव स्व-मुख-निभृत-  
चेतास् तद्-व्युदस्तान्य-भावः [भ्प् १२।१२।६९] इत्य् आदिना दर्शितम् । श्री-  
गीतोपनिषत्सु च - ब्रह्म-भूतः प्रसन्नात्मा [गीता १८।५४] इत्य् आदिना तेद्  
एवाङ्गीकृतम् । अतएव श्री-प्रह्लादस्य भगवत्-साक्षात्कार-कृत-  
सर्वावधूनन-पूर्वक-ब्रह्म-साक्षात्कारानन्तर-भगवत्-साक्षात्कार-  
विशेषात्मक-निर्वृतिं पर्माभीष्टत्वेनाह --  
स तत्-कर-स्पर्श-धुताखिलाशुभः  
सपद्य् अभिव्यक्त-परात्म-दर्शनः  
तत्-पाद-पद्मं हृदि निर्वृतो दधौ  
हृष्यत्-तनुः क्लिन्न-हृद्-अश्रु-लोचनः ॥ [भ्प् ७।९।६]  
  
॥ ७।९ ॥ श्री-शुकः ॥ ७ ॥  
  
[८]  
  
ईदृशेऽपि भगवत्-साक्षात्-कारे बहिः-साक्षात्कारस्योत्कर्षम् आह -  
  
गृहीत्वाजादयो यस्य श्रीमत्-पादाब्ज-दर्शनम् ।  
मनसा योग-पक्वेन स भवान् मे ऽक्षि-गोचरः ॥ [भ्प् १२।९।५]  
  
टीका च - यस्य तव श्रीमत्-पादाब्ज-दर्शनं मनसापि गृहीत्वा प्राप्य  
प्राकृता अप्य् अजादयो भवन्ति स भवान् मेऽक्षि-गोचरो जातोऽस्ति किम् अतः परं  
वरेणेत्य् अर्थः इत्य् एषा । अत्र यत्-पाद-पांशुर् बहु-जन्म-कृच्छ्रतः [भ्प्  
१०।१२।१२] इत्य् आदिकम् अप्य् अनुसन्धेयम् । अतएव -  
  
प्रगायतः स्व-वीर्याणि तीर्थ-पादः प्रिय-श्रवाः ।  
आहूत इव मे शीघ्रं दर्शनं याति चेतसि ॥ [भ्प् १।६।३४]  
  
इत्य् एवम्-भाववान् अपि -  
  
गोविन्द-भुज-गुप्तायां द्वारवत्यां कुरूद्वह ।  
अवात्सीन् नारदो ऽभीक्ष्णङ्कृष्णोपासन-लालसः ॥ [भ्प् ११।२।१] इत्य् उक्तम् ।  
  
॥ १२।९ ॥ मार्कण्डेयः श्री-नारायनर्षिम् ॥ ८ ॥  
  
[९]  
  
अथैतस्यां भगवत्-साक्षात्कार-लक्षणायां मुक्तौ जीवद्-अवस्थायाम् आह  
--  
  
(पगे १६)  
  
अकिञ्चनस्य दान्तस्य शान्तस्य सम-चेतसः  
मया सन्तुष्ट-मनसः सर्वाः सुख-मया दिशः ॥ [भ्प् ११।१४।१३]  
  
भगवन्तं विना किञ्चनान्यद् उपादेयत्वेन नास्तीत्य् अकिञ्चनस्य । तत्र हेतुः  
मेयेति । अकिञ्चनत्वेनैव हेतुना विशेषण-त्रयं दान्तस्येति । अन्यत्र  
हेयोपादेयतारोहित्यात् सम-चेतसः । सर्वत्र तस्यैव साक्सात्कारात् सर्वा इत्य्  
उक्तम् ॥  
  
॥ ११।१४ ॥ श्री-भगवान् ॥ ९ ॥  
  
{१०]  
  
तत्रोत्क्रान्तावस्था च श्री-प्रह्लाद-स्तुतौ -  
  
उशत्तम ते ऽङ्घ्रि-मूलं प्रीतो ऽपवर्ग-शरणं ह्वयसे कदा नु [भ्प् ७।९।१६]  
इत्य् आदौ ज्ञेया । सैवान्तिमा । मुक्तिश् च पञ्चधा - सालोक्य-सार्ष्टि-सारूप्य-  
सामीप्य-सायुज्य-भेदेन । तत्र सालोक्यं समान-लोकत्वं श्री-वैकुण्ठ-  
वासः । सार्ष्टिस् तत्रैव समानैश्वर्यम् अपि भवतीति । सारूप्यं तत्रैव  
समान-रूपतादि प्राप्यत इति । सामीप्यं समीप-गमनाधिकारित्वम् ।  
सायुज्यं केषाञ्चित् भगवच्-छ्री-विग्रह एव प्रवेशो भवतीति । सालोक्यादि-  
शब्दानां मुक्त्य्-आदि-शब्द-सामानादिकरण्यं च सालोक्यादित्व-  
प्राधान्येन । तत्र सालोक्य-सार्ष्टि-सारूप्य-मात्रे प्रायोऽन्तः-करण-  
साक्षात्कारः । सामीप्ये प्रायो बहिः । सायुज्ये चान्तर एव । तथापि प्रकट-  
स्फूर्ति-लक्षणं तत् सुषुप्तिवद् अनति-प्रकट-स्फूर्ति-लक्षणात् ब्रह्म-  
सायुज्याद् भिद्यते । उत्क्रान्त-मुक्त्य्-अवस्थायाम् अपि विशेष-स्फूर्तिः श्रुताव्  
एव सम्मता --  
  
स एवाधस्तात् स उपरिष्टात् स पश्चात् स पुरस्तात् स दक्षिणतः स उत्तरतः स  
एवेदं सर्वम् इत्य् अथातोऽहङ्कारादेश एवाहम् एवाधस्ताद् अहम् उपरिष्टाद्  
अहं पश्चाद् अहं पुरस्ताद् अहं  दक्षिणतोऽहम् उत्तरतोऽहम् एवेदं सर्वम्  
इति । [छु ७।२५।१] इति ।   
  
एषा च पञ्चविधापि गुणातीतैव । निर्गुणायां भूम-विद्यायाम् एव -- स  
एकधा भवति त्रिधा भवति [छु ७।२६।२] इत्य् आदिना तद्-विधस्य मुक्तस्य  
स्वेच्छया नाना-विध-रूप-प्राकट्य-श्रवणात् न यत्र माया [भ्प् २।९।१०] इत्य्  
आदौ वैकुण्ठस्य मायातीतत्व-श्रवणात् । अत्रावृत्ति-राहित्यं चाङ्गीकृतम् -  
 अनावृत्तिः शब्दाद् [व्स्। ४।४।२३] इत्य् अनेन न स पुनर् आवर्तते [छाउ ८।१५।१] इति  
श्रुतेः । तथोक्तं हिरण्य-कशिपूपद्रुत-देवैः -  
  
तस्यै नमो ऽस्तु काष्ठायै यत्रात्मा हरिर् ईश्वरः ।  
यद् गत्वा न निवर्तन्ते शान्ताः सन्न्यासिनो ऽमलाः ॥ [भ्प् ७।४।२२] इति ।  
  
श्री-कपिल-देवेन च -  
न कर्हिचिन् मत्-पराः शान्त-रूपे  
नङ्क्ष्यन्ति नो मे ऽनिमिषो लेढि हेतिः ॥ [भ्प् ३।२५।३९] इति ।  
  
तथैव -  
आ-ब्रह्म-भुवनाल् लोकाः पुनर् आवर्तिनो ऽर्जुन ।  
माम् उपेत्य तु कौन्तेय पुनर् जन्म न विद्यते ॥ [गीता ८।१६] इति ।  
  
यद् गत्वा न निवर्तन्ते तद् धाम परमं मम । [गीता १५।४] इति ।  
  
तत्-प्रसादात् परां शान्तिं स्थानं प्राप्स्यसि शाश्वतम् । [गीता १८।६२] इति च  
श्री-गीतोपनिषदश् च दृश्याः ।  
  
पाद्म-सृष्टि-खण्डे च --  
आ-ब्रह्म-सदनाद् एव  दोषाः सन्ति महीपते ।  
अतएव हि नेच्छन्ति स्वर्ग-प्राप्तिं मनीषिणः ॥  
आ-ब्रह्म-सदनाद् ऊर्ध्वं तद्-विष्णोः परमं पदम् ।  
शुभ्रम् सनातनं ज्योतिः पर-ब्रहेति तद् विदुः ॥  
न तत्र मूढा गच्छन्ति पुरुषा विषयात्मकाः ।  
दम्भ-लोभ-भय-द्रोह-क्रोध-मोहैर् अभिद्रुताः ॥  
निर्ममा निरहङ्कारा निर्द्वन्द्वाः संयतेन्दिर्याः ।  
ध्यान-योग-रताश् चैव तत्र गच्छन्ति साधवः ॥ इति ।  
  
तत्रैव सुबाहु-नृप-वाक्यम् -  
ध्यान-योगेन देवेशं यजिष्ये कमला-प्रियम् ।  
भव-प्रलय-निर्मुक्तं विष्णु-लोकं व्रजाम्य् अहम् ॥ इति ।  
  
(पगे १७)  
  
सालोक्यादीनाम् अविच्युतस् त्वं दर्शयिष्यते च -   
मत्-सेवया प्रतीतं ते सालोक्यादि-चतुष्टयम् ।  
नेच्छन्ति सेवया पूर्णाः कुतोऽन्यत् काल-विप्लुतम् ॥ [भ्प् ९।५।६७]  
  
इत्य् आदिषु तद्-इतरत्रैव काल-विप्लुतत्वाङ्गीकारात् । तस्मात् क्वचिद् आवृत्ति-  
श्रवणं तु प्रपञ्चान्तर्गत-तद्-धामत्वापेक्षया कादाचित्क-तल्-लीला-  
कौतुकापेक्षया च मन्तव्यम् । पश्चात् तु नित्य-सालोक्यम् एव, यथा  
भविष्योत्तरे -  
  
एवं कौन्तेय कुरुते योऽरण्य-द्वादशीं नरः ।  
स देहान्ते विमान-स्थ-दिव्य-कन्या-समावृतः ॥  
याति ज्ञाति-समायुक्तः श्वेतद्वीपं हरेः पुरम् ।  
यत्र लोका पीत-वस्त्रा इत्य् आदि ।  
तिष्ठन्ति विस्णु-सान्निध्ये  यावद्-आहूत-सम्प्लवम् ।  
तस्माद् एत्य महा-वीर्याः पृथिव्यां नृप पूजिताः ।  
मर्त्य-लोके कीर्तिमन्तः सम्भवन्ति नरोत्तमाः ॥  
ततो यान्ति परं स्थानं मोक्ष-मार्गं शिवं सुखम् ।  
यत्र गत्वा न शोचन्ति न संसारे भ्रमन्ति च ॥ इति ।  
  
उत्क्रान्त-मुक्ति-दशायां तु तेषां भगवत्-तुल्यत्वम् एवाह -  
वसन्ति यत्र पुरुषाः सर्वे वैकुण्ठ-मूर्तयः ।  
ये ऽनिमित्त-निमित्तेन धर्मेणाराधयन् हरिम् ॥ [भ्प् ३।१५।१४]   
  
निमित्तं फलं न तन्-निमित्तं प्रवर्तकं यस्मिन् तेन निष्कामेनेत्य् अर्थः ।  
धर्मेण भागवताख्येन । वैकुण्ठस्य भगवतो ज्योतिर्-अंश-भूता  
वैकुण्ठ-लोक-शोभा-रूपा या अनन्ता मूर्तयस् तत्र वर्तन्ते । तासाम् एकया  
सह मुक्तस्यैकस्य मूर्तिः भगवता क्रियत इति वैकुण्ठस्य मूर्तिर् इव  
मूर्तिर् येषाम् इत्य् उक्तम् ।  
  
॥ ३।१५ ॥ श्री-ब्रह्मा देवान् ॥ १० ॥  
  
[११]  
  
यथैवाह --  
प्रयुज्यमाने मयि तां शुद्धां भागवतीं तनुम् ।  
आरब्ध-कर्म-निर्वाणो न्यपतत् पाञ्च-भौतिकः ॥ [भ्प् १।६।२९]  
  
हित्वावद्यम् इमं लोकं गन्ता मज्जनताम् असि [भ्प् १।६।२४] इति या तनुः श्री-  
भगवता दातुं प्रतिज्ञाता, तां भागवतीं भगवद्-अंश-ज्योतिर्-अंश-रूपां  
शुद्धां प्रकृति-स्पर्श-शून्यां तनुं प्रति श्री-भगवतैव मयि  
प्रयुज्यमाने नीयमाने आरब्धं यत् कर्म तन्-निर्वाणं समाप्तं यस्य  
स पाञ्चभौतिको न्यपतद् इति । प्राक्तन-लिङ्ग-शरीर-भङ्गोऽपि लक्षितः ।  
तादृश-भगवन्-निष्ठे प्रारब्ध-कर्म-पर्यन्तम् एव तत्-स्थितेः । इत्थम्  
एव टीका च - अनेन पार्षद-तनूनाम् अकर्मारब्धत्वं शुद्धत्वं  
नित्यत्वम् इत्य् आदि सूचितं भवति इत्य् एषा ।  
  
॥ १।६ ॥ श्री-नारदः श्री-व्यासम् ॥ ११ ॥  
  
[१२]  
  
एतां मूर्तिम् उद्दिश्यैवाह यं धर्म-कामार्थ [भ्प् ८।३।१९] इत्य् आदौ रात्य्  
अपि देहम् अव्ययम् इति । टीका च - देहम् अप्य् अव्ययं राति इत्य् एषा ।  
  
॥ ८।६ ॥ श्री-गजेन्द्रः ॥ १२ ॥  
(पगे १८)  
  
[१३]  
  
तद् एतत् ताण्डिनां श्रुताव् अप्य् उक्तं - अश्व इव रोमाणि विधूय धूत्वा  
शरीरम् अकृतं कृताम्ता ब्रह्म-लोकम् अभिसम्भवानि [छाउ ८।१३।१] इति ।  
क्वचित् प्राकृत्य् अपि मूर्तिर् अचिन्त्यया भगवच्-छक्त्या तादृशत्वम् आपद्यते ।  
यथोक्तं श्री-ध्रुवम् उद्दिश्य बिभ्रद्-रूपं हिरण्मयम् [भ्प् ४।१२।२९] इति ।  
तद् एवं रूपं हिरण्मयं बिभ्रद् इति टीका च । तथा सार्ष्टिश् च दर्शिता  
भक्ति-सन्दर्भे । मर्त्यो यदा त्यक्त-समस्त-कर्मा इत्य् आदौ मयात्म-  
भूयाय च कल्पते वै [भ्प् १२।२९।३५] इत्य् अनेन ।   
  
श्रुतिश् चात्र स तत्र पर्येति जक्षन् क्रीडन् रममाण [छाउ ८।१२।३] इत्य् आदिका,  
आप्नोति स्वाराज्यं सर्वेऽस्मै देवा बलिम् आहरन्ति [तैत्तु १।६।२, १।५।३], तस्य  
सर्वेषु लोकेषु काम-चारो भवति [छाउ ७।२५।२] इत्य् आदिका, सर्वेश्वरः [बउ  
४।४।२२] इत्य् आदिका च ।  
  
किन्तु, जगद्-व्यापार-वर्जम् [व्स् ४।४।१७] इत्य् आदि-न्यायेन सृष्टि-स्थित्य्-आदि-  
सामर्थ्यं तस्य न भवति कुतो वैकुण्ठैश्वर्यादिकम् । उक्तं च  
अदृष्ट्वान्यतमं लोके [भ्प् १०।३।४१] इत्य् आदि । ततो भाक्तम् एव  
समानैश्वर्यम् । अतएवाणिमादि-प्राप्तिर् अप्य् अंशेनैव ज्ञेया ।   
श्री-भगवत्-प्रसाद-लब्ध-सम्पत्तेश् चाविनश्वरत्वम् आह द्वयेनैव --   
  
ये मे स्व-धर्म-निरतस्य तपः-समाधि-  
विद्यात्म-योग-विजिता भगवत्-प्रसादाः ।  
तान् एव ते मद्-अनुसेवनयावरुद्धान्  
दृष्टिं प्रपश्य वितराम्य् अभयान् अशोकान् ॥  
  
अन्ये पुनर् भगवतो भ्रुव उद्विजृम्भ-  
विभ्रंशितार्थ-रचनाः किम् उरुक्रमस्य ।  
सिद्धासि भुङ्क्ष्व विभवान् निज-धर्म-दोहान्  
दिव्यान् नरैर् दुरधिगान् नृप-विक्रियाभिः ॥ [भ्प् ३।२३।७-८]  
  
तपश् च समाधिश् च विद्या च उपासना तासु य आत्म-योगिश् चित्तैकाग्र्यम् ।  
अन्ये पुनर्-भोगाः किम् उरुक्रम-सम्बन्धिनः । अपि तु नेत्य् अर्थः । अतएव  
भगवतो ध्रुव इत्य् आदि ॥  
  
॥ ३।२३ ॥ श्री-कर्दमो देवहूतिम् ॥ १३ ॥  
  
[१४]  
  
तद् एवं सारूप्यम् अपि ज्ञेयम् । यथा -  
  
गजेन्द्रो भगवत्-स्पर्शाद् विमुक्तो æज्ञान-बन्धनात् ।  
प्राप्तो भगवतो रूपं पीत-वासाश् चतुर्-भुजः ॥ [भ्प् ८।४।६]  
  
स्पष्टम् ।   
  
॥ ८।४ ॥ श्री-शुकः ॥ १४ ॥  
  
[१५]  
  
सामीप्यम् अप्य् उदाहृतं भगवत्-सन्दर्भे कर्दम-निर्याण-वर्णनया ।  
मनो ब्रह्मणि युञ्जान [भ्प् ३।२४।४३] इत्य् आरभ्य मध्ये च लब्धात्मा  
मुक्त-बन्धन [भ्प् ३।२४।५५] इत्य् उक्त्वा सर्वान्ते, भगवद्-भक्ति-योगेन  
प्राप्तो भागवती गतिम् [भ्प् ३।२४।४७] इत्य् एवम् उक्त-रीत्या ।  
  
अथ सायुज्यम् अघासुरादि-दृष्टान्तेन साधकानाम् अपि गम्यम् ।  
सालोक्यादिवत्-स्वाभिमतत्वाभावात् स्पष्टोदाहरणं श्रीमता भागवतेन  
न कृतम् इति । अस्य भगवल्-लक्षणानन्द-निमग्नता-स्फूर्तिर् एव प्रधानं,  
क्वचिद् इच्छया तद्-अनुग्रहेण तदीय-तच्-छक्ति-लेश-प्राप्त्यैव यथा-युक्तं  
बहिस् तद्-दत्ताप्राकृत-तद्-भोगोच्छिष्ट-लेशम् एवानुभवतीत्य् एके । तत्र च  
न तु तम् एव सर्वम् एव चानुभवतीत्य् अभ्युपगम्यम् । सर्वथा तत्-  
प्राप्तेर् अनभ्युपगमत्वात् ।   
  
जगद्-व्यापारादि-निषेधेन इदम् एवोक्तं यदैनं मुक्तो न प्रविशति मोदते  
च कामांश् चैवानुभवति [बउ] इति बृहच्-छ्रुतौ, ब्रह्माभिसम्पद्य  
ब्रह्मणा पश्यति ब्रह्मणा शृणोति इत्य् आदि-माध्य-दिनायन-श्रुतौ । आदत्ते  
हरि-हस्तेन इत्य् आदिकम् अपि तच्-छक्ति-लेश-प्राप्त्य्-आद्य्-अभिप्रायेणैवोक्तम् ।  
(पगे १९)  
  
क्वचिद् इच्छया लीलार्थं बहिर् अपि निष्कामयति पार्षदत्वेन च संयोजयति ।  
यथा शिशुपाल-दन्तवक्रौ लब्ध-सायुज्याव् अपि पुनः पार्षदताम् एव  
प्राप्तौ ।   
  
वैरानुबन्ध-तीव्रेण   
ध्यानेनाच्युत-सात्मताम् ।  
नीतौ पुनर् हरेः पार्श्वं   
जग्मतुर् विष्णु-पार्षदौ ॥ [भ्प् ७।१।४६] इति ताव् उद्दिश्य श्री-नारद-वाक्यात् ।  
तत्रैषां सालोक्यादीनाम् अनवच्छिन्न-भगवत्-प्राप्ति-रूपतया तत्-  
साक्षात्कार-विशेषत्वेन ब्रह्म-कैवल्याद् आधिक्यं प्राचीन-वचनैः  
सुतराम् एव सिद्धम् । अतएव क्रम-मुक्तिवत् क्रम-भगवत्-प्राप्तौ  
ब्रह्म-प्राप्त्य्-अनन्तर-भावित्वम् अपि क्वचित् श्रूयते । यथा  
श्रीमतोऽजामिलस्य सिद्धि-प्राप्तौ --  
  
स तस्मिन् देव-सदन आसीनो योगम् आस्थितः ।  
प्रत्याहृतेन्द्रिय-ग्रामो युयोज मन आत्मनि ॥  
ततो गुणेभ्य आत्मानं वियुज्यात्म-समाधिना ।  
युयुजे भगवद्-धाम्नि ब्रह्मण्य् अनुभवात्मनि ॥  
यर्ह्य् उपारत-धीस् तस्मिन्न् अद्राक्षीत् पुरुषान् पुरः ।  
उपलभ्योपलब्धान् प्राग् ववन्दे शिरसा द्विजः ॥  
हित्वा कलेवरं तीर्थे गङ्गायां दर्शनाद् अनु ।  
सद्यः स्वरूपं जगृहे भगवत्-पार्श्व-वर्तिनाम् ॥  
साकं विहायसा विप्रो महापुरुष-किङ्करैः ।  
हैमं विमानम् आरुह्य ययौ यत्र श्रियः पतिः ॥ [भ्प् ६।२।४०-४४]  
  
स्पष्टम् । एवं सद्यो भगवत्-प्राप्त्याव् अप्य् आधिक्यम् अवगतम् ।  
  
॥ ६।२ ॥ श्री-शुकः ॥ १५ ॥  
  
[१६]  
  
सालोक्यादिषु च सामीप्यस्याधिक्यं बहिः साक्षात्कारमयत्वात् तस्यैव ह्य्  
आधिक्यं दर्शितम् । तद् एवं मुक्तिर् दर्शिता । तत्र विष्णु-धर्मोत्तरे श्री-  
वज्र-प्रश्नः -  
  
कल्पानां जीव-साम्ये हि मुक्तिर् नैवोपपद्यते ।  
कदाचिद् अपि धर्मज्ञ तत्र पृच्छामि कारणम् ॥  
एकैकस्मिन् नरे मुक्तिं कल्पे कल्पे गते द्विज ।  
अभविष्यज् जगच् छून्यं कालस्यादेर् भावतः ॥  
  
अथ श्री-मार्कण्डेयस्योत्तरम् -  
जीवस्यान्यस्य सर्गेण नरे मुक्तिम् उपागते ।  
अचिन्त्य-शक्तिर् भगवान् जगत् पूरयते सदा ॥  
ब्रह्मणा सह मुच्यन्ते ब्रह्म-लोकम् उपागताः ।  
सृज्यन्ते च महा-कल्पे तद्-विधाश् चापरे जनान् ॥ [विध्प् १।८१।११-१४] इति ।  
  
अत्र क्वचिद् अपि कल्पे केषाञ्चिद् अपि जीवानाम् अनुद्बुद्ध-कर्मत्वेन  
सुषुप्तवत् प्रकृताव् अपि लीनानाम् अनन्त-ब्रह्माण्ड-गतानाम् इवानन्तानाम्  
एकस्त्योपाधि-सृष्ट्या ब्रह्माण्ड-प्रवेशेनं सर्ग इति ज्ञेयम् । अपूर्व-सृष्टौ  
सादित्वे कृत-हान्य-कृताभ्यागमः स्यात् ।   
  
अथ मुक्तिभ्यो भगवत्-प्रीतेर् आधिक्यं विव्रियते । तत्र यद्यपि तत् प्रीतिं  
विना ता पै न सन्त्य् एव तथापि केषाञ्चित् तेषां स्वस्य दुःख-हानौ  
सामीप्यादि-लक्षण-सम्पत्ताव् अपि तात्पर्यं, न तु श्री-भग्तवत्य् एवेति तेषु  
न्यूनता । तत्र कैवल्यैक-प्रयोजनम् [भ्प् १२।१३।१२] इति यद् उक्तम् । तस्य  
चार्थस्य तत्रैव विश्रान्तिः । तथैव सर्व-वेदान्त इत्य् आदि-प्राक्तन-पाद-  
त्रयस्य विश्रान्तिस् तत्त्व-भगवत्-सन्दर्भाभ्यां श्री-भगवत्य् एव दर्शिता ।  
तत्रैव तत्त्व-पदार्थस्य पूर्णत्व-स्थापनात् ।   
  
तथैतत्-पूर्वम् अपि हरि-लीला-कथा (पगे २०) व्रातामृतानन्दित-सत्-सुरम्  
[भ्प् १२।१३।११] इति ग्रन्थ-स्वभाव-वर्णने तत्-प्रीतेर् एव मुख्यत्वं  
दर्शितम् । हरि-लीला-कथा-व्रात एवामृतं, सन्त आत्मरामा एव सुरा इति ।  
इत्थं सतां ब्रह्म-सुखानुभूत्या [भ्प् १०।१२।११] इति प्रसिद्धेः ।  
परिनिष्ठितोऽपि नैर्गुण्ये [भ्प् २।१।९] इत्य् आदेश् च । अतः कैवल्य-शब्दश् च तत्-  
तद्-अनुसारेण व्याख्यातव्यः । तथा हि यदि तत्र केवल-शब्देन शुद्धत्वं  
वक्तव्यं तदा तत्-प्रीत्येक-तात्पर्या एव परम-शुद्धा इति तस्याम् एव  
तात्पर्यम् । पूर्वं भक्ति-सन्दर्भेऽपि शुद्ध-शब्देनैकान्ति-भक्त एव  
प्रतिपादितः ।   
  
तद् उक्तम् अन्यस्य स-दोषत्व-कथनेन । धर्मः प्रोज्झित-कैतवोऽत्र  
परमः [भ्प् १।१।२] इत्य् अत्र । टीका च - प्र-शब्देन मोक्षाभिसन्धिर् अपि  
निरस्तः इत्य् एषा । अत्र भागवत-धर्मे मोक्षाभिसन्धिर् अपि कैतवम् । यदि  
च तत्र कैवल्य-शब्देन भगवान् एवोक्तस् तत्-स्वभावो वा, तथापि  
प्रीतिमताम् एव । कामं भवः स्व-वृजिनैर् निरयेषु नस् ताच् चेतोऽलिवद् यदि  
नु ते पदयो रमेत [भ्प् ६।१५।४९] इति न्यायेन तद्-एकानुशीलन-मात्र-  
तात्पर्यात् प्रीताव् एव विश्रान्तिः ।   
  
अतएव कैवल्यान् मोक्षाद् अप्य् एकः श्रेष्ठो यो भगवत्-प्रीति-लक्षणोऽर्थस्  
तत्-प्रयोजनम् इति व्याख्यान्तरम् । वस्तुतस् तूक्त-न्यायेन कैवल्यादि-शब्दाः  
शुद्ध-भक्ति-वाचकता-प्रधाना एव । तथैवाह गद्याभ्याम् - यथा-  
वर्ण-विधानम् अपवर्गश् चापि भवति [भ्प् ५।१९।१९] इति, यो ऽसौ भगवति  
सर्व-भूतात्मन्य् अनात्म्ये ऽनिरुक्ते ऽनिलयने परमात्मनि वासुदेवे ऽनन्य-  
निमित्त-भक्ति-योग-लक्षणो नाना-गति-निमित्ताविद्या-ग्रन्थि-रन्धन-  
द्वारेण यदा हि महा-पुरुष-पुरुष-प्रसङ्गः [भ्प् ५।१९।२०] इति च ।  
  
यस्य वर्णस्य यद् विधानं भगवद्-अर्पित-स्व-स्वधर्मानुष्ठानं, तद्  
अनुक्रमेणापवर्गश् च भवति । तस्यापवर्गस्य स्वरूपम् आह द्वितीयेन  
योऽसौ इति । आत्मनि भवम् आत्म्यं रागादि तद्-रहिते । स हि भक्त-  
सुखार्थम् एव प्रयतते, न तु पृथक् स्व-सुखार्थम् । यथा हि भक्तस् तत्-  
सुखार्थम् एवेति । अनिरुक्ते स्वरूपतो गुणाश् च वाचाम् अगोचरे । अनिलयने  
निलयनम् अन्तर्धानं तद्-रहिते, सदैव प्रकाशमान इत्य् अर्थः । अनन्य-  
निमित्तो मोक्षाद्य्-उपाधि-रहितो यो भक्ति-योगः स एव लक्षणं स्वरूपं  
यस्य सः । तत्रोपवर्ग-शब्दस्य प्रवृत्तिं घटयति । नाना-गतीनां निमित्तं  
योऽविद्या-ग्रन्थिस् तस्य रन्धनम् । अपवर्जनं छेदनम् इति यावत् तद्-  
द्वारेण योऽसाव् अपवर्ग उच्यते इत्य् अर्थः । अपवृज्यते येनेति निरुक्त्या इति  
भावः । पाद्मोत्तर-खण्डे च - विष्णोर् अनुचरत्वं हि मोक्षम् आहुर्  
मनीषिणः इति ।  
  
तथा स्कान्दे रेवा-खण्डे -  
निश्चला त्वयि भक्तिर् या सैव मुक्तिर् जनार्दन ।  
मुक्ता एव हि भक्तास् ते तव विष्णो यतो हरेः ॥ इति ।  
  
श्री-रुक्मिणी-सान्त्वने श्री-भगवताप्य् एवम् अभिप्रेतं तां प्रति - सन्ति ह्य्  
एकान्त-भक्तायास् तव [भ्प् १०।६०।५०] इत्य् उक्त्वा, मां प्राप्य मानिन्य्  
अपवर्ग-सम्पदं वाञ्छन्ति ये सम्पद एव तत्-पतिम् [भ्प् १०।६०।५३] इति ।  
अतएव कैवल्य-सम्मत-पथस् त्व् अथ भक्ति-योगः [भ्प् २।३।१२] इत्य् अत्र  
टीका-कारैर् अप्य् उक्तम् - कैवल्यम् इत्य् एव सम्मतः पन्था यो भक्ति-योगः  
इति । पन्था भगवत्-प्राप्त्य्-उपाय-भूतोऽपीत्य् अर्थः । स खलु कदा स्यात्  
तत्राह यदा हीति ॥  
  
॥ ५।१९ ॥ श्री-शुकः ॥ १६ ॥  
  
[१७]  
  
तद् एवम् अत्र सर्गो विसर्गश् च [भ्प् २।१०।१] इत्य् आदिषु दशस्व् एतन्-महा-  
पुराण-प्रतिपाद्येषु अर्थेषु मुक्ति-शब्दस्य तत्रैव विश्रान्तिः । पोषणेऽपि  
तद् एव मुख्यं प्रयोजनम् । पोषण- (पगे २१) शब्देन ह्य् अनुग्रह  
उच्यते । तस्य च पराकाष्ठा-प्राप्तिः स्व-प्रीति-दान एव । तद् उक्तं मुक्तिं  
ददाति कर्हिचित् स्म न भक्ति-योगम् [भ्प् ५।६।१८] इति । तथैवान्यत्रापि श्री-  
पृथुं प्रति वरं च मत्-कञ्चन-मानवेन्द्र वृणीष्व [भ्प् ४।२०।१६] इत्य्  
उक्त्वा, यथा चरेद् बालहितं पिता स्वयं तथा त्वम् एवार्हसि नः समीहितुम्  
[भ्प् ४।२०।३१] इति तद्-वाक्यानन्तरं, तम् आह राजन् मयि भक्तिर् अस्तु ते [भ्प्  
४।२०।३१] इति । भक्तिः प्रीति-लक्षणा ।  
  
॥ ४।२० ॥ श्री-विष्णुः ॥ १७ ॥  
  
[१८]  
  
एवम् एव श्री-भागवत-ग्रन्थ-श्रवण-फलत्वेनापि सैव परम-  
पुरुषार्थतया निर्णीतास्ति तत्त्व-सन्दर्भे सङ्क्षेप-तात्पर्ये । श्री-व्यास-  
समाधिना श्री-शुक-हृदयेण च तथैव निर्णयो विहितः - यस्यां वै  
श्रूयमाणायाम् [भ्प् १।६।७] इत्य् आदिषु । स्व-सुख-निभृत-चेताः [भ्प् १२।१२।६९]  
इत्य् आदौ च । प्रतिज्ञा चेदृश्य् एव - धर्मः प्रोज्झितः कैतवोऽत्र [भ्प् १।१।२]  
इत्य् आदौ किं वा परैर् ईश्वरः सद्यो हृद्य् अवरुध्यतेऽत्र कृतिभिः  
शुश्रूषुभिस् तत्-क्षणात् इति । अतएव चतुःश्लोक्यां रहस्य-शब्देन सैवोक्ता ।  
सैव च तृतीय-श्लोकार्थत्वेन भगवत्-सन्दर्भे विस्पष्टीकृतास्ति ।   
  
तद् एवं श्रीमत्-प्रीतेर् एवावपवर्गत्वेन परम-भगवद्-अनुग्रह-  
मयत्वं श्री-भागवत-श्रवण-फलत्वं पुरुषार्थेषु तस्याः परमत्व-  
साधनाय दर्शितम् । तथैव श्री-नारद आक्षेप-द्वार शिक्षितवांश् च तत्-  
संहिताम् आविर्भावयिष्यन्तं श्री-व्यासम् । यथाह -  
  
यथा धर्मादयश् चार्था मुनि-वर्यानुकीर्तिताः ।  
न तथा वासुदेवस्य महिमा ह्य् अनुवर्णितः ॥ [भ्प् १।५।९]  
  
च-शब्दोऽप्य्-अर्थे । महिमानुवर्णनम् तत्-प्रीत्य्-उद्बोधनं भवेद् इत्य्  
आशयेनैवम् उक्तम् ॥  
  
॥ १।५ ॥ श्री-नारदः ॥ १८ ॥  
  
[१९]  
  
तथान्येषाम् अपवर्गाणाम् अपि तया तिरस्कृतौ मुक्त-कण्ठा एव शब्दा  
उदाहार्याः । सा च तिरस्कृतिः क्वचित् तत्-स्वरूपेण क्रियते । क्वचित् तत्-परिकर-  
द्वारा च । तत्र तत्-स्वरूपेण तिरस्कृतिम् आह गद्येन --  
  
यस्याम् एव कवय आत्मानम् अविरतं विविध-वृजिन-संसार-  
परितापोपतप्यमानम् अनुसवनं स्नापयन्तस् तयैव परया निर्वृत्या ह्य्  
अपवर्गम् आत्यन्तिकं परम-पुरुषार्थम् अपि स्वयम् आसादितं नो  
एवाद्रियन्ते भगवदीयत्वेनैव परिसमाप्त-सर्वार्थाः । [भ्प् ५।६।१७] इति ।  
  
यस्यां पूर्व-गद्योक्त-लक्षणायां भक्तौ मुक्तादि-सम्पदां भक्ति-  
सम्पद्-अनुचरीत्वात् परस्माप्त-सर्वार्थत्वम् । तथोक्तं श्री-नारद-  
पञ्चरात्रे -  
  
हरि-भक्ति-महा-देव्याः सर्वा मुक्त्य्-आदि-सिद्धयः ।  
भुक्तयश् चाद्भुतास् तस्याश् चेटिकावद् अनुव्रताः ॥ इति ।  
  
अतएवानादरोऽपि । यथोक्तं श्री-वृत्रं प्रति महेन्द्रेण --  
यस्य भक्तिर् भगवति हरौ निःश्रेयसेश्वरे ।  
विक्रीडतो ऽमृताम्भोधौ किं क्षुद्रैः खातकोदकैः ॥ [भ्प् ६।१२।२२] इति ।  
  
॥ ६।१२ ॥ श्री-शुकः ॥ १९ ॥  
(पगे २२)  
[२०]  
  
अथ तत्-परिकरेषु तदीय-कार्य-द्वारा, यथा तत्र तदीय-गुण-  
कथानुशीलन-द्वारा ताम् आहुः -  
  
दुरवगमात्म-तत्त्व-निगमाय तवात्त-तनोश्  
चरित-महामृताब्धि-परिवर्त-परिश्रमणाः ।  
न परिलषन्ति केचिद् अपवर्गम् अपीश्वर ते  
चरण-सरोज-हंस-कुल-सङ्ग-विसृष्ट-गृहाः ॥ [भ्प् १०।८७।२१]  
  
आत्म-तत्त्वं तादृश-सच्-चिद्-आनन्द-मूर्तित्वादिकं निज-याथात्म्यं  
निगमोऽनुभावना । आत्त-तनोः प्रकटित-स्व-मूर्तेः, परिवर्जनार्थः ।  
चरित-महामृताब्धेः पर्वर्तेनाभ्यासेन वर्जित-श्रमाः । चरण-सरोज-  
हिंसानां श्री-शुकदेवादीनां यानि कुलानि शिष्योपशिष्य-परम्पराः । तेषां  
सङ्गेन विसृष्ट-मात्र-गृहा अपि यद्य् अपवर्गं न परिलषन्ति, तदा चरण-  
सरोज-हंसादयस् तु किम् उतेत्य् अर्थः ॥  
  
॥ १०।८७ ॥ श्रुतयः ॥ २० ॥  
  
[२१]  
  
तदीय-पाद-सेवा-तदीय-गुण-कथा-द्वारा मुक्ति-विशेषस्य तिरस्कृतिर् भक्ति-  
सन्दर्भे दर्शितास्ति श्री-कपिल-देव-वाक्येन - नैकात्मतां मे स्पृहयन्ति  
केचिद् [भ्प् ३।२५।३४] इत्य् आदिना । एकात्मतां ब्रह्म-सायुज्यं भगवत्-सायुज्यम्  
अपि । एवं सेवा-द्वारा मुक्ति-विशेषाणां च श्री-विष्णु-वाक्येन मत्-सेवया  
प्रतीतं ते [भ्प् ९।४।६७] इत्य् आदिना, श्री-कपिल्देव-वाक्येन सालोक्य-सार्ष्टी [भ्प्  
३।२९।१३] इत्य् आदिना ।   
  
अथ पुरुषार्थान्तरवन्-मुक्तिर् अपि हेयैवेति वक्तुं तैर् अपि साध्यं तस्यास्  
तिरस्कृतिर् निर्दिश्यते । तत्र भक्तेः स्वरूपेण मुक्ति-सामान्यस्य तिरस्कृतिर्  
उदाहृतैवास्ति भक्ति-सन्दर्भादौ । न किञ्चित् साधवो धीराः [भ्प् ११।२०।३४]  
इत्य् आदिना ।   
  
नैवेच्छत्य् आशिषः क्वापि ब्रह्मर्षिर् मोक्षम् अप्य् उत ।  
भक्तिं परां भगवति लब्धवान् पुरुषे ऽव्यये ॥ [भ्प् १२।१०।६] इति चान्यत्र ।  
  
अथ कार्य-द्वारेषु तत्रापतत-महा-सुख-दुःखान्तर-तिरस्कारि-तद्-आसक्ति-  
द्वारा ताम् आह --  
  
नारायण-पराः सर्वे न कुतश्चन बिभ्यति ।  
स्वर्गापवर्ग-नरकेष्व् अपि तुल्यार्थ-दर्शिनः ॥ [भ्प् ६।१७।१८]  
  
स्वर्गादीनां तुल्य-हेयत्वात् तेषु तुल्य-भगवद्-एक-पुरुषार्थत्वाच् च तुल्य-  
दर्शिनः ॥  
  
॥ ६।१७ ॥ श्री-रुद्रो देवीम् ॥ २१ ॥  
  
[२२]  
  
तदीय-पाद-सेवापरमोत्कण्ठा-द्वारा ताम् आह-  
  
को न्व् ईश ते पाद-सरोज-भाजां  
सुदुर्लभो ऽर्थेषु चतुर्ष्व् अपीह ।  
तथापि नाहं प्रवृणोमि भूमन्  
भवत्-पदाम्भोज-निषेवणोत्सुकः ॥ [भ्प् ३।४।१५]  
  
हे ईश ॥  
॥ ३।४ ॥ उद्धवः श्री-भगवन्तम् ॥ २२ ॥  
  
[२३]  
  
सर्वात्मार्पण-कारि-भजनीय-विषयकाभिलाष-द्वारा ताम् आह -  
  
न पारमेष्ठ्यं न महेन्द्र-धिष्ण्यं  
न सार्वभौमं न रसाधिपत्यम् ।  
न योग-सिद्धीर् अपुनर्-भवं वा  
मय्य् अर्पितात्मेच्छति मद् विनान्यत् ॥ [भ्प् ११।१४।१४]  
  
टीका च-रसाधिपत्यं पातालादि-साम्यम् । अपुनर्भवं मोक्षम् अपि । मद्  
विना मां हित्वान्यन् नेच्छति । अहम् एव तस्य प्रेष्ठ इत्य् अर्थः । इत्य् एषा ।  
सार्वभौमं श्री-प्रियव्रतादीनाम् इव महाराज्यम् । पारमेष्ठ्यादि-  
चतुष्टयस्यानुक्रमश् चाधोऽधो-विवक्षया न्यूनत्वअ-विवक्षया च । ततश्  
चोत्तरोत्तरं कैमुत्यम् अपि । योग-सिद्ध्य्-आदि-द्वयं तु सार्वत्रिकम् इति  
पश्चाद् विन्यस्तम् । अनयोस् तूत्तर-श्रैष्ठ्यम् ॥  
  
॥ ११।१४ ॥ श्री-भगवान् ॥ २३ ॥  
(पगे २३)  
[२४]  
  
तथैवाह --  
  
न नाक-पृष्ठं न च पारमेष्ठ्यं  
न सार्व-भौमं न रसाधिपत्यम् ।  
न योग-सिद्धीर् अपुनर्-भवं वा  
समञ्जस त्वा विरहय्य काङ्क्षे ॥ [भ्प् ६।११।२५]  
  
नाकपृष्ठं ध्रुव-पदम् । अत्र च चतुष्टये पूर्ववत् न्यूनत्व-विवक्षया  
कैमुत्यम् । ध्रुव-पदस्य श्रैष्ठ्यं विष्णु-पद-सन्निहितत्वात् ॥  
  
॥ ६।११ ॥ श्री-वृत्रः ॥ २४ ॥  
  
[२५]  
  
गाढ-तत्-प्रपत्ति-द्वाराहुः --  
  
न नाक-पृष्ठं न च सार्व-भौमं  
न पारमेष्ठ्यं न रसाधिपत्यम् ।  
न योग-सिद्धीर् अपुनर्-भवं वा  
वाञ्छन्ति यत्-पाद-रजः-प्रपन्नाः ॥ [भ्प् १०।१६।३७]  
  
तत्र नाक-पृष्ठम् अपि न वाञ्छन्ति किम् उत सार्वभौमम् ।  
पारमेष्ठ्यम् अपि न वाञ्छन्ति किम् उत रसाधिपत्यम् इति पूर्वार्धे  
योज्यम् । उत्तरार्धे वा-शब्दोऽप्य्-अर्थे । पाद-रजः-शब्देन भक्ति-विशेष-  
ज्ञापनाय गाढ-प्रपत्तिर् ज्ञाप्यते ।   
  
॥ १०।१६ ॥ नाग-पत्न्यः श्री-भगवन्तम् ॥ २५ ॥  
  
[२६]  
  
गुण-गान-द्वाराह-  
  
तुष्टे च तत्र किम् अलभ्यम् अनन्त आद्ये  
किं तैर् गुण-व्यतिकराद् इह ये स्व-सिद्धाः ।  
धर्मादयः किम् अगुणेन च काङ्क्षितेन  
सारं जुषां चरणयोर् उपगायतां नः ॥ [भ्प् ७।६।२५]  
  
अगुणेन मोक्षेण । सारं-जुषां तन्-माधुर्यास्वादिनां सताम् ॥   
  
॥ ७।६ ॥ श्रीप्रह्लादो दैत्य-बालकान् ॥ २६ ॥  
  
[२७]  
  
गुण-श्रवण-द्वाराह --  
  
वरान् विभो त्वद् वरदेश्वराद् बुधः  
कथं वृणीते गुण-विक्रियात्मनाम् ।  
ये नारकाणाम् अपि सन्ति देहिनां  
तान् ईश कैवल्य-पते वृणे न च ॥  
  
न कामये नाथ तद् अप्य् अहं क्वचिन्  
न यत्र युष्मच्-चरणाम्बुजासवः ।  
महत्तमान्तर्-हृदयान् मुख-च्युतो  
विधत्स्व कर्णायुतम् एष मे वरः ॥ [भ्प् ४।२०।२३-२४]   
  
तद् अपि कैवल्यम् अपि ॥  
  
॥ ४।२० ॥ पृथुः श्री-विष्णुम् ॥ २७ ॥  
  
[२८]  
  
तदीय-निज-सेवकता-प्राप्ति-कामना-द्वाराह -  
  
यो दुस्त्यजान् क्षिति-सुत-स्वजनार्थ-दारान्  
प्रार्थ्यां श्रियं सुर-वरैः सदयावलोकाम् ।  
नैच्छन् नृपस् तद्-उचितं महतां मधुद्विट्-  
सेवानुरक्त-मनसाम् अभवो ऽपि फल्गुः ॥ [भ्प् ५।१४।४४]  
  
य आर्षभेय्यो भरतः ।  
  
॥ ५।१४ ॥ श्री-शुकः ॥ २८ ॥  
  
[२९]  
  
लोक-पालता-मात्र-लक्षण-तत्-सेवाभिमान-द्वाराप्य् आह --  
  
प्रत्यानीताः परम भवता त्रायता नः स्व-भागा  
दैत्याक्रान्तं हृदय-कमलं तद्-गृहं प्रत्यबोधि ।  
काल-ग्रस्तं कियद् इदम् अहो नाथ शुश्रूषतां ते  
मुक्तिस् तेषां न हि बहुमता नारसिंहापरैः किम् ॥ [भ्प् ७।८।४२]  
  
स्पष्टम् ।  
  
॥ ७।८ ॥ महेन्द्रः श्री-नृसिंहम् ॥ २९ ॥  
  
[३०]  
  
अथ कारणेषु महा-भागवत-सङ्ग-द्वाराह -  
  
क्षणार्धेनापि तुलये न स्वर्गं नापुनर्-भवम् ।  
भगवत्-सङ्गि-सङ्गस्य मर्त्यानां किम् उताशिषः ॥ [भ्प् ४।२४।५७]  
  
टीका च-तत्-पाद-मूले प्रविष्टस्य कृतान्त-भयाभावः कियान् अयं लाभः ।  
यावता तद्-भक्त-सङ्ग एव सकल-पुरुषार्थ-श्रेणि-शिरसि नरीनर्ति इत्य् आदि ।   
  
॥ ४।२४ ॥ श्री-रुद्रः प्रचेतसः ॥ ३० ॥  
  
[३१]  
  
तथैवाहुः -  
  
यावत् ते मायया स्पृष्टा भ्रमाम इह कर्मभिः ।  
तावद् भवत्-प्रसङ्गानां सङ्गः स्यान् नो भवे भवे ॥  
तुलयाम लवेनापि न स्वर्गं नापुनर्-भवम् ।  
भगवत्-सङ्गि-सङ्गस्य मर्त्यानां किम् उताशिषः ॥ [भ्प् ४।३०।३२-३३] (पगे २४)  
  
तद्-बहिर्मुखताप्राप्त्य्-आशङ्कया तत्-परिहार्-कारणं प्रार्थयन्ते यावद्  
इति । नैतावत्त्वं तत्-सङ्गस्य किन्त्व् अपार-महिमत्वम् एवेत्य् आहुः  
तुलयामेवेति । अतो यावद् इत्य् आदिकं प्रेम्नैव भगवच्-चरण-सामीप्य-  
प्राप्त्य्-आशयोक्तं न सामीप्याद्-मुक्ति-सम्पत्त्याशयेति ज्ञेयम् ।  
  
॥ ४।३० ॥ प्रचेतसः श्रीमद्-अष्टभुजं पुरुषम् ॥ ३१ ॥  
  
[३२]   
  
अन्यत्रापीदृशोऽर्थो दृश्यते । तत्र तत्-तच्-छास्त्रस्य परम-फलत्वे । यथा  
माध्व-भाष्य-धृतं बृहत्-तन्त्रम् -  
  
यथा श्री-नित्य-मुक्तापि प्राप्त-कामापि सर्वदा ।  
उपास्ते नित्यशो विष्णुम् एवं भक्तो भवेद् अपि ॥  
  
ब्रह्म-वैवर्ते च -  
न ह्रासो न च वृद्धिर् वा मुक्तानां विद्यते क्वचित् ।  
विद्वत्-प्रत्यक्ष-सिद्धत्वात् कारणाभावतोऽनुमा ॥  
हरेर् उपासना चात्र सदैव सुख-रूपिणी ।  
न च साधन-भूता सा सिद्धिर् एवात्र सा यतः ॥ इति ।  
  
तद्-उत्थापिता सौपर्ण-श्रुतिश् च -  
सर्वदैतम् उपासीत यावद्-विमुक्तिर् मुक्ता ह्य् एतम् उपासते । इति ।  
  
तदीय-भारत-तात्पर्ये च श्रुत्य्-अन्तराभिधानम् -  
मुक्तानाम् अपि भक्तिर् हि परमानन्द-रूपिणी इति ।  
  
एष एवार्थः श्री-बृहद्-गौतमीयेऽपि दृश्यते, यथा -  
एवं दीक्षां चरेद् यस् तु पुरुषो वीत-कल्मषः ।  
स लोके वर्तमानोऽपि जीवन्-मुक्त प्रमोदते ॥  
उदिताकृतिर् आनन्दः सर्वत्र सम-दर्शकः ।  
पूर्णाहन्तामयी साक्षाद् भक्तिः स्यात् प्रेम-लक्षणा ॥  
  
अन्यत्र हानोपादान-वृद्धि-रहितत्वात् सम-दर्शित्वं ज्ञेयम् । अत्र मुनय  
ऊचुः -  
कथं भक्तिर् भवेत् प्रेम्ना जीवन्-मुक्तस्य नारद ।  
जीवन्-मुक्त-शरीराणां चित्-सत्ता-निःस्पृहा यतः ।  
विरक्तेः कारणं भक्तिः सा तु मुक्तेस् तु साधनम् ॥  
नारद उवाच -  
भद्रम् उक्तं भवद्भिश् च मुक्तिस् तुर्यातीता निगद्यते ।  
कृष्ण-धाम-मयं ब्रह्म क्वचित् कुत्रापि भासते ॥  
निर्बीजेन्द्रियगं तत् तु आत्मस्थं केवलं सुखम् ।  
कृष्णस् तु परिपूर्णात्मा सर्वत्र सुख-रूपकः ।  
भक्ति-वृत्ति-कृताभ्यासात् तत्-क्षणाद् गोचरीकृतः ॥ इति ।  
  
तादृग्-अर्थत्वेनैवाद्वैत-वाद-गुरुभिर् अपि सम्मता श्री-नृसिंह-तापनी च -  
 यं ह वै सर्वे वेदा आनमन्ति मुमुक्षवो ब्रह्म-वादिनश् च [न्तु २।४]  
इति । यथा मुक्ता अपि लीलया विग्रहं कृत्वा भगवन्तं भजन्ते इति हि तद्-  
भाष्यम् ।  
  
ब्रह्मणा वदितुं स्थिरीभवितुं शीलम् एषाम् इति ब्रह्म-वादिनी मुक्ता इति  
वद स्थैर्ये [पाण् ७।२।७] इति स्मरणात् । श्री-गीतोपनिषदश् च - तेषां ज्ञानी  
नित्य-युक्त एक-भक्तिर् विशिष्यते [गीता ७।१०] इति ।   
  
अथ तस्याः परम-भगवद्-अनुग्रह-प्राप्यत्वे नारद-पञ्चरात्रीय जितं  
ते स्तोत्रं, यथा -  
  
मोक्ष-सालोक्य-सारूप्यान् प्रार्थये न धराधर ।  
इच्छामि हि महाभाग कारुण्यं तव सुव्रत ॥  
  
पुरुषार्थान्तरय-तिरस्कारे हयशीर्षीय-श्री-नारायण-व्यूह-स्तवः -  
न धर्मं कामम् अर्थं वा मोक्षं वा वरदेश्वर ।  
प्रार्थये तव पादाब्जे दास्यम् एवाभिकामये ॥  
पुनः पुनर् वरान् दित्सुर् विष्णुर् मुक्तिं न याचितः ।  
भक्तिर् एव वृता येन प्रह्लादं तं नमाम्य् अहम् ॥ (पगे २५)  
यदृच्छया लब्धम् अपि विष्णोर् दाशरथेस् तु यः ।  
नैच्छन् मोक्षं विना दास्यं तस्मै हनुमते नमः ॥ इति ।  
  
पुनर् जितं-ते-स्तोत्रं च -  
धर्मार्थ-काम-मोक्षेषु नेच्छा मम कदाचन ।  
तत्-पाद-पङ्कजस्याधो जीवितं दीयतां मम ॥ इति ।  
  
न च तादृश-भगवत्-प्रीत्या तत्-तत्-पुरुषार्थ-तिरस्कारोऽद्भुत इव । यस्यास्ति  
भक्तिर् भगवत्य् अकिञ्चना सर्वैर् गुणैस् तत्र समासते सुराः [भ्प् ५।१८।१२]  
इति भक्ति-स्वाभाविक-भूतअ-कारुण्य-गुणेनाप्य् असौ श्रूयते । यथाह -  
  
न कामये ऽहं गतिम् ईश्वरात् पराम्  
अष्टर्द्धि-युक्ताम् अपुनर्-भवं वा ।  
आर्तिं प्रपद्ये ऽखिल-देह-भाजाम्  
अन्तः-स्थितो येन भवन्त्य् अदुःखाः ॥ [भ्प् ९।२१।१२]  
स्पष्टम् । न चात्र यथा दया-वीरस्यास्य दया-मात्रेणाप्य् अपरित्यागः । न  
तु सारासारत्व-ज्ञानेन । तथा उपस्थित-महार्थ-परित्यागित्वाद् दान-  
वीराणां तेषाम् अपि भगवत्-प्रीति-जनोत्साह-मात्रेणेत्य् आशङ्क्यम् । सर्व-  
तत्त्वानुभविनां परमार्थैक-निष्ठा-ग्रहाणां श्री-शुक-देवादीनाम् अपि  
तत्रोदाहृतत्वाद् । तस्माद् अस्त्य् एव भगवत्-प्रीतेः सर्वस्माद् अप्य् अपवर्गाद्  
उपादेयत्वम् ॥  
  
॥ ९।२१ ॥ रन्ति-देवः ॥ ३२ ॥  
  
[३३]  
  
अतएवान्येषाम् अपि वैदिकानां साधनानां सैव मुख्यं फलम् इति निर्दिशति  
-  
  
पूर्तेन तपसा यज्ञैर् दानैर् योग-समाधिना ।  
राद्धं निःश्रेयसं पुंसां मत्-प्रीतिस् तत्त्वविन्-मतम् ॥ [भ्प् ३।९।४१]  
  
टीका च-न च मत्-प्रीतेर् अप्य् अधिकं किञ्चिद् अस्ति इत्य् आहुः  पूर्तादिभी  
राद्धं सिद्धं यन् निःश्रेयसं फलम् । तत् मत्-प्रीतेर् एवेति तत्त्व-विदां  
मतम् इत्य् एषा ।   
  
[३४]  
  
अन्यत् तु फलम् अतत्त्व-विदां मतं तत्राह -  
  
अहम् आत्मात्मनां धातः प्रेष्ठः सन् प्रेयसाम् अपि ।  
अतो मयि रतिं कुर्याद् देहादिर् यत्-कृते प्रियः ॥ [भ्प् ३।९।४२]  
  
आत्मनां रश्मि-स्थानीयानां शुद्ध-जीवानाम् अपि आत्मा मण्डल-स्थानीयः  
परमात्माहम् । कृष्णम् एनम् अवेहि त्वम् आत्मानम् अखिलात्मनाम् [भ्प्  
१०।१४।५५] इति च वक्ष्यते । अतः प्रेयसाम् आत्मनाम् अपि प्रेष्ठः सन्  
निरवद्यः । येषाम् आत्मनां कृते देहादिर् अर्थोऽपि प्रियो भवति । कुर्यात्  
सर्व एव कर्तुम् अर्हतीत्य् अर्थः । अतो मद्-अज्ञान-दोषेणैव न करोतीत्य्  
भावः ॥  
  
॥ ३।९ ॥ श्री-गर्भोदशायी ब्रह्माणम् ॥ ३३-३४ ॥  
  
[३५]  
  
अतएव शुद्ध-प्रीतिमत एव सर्वतः श्रैष्ठ्यम् आह -  
  
रजोभिः सम-सङ्ख्याताः पार्थिवैर् इह जन्तवः ।  
तेषां ये केचनेहन्ते श्रेयो वै मनुजादयः ॥  
प्रायो मुमुक्षवस् तेषां केचनैव द्विजोत्तम ।  
मुमुक्षूणां सहस्रेषु कश्चिन् मुच्येत सिध्यति ॥  
मुक्तानाम् अपि सिद्धानां नारायण-परायणः ।  
सुदुर्लभः प्रशान्तात्मा कोटिष्व् अपि महामुने ॥ [भ्प् ६।१४।३-५]  
  
श्रेयः पर-लोक-सुख-साधनं धर्मादि । मुच्येत जीवन्-मुक्तओ भवति ।  
जीवन्-मुक्तस्य च यस्य भगवद्-आद्य्-अपराधो दैवान् न स्यात् स एव  
सिध्यति तत्-तल्-लक्षणाम् अनित्मां मुक्तिं प्राप्नोति ।   
  
आरुह्य कृच्छ्रेण परं पदं ततः  
पतन्त्य् अधोऽनादृत्य-युष्मद्-अङ्घ्रयः ॥ [भ्प् १०।२।३२]   
  
जीवन्-मुक्ताः प्रपद्यन्ते पुनः संसार-वासनाम् ।  
यद्य् अचिन्त्य-महा-शक्तौ भगवत्य् अपराधिनः ॥ [भागवत-परिशिष्ट]  
  
नानुव्रजति यो मोहाद् व्रजन्तं परमेश्वरम् ।  
ज्ञानाग्नि-दग्ध-कर्मापि स भवेद् ब्रह्म-राक्षसः ॥ इत्य् आदि भक्ति-  
सन्दर्भे दर्शित-प्रमाणेभ्यः । (पगे २६)  तत्र जीवन्-मुक्तानां सिद्ध-  
मुक्तानां च याः कोटयस् तास्व् अपि नायं सुखापो भगवान् [भ्प् १०।९।२१] इत्य्  
आदेः । मुक्तिं ददाति कर्हिचित् स्म न भक्ति-योगम् [भ्प् ५।६।१८] इत्य् अतश् च  
नारायण-परायणः सुदुर्लभ एव यतः स एव प्रशान्तात्मा प्रकृष्ट-  
भगवत्-तत्त्व-निष्ठा-वरिष्ठ इत्य् अर्थः । शमो मन्-निष्ठता बुद्धेः  
[भ्प् ११।१९।१६] इति श्री-भगवता स्वयं व्याख्यातत्वात् ।   
  
॥ ६।१४ ॥ राजा श्री-शुकम् ॥ ३५ ॥  
  
[३६]  
  
अतएव --  
प्रायेण मुनयो राजन् निवृत्ता विधि-षेधतः ।  
नैर्गुण्य-स्था रमन्ते स्म गुणानुकथने हरेः ॥ [भ्प् २।१।७]   
  
इत्य् आदि-त्रयेणात्माराम-श्रेष्ठानां भक्तिं प्रदर्श्य तद्-अभाववतां  
निन्दा - तद्-अश्म-सारं हृदयं बतेदं [भ्प् २।३।२४] इत्य् आदिना । अतएवाह --  
  
तथापि ब्रूमहे प्रश्नांस् तव राजन् यथा-श्रुतम् ।  
सम्भाषणीयो हि भवान् आत्मनः शुद्धिम् इच्छता ॥ [भ्प् ७।१३।२३]  
  
शुद्धिं शुद्ध-भक्ति-वासना-रूपाम् ।  
  
॥ ७।१३ ॥ श्री-दत्तात्रेयः श्री-प्रह्लादम् ॥ ३६ ॥  
  
[३७]  
  
अतएव -  
  
वाग् गद्गदा द्रवते यस्य चित्तं  
रुदत्य् अभीक्ष्णं हसति क्वचिच् च ।  
विलज्ज उद्गायति नृत्यते च  
मद्-भक्ति-युक्तो भुवनं पुनाति ॥ [भ्प् ११।१४।२४]   
स्पष्टम् ।  
  
[३८]  
  
तथा -  
निरपेक्षं मुनिं शान्तं निर्वैरं सम-दर्शनम् ।  
अनुव्रजाम्य् अहं नित्यं पूयेयेत्य् अङ्घ्रि-रेणुभिः ॥ [भ्प् ११।१४।१६]  
  
निरपेक्षं निष्किञ्चन-भक्तम् । अतएव शान्तं क्षोभ-रहितम् अतएवान्यत्र  
निर्वैरं सम-दर्शनं च हेयोपादेय-भावना-रहितं मुनिं श्री-  
नारदादिम् अनुव्रजामि । यतस् तस्य तादृश-निष्कपट-भक्ति-मय-साधुत्व-  
दर्शनेन ममापि तत्र भक्ति-विशेषो जायते । कथं गोपनीय इत्य् आह  
पूयेयेति । मद्-भक्त्य्-अनिष्कृति-दोषात् पवित्रितः स्याम् इति भावेनेति भावः ।  
  
॥ ११।१४ ॥ श्री-भगवान् ॥ ३७-३८ ॥  
  
[३९]  
  
अतएवाह -  
  
गुणैर् अलम् असङ्ख्येयैर् माहात्म्यं तस्य सूच्यते ॥  
वासुदेवे भगवति यस्य नैसर्गिकी रतिः ॥ [भ्प् ७।४।३६]  
  
तस्य श्री-प्रह्लादस्य ।  
  
॥ १।४ ॥ श्री-शुकः ॥ ३९ ॥  
  
[४०]  
  
तस्मात् प्रीतेर् एवे पुरुषार्थ-श्रेष्ठत्वं सिद्धम् । यथाहुर् गद्येन -  
  
अथ ह वाव तव महिमामृत-रस-समुद्र-विप्रुषा सकृद् अवलीढया स्व-  
मनसि निष्यन्दमानानवरत-सुखेन विस्मारित-दृष्ट-श्रुत-विषय-सुख-  
लेशाभासाः परम-भागवता एकान्तिनो भगवति सर्व-भूत-प्रिय-सुहृदि  
(पगे २७) सर्वात्मनि नितरां निरन्तरं निर्वृत-मनसः कथम् उ ह वा एते  
मधुमथन पुनः स्वार्थ-कुशला ह्य् आत्म-प्रिय-सुहृदः साधवस् त्वच्-  
चरणाम्बुजानुसेवां विसृजन्ति न यत्र पुनर् अयं संसार-पर्यावर्तः [भ्प्  
६।९।३९] इति ।  
  
सकृद् अपि इति चित्तं ब्रह्म-सुख-स्पृष्टं नैवोत्तिष्ठेत कर्हिचित् [भ्प् ७।१५।३५]  
इति वदत्रापि सूचितम् । आत्मा त्वम् एव प्रियः सुहृच् च येषां ते ।  
  
॥ ६।९ ॥ देवाः श्री-पुरुषोत्तमम् ॥ ४० ॥  
  
[४१]  
  
अतएवाह -  
  
तस्यैव हेतोः प्रयतेत कोविदो  
न लभ्यते यद् भ्रमताम् उपर्य् अधः ।  
तल् लभ्यते दुःखवद् अन्यतः सुखं  
कालेन सर्वत्र गभीर-रंहसा ॥  
  
न वै जनो जातु कथञ्चनाव्रजेन्  
मुकुन्द-सेव्य् अन्यवद् अङ्ग संसृतिम् ।  
स्मरन् मुकुन्दाङ्घ्र्य्-उपगूहनं पुनर्  
विहातुम् इच्छेन् न रस-ग्रहो जनः ॥ [भ्प् १।५।१८-१९]  
  
स्पष्टम् ।  
  
॥ १।५ ॥ श्री-नारदः ॥ ४१ ॥  
  
[४२]  
  
तथा -  
  
भजन्त्य् अथ त्वाम् अत एव साधवो  
व्युदस्त-माया-गुण-विभ्रमोदयम् ।  
भवत्-पदानुस्मरणाद् ऋते सतां  
निमित्तम् अन्यद् भगवन् न विद्महे ॥ [भ्प् ४।२०।२९]   
  
टीका च - यतस् त्वं दीन-वत्सलः अतएव साधवो निष्कामा । अथ  
ज्ञानान्तरम् अपि त्वां भजन्ति । कथम्भूतम् । माया-गुणानां विभ्रमो  
विलासः तस्योदयः कार्यं स निरस्तो यस्मिन् तम् । ते किमर्थं भजन्ति ?  
तत्राह - भवत्-पदानुस्मरणादिना अन्यत् तेषां फलं न विद्महे इत्य् एषा ।  
  
॥ ४।२० ॥ पृथुः श्री-विष्णुम् ॥ ४२ ॥  
  
[४३]  
  
तस्मात् तत्-तद्-भक्तानां तत्-प्रीति-मनोरथ एवोपादेयः । तद् अन्यस् तु  
सर्वोऽपि हेय इत्य् आह -  
  
सुखोपविष्टः पर्यङ्के राम-कृष्णोरु मानितः ।  
लेभे मनोरथान् सर्वान् पथि यान् स चकार ह ॥  
किम् अलभ्यं भगवति प्रसन्ने श्री-निकेतने ।  
तथापि तत्-परा राजन् न हि वाञ्छन्ति किञ्चन ॥ [भ्प् १०।३९।१-२]  
  
सोऽक्रूरः । यान्   
  
किं मयाचरितं भद्रं किं तप्तं परमं तपः ।  
किं वाथाप्य् अर्हते दत्तं यद् द्रक्ष्याम्य् अद्य केशवम् ॥ [भ्प् १०।३८।३]  
  
इत्य् आदि-भक्ति-वासना-मयान् । ननु मुक्त्य्-आदिकम् अपि कथं न प्रार्थितम् ।  
तत्राह किम् अलभ्यम् इति ।   
॥ १०।३९ ॥ श्री-शुकः ॥ ४३ ॥  
  
[४४]  
  
यथैवाह -  
  
पुनश् च भूयाद् भगवत्य् अनन्ते  
रतिः प्रसङ्गश् च तद्-आश्रयेषु ।  
महत्सु यां याम् उपयामि सृष्टिं  
मैत्र्य् अस्तु सर्वत्र नमो द्विजेभ्यः ॥ [भ्प् १।१९।१६]  
  
सृष्टिं जन्म, अन्यत्र तु सर्वत्र मैत्री अविष्मा दृष्टिर् अस्तु । ब्राह्मणेषु  
त्वादर-विशेषोऽस्त्व् इत्य् आह नम इति ।   
  
॥ १।१९ ॥ राजा ॥ ४४ ॥  
[४५]  
  
अतएवाह --  
  
न वै मुकुन्दस्य पदारविन्दयो  
रजो-जुषस् तात भवादृशा जनाः ।  
वाञ्छन्ति तद्-दास्यम् ऋते ऽर्थम् आत्मनो  
यदृच्छया लब्ध-मनः-समृद्धयः ॥ [भ्प् ४।९।३६]  
  
यदृच्छया अनायासेनैव लब्धा मनः समृद्धिर् येषां ते । स्वतो भक्ति-  
माहात्म्य-बलेन सर्व-पुरुषार्थ-प्रतीक्षित-कृपा-दृष्टि-लेशा अपीत्य् अर्थः ।  
एतद्-अनुसारेण नैच्छन् मुक्ति-पतेर् मुक्तिं तेन तापम् उपेयिवान् [भ्प् ४।९।२९]  
इत्य् अत्र श्री-ध्रुवम् उद्दिश्य पूर्वोक्तेऽपि पद्ये मुक्ति-शब्देन दास्यम् एव  
वाच्यम् । तद् उक्तं - विष्णोर् अनुचरत्वं हि मोक्षम् आहुर् मनीषिणः  
[पद्मप् ६] इति ।  
  
॥ ४।९ ॥ श्री-मैत्रेयः ॥ ४५ ॥  
(पगे २८)  
[४६]  
  
एतद् एवान्य-निन्दा-शुद्ध-भक्तस् तवाभ्यां द्रढयति गद्य-पञ्चकेन --  
यत् तद् भगवतानधिगतान्योपायेन याच्æआ-च्छलेनापहृत-स्व-  
शरीरावशेषित-लोक-त्रयो वरुण-पाशैश् च सम्प्रतिमुक्तो गिरि-दर्यां  
चापविद्ध इति होवाच । नूनं बतायं भगवान् अर्थेषु न निष्णातो यो ऽसाव्  
इन्द्रो यस्य सचिवो मन्त्राय वृत एकान्ततो बृहस्पतिस् तम् अतिहाय स्वयम्  
उपेन्द्रेणात्मानम् अयाचतात्मनश् चाशिषो नो एव तद्-दास्यम् अति-गम्भीर-  
वयसः कालस्य मन्वन्तर-परिवृत्तं कियल् लोक-त्रयम् इदम् ।  
यस्यानुदास्यम् एवास्मत्-पितामहः किल वव्रे न तु स्व-पित्र्यं यद्  
उताकुतोभयं पदं दीयमानं भगवतः परम् इति भगवतोपरते खलु  
स्व-पितरि । तस्य महानुभावस्यानुपथम् अमृजित-कषायः को वास्मद्-  
विधः परिहीण-भगवद्-अनुग्रह उपजिगमिषतीति ॥ [भ्प् ५।२४।२३-२६]   
  
टीका च - तस्यैकान्त-भक्तिं स-प्रपञ्चम् आह इत्य् आदिका । यत् तद्  
अतिप्रसिद्धम् । इति एतद् उवाच श्री-बलिः ।  तम् उपेन्द्रं प्रति । अतिहाय  
पुरुषार्थत्वेनानभिलष्य । स्वयम् उपेन्द्रेणैव द्वार-भूतेन आत्मानं  
मां परम-क्षुद्रं प्रति परम-क्षुद्रं लोक-त्रयम् अयाचत । अनुदास्यं  
नय मां निज-भृत्य-पार्श्वम् [भ्प् ७।९।२४] इत्य् अनेन तद्-दास-दास्यम् । स्व-  
पित्र्यं त्रैलोक्य-राज्यम् । यद् उत अकुतो-भयं पदं मोक्षम् । तन् न तु  
वव्रे । कथं भगवतः परम् अन्यद् इदम् इति कृत्वा । तद्-अंशाभासस् तद्-  
अंश-मात्रात्मकत्वात् तयोः । कदैवं व्यवहृतम् इत्य् आशङ्क्याह  
भगवतेति ।  
  
॥ ५।२४ ॥ श्री-शुकः ॥ ४६ ॥  
  
[४७]  
  
अतएवान्य-सुख-दुःख-नैरपेक्ष्येणैव शुद्धत्वं भक्तानाम् इति  
सिद्धम् । तद् उक्तं नारायण-पराः सर्वे [भ्प् ६।१७।२८] इत्य् आदि । श्री-भगवान्  
अपि तथाविधानुकम्प्यानां सर्वम् अन्यद् दूरीकरोति । यथोक्तं स्वयम् एव  
ब्रह्मन् यम् अनुगृह्णामि तद्-द्विषो विधुनोम्य् अहम् [भ्प् ८।२२।२४] इति ।  
यथाह -  
  
त्रै-वर्गिकायास-विघातम् अस्मत्-  
पतिर् विधत्ते पुरुषस्य शक्र ।  
ततो ऽनुमेयो भगवत्-प्रसादो  
यो दुर्लभो ऽकिञ्चन-गोचरो ऽन्यैः ॥ [भ्प् ६।११।२३]  
  
पुरुषस्य स्वात्यन्तिक-भक्तस्य यदि कथञ्चित् त्रैवर्गिकायास आपतति तदा  
स्वयम् एव तद्-विघातं विधत्त इत्य् अर्थः । अकिञ्चनस् तु गोचरो विषयो  
यस्येत्य् अनेन मोक्षआयास्यापि विघात-विधानं व्यञ्जितम् । अकिञ्चन-  
शब्दस्य शुद्ध-भक्त्य्-अर्थत्वं हि भक्ति-सन्दर्भे दर्शितम् ।  
  
॥ ६।११ ॥ श्रीमान् वृत्रः शत्रुम् ॥ ४७ ॥  
  
[४८]  
  
तद् एवं तादृशानाम् अपि यदि कदाचिद् अन्यत् प्रार्थनं दृश्यते तदा तत्-प्रीति-  
सेवोपयोगितयैव न तु स्वार्थत्वेन तद् इति मन्तव्यम् । यथा --  
  
यक्ष्यति त्वां मखेन्द्रेण राजसूयेन पाण्डवः ।  
पारमेष्ठ्य-कामो नृपतिस् तद् भवान् अनुमोदताम् ॥ [भ्प् १०।७०।४१] इति ।  
  
परमेष्ठि-शब्देनात्र श्री-द्वारका-पतिर् उच्यते । यथा पृथुकोपाख्याने -  
-  
  
तावच् छ्रीर् जगृहे हस्तं तत्-परा परमेष्ठिनः । [भ्प् १०।८१।१०] इति ।  
  
ततः पारमेष्ट्य-शब्देन द्वारकिश्वर्यम् उच्यते । ततश् च पारमेष्ट्य-  
काम इति तत्-समानैश्वर्यं कामयमानः इत्य् अर्थः ।(पगे २९) तत्-कामना  
च द्वारकावद् इन्द्रप्रस्थेऽपि श्री-कृष्ण-निवासन-योग्य-सम्पत्ति-सिद्ध्य्-  
अर्थैव ज्ञेया नान्यार्था । तान् उद्दिश्यैव ---  
  
किं ते कामाः सुर-स्पार्हा मुकुन्द-मनसो द्विजाः ।  
अधिजह्रुर् मुदं राज्ञः क्षुधितस्य यथेतरे ॥ [भ्प् १।१२।६] इत्य् आद्य्-उक्तेः ।  
  
श्री-भगवत्-प्रसादत इहैव च तथैव तत्-प्राप्तिर् अपि तस्य दृश्यते --  
  
सभायां मय-क् प्तायां क्वापि धर्म-सुतो ऽधिराट् ।  
वृतो ऽनुगैर् बन्धुभिश् च कृष्णेनापि स्व-चक्षुषा ॥  
आसीनः काञ्चने साक्षाद् आसने मघवान् इव ।  
पारमेष्ठ्य-श्रिया जुष्टः स्तूयमानश् च वन्दिभिः ॥ [भ्प् १०।७५।३३-३४] इत्य्  
अत्र ।  
  
अत्र स्व-चक्षुषेति विशेषणम् अपि तेषाम् अनन्य-कामत्वायोपजीव्यम् । यथा  
चक्षुष्मता जनेनानूजनागोचर-सम्पत्ति-विशेषश् चक्ष्ण्ड्र् अर्थम् एव  
काम्यते कदाचित् तन्-मुद्रणादौ तु स सर्वोऽपि वृथैव । तथा कृष्ण-नाथैर्  
अपीति भावः । तथोक्तं श्रीमत्-पाण्डवानुद्दिश्य श्री-परीक्षितं प्रति  
मुनिभिः न वा इत्य् आदौ येऽध्यासनं राज-किरीट-जुष्ट्ं सद्यो जहुर्  
भगवत्-पार्श्व-कामा  [भ्प् १।१९।२०] इति । अतएव तद् भवान् अनुमोदिताम् इति  
नारद-वाक्यानुसारेण परमैकान्तिषु श्री-भगवान् अपि तद् अनुमोदते ।  
अन्यत्र च तथैव स्वयम् आह  
  
यान् यान् कामयसे कामान् मय्य् अकामाय भामिनि ।  
सन्ति ह्य् एकान्त-भक्तायास् तव कल्याणि नित्यदा ॥ [भ्प् १०।६०।५०]  
  
न विद्यते कामो यत्रेति विग्रहेन शुद्ध-प्रीतिमय-भक्ति-लक्षणोऽर्थः  
खल्व् अत्राकाम इत्य् उच्यते । अकामः सर्व-कामो वा [भ्प् २।३।१०] इत्य् आदौ  
भक्ति-मात्र-काम इव । तथोक्तं भक्ति-लक्षणं वदता श्री-प्रह्लादेन  
भृत्य-लक्षण-जिज्ञासुर् [भ्प् ७।१०।३] इत्य् आदौ । तस्माद् अकामाय प्रीति-सेवा-  
सम्पत्त्य्-अर्थं यान् यान् अर्थान् कामयसे हे देवि ते तव नित्य-लक्ष्मी-देवी-  
रूप-प्रेयसीत्वात् नित्यं सन्त्य् एवेति व्याख्येयम् । तत्रैकान्त-भक्ताया इति  
स्वार्थ-कामना-निषेधः । कामिनीति मद्-एक-कामिनीत्य् अर्थः । कल्याणीति  
तादृश-सेवा-सम्पत्तेर् अविघ्नत्वं दर्शयतीति ज्ञेयम् ।  
  
॥ १०।६० ॥ श्री-भगवान् रुक्मिणीम् ॥ ४८ ॥  
  
[४९]  
  
एवं सद्यो जहुर् भगवत्-पार्श्व-कामा इत्य् अत्र तत्-सामीप्य-कामनापि  
व्याख्येया । तत्-प्रीति-विशेषातिशयवतां हि तेषां तत्-कृतार्ति-भरेणैव तत्-  
स्फूर्ताव् अप्य् अतृप्तौ सत्यां तत्-सामीप्य-प्राप्तेश् च तत्-प्राप्ति-विघात-कंस-  
सार-बन्धन-त्रोटनस्य च प्रार्थनं दृश्यते । पितृ-मातृ-प्रीत्य्-एक-  
सुखिनां विदूर-बद्धानां बालकानाम् इव । यथाह -  
  
त्रस्तो ऽस्म्य् अहं कृपण-वत्सल दुःसहोग्र-  
संसार-चक्र-कदनाद् ग्रसतां प्रणीतः ।  
बद्धः स्व-कर्मभिर् उशत्तम ते ऽङ्घ्रि-मूलं  
प्रीतो ऽपवर्ग-शरणं ह्वयसे कदा नु ॥ [भ्प् ७।९।१६]  
  
त्वद्-बहिर्मुख-व्यापारमयत्वाद् दुःख-सहम् अनुशीलयितुम् अशक्यम् ।  
त्वद्-भक्ति-विरोधि-व्यापारमयत्वात् तूग्रं भयानकं यत् संसार-चक्रं  
तस्माद् यत् कदनं लोकानां मनोदौस्थं तस्माद् अहं त्रस्तोऽस्मि त्वद्-  
अभिमुखीभवितुं न पारय इत्य् अर्थः । एवम् एव वक्ष्यते   
श्री-नारद उवाच  
भक्ति-योगस्य तत् सर्वम् अन्तरायतयार्भकः ।  
मन्यमानो हृषीकेशं स्मयमान उवाच ह ॥  
श्री-प्रह्राद उवाच (पगे ३०)  
मा मां प्रलोभयोत्पत्त्या सक्तङ्कामेषु तैर् वरैः ।  
तत्-सङ्ग-भीतो निर्विण्णो मुमुक्षुस् त्वाम् उपाश्रितः ॥ [भ्प् ७।१०।१-२] इत्य्  
अनेन ।  
  
यद्यप्य् एवं त्रस्तोऽस्मि तथाप्य् अहो ग्रसतां भगवद्-विरोधित्वेन मादृश-  
सर्वङ्गिलानाम् एषाम् असुराणां मध्ये स्व-कर्मभिर् बद्धः सन् प्रणीतो  
निक्षिप्तोऽस्मि । ततस् तव विरह-दूनतया इदं याचे । कदा नु प्रीतः सन्  
अपवर्ग-भूतम् अरणं शरणं तवाङ्घ्रि-मूलं त्व-समीपं प्रति माम्  
आह्वास्यसीति ॥  
  
॥ ७।९ ॥ प्रह्लादः श्री-नृसिंहम् ॥ ४९ ॥  
  
[५०]  
  
अतएव विष्णु-पुराणे तस्य श्रीमत्-प्रह्लादस्य केवल-प्रीति-वरयां चापि  
नानेन विरुद्धा, यथा -  
नाथ योनि-सहस्रेषु येषु येषु व्रजाम्य् अहम् ।  
तेषु तेष्व् अच्युता भक्तिर् अच्युतेऽस्तु सदा त्वयि ॥  
या प्रीतिर् अविवेकानां विषयेष्व् अनपायिनी ।  
त्वाम् अनुस्मरतः सा मे हृदयान् नापसर्पतु ॥   
कृत-कृत्योऽस्मि भगवन् वरेणानेन यत् त्वयि ।  
भवित्री त्वत्-प्रसादेन भक्तिर् अव्यभिचारिणी ॥  
धर्मार्थ-कामैः किं तस्य मुक्तिस् तस्य करे स्थिता ।  
समस्त-जगतां मूले यस्य भक्तिः स्थिरा त्वयि ॥ [विप् १।२०।१८-१९, २६-२७]  
  
तत्र श्रीमत्-परमेश्वर-वाक्यम् अपि तथैव -  
यथा ते निश्चलं चेतो मयि भक्ति-समन्वितम् ।  
तथा त्वं मत्-प्रसादेन निर्वाणं परम् आप्स्यति ॥ [विप् १।२०।२८]  
  
यथा येन प्रकारेण, तथा तेन प्रकारेणैव परं मदीय-चरण-  
सेवोचितत्वेन महद् इत्य् अर्थः । सेवानुरक्त-मनसाम् अभवोऽपि फल्गुर्  
[भ्प् ५।१४।४४] इत्य् उक्तत्वात् । तथा वक्ष्यमाणाभिप्रायेणैवेतद् आह --  
  
अहं किल पुरानन्तं प्रजार्थो भुवि मुक्ति-दम् ।  
अपूजयं न मोक्षाय मोहितो देव-मायया ॥ [भ्प् ११।२।२८]  
  
सुतपो-नाम्ना निजांशेनाहम् अनन्तम् अन्यत्र मुक्तिदम् अपि तल्-लक्षण-  
प्रजा-प्रयोजनक एवापूजयम् । न तु मोक्षायापूजयम् । यतो देवे तस्मिन्  
तद्-दर्शनोत्थिता या माया कृपा पुत्र-भावस् तेन मोहितः । माया दम्भे  
कृपायां च इति विश्व-प्रकाशात् । किलेति सूती-गृहे श्री-कृष्ण-वाक्यम् अपि  
प्रमाणीकृतम् । अथ यथा विचित्र-व्यसनाद् [भ्प् ११।२।९] इत्य् आदि-तद्-  
वाक्यान्तरेषु च । व्यसनं श्री-कृष्ण-विच्छेद-हेतुः । भयं भावि-तद्-  
विच्छेद-शङ्केति व्याख्येयम् । तत्र मन्येऽकुतश्चिद् [भ्प् ११।२।३३] इत्य् आदि श्री-  
नारदोदाहृत-वाक्यम् उत्तरं गम्यम् । अत्र हि विश्व-शब्दाद् उक्त-भय-  
निवर्तनम् अपि प्रतिपद्यामहे । संवादान्ते त्वम् अप्य् एतान् [भ्प् ११।५।४५] इत्य्-  
आदि-द्वयं चाति-देशेन साक्षात् श्री-कृष्ण-प्राप्ति-गमकम् एव तयोर् इति ।  
  
॥ ११।२ ॥ श्रीमद्-आनकदुन्दुभिः श्री-नारदम् ॥ ५० ॥  
  
[५१]  
  
तद् एवं तेषां तत्-तत्-प्रार्थनम् अपि तत्-प्रीति-विलास एव । अत्रेदं तत्त्वम्-  
एकान्तिनस् तावद् द्विविधाः अजात-जात-प्रीतित्व-भेदेन । जात-प्रीतयश् च  
त्रिविधाः । एके तदीयानुभव-मात्र-निष्ठाः शान्त-भक्तादयः । अन्ये  
तदीय-दर्शन-सेवनादि-रस-मयाः परिकर-विशेषाभिमानिनः । स्वयं  
परिकर-विशेषाश् च । तत्र तेषु अजात-प्रतीतिभिः सर्व-पुरुषार्थत्वेन तत्-  
प्रीतिर् एव प्रार्थनीया ।   
  
अथ जात-प्रीतिषु शान्त-भक्तादयस् तु कदाचिद् दर्शनादिकं वा  
प्रार्थयन्ते सेवादिकं विनैव । तद्-वासनाया अभावात् । सकृद् अपि कृपा-  
दृष्ट्य्-आदि-लाभेन तृप्ताश् च भवन्ति । नातिक्षामं भगवतः  
स्निग्धापाङ्ग-विलोकनाद् [भ्प् ७।१२।४६] इति श्री-कर्दम-वर्णनात् । अतएव तत्-  
सामीप्यादिकेऽपि तेषाम् अनाग्रहः । ये तु तत्-परिकर- (पगे ३१)  
विशेषाभिमानिनस् ते खलु तत्-तत्-प्रीति-विशेषोत्कण्ठिनो यदा भवन्ति तदा  
तत्-तत्-सेवा-विशेषेच्छया प्रार्थयन्त एव तत्-सामीप्यादिकम् । तत्-प्रार्थना  
च प्रीति-विलास-रूपैव । पुष्णाति च ताम् इति गुण एव । यदा च तेषां दैन्येन  
तत्-प्राप्त्य्-असम्भावना जायते तदापि च तत्-प्रीत्य्-अविच्छेद-मात्रं  
प्रार्थयन्ते । सोऽपि च गुण एव । यत् तु केवल-संसार-मोक्ष-तत्-  
सामीप्यानन्द-विशेष-प्रार्थनं प्रीति-विकारता-शून्यं तत् पुनः सर्वथा  
केषाञ्चिद् अप्य् एकान्तिनां नाभिरुचितम् । अतएव सर्वं मद्-भक्ति-योगेन [भ्प्  
११।२०।३३] इत्य् आदौ कथञ्चिद् भक्त्य्-उपयोगित्वेनैवेति । एवं सालोक्य-सार्ष्टि  
[भ्प् ३।२९।१३] इत्य् आदौ । तेषां मध्ये सेवनं विना यत् तन् न गृह्णन्ति इति  
कथ्यते । तत्रैकत्व-लक्षणं सायुज्यं तु स्वरूपत एव तद्-विनाभूतम् ।  
अन्यत् तु वासना-भेदेन । सारूप्यस्य तु सेवोपकारित्वं शोभा-विशेषेण । श्री-  
वैकुण्ठेऽपि तदीय-नित्य-सेवकानां तथैव तादृशत्वम् । लोकेऽपि किशोर-  
विदग्ध-क्षिति-पति-पुत्रैः समान-रूप-वयस्का सेवकाः सङ्गृहीता दृश्यन्ते  
श्लाघ्यन्ते च लोकैः । तस्माद् यथा तथा श्रीमत्-प्रीतेर् एव पुरुषार्थत्वम्  
इत्य् आयातम् । ते प्रीत्य्-एक-पुरुषार्थिनोऽपि भाव-विशेषेणान्यद् वाञ्छन्तु न  
वाञ्छन्तु वा स्व-स्व-भक्ति-जात्य्-अनुरूपा भक्ति-परिकराः पदार्थाः  
संसार-ध्वंस-पूर्वकम् उदयन्त एव । न ते कदाचिद् व्यभिरचन्ति च । तद्  
एतद् उक्तम् -  
  
अनिमित्ता भागवती भक्तिः सिद्धेर् गरीयसी ।  
जरयत्य् आशु या कोशं निगीर्णम् अनलो यथा ॥  
  
नैकात्मतां मे स्पृहयन्ति केचिन्  
मत्-पाद-सेवाभिरता मद्-ईहाः ।  
ये ऽन्योन्यतो भागवताः प्रसज्य  
सभाजयन्ते मम पौरुषाणि ॥  
  
पश्यन्ति ते मे रुचिराण्य् अम्ब सन्तः  
प्रसन्न-वक्त्रारुण-लोचनानि ।  
रूपाणि दिव्यानि वर-प्रदानि  
साकं वाचं स्पृहणीयां वदन्ति ॥  
  
तैर् दर्शनीयावयवैर् उदार-  
विलास-हासेक्षित-वाम-सूक्तैः ।  
हृतात्मनो हृत-प्राणांश् च भक्तिर्  
अनिच्छतो मे गतिम् अण्वीं प्रयुङ्क्ते ॥  
  
अथो विभूतिं मम मायाविनस् ताम्  
ऐश्वर्यम् अष्टाङ्गम् अनुप्रवृत्तम् ।  
श्रियं भागवतीं वास्पृहयन्ति भद्रां  
परस्य मे ते ऽश्नुवते तु लोके ॥  
  
न कर्हिचिन् मत्-पराः शान्त-रूपे  
नङ्क्ष्यन्ति नो मे ऽनिमिषो लेढि हेतिः ।  
येषाम् अहं प्रिय आत्मा सुतश् च  
सखा गुरुः सुहृदो दैवम् इष्टम् ॥ [भ्प् ३।२५।३३-३९] इति ।  
  
अण्वीं दुर्ज्ञेयां पार्षद-लक्षणाम् इत्य् अर्थः । तद् एवं तत्-क्रतु-न्यायेन  
च शुद्ध-भक्तानाम् अन्या गतिर् नास्त्य् एव । श्रुतिश् च - यथा क्रतुर् अस्मिन्  
लोके पुरुषो भवति तथेतः प्रेत्य भवति [बउ ३।१४।१] इति, क्रतुर् अत्र  
सङ्कल्प इति भाष्य-काराः । श्रुत्य्-अन्तरं च - स यथाकामो भवति तत्  
क्रतुर् भवति यत् क्रतुर् भवति तत् कर्म कुरुते यत् कर्म कुरुते तद्  
अभिसम्पद्यते [बउ ४।४।६] इति । अन्यच् च यद् यथा यथोपासते तद् एव  
भवन्ति इति । श्री-भगवत्-प्रतिज्ञा च - ये यथा मां प्रपद्यन्ते तांस्  
तथैव भजाम्य् अहम् [गीता ४।११] इति । तथैव ब्रह्म-वैवर्ते - यदि मां  
प्राप्तुम् इच्छन्ति प्राप्नुवन्त्य् एव नान्यथा इति । तत्र श्री-व्रज-देवीनां सा  
गतिः श्री-कृष्ण-सन्दर्भे सङ्गमितैवास्ति ।   
  
मयि भक्तिर् हि भूतानाम् अमृतत्वाय कल्पते  
दिष्ट्या यद् आसीन् मत्-स्नेहो भवतीनां मद्-आपनः ॥ [भ्प् १०।८२।४४]  
  
इत्य्-आदि-बलेन वचनान्तराणाम् अर्थान्तर-स्थापनेन च । तथैव ताः प्रति  
स्वयम् अभुपगच्छति ---  
  
सङ्कल्पो विदितः साध्व्यो भवतिनां मदर्चनम् ।  
मयानु-मोदितः सोऽसौ सत्यो भवितुम् अर्हति  ॥  
न मय्य् आवेशितधियां कामः कामाय कल्पते । (पगे ३२)  
भर्जिताः क्वथिता धाना प्रायो बीजाय नेष्यते ॥ [भ्प् १०।२२।२५-२६]  
  
मद्-अर्चनं पति-भाव-मय-मद्-आराधनात्मको भवतीनां सङ्कल्पो  
विदितोऽनुमोदितश् च सन् सत्यः सर्वदा तादृश-मद्-अर्चनाव्यभिचारी  
भवितुम् अर्हति युज्यते एव । स च परम-प्रेमवतीनां नान्यवत्  
फलान्तरापेक्षः किन्तु स्वयम् एवास्वाद्यः । यतः न मय्य् आवेशित-धियाम्  
इति । मय्य् आवेशित-धियाम् एकान्त-भक्त-मात्राणां कामो मद्-अर्चनात्मकः  
सङ्कल्पः कामाय फलान्तराभिलाषाय न कल्पते, किन्तु स्वयम् एवास्वाद्यो  
भवतीत्य् अर्थः ।  
  
तत्रार्थान्तर-न्यासः भर्जिता इति । प्राय इति वितर्के । धाना भृष्ट-यवाः  
ताः स्वरूपत एव भर्जिताः पुनः स्वाद-विशेषार्थं धृतेन वा भर्जिता  
गुडादिभिः क्वथिताश् च सत्यो बीजाय बीजत्वाय नेशते न कल्पन्ते । यववत्  
ताभिर् अन्य-यव-फलनं नेष्यते किन्तु ता एवास्वाद्यन्त इत्य् अर्थः । तस्मात्  
तादृश-मद्-अर्चनम् एव भवतीनां परम-फलम् इति भावः । यच् च  
विषय-महिम्ना शान्तिर् एवासां भविष्यतीति शान्तानाम् उत्प्रेक्षितम् । तच् च  
ताभिः स्वयम् एवानुभूयान्य-विषयत्वेनैव इतर-राग-विस्मारणम् इत्य्  
अनेन । श्री-कृष्ण-विषयत्वे तु तद्-अशान्तिर् एव दर्शिता सुरत-वर्धनम् इत्य्  
अनेन ।  
  
॥ १०।२२ ॥ श्री-भगवान् व्रज-कुमारीः ॥ ५१ ॥  
  
[५२]  
  
तथा श्री-पट्ट-महिष्य्-आदीनां श्री-यादवादीनां च गतिस् तथैव  
सङ्गमितास्ति । एते हि यादवाः सर्वे मद्-गणा एव भामिनि इत्य् आदि, रेमे  
रमाभिर् निज-काम-सम्प्लुत [भ्प् १०।५९।४३] इत्य् आदि-वचन-बलेन । जयति  
जननिवासः [भ्प् १०।९०।४८] इत्य्-आदि-स्फुटार्थ-दर्शनेन लीलान्तरस्यैन्द्र-  
जालिकत्वात् । कूर्म-पुराण-गत-साक्षात्-सीता-हरण-प्रत्याख्यायि-मायिक-  
सीता-हरणाख्यान-तुल्यत्व-स्थापनाय च । तथैव तदीय-नित्य-गण-  
विशेषाणां श्रीमत्-पाण्डवानाम् अपि गतिर् व्याख्येया । तत्र श्रीमद्-  
अर्जुनस्य, यथा-  
  
एवं चिन्तयतो जिष्णोः कृष्ण-पाद-सरोरुहम् ।  
सौहार्देनातिगाढेन शान्तासीद् विमला मतिः ॥  
वासुदेवाङ्घ्र्य्-अनुध्यान- परिबृंहित-रंहसा ।  
भक्त्या निर्मथिताशेष- कषाय-धिषणो ऽर्जुनः ॥  
गीतं भगवता ज्ञानं यत् तत् सङ्ग्राम-मूर्धनि ।  
काल-कर्म-तमो-रुद्धं पुनर् अध्यगमत् प्रभुः ॥  
विशोको ब्रह्म-सम्पत्त्या सञ्छिन्न-द्वैत-संशयः ।  
लीन-प्रकृति-नैर्गुण्याद् अलिङ्गत्वाद् असम्भवः ॥ [भ्प् १।१५।२८-३१}  
  
शान्ता चेतसि चक्षुषीव भगवद्-आविर्भावेन दुःख-रहिता । अतएव विमला  
तद्-वृत्ति-भूता ये कालुष-विशेषास् तैर् अपि रहिता । वासुदेवेत्य् आदिनोत्तर-  
पद्य-द्वयेन तस्यैव विवरणम् । तत्रानुध्यानं पूर्वोक्ता चिन्तैव ।  
कषायः पूर्वोक्तं मलम् एव । माम् एवैष्यसि [गीता १८।६५] इत्य् अन्तम् । कालो  
भगवल्-लीलेच्छा-मयः । कर्म तल्-लीला । तमस् तल्-लीलावेशेन तद्-  
अनुसन्धानम् ।  अध्यगमत् तन्-महा-विच्छेदस्य तस्यान्तेऽपि तथा तत्-  
प्राप्तः पुनर् माम् एवैष्यसि इत्य् एतद्-वाक्यं यथार्थत्वेनानुभूतवान् ।  
ततश् च कृतार्थोऽभवद् इत्य् आह विशोक इत्य् आदि । ब्रह्म-सम्पत्त्या श्रीमन्-  
नराकार-पर-ब्रह्म-साक्षात्कारेण । सञ्छिन्न इयं (पगे ३३) मम चेतसि  
स्फूर्तिर् एव । साक्षात्कारस् त्व् अन्य इति द्वैते संशयो येन सः । तदा भगवत्-  
प्राप्तौ नान्यवज्-जन्मान्तर-प्राप्ति-काल-सन्धिर् अप्य् अन्तरायोऽभवद् इत्य्  
आह लीनेति । लीना पलायिता प्रकृतिर् गुण-कारणं यस्माद् एवम्भूतं यन्  
नैर्गुण्यं तस्माद् धेतोः । गुण-तत्-कारणातीतत्वाद् इत्य् अर्थः । तथैव  
अलिङ्गत्वात् प्राकृत-शरीर-रहितत्वाच् च । असम्भवो जन्मान्तर-रहितः ।  
तस्माद् अनन्तरं चक्षुष्य्-आविर्भवतीत्य् एव विशेष इति भावः । अतः कलिं  
प्रति श्री-परीक्षिद्-वचनं चाग्रे यस् त्वं दूरं गते कृष्णे सह गाण्डीव-  
धन्वना [भ्प् १।१७।६] इति, एवं येऽध्यासनं राज-किरीट-जुष्टं सद्यो जहुर्  
भगवत्-पार्श्व-कामाः [भ्प् १।१९।२०] इति श्री-मुनि-वृन्द-वाक्यं च । तस्मात्  
सर्वेषां पाण्डवानां तदीयानां च सैव गतिः व्याख्येया । श्री-विदुरादीनां  
यम् अलोकादि-गतिश् च तत्-तद्-अंशेनैव स्व-स्वाधिकार-पालनार्थं लीलया  
काय-व्यूहेनेति ज्ञेयम् । तद् इत्थम् एव श्री-भागवत-भारतयोर् अविरोधः  
स्याद् इति ॥  
  
॥ १।१५ ॥ श्री-सुतः ॥ ५२ ॥  
  
[५३]  
  
अथ श्री-परीक्षितो गतिश् च -  
  
स वै महा-भागवतः परीक्षिद्  
येनापवर्गाख्यम् अदभ्र-बुद्धिः ।  
ज्ञानेन वैयासकि-शब्दितेन  
भेजे खगेन्द्र-ध्वज-पाद-मूलम् ॥ [भ्प् १।१८।१६] इत्य् अनेन दर्शिता ।  
  
एवम् एवाहुः -  
सर्वे वयं तावद् इहास्महे ऽथ  
कलेवरं यावद् असौ विहाय ।  
लोकं परं विरजस्कं विशोकं  
यास्यत्य् अयं भागवत-प्रधानः ॥ [भ्प् १।१९।२१]   
  
लोक-शब्देन चात्र नान्यल् लक्ष्यते । भगवत्-पार्श्व-कामा इति तेषाम् एवोक्ति-  
स्वारस्यात् । श्री-भागवत-प्रधान इति च । तस्माद् अन्ते चेद् ब्रह्म-कैवल्यं  
मन्यते, तथापि क्रम-भगवत्-प्राप्ति-रीत्या तद्-अनन्तरं भगवत्-प्राप्तिस्  
त्व् अवश्यं मन्येतैव । यथाजामिलस्य दर्शितम् ।  
  
॥ १।१९ ॥ श्री-मुनयः ॥ ५३ ॥  
  
[५४]  
  
अथ सम्पद्यमानम् आज्ञाय भीष्मं ब्रह्मणि निष्कले [भ्प् १।९।४४] इत्य्  
अत्रापि पूर्ववद् एव समाधानम् । किं वा निष्कल-ब्रह्म-शब्देन मायातीतो  
नराकृति-पर-ब्रह्म-भूतः श्री-कृष्ण एवोच्यते । तस्मिन् सम्पद्यमानता  
तत्-सङ्गतिर् एव । तथाह -  
  
अधोक्षजालम्भम् इहाशुभात्मनः  
शरीरिणः संसृति-चक्र-शातनम् ।  
तद् ब्रह्म-निर्वाण-सुखं विदुर् बुधास्  
ततो भजध्वं हृदये हृद्-ईश्वरम् ॥ [भ्प् ७।७।३७]  
हृदये वर्तमानं हृदि भजध्वम् ।  
  
॥ ७।७ ॥ श्री-प्रह्लादोऽसुर-बालकान् ॥ ५४ ॥  
  
[५५]  
  
सा च कृत-सङ्गतिस् तस्य प्रापञ्चिकागोचरतयापि कृष्ण-रूपेणैवानन्तधा-  
प्रकाशमानस्य श्री-कृष्णस्यैव प्रकाशान्तरे सम्भवेत् । अन्यथा विजय-  
सखे रतिर् अस्तु मेऽनवद्या [भ्प् १।९।३३] इति सङ्कल्पानुरूपा फल-प्राप्तिर्  
विरुध्येत ।   
  
अथ श्री-पृथोर् गतिर् अपि श्री-परीक्षिद्वद् एव व्याख्येया । तस्यापि ब्रह्म-  
धारणान्तरं ब्रह्म-कैवल्य-विलक्षणां श्री-कृष्ण-लोक-प्राप्तिम् एव तद्-  
भार्याया अर्चिषो गति-दर्शनया सूचयन्ति -  
  
अहो इयं वधूर् धन्या या चैवं भू-भुजां पतिम् ।  
सर्वात्मना पतिं भेजे यज्ञेशं श्रीर् वधूर् इव ॥  
सैषा नूनं व्रजत्य् ऊर्ध्वम् अनु वैन्यं पतिं सती ।  
पश्यतास्मान् अतीत्यार्चिर् दुर्विभाव्येन कर्मणा ॥ [भ्प् ४।२३।२५-२६] (पगे ३४)  
  
टीका च -   
त्रयोविंशे सभार्यस्य वने नित्य-समाधितः ।   
विमानम् अधिरुह्याथ वैकुण्ठ-गतिर् ईर्यते ॥ इत्य् एषा ॥  
  
॥ ४।२ ॥ देव्यः परस्परम् ॥ ५५ ॥  
  
[५६]  
  
श्री-भागवतस्यान्ते भक्ति-निष्ठाया एव सूचितत्वात् नान्या गतिश् चिन्त्या ।  
यथा तम् उद्दिश्य तत्रापि इत्य् आदि गद्ये -- भगवतः कर्म-बन्ध-  
विध्वंसन-श्रवण-स्मरण-गुण-विवरण-चरणारविन्द-युगलं मनसा  
विदधद् [भ्प् ५।९।१] इत्य् आदि । स्पष्टम् ॥  
  
॥ ५।९ ॥ श्री-शुकः ॥ ५६ ॥  
  
[५७]  
  
रहूगण-महिमानम् उद्दिश्य च - एवं हि नृप भगवद्-  
आश्रिताश्रितानुभावः [भ्प् ५।१३।२५] इति स्पष्टम् ।  
  
॥ ५।१३ ॥ श्री-शुकः ॥ ५७ ॥  
  
[५८]  
  
यो दुस्त्यज [भ्प् ५।१४।४४] इत्य् आदौ मधुद्विट्-  
सेवानुरक्त-मनसाम् अभवो ऽपि फल्गुः इति च । स्पष्टम् ।  
  
॥ ५।१४ ॥ श्री-शुकः ॥ ५८ ॥  
[५९]  
  
अतो विष्णु-पुराणाद्य्-उक्ता ज्ञानि-भरताद्याः कल्प-भेदेनान्ये एव ज्ञेया ।  
  
अधनो ऽयं धनं प्राप्य माद्यन्न् उच्चैर् न मां स्मरेत् ।  
इति कारुणिको नूनं धनं मे ऽभूरि नाददात् ॥ [भ्प् १०।८१।२०]  
  
अभूर्य् अपि । यथा च -  
नूनं ब्१अतैतन्-मम दुर्भगस्य  
शश्वद् दरिद्रस्य समृद्धि-हेतुः  
महा-विभूतेर् अवलोकतो ऽन्यो  
नैवोपपद्येत यदूत्तमस्य ॥ [भ्प् १०।८१।३३] इत्य् अनन्तरम्,  
  
नन्व् अब्रुवाणो दिशते समक्षम् [भ्प् १०।८१।३४] इत्य् आदिकं, किञ्चित् करोत्य् उर्व्  
अपि यत् स्वदत्तम् [भ्प् १०।८१।३५] इत्य् आदिकं चोक्त्वा तद्-गुणोद्दीपित-प्रीतिर् आह  
-  
  
तस्यैव मे सौहृद-सख्य-मैत्री-  
दास्यं पुनर् जन्मनि जन्मनि स्यात्  
महानुभावेन गुणालयेन  
विषज्जतस् तत्-पुरुष-प्रसङ्गः ॥ [भ्प् १०।८१।३६]  
  
निरुपाधिकोपकार-मयं सौहृदम् । सह-विहारितामयं तद् एव सख्यम् ।  
मैत्री स्निग्धत्वम् । दास्यं सेवकत्व-मात्रम् अपि स्यात् । द्वन्द्वैक्यम् ।  
महानुभावेन तेनैव । अतएव सा सम्पत्तिर् अपि भगवत्-सेवार्थम् एव तेन  
नियुक्तेत्य् आयातम् ।  
  
॥ १०।८१ ॥ श्रीदाम-विप्रः ॥ ५९-६० ॥  
  
[६१]  
  
तद् एवं भगवत्-प्रीतेर् एव परम-पुरुषार्थता स्थापिता । अथ तस्याः  
स्वरूप-लक्षणं श्री-विष्णु-पुराणे प्रह्लादेनातिदेश-द्वारा दर्शितम् -  
  
या प्रीतिर् अविवेकानां विषयेष्व् अनपायिनी ।  
त्वाम् अनुस्मरतः सा मे हृदयान् नापसर्पतु ॥ [विप् १।२०।१९] इति ।  
  
या यल्-लक्षणा सा तल्-लक्षणा इत्य् अर्थः । न तु या सैवेति वक्ष्यमाण-  
लक्षणैक्यात् । तथापि - पूर्वस्या माया-शक्ति-वृत्तिमयत्वेन उत्तरस्याः  
स्वरूप-शक्ति-मयत्वेन भेदात् । एतद् उक्तं भवति - प्रीति-शब्देन खलु  
मृत्-प्रमोद-हर्सानन्दादि-पर्यायं सुखम् उच्यते । भाव-हार्द-  
सौहृदादि-पर्याया प्रियता चोच्यते । तत्र उल्लासात्मको ज्ञान-विशेषः  
सुखम् । तथा विषयानुकूल्यात्मकस् तद्-आनुकूल्यानुगत-तत्-स्पृहा-तद्-  
अनुभव-हेतुकोल्लास-मय-ज्ञान-विशेषः प्रियता । अतएवास्यां सुखत्वेऽपि  
पूर्वतो वैशिष्ट्यम् । तयोः प्रतियोगिणौ च क्रमेण दुःख-द्वेषौ । अतः  
सुखस्य उल्लास-मात्रात्मकत्वाद् आश्रय एव (पगे ३५) विद्यते, न तु विषयः ।  
  
एवं तत्-प्रतियोगिनो दुःखस्य च प्रियतायास् त्व् आनुकूल्य-स्पृहात्मकत्वाद्  
विषयश् च विद्यते । एवं प्रातिकूल्यात्मकस्य तत्-प्रतियोगिनो द्वेषस्य च । तत्र  
सुख-दुःखयोर् आश्रयौ सुष्ठु-दुष्ट-कर्माणौ जीवौ । प्रियता-द्वेषयोर्  
आश्रयौ प्रीयमाण-द्विषन्तौ विषयौ च तत्-प्रिय-द्वेष्यौ । तत्र प्रीत्य्-  
अर्थानां क्रियाणां विषयस्याधिकरणत्वम् एव दीप्त्य्-अर्थवत् ।  
द्वेषार्थानां तु विषयस्य कर्मत्वं हन्त्य् अर्थवत् । एतद् उक्तं भवति  
कर्तुर् ईप्सिततमं खलु कर्म । ईप्सिततमत्वं च या क्रियारभ्यते साक्षात्  
तयैव साधयितुम् इष्टतमत्वम् ।   
  
साधनं चोत्पाद्यत्वेन विकार्यत्वेन संस्कार्यत्वेन प्राप्यत्वेन च  
सम्पादनम् इति चतुर्विधम् । तस्माद् अन्तर्भूतण्य् अर्थो घो धातुः स एव  
स-कर्मकः स्यात्, नान्यः । यथा घटं करोतीत्य् उक्ते घटे उत्पद्यते तम्  
उत्पादयतीति गम्यते । तण्डुलं पचतीति तण्डुलो विक्लिद्यति तं विक्लेदयतीत्य्  
आदि । सत्ता-दीप्त्य्-आदीनां तु न तादृशत्वं गम्यत इत्य् अकर्मकत्वम् एवेति ।  
न च प्रीतेर् ज्ञान-रूपत्वेन सकर्मकत्वम् आशङ्क्यम् । चेतति-प्रभृतीनां  
तद्-विनाभाव-दर्शनात् । अतो ब्रह्म-ज्ञानवद् भूत-रूपोऽयम् अर्थो, न च  
यज्ञादि-ज्ञानवद् भव्य-रूपो विधि-सापेक्ष इति सिद्धम् ।   
  
तद् एवं प्रीति-शब्दस्य सुख-पर्यायत्वे प्रियता-पर्यार्थत्वे च स्थिते या  
प्रीतिर् अविवेकानाम् इत्य् अत्र तूत्तरत्रत्वम् एव स्पष्टम् । न पूर्वत्वम् ।  
पूर्वत्वे सति विषयेष्व् अनुभूयमानेषु या प्रीतिः सुखम् इत्य् अर्थः ।  
उत्तरत्वे तु विषयेषु या प्रीतिः प्रियतेत्य् अर्थः । ततश् चानुभूयमानेष्व् इत्य्  
अध्याहार-कल्पनया क्लिष्टा प्रतिपत्तिर् इति ।  
  
तद् एवं पुत्रादि-विषयक-प्रीतेस् तद्-आनुकूल्याद्य्-आत्मकत्वेन भगवत्-  
प्रीतेर् अपि तथाभूतत्वेन समान-लक्षणत्वम् एव । तत्र पूर्वस्या माया-  
शक्ति-वृत्तिमयत्वम् इच्छा द्वेषः सुखं दुःखम् [गीता १३।६] इत्य् आदिना श्री-  
गीतोपनिषद्-आदौ व्यक्तम् अस्ति । उत्तरस्यास् तु स्वरूप-शक्ति-वृत्तिमयत्वम्  
अन्तिके दर्शयिष्यामः । तस्मात् साधु व्याख्यातं या यल्-लक्षणा सा तल्-  
लक्षणा इति । इयम् एव भगवत्-प्रीतिर् भक्ति-शब्देनाप्य् उच्यते परमेश्वर-  
निष्ठत्वात् पित्रादि-गुरु-विषयक-प्रीतिवत् ।   
अतएव तद्-अव्यवहित-पूर्व-पद्ये भक्ति-शब्देनैविपादाय प्रार्थितासौ  
नाथ योनि-सहस्रेष्व् [विप् १।२०।१८] इत्य् आदौ । अत्र या प्रार्थिता, सैव हि  
स्वरूप-निर्देश-पूर्वकम् उत्तर-श्लोकेन या प्रीतिर् इत्य् आदिना विविच्य  
प्रार्थिता । अतएव न पौनरुक्त्यम् अपि । अतो द्वयोर् ऐक्याद् एव श्रीमत्-  
परमेश्वरेणाप्य् अनुगृह्णता तयोर् एकयोक्त्यैवानुभाषितम् भक्तिर् मयि  
तवास्त्य् एव भूयोऽप्य् एवं भविष्यति [विप् १।२०।२०] इति ।   
  
तयोर् भेदे तु तद्वत् प्रीतिर् अप्य् अनुभाष्येत । अतएव हे माप लक्ष्मीपते सा  
विषय-प्रीतिर् मम हृदयात् सर्पतु पलायताम् इति विरक्ति-प्रार्थना-  
मयोऽर्थोऽपि न सङ्गच्छते । तस्या अप्य् अनुभाषणाभावात् नापसर्पत्व् इति  
प्रसिद्ध-पाठान्तर्-विरोधाच् च । ततस् तद्-भक्तेर् अपि तत्-प्रीति-पर्यायत्वे  
स्थितेऽपि प्रीणातिवन् न भजतिः सर्व-प्रत्ययान्त एव प्रीतिं [दृष्ट्वा] वदति  
प्र्योगादर्शनात् [प्रयोग-दर्शनात्] । प्रयोगस् तु क्तिन्-क्त-प्रत्ययान्त एव  
दृश्यते । यदा च प्रीत्य्-अर्थ-वृत्तिस् तदा प्रीणातिवद् अकर्मक एव भवतीति ।   
  
तद् एवं विषय-प्रीति- (पगे ३६) दृष्टान्तेन श्री-भगवद्-  
विषयानुकूल्यात्मकस् तद्-अनुगत-स्पृहादिमयो ज्ञान-विशेषस् तत्-प्रीतिर् इति  
लक्षितम् । विषय-माधुर्यानुभववत् भगवन्-माधुर्यानुभवस् तु  
ततोऽन्यः । अतएव भक्तिर् विरक्तिर् भगवत्-प्रबोधः [भ्प् ११।२।४३] इति  
भेदेनाम्नातम् ।   
  
भक्त्या त्व् अनन्यया शक्य अहम् एवंविधो ऽर्जुन ।  
ज्ञातुं द्रष्टुं च तत्त्वेन प्रवेष्टुं च परन्तप ॥ [गीत ११।५४]  
  
अथैनं भगवत्-प्रीतिं साक्षाद् एव लक्षयति सार्धेन -  
  
देवानां गुण-लिङ्गानाम् आनुश्रविक-कर्मणाम् ।  
सत्त्व एवैक-मनसो वृत्तिः स्वाभाविकी तु या ॥  
अनिमित्ता भागवती भक्तिः सिद्धेर् गरीयसी ॥ [भ्प् ३।२५।३२]  
  
पूर्वं श्रद्धा रतिर् भक्तिर् अनुक्रमिष्यति [भ्प् ३।२५।२५] इत्य् उक्तम् । अत्र  
यद्यपि रति-भक्त्योर् द्वयोर् अपि तारतम्य-मात्र-भेदयोः प्रीतित्वम् एव  
तथापि प्रीत्य्-अतिशय-लक्षणायां प्रेमाख्यायां भक्तौ तद् अतिस्फुटं स्याद्  
इति कृत्वा भक्ति-पदेन ताम् उपादाय लक्षयति । अर्थश् चायम् - गुण-  
लिङ्गानां गुण-त्रयोपाधीनाम् । आनुश्रविकं श्रुति-पुराणादिगम्यं  
कर्माचरितं येषां ते तथोक्ताः । तेषां देवानां श्री-विष्णु-ब्रह्म-शिवानां  
मध्ये सत्त्वे सान्निध्य-मात्रेण सत्त्व-गुणोपकारके स्वरूप-शक्ति-वृत्ति-  
भूत-शुद्ध-सत्त्वात्मके वा श्री-विष्णौ । एतच् चोपलक्षणम् । श्री-भगवद्-  
आद्य्-अनन्ताविर्भावेष्व् एकस्मिन्न् अपीत्य् अर्थः । एव-कारेण नेतरत्र न च  
तत्रापि चेतरत्रापि च । एक-मनसः पुरुषस्य या वृत्तिस् तद्-आनुकूल्यात्मको  
ज्ञान-विशेषः । अनिमित्ता फलाभिसन्धि-शून्या । स्वाभाविकी स्वरसत एव  
विषय-सौन्दर्याद् अयत्नेनैव जायमाना न च बलाद् आपाद्यमाना । सा  
भाग-घती भक्तिः प्रीतिर् इत्य् अर्थः । प्रीति-सम्बन्धाद् एवान्यस्या भक्तेः  
स्वाभाविकत्वं स्यात् । तस्माद् वृत्ति-शब्देन प्रीतिर् एवात्र मुख्यत्वेन  
ग्राह्येति । सा च सिद्धेर् मोक्षाद् गरीयसी इति । सालोक्य-सार्ष्टि इत्य् आदि  
श्रवणात् । अतएव ज्ञान-साध्यस्यापि तिरस्कार-प्रसिद्धेर् ज्ञान-मात्र-  
तिरस्कारार्थ-सिद्धेर् ज्ञानाद् इति व्याख्यानम् असदृशम् । अत्र मोक्षाद्  
गरीयस्त्वत्वेन तस्या वृत्तेर् गुणातीतत्वं ततोऽपि घन-परमानन्दत्वं च  
दर्शितम् ।   
  
॥ ३।२५ ॥ श्री-कपिल-देवः ॥ ६१ ॥  
  
[६२]  
  
अथ तद् एव गुणातीतत्वादिकं दर्शयितुं पुनः प्रक्रिया । तत्र तस्यां  
भगवत्-सम्बन्धि-ज्ञान-रूपत्वेन तत्-सम्बन्धि-सुख-रूपत्वेन च  
गुणातीतत्वं श्री-भगवतैव दर्शितम् --  
  
कैवल्यं सात्त्विकं ज्ञानं रजो वैकल्पिकं च यत् ।  
प्राकृतं तामसं ज्ञानं मन्-निष्ठं निर्गुणं स्मृतम् ॥ [भ्प् ११।२५।२४] इति ।  
  
सात्त्विकं सुखम् आत्मोत्थं विषयोत्थं तु राजसम् ।  
तामसं मोह-दैन्योत्थं निर्गुणं मद्-अपाश्रयम् ॥ [भ्प् ११।२५।२९] इति च ।  
एवम् एव च श्री-प्रह्लादस्य सर्वाध-धूनन-ब्रह्मानुभवानन्तरं  
परम-प्रेमोदयो दर्शितः । तथास्याः स्वाभाविकानिमित्त-तद्-भक्ति-  
रूपत्वेन च निर्गुणत्वं सिद्धम् अस्ति । मद्-गुण-श्रुति-मात्रेण [भ्प् ३।२९।११]  
इत्य् आदि श्री-कपिल-देव-वाक्येन । एतद्-अनन्तरं च सालोक्य इत्य्-आदि-पद्ये  
सर्वाभ्योऽपि मुक्तिभ्यः परमानन्द-रूपत्वं दर्शितम् । अन्येषु च तस्याः  
परम-पुरुषार्थता-निर्णय-वाक्येषु परितस् तद् एव व्यक्तम् । तत्र यथा  
वर्ण-विधानम् [भ्प् ५।१९।१८] इत्य् आदि-गद्ये तस्या अपवर्गत्व-निर्देशेन  
गुणातीतत्वं नियत्वं च दर्शितम् । मुक्तिं ददाति कर्हिचिद् इत्य् आदौ मुक्ति-  
दानम् अतिक्रम्यापि भगवत्-प्रसाद-विशेषमयत्वेन तत् त्रयम् ।  (पगे ३७)  
वरान् विभो [भ्प् ४।२०।२३] इत्य् आदि-द्वयेऽपि कथं वृणीते गुण-विक्रियात्मनाम्  
इत्य् अत्रागुण-विकारत्वं तत एव नित्यत्वम् । न कामये नाथ [भ्प् ४।२०।२४] इत्य्  
आदौ ततोऽप्य् आनन्दातिशयो दर्शितः । यस्यां वै श्रूयमानायाम् [भ्प् १।७।७]  
इत्य् आदौ परमार्थ-वस्तु-पर्तिपादक-श्री-भागवतस्य फलत्वेनापि तत्  
त्रयम् । तत्रैवात्मारामाणाम् अपि तत्-सुख-श्रवणेन ताद्-दार्ढ्यम् ।  
मायातीत-वैकुण्ठादि-वैभव-गतानां तत्-पार्षदानां तच्-छ्रवणेन तु  
किम् उत । तथैव तुष्टे च तत्र [भ्प् ७।८।४२] इत्य् आदौ, किं तैर् गुण-व्यतिकराद्  
इह ये स्वसिद्धाः धर्मादयः इत्य् उक्त्वा गुणातीतत्वं, किम् अगुणेन च  
काङ्क्षितेन इत्य् उक्त्वा मोक्षाद् अपि परमानन्द-रूपत्वं दर्शितम् ।  
प्रत्यानीता [भ्प् ७।८।४२] इत्य् अत्रान्यस्य काल-ग्रस्तत्वम् उक्त्वा मुक्तेस् तस्याश्  
चाकाक-ग्रस्तत्वेन साम्येऽपि तस्या आनन्दाधिक्यम् उक्तम् । एवं नात्यन्तिकं  
विगणयन्ति [भ्प् ३।१५।४८] इत्य् आदौ, मत्-सेवया प्रतीतं ते [भ्प् ९।४।६७] इत्य् आदौ,  
या निर्वृतिस् तनु-भृताम् [भ्प् ४।९।१०] इत्य् आदि श्री-ध्रुव-वाक्येऽपि योज्यम् ।  
सर्वम् एतत् यस्याम् एव कवयः [भ्प् ५।६।१७] इत्य् आदि-गद्ये व्यक्तम् अस्ति ।  
तत्रैव तया परया निर्वृत्या इत्य् अनेन साक्षाद् एव तस्या मोक्षाद् अपि  
परमत्वम् आनन्दैक-रूपत्वं च निगदेनैवोक्तम् अस्ति । किं बहुना  
परमानन्दैक-रूपस्य सर्वानन्द-कदम्बावलम्बस्य श्री-भगवतोऽप्य्  
आनन्द-चमत्कारिता तस्याः प्रीतेः श्रूयते । यथोक्तं -प्रीतः स्वयं प्रीतिम्  
अगाद् गायस्य [भ्प् ५।१५।१३] इति ।  
  
अथा चाह-  
  
अहं भक्त-पराधीनो ह्य् अस्वतन्त्र इव द्विज  
साधुभिर् ग्रस्त-हृदयो भक्तैर् भक्त-जन-प्रियः  
  
यथा ह्य् अस्वतन्त्रो जीवः पराधीनो भवति तथैवाहं स्वतन्त्रोऽपि भक्त-  
पराधीन इत्य् अर्थः । तत्र हेतुः भक्त-ज्नेषु प्रियः तत्-प्रीति-  
लाभेनातिप्रीतिमान् ।   
  
[६३]  
  
भगवद्-आनन्दः खलु द्विधा -- स्वरूपानन्दः स्वरूप-शक्त्य्-आनन्दश्  
च । अन्तिमश् च द्विधा - मानसानन्द ऐश्वर्यानन्दश् च । तत्रानेन  
तदीयेषु मानसानन्देषु भक्त्य्-आनन्दस्य साम्राज्यं दर्शितम् ।  
स्वरूपानन्देषु ऐश्वर्यानन्देषु चाह पद्याभ्याम् -  
  
नाहम् आत्मानम् आशासे मद्-भक्तैः साधुभिर् विना ।  
श्रियं चात्यन्तिकीं ब्रह्मन् येषां गतिर् अहं परा ॥ [भ्प् ९।४।६४]  
  
नाशासे न स्पृहयामि ॥  
  
॥ ९।४ । श्री-विष्णुर् दुर्वाससम् ॥ ६२-६३ ॥  
  
[६४]  
  
तथैव भक्त-श्रेष्ठत्वेन श्रीमद्-उद्धवं लक्ष्यीकृत्याह -  
  
न तथा मे प्रियतम आत्म-योनिर् न शङ्करः ।  
न च सङ्कर्षणो न श्रीर् नैवात्मा च यथा भवान् ॥ [भ्प् ११।१४।१५]  
  
यथा भक्तत्वातिशय-द्वारा भवान् मे प्रियतमः तथात्म-योनिर् ब्रह्मा  
पुत्रत्व-द्वारा न प्रियतमः । न च शङ्करो गुणावतारत्व-द्वारा, न च  
सङ्कर्षणो भ्रातृत्व-द्वारा । न च श्रीर् जायात्व-व्यवहार-द्वारा । न चात्मा  
परमानन्द-घन-स्वरूपता-द्वारेत्य् अर्थः ।  
  
॥ ११।१४ ॥ श्री-भगवान् ॥ ६४ ॥  
  
[६५]  
  
अथ श्रुतौ --  भक्तिर् एवैनं नयति, भक्तिर् एवैनं दर्शयति भक्ति-वशः  
पुरुषो भक्तिर् एव भूयसी इति श्रूयते । तस्माद् एवं विविच्यते । या चैवं  
भगवन्तं स्वानन्देन मदयति सा (पगे ३८) किं लक्षणा स्याद् इति । न तावत्  
साङ्ख्यानाम् इव प्राकृत-सत्त्व-मय-मायिकानन्द-रूपा । भगवतो  
मायानभिभाव्यत्व-श्रुतेः स्वतस्-तृप्तत्वाच् च । न च निर्विशेष-वादिनाम् इव  
भगवत्-स्वरूपानन्द-रूपा, अतिशयानुपपत्तेः । अतो नतरां जीवस्य  
स्वरूपानन्द-रूपा, अत्यन्त-क्षुद्रत्वात् तस्य । ततो --  
  
ह्लादिनी सन्धिनी संवित् त्वय्य् एका सर्व-संश्रये ।  
ह्लाद-ताप-करी मिश्रा त्वयि नो गुण-वर्जिते ॥ इति [विप् १।१२।६९]  
  
इति विष्णु-पुराणानुसारेण ह्लादिन्य्-आख्य-तदीय-स्वरूप-शक्त्य्-आनन्द-रूपर्  
वेत्य् अवशिष्यते । यया खलु भगवान् स्वरूपानन्दम् अनुभवति । यद्  
आनन्देनानन्द-विशेषी-भवति । ययैवं तं तम् आनन्दम् अन्यान् अप्य्  
अनुभावयतीति ।   
  
अथ तस्या अपि भगवति सदैव वर्तमानतयातिशयानुपपत्तेस् त्व् एवं  
विवेचनीयम् । श्रुतार्थान्यथानुपपत्त्य्-अर्थापत्ति-प्रमाण-सिद्धत्वात् तस्या  
ह्लादिन्या एव कापि सर्वानन्दातिशायिनी वृत्तिर् नित्यं भक्त-वृन्देष्व् एव  
निक्षिप्यमाणा भगवत्-प्रीत्य्-आख्यया वर्तते । अतस् तद्-अनुभवेन श्री-  
भगवान् अपि श्रीमद्-भक्तेषु प्रीत्य्-अतिशयं भजत इति । अतएव तत्-सुखेन  
भक्त-भगवतोः परस्परम् आवेशम् आह -  
  
साधवो हृदयं मह्यं साधूनां हृदयं त्व् अहम् ।  
मद्-अन्यत् ते न जानन्ति नाहं तेभ्यो मनाग् अपि ॥ [भ्प् ९।४।६८]  
  
मह्यं मम । हृदयेन स्वस्य सामानाधिकरण्ये बीजम् आह मद्-अन्यद्  
इति । अत्यन्तावशेनैकतापत्त्या ज्वलल्-लोहादाव् अग्नि-व्यपदेशवद् अत्राप्य्  
अभेद-निर्देश इत्य् अर्थः ।  
  
॥ ९।४ ॥ श्री-विष्णुर् दुर्वाससम् ॥ ६५ ॥  
  
[६६]  
  
तेनैव परस्परं वशवर्तित्वम् आह-  
  
अजित जितः सम-मतिभिः; साधुभिर् भवान् जितात्मभिर् भवता ।  
विजितास् ते ऽपि च भजताम्; अकामात्मनां य आत्मदो ऽति-करुणः ॥ [भ्प् ६।१६।३४]  
  
टीका च-हे अजित अन्यैर् अजितोऽपि भवान् साधुभिर् भक्तैर् जितः । स्वाधीन  
एव कृतः । यतो भवान् अतिकरुणः । तेऽपि च निष्कामा अपि भवता विजिताः । यो  
भवान् अकामात्मनाम् आत्मानम् एव ददाति इत्य् एषा ।   
  
हरि-भक्ति-सुधोदये च प्रह्लादं प्रति श्री-मुख-वाक्यम् -  
  
स-भयं सम्भ्रमं वत्स मद्-गौरव-कृतं त्यज ।  
नैष प्रियो मे भक्तेषु स्वाधीन-प्रणयी भव ॥  
अपि मे पूर्ण-कामस्य नवं नवम् इदं प्रियम् ।  
निःशङ्क-प्रणयाद् भक्तो यन् मां पश्यति भाषते ॥  
सदा मुक्तोऽपि बद्धोऽस्मि भक्तेषु स्नेह-रज्जुभिः ।  
अजितोऽपि जितोऽहन्तैर् अवश्योऽपि वशीकृतः ॥  
त्यक्त-बन्धु-जन-स्नेहो मयि यं कुरुते रतिम् ।  
एकस् तस्यास्मि स च मे न चान्योऽस्त्य् आवयोः सुहृत् ॥  
  
तस्मात् साधु व्याख्यातम् भगवत्-प्रतीति-रूपा वृत्तिर् मायादिमयी न  
भवति । किं तर्हि स्वरूप-शक्त्य्-आनन्द-रूपा यदानन्द-पराधीनः श्री-  
भगवान् अपीति । यथा च श्रीमती गोपालोत्तर-तापनी श्रुतिः - विज्ञान-घन  
आनन्द-घनः सच्-चिद्-आनन्दैक-रसे भक्ति-योगे तिष्ठति [ग्तु २।७९] इति ।  
  
॥ ६।१६ ॥ चित्रकेतुः श्री-सङ्कर्षणम् ॥ ६६ ॥  
(पगे ३९)  
[६७]  
  
तद् एवं तस्याः स्वरूप-लक्षणम् उक्तम् । तटस्थ-लक्षणम् अप्य् आह --   
  
स्मरन्तः स्मारयन्तश् च मिथो ऽघौघ-हरं हरिम् ।  
भक्त्या सञ्जातया भक्त्या बिभ्रत्य् उत्पुलकां तनुम् ॥ [भ्प् ११।३।३१]  
  
स्पष्टम् ।  
  
॥ ११।३ ॥ श्री-प्रबुद्धो निमिम् ॥ ६७ ॥  
  
[६८]  
  
तथा -  
कथं विना रोम-हर्षं द्रवता चेतसा विना ।  
विनानन्दाश्रु-कलया शुध्येद् भक्त्या विनाशयः ॥ [भ्प् ११।१४।२३]  
  
टीका च - रोमहर्षादिकं विना कथं भक्तिर् गम्यते भक्त्या च विना  
कथम् आशयः शुद्धेद् इत्य् एषा ।  
  
॥ ११।१४ ॥ श्री-भगवान् ॥ ६८ ॥  
  
[६९]  
  
तद् एवं प्रीतेर् लक्षणं चित्त-द्रवस् तस्य च श्री-रोमहर्षादिकम् ।  
कथञ्चिज्-जातेऽपि चित्त-द्रवे रोमहर्षादिके वा न चेद् आशय-शुद्धिस् तदापि  
न भक्तेः सम्यग्-आविर्भाव इति ज्ञापितम् । आशय-शुद्धिर् नाम चान्य-  
तात्पर्य-परित्यागः प्रीति-तात्पर्यं च । अतएव अनिम्त्ता स्वाभाविकी [भ्प्  
३।२५।२३] च इति तद्-विशेषणम् । यथाहाक्रूरम् उद्दिश्य-  
  
देहं-भृताम् इयान् अर्थो हित्वा दम्भं भियं शुचम् ।  
सन्देशाद् यो हरेर् लिङ्ग- दर्शन-श्रवणादिभिः ॥ [भ्प् १०।३८।२७]  
  
टीका च-ननु किम् अर्थम् एवं व्यलुठत् । नास्ति प्रेम-संरम्भे फ्लोद्देश  
इत्य् आह देहम्भृताम् इति । देह-भाजाम् एतावान् एव पुरुषार्थः । कंसस्य  
सन्देशम् आरभ्य हरेः लिङ्ग-दर्शन-श्रवणादिभिर् योऽयम् अक्रूरस्य  
वर्णितः इत्य् एषा ।   
  
अत्र दम्भं शुचं भयं हित्वा योऽयं जात इति योजनिकया चैवं गम्यते ।  
यथाक्रूरस्य तत्र दम्भो नासीत् । न मय्य् उपैष्यन्य् अरि-बुद्धिम् अच्युत  
[भ्प् १०।३८।१८] इत्य्-आदि-चिन्तनात् । तथान्तः-सुखान्तर-तात्पर्य-लक्षणो यदि  
दम्भो न स्यात्, यथा च कंस-प्रतापितो यो बन्धु-वर्गः, तत्  
प्रतापयितव्यश् च यः तस्य तस्य हेतोर् निज-कुल-रक्षावतीर्ण-श्री-कृष्ण-  
पुरतो व्यञ्जितः शोको भीश् च तादृशावेशे हेतुर् नासीत् । तद्-दर्शनाह्लाद  
[भ्प् १०।३८।२६] इत्य् आद्य्-उक्तेः । प्रेम-विभिन्न-धैर्यः   
  
॥ १०।३८ ॥ श्री-शुकः ॥ ६९ ॥  
  
[७०]  
  
लौकिक-शुद्ध-प्रीति-निदर्शनेनापि स्वयं तथैव द्रढयति-  
  
मिथो भजन्ति ये सख्यः स्वार्थैकान्तोद्यमा हि ते ।  
न तत्र सौहृदं धर्मः स्वार्थार्थं तद्द् हि नान्यथा ॥  
भजन्त्य् अभजतो ये वै करुणाः पितरो यथा ।  
धर्मो निरपवादो ऽत्र सौह्र्दं च सुमध्यमाः ॥ [भ्प् १०।३२।१७-१८]  
  
स्पष्टम् ।  
  
[७१]  
  
ततोऽपि स्व-प्रीतेर् वैशिष्ट्यम् आह-  
  
नाहं तु सख्यो भजतो ऽपि जन्तून्  
भजाम्य् अमीषाम् अनुवृत्तिवृत्तये ।  
यथाधनो लब्ध-धने विनष्टे   
तच् चिन्तयान्यन् निभृतो न वेद ॥ [भ्प् १०।३२।२०]  
  
भजन्त्य् अभजत इत्य् अत्र न करुणादीनां दयनीयादि-कर्तृक-  
प्रीत्यास्वाकापेक्षा । तथा दयनीयादीनां करुणादि-विषया या प्रीतिः सा  
करुणादि-भजन-जीवना स्याद् इत्य् आयाति । अत्र तु श्री-कृष्णस्य स्व-भक्तेषु  
स्व-प्रेमातिशयोदये प्रयत्नः । तद्-उदये च सति तद्-आस्वादाद् भक्त-  
विषयक-प्रेम-चमत्कारोऽतिशयेन स्याद् इति तद्-भक्तानां च तत्-  
कृतौदासीन्येऽपि प्रेम्नोर् एव वृद्धिः स्याद् इति वैशिष्ट्यम् आगतम् ।  
  
॥ १०।३२ ॥ श्री-भगवान् व्रज-देवीः ॥ ७०-७१ ॥  
(पगे ४०)   
[७२]  
  
सा च शुद्धा प्रीतिः श्रीमतो वृत्रस्य दृश्यते । यथा -  
  
अहं हरे तव पादैक-मूल-  
दासानुदासो भवितास्मि भूयः ।  
मनः स्मरेतासु-पतेर् गुणांस् ते  
गृणीत वाक् कर्म करोतु कायः ॥ [भ्प् ६।११।२४]  
  
न नाक-पृष्ठम् [भ्प् ६।११।२५] इत्य् आदि ।  
  
अजात-पक्षा इव मातरं खगाः  
स्तन्यं यथा वत्सतराः क्षुध्-आर्ताः ।  
प्रियं प्रियेव व्युषितं विषण्णा  
मनो ऽरविन्दाक्ष दिदृक्षते त्वाम् ॥  
  
ममोत्तमश्लोक-जनेषु सख्यं  
संसार-चक्रे भ्रमतः स्व-कर्मभिः ।  
त्वन्-माययात्मात्मज-दार-गेहेष्व्  
आसक्त-चित्तस्य न नाथ भूयात् ॥ [भ्प् ६।११।२६-२७]  
  
अजातेति अत्राजात-पक्षा इत्य् अनेनानन्याश्रयत्वं तद्-अनुगमनासमर्थत्वं  
च । तथा तत्-सहितेन मातरम् इत्य् अनेन अनन्य-स्वाभाविक-दयालुत्वं  
तदीय-दयाधिक्यं च व्यञ्जितम् । तेन तेन च मातरि तेषाम् अपि प्रीत्य्-  
अतिशयो दर्शितः । ततस् तत्-साम्येन तद्वद् आत्मनोऽपि भगवति प्रीत्याधिक्य-  
हेतुका दिदृक्षा व्यञ्जिता । तथापि तन्-मात्रा यद् वस्त्व्-अन्तरम् उपक्रियते तद्  
एव तेषाम् उपजीव्यम् आस्वाद्यं चेति केवल-तन्-निष्ठत्वाभावाद् अपरितोषेण  
दृष्टान्तरम् आह स्तन्यम् इति । अत्र दिदृक्षा-योजनार्थं मातरम् इत्य्  
एवानुवर्तयितव्ये स्तन्यम् इत्य् उक्तिस् तस्यास् तैस् तद्-अंशतया च तद्-अभेद-  
विवक्षार्था । ततः स्तन्यं स्तन्य-रूप-तद्-अंशमयीं मातरम् इत्य् एव  
लब्धे तादृशी मातैव तैर् उपजीव्यते आस्वाद्यते चेति पूर्वतः श्रैष्ठ्यं  
दर्शितम् । तथा वत्सतरा अत्यन्त-बाल-वत्सास् तत एव स्वामि-बद्धतया तद्-  
अनुगतावसमर्था इति साधारण्येऽपि बहु-समयातिक्रमात् क्षुधार्ताइत्य्  
अनेन पूर्वतो वैशिष्ट्यम् । तथा गो-जातेः स्नेहातिशय-स्वाभाव्येन च तद्-  
अनुसन्धेयम् ।   
  
अथ तथाप्य् उत्तर-दृष्टान्ते स्तन्य-गवोः कार्य-कारण-भावेन भेदं  
वितर्क्य-दृष्टान्त-द्वयेऽप्य् अजात-पक्षत्वादि-विशेषणैर् आयत्यां तादृश-  
प्रीतेर् अस्थिरतां चालोक्य दृष्टान्तान्तरम् आह प्रियम् इति । सत्स्व् अपि  
वाचकान्तरेषु तयोः प्रिय-शब्देनैव निर्देशात् स्वाभाविकाव्यभिचारि-  
प्रीतिमन्ताव् एव तौ गृहीतौ । यत्र वार्धक्ये बाल्येऽपि सह-मरणादिकं  
दृश्यते ततस् तादृशी कापि प्रिया यथा तादृशं प्रियं व्युषितं विदूर-प्रोषितं  
सन्तम् अनन्योपजीवित्वेन विषण्णा सती दिदृक्षते लोचन-द्वारा तद् आस्वादाय  
भृशम् उत्कण्ठते, तथा मम मनोऽपि त्वाम् इत्य् अर्थः । अत्र  
दार्ष्टान्तिकेऽपि स्व-कर्तृत्वम् अनुक्त्वा मनः-कर्तृत्वोल्लेखेनाबुद्धि-  
पूर्वक-प्रवृत्ति-प्राप्तौ प्रीतेः स्वाभाविकत्वेनाव्यभिचारित्वं व्यक्तम् ।  
तथारविन्दाक्षेति मनसो भ्रमर-तुल्यासूचनेन भगवतः परम-  
मधुरिमोल्लेखेन च तस्यैवोपजीव्यत्वम् आस्वाद्यत्वं च दर्शितम् ।   
  
अथ तद्-दर्शन-भाग्यं स्वस्यासम्भवयन्न् इदम् अपि मम स्याद् इति स-  
बाष्पम् आह ममोत्तमेति । तद् एतच् छुद्ध-प्रेमोद्गारमयत्वेनैव  
श्रीमद्-वृत्र-वधोऽसौ विलक्षणत्वाच् छ्री-भागवत-लक्षणेषु  
पुराणान्तरेषु गण्यते । वृत्रासुर-वधोपेतं तद् भागवतम् इष्यते [अग्निप्]  
इति ।  
  
॥ ६।११ ॥ श्री-वृत्रः ॥ ७२ ॥  
  
[७३]  
  
तस्मात् केवल-तन्-माधुर्य-तात्पर्यत्वेनैव प्रीतित्वे  सिद्धे  
तात्पर्यान्तरादौ सति प्रीतेर् अस्मयग्-आविर्भाव इति सिद्धम् । स च द्विविधः ।  
तद्-आभासस्यैवोदयः ईषद्-उद्गमश् च । अन्त्यश् च द्विविधः । कदाचिद्  
उद्भवत्-तच्-छवि-मात्रत्वं तस्या एवोदयावस्था च । तत्र यत्रान्य-  
तात्पर्यं तत्र तद्-आभासत्वम् । यत्र प्रीति-तात्पर्याभावस् तत्र कदाचिद्  
उद्भवत्-तच्- (पगे ४१) -छवि-मात्रत्वम् । यत्र तत्-तात्पर्यम् अन्यासङ्गस्  
तु दैवात् तत्र तस्या उदयावस्था च । अन्यासङ्गस्य गौणत्वम् । तच् च  
द्विविधम् । नष्ट-प्रायत्वम् आभास-मात्रत्वं च । तयोः पूर्वत्र तस्याः  
प्रथमोदयावस्था । उत्तरत्र प्रकटोदयावस्था । तस्मात् प्रथमोदय-  
पर्यन्त एवासम्यग्-आविर्भावः । प्रकटोदयस्य तु सम्यक्त्वम् एव । यत्र  
त्व् अन्यासङ्ग एव न विद्यते तत्र दर्शित-प्रभाव-नामान आविर्भावा  
ज्ञेयाः । तत्र प्रकटोदयम् आरभ्यैव भक्त्य्-आरब्धेऽपवर्गे जीवन्-  
मुक्ताः । प्राप्तायां भगवत्-पार्षदतायां परमम् उक्ताः । नित्य-पार्षदास्  
तु नित्य-मुक्ता ज्ञेयाः । तत्राभासम् आह-  
  
एवं हरौ भगवति प्रतिलब्ध-भावो  
भक्त्या द्रवद्-धृदय उत्पुलकः प्रमोदात् ।  
औत्कण्ठ्य-बाष्प-कलया मुहुर् अर्द्यमानस्  
तच् चापि चित्त-बडिशं शनकैर् वियुङ्क्ते ॥ [भ्प् ३।२८।३४]  
  
एवं पूर्वोक्त-योग-मिश्र-भक्त्य्-अनुष्ठानेन हरौ प्रतिलब्ध-भावो  
भवति । तत्र लिङ्गं भक्तेत्यादि । भक्त्या स्मरणादिना अपि एवम् अपि लब्ध-  
ध्येय-मधुरत्वस्य भावेन तादृशतापन्नं तस्य चित्तं शनकैर् वियुङ्क्ते  
विमुक्तम् अपि भवति । येन योगाङ्गतया भक्तिर् अनुष्ठिता, तस्मात्  
कैवल्येच्छा-कैतव्-दोषाद् एवेति भावः । यथोक्तं -धर्मः प्रोज्झितः  
कैतवोऽत्र परमः [भ्प् १।१।२] इत्य् अत्र प्र-शब्देन मोक्षाभिसन्धिर् अपि  
कैतवम् इति । अतएव बडिश-शब्देन काठिन्यम् अरसवित्त्वं दाम्भिकत्वं  
स्वार्थ-मात्र-साधनत्वं च व्यञ्जितम् । शुद्ध-भक्तास् तु न कदाचित् तया  
तं ध्येयं त्यजन्ति । यथोक्तं राज्ञा -   
  
धौतात्मा पुरुषः कृष्ण- पाद-मूलं न मुञ्चति ।  
मुक्त-सर्व-परिक्लेशः पान्थः स्व-शरणं यथा ॥ [भ्प् २।८।६] इति ।  
  
श्री-नारदेन च-  
न वै जनो जातु कथञ्चनाव्रजेन्  
मुकुन्द-सेव्य् अन्यवद् अङ्ग संसृतिम् ।  
स्मरन् मुकुन्दाङ्घ्र्य्-उपगूहनं पुनर्  
विहातुम् इच्छेन् न रस-ग्रहो जनः ॥ [भ्प् १।५।१९] इति ।  
  
यो रस-ग्रहः स तु न त्यजतीत्य् अनेनान्येषां लौह-पाषाणादि-तुल्यत्वं  
सूचितम् । न तु भगवान् अपि ततोऽन्यथा कुर्यात् । यद् उक्तं श्री-ब्रह्मणा -  
  
भक्त्या गृहीत-चरणः परया च तेषां  
नापैषि नाथ हृदयाम्बुरुहात् स्व-पुंसाम् ॥ [भ्प् ३।९।५] इति ।  
  
अतएव पूर्वत्र स्व-पुंसाम् इत्य् अत्र स्वेति विशेषणम् । तद् एवम्  
आभासोदाहरणे  श्री-कपिल-देवस्यैव वाक्यं भक्त्या पुमान् जात-विरागः  
[भ्प् ३।२५।२६] इत्य् आदिकम् अपि ज्ञेयम् । तथा हि, अस्य पूर्वत्र श्रद्धा रतिर्  
भक्तिर् अनुक्रमिष्यति [भ्प् ३।२५।२५] इति भक्ति-मात्रं दर्शितम् । उत्तरत्र  
तस्या लक्षणे पृष्टे तल्-लक्षणं वदतानेन भक्तिर् सिद्धेर् गरीयसी [भ्प्  
३।२५।३२] इति । नैकात्मतां मे स्पृहयन्ति केचिद् [भ्प् ३।२५।३४] इति च मोक्ष-  
निरपेक्षतयैव तस्य मुख्याभिधेयत्वम् उक्तम् । जरयत्य् आशु या कोषम्  
[भ्प् ३।३५।३३] इति च माया-कोष-ध्वंसनस्य तु तद्-आनुषङ्गिक-गुणत्वम्  
उक्तम् । अत्र भक्त्या पुमान् इत्य् आदौ तु तादृश्या अपि तस्या भक्तेर् ज्ञानादि-  
साहाय्येनैव मोक्ष-मात्र-साधकत्वम् उक्त्वा गौणाभिधेयत्वम् उक्तम् ।  
तस्माद् अत्रापि तस्याः (पगे ४२) भक्तेर् आभास एव प्रथमतो दर्शितः । एवं  
-  
  
दृष्ट्वा तम् अवनौ सर्व ईक्षणाह्लाद-विक्लवाः ।  
दण्डवत् पतिता राजæ छनैर् उत्थाय तुष्टुवुः ॥ [भ्प् ६।९।३]  
  
इत्य् अत्रापि वृत्राख्य-शत्रु-नाश-स्वाराज्य-प्राप्ति-तात्पर्यवतां देवानां  
भक्त्य्-आभासत्वम् उदाहार्यम् ।  
  
॥ ६।९ ॥ श्री-कपिल-देवः ॥ ७३ ॥  
  
[७४]  
अथ कदाचिद् उद्भवत्-तच्-छवि-मात्रत्वम् आह-  
  
सकृन् मनः कृष्ण-पदारविन्दयोर्  
निवेशितं तद्-गुण-रागि यैर् इह ।  
न ते यमं पाश-भृतश् च तद्-भटान्  
स्वप्ने ऽपि पश्यन्ति हि चीर्ण-निष्कृताः ॥ [भ्प् ६।१।१९]  
  
रागो रञ्जन-मात्रम्, न तु तद्-गुण-माधुरी-याथार्थ्य-ज्ञानेन साक्षात्  
प्रीतिः । अतएव तत्र तात्पर्याभावात् सकृद् अपीत्य् उक्तम् । तथाप्य् अस्त्य्  
अजामिलादिभ्यो विशेष इत्य् आह न ते यमम् इत्य् आदि ।  
  
॥ ६।१ ॥ श्री-शुकः ॥ ७४ ॥  
  
[७५]  
  
अथ प्रथ्मोदयावस्थाम् आह-  
  
यत्रानुरक्ताः सहसैव धीरा  
व्यपोह्य देहादिषु सङ्गम् ऊढम् ।  
व्रजन्ति तत् पारम-हंस्यम् अन्त्यं  
यस्मिन्न् अहिंसोपशमः स्व-धर्मः ॥ [भ्प् १।१८।२२]  
  
अन्त्यं पारमहंस्यं भागवत-परमहंसत्वम् । तस्यानुषङ्गिको गुणः  
यस्मिन्न् इति ।  
  
॥ १।१८ ॥ श्री-सूतः ॥ ७५ ॥  
  
[७६]  
  
प्रकटोदयावस्थां श्री-प्रियव्रतम् अधिकृत्याह -  
  
प्रियव्रतो भागवतआत्मारामः कथं मुने ।  
गृहे ऽरमत यन्-मूलः कर्म-बन्धः पराभवः ॥ [भ्प् ५।१।१] इत्य् आदेः ।  
  
संशयो ऽयं महान् ब्रह्मन् दारागार-सुतादिषु ।  
सक्तस्य यत् सिद्धिर् अभूत् कृष्णे च मतिर् अच्युता ॥ [भ्प् ५।१।४]  
  
इत्य् अन्त्यस्य राज-प्रश्नस्यानन्तरेण गद्येन -  
  
बाढम् उक्तं भगवत उत्तमश्लोकस्य श्रीमच्-चरणारविन्द-मकरन्द-  
रस आवेशित-चेतसो भागवत-परमहंस-दयित-कथां किञ्चिद् अन्तराय-  
विहतां स्वां शिवतमां पदवीं न प्रायेण हिन्वन्ति [भ्प् ५।१।५] इति ।   
  
टीका च-अङ्गीकृत्य परिहरति बाढम् इति । बाढम् अभिनिवेशादिकं नास्तीति  
सत्यम् एव तथापि विघ्न-वशेन तेषां प्रवृत्तिः पूर्वाभ्यास-बलेन पुनर्  
निवृत्तिश् च सङ्गच्छत इत्य् आह भगवत इत्य् आदिका ।   
  
अतएवोक्तं पृथुं प्रति श्री-विष्णुना । दृष्टासु सम्पत्सु विपत्सु सूरयो; न  
विक्रियन्ते मयि बद्ध-सौहृदाः [भ्प् ४।२०।२१] इति । अगस्त्यस्य चेन्द्रद्युम्ने  
स्वावमाननया न कोपः । किन्तु वैष्णवोचित-महद्-आदर-चर्यायाः  
परित्यागे शिक्षार्थम् एव मन्तव्यः । तयोर् अनुग्रहार्थाय शापं दास्यन्न्  
इदं जगौ [भ्प् १०।१०।७] इतिवत् ।  
  
अथ परीक्षितो ब्राह्मणावमानना तु श्री-कृष्णस्य तद्-व्याजेन स्व-पार्श्व-  
नयनेच्छात् एव ।   
  
तस्यैव मे ऽघस्य परावरेशो  
व्यासक्त-चित्तस्य गृहेष्व् अभीक्ष्णम् ।  
निर्वेद-मूलो द्विज-शाप-रूपो  
यत्र प्रसक्तो भयम् आशु धत्ते ॥ [भ्प् १।१९।१४] इति तद्-उक्तेः ।  
  
एवम् अन्यत्रापि योजनीयम् । तस्माच् छ्री-प्रियव्रतस्यापि अभिनिवेशाद्य्-  
आसङ्गाभासत्वम् एवायातम् । तद् अपि दुःखदम् एव तद्-विधानाम् इति चाग्रे  
तन्-निर्वेदेन दर्शयिष्यते अहो असाध्व् अनुष्ठितम् [भ्प् ५।१।३७] इत्य् आदिना ।  
  
॥ ५।१ ॥ श्री-शुकः ॥ ७६ ॥  
  
[७७]  
  
प्रकटोदयावस्थायाश् चिह्नान्तरम् आह-  
  
स उत्तम-श्लोक-पदारविन्दयोर्  
निषेवयाकिञ्चन-सङ्ग-लब्धया ।  
तन्वन् परां निर्वृतिम् आत्मनो मुहुर्  
दुःसङ्ग-दीनस्य मनः शमं व्यधात् ॥ [भ्प् ७।४।४२]  
  
(पगे ४३)  
  
टीका च-आत्मनः परा निर्वृतिं तन्वन् दुःसङ्ग-दीनस्य अपि मनः शमं  
शान्तं व्यधायि इत्य् एषा । शमं स्व-मनसस् तुल्यम् इति वा व्याख्येयम् ।  
  
॥ ७।४ ॥ श्री-नारदो युधिष्ठिरं प्रति ॥ ७७ ॥  
  
[७८]  
  
अथ दर्शित-प्रभावास् तद्-आविर्भावास् तु श्री-शुक-देवादिषु द्रष्टव्याः ।  
यथा च श्री-नारद-पञ्चरात्रे -  
  
भावोन्मत्तो हरेः किञ्चिन् न वेद सुखम् आत्मनः ।  
दुःखं चेति महेशानि परमानन्द आप्लुतः ॥ इति ।  
  
तद् एवं सभेदा प्रीत्याख्या भक्तिर् दर्शिता । एषा श्री-गीतोपनिषत्सु च  
स्वरूप-द्वारा गुण-द्वारा च कथिता-  
  
अहं सर्वस्य प्रभवो मत्तः सर्वं प्रवर्तते ।  
इति मत्वा भजन्ते मां बुधा भाव-समन्विताः ॥  
मच्-चित्ता मद्-गत-प्राणा बोधयन्तः परस्परम् ।  
कथयन्तश् च मां नित्यं तुष्यन्ति च रमन्ति च ॥ [गीता १०।८-९] इति ।  
  
अथ श्री-भगवत्-प्रीति-लक्षण-वाक्यानां निष्कर्षः । निखिल-परमानन्द-  
चन्द्रिका-चन्द्रमसि सकल-भुवन-सौभाग्य-सार-सर्वस्व-सत्त्व-  
गुणोपजीव्यानन्त-विलास-मयामायिक-विशुद्ध-सत्त्वानवरतोल्लासाद्  
असमोर्ध्व-मधुरे श्री-भगवति कथम् अपि चित्तावताराद् अनपेक्षित-  
विधिः स्वरसत एव समुल्लसन्ती विषयान्तरैर् अनवच्छेद्या तात्पर्यान्तरम्  
असहमाना ह्लादिनी-सार-वृत्ति-विशेष-स्वरूप भगवद्-आनुकूल्यात्मक-तद्-  
अनुगत-तत्-स्पृहादि-मय-ज्ञान-विशेषाकारा तादृश-भक्त-मनो-वृत्ति-विशेष-  
देहा पीयूष-पूरतोऽपि सरसेन स्वेनैव स्व-देहं सरसयन्ती भक्त-  
कृतात्म-रहस्य-सङ्गोपनन-गुण-मय-रसना-बाष्प-मुक्तादि-व्यक्त-  
परिष्कारा सर्व-गुणैक-निधान-स्वभावा दासीकृताशेष-पुरुषार्थ-  
सम्पत्तिका भगवत्-पातिव्रत्य-व्रत-वर्या-पर्याकुला भगवन्-  
मनोहरणैकोपाय-हारि-रूपा भगवति भागवती प्रीतिस् तम् उपसेवमाना  
विराजत इति । सेयम् अखण्डापि निजालम्बनस्य भगवत आविर्भाव-  
तारतम्येन स्वयं तारतम्येनैवाविर्भवति ।  
  
तद् एवं सति श्री-कृष्णस्यैव स्वयं-भगवत्त्वेन तत्-सन्दर्भे दर्शितत्वात्  
तत्रैव तस्या परा प्रतिष्ठिता । अतएव बाहुल्येन तत्-प्रीति-परिपाटीम्  
एवाधिकृत्य प्रक्रिया दर्शयितव्या । या च क्वचिद् अन्याधिकर्तव्या सा खलु  
कैमुत्येन तस्या एव पोषणार्थं ज्ञेया ।   
  
अथ श्री-कृष्णे स्वयं भगवत्य् एवाविर्भाव-पूर्णत्व-दर्शनेन तस्याः  
पूर्णत्वं दर्शयति-  
  
अद्य नो जन्म-साफल्यं विद्यायास् तपसो दृशः ।  
त्वया सङ्गम्य सद्-गत्या यद् अन्तः श्रेयसां परः ॥ [भ्प् १०।८४।२१]  
  
सतां त्वद्-एक-निष्ठानां तद्-विशेषाणां गत्या त्वया श्री-कृष्णआख्येन  
सङ्गम्य नोऽस्माकं वशिष्ठ-चतुः-सन-वामदेव-मार्कण्डेय-नारद-  
कृष्ण-द्वैपायनादीनां ब्रह्मानुभवतां भगवदीय-नाना-भक्ति-रस-  
विदां दृष्ट-नाना-भगवद्-आविर्भावानाम् अपि अद्य ईदृश-  
प्राकट्यावच्छिन्नेऽस्मिन्न् एवावसरे जन्मनः साफल्यं जातम् । यद् एव  
साफल्यं पूर्व-लब्धानां तत्-तद्-आविर्भाव-जात-तत्-तत्-साफल्य-रूपाणां  
श्रेयसां परम-पुरुषार्थानां परोऽन्तरः परमोऽवधिर् इति ।  
  
॥ १०।८४ ॥ महा-मुनयः श्री-भगवन्तम् ॥ ७८ ॥  
(पगे ४४)  
[७९]  
  
एवम् अन्यत्रापि -  
  
अथ ब्रह्मात्म-जैर् देवैः प्रजेशैर् आवृतो ऽभ्यगात् ।  
भवश् च भूत-भव्येशो ययौ भूत-गणैर् वृतः ॥ [भ्प् ११।६।१] इत्य्-आदिकम्  
उपक्रम्याह --  
व्यचक्षतावितृप्ताक्षः कृष्णम् अद्भुत-दर्शनम् । [भ्प् ११।६।५] इति ।  
अत्राप्य् अद्भुतत्वं प्राकट्यान्तरापेक्षयैव ॥   
  
॥ ११।६ ॥ श्री-शुकः ॥ ७९ ॥  
  
[८०]  
  
किं च---  
  
यन् मर्त्य-लीलौपयिकं स्व-योग-  
माया-बलं दर्शयता गृहीतम् ।  
विस्मापनं स्वस्य च सौभगर्द्धेः  
परं पदं भूषण-भूषणाङ्गम् ॥ [भ्प् ३।२।१२]  
  
स्वयोग-माया-बलं स्व-चिच्-छक्तेर् वीर्यम् । एतादृश-सौभाग्यस्यापि  
प्रकाशिकेयं भगवतीत्य् एवंविधं दर्शयताविष्कृतम् । सकल-स्व-  
वैभव-विद्वद्-गण-विस्मापनायेति भावः । न केवलम् एतावत् स्वस्यैव  
रूपान्तरे तादृशत्वाननुभवात् । तत्रापि प्रतिक्षणम् अप्य् अपूर्व-प्रकाशात्  
स्वस्यापि विस्मापनम् । यतः सौभगर्द्धेः परं पदं परा प्रतिष्ठा ।  
  
ननु तस्य भूषणं त्व् अस्ति सौभग-हेतुर् इत्य् आह भूषणेति । कीदृशं  
मर्त्य-लीलौपायिकं नराकृतीत्य् अर्थः । तस्मात् सुतरां युक्तम् उक्तं श्री-  
महा-काल-पुराधिपेनापि द्विजात्मजा मे युवयोर् दिदृक्षुणा मयोपनीताः  
[भ्प् १०।८९।५८] इत्य् आदि । श्री-हरि-वंशे श्री-कृष्ण-वचनेन च मद्-  
दर्शनार्थं ते बाला हृतास् तेन महात्मना [ह्व् २।११४।८] इति ।  
  
॥ ३।२ ॥ श्रीमान् उद्धवो विदुरम् ॥ ८० ॥  
  
[८१]  
  
अतएव परीक्षिद्-गुण-वर्णने तद्-गुणोपमात्वेनैकम् एकं गुणं श्री-राम-  
रमेशयोर् दर्शयित्वा सर्व-साद्गुण्योपमात्वेन श्री-कृष्णं दर्शयितुम्  
अत्यन्तोत्कर्ष-दृष्ट्याशङ्कमानैर् ब्राह्मणैः एष कृष्णम् अनुव्रतः [भ्प्  
१।१२।२४] इत्य् एवोक्तम् । न तु स इवेति । अतएव परम-प्रेम-जनक-  
स्वभावत्वम् अपि तस्य दृश्यते । विजय-रथ-कुटुम्बः [भ्प् १।९।३९] इत्य् आदौ,  
यम् इह निरीक्ष्य हता गताः स्वरूपम् इत्य् अनन्तरं,   
  
ललित-गति-विलास-वल्गुहास-  
प्रणय-निरीक्षण-कल्पितोरुमानाः ।  
कृत-मनु-कृत-वत्य उन्मदान्धाः  
प्रकृतिम् अगन् किल यस्य गोप-वध्वः ॥ [भ्प् १।९।४०]   
  
तत्-स्वभाव-महिम्नः स्वारूप्य-प्रापणत्वं नाम क्रियानुत्कर्षः । यत  
एतावतोऽपि प्रेम्नो जनकत्वं दृश्यत इत्य् आह ललितेति । अत्र कृतानुकरणं  
नाम लीलाख्यो नायिकानुभावः । तद् उक्तं क्रियानुकरणं लीला [उन् १०।२८]  
इति । प्रकृतिं स्वभावम् । तादृश-प्रेमावेशो जातः । येन तत्-स्वभाव-निज-  
स्वभावयोर् ऐक्यम् एव तासु जातम् इत्य् अर्थः । यथा श्रीमद्-उज्ज्वल-  
नीलमणौ महा-भावोदाहरणम्-  
  
राधाया भवतश् च चित्त-जतुनी स्वेदैर् विलाप्य क्रमात्   
युञ्जन्न् अद्रि-निकुञ्ज-कुञ्जर-पते निर्धूत-भेद-भ्रमम् ।  
चित्राय स्वयम् अन्वरञ्जयद् इह ब्रह्माण्ड-हर्म्योदरे   
भूयोभिर् नव-राग-हिङ्गुल-भरैः शृङ्गार-कारुः कृती ॥ [उन् १५।१५५] इति ।  
  
॥ १।९ ॥ भीष्मः श्री-भगवन्तम् ॥ ८१ ॥  
  
[८२]  
  
तथा-  
  
यस्याननं मकर-कुण्डल-चारु-कर्ण-  
भ्राजत्-कपोल-सुभगं सविलास-हासम् ।  
नित्योत्सवं न ततृपुर् दृशिभिः पिबन्त्यो  
नार्यो नराश् च मुदिताः कुपिता निमेश् च ॥ [भ्प् ९।२४।६५]  
  
(पगे ४५) टीका च-तत्र प्रदर्शनार्थं मुख-शोभाम् आह इत्य् आदिका । तद्-  
दर्शनेऽपि निमेष-कर्तृत्वेन निमेर् नियमे कुपिता बभूवुः । इयं खलु  
महाभावस्य गतिः । सा च तत्-स्वभावतः सिद्धेत्य् अभिधानाद् युक्तम्  
अत्रास्योदाहरणम् ।  
  
॥ ९।२४ ॥ श्री-शुकः ॥ ८२ ॥  
  
[८३]  
  
किं च का स्त्र्य् अङ्ग ते कलपदायत इत्य् आदौ यद् गो-दिव्ज-द्रुम-मृगाः  
पुलकान्य् अभिभ्रन्न् [भ्प् १०।२९।४०] इति ।  
  
अन्यत्र च अस्पन्दनं गतिमतां पुलकस् तरूणाम् [भ्प् १०।२९।४०] इत्य् आदि ।  
अतएवोक्तं श्री-बिल्वमङ्गलेन -  
  
सन्त्व् अवतारा बहवः पुष्कर-नाभस्य सर्वतो-भद्राः ।  
कृष्णाद् अन्यः को वा लतास्व् अपि प्रेमदो भवति ॥ [क्क २।८५] इति ।  
॥ १०।२९ ॥ श्री-व्रज-देव्यः श्री-भगवन्तम् ॥ ८३ ॥  
  
[८४]  
  
तद् एवं श्री-भगवद्-आविर्भाव-तारतम्येन तत्-प्रीतेर् आविर्भाव-  
तारतम्यं दर्शितम् । अथ तस्या एव गुणान्तरोत्कर्ष-तारतम्येन  
तारतम्यान्तरं भेदाश् च दर्श्यन्ते । तत्र गुणाः द्विविधाः । भक्त-चित्त-  
संस्क्रिया-विशेषस्य हेतव एके, तद्-अभिमान-विशेषस्य हेतवश् चान्ये ।  
  
तत्र पूर्वेषां गुणानां स्वरूपाणि तैस् तस्यास् तारतम्यं भेदाश् च यथा  
प्रीतिः खलु भक्त-चित्तम् उल्लासयति, ममतया योजयति, विस्रम्भयति,  
प्रियत्वातिशयेनाभिमानयति, द्रावयति, स्व-विषयं प्रत्य् अभिलाषातिशयेन  
योजयति, प्रतिक्षणम् एव स्व-विषयं नव-नवत्वेनानुभावयति,  
असमोर्ध्व-चमत्कारेणोन्मादयति च ।   
  
तत्रोल्लास-मात्राधिक्य-व्यञ्जिका प्रीतिः रतिः यस्यां जातायां तद्-एक-  
तात्पर्यम् अन्यत्र तुच्छत्व-बुद्धिश् च जायते । ममतातिशयाविर्भावेन  
समृद्धा प्रीतिः प्रेमा । यस्मिन् जाते तत्-प्रीति-समृद्धिश् चान्यत्रापि दृश्यते ।  
यथोक्तं मार्कडेये -  
  
मार्जार-भक्षिते दुःखं यादृशं गृह-कुक्कुटे ।  
न तादृङ्-ममता-शून्ये कलविङ्केऽथ मूषिके ॥ इति ।  
  
अतएव प्रेम-लक्षणायां भक्तौ प्रचुर-हेतुत्व-ज्ञापनार्थं ममताया  
एव भक्तित्व-निर्देशः पञ्चरात्रे -  
  
अनन्य-ममता विष्णौ ममता प्रेम-सङ्गता ।  
भक्तिर् इत्य् उच्यते भीष्म-प्रह्लादोद्धव-नारदैः ॥ इति ।  
  
अन्य-ममता-वर्जिता ममेत्य् अन्वयः । तद् उक्तं सत्त्व एवैक-मनसः [भ्प्  
३।२५।३२] इत्य् एव-कारेण ।    
  
अथ विस्रम्भातिशयात्मकः प्रेमा प्रणयः, यस्मिन् जाते सम्भ्रमादि-  
योग्यतायाम् अपि तद्-अभावः । प्रियत्वातिशयाभिमानेन कौटिल्याभास-  
पूर्वक-भाव-वैचित्रीं दधत् प्रणयो मानः । यस्मिन् जाते श्री-भगवान्  
अपि तत्-प्रणय-कोपात् प्रेम-मयं भयं भजते । चेतो-द्रवातिशयात्मकः  
प्रेमैव स्नेहः । यस्मिन् जाते तत्-सम्बन्धाभासेनापि महा-बाष्पादि-  
विकारः प्रिय-दर्शनाद्य्-अतृप्तिस् तस्य परम-सामर्थ्यादौ सत्य् अपि केषाञ्चिद्  
अनिष्टाशङ्का च जायते । स्नेह एवाभिलाषातिशआत्मको रागः । यस्मिन् जाते  
क्षणिकस्यापि विरहस्यात्यन्तैवासहिष्णुता । तत्-संयोगे परं दुःखम् अपि  
सुखत्वेन भाति, तद्-वियोगे तद्-विपरीतम् । स एव रागोऽनुक्षणं स्व-विषयं  
नव-नवत्वेनानुभावयन् स्वयं च नव-नवीभवन्न् अनुरागः । यस्मिन्  
जाते परस्पर-वशीभावातिशयः । प्रेम-वैचित्त्यं तत्-सम्बन्धिन्य् अप्राणिन्य्  
अपि जन्म-लालसा । विप्रलम्भे विस्फूर्तिश् च जायते । अनुराग एवासमोर्ध्व-  
चमत्कारेणोन्मादको महा-भावः । यस्मिन् (पगे ४६) जाते योगे  
निमेषासहता कल्प-क्षणत्वम् इत्य् आदिकम् । वियोगे क्षण-कल्पत्वम् इत्य्  
आदिकम् । उभयत्र महोद्दीप्ताशेष-सात्त्विक-विकारादिकं जायते इति संस्कार-  
हेतवो गुणा दर्शिताः ।   
  
अथ भक्ताभिमान-विशेष-हेतवो गुणास् तत्-कृताः प्रीतेर् भक्तानां च  
भेदास् तारतम्यं च यथा-सैव खलु प्रीतिर् भगवत्-स्वभाव-  
विशेषाविर्भाव-योगम् उपलभ्य कञ्चिद् अनुग्राह्यत्वेनाभिमानयति कञ्चिद्  
अनुकम्पित्वेन कञ्चिन् मित्रत्वेन, कञ्चित् प्रियात्वेन च । भगवत्-स्वभाव-  
विशेषाविर्भाव-हेतुश् च यस्य भगवत्-प्रिय-विशेषस्य सङ्गादिना लब्धा  
प्रीतिस् तस्य प्रीतेर् एव गुण-विशेषो बोद्धव्यः । नित्य-परिकराणां नित्यम् एव  
तद् द्वयम् । तत्रानुग्राह्यताभिमान-मयी प्रीतिर् भक्ति-शब्देन  
प्रसिद्धा । आराध्यत्वेन ज्ञानं भक्तिर् इति हि तद्-अनुगतम् । यथैवोक्तं  
माया-वैभवे -  
  
स्नेहानुबन्धो यस् तस्मिन् बहु-मान-पुरः-सरः ।  
भक्तिर् इत्य् उच्यते सैव कारणं परमेशितुः ॥ इति ।  
  
स्नेहोऽत्र प्रीति-मात्रम् । एवं पाद्मे - महित्व-बुद्धिर् भक्तिस् तु स्नेह-  
पूर्वाभिधीयते इति ।   
  
तथापि भक्तेर् भगवति प्रीति-सामान्य-पर्यायता मुनिभिर् भक्त्या  
प्रयुज्यत इति पूर्वम् उक्तम् । क्वचिद् विशेष-वाचका अपि सामान्ये  
प्रयुज्यन्ते । जीव-सामान्ये नृप-भृति-शब्दवत् । क्वचिद् भक्त्य्-अतिशय-  
लक्षण-प्रेमण्य् अपि भक्ति-शब्द-प्र्योगो ब्राह्मण-गोष्ठीषु  
ब्राह्मण्यातिशयवति अयं ब्राह्मण इतिवत् ।   
  
यथोक्तं पाञ्चरात्रे -  
माहात्म्य-ज्ञान-पूर्वस् तु सुदृढः सर्वतोऽधिकः ।  
स्नेहो भक्तिर् इति प्रोक्तस् तया सार्ष्ट्य्-आदि नान्यथा ॥ इति ।  
  
मनो-गति-गमनादीनां तु तत्-सम्बन्धेनैव क्वचिद् भक्ति-शब्द-  
वाच्यतोक्ता । तद्-अनुग्राह्यताभिमान-मयी प्रीतिर् एव भक्ति-शब्दस्य  
मुख्योऽर्थः । ते चानुग्राह्याभिमानिनो द्विविधाः । पोषणम् अनुकम्पा  
चेत्य् अनुग्रहस्य द्वैविध्यात् । पोषणम् अत्र भगवता स्वरूप-द्वारा स्व-  
गुण-द्वारा चानन्दनम् । अनुकम्पा च पूर्णेऽपि स्वस्मिन् निज-सेवाद्य्-  
अभिलाषं सम्पाद्य सेवकादिषु सेवादि-सौभाग्य-सम्पादिका भगवदश्  
चित्तार्द्रतामयी तद्-उपकारेच्छा । तेषु द्विविधेषु केषुचिद् भगवति  
निर्ममाः केषुचित् सममाश् च । तत्र भगवति परमात्म-पर-ब्रह्म-  
भावेनानन्दनीयाभिमानिनो निर्ममा ज्ञानि-भक्ताः श्री-सनकादयः ।  
तेषां तद्-अभिमानित्वेऽपि तत्र निर्ममत्वम् -  
  
सत्य् अपि भेदापगमे नाथ तवाहं न मामकीनस् त्वम् ।  
सामुद्रो हि तरङ्गः क्वचन समुद्रो न तारङ्गः ॥ इतिवत् ।  
  
तव चन्द्र-दर्शनवन् ममतां विनापि तेषां भगवद्-दर्शनं प्रीतिदं  
स्यात् । आनुकूल्यं चात्र तत्-प्रवणत्व-तत्-स्तुत्य्-आदिना ज्ञेयम् । एषां प्रीतिश् च  
ज्ञान-भक्त्य्-आख्या । ज्ञानत्वं ब्रह्म-घनत्वेनैवानुभवात् । एषैव  
शान्त्य्-आख्ययोच्यते । शम-प्रधानत्वात् । शमो मन्-निष्ठता बुद्धेर् [भ्प्  
११।१९।३६] इति भगवद्-वाक्यम् ।   
  
अथानुकम्प्याः सममा भक्ताः । एषां हि अस्माकं प्रभुर् अयम् इति  
भावेन ममतोद्भूता । एतद् अभिप्रेत्यैवानन्य-ममतेत्य् आदि-वक्तृत्वं  
केवल-भक्तानां श्री-भीष्मोद्धव-प्रह्लाद-नारदादीनाम् एवोक्तं न तु  
सनकादीनाम् अपि । अतो ममतोद्भवाद् एवानुकम्प्यास् तद्-अभिमानिनश् च  
ते ।   
  
अनुकम्प्यत्वं त्रिविधं । पाल्यत्वं भृत्यत्वं लाल्यत्वं च । तत्-त्रैविध्येन  
क्रमात् ते श्री-भगवति पालक इति भावा द्वारका-प्रजादयः । सेव्य इति  
भावाः श्री-दारुकादि-सेवकाः गुरुर् इति भावाः श्री-प्रद्युम्न-गद-  
प्रभृति-पुत्रा नृजादय इति । एषां त्रिविधानाम् अपि प्रीतिर् भक्तिरे एव ।  
पूर्वापेक्षया चैषां प्रीतेर् आनुकूल्यात्मताधिक्यादाव्  
ऋतज्ञानांशत्वेनास्याम् एव  श्री-रसामृत-सिन्धौ प्रीतिर् इत्य् (पगे ४७)  
एवाख्या कृता । सा च भक्तिः क्रमेण पाल्यानाम् आश्रयात्मिका, भृत्यानां  
दास्यात्मिका, लाल्यानां प्रश्रयात्मिका ज्ञेया । या तु महद्-बुद्ध्या  
चित्तादर-लक्षण-भक्तिर् नमस्कारादि-कार्य-व्यङ्ग्या सा खलु प्रीतिर् न  
भवतीति नात्र गण्यते । तत्-तद्-भावं विनैव केवलादर-मयी प्रीतिश् चेद्  
भक्ति-सामान्यत्वेन ज्ञेया ।   
  
अथ पुत्रोऽयम् इत्य् आदिभावेनानुकम्पित्वाभिमान-मयी प्रीइत्र् वात्सल्यम् ।  
वत्सं वक्षो लातीति निरुक्तिर् हि तत्रैव झटिति प्रतीतिं गमयति । प्रीति-मात्रे  
तु तद्-उपलक्षणत्वेनैव प्रयोगः । लौकिक-रसज्ञाश् च केचिद् अत्रैव  
वत्सलाख्यं रसं मन्यन्ते । तथोदाहृतं श्री-देवहूत्याः पुत्र-वियोगे  
वत्से गौर् इव वत्सला [भ्प् ३।३३।२१] इति । तस्माद् वात्सल्यं श्री-व्रजेश्वरीणाम् ।  
  
अथ मत्-सम-मधुर-शील-वचनयं निरुपाधिमत्-प्रणयाश्रय्-विशेष इति  
भावेन मित्रत्वाभिमान-मयी प्रीतिः मैत्र्य्-आख्या द्विविधाः । परस्पर-  
निरुपाधिकोपकार-रसिकता-मयी सौहृदाख्या । सह-विहार-शालि-  
प्रणयमयी सख्याख्या चेति । ततो मित्राणि च द्विविधानि । सुहृदः सखायश्  
चेति । तत्र सौहृदं श्री-युधिष्ठिर-भीष्म-द्रौपदी-पद्यादिष्व् अंशेन  
दृश्यते । सख्यं श्रीमद्-अर्जुन-श्रीदामादिषु ।   
  
अथ कान्तोऽयम् इति प्रीतिः कान्त-भावः । एष एव प्रियता-शब्देन श्री-  
रसामृत-सिन्धौ परिभाषिता । प्रियाया भावः प्रियतेति । लौकिक-रसिकैर्  
अत्रैव रति-सञ्ज्ञा स्वीक्रियते । एष एव काम-तुल्यत्वात् श्री-गोपिकासु कामादि-  
शब्देनाप्य् अभिहितः । स्मराख्यकाम-विशेषस् त्व् अन्यः वैलक्षण्यात् । काम-  
सामान्यं खलु स्पृहा-सामान्यात्मकम् । प्रीति-सामान्यं तु  
विषयानुकूल्यात्मकस् तद्-अनुगत-विषय-स्पृहादिमयो ज्ञान-विशेष इति  
लक्षितम् । ततो द्वयोः सामान्य-प्राय-चेष्टत्वेऽपि काम-सामान्यस्य चेष्टा  
स्वीयानुकूल्य-तात्पर्या । तत्र कुत्रचिद् विषयानुकूल्यं च स्व-सुख-कार्य-  
भूतम् एवेति तत्र गौण-वृत्तिर् एव प्रीति-शब्दः । शुद्ध-प्रीति-मात्रस्य  
चेष्टा तु प्रियानुकूल्य-तात्पर्यैव । तत्र तद्-अनुगतम् एव चात्म-सुखम् इति  
मुख्य-वृत्तिर् एव प्रीति-शब्दः ।   
  
अतएव यथा-पूर्वं सुख-प्रीति-सामान्ययोर् उल्लासात्मकतया साम्येऽप्य्  
आनुकूल्यांशेन प्रीति-सामान्यस्य वैशिष्ट्यं दर्शितम् । तथा काम-प्रीति-  
सामान्ययोर् अपि स्पृहा-विशेषात्मकतया साम्येऽपि तेनैव वैशिष्ट्यं  
सिद्धम् । अत्र तु - यत् ते सुजात-चरणाम्बुरुहं स्तनेषु भीताः शनैः प्रिय  
दधीमहि कर्कशेषु [भ्प् १०।३१।१९] इत्य् आदिभिर् अतिक्रम्यापि स्वानुकूल्यं  
प्रियानु (पगे ४८) कूल्य-तात्पर्यस्यैव दर्शितत्वात् शुद्ध-प्रीति-विशेष-  
रूपत्वम् एव लभ्यते । अतस् तद्-विशेषत्वं च स्पृहा-विशेषात्मकत्वात्  
सिद्धम् । ततोऽत्र श्री-कृष्ण-विषयत्वेन कुब्जादि-सम्बन्धि-कामवद्  
अप्राकृत-कामत्वस्याप्य् अनभ्युपगमे सति प्राकृत-कामत्वं तु सुतराम्  
असिद्धम् । तथा दर्शितं च -  
  
विक्रीडितं व्रज-वधूभिर् इदं च विष्णोः  
श्रद्धान्वितो यः शृणुयाद् अथ वर्णयेद् वा ।  
भक्तिं परां भगवति परिलभ्य कामं   
हृद्-रोगम् आश्व् अपहिनोत्य् अचिरेण धीरः ॥ [भ्प् १०।३३।४०] इत्य् अनेन ।  
  
यद् विक्रीडितं खलु निज-श्रवण-द्वाराप्य् अन्येषां दूर-देश-काल-  
स्थितानाम् अपि शीघ्रम् एव यं कामम् अपनयत् परमं प्रेमाणं  
वितनोति । तत् पुनस् तत् काम-मयं न स्यात् । अपि तु परम-प्रेम-विशेष-  
मयम् एव । न हि पङ्केन पङ्कं क्षाल्यते । न तु स्वयम् अस्नेहः  
स्नेहयति ।   
  
अतएव तस्य भावस्य शुद्ध-प्रेम-मयत्वं निगदेनैवोक्त्वा शुद्धत्वे  
हेतुतया पुनस् तेन भगवत्-प्रसादश् च दर्शितः । भगवान् आह ता वीक्ष्य  
शुद्ध-भाव-प्रसादितः [भ्प् १०।२२।१] इति । तस्यात्मराम-शिरोमणेस् तेन  
रमणं च दर्शितम्-कृत्वा तावन्तम् आत्मानम् [भ्प् १०।३३।१९] इत्य्-आदिभिः ।   
  
वशीकृतत्वं च स्वयं दर्शितं-न पारयेऽहं निरवद्य-संयुजाम् [भ्प्  
१०।३२।२२] इत्य् आदिना । तत्र निरवद्येति प्रीतेः शुद्धत्वम् । स्व-साधुकृत्यम् इति  
परमोत्तमोत्कृष्टत्वम् । न पारय इति स्ववशीकारत्वम् । अतः शुद्ध-  
प्रेम-जातिषु तस्य परम्त्वाद् एव श्रीमद्-उद्धवेनाप्य् एवम् उक्तम्-  
वाञ्छन्ति यद् भव-भियो मुनयो वयं च [भ्प् १०।४७।५८] इति । तस्मात् सर्वतः  
परमैव कान्त-भाव-रूपा प्रीतिर् इति स्थितम् ।   
  
तद् एवं ज्ञान-भक्तिर् भक्तिर् वात्सल्यं मैत्री कान्त-भाव इति तद्-  
भावाभिमानयोर् भेदेन पञ्च-विधा प्रीतिः । एताश् च ज्ञान-भक्त्य्-आदयः  
क्वचित् मिश्रतयापि वर्तन्ते । तत्र श्री-भीष्मादौ ज्ञान-भक्त्य्-आश्रय-  
भक्ती । श्री-युधिष्ठिरे सौहृद्यान्तर्भूते आश्रय-भक्ति-वात्सल्ये । श्री-  
भीमस्य सख्यम् अपि । श्री-कुन्त्याम् आश्रय-भक्त्य्-अन्तर्भूतं वात्सल्यम् ।  
श्री-वसुदेव-देवक्योर् भक्ति-सामान्य-वात्सल्ये । तथा तथा दर्शनात् ।   
  
श्रीमद्-उद्धवस्य दास्यान्तर्भूतं सख्यं-त्वं मे भृत्यः सुहृत् सखा  
[भ्प् ११।११।४८] इति श्री-भगवद्-उक्तेः । श्री-बलदेवस्य सख्य-वात्सल्य-  
भक्तयः । तत्र वात्सल्य-सख्ये--  
  
क्वचित् क्रीडा-परिश्रान्तं गोपोत्सङ्गोपबर्हणम् ।  
स्वयं विश्रमयत्य् आर्यं पाद-संवाहनादिभिः ॥  
नृत्यतो गायतः क्वापि वल्गतो युध्यतो मिथः ।  
गृहीत-हस्तौ गोपालान् हसन्तौ प्रशशंसतुः ॥ [भ्प् १०।१५।१४-१५] इत्य् आदिषु ।   
  
भक्तिश् च प्रायो मायास्तु मे भर्तुः [भ्प् १०।१३।३७] इत्य्-आदि-तद्-उक्तिषु । अत्र  
च तस्य व्रजे सख्यान्तर्भूते वात्सल्य-सख्ये ऐश्वर्य-प्रकाश-मय-  
लीलाविष्कारात् । व्रजे तस्याग्रजत्वं श्री-वसुदेव-नन्दनयोर् भ्रातृत्व-  
प्रसिद्धेः । श्रीमन्-नन्देन पुत्रतया पालनाच् च । यथोक्तं--  
  
भ्रातर् मम सुतः कच्चिन् मात्रा सह भवद्-व्रजे ।  
तातं भवन्तं मन्वानो भवद्भ्याम् उपलालितः ॥ [भ्प् १०।५।२७] इति ।  
  
वदन्ति तावका ह्य् एते कुमारास् तेऽग्रजोऽप्ययम् [भ्प् १०।८।३४] इति च ।   
  
एवं श्री-पट्ट-महिषीषु दास्य-मिश्रः कान्त-भावः । श्रीमद्-व्रज-देवीषु  
सख्य-मिश्र इत्य् आदिकं ज्ञेयम् । (पगे ४९)  
  
अथ तत्-तद्-भावाभिमानो विनां तु या प्रीतिः सा सामान्या  
तादृशत्वायोग्यानां भवति । यथा मिथिला-प्रयाण --  
  
आनर्त-धन्व-कुरु-जाङ्गल-कङ्क-मत्स्य-  
पाञ्चाल-कुन्ति-मधु-केकय-कोशलार्णाः ।  
अन्ये च तन्-मुख-सरोजम् उदार-हास-  
स्निग्धेक्षणं नृप पपुर् दृशिभिर् नृ-नार्यः ॥ [भ्प् १०।८६।२०] इत्य् अत्र  
केषाञ्चित् ।  
  
एते च निर्ममा ज्ञेयाः । किं च तेष्व् एतेषु भगवत्-प्रियेषु सामान्य-शान्तौ  
तटस्थाख्यौ । अनयोः प्रीतिश् च तटस्थाख्या । तेषु च पाल्य-भृत्यौ  
अनुगतौ । तयोर् भक्तिश् च सम्भ्रम-प्रीत्य्-आख्या । लाल्यादयस् तु  
बान्धवाः । तेषां प्रीतिश् च बान्धवताख्या ज्ञेया । तैर् एतैः प्रीति-भेदैः  
प्रिय-भेदान् प्रति स्वस्य भजनीयता-भेदा उक्ताः - येषाम् अहं प्रिय आत्मा  
सुतश् च सखा गुरुः सुहृदो दैवम् इष्टम् [भ्प् ३।२५।३८] इति । प्रियः कान्तः ।  
आत्मा परमात्मा । सुतः पुत्र-भ्रातृजादि-रूपः अनुज-रूपश् च । सखा  
प्रणय-पूर्वकः सह खेलति यः । गुरु-पित्रादि-रूपः । सुहृदो द्विविधाः  
सम्बन्धिनो निरुपाधि-हित-कारिणश् च । तत्र पूर्वेषां प्रियत्वादौ  
प्रवेशाद् उत्तरे गृह्यन्ते । दैवम् इष्टम् आश्रयणीयः सेव्यश् चेत्य् अर्थः ।  
एतान् भावांश् च विना सामान्य-प्रीति-विषय इति भावः ।   
  
अथ पूर्वोक्ता रत्य्-आदि-भावा उदाह्रियन्ते । तत्र रतिम् आह-  
  
तत्रान्वहं कृष्ण-कथाः प्रगायताम्  
अनुग्रहेणाशृणवं मनोहराः ।  
ताः श्रद्धया मे ऽनुपदं विशृण्वतः  
प्रियश्रवस्य् अङ्ग ममाभवद् रुचिः ॥  
  
तस्मिंस् तदा लब्ध-रुचेर् महा-मते  
प्रियश्रवस्य् अस्खलिता मतिर् मम ।  
ययाहम् एतत् सद्-असत् स्व-मायया  
पश्ये मयि ब्रह्मणि कल्पितं परे ॥ [भ्प् १।५।२६-२७]  
  
मयि शुद्ध-जीवे व्यष्टि-रूपं परे ब्रह्मणि च समष्टि-रूपम्  
अध्यारोपितम् ।  
  
॥ १।५ ॥ श्री-नारदः श्री-व्यासम् ॥ ८४ ॥  
  
[८५]  
  
प्रेमाणम् आह -  
उपलब्धं पति-प्रेम पाति-व्रत्यं च ते ऽनघे ।  
यद् वाक्यैश् चाल्यमानाया न धीर् मय्य् अपकर्षिता ॥ [भ्प् १०।६०।५१]   
  
॥ १०।६० ॥ श्री-भगवान् रुक्मिणी-देवीम् ॥ ८५ ॥  
  
[८६]  
  
प्रणयम् आह - उवाह कृष्णो भगवान् श्रीदामानं पराजितः [भ्प् १०।१८।२४]  
इति । स्पष्टम् ॥  
  
॥ १०।१८ ॥ श्री-शुकः ॥ ८६ ॥  
[८७]  
  
मानम् आह -- एका भ्रू-कुटिम् आबद्ध्य प्रेम-संरम्भ-विह्वला  [भ्प्  
१०।३२।६] इति । स्पष्टम् ॥  
  
॥ १०।३२ ॥ श्री-शुकः ॥ ८७ ॥  
  
[८८]  
  
स्नेहम् आह -   
सत्-सङ्गान् मुक्त-दुःसङ्गो हातुं नोत्सहते बुधः ।  
कीर्त्यमानं यशो यस्य सकृद् आकर्ण्य रोचनम् ॥  
तस्मिन् न्यस्त-धियः पार्थाः सहेरन् विरहं कथम् ।  
दर्शन-स्पर्श-संलाप- शयनासन-भोजनैः ॥  
सर्वे ते ऽनिमिषैर् अक्षैस् तम् अनु द्रुत-चेतसः ।  
वीक्षन्तः स्नेह-सम्बद्धा विचेलुस् तत्र तत्र ह ॥  
न्यरुन्धन्न् उद्गलद् बाष्पम् औत्कण्ठ्याद् देवकी-सुते ।  
निर्यात्य् अगारान् नो ऽभद्रम् इति स्याद् बान्धव-स्त्रियः ॥ [भ्प् १।१०।११-१४]  
(पगे ५०)  
  
विचेलुः अर्हणाद्यानयनार्थम् इतस्ततश् चलन्ति स्म । अभद्रं यात्रा-समये  
दुःशकुनं प्राभूद् इति न्यरुन्धन् आछादिअवत्यः ।  
  
॥ १।१० ॥ श्री-सूतः ॥ ८८ ॥  
  
[८९]  
  
रागम् आह -  
विपदः सन्तु ताः शश्वत् तत्र तत्र जगद्-गुरो ।  
भवतो दर्शनं यत् स्याद् अपुनर् भव-दर्शनम् ॥ [भ्प् १।८।२५]  
  
भवतः कर्म-भूतस्य दर्शनम् अवलोकनम् । यत् यासु । अपुनर्भवम्  
अन्यत्र कुत्रापि तादृश-माधुर्याभावात् पुनर् न जातं दर्शनं साम्य-  
प्रतीतिर् यस्य तद् अपूर्वम् इत्य् अर्थः ।  
  
॥ १।८ ॥ श्री-कुन्ती श्री-भगवन्तम् ॥ ८९ ॥  
  
[९०]  
  
अनुरागम् आह -  
  
यद्यप्य् असौ पार्श्व-गतो रहो-गतस्  
तथापि तस्याङ्घ्रि-युगं नवं नवम् ।  
पदे पदे का विरमेत तत्-पदाच्  
चलापि यच् छ्रीर् न जहाति कर्हिचित् ॥ [भ्प् १।११।३४]  
  
असौ श्री-कृष्णः । तासां श्री-महिषीणां पार्श्व-गतः समीपस्थः । तत्रापि  
रहो-गतः एकान्ते वर्तते । पदे पदे प्रतिक्षणम् । तच् च तासां  
स्वाभाविकानुरागवतीनां नाश्चर्यम् । यतः का वा अन्यापि तत्-पदाद्  
विरमेत तत्-पदास्वादेन तृप्ता भवेत् । तत्र कैमुत्येनोदाहरणं चलापीति ।  
जगति चञ्चल-स्वभावत्वेन दृष्टापि । अत्रोदाहरण-पोषार्थं  
प्राकृताप्राकृत-श्रियोर् अभेद-विवक्षा ।  
  
॥ १।११ ॥ श्री-सूतः ॥ ९० ॥  
  
[९१]  
महाभावम् आह -  
  
गोपीनां परमानन्द आसीद् गोविन्द-दर्शने ।  
क्षणं युग-शतम् इव यासां येन विनाभवत् ॥ [भ्प् १०।१९।१६]   
  
स्पष्टम् ।  
  
॥ १०।१९ ॥ श्री-शुकः ॥ ९१ ॥  
  
[९२]  
  
एषा प्रीति-जाती रति-मात्रात्मा ज्ञानि-भक्तेषु परमानन्द-घन-  
मात्रतयानुभव-सुखस्य ममत्वाभावेनातिशय-कारणत्वायोगात् । एवं  
समान्येष्व् अपि । कामं भवः स्व-वृजिनैर् निरयेषु नस् तात् [भ्प् ३।१५।४९] इत्य्  
आदौ तु सनकादीनां तादृश-राग-प्रार्थनैव, न तु साक्षाद् एव राग इति  
समाधेयम् ।   
  
अथ पाल्येषु प्रेम-पर्यन्तैव । ममतायाः स्पष्टत्वात् । न तु स्नेहादि-  
पर्यन्ता । विदूर-सम्बन्धेन तस्या अनौचित्यात् । यत् तु यर्ह्य्  
अम्बुजाक्षापससार भो भवान् [भ्प् १।११।९] इत्य् आदौ तत्राब्द-कोटि-प्रतिमः  
क्षणो भवेद् इति द्वारका-प्रजा-वाक्ये तद्-अतिशयः प्रतीयते । तत् खलु  
तत्रैव केषाञ्चिन् नापितमालाकारादीनां साक्षात् तत्-सेवा-भाग्यवतां भाव-  
विशेष-धारिणम् उक्तित्वेन सङ्गतम् ।   
  
अथ श्रीमद्-भृत्येषु राग-पर्यन्तापि सम्भाव्यते । तेषां ममताधिक्येन  
सन्तत-तत्-सेवालम्पटत्वेन तद्-एक-जीवनत्वात् । लाल्येषु साक्षाच्-छ्री-  
विग्रह-सम्बन्धेन ततोऽपि ममता-विशेषोर्जितत्वात् रागातिशयो मन्तव्यः ।  
तेभ्यः सखिभ्योऽपि ममताधिक्याद् वत्सल-मुख्ययोः पित्रोः सर्वतस् तद्-  
अतिशयः । अन्यत्राषि प्रायः विपदः सन्तु ताः शश्वत् [भ्प् १।८।२५] इत्य् आदि श्री-  
कुन्ती-वाक्यात् सखिषु प्रणयोत्कर्षांशेन तु तद्-आधिक्यम् अस्ति । सुहृत्सु  
नातिसन्निकर्षात् प्रेमातिशय एव । प्रणय-मानौ तु सखि-प्रेयस्योर् एव  
सम्भवतः ।   
  
अथ श्री-प्रेयसीषु श्रीमत्-पट्ट-महिषीणां महा-भावतोन्मुखानुराग-  
पर्यन्तैव । यद्-विवर्त-विशेषः प्रेम-वैचित्त्याख्यो विप्रलम्भ-शृङ्गारस्  
तासां ऊचुर् मुकुन्दैक-धियः [भ्प् १०।९०।१४] इत्य् आदिना (पगे ५१) इतीदृशेन  
भावेन इत्य् अन्तेन वर्णितः । ततोऽधिकं न च श्रूयते । ताभ्योऽन्यत्र त्व्  
अनुरागोऽपि न श्रूयते । ननु सताम् अयं सार-भृतां निसर्गः [भ्प् १०।१३।२]  
इत्य् आदौ अन्यत्राप्य् अनुरागो वर्ण्यते । प्रतिक्षणं नव्यत्व-स्फुरणात् ।  
नैवं अनुरागस्यन तादृश-स्फुरण-मात्र-लक्षणत्वं किन्तूल्लासादि-  
दुःख-सुखत्व-भान-पर्यन्त-रत्य्-आदि-गुण-क्षणत्वम् अपि ।   
  
अत्र तु सर्वत्र तत्-तल्-लक्षणोदयासम्भावनया नानुरागो निर्णीयते इति ।  
तथा नव्यवद् इत्य् उक्तं न च नव्यम् इति । श्री-व्रज-देवीनां तु महा-  
भाव-पर्यन्तता ।   
  
तास् ताः क्षपाः प्रेष्ठ-तमेन नीता  
मयैव वृन्दावन-गोचरेण ।  
क्षणार्ध-वत् ताः पुनर् अङ्ग तासां  
हीना मया कल्प-समा बभूवुः ॥ [भ्प् ११।१२।११] इत्य् आदि-प्रसिद्धेः ।  
  
निमेषासहत्वं तासाम् एव --  
कुटिल-कुन्तलं श्री-मुखं च ते   
जड उदीक्षितां पक्ष्म-कृत् दृशाम् [भ्प् १०।३१।१५] इति ।  
  
यस्याननम् [भ्प् ९।२४।३५] इत्य्-आदिकस्य नार्यो नराश् च मुदिताः कुपिता निमेश्  
च इत्य् अत्र सामान्यतो नरा नार्यश् च तावन् मुदिता बभूवुः । च-कारात्  
तत्रैव काश्चिच् छ्री-गोप्यो निमेर्नियमे निमेष-कर्त्रे कुपिता बभूवुर् इत्य्  
अर्थः । अन्यत्र तद्-अश्रवणाद् एव । अन्यथा कुरुक्षेत्र-यात्रायां ।  
  
गोप्यश् च कृष्णम् उपलभ्य चिराद् अभीष्टं  
यत्-प्रेक्षणे दृशिषु पक्ष्म-कृतं शपन्ति ।  
दृग्भिर् हृदी-कृतम् अलं परिरभ्य सर्वास्  
तद्-भावम् आपुर् अपि नित्य-युजां दुरापम् ॥ [भ्प् १०।८२।३९]  
  
इत्य् अत्र यत्-प्रेक्षण इत्य् आदौ वैशिष्ट्यानापत्तिश् च स्यात् । यद्यपि श्री-  
कृष्णस्य तादृश-भाव-जनकत्वं स्वभाव एव तथाप्य् आधार-गुणम् अप्य्  
अपेक्षते स्वात्य्-अम्बुनो मुक्तादि-जनकत्वम् इव । अत्र च तद्-भावम् आपुर्  
इति श्री-कृष्ण-विषयक-महा-भाव-विशेषाभिव्यक्तिं दधुर् इय् अर्थः ।  
अतएव नित्य-युजां दुरापम् इत्य् उक्तम् । नित्य-युक्-शब्देनाप्य् अत्र तत्-स-  
लक्षणाः पट्ट-महिष्य एव लभ्यन्ते । न तद्-विलक्षणा अन्ये दूर-  
प्रतीतत्वात् । ततश् च नित्य-युजाम् एता विरहिण्यो वयं तु प्रिय-संयोगं  
दिनन्दिनम् एव प्राप्नुम इति प्रेष्ठन्-मन्यानाम् अपीत्य् अर्थः । अतएव --  
  
श्रुत्वा पृथा सुबल-पुत्र्य् अथ याज्ञसेनी   
माधव्य् अथ क्षितिप-पत्न्य उत स्व-गोप्यः ।  
कृष्णे ऽखिलात्मनि हरौ प्रणयानुबन्धं   
सर्वा विसिस्म्युर् अलम् अश्रु-कलाकुलाक्ष्यः ॥ [भ्प् १०।८४।१]  
  
इत्य् अत्र क्वचिद् अन्यत्रादृष्ट-चरेण व्रज-स्त्रियो यद् वाञ्छन्ति [भ्प् १०।८३।४३]  
इत्य् आदि-तदीय-पूर्वोक्त-रीत्या स्वीय-भाव-तुल्यता-स्पर्शिना  
प्रणयानुबन्धेन विस्मितानाम् अपि श्री-गोपीनां विशेषणत्वेन स्व-शब्दः  
पठितः परमान्तरङ्गताविबोधिषया । तथा अहो अलं श्लाघ्यतमं यदोः  
कुलम् [भ्प् १।१०।२६] इत्य् आदि-पद्य-त्रयात्मके प्रथम-स्कन्ध-सम्बन्धिनि  
पुर-स्त्री-वाक्येऽपि, तेषु प्रथम-द्वयं सर्वस्य मथुरा-व्रज-द्वारका-  
वासिनो जनस्य भाग्य-महिमा-प्रतिपादकम् । (पगे ५२)  
तृतीयं खलु-  
  
नूनं व्रत-स्नान-हुतादिनेश्वरः  
समर्चितो ह्य् अस्य गृहीत-पाणिभिः ।  
पिबन्ति याः सख्य् अधरामृतं मुहुर्  
व्रज-स्त्रियः सम्मुमुहुर् यद्-आशयाः ॥ [भ्प् १।१०।२८] इत्य् एतत् ।  
  
अत्र पट्ट-महिषीणां भाग्य-श्लाघायाम् अपि श्री-व्रज-देवीनाम् एव हि  
पर्मोत्कृष्टत्वम् आस्वादाभिज्ञतरत्वं चायातम् । यस्यामृतस्य माधुर्य-  
स्मरणे देवा अपि मुह्यन्ति तन्-मनुष्येणाप्य् अनेनास्वाद्यत इतिवत् । तस्मात्  
तासाम् एव सर्वोत्तम-भावना । अयम् अत्र सन्दर्भः - श्री-भगवतः  
स्वभावस् तावद् उभय-विधः । ब्रह्मत्व-लक्षणो भगवत्त्व-लक्षणश्  
चेति । भक्ताश् च सामान्यतो द्विविधा उक्ताः तटस्थाः परिकराश् चेति ।  
तत्रैके तटस्था ब्रह्मता-पुरस्कारेण तत्-स्वभावेन प्रीयमाणाः  
शान्ताख्याः । अन्ये च तटस्थाः परिकरवद् भगवत्ता-विशेषेणापि  
प्रीयमाणाः परिकरत्वाभिमानम् अप्राप्ताः । ततः स्फुटम् एवैते  
परिकरात् प्रीति-विहीनाः ।   
  
अथाद्या अपि प्रीति-कारणस्य प्रीति-कार्यस्य च निर्हीनत्वात् परिकरात् प्रीति-  
निर्हीनाः । कारणं चात्र साहाय्यम् । सहायो द्विविधाः । ममता-  
लक्षणोऽर्थस् तद्-अङ्गं ब्रह्मत्वानुभवादयस् तद्-उपाङ्गानीति । अत्र तेषां  
ममत्वं नास्तीति दर्शितम् एव । तच् च युक्तं सम्बन्ध-विशेषास्फुरणात् ।  
ततोऽङ्ग-निर्हीणत्वम् । उपाङ्गेषु च तेषां ब्रह्म-ज्ञानम् एव मुख्यम् ।  
तद्-अनुशीलन-स्वाभाव्यात् । भगवत्ता-ज्ञानं तु तद्-अनुगतम् । तस्या एव  
तादृश-भावेन तेषाम् आकर्षणात् । यद् उक्तम्-आत्मारामाश् च इत्य् आदौ  
इत्थम्भूत-गुणो हरिः [भ्प् १।७।११] इति ।   
  
वस्तुतस् तु प्रीति-साहाय्ये भगवत्ताया एव मुख्यत्वं तैर् अनुभूतम् ।  
तस्यारविन्द-नयनस्य पदारविन्द- [भ्प् ३।१५।४३] इत्य् आदौ चकार तेषां  
सङ्क्षोभम् अक्षर-जुषाम् अपि चित्त-तन्वोः इति । तथापि तादृश-  
स्वभावत्वापरित्यागाद् उपाङ्ग-निर्हीनत्वम् ।   
  
अथ प्रीति-कार्यम् अपि तेषां निर्हीनत्वम् । यतः प्रायशो भगवत्-स्मरणम्  
एव तत्-कार्यम् । तद्-दर्शनं तु कादाचित्कम् एव । परिकराणां पुनः साक्षात्  
तद्-अङ्गसेवादिकम् अपि सन्ततम् एव । अतएव तेषाम् एव सौभाग्यातिशय-  
वर्णनम् । श्री-जय-विजय-शाप-प्रस्तावे-  
  
तस्मिन् ययौ परमहंस-महा-मुनीनाम् ।  
अन्वेषणीय-चरणौ चलयन् सह-श्रीः ॥ [भ्प् ३।१५।३७] इत्य् उक्त्वा,  
  
तं त्व् आगतं प्रतिहृतौपयिकं स्व-पुम्भिस्  
तेऽचक्षताक्ष-विषयं स्व-समाधि-भाग्यम् । [भ्प् ३।१५।३८] इति । तथा--  
  
विनता-सुतांसे विन्यस्त-हस्तम् [भ्प् ३।१५।४०] इति ।  
  
तथा तदा जय-विजययोर् एव (पगे ५३) भगवत आत्मीयत्वं स्पष्टम् अस्ति ।  
मुनिषु तु गौरवम् । तत्र श्री-ब्रह्म-वाक्ये --  
  
एवं तदैव भगवान् अरविन्द-नाभः ।  
स्वानां विबुध्य सद्-अतिक्रमम् आर्य-हृद्यः ॥ [भ्प् ३।१५।३७] इति ।  
  
श्री-वैकुण्ठ-नाथ-वाक्ये च --  
  
तद् वः प्रसादयाम्य् अद्य ब्रह्म दैवं परं हि मे ।  
तद् धीत्य् आत्म-कृतं मन्ये यत् स्व-पुम्भिर् असत्-कृताः ॥ [भ्प् ३।१६।४]  
  
तच् च परिकराणां सौभाग्यं स्वयम् अपि दृष्ट्वा ते मुनयश् च तयोः स्व-  
कृत-शापाद् अलज्जन्त --  
  
यं वानयोर् दमम् अधीश भवान् विधत्ते  
वृत्तिं नु वा तद् अनुमन्महि निर्व्यलीकम् ।  
अस्मासु वा य उचितो ध्रियतां स दण्डो  
ये ऽनागसौ वयम् अयुङ्क्ष्महि किल्बिषेण ॥ [भ्प् ३।१६।२५]   
  
तथा तयोस् तस्यात्मीयत्वेनैव सह-कारुण्यम् अपि मुनिषु निर्गतेषु व्यक्तम्  
अस्ति --  
  
भगवान् अनुगाव् आह यातं मा भैष्टम् अस्तु शम् ।  
ब्रह्म-तेजः समर्थो ऽपि हन्तुं नेच्छे मतं तु मे ॥ [भ्प् ३।१६।२९] इति ।  
  
तस्मात् कार्य-निर्हीनत्वम् अपि । तेभ्यश् च सर्व-निर्हीनत्वेभ्यस् तटस्थान्  
अतिक्रम्य परिकराणां प्रीत्य्-उत्कर्षो दर्शितः ।  
  
ननु निरुपाधिप्रेमास्पदस्य प्रीतौ  परिकरत्वाभिमान उपाधिः स्यात् ।  
ततो ज्ञानात्मिकां सामान्यां च प्रीतिम् अपेक्ष्य तद्-अभिमानि-प्रीतयो गौण्य  
एव स्युः । किं च ममतायाः प्रीति-हेतुत्वे जाते च यस्यात्मनः सम्बन्धात्  
प्रीतिर् भवेत् तस्मिन्न् एव तद्-आधिक्यं स्यात् । नैवं श्रीभगवतो येन  
स्वभावेनैवानुभूतेनाभिमान-विशेषं विनापि तेषां प्रीतिर् उदयते तेनापि  
परिकराणाम् उदयते । तथा निज-स्वभाव-सिद्धो वा तात्कालिको वा  
योऽभिमान-विशेषस् तेनाप्य् उदयते । समुच्चये को विरोधः । प्रत्युतोल्लास  
एव । तत्र भगवत्-स्वभावमयत्वं भक्त-तात्कालिकाभिमान-  
विशेषमयत्वं चाह-  
  
गो-गोपीनां मातृतास्मिन्न् आसीत् स्नेहर्धिकां विना ।  
पुरोवद् [भ्प् १०।१३।२५] इति । स्पष्टम् ।  
  
॥ १०।१३ ॥ श्री-शुकः ॥ ९२ ॥  
  
[९३]  
  
उभय-स्वभावमयत्वम् आह -  
  
यथा भ्राम्यत्य् अयो ब्रह्मन् स्वयम् आकर्ष-सन्निधौ ।  
तथा मे भिद्यते चेतश् चक्र-पाणेर् यदृच्छया ॥ [भ्प् ७।५।१४]  
  
स्पष्टम् ।  
॥ ७।५ ॥ श्री-प्रह्लादः ॥ ९३ ॥  
  
[९४]  
  
किं च भक्ताभिमान-विशेषमयश् च प्रेमा भगवत्-स्वभावाविर्भूत  
एवेति ब्रूमः । भगवति हि स्वरूप-सिद्धाः सर्वे प्रकाशा नित्यम् एव  
वर्तन्ते इति श्री-भगवत्-सन्दर्भादौ दर्शितम् अस्ति । आगमादाव् अपि  
नानोपासनाः श्रूयन्ते । तत्र यथा यत्र प्रकाशस् तथा तत्राभिमान-  
विशेषमयी प्रीतिर् उदयते । प्रकाश-वैशिष्ट्य-हेतुश् च भक्त-विशेष-सङ्ग  
एव नित्य-सिद्धेषु तु नित्य-सिद्ध एव तथा-प्रकाशः प्रीतिर् अभिमानश् च ।   
  
अथ प्रीत्यैव सहोदयात् तादृशोऽभिमानोऽपि प्रीति-वृत्ति-विशेष इत्य् उक्तम् ।  
तस्माद् अपि न तत्-समवायेन प्रीति-हानिः प्रत्युतात्यन्त-सन्निकर्ष-  
व्यञ्जकेन तत्-तद्-अभिमानेन तस्या उल्लास एव । किं च लौकिकोऽपि ममता-  
विशेष आत्मनोऽप्य् आधिक्येन स्वास्पदे प्रीतिं जनयति । पुत्राद्य्-अर्थम् आत्म-  
व्ययादिकं दृश्यते । तथैवोक्तं व्रजेश्वरं प्रति श्री-भगवतैव - पित्रोर्  
अप्य् अधिका प्रीतिर् आत्मजेष्वात्मनोऽपि हि [भ्प् १०।४५।२१] इति । भगवद्-विषया  
ममता तु स्वात्म-गत-तदीयाभिमान-विशेष-हेतुकैव । तद्-अभिमान-  
विशेषश् च तत्-स्वभाव-विशेष-हेतुक इत्य् उक्तम् । स च प्रथमम्  
आविर्भवति । तद्-अनन्तरम् एव ममता-विशेष आविर्भवतीति । तस्माद् यथा  
(पगे ५४) तथा तत्-स्वभाव एव तत्-प्रीतेर् मूल-कारणम् -  
  
ब्रह्मन् परोद्भवे कृष्णे इयान् प्रेमा कथं भवेत् ।  
योऽभूत-पूर्व-स्तोकेषु स्वोद्भवेष्व् अपि कथ्यताम् ॥ [भ्प् १०।१४।४९] इति राज-  
प्रश्नोत्तरं श्री-शुकदेवेन श्री-कृष्ण-प्रीतौ तत्-स्वभाव-सिद्धत्वम्  
उक्तम् । तत्-स्वभावाविर्भाव-विशेषाविर्भूत-ममता-विशेषेण तु केवल-  
ममता-हेतुक-प्रीतिम् अतिक्रम्य वैशिष्ट्यं चाभिप्रेतम् । तस्मात् सर्वथा  
ममता-सम्बन्धेन प्रीते वैशिष्ट्यम् एव भवतीति सिद्धम् । भगवत्-  
सम्बन्धेनात्मन्य् अपि तेषां प्रीतिर् जायते । तथैवाहुः -  
  
सु-दुस्तरान् नः स्वान् पाहि कालाग्नेः सुहृदः प्रभो ।  
न शक्नुमस् त्वच्-चरणं सन्त्यक्तुम् अकुतो-भयम् ॥ [भ्प् १०।१७।२४]   
  
टीका च-न मृत्योर् विभीमः । किन्तु त्वच्-चरण-वियोगाद् इत्य् आहुः न  
शक्नुम इति इत्य् एषा । न च त्वच्-चरणं निज-वियोग-भयं न दूरीकर्तुम्  
अर्हतीत्य् आहुः । अकुतोभयम् इति । यद् वा तव चर्ण-सन्निधाने सत्य् अस्माकं  
सर्वम् एव सुखाय कल्पते अन्यदा तु दुःखायैवेत्य् आहुः । न विद्यते  
कुतश्चिद् भयं येनेति ।  
  
॥ १०।१७ ॥ श्री-व्रजौकसः श्री-भगवन्तम् ॥ ९४ ॥  
  
[९५]  
  
तथा तत्-प्रीतेर् एव तत्-तद्-अभिमानोल्लासित्वम् । ततः श्री-भगवतोऽपि तत्-तद्-  
अभिमानित्वम् आह - एष वै भगवान् साक्षाद् [भ्प् १।९।१८] इत्य् आदौ -  
  
यं मन्यसे मातुलेयं प्रियं मित्रं सुहृत्तमम् ।  
अकरोः सचिवं दूतं सौहृदाद् अथ सारथिम् ॥  
सर्वात्मनः सम-दृशो ह्य् अद्वयस्यानहङ्कृतेः ।  
तत्-कृतं मति-वैषम्यं निरवद्यस्य न क्वचित् ॥  
तथाप्य् एकान्त-भक्तेषु पश्य भूपानुकम्पितम् ।  
यन् मे ऽसूंस् त्यजतः साक्षात् कृष्णो दर्शनम् आगतः ॥ [भ्प् १।९।२०-२२]  
  
सौहृदात् तादृश-प्रेम्ण एव हेतोः । यं मातुलेयं मन्यसे प्रियं प्रीति-  
विषयं मित्रं प्रीति-कर्तारं सुहृत्तमम् उपकार्नानपेक्षोपकारकं च  
मन्यसे । अथ सारथिं सारथिम् अपीत्य् अर्थः । स एष साक्षाद्-भगवान् इत्य्  
आदिकः पूर्वेणान्वयः ।   
  
ननु भवतु प्रीति-विशेषेणास्माकं तस्मिंस् तथा मतिस् तस्य सर्वेषां  
परमात्मनस् तस्माद् एव समदृशः परमात्मत्वाद् एव सर्वेषां तच्-  
छक्ति-वैभव-रूपाणाम् आत्मनां ततोऽनन्यत्वाद् अद्वयस्य तस्माद् एव  
मातुलेयोऽहम् इत्य् आद्य्-अभिमान-शून्यस्य, तथा निर्दोषस्य च कथम् अहम्  
अस्य मातुलेयः । न त्व् अमुषेत्वादि-रूपं मातुलेयत्वादि-कृतं मति-  
वैषम्यं स्याद् इत्य् आदि-पूर्व-पक्षोट्टङ्कन-पूर्वकं सिद्धान्तयति  
सर्वात्मन इत्य् आदि द्वाभ्याम् ।   
  
यद्यपि तादृशस्य तन् न सम्भवति तथापि हे भूप एकान्त-भक्तेषु  
युष्मासु अनुकम्पां पश्य । येषां भक्ति-विशेषेण पर-वशः सन्न् असाव् अपि  
तथा तथात्मानं बाढम् एवाभिमन्यत इत्य् अर्थः । यः खलु शरीरस्यापि  
सम्बन्ध-हेतुः सोऽभिमान एव हि सम्बन्ध-हेतुर् मुख्यः, न शरीरम् ।  
एवं सति, स्वाविर्भावादिना शरीर-सम्बन्धेऽपि तस्य मातुलेयत्वादिकं  
सुतराम् एव सिध्यतीति तात्पर्यम् । तत्र हेतु-गर्भो दृष्टान्तः यन् मेऽसून्  
इति । यस्मात् युष्मत्-सम्बन्धाद् एव हेतोः ।   
  
तद् एवं परमोपादेयत्व-ज्ञानाद् एव तत्-सम्बन्धात्मक एव श्री-  
भगवानुत्क्रान्ताव् अपि मुहुर् एव निजालम्बनी-कृतः विजय-सखे रतिर् अस्तु  
मेऽनवद्या [भ्प् १।९।३३] इति, पार्थ-सखे रतिर् ममास्तु [भ्प् १।९।३५] इति, विजय-  
रथ-कुटुम्बः [भ्प् १।९।३९] इत्य् आरभ्य भगवति रतिर् अस्तु मे मुमूर्षोः  
इति च ।  
  
॥ १।९ ॥ भीष्मः श्री-युधिष्ठिरम् ॥ ९५ ॥  
  
[९६]  
  
तम् एवाभिमान-ममताभ्यां प्रीतेर् अतिशयं दर्शयति - (पगे ५५)  
  
राजन् पतिर् गुरुर् अलं भवतां यदूनां  
दैवं प्रियः कुल-पतिः क्व च किङ्करो वः ।  
अस्त्व् एवम् अङ्ग भगवान् भजतां मुकुन्दो  
मुक्तिं ददाति कर्हिचित् स्म न भक्ति-योगम् ॥ [भ्प् ५।६।१८]  
  
यस्याम् एव कवयः [भ्प् ५।६।१७] इत्य् आदि प्राक्तन-गद्ये मुक्त्य्-अधिकतया  
सामान्या प्रीति-लक्षण-भक्तिर् उक्ता । अत्र तु हे राजन् भवतां यदूनाम् अपि  
पत्य्-आदि-रूपो भगवान् । एवं नाम दूरेऽस्तु श्री-भगवतस् तादृशत्व-  
प्रापकस्य प्रेम-विशेषस्यास्य वार्ता सर्वेषाम् अपि दूरे स्थितेत्य् अर्थः ।  
यतोऽन्येषां नित्यं भजताम् अपि मुकुन्दोऽसौ मुक्तिम् एव ददाति, न तु  
भक्ति-योगं पूर्वोक्त-महिम-प्रीति-सामान्यम् अपीति पतित्वादि-भावमय्यां  
परम-वैशिष्ट्यम् उक्तम् । अतस् तेष्व् एव यत् किञ्चिद् रूपत्वम् अपि श्री-  
ब्रह्मणा प्रार्थितं तद् अस्तु मे नाथ स भूरि-भागः [भ्प् १०।१४।३०] इत्य्  
आदिना ।  
  
॥ ५।६ ॥ श्री-शुकः ॥ ९६ ॥  
  
[९७]  
  
अथ परिकराणाम् अपि भावेषु तारतम्यं विवेचनीयं, येषां  
भगवत्तैवोपजीव्या । तत्र भगवत्ता तावत् सामान्यतो द्विविधैव ।  
परमैश्वर्य-रूपा परम-माधुर्य-रूपा चेति । ऐश्वर्यं प्रभुता ।  
माधुर्यं नाम च शील-गुण-रूप-वयो-लीलानां सम्बन्ध-विशेषाणां च  
मनोहरत्वं, परमत्वं च चासमोर्ध्वत्वम् ।   
  
अथ भक्तादि-चतुर्-विधाः परिकराअपि द्विविधाः । परमैश्वर्यानुभव-  
प्रधानाः परम-माधुर्यानुभव-प्रधानाश् च । तत्रैश्वर्य-मात्रस्य  
साध्वस-सम्भ्रम-गौरव-बुद्धि-जनकत्वं माधुर्य-मात्रस्य प्रीति-  
जनकत्वम् इति सर्वानुभव-सिद्धम् एव । ततस् तत्रैश्वर्य-माधुर्ययोः  
परमत्वम् इति ताभ्यां यथासङ्ख्यं साध्वसादीनां प्रीतेश् च  
परमत्वम् एव स्यात् । अतएव -  
देवकी वसुदेवश् च विज्ञाय जगद्-ईश्वरौ ।  
कृत-संवन्दनौ पुत्रौ सस्वजाते न शङ्कितौ ॥ [भ्प् १०।४४।५१]  
  
पितराव् उपलब्धार्थौ विदित्वा पुरुषोत्तमः ।  
मा भूद् इति निजां मायां ततान जन-मोहिनीम् ॥   
उवाच पितराव् एत्य साग्रजः सात्वतर्षभः ।  
प्रश्रयावनतः प्रीणन्न् अम्ब तातेति सादरम् ॥ [भ्प् १०।४५।१-२] इत्य् आद्य्-  
अनन्तरम्,  
  
इति माया-मनुष्यस्य हरेर् विश्वात्मनो गिरा ।  
मोहिताव् अङ्कम् आरोप्य परिष्वज्यापतुर् मुदम् ॥  
सिञ्चन्ताव् अश्रु-धाराभिः स्नेह-पाशेन चावृतौ ।  
न किञ्चिद् ऊचतू राजन् बाष्प-कण्ठौ विमोहितौ ॥ [भ्प् १०।४५।१०-११]  
  
उपलब्धो जातो जगदीश्वरत्व-लक्षणोऽर्थो याभ्यां तथाभूतौ ज्ञात्वा ।  
माभूद् इति । समारूढ-पितृत्व-पदवीकत्वेन ज्ञानि-भक्त-जन-केवल-  
भक्त-जनादि-दुर्लभ-परम-प्रेमैक-योग्ययोस् तयोस् तद्-आच्छादकं तज्-  
ज्ञानं न भवत्व् इति निजां मायाम् आवरण-शक्तिं निज-  
जगदीश्वरत्वाच्छादनाय ततान विस्तारितवान् । तद्-अनन्तरं निज-तादृश-  
प्रेम-पोष्कं माधुर्यम् एव व्यञ्जितवान् इत्य् आह उवाचेत्य् आदि ।   
  
अथवा माया दम्भे कृपायां च इति विश्व-प्रकोशात् निजां स्व-विषयां  
मायां कृपां तद्-आत्मिकां वात्सल्याख्यां प्रीतिं तयोस् ततान  
आविर्भावितवान् । कीदृशीं या निज-माधुर्येण सर्वम् एव जनं मोहयति  
ताम् । कथं ततानेत्य् आशङ्क्य निजैश्वर्याच्छादक-निज-माधुर्य-  
प्रकाशनेनेत्य् आह उवाचेति ।   
  
अथवा माया वयुनं ज्ञानम् इति निघण्टु-दृष्ट्या निजां तादृश-प्रेम-  
जनकत्वेनान्तरङ्गां मायां निज-माधुर्य-ज्ञानं ततान । तत्-प्रकारम्  
आह उवाचेति । माया-मनुष्यस्याशेष-विद्या-प्रचुरस्य नराकृति-पर-  
ब्रह्मण इति ।   
  
॥ १०।४५ ॥ श्री-शुकः ॥ ९७ ॥  
  
[९८]  
  
तद् एवं पारमैश्वर्यस्य भक्तौ यत् क्वचिद् उद्दीपनत्वं, तत् तु  
सम्भ्रम-गौरवादि तद्-अवयवस्यैव । तत्राप्य् अवयविनि प्रीत्यंशे तु  
माधुर्यस्यैवोद्-दीपनत्वम् । उभय-समाहारस्य पुनः परमेश्वर-  
(पगे ५६) भक्ति-जनकत्वम् इति विवेक्तव्यम् ।   
  
तद् एवं माधुर्यस्यैव प्रीति-जनकत्वे स्थिते तद्-अनुभवश् च श्रीमद्-  
गोकुलस्य स्वभाव-सिद्धः । आगन्तुकः खल्व् ऐश्वर्यानुभवः । तथैव  
श्री-गोवर्धनोद्धरणानन्तरे-  
  
एवं-विधानि कर्माणि गोपाः कृष्णस्य वीक्ष्य ते ।  
अतद्-वीर्य-विदः प्रोचुः समभ्येत्य सु-विस्मिताः ॥ [भ्प् १०।२६।१] इत्य्-आद्य्-  
अध्याये,  
  
दुस्त्यजश् चानुरागो ऽस्मिन् सर्वेषां नो व्रजौकसाम् ।  
नन्द ते तनये ऽस्मासु तस्याप्य् औत्पत्तिकः कथम् ॥ [भ्प् १०।२६।१३]   
  
इति श्री-गोप-गण-प्रश्ने, श्री-व्रजेश्वरेण च तद्-ऐश्वर्यम् आप्त-वाक्य-  
द्वारैव तेषां समाधानायोक्तं, माधुर्यं तु स्वानुभव-सिद्धत्वेन  
व्यञ्जितम् । यथाह-  
  
श्रूयतां मे वचो गोपा व्येतु शङ्का च वो ऽर्भके ।  
एनं कुमारम् उद्दिश्य गर्गो मे यद् उवाच ह ॥ [भ्प् १०।२६।१५] इत्य् आदि,  
  
इत्य् अद्धा मां समादिश्य गर्गे च स्व-गृहं गते ।  
मन्ये नारायणस्यांशं कृष्णम् अक्लिष्ट-कारिणम् ॥ [भ्प् १०।२६।२३] इत्य् अन्तम् ।  
  
अथ गर्गो मां यद् उवाच ह इति शब्द-द्वारा परोक्षं ज्ञानम् उक्तम् ।  
तत्रापि मन्ये इति वितर्क एव । अर्भक-कुमार-शब्द-प्रयोगस् तु बाल-भाव-  
मय-माधुर्ये स्व-स्वभावानुभवस्य सूचक इत्य् अवगम्यते ।  
  
॥ १०।२६ ॥ श्री-व्रजेश्वरः ॥ ९८ ॥  
  
[९९]  
  
तथा मत्-कामा रमणं जारम् अस्वरूप-विदोऽबलाः [भ्प् ११।१२।१३] इति श्री-  
भगवता चोक्तम् । न चैवं तेषाम् अज्ञानं च वक्तव्यम् । माधुर्य-  
ज्ञानेनैव परम-भगवत्ता-ज्ञान-सद्-भावात् । यत एव तेषाम्  
अन्यत्रानावेशः ।   
यद् एव खल्व् आत्मारामाणाम् अपि मोदनम् । न च सर्वापि भगवत्ता  
सर्वेणोपास्यते अनुभूयते वा । अपि तु स्व-स्वाधिकार-प्राप्तैव अनन्तत्वाद्  
अनुपयुक्तत्वाच् च । अतएव वेदान्तेऽपि गुणोपासना-वाक्येषु तत्-तद्-विद्यायां  
गुण-समाहारः पृथक् पृथग् एव सूत्र-कारेण व्यवस्थापितः ।  
तथैवोक्तं-  
  
यस्य  यस्य हि यः कामस् तस्य तस्य ह्य् उपासनम् ।  
तादृशानां गुणानां च समाहारं प्रकल्पयेत् ॥ इति ।   
  
तथा मल्लानाम् अशनिः [भ्प् १०।४३।१७] इत्य् आदौ च टीका चूर्णिका-तत्र च  
शृङ्गारादि-रस-कदम्ब-मूर्तिर् भगवांस् तत्-तद्-अभिप्रायानुसारेण  
बभौ, न साकल्येन सर्वेषाम् इत्य् आह इत्य् एषा । अत्र परम-तत्त्वतया  
जानताम् अपि न सम्यग्-ज्ञानम् इत्य् आयातम् । युक्तं चेदं तत्-तन्-माधुर्य-  
विशेषाननुभवात् । माधुर्यानुभाविनां भक्तानां तु - यस्यास्ति भक्ति  
भगवत्य् अकिञ्चना सर्वैर् गुणैस् तत्र समासते सुराः [भ्प् ५।१८।१२] इत्य् आदि-  
न्यायेनानादृतम् अपि सर्वं ज्ञानं समय-प्रतीक्षकम् एव स्यात् ।  
पूर्वत्रैव पद्ये तेषां परम-विद्वत्ताम् अभिप्रैति । यथा -  
  
मल्लानाम् अशनिर् नृणां नर-वरः स्त्रीणां स्मरो मूर्तिमान्  
गोपानां स्व-जनो ऽसतां क्षिति-भुजां शास्ता स्व-पित्रोः शिशुः ।  
मृत्युर् भोज-पतेर् विराड् अविदुषां तत्त्वं परं योगिनां  
वृष्णीनां पर-देवतेति विदितो रङ्गं गतः साग्रजः ॥ [भ्प् १०।४३।१७]  
  
अत्र खलु पद्ये त्रिविधा जना उक्ताः प्रतिकूल-ज्ञानाः, मूढाः, विद्वांसश्  
च । तत्र निरुपाधि-परम-प्रेमास्पदता-स्वभावे तस्मिन् विरोध-लिङ्गेन  
मल्लानां कंस-पक्षीयासत्-क्षिति-भुजां कंसस्य च प्रतिकूल-ज्ञानत्वं  
बोध्यते । विराड् अविदुषाम् इति पृथग्-उपादानेन (पगे ५७) विराट्त्व-  
ज्ञानिनाम् एव मूढत्वम् । पारिशेष्य-प्रमाणेनान्येषां तु विद्वत्तैव । तत्र  
विराट्त्वं नाम विराद्-अंशे-भौतिक-देहत्वं यत्-किञ्चिन्-नर-दारकत्वम् इत्य्  
अर्थः । अतस् तत्र मूढता । ते च भगवद्-याच्ञाम् अश्रद्दधानैर् याज्ञिक-  
विप्रैः सदृशाः ।   
  
केचित् तद्-अवज्ञातारो न द्वेष्टारो न च प्रीयमाणाः । अत्र तेषां भौतिकत्व-  
स्फूर्तौ भक्तानां जुगुप्सां जायत इति बीभत्स-रसश् च भगवता पोष्यते ।  
नर-वरत्वे तु तन्-माधुर्य-प्रभावयोर् अंशेनैव नरेषु तस्य  
श्रेष्ठत्वम् अनुभूतम् इति तद्-अनुभव-सद्-भावात् साधारण-नॄणाम् अपि  
विद्वत्ता । अतएव च सामान्य-भक्ताः । यथैव तेषां प्रीतिर् वर्णिता ।   
  
निरीक्ष्य ताव् उत्तम-पुरुषौ जना  
मञ्च-स्थिता नागर-राष्ट्रका नृप ।  
प्रहर्ष-वेगोत्कलितेक्षणाननाः [भ्प् १०।४३।२०] इत्य् आदिना ।   
  
एतेषां प्रजात्वेऽपि प्रायस् तदानीम् अजात-ममत्वान् न पाल्यान्तः-प्रवेशः ।  
अथैवं तेषाम् अपि विद्वत्तायाम् अन्येषां सुतराम् एव सा । तत्रापि किम् उत  
श्री-गोपानां । तथा हि तत्र नॄणां सामान्य-भक्तानां योगिनां तल्-लीला-  
दिदृक्षा-गताकाशादि-स्थित-चतुःसन-प्रभृति-ज्ञानि-भक्तानां च ममत्व-  
सूचक-पद-विन्यासो न कृतः । तथा-  
तद् बलाबलवद् युद्धं समेताः सर्व-योषितः ।  
ऊचुः परस्परं राजन् सानुकम्पा वरूथशः ॥ [भ्प् १०।४४।६] इत्य् आदौ ।  
  
क्व व्रज-सार-सर्वाङ्गौ [भ्प् १०।४४।८] इत्य् आदि-तद्-  
वाक्योदाहृतानुकम्पामय-परम-प्रीति-विकाराणां नाना-भाव-स्त्रीणां  
मध्ये स्मरत्वेन विदित-कृष्णानां गोप्यस् तपः किम् अचरन् [भ्प् १०।४४।१४]  
इत्य् आदिक-गिरां स्त्री-विशेषाणां कान्त-भावाख्य-प्रीतेर् लोक-प्रसिद्ध-  
स्मरेणापि मिश्रत्वेन श्री-व्रज-देवीवच् छुद्धत्वाभावः । तत्-काल-  
दृष्टत्वेन ममत्वाभावश् चागतश् च । वृष्णि-पितृ-गोपानां तु तत्-तच्-  
छब्दैर् ममता-विशेषः सूचितः ।  
  
तस्माद् एतेष्व् एव परम-माधुर्यानुभवेषूत्तमत्वं मतम् । तत्र च  
गोपानां स्वजनो वृष्णीनां पर-देवतेत्य् अनेन श्री-गोपानां बान्धव-  
भावापादक-माधुर्य-ज्ञानं स्वाभाविकं, वृष्णीनां तु पर-  
देवताभावापादकैश्वर्य-ज्ञानं स्वाभाविकम् इत्य् अङ्गीकृतम् ।  
सम्बन्धाद् वृष्णयः [भ्प् ७।१।३०] इति तु तथा गौणस्यापि बन्धु-भावस्य  
तद्-अनुगतौ स्वतः प्राबल्यापेक्षयोक्तम् ।   
  
किं च, तेषु यथा कंसादयः प्रतिकूल-ज्ञाना वृष्ण्य्-अधमाः ।  
तथैवाविद्वांसः शतधन्व-प्रभृतयः सन्ति । तद्-अपेक्षयैव न यं  
विदन्त्य् अमी भूपा एकारामाश् च सात्वताः [भ्प् १०।८४।२३] इत्य् आदिकं ज्ञेयम् ।   
  
अत उत्तम-वृष्णितया सामान्यतो लब्धम् ऐश्वर्य-ज्ञानम् उत्तमम् एव श्री-  
वसुदेव-देवक्योः सम्मतम् । ततः तत्-संसृष्टत्वेऽपि लीला-विशेषाद् एव  
पित्रोः शिशुर् इत्य् अनेन माधुर्य-ज्ञानं व्यज्यते । अतो गौणत्वाद् एव -  
  
नातिचित्रम् इदं विप्रा   
वसुदेवो बुभुत्सया ।  
कृष्णं मत्वार्भकं यन् नः   
पृच्छति श्रेय आत्मनः ॥ [भ्प् १०।८४।३०] इत्य् आदौ श्री-नारदेन तन्  
नानुमोदितम् ।   
  
राज्ञा तु स्वाभाविकत्वात् श्री-व्रजेश्वरयोस् तद्-अनुमोदितम् । नन्दः किम्  
अकरोद् ब्रह्मन् [भ्प् १०।८।४६] इत्य् आदौ । तयोर् ऐश्वर्य-ज्ञानस्य   
स्वाभाविकत्वं च जन्म-क्षणम् आरभ्य तादृश-स्तुत्य्-आदौ प्रसिद्धम् ।  
अतएवअ पितराव् उपलब्धार्थो विदित्वा [भ्प् १०।४५।१] इत्य् अत्र टीका-कारैर् अपि  
तयोर् ऐश्वर्य-ज्ञानं सिद्धम् एव । पुत्रतया प्रेम तु दुर्लभम् इत्य्  
उक्तम् । तथा श्री-गोपानां स्वजनत्वं सामान्यतो निर्दिष्टम् ।  तच् च वृष्णि-  
कंसादिवन् न व्रजे क्वचिद् अपि (पगे ५८) जने व्यभिचरति-  
  
आबाल-वृद्ध-वनिताः सर्वे ऽङ्ग पशु-वृत्तयः ।  
निर्जग्मुर् गोकुलाद् दीनाः कृष्ण-दर्शन-लालसाः ॥ [भ्प् १०।१६।१५] इत्य् आदि-  
दर्शनात् ।   
  
तद् एवं सति स्वयम् एव गोप-राजे कदाप्य् अव्यभिचारि-वात्सल्ये वैशिष्ट्यम्  
आयातम् इति तस्यापि शिशुर् इति किं वक्तव्यम् इति भावः ।   
  
॥ १०।४३ ॥ श्री-शुकः ॥ ९९ ॥  
  
[१००]  
  
तद् एवं परम-माधुर्यातिशयानुभव-स्वभावत्वेन परम-ज्ञानित्वम्  
एव श्री-गोपालानाम् अङ्गीकृतम् । अतएव दृष्ट-चतुर्भुजाद्य्-अनन्त-तद्-  
आविर्भावेनापि ब्रह्मणा तेषाम् आलम्बनं रूपम् एव निजालम्बनीकृतम्  
नौमीड्य तेऽभ्र-वपुषे [भ्प् १०।१४।१] इत्य् आदिना । तेषाम् अपि यत्-  
स्वभावत्वेनैव चागन्तुकाद् अन्य-ज्ञानात् नासौ प्रीतिर् व्यभिचरति । प्रत्युत  
तद् एव तिरस्करोति । तेनानतराय-प्राये वर्धते च विषयिणां विषय-प्रीतिर्  
इव । यतो विषयिणां विषयेषु स-दोषत्वे श्रुते दृष्टेऽपि राग-प्राप्त-  
गुणवत्त्व-बुद्धिः प्रबला दृश्यते । तथैवोक्तं -  या प्रीतिर् अविवेकानां  
[विप् १।२०।१९] इति । अत्र च श्री-सङ्कर्षणं प्रति श्रीमन्-नन्द-यशोदा-  
वचनम्-  
  
चिरं नः पाहि दाशार्ह सानुजो जगद्-ईश्वरः ।  
इत्य् आरोप्याङ्कम् आलिङ्ग्य नेत्रैः सिषिचतुर् जलैः ॥ [भ्प् १०।६५।३] इत्य्-आदि ।  
  
येन वसुदेव-पुत्रत्वे क्षत्रियत्वे परमेश्वरत्वे च व्यक्ते श्री-  
बलदेवस्यापि तत्-पुत्रोचित-भावो नान्यथा ज्ञातः । यथा तत्-पूर्वम् उक्तम्-  
  
बलभद्रः कुरु-श्रेष्ठ भगवान् रथम् आस्थितः ।  
सुहृद्-दिदृक्षुर् उत्कण्ठः प्रययौ नन्द-गोकुलम् ॥  
परिष्वक्तश् चिरोत्कण्ठैर् गोपैर् गोपीभिर् एव च ।  
रामो ऽभिवाद्य पितराव् आशीर्भिर् अभिनन्दितः ॥ [भ्प् १०।६५।१-२] इति ।  
  
परमैश्वर्यादि-ज्ञान-स्वभावानाम् अपि प्रीति-प्राबल्य-मये तत्-तिरस्कारो  
दृश्यते । यथा श्री-देवहूत्याः-  
  
वनं प्रव्रजिते पत्याव् अपत्य-विरहातुरा ।  
ज्ञात-तत्त्वाप्य् अभून् नष्टे वत्से गौर् इव वत्सला ॥ [भ्प् ३।३३।२१] इति ।  
  
श्री-देवकी-देव्याः-समुद्विजे भवद्-धेतोः कंसाद् अहम् अधीरधीः [भ्प्  
१०।२।२९] इति । श्री-युधिष्ठिरस्य-  
  
अजात-शत्रुः पृतनां गोपीयाय मधु-द्विषः ।   
परेभ्यः शङ्कितः स्नेहात् प्रायुङ्क्ते चतुरङ्गिणीम् ॥ [भ्प् १।१०।३२]  
  
इयं च तस्य प्रशंसाम् अर्थम् एवोक्तम्-  
अथ दूरागतान् शौरिः   
कौरवान् विरहातुरान् ।   
सन्निवर्त्य दृढ-स्निग्धान्   
प्रायाद् स्व-नगरीं प्रियैः ॥ [भ्प् १।१०।३३] इत्य् उक्त-वाक्येऽपि तादृग्-  
अभिप्रायात् ।   
  
तथा श्री-सङ्कर्षणस्य च-  
श्रुत्वैतद् भगवान् रामो विपक्षीय-नृपोद्यमम् ।  
कृष्णं चैकं गतं हर्तुं कन्यां कलह-शङ्कितः ॥  
बलेन महता सार्धं भ्रातृ-स्नेह-परिप्लुतः ।  
त्वरितः कुण्डिनं प्रागाद् गजाश्व-रथ-पत्तिभिः ॥ [भ्प् १०।५३।२०-२१]  
भगवान् सर्वज्ञोऽपीत्य् अर्थः । अतएव कृष्णं महा-बक-ग्रस्तं दृष्ट्वा  
रामादयोऽर्भकाः [भ्प् १०।११।४९] इत्य् आदिकम् अपि ।   
  
तद् एवं माधुर्य-ज्ञानस्यैव बलवत्-सुखमयत्वे स्थिते तस्मिंश् च श्री-  
गोपानाम् एव स्वाभाविकतया लब्धे ब्रह्मत्वेश्वरत्वानुभवम् अतिक्रम्य  
तेषाम् एव भाग्येन श्री-शुकदेवोऽपि युक्तम् एव चमत्कृतिम् अवाप -इत्थं  
सतां ब्रह्म-सुखानुभूत्या [भ्प् १०।१२।११] इत्य् आदौ, नेमं विरिञ्चो न  
भवः [भ्प् १०।९।२०] इत्य् आदौ, नायं सुखाप इत्य् आदिकस्य गोपिका-सुत [भ्प्  
१०।९।२१] अत्र, नायं श्रियोऽङ्ग [भ्प् १०।४७।६०] इत्य् आदौ च । क्वचिच् च तादृश-  
स्वभावेषु तेष्व् ऐश्वर्य-प्रकटनम् अपि विस्मय-द्वारा माधुर्य-ज्ञानम्  
एव पुष्णाति । अस्माकं पुत्रादि (पगे ५९) रूपोऽयं कथम् ईदृश-क्रियावान्  
इति । तथा-  
  
नन्दादयस् तु तं दृष्ट्वा परमानन्द-निर्वृताः ।  
कृष्णं च तत्र च्छन्दोभिः स्तूयमानं सुविस्मिताः ॥ [भ्प् १०।२८।१७] इत्य् आदि ।  
  
तद् एवं शुद्धत्वाच् छ्री-गोकुल-बालिकानाम् एव प्रीतिः प्रशस्ता । यथोक्तं  
एषां घोष-निवासिनाम् उत भवान् [भ्प् १०।१४।३५] इति । यत्रैव पशूनाम् अपि  
परमः स्नेहो दृश्यते । यथा काली-ह्रदावगाहे-  
  
गावो वृषा वत्सतर्यः क्रन्दमानाः सुदुःखिताः ।  
कृष्णे न्यस्तेक्षणा भीता रुदत्य इव तस्थिरे ॥ [भ्प् १०।१६।११] इति ।  
  
तथा तत उत्थाने नरा गावो वृषा वत्सा लेभिरे परमां मुदाम् [भ्प्  
१०।१७।१६] इति । तथा स्थावराणाम् अपि तत्रैव कृष्णं समेत्य लब्धेहा आसन्  
शुष्का नगा अपि [भ्प् १०।१७।६५] इति ।  
  
अतएव श्री-ब्रह्मणापि प्रार्थितम्-  
तद् भूरि-भाग्यम् इह जन्म किम् अप्य् अटव्यां  
यद् गोकुलेऽपि कतमाङ्घ्रि-रजोऽभिषेकम् । [भ्प् १०।१४।३४] इति ।   
  
तद् एवं परम-माधुर्यैक-ज्ञान-निधौ श्रीमति गोकुलेऽपि अनुगता  
बान्धवाश् चेति द्विविधानां तत्-प्रियाणां मध्ये ममता-विशेष-धारित्वाद्  
अन्त्यानां महान् एवोत्कर्षः । यथोक्तं - अहो भाग्यम् अहो भाग्यम् [भ्प्  
१०।१४।३२] इत्य् आदिना । अत्र व्रजौकसां कनिष्ठेष्व् अपि तेन मित्रतया स्वीकार  
इति यद् उच्यते तत् खलु मित्रतायाः प्रशंसाम् एवावहतीति ।  
  
अथ तेष्व् अपि सखीनां तावद् उत्कर्षम् आह-  
  
इत्थं सतां ब्रह्म-सुखानुभूत्या  
दास्यं गतानां पर-दैवतेन ।  
मायाश्रितानां नर-दारकेण  
साकं विजह्रुः कृत-पुण्य-पुञ्जाः ॥ [भ्प् १०।१२।११]  
  
सतां ज्ञानिनां ब्रह्मत्वेन स्फुरंस् तावद् विरल-प्रचारः । दास्यं  
गतानां-  
मुक्तानाम् अपि सिद्धानां नारायण-परायणः ।  
सुदुर्लभः प्रशान्तात्मा कोटिष्व् अपि महामुने ॥ [भ्प् ६।१४।३-५]  
इत्य् अनुसारेण पर-दैवत्वेन स्फुरंस् ततोऽपि विरल-प्रचारः । मायाश्रितानां  
तु ज्ञान-भक्ति-मैत्री-हीनानां चिद्-एक-रूपत्वेन न स्फुरति । न च  
परमेश्वरत्वेन, न च प्रेमास्पदत्वेन । ततस् तदीयासाधारणता-स्फूर्तौ  
योग्यताश्रयाभावात्  । अवजानन्ति मां मूढा मानुषीं तनुम् आश्रितम्  
[गीता ९।११] इति न्यायेन अलभ्य एवेति पाद-त्रयेण तस्योदय-मात्र-  
दौर्लभ्यं विवक्षितम् ।   
  
ततश् चैवम्भूतो योऽसुलभ-स्फूर्तिः श्री-कृष्णस् तेन समं साक्षाद् एव  
प्रेम-भूमिकोत्कर्षम् अधिरूढेन परम-सख्येनापि विजह्रुर् इति श्री-  
शुकदेवस्य चमत्कारः ।   
  
अथवा योऽयम् अहो तदानीं विषूचीनया कृपया मायाश्रितानां साधारण-  
जनानाम् अपि दर्शित-सर्वाकारातिक्रमित्-माहात्म्येन साक्षान् नराकृति-पर-  
ब्रह्मत्वेन स्फुरंस् ततोऽपि तथा तथा लब्धे लाभे बन्धु-भावस् तु तैर्  
न लब्धः । सखायस् तु तथाभूतेन तेन सार्धं बन्धु-भावोत्कर्ष-  
रूपेण सख्येन विजह्रुर् इत्य् अतस् त एव कृत-पुण्य-पुञ्जाः श्री-भगवत्-  
पारितोषिकानेक-सत्-कर्म-कारि-वृन्देषु परम-श्रेष्ठा इत्य् अर्थः । अतएव  
बान्धवान्तरेषु नेदृशं सख्यम् अस्तीति तेभ्योऽपि माहात्म्यम् आयातम् ।  
अतएव किम् एषां सखीनां साक्षात् तेन समं प्रणय-लक्षण-हार्द-  
विशेषेण विहरतां (पगे ६०) भाग्यं वर्णनीयम् । ये साधारणा अपि व्रज-  
वासिनस् तेषाम् अप्य् आस्तां तत् तद् अन्यद् भाग्यम् । तद्-दर्शन-मात्र-  
भाग्यम् अपि परेषां महा-मुनीनां परम-दुर्लभम् एवेत्य् अभिप्रायेण  
यत्-पादांशुर् बहु-जन्म-कृच्छ्रत [भ्प् १०।१२।१२] इत्य् अनन्तर-पद्यम् अपि  
व्याकृत्यैतद् एव सखीनां महा-भाग्य-वर्णनं पोषणीयम् ।  
अतएवाक्रूरेण अथावरूढ [भ्प् १०।३८।१५] इत्य् अत्र नमस्य आभ्यां च सखीन्  
वनौकस इति चोक्तम् ।   
  
तद् एतत् तावद् अस्तु येषु सखिषु वत्सेष्व् अपि ब्रह्मणा हृतेषु अन्यान् सृज्यां  
तत् तुल्यान् दृष्ट्वा स्वयम् एवैतत् तया बभूव । तेष्व् अपि परितोषम् अप्राप्य  
तान् सखीन् एवानिनायेत्य् अप्य् अनुसन्धेयम् ।   
  
॥ १०।१२ ॥ श्री-शुकः ॥ १०० ॥  
  
[१०१]  
  
अथ तेभ्योऽपि श्री-पित्रोर् उक्तं -  
  
ततो भक्तिर् भगवति पुत्री-भूते जनार्दने ।  
दम्पत्योर् नितराम् आसीद् गोप-गोपीषु भारत ॥ [भ्प् १०।८।५१] इत्य् अनेन ।  
  
भक्तिः प्रेम । नितरां स्नेह-राग-पराकाष्ठाध्यारूढत्वात् । गोपाः  
सर्वे । गोप्यस् तत्-प्रेयसी-वर्ग-वनिताः । वक्ष्यमाणानुरोधात् । अथ  
सर्वेभ्योऽपि मुनि-गण-प्रशस्तत्या सर्वतोऽपि प्रेम-प्रणय-मान-राग-  
वैशिष्ट्य-पुष्टया विशेषतोऽनुराग-महाभाव-सम्पत्ति-धारिण्या स्व-  
प्रीत्या वशीकृत-कृष्णानां श्री-व्रज-देवीनां त्व् असमोर्धम् एव तद्-  
वैभवम् । एतत्-क्रमेणैवोद्धवस्याप्य् अनुज्ञापन-क्रमो दृश्यते । यथा -  
-  
  
अथ गोपीर् अनुज्ञाप्य यशोदां नन्दम् एव च ।  
गोपान् आमन्त्र्य दाशार्हो यास्यन्न् आरुरुहे रथम् ॥ [भ्प् १०।४७।६४] स्पष्टम् ।  
  
॥ १०।४७ ॥ श्री-शुकः ॥ १०१ ॥  
  
[१०२]  
  
अतएव सर्वम् अपि श्री-गोकुलम् अतिक्रम्य -  
  
दृष्ट्वैवम्-आदि गोपीनां कृष्णावेशात्म-विक्लवम् ।  
उद्धवः परम-प्रीतस् ता नमस्यन्न् इदं जगौ ॥  
  
एताः परं तनु-भृतो भुवि गोप-वध्वो  
गोविन्द एव निखिलात्मनि रूढ-भावाः ।  
वाञ्छन्ति यद् भव-भियो मुनयो वयं च  
किं ब्रह्म-जन्मभिर् अनन्त-कथा-रसस्य ॥ [भ्प् १०।४७।५७-५८]  
  
परं केवलम् एतास् तनु-भृतः सफल-जन्मानः । अतोऽखिलम् आत्मनि  
परमात्मत्वेन सर्वेषाम् अपि दुर्लभ-स्फूर्ति-मात्रे स्व-सन्निधौ तु  
गोविन्दे साक्षात् श्री-गोकुलेन्द्रतया विराजमाने एवम् ईदृश-भाव-विशेष-  
माधुर्येण रूढ-भावाः उद्भूत-महा-भावा जाताः । यद् एव  
महाभाव-तात्पर्यान्त-गति-समर्थं भाव-विशेष-माधुर्यं यदि  
यदृच्छया वर्णन-द्वारा कर्ण-गोचरं स्यात्, तदा स्व-स्वभावं परित्यज्य  
यद् अयं भावं प्रेम्णः पराकाष्टेयम् इत्य् अनुभाव-महिम-द्वारा  
वितर्क्य भव-भियो मुमुक्षवो मुनयो प्राप्नुमः । एतासाम् इवास्माकं  
तन्-माधुर्य-विशेषास्वाद-योग्यत्वाभावाद् इति भावः । तत्र तद्-अवाञ्छकं  
निन्दति । अनन्तस्यानन्त-लीलस्य श्री-कृष्णस्य कथासु कथा-मात्रेषु किम् उत  
ईदृशीषु कथासु अरसो रसाभावो यस्य तस्य साङ्ख्यैर् विरिञ्च-जन्मभिर् अपि  
किं, न किञ्चिद् अपीत्य् अर्थः ।  
  
[१०३]  
  
ननु ते मुक्ता मुमुक्षवश् च तत्-तद्-भावेन शास्त्र-प्रशस्ता एव । भक्तास्  
त्व् अतितमाम् । तर्हि तद्-विधानां कथम् अन्यत्र वाञ्छा । तत्राह -  
  
क्वेमाः स्त्रियो वन-चरीर् व्यभिचार-दुष्टाः  
कृष्णे क्व चैष परमात्मनि रूठ-भावः ।  
नन्व् ईश्वरो ऽनुभजतो ऽविदुषो ऽपि साक्षाच्  
छ्रेयस् तनोत्य् अगद-राज इवोपयुक्तः ॥ [भ्प् १०।४७।५९]  
  
तत्र तासु श्रीमद्-उद्धवस्योपक्रमोपसंहारादिषु महा-भक्तेर् एव  
स्पष्टत्वात्, तासां श्री-कृष्ण-भजने व्यभिचारित्वस्य सुतरां तद्-दोषस्य च  
रासान्ते -  
  
गोपीनां तत्-पतीनां च   
सर्वेषाम् अपि देहिनाम् । (पगे ६१)  
यो ऽन्तश् चरति सो ऽध्यक्षः   
क्रीडनेनेह देह-भाक् ॥ [भ्प् १०।३३।३५] इत्य् आदिना निराकृतत्वात् ।  
स्वयम् एवाधुनापि परमात्मनीति तस्यैव सूच्यमानत्वात् । दुर्धियां मते  
वा तासां व्यभिचार-शीलत्वस्य तु आर्य-पथं हित्वा [भ्प् १०।४७।६१] इति  
प्राप्यस्यैव परित्यागोपपत्तेः स्वयम् एव निराक्रियमाणत्वाद्  
अन्यथार्थस्याप्रस्ताव्यत्वम् इति वक्ष्यमाण एवार्थः समञ्जसः । यथा -  
इमा वनचर्यः वृन्दावन-विहारिण्यः स्त्रियः कृष्णे तद्-रूपे आश्रये क्व कां  
वा भूमिकाम् अधिकृत्य वर्तन्ते । तया व्यभिचार-दुष्टा एतादृश-  
भावोत्कर्षाभावेन  यो व्यभिचारो गाढ-तद्-आसक्त्य्-अभावस् तेन दुष्टा  
अन्ये भव-भी-प्रभृतयो वयं वा तस्मिन् क्व कां भूमिकाम् अधिकृत्य  
वर्तामहे । ततो महद् एवान्तरम् इति भावः । कथम् ? एष श्री-गोप-  
वधूष्व् एतासु दृश्यमानः परमात्मनि सर्वेषाम् एव भजनीयत्वेन  
स्पृहास्पदे परमेश्वरे रूढ-भावः उद्भूत-महा-भावः  
समुज्जृम्भते । न त्व् अस्मास्व् इति ।   
  
तर्हि ताभिर् अनुभूयमानस्य ताड्श-भाव-जनकस्य श्री-कृष्ण-गुण-  
विशेषस्यानभिज्ञा यूयं कथं तद्-वाञ्छयापि तत् प्राप्स्यथ, तत्राह नन्व्  
इति । अविदुषोऽपि । तत्र ममैव अकस्मात् स्वयम् अत्र प्रस्थापितस्य  
दृष्टान्तत्वम् इति भावः । यथोक्तं स्वयम् एव - विरहेण महाभागा  
महान् मेऽनुग्रहः कृतः [भ्प् १०।४७।२७] इति ।  
  
अथवा- पूर्वम् एवार्थं तद्-रस-विमुखीनां महा-पतिव्रतानाम् अपि  
निन्दया द्रढत्यति क्वेमा इति । इमाः श्री-वृन्दावन-विहारिण्यः श्री-कृष्ण-  
प्रेयस्यः स्त्रियः क्व । अ-कार-प्रश्लेषेण याश् च वन-चर्यस् तद्-वन-  
विहारिणीभ्यस् ताभ्यो भिन्नाः । अथ च स्त्रियो व्रतिअस् त्वाम् [भ्प् ५।१८।१९] इत्य्  
आदि केतुमाल-वर्ष-वर्णन-स्थित-लक्ष्मी-वचन-रीत्या परमात्मनि स्वतः  
सर्व-पतौ श्री-कृष्णे वैमुख्येन व्यभिचार-दुष्टाः स्त्रियः क्व । महद्  
एवान्तरम् इति भावः । यतश् चैतास्व् एष सर्व-पुरुषार्थ-शिरोमणि-रूपो  
रूढ-भावो दृश्यते न तु तास्व् इव तल्-लेशस्याप्य् अभाव इति ।   
  
[१०४]  
  
एवं परम-प्रेमवतीष्व् आसुअ तस्य सौदृदम् अपि परम-काष्ठापन्नं  
भवेत् । यतो भक्त-मात्राणां स्वभावत एव सुहृद् असाव् इत्य् आह नन्व् इति ।  
किं बहुना -  
  
नायं श्रियो ऽङ्ग उ नितान्त-रतेः प्रसादः  
स्वर्-योषितां नलिन-गन्ध-रुचां कुतो ऽन्याः ।  
रासोत्सवे ऽस्य भुज-दण्ड-गृहीत-कण्ठ-  
लब्धाशिषां य उदगाद् व्रज-वल्लभीनाम् ॥ [भ्प् १०।४७।६०]  
  
अङ्गे तदीये श्री-वैकुण्ठ-नाथाख्य-श्री-विग्रह-विशेषे परम-प्रेयसी-  
रूपायाः श्रियो या नितान्त-रतिः प्रगाढः कान्त-भावः तस्या अपि अयं  
एतावान् प्रसादः सौख्य-प्रकाशो नास्ति । यदि श्रियोऽपि नास्ति तदा नलिनस्य  
तत्रत्य-दिव्य-स्वर्ण-कमलस्येव गन्धो रूक् कान्तिश् च यासां तादृशीनाम् अपि  
स्वर्-योषितां वैकुण्ठ-पुराङ्गनानाम् अन्यासां सुतराम् एव नास्ति । ततः  
कुतोऽन्याः । अन्याः पुनर् दूरतोऽपि निरस्ता इत्य् अर्थः । कासाम् इव कियान्  
प्रसादो नास्ति, तत्राह रासेति । अस्य श्री-व्रजेन्द्र-नन्दन-रूपस्य । यद्-  
वाञ्छया श्रीर् ललनाचरत् तपः [भ्प् १०।१६।३६] इत्य् उक्त-दिशा तस्या अपि  
स्पृहणीयस्य इत्य् अर्थः । ततो न केवलं विप्रलम्भ एवासाम् ईदृशो  
भावोत्कर्षः परन्तु सम्भोगेऽपि लक्ष्या अपि स्पृहणीयः । तेन मद्-  
विधानां का वार्ता इति भावः । भुज-दण्ड-गृहीत-कण्ठ-लब्धाशिषां  
परमावेशेन गृहीत-कण्ठतया प्राप्त-परम-मनोरथानां रासोत्सवे  
वः यावान् उदगात् सततं निगूढमन्तः सन्न् अपि प्राकट्यं प्रापेति । अपि यत्  
स्पृहा श्रीः [भ्प् १०।१५।८] इत्य् अत्र (पगे ६२) लक्ष्मी-स्पर्धामय-वाक्ये व्रज-  
सुन्दरीणाम् इति सुन्दरी-पद-विन्यासः सौन्दर्यादिकम् अपि तासां तद्वद्  
अधिकम् इति सूचयति । तच् च युक्तं यस्यास्ति भक्तिर् भगवत्य् अकिञ्चना [भ्प्  
५।१८।१२] इति न्यायेन तद्-उत्कर्षत उत्कर्ष-प्राप्तेः । अत्र सर्व-भाव-  
शिरोमणिना कान्त-भावांशेनैवोभयत्र तारतम्यं दर्शितम् । न तु न च  
सङ्कर्षणो न श्रीः [भ्प् ११।१४।१५] इत्य् आदाव् इव भक्ति-जायात्वांशाभ्याम् ।  
ततो नान्येन साधारण्यं मन्तव्यम् । श्री-कृष्ण-लक्षण-स्वयं-भगवद्-  
विषयतया विशेषान्तरं स्वस्त्य् एवेति ज्ञेयम् ।  
  
[१०५]  
  
तस्माद् आस्तां तावद् आसां भाव-च्छवि-लाभाभिलाषः । मम त्व् इदम् एव  
प्रार्थनीयम् इथ् आह -  
  
आसाम् अहो चरण-रेणु-जुषाम् अहं स्यां  
वृन्दावने किम् अपि गुल्म-लतौषधीनाम् ।  
या दुस्त्यजं स्व-जनम् आर्य-पथं च हित्वा  
भेजुर् मुकुन्द-पदवीं श्रुतिभिर् विमृग्याम् ॥ [भ्प् १०।४७।६१]  
  
अयम् अर्थः - मय्य् आसां श्री-कृष्ण-प्रेम-विशेष-च्छवि-स्पर्शोऽपि न  
सम्भवत्य् एव विजातीय-जन्म-वासनत्वात् । ततश् च साक्षाच् चरण-स्पर्शोऽपि  
नेति किं वक्तव्यम् । यद्य् एवं तद् आसां चरणस्य यो रेणुस् तस्य स्पर्श-  
भाग-धेयानां श्री-गुल्म-लतौषधीनां मध्ये किम् अपि यत् किञ्चिद्  
अनादृत-रूपम् इति स्याम् इति । अहो इत्य् अभिलाष-कृत-हृदयार्तौ ।  
कथम्भूतानाम् इत्य् आह या इति । याः खलु कुल-वधूत्वाद् आपात-विचारेण  
स्वयं दुस्त्यजं स्वजनम् आर्य-पथं च हित्वा रागातिशयेन लोक-वेद-  
मर्यादाम् उल्लङ्घ्येत्य् अर्थः । वस्तुतस् तु श्रुतिभिर् विमृग्यां सर्व-श्रुति-  
समन्वयेन परम-पुरुषार्थ-शिरोमणितया निर्णेयाम् ईदृश-परम-  
प्रेम-लक्षणां मुकुन्दस्य प्रस्तुतत्वात् श्री-व्रजेन्द्र-नन्दन-रूपस्य  
पदवीं तदीय-संयोगानन्द-पद्धतिं भेजुर् इति ।   
  
[१०६]  
  
तद् एवम् आर्य-पथं त्यजाम इति तु तासां भ्रम एवेति भावः । य एव तत्-  
संयोगानन्दः श्री-प्रभृतीनां परम-दुर्लभ एवेति स्वयम् एव व्यनक्ति ।   
  
या वै श्रियार्चितम् अजादिभिर् आप्त-कामैर्  
योगेश्वरैर् अपि यद् आत्मनि रास-गोष्ठ्याम् ।  
कृष्णस्य तद् भगवतश् चरणारविन्दं  
न्यस्तं स्तनेषु विजहुः परिरभ्य तापम् ॥ [भ्प् १०।४७।६२]  
  
या रास-गोष्ठ्यां विराजमानस्य श्री-कृष्णस्य भगवतः परम-  
माधुर्य-सार-भगवत्ताप्रकाशिनस् तद्-अनिर्वचनीय-माधुर्यक-  
प्रकृष्टं पदारविन्दं न्यस्तं, तेन स्वयम् अर्पितं परिरभ्य तापं  
साक्षात् तद्-अप्राप्ति-हेतुकम् आधिं जहुः । तत् तु योगेश्वरैर् भक्ति-योग-  
प्रवीणैः श्री-शुकादिभिर् अपि आत्मनि मनस्य् एवार्चितम् । यद् वाञ्छया श्रीर्  
ललनाचरत् तपः [भ्प् १०।१६।३६] इत्य् उक्त-दिशा श्रियापि यत् प्राप्तुं मनस्य्  
एवार्चितम् । तच् च सदैवानादित एव न तु कदाचिद् अपि साक्षात् प्राप्तम् । तद्-  
अश्रवणाद् इति भावः ।   
  
[१०७]  
  
एवं तासाम् एव साक्षान् नमस्कारे कृत-चित्ततया तथाविधं गायन्न् एवासौ  
पुनर् अपि महा-महिम-स्फूर्तेर् अतिदैन्य-भर-सङ्कुचिततया तत्राप्य्  
आत्मनोऽनधिकारितां मन्यमानस् तत्-पाद-रेणुम् एव नमस्कुर्वन् तत्रापि  
दैन्येन तद्-एक-वर्ग-सम्बन्धात् साधारण-व्रज-स्त्रीणाम् एव नमस्करोति  
-  
  
वन्दे नन्द-व्रज-स्त्रीणां पाद-रेणुम् अभीक्ष्णशः ।  
यासां हरि-कथोद्गीतं पुनाति भुवन-त्रयम् ॥ [भ्प् १०।४७।६३]   
  
उत्तरार्धेन तादृशीनाम् अप्य् आसां साक्षाद् एव पाद-रेणुं वन्दे, तद् एतद्  
अप्य् अहो अस्माकं (पगे ६३) भाग्यम् अस्तीत्य् एतद् अपि महद् अद्भुतम् इति  
भावः । अत्रैतद् उक्तं भवति -  
  
एते हि यादवाः सर्वे मद्-गणा एव भामिनि । [पद्मप् ६।८९।२२]  
सर्वदा मत्-प्रिया देवि मत्-तुल्य-गुण-शालिनः ॥   
  
इति पाद्म-कार्तिक-माहात्म्य-दृष्ट-श्री-भगवद्-वाक्यानुसारेण  
शय्यासनाटनालापे [भ्प् १०।९०।४६] इत्य् आद्य्-अनुसारेण च यादवा एव तावत्  
स्वयं भगवतः श्री-कृष्ण-देवस्य परम-प्रेष्ठाः । अतः  
प्रादुर्भावान्तर-भक्तास् तु स्वतो दूरत एव स्थिता ।   
  
अथ भक्तान्तरेषु यादवेष्व् अपि त्वं तु भागवतेष्व् अहम् [भ्प् ११।१६।२९],  
त्वं मे भृत्यः सुहृत् सखा [भ्प् ११।११।४९], नोद्धवोऽण्व् अपि मन्-न्यूनः  
[भ्प् ३।४।३१], न च सङ्कर्षणो न श्रीर् नैवात्मा च यथा भवान् [भ्प्  
११।१४।१५] इत्य् आदि काम-कृच्-छ्री-कृष्ण-वाक्यानुसारात् भक्त्य्-अंशेन तु  
सर्वतोऽप्य् उद्धव एव श्रेयान्, तस्य तु श्री-व्रज-देवीष्व् एवैवं दैन्य-  
वचनं, न जातु महिषीस्व् अपीति जातान्धस्यापि चाक्ष्षम् एवेदं तासां यशो-  
राका-चन्द्रमः-सौन्दर्यम् इति ॥  
  
॥ १०।४७ ॥ श्री-उद्धवः ॥ १०२-१०७ ॥  
  
[१०८]  
  
तत्र स्वेभ्यः षोडश-सहस्र-सङ्ख्याभ्यः श्री-यदु-देवस्य पत्नीभ्यस्  
तथाष्टभ्यः पट्ट-महीषिभ्यश् च तासां माहात्म्यं वदन्त्यः  
परमकाष्ठापन्नतया श्री-राधिका-देव्या आहुः --  
  
न वयं साध्वि साम्राज्यं स्वाराज्यं भौज्यम् अप्य् उत ।  
वैराज्यं पारमेष्ठ्यं च आनन्त्यं वा हरेः पदम् ॥  
कामयामह एतस्य श्रीमत्-पाद-रजः श्रियः ।  
कुच-कुङ्कुम-गन्धाठ्यं मूर्ध्ना वोठुं गदा-भृतः ॥  
व्रज-स्त्रियो यद् वाञ्छन्ति पुलिन्द्यस् तृण-वीरुधः ।  
गावश् चारयतो गोपाः पाद-स्पर्शं महात्मनः ॥ [भ्प् १०।८३।४१-४३]  
  
हे साध्वि, साम्राज्यादिकं न कामयामहे । तत्र साम्राज्यं सार्वभौमं  
पदम् । स्वाराज्यं ऐन्द्रं पदं भोज्यं तद्-उभय-भोग-भाक्त्वम् ।  
भुनक्तीति भुक् तस्य भाव इति । विविधं राजत इति विराट् तस्य भावो  
वैराज्यम् । अणिमादि-सिद्धि-भाक्त्वम् इत्य् अर्थः । पारमेष्ट्यं ब्रह्म-  
पदम् । आनन्त्यं ये ते शतम् [तैत्तु २।८।२] इत्य् आदि-श्रुति-रीत्या  
मनुष्यानन्दम् आरभ्य शत-शत-गुणितत्वेन प्राजापत्यस्य गणनायाः  
परां काष्ठां दर्शयित्वा पर-ब्रह्मणि तु यतो वाचो निवर्तन्ते [तैत्तु  
२।४।१] इत्य् अनेन यदानन्दस्यानन्त्यं दर्शितं तद् अपीत्य् अर्थः । किं बहुना,  
हरेः श्री-पतेः पदं सामीप्यादिकम् अपि यत् तद् एतद् अपि न कामयामहे ।  
नाधीनं कर्तुम् इच्छाम इत्य् अर्थः ।   
  
तर्हि किम् अधिकं लब्धं कामयध्वे ? न, तत्राहुः - एतस्यास्मत्-पतित्वेन  
सर्व-विज्ञातस्य गदा-भृतः श्रीमत्-पादरज एव तावन् मूर्ध्ना वोड्ध्रुं  
कामयामहे । तत्रापि यत् श्रियः कुच-कुङ्कुम-गन्धेनाढ्यं तद्-  
गन्धेन प्राप्त-सम्पद्-विशेषं तत् पुनर् अधिकं कामयामह इत्य् अर्थः ।   
  
ननु, श्रीपतेर् एव पदं श्री-कुङ्कुम-गन्धाढ्यं [वृ। हेरे अद्द्स्: तत्-  
सामीप्याद् इत्य् आगात् तत् तु भवत्यस् त्यक्तवत्य एव । यदि च श्रीर् अत्र  
रुकुम्ण्य् अभिप्रेयते तर्हि तत् तु भवतीनां प्राप्तम् एव । तस्मात् तत्-तद्-  
विलक्षणाया एव श्रियः कुच-कुङ्कुम-गन्धाढ्यम् । वृ। अद्दितिओन् एन्द्स्।] तत्  
स्याद् इति गम्यते । ततस् तद्-अवबोधनाय पुनर् विशिष्यताम् । तत्राहुः व्रज-  
स्त्रिय इति । पूर्णाः पुलिन्द्य उरुगाय [भ्प् १०।२१।१७] इत्य् आदि स्व-वाक्याद्य्-  
अनुसारेण व्रज-स्त्र्य्-आदयो यद् वाञ्छन्ति ववाञ्छुर् इत्य् अर्थः । वर्तमान-  
प्रयोगेण तत्-तद्-अविच्छेद उत्प्रेक्ष्यते । अत्र पुलिन्द्य्-आदि-निर्देशस् तु स्वेषाम्  
अपि तत्-प्राप्ति-योग्यता-विवक्षया । तृण-वीरुधो (पगे ६४) दूर्वाद्याः । आसां  
तादृग्-अनुभवश् च तत्-कुच-कुङ्कुम-सौरभ-वासितत्वाविच्छिन्न-तत्-  
पादप-भावाद् एवेति भावः । गावो गाः । चारयतश् चारयन्तः । गोपा इत्य् अन्ते  
निर्देशस् तु केषाञ्चित् प्रिय-नर्म-सखादीनां तद्-अनुमोदकारित्वेऽपि  
पुरुषत्वात् तत्रायोग्यता-विवक्षया । अयं भावः - श्रीत्वेन प्रसिद्धायाः  
श्रियस् तत्र कामनैव श्रूयते, न तु सङ्गतिः । यद्-वाञ्छया श्रीर् [भ्प्  
१०।१६।३६] इति नाग-पत्नीनां, या वै श्रियार्चितम् [भ्प् १०।४७।६२] इत्य् उद्धवस्याप्य्  
उक्तेः ।   
  
न च रुक्मिणीत्वेन प्रसिद्धाया श्रियस् तत्र सङ्गतिः । काल-देशयोर्  
अन्यतमत्वात् । न च व्रज-स्त्रीणां श्री-सम्बन्ध-लालसा युक्ता - नायं  
श्रियोऽङ्ग [भ्प् १०।४७।६०] इत्य्-आदिना ततोऽपि परमाधिक्य-श्रवणात् । तस्माद्  
रुक्मिणी द्वारवत्यां तु राधा वृन्दावने वने इति मात्स्यानुसारेण  
रुक्मिण्या सह पठिता । शास्त्र-दृष्ट्या तूपदेशो वाम-देवाद् [व्स्। १।१।३०] इति  
न्याय-रीत्या महेन्द्रेण परमेश्वर इव दुर्गयाप्य् अहङ्ग्रहोपासना-  
शास्त्र-दृष्ट्या स्वाभेदेनोपदिष्टा । श्री-राधा तु सर्वतः पूर्णा तल्-  
लक्ष्मीः ।   
  
तथा देवी कृष्णमयी प्रोक्ता राधिका इत्य् आदि बृहद्-गौतमीयानुसारेण,  
राधया माधवो देवो माधवेनैव राधिका इत्य् आदि ऋक्-परिशिष्टानुसारेण  
च तासु राधात्वेन प्रसिद्धा सर्वतो विलक्षणा या श्रीर् विराजते ताम्  
उद्दिश्यैव तासां तद् इदं वाक्यम् । यथा च - अनयाराधितो नूनं भगवान्  
[भ्प् १०।३०।२८] इत्यादि । अप्य् एणपत्न्य्-उपगत [भ्प् १०।३०।११] इत्य्-आदि-द्वयं च ।  
ततश् च तासां यथा तत्र स्पृहास्पन्दता तथास्माकं चेति ।   
  
तद् एवं तादृश-प्रेम-स्फूर्तिमय-तद्-गन्धाढ्यतायाः सम्प्रत्य् अप्य्  
अस्मासु प्रकाशः स्याद् इति दर्शितम् । न केवलं तादृशं तद्-रज एव  
वाञ्छन्ति अपि तु तादृश-पाद-स्पर्शम् च । अतो वयम् अपि तं कामयामह  
इत्य् अर्थः । यद् वा तद्-रजस एव विशेषणं पाद-स्पर्शम् इति । तद्-अव्यभिचारि-  
फलत्वाद् अभिन्नम् एवेत्य् अर्थः ।   
  
एतस्य तत्र कीदृशस्य ? महान् सर्वत्रत्याद् अपि स्वभावाद् उत्तम आत्मा  
सौन्दर्यादि-प्रकाश-मयः स्वभावो यस्य तादृशस्य तत्रातिशुशुभे ताभिर्  
भगवान् [भ्प् १०।३३।६] इति श्री-शुकोक्तेः ॥  
  
॥ १०।८३ ॥ श्री-महिष्यो द्रौपदीम् ॥ १०८ ॥  
(पगे ६५)  
[१०९]  
  
अथ तत्रैव श्री-राधा-देव्याः, आदि-पुराणे -  
  
त्रैलोक्ये पृथिवी धन्या तत्र वृन्दावनं पुनः ।  
तत्रापि गोपिकाः पार्थ तत्र राधाभिधा मम ॥ इति ।  
  
पाद्मे कार्त्तिक-माहात्म्ये -  
यथा राधा प्रिया विष्णोस् तस्याः कुण्डं प्रियं तथा ।  
सर्व-गोपीषु सैवैका विष्णोर् अत्यन्त-वल्लभा ॥ इति ।  
  
अतएव तस्या एव प्रमाधिक्यं वर्णितम् आग्नेये वासना-भाष्योद्धृतं  
वचनम् -  
  
गोप्यः पप्रच्छुर् उषसि कृष्णानुचरम् उद्धवम् ।  
हरि-लीला-विहारांश् च तत्रैकां राधिकां विना ।  
राधा तद्-भाव-संलीना वासनाया विरामिता ॥ इति ।  
  
नवमावस्था-प्राप्तत्वेन प्रश्नादि-वासनाया विरामिता तस्याम् असमर्थ्येत्य्  
अर्थः । तस्माद् अनेन सर्व-व्रज-देवीष्व् अपि श्रैष्ठ्यादि-चिह्नेन श्री-रास-  
विहारे ताभिर् एव स्वयं कस्याः पदानि [भ्प् १०।३०।२७] इत्य् आदिना वर्णित-  
सौभाग्यातिशया श्री-राधिकैव भवेत् । अतस् तन्-नाम्नैव ताः सूचयामासुः  
-  
  
अनयाराधितो नूनं भगवान् हरिर् ईश्वरः ।  
यन् नो विहाय गोविन्दः प्रीतोऽयम् अनयद् रहः ॥ [भ्प् १०।३०।२८]  
  
अनया राधया भगवान् राधितः साधितो वशीकृत इत्य् अर्थः । नूनम् इति  
वितर्के । यतश् च राधयतीति निरुक्त्या तस्या राधेति सञ्ज्ञापि जातेति भावः ।  
राधितत्वे हेतुः यन् न इति । गोविन्दः श्री-गोकुलेन्द्रः ॥  
  
॥ १०।३० ॥ श्री-व्रज-देव्यः ॥ १०९ ॥  
  
[११०]  
  
तद् एवं तथाभूत-श्री-भगवत्-प्रीति-माधुरीषु श्री-राधायास् तन्-  
माधुरी-सर्वोर्ध्वम् अधिरूढेत्य् एतावत् तत्-परावस्था-स्थापना-  
पर्यन्तेन सन्दर्भेण तत्-प्रीति-जाति-तारतम्यं दर्शितम् ।   
  
एषा च तत्-प्रीतिर् लौकिक-काव्य-विदां रत्य्-आदिवत् कारण-कार्य-सहायैर्  
मिलित्वा रसावस्थाम् आपुन्वती स्वयं स्थायी भाव उच्यते । कारणाद्याश् च  
क्रमेण विभावानुभाव-व्यभिचारिण उच्यन्ते । तत्र तस्या भावत्वं प्रीति-  
रूपत्वाद् एव । स्थायित्वं च -  
  
विरुद्धैर् अविरुद्धैर् वा   
भावैर् विच्छिद्यते न यः ।  
आत्म-भावं नयत्य् अन्यान्   
स स्थायी लवणाकरः ॥ [दशरूपक ४।३४] इति रस-शास्त्रीय-लक्षण-व्याप्तेः ।  
अन्येषां विभावत्वादिकं च तद्-विभावनादि-गुणेन दर्शयिष्यमाणत्वात् ।  
ततः कारणादि-स्फूर्ति-विशेष-व्यक्त-स्फूर्ति-विशेषा तन् मिलिता भगवत्-प्रीतिस्  
तदीय-प्रीतिमय-रस उच्यते । भक्तिमयो रसो भक्ति-रस इति च । यथाहुः -  
 भावा एवाभिसम्पन्नाः प्रयान्ति रस-रूपताम् इति ।  
  
यत् तु प्राकृत-रसिकै रस-सामग्री-विरहाद् भक्तौ रसत्वं नेष्टं, तत्  
खलु प्राकृत-देवादि-विषयम् एव सम्भवेत् । सामग्री हि रसत्वापत्तौ  
त्रिविधा । स्वरूप-योग्यता, परिकर-योग्यता, पुरुष-योग्यता च । तत्र  
लौकिकेऽपि रसे रत्य्-आदेः स्थायिनः स्वरूप-योग्यता । स्थायि-भाव-रूपत्वात्  
सुख-तादात्म्याङ्गीकाराद् एव च । भगवत्-प्रीतौ तु स्थायि-भावत्वं तद्-  
विधाशेष-सुख-तरङ्गार्णव-ब्रह्म-सुखाद् अधिकतमत्वं च  
प्रतिपादितम् एव ।   
  
तथा तत्र कारणादयस् तत्-परिकराश् च लौकिकत्वाद् विभावनादिषु  
स्वतोऽक्षमाः । किन्तु सत्-कवि-निबन्ध-चातुर्याद् एवालौकिकत्वम् आपन्नास्  
तत्र योग्या भवन्ति । तत्र तु ते स्वत एवालौकिकाद्भुत-रूपत्वेन दर्शिता  
दर्शनीयाश् च ।   
  
पुरुष-योग्यता च श्री-प्रह्लादादीनाम् इव तादृश-वासना । तां विना च  
लौकिक-काव्येनापि तन्-निष्पत्तिं न मन्यते । यथोक्तम् - पुण्यवन्तः  
प्रमिण्वन्ति योगिवद् रस-सन्ततिम् ॥ [साहित्य-दर्पण ३।२] इति । न जायते तद्-  
आस्वादो विना (पगे ६६) रत्य्-आदि-वासनाम् ॥ [साहित्य-दर्पण ३।८] इति च ।  
  
लौकिक-रसस्योत्पत्तिः स्वरूपम् आस्वाद-प्रकारश् चैवम् एवोच्यते । यथा -  
  
सत्त्वोद्रेकाद् अखण्ड-स्वर्प्रकाशानन्द-चिन्-मयः ।  
वेद्यान्तर-स्पर्श-शून्यो ब्रह्मास्वाद-सहोदरः ॥  
लोकोत्तर-चमत्कार-प्राणः कैश्चित् प्रमातृभिः ।  
स्वाकारवद् अभिन्नत्वेनायम् आस्वाद्यते रसः ॥ [साहित्य-दर्पण ३।२] इति ।  
  
अत्र तु अप्राकृत-विशुद्ध-सत्त्व-हेतुत्वं सत्त्वं विशुद्धं वसुदेव-  
शब्दितम् इत्य् आदेः । दर्शितं चास्य सत्त्वस्याप्राकृतत्वं भगवत्-सन्दर्भे ।  
तथा ब्रह्मास्वादाद् अप्य् अधिकत्वं या निर्वृतिस् तनु-भृतां [भ्प् ४।९।१०] इत्य्  
आदेः । नात्यन्तिकं विगणयन्त्य् अपि ते प्रसादम् [भ्प् ३।१५।४८] इत्य् आदेश् च ।  
ततश् चमत्कारश् च सुतराम् एव । विस्मापनं स्वस्य च सौभगार्द्धेः  
[भ्प् ३।२।१२] इत्य् आदेः ।   
  
किं चालौकिक-रस-विदां प्राचीनानाम् अपि मतानुसारेण सिध्यत्य् असौ रसः ।  
तत्र सामान्यतः श्री-भगवन्-नाम-कौमुदी-कारैर् दर्शितः । तस्य  
विशेषतस् तु शान्तादिषु पञ्चसु भेदेषु वक्तव्येषु श्री-स्वामि-चरणैर्  
मल्लानाम् अशनिर् [भ्प् १०।४३।१७] इत्य् आदौ ते पञ्चैव दर्शिताः । स्त्रीणां  
शृङ्गारः । समवयसां गोपानां हास्य-शब्द-सूचित-नर्म-मय-सख्य-  
स्थायी सख्य-मयः प्रेयान् । ततस् तन्-मते गोपानां श्रीदामादीनाम् इत्य्  
एवार्थः । पित्रोर् दयापर-पर्याय-वात्सल्य-स्थायी वत्सलः । योगिनां ज्ञान-  
भक्ति-मयः शान्तः । वृष्णीनां भक्तिमय इति । तथा सामान्य-प्रीति-मय-  
रसश् च नॄणां दर्शितः । तत्राद्भुतत्व-निर्देशश् च सर्वस्यैव रसस्य तत्-  
प्राणत्वात् शान्तत्वादि-वैशिष्ट्याभावे तद् एव निर्दिष्टम् इति । यथाह  
धर्म-दत्तः -  
  
रसे सारश् चमत्कारः सर्वत्राप्य् अनुभूयते ।  
तच्-चमत्कार-सारत्वे सर्वत्राप्य् अद्भुतो रसः ।  
तस्माद् अद्भुतम् एवाह कृती नारायणो रसम् ॥ [साहित्य-दर्पण ३।२] इति ।  
  
ये तु मल्लादीनां रौद्रादि-रसास् तत्रैव स्वामिभिर् अङ्गीकृतास् ते खलु  
प्रीतिर्-विरोधित्वान् नात्रादृताः । तद् एतद् अलौकिक-रसविन्-मतम् । तथा  
कैश्चिल्-लौकिक-रसविद्भिर् भोज-राजादिभिः प्रेयान् वत्सलश् च रसः  
सम्मतोऽस्ति । तथा चोक्तम् - स्नेह-स्थायि-भावः प्रेयान् । यथा -  
  
यद् एव रोचते मह्यं तद् एव कुरुते प्रिया ।   
इति वेत्ति न जानाति तत्-प्रियं यत् करोति सा ॥ [सरस्वती-कण्ठाभरणम् ५] इति ।  
  
दम्पत्योर् अनयोः सख्य-विशेष-विवक्षया तद् इदम् उदाहृतम् । एवं -  
स्फुटं चमत्कारितया वत्सलं च रसं विदुः । (पगे ६७)  
स्थायी वत्सलतास्येह पुत्राद्य्-आलम्बनं मतम् ॥ [साहित्य-दर्पण ३।२०१] इत्य्  
आदि ।  
  
तथा सुदेवाद्यैर् भक्ति-मयश् चेति । किं च लौकिकस्य रत्यादेः सुख-  
रूपत्वं यथा-कथञ्चिद् एव वस्तु-विचारे दुःख-पर्यवसायित्वात् । तद् उक्तं  
स्वयं भगवता सुखं दुःख-सुखात्ययः दुःखं काम-सुखापेक्षा  
[भ्प् ११।१९।४१] इति । तदीयः शमोऽपि शमो मन्-निष्ठता बुद्धेः [भ्प्  
११।१९।३६] इति वदता तेनैवानादृतः । जुगुप्सादीनां तु सुख-रूपता लौकिकैर्  
अपि द्वेष्या । तत्-तन्-निन्दा भागवत-रस-श्लाघा च श्री-नारद-वाक्ये -  
  
न यद् वचश् चित्र-पदं हरेर् यशो  
जगत्-पवित्रं प्रगृणीत कर्हिचित् ।  
तद् वायसं तीर्थम् उशन्ति मानसा  
न यत्र हंसा निरमन्त्य् उशिक्-क्षयाः ॥  
  
तद्-वाग्-विसर्गो जनताघ-विप्लवो  
यस्मिन् प्रति-श्लोकम् अबद्धवत्य् अपि ।  
नामान्य् अनन्तस्य यशो ऽङ्कितानि यत्  
शृण्वन्ति गायन्ति गृणन्ति साधवः ॥ [भ्प् १।५।१०-११] इति ।  
  
श्री-रुक्मिणी-वाक्येऽपि -  
त्वक्-श्मश्रु-रोम-नख-केश-पिनद्धम् अन्तर्  
मांसास्थि-रक्त-कृमि-विट्-कफ-पित्त-वातम् ।  
जीवच्-छवं भजति कान्त-मतिर् विमूठा  
या ते पदाब्ज-मकरन्दम् अजिघ्रती स्त्री ॥ [भ्प् १०।६०।४५] इति ।  
  
तस्माल् लौकिकस्यैव विभावादेः रस-जनकत्वं न श्रद्धेयम् । तज्-  
जनकत्वे च सर्वत्र बीभत्स-जनकत्वम् एव सिध्यति । श्री-भागवत-रसस्य  
तु विष्यिणम् आरभ्य मुक्त-पर्यन्ते जने तद्वद् अहो अनिन्द्रिये चैतन्य-  
शून्येऽपि विकार-हेतुत्वात् कथं तत्रासम्भावनापि स्यात् । यथोक्तं - निवृत्त-  
तर्षैर् उपगीयमानात् [भ्प् १०।१।४] इत्य् आदि । अस्पन्दनं गतिमतां पुलकस्  
तरूणां [भ्प् १०।२१।१९] इति । कृष्णं समेत्य लब्धेहा आसन् शुष्का नगा अपि  
[भ्प् १०।१७।१५] इति । तद् एतद् अभिप्रेत्य श्री-भगवत्-प्रीत्य्-एक-व्यञ्जकस्य श्री-  
भागवत-पुराणस्य रसात्मकत्वं शब्देनैव निर्दिशति निगम-कल्प-तरोः  
[भ्प् १।१।३] इत्य् आदि ।  
  
हे भावुकाः परम-मङ्गलायनाः । ये रसिका भगवत्-प्रीति-रसज्ञा इत्य्  
अर्थः । ते यूयं वैकुण्ठात् क्रमेण भुवि पृथिव्याम् एव गलितम् अवतीर्णं  
निगम-कल्प-तरोः सर्व-फलोत्पत्ति-भुवः शाखोपशाखाभिर् वैकुण्ठम्  
अध्यारूढस्य वेद-रूप-तरोर् यत् खलु रस-रूपं श्री-भागवताख्यं  
फलं तत् भुव्य् अपि स्थिताः पिबत आस्वाद्यान्तर्गतं कुरुत । अहो इत्य् अलभ्य-  
लाभ-व्यञ्जना भागवताख्यं यच् छास्त्रं तत् खलु रसवद् अपि  
रसैकमयता-विवक्षया रस-शब्देन निर्दिष्टम् । भागवत-शब्देनैव  
तस्य रसस्यान्यदीयत्वं व्यावृत्तम् । भागवतस्य तदीयत्वेन रसस्यापि  
तदीयत्वाक्षेपात् । शब्द-श्लेषेण च भगवत्-सम्बन्धि-रसम् इति गम्यते ।  
स च रसो भगवत्-प्रीति-मय एव । यस्यां वै श्रूयमाणायाम् [भ्प् १।७।७] इत्य्-  
आदि-फल-श्रुतेः । यन्-मयत्वेनैव श्री-भगवति रस-शब्दः श्रुतौ  
प्रयुज्यते रसो वै सः [तैत्तु २।७।१] इति । स एव च प्रशस्यते रसं ह्य् एवायं  
लब्ध्वानन्दी भवति इति । तत्र रसिका इत्य् अनेन प्राचीनार्वाचीन-  
संस्काराणाम् एव तद्-विज्ञत्वं दर्शितम् ।   
  
गलितम् इत्य् अनेन तस्य सुपाकिम्त्वेनाधिक-स्वादुमत्त्वम् उक्त्वा शास्त्र-पक्षे  
सुनिष्पन्नार्थत्वेनाधिक-स्वादुत्वं दर्शितम् । रसम् इत्य् अनेन फल-पक्षे  
त्वग्-अष्ट्य्-आदि-राहित्यं व्यज्यात्र च पक्षे हेयांश-राहित्यं दर्शितम् । तथा  
भागवतम् इत्य् अनेन सत्स्व् अपि फलान्तरेषु निगमस्य परम-  
फलत्वेनोक्त्वा तस्य परम-पुरुषार्थत्वं दर्शितम् ।   
  
एवं तस्य रसात्मकस्य फलस्य स्वरूपतोऽपि वैशिष्ट्ये सति परमोत्कर्ष-  
बोधनार्थं वैशिष्ट्यान्तरम् आह शुकेति । अत्र फल-पक्षे कल्प-तरु-  
वासित्वाद् अलौकिकत्वेन शुकोऽप्य् अमृत-मुखोऽभिप्रेयते । (पगे ६८)  ततस् तन्-  
मुखं प्राप्य यथा तत् फलं विशेषतः स्वादु भवति तथा परम-  
भागवत-मुख-सम्बन्धं भगवद्-वर्णनम् अपि । ततस् तादृश-परम-  
भागवत-वृन्द-महेन्द्र-श्री-शुकदेव-मुख-सम्बन्धं किम् उतेति  
भावः । अतएव परम-स्वाद-परम-काष्ठा-प्राप्तत्वात् स्वतोऽन्यतश् च  
तृप्तिर् अपि न भविष्यतीत्य् आलयं मोक्षानन्दम् अप्य् अभिव्याप्य पिबतेत्य्  
उक्तम् । तथा च वक्ष्यते - परिनिष्ठितोऽपि [भ्प् २।१।९] इत्य् आदि ।  
अनेनास्वाद्यान्तरवन् नेदं कालान्तरेऽप्य् आस्वादक-बाहुल्येऽपि व्ययिष्यतीत्य्  
अपि दर्शितम् ।   
  
यद् वा, तत्र तस्य रसस्य भगवत्-प्रीतिमयत्वेऽपि द्वैविध्यम् । तत्-प्रीत्य्-  
उपयुक्तत्वं तत्-प्रीति-परिणामत्वं चेति । यथोक्तं द्वादशे --  
  
कथा इमास् ते कथिता महीयसां  
विताय लोकेषु यशः परेयुषाम् ।  
विज्ञान-वैराग्य-विवक्षया विभो  
वचो-विभूतीर् न तु पारमार्थ्यम् ॥   
  
यत् तूत्तमः-श्लोक-गुणानुवादः  
सङ्गीयते ऽभीक्ष्णम् अमङ्गल-घ्नः ।  
तम् एव नित्यं शृणुयाद् अभीक्ष्णं  
कृष्णे ऽमलां भक्तिम् अभीप्समानः ॥ [भ्प् १२।३।१४-१५] इति ।  
  
ततः सामान्यतो रसत्वम् उक्त्वा विशेषतोऽप्य् आह अमृतेति । अमृतं तल्-लीला-  
रसः । हरि-लीला-कथा-व्रातामृतानन्दित-सत्-सुरम् [भ्प् १२।१३।११] इति द्वादशे  
श्री-भागवत-विशेषणात् । लीला-कथा-रस-निषेवणम् [भ्प् १२।४।४०] इति तस्यैव  
रसत्व-निर्देशाच् च । सत्-सुरम् इति सन्तोऽत्रात्मारामाः । इत्थं सताम् [भ्प्  
१०।१२।११] इत्य् आदिवत् । त एव सुराः । अमृत-मात्र-स्वादित्वात् । अत्र त्व् अमृत-  
द्रव-पदेन लीला-रसस्य सार एवोच्यते । तस्माद् एवं व्याख्येयम् । यद्यपि  
प्रीति-मय-रस एव श्रेयान् तथाप्य् अस्त्य् अत्र विवेकः । रसानुभविनो ह्य् अत्र  
द्विविधाः । पिबतेत्य् उपदेश्याः । स्वतस् तद्-अनुभविनो लीला-परिकराश् च ।  
तत्र लीला-रसानुभविनो ह्य् अत्र परिकरा एव तस्य सारम् अनुभवन्ति  
अन्तरङ्गत्वात् । परे तु यत् किञ्चिद् एव बहिरङ्गत्वात् । यद्यप्य् एवं तथापि  
तद्-अनुभव-मयं रस-सारं स्वानुभव-मयेन रसेनैकतया विभाव्य  
पिबत । यतस् तादृशतया तादृश-शुक-मुखाद् गलितं प्रवाह-रूपेण  
वहन्तम् इत्य् अर्थः ।   
  
तद् एवं भगवत्-प्रीतेः परम-रसत्वापत्तिः शब्दोपात्तैव । अन्यत्र च  
सर्व-वेदान्त-सारं हि [भ्प् १२।१३।१५] इत्य् आदौ तद्-रसामृत-तृप्तस्य इत्य् आदि ।  
एवम् एवाभिप्रेत्य भावुका इत्य् अत्र रस-विशेष-भावना-चतुरा इति टीका ।  
तथा स्मरन् मुकुन्दाङ्घ्र्य्-उपगूहनं पुनर् विहातुम् इच्छेन् न रस-  
ग्रहो जनः [भ्प् १।५।१९] इत्य् आदि ।  
  
॥ १।१ ॥ श्री-वेद-व्यासः ॥ ११० ॥  
  
[१११]  
  
एवं विभावादि-संयोगेन भगवत्-प्रीति-मयो रसो व्यक्तीभवति । तत्र  
लौकिक-नाट्य-रस-विदाम् अपि पक्ष-चतुष्कम् । रसस्य मुख्यया  
वृत्त्यानुकार्ये प्राचीने नायक एव वृत्तिः । नटे तूपचाराद् इत्य् एकः पक्षः ।  
पूर्वत्र लौकिकत्वात् पारिमित्याद् भयादि-सान्तरायत्वाच् चानुकर्तरि नट एव  
द्वितीयः । तस्य शिक्षा-मात्रेण शून्य-चित्ततयैव तद्-अनुकर्तृत्वात्  
सामाजिकेष्व् एवेति तृतीयः । यदि च द्वितीये सचेतस् त्वं तदोभयत्रापि कथं  
न स्याद् इति चतुर्थ इति । श्री-भागवतानां तु सर्वत्रैव तत्-प्रीतिमय-रस-  
स्वीकारः । लौकिकत्वादि-हेतोर् अभावात् । तत्रापि विशेषतोऽनुकार्येषु तत्-  
परिकरेषु येषां नित्यम् एव हृदयम् अध्यारूढः पूर्णो रसोऽनुकर्त्रादिषु  
सञ्चरति । तत्र भगवत्-प्रीतेर् अलौकिकत्वम् अपरिमितत्वं च स्वत एव  
सिद्धम् । न तु लौकिक-रत्य्-आदिवत् काव्य-क् प्तम् । तच् च स्वरूप-निरूपणे  
स्थापितम् । भयाद्य्-अनवच्छेद्यत्वं श्री-प्रह्लादादौ श्री-व्रज-देवी-आदौ  
च व्यक्तम् । जन्मान्तराव्यवच्छेद्यत्वं श्री-वृत्र-गजेन्द्रादौ दृष्टम् ।  
श्री-भरतादौ वा । किं बहुना, (पगे ६९) ब्रह्मानन्दाद्य्-  
अनवच्छेद्यत्वम् अपि श्री-शुकादौ प्रसिद्धम् । एवं तत्-कारणादेश्  
चालौकिकत्वं ज्ञेयम् । तत्रालम्बन-कारणस्य श्री-  
भगवतोऽसमोर्ध्वातिशयि-भगवत्त्वाद् एव सिद्धम् । तत्-परिकरस्य च तत्-  
तुल्यत्वाद् एव । तच् च श्रुति-पुराणादि-दुन्दुभि-घोषितम् ।   
  
अथोद्दीपन-कारणानां तदीयानां च तदीयत्वाद् एव । तच् च यथा दर्शितम्  
- तस्यारविन्द-नयनस्य [भ्प् ३।१५।४३] इत्य् आदौ चकार तेषां सङ्क्षोभम्  
अक्षर-जुषाम् अथ चित्त-तन्वोः  इति, गोप्यस् तपः किम् अचरन् [भ्प् १०।४४।१४] इत्य्  
आदि, का स्त्र्य् अङ्ग [भ्प् १०।२९।४०] इत्य् आदौ यद् गो-द्विज-द्रुम-मृगान् पुलकान्य्  
अबिभ्रत् इति, विविध-गोप-चरणेषु विदग्ध [भ्प् १०।३५।१४] इत्य् आदि ।  
वेणुवाद्य-वर्णने -  
  
सवनशस् तद्-उपधार्य सुरेशाः  
शक्र-शर्व-परमेष्ठि-पुरोगाः ।  
कवय आनत-कन्धर-चित्ताः   
कश्मलं ययुर् अनिश्चित-तत्त्वाः ॥ [भ्प् १०।३५।१५] इति ।  
  
आगन्तुका अपि तच्-छक्त्य्-उपबृंहितत्वेन सादृश्यात् तत्-स्फूर्तिमयत्वेन  
चालौकिकीं दशाम् आप्नुवन्ति । यथोक्तं -   
  
प्रावृट्-श्रियं च तां वीक्ष्य सर्व-काल-सुखावहाम्  
भगवान् पूजयां चक्रे आत्म-शक्त्य्-उपबृंहिताम् ॥ [भ्प् १०।२०।३१]  
  
यथा मेघादयश् च, तथा कार्य-रूपाः पुलकादयोऽप्य् अलौकिकाः । ये खलु  
अस्पन्दनं गति-मतां पुलकस् तरूणाम् [भ्प् १०।२१।१९] इत्य् आदौ तर्व्-आदिष्व्  
अप्य् उद्भवन्तो मनुष्येषु स्वस्यात्यद्भुतोदयम् एव ज्ञापयन्ति ।   
  
एवं निर्वेदाद्याः सहायाश् चालौकिका मन्तव्याः । यत्र लोक-विलक्षण-  
वैचित्त्य-विप्रलम्भादि-हेतव उन्मादादय उदाहरिष्यन्ते । क्वचित् तु  
सर्वेषाम् अपि स्वत एवालौकिकत्वम् । श्री-ब्रह्म-संहितायाम् -  
  
श्रियः कान्ताः कान्तः परम-पुरुषः कल्प-तरवो  
द्रुमा भूमिश् चिन्तामणि-गण-मयि तोयम् अमृतम्  
कथा गानं नाट्यं गमनम् अपि वंशी प्रिय-सखि  
चिद्-आनन्दं ज्योतिः परम् अपि तद् आस्वाद्यम् अपि च  
  
स यत्र क्षीराब्धिः स्रवति सुरभीभ्यश् च सु-महान्  
निमेषार्धाख्यो वा व्रजति न हि यत्रापि समयः  
भजे श्वेतद्वीपं तम् अहम् इह गोलोकम् इति यं  
विदन्तस् ते सन्तः क्षिति-विरल-चाराः कतिपये ॥ [ब्रह्मस् ५।६७-६८] इति ।  
  
गानं नाट्यम् इति तद्वद् रसाधायकम् इत्य् अर्थः ।   
  
तद् एवम् अलौकिकत्वादिनानुकार्येऽपि रसे रसत्वापादान-शक्तौ सत्यां प्रीति-  
कारणादयस् ते तदापि विभावाद्याख्यां भजन्ते । तथैव हि तेषां तत्-तद्-  
आख्या । यथोक्तं -  
  
विभावनं रत्यादेर् विशेषेणास्वादाङ्कुर-योग्यतानयनम् । अनुभावनम्  
एवम्भूतस्य रत्यादेः समनन्तरम् एव रसादि-रूपतया भावनम् ।  
सञ्चारणे तथाभूतस्य तस्यैव सम्यक् चारणम् [साहित्य-दर्पणम् ३।१३] इति ।  
  
किं च स्वाभाविकालौकिकत्वे सति यथा लौकिक-रस-विदां लौकिकेभ्योऽपि  
काव्य-संश्रयाद् अलौकिक-शक्तिं दधानेभ्यो विभावाद्य्-आख्याप्राप्त-  
कारणादिभ्यः शोकादाव् अपि सुखम् एव जायते इति रसत्वापत्तिस्  
तथैवास्माभिर् वियोगादाव् अपि मन्तव्यम् । तत्र बहिस् तदीय-वियोग-मय-  
दुःखेऽपि परमानन्द-घनस्य भगवतस् तद्-भावस्य च हृदि स्फूर्तिर्  
विद्यत एव । परमानन्द-घनत्वं च तयोस् त्यक्तुम् अशक्यत्वात् । ततः  
क्षुधातुराणाम् अत्युष्ण-मधुर-दुग्धवन् न तत्र रसत्व-व्याघातः ।  
तदा तद्-भावस्य परमानन्द-रूपस्यापि वियोग-दुःख-निमित्तत्वं  
चन्द्रादीनां तापनत्वम् एव ज्ञेयम् ।   
  
तथा तस्य दुःखस्य च भावाननन्द-जन्यत्वाद् आयत्यां संयोग-सुख-  
(पगे ७०)  
पोषकत्वाच् च सुखान्तःपात एव । तथा तदीयस्य करुणस्यापि रसस्य  
सर्वज्ञ-वचनादि-रचित-प्राप्त्य्-आशामयत्वात् संयोगावशेषत्वात् तत्र तथैव  
गतिः सिद्धा ।   
  
तद् एवम् अनुकार्ये रसोदयः सिद्धः । स एव च मुख्यः ।  
श्रवणजानुरागाद् दर्शनजानुरागस्य श्रेष्ठत्वात् -  
  
श्रुत-मात्रो ऽपि यः स्त्रीणां प्रसह्याकर्षते मनः ।  
उरु-गायोरु-गीतो वा पश्यन्तीनां च किं पुनः ॥ [भ्प् १०।९०।२६] इति न्यायेन ।  
  
अतस् तव विक्रीडितं ब्रह्मन् [भ्प् ११।६।४४] इत्य् आदिकोद्भव-वचन-मयं  
पद्य-द्वयं चाहार्यम् ।   
  
अथ अनुकर्ताप्य् अत्र भक्त एव सम्मतः । अन्येषां सम्यक् तद्-  
अनुकरणासामार्थ्यात् । ततस् तत्रापि तद्-रसोदयः स्याद् एव ।  किन्तु भक्तेर्  
भक्ति-विषयको भगवद्-रसः प्रायो नोदयते भक्ति-विरोधाद् एव । ततो  
नानुक्रियते च । तद्-अनुभवश् च भगवत्-सम्बन्धित्वेनैव भवति  
नात्मीयत्वेन । स च भक्ति-रसोद्दीपकत्वेनैव चरितार्थताम् आपद्यते ।  
ततः क्वचिच् छ्रुद्ध-भक्तानाम् अपि यदि तद्-अनुभावानुकरणं स्यात् तदा  
तदीयत्वेनैव तैस् तद् भाव्यते न तु स्वीयत्वेनेति समाधेयम् । यत्र तु  
भक्त-विरोधः । यथा गदादि-तुल्य-भावानां वसुदेवादौ तत्रोदयतेऽपि ।   
  
अथ सामाजिका अपि भक्ता एवेष्टा इति । तत्रापि सिद्धिः । इति दृश्य-काव्येषु रस-  
भावना-विधिः । श्रव्य-काव्येष्व् अपि वर्णनीय-वर्ण-श्रोतृ-भेदेन  
यथायथं बोधव्यः । किं चात्र प्रायस् तत्-तद्-अपेक्षा रत्य्-अङ्कुरवताम्  
एव । प्रेमादिमतां तु यथा-कथञ्चित् स्मरणम् अपि तत्र हेतुः येषां  
षड्जादिमय-स्वर-मात्रम् अपि तत्र हेतुर् भवति । यथोक्तं श्री-नारदम्  
उद्दिश्य षष्ठे -  
  
स्वर-ब्रह्मणि निर्भात- हृषीकेश-पदाम्बुजे ।  
अखण्डं चित्तम् आवेश्य लोकान् अनुचरन् मुनिः ॥ [भ्प् ६।५।२२] इति ।  
  
ततः प्रेमादि-भाव एव तेषु सर्वां सामग्रीम् उद्भावयति । यथोक्तं श्री-  
प्रह्लादम् उद्दिश्य - क्वचिद् रुदति वैकुण्ठ-चिन्ता-शवल-चेतनः [भ्प्  
७।४।३६] इत्य् आदिना -  
  
क्वचिद् उत्पुलकस् तूष्णीम् आस्ते संस्पर्श-निर्वृतः ।  
अस्पन्द-प्रणयानन्द- सलिलामीलितेक्षणः ॥ [भ्प् ७।४।४१] इत्य् अन्तेन ।   
  
लौकिक-रसज्ञैर् अपि हीनाङ्गत्वेऽपि तत्-तद्-अङ्ग-समाक्षेपाद् रस-निष्पत्तिर्  
अभिमता ।   
  
किं च, भगवत्-प्रीति-रसिकाः द्विविधाः - तदीय-लीलान्तः-पातिनस् तद्-अन्तः-  
पातिताभिमानिनश् च । तत्र पूर्वेषां प्राक्तन-युक्त्या स्वत एव सिद्धो  
रसः । उत्तरेषां तु द्विविधा गतिः । तत्-तल्-लीलान्तः-पाति-सहित-भगवच्-  
चरित-श्रवणादिनैका । भगवन्-माधुर्यादि-श्रवणादिना चान्या । तत्र  
पूर्वत्र यदि समान-वासनस् तल्-लीलान्तः-पाती भवेत् तदा स्वयं सदृशो  
भाव एव तस्य तल्-लीलान्तः-पाति-विशेषस्य विभावादिकं तादृशत्वाभिमानिनि  
साधारणी करोति । यथा -  
  
परस्य न परस्येति ममेति न ममेति च । (पगे ७१)   
तद्-आस्वादे विभावादेः परिच्छेदो न विद्यते ॥ [साह्द् ३।१२] इति ।  
  
यदि तु विलक्ष्ण-वासनस् तदा विभावानां सञ्चारिणाम् अनुभावानां च  
प्रायश एव साधारण्यं भवति । तेन तद्-भाव-विशेषस्योद्दीपन-मात्रं  
स्यात्, न तु रसोद्बोधः । यदि तु विरुद्ध-वासनः स्यात्, यथा वत्सलेन  
प्रेयसी, तदापि तस्य प्रीति-सामान्यस्यैव वात्सल्यादि-दर्शनेनोद्दीपनं  
भवति । न भाव-विशेषस्य । न च रसोद्बोधो जायते ।   
  
अथोत्तरत्र श्री-भगवन्-माधुर्यादि-श्रवणादौ तल्-लीलान्तः-पातिवत्  
स्वतन्त्र एव रसोद्बोध इति । तद् एवं भगवत्-प्रीते रसत्वापत्तौ  
सिद्धायाम् एवं विभाव्यते । विभावादिभिः संवलिता तत्-प्रीतिस् तत्-प्रीतिमयो  
रस इति । तद् उक्तं -  
  
यथा खण्ड-मरिचादीनां सम्मेलनाद् अपूर्व एव कश्चिद् आस्वादः  
प्रपानक-रसे जायते, विभावादि-सम्मेलनाद् इहापि तथा [साह्द् ३।१५] इति ।  
  
स चायं रसो भगवन्-माधुर्यानुकूल्यानुभव-लक्षणास्वादेनोद्दीपन-  
विभाव-रूपेण स्वांशेनास्वाद-रूपः । भगवद्-आदि-लक्षणालम्बन-  
विभावादि-रूपेणास्वाद्य-रूपश् च । अत उभयथा व्यपदेशः ।   
तत्र विभावा द्विविधाः । आलम्बनम् उद्दीपनश् च । यथोक्तम् अग्नि-पुराणे  
-  
  
विभाव्यते हि रत्यादिर् यत्र येन विभाव्यते ।  
विभावो नाम स द्वेधालम्बनोद्दीपनात्मकः ॥ [अप् ३३९-३५-३६]  
  
आलम्बनो द्विविधः । प्रीति-विषयत्वेन स्वयं भगवान् श्री-कृष्णः । तत्-  
प्रीत्य्-आधारत्वेन तत्-प्रिय-वर्गश् च । उभयत्रैव यत्रेति सप्तम्य्-अर्थत्व-  
व्याप्तेः ।   
  
तत्र श्री-कृष्णो यथा पूर्वम् उदाहृतः यस्याननं मकर-कुण्डलं [भ्प्  
९।२४।६५] इत्य् आदिना । गोप्यस् तपः किम् अचरन् यद् अमुष्य रूपम् [भ्प् १०।४४।२४]  
इत्य् आदिना च । तस्य तत्-तन्-माधुर्यानभिव्यक्ताव् अपि स्वभावत एव  
प्रियतमत्वं स्वयं दर्शयति -  
  
प्राण-बुद्धि-मनः-स्वात्म-दार-पत्य-धनादयः ।  
यत्-सम्पर्कात् प्रिया आसंस् ततः को न्व् अपरः प्रियः ॥ [भ्प् १०।२३।२७]  
  
स्वः शुद्धो जीवः । आत्मा देहः । यस्य मम सम्पर्कात्  
परम्परासम्बन्धात् । अहं तावत् परमानन्द-घन-रूप इति स्वतः  
प्रियः । स्वस्य ममांशत्वाद् अन्तर्यामी पुरुषोऽपि प्रियः । तस्य च जीव-  
रूपोऽंश इति मत्-सम्बन्ध-परम्परया प्रियः । तद्-अध्यास-सम्बन्ध-  
परम्परया च प्राणादयः प्रिया इत्य् अर्थः । एवं व्यक्तीकृत-रूपान्तरेऽपि  
श्री-रामेणानुभूतम् --  
  
किम् एतद् अद्भुतम् इव वासुदेवे ऽखिलात्मनि ।  
व्रजस्य सात्मनस् तोकेष्व् अपूर्वं प्रेम वर्धते ॥ [भ्प् १०।१३।३६] इति ।  
ततः -  
श्यामं हिरण्य-परिधिं वन-माल्य-बर्ह-   
धातु-प्रवाल-नट-वेषम् अनुव्रतांसे ।  
विन्यस्त-हस्तम् इतरेण धुनानम् अब्जं   
कर्णोत्पलालक-कपोल-मुखाब्ज-हासम् ॥ [भ्प् १०।२३।२२]   
  
इत्य् एतल्-लक्षणेषु ममाविर्भावेषु युष्माकं प्रीत्य्-उत्कर्षोदयो नापूर्व  
इति भावः ।  
  
॥ १०।२३ ॥ श्री-भगवान् यज्ञपत्नीः ॥ १११ ॥  
  
[११२-११४]  
  
तथा तत्-प्रिय-वर्गश् च पूर्वं दर्शितः । तुलयाम लवेनापि [भ्प् १।१८।१३] इत्य्  
आदिना । अस्य भगवद्-विषय-प्रीत्य्-आलम्बनत्वम् अपि युक्तम् । स्मरणादि-  
पथं गते ह्य् अस्मिंस् तद्-आधारा सा प्रीतिर् अनुभूयते । आलम्बन-शब्दश् च  
विषयाधारयोर् वर्तन इति । अतएवोक्तं -  
  
तत् कथ्यतां महा-भाग यदि कृष्ण-कथाश्रयम् ।  
अथवास्य पदाम्भोज- मकरन्द-लिहां सताम् ॥ [भ्प् १।१६।६] इति ।  
  
तद् एवम् अपि यम् आश्रित्य श्री-भगवति स प्रीति-विशेषः प्रवर्तते स  
एवालम्बनो ज्ञेयः । अन्ये तूद्दीपनाः । अथैवं स-वासन-भिन्न-वासनक-  
द्विध- (पगे ७२) तत्-प्रिय-वर्ग-विषया च या प्रीतिः सापि तत्-प्रीत्य्-  
आधारत्वेनैव न तु स्व-सम्बन्धादिना । अतएव तत्-प्रिय-वर्गेऽपि स्व-  
सम्बन्ध-हेतुकां प्रीतिं निषिध्य श्री-भगवत्य् एव ताम् अभ्यर्थ्य पुनस्  
तत्-प्रिय-वर्गे तद्-आधारत्वेनैव प्रीतिम् अङ्गीकरोति #   
  
अथ तत्र निषेधः -  
अथ विश्वेश विश्वात्मन् विश्व-मूर्ते स्वकेषु मे ।  
स्नेह-पाशम् इमं छिन्धि दृढं पाण्डुषु वृष्णिषु ॥ [भ्प् १।८।४१]  
  
अथ अभ्यर्थना --  
त्वयि मे ऽनन्य-विषया मतिर् मधु-पते ऽसकृत् ।  
रतिम् उद्वहताद् अद्धा गङ्गेवौघम् उदन्वति ॥ [भ्प् १।८।४२]  
  
अथ अङ्गीकारः --  
श्री-कृष्ण कृष्ण-सख वृष्ण्य्-ऋषभावनि-ध्रुग्-  
राजन्य-वंश-दहनानपवर्ग-वीर्य ।  
गोविन्द गो-द्विज-सुरार्ति-हरावतार  
योगेश्वराखिल-गुरो भगवन् नमस् ते ॥ [भ्प् १।८।४३]  
  
॥ १।८ ॥ श्री-कुन्ती श्री-भगवन्तम् ॥ ११२-११४ ॥  
  
[११५]   
  
एवं वृक्नः इत्य् आदि-द्वयं श्रीमद्-उद्धव-वाक्यम् अपि सङ्गमनीयम् ।  
यथा --  
  
वृक्णश् च मे सु-दृठः स्नेह-पाशो  
दाशार्ह-वृष्ण्य्-अन्धक-सात्वतेषु ।  
प्रसारितः सृष्टि-विवृद्धये त्वया  
स्व-मायया ह्य् आत्म-सुबोध-हेतिना ॥   
  
नमो ऽस्तु ते महा-योगिन् प्रपन्नम् अनुशाधि माम् ।  
यथा त्वच्-चरणाम्भोजे रतिः स्याद् अनपायिनी ॥ [भ्प् ११।२९।३९-४०]  
  
सृष्टि-विवृद्धये त्वया स्वाधीनया मायया यो देहादि-सम्बन्धजः स्नेह-  
पाशः प्रसारितः स वृक्णश् छिन्नः । केन ? आत्म-सुबोध-हेतिना, त्वदीय-  
प्रीत्य्-उत्पादक-शोभन-ज्ञान-लक्षण-शस्त्रेण । अधुना त्वत्-  
सम्बन्धेनैव स भातीत्य् अर्थः । अतएवोत्तर-पद्यम् अपि तथैव । इयं  
चोक्तिः श्रीमद्-उद्धवस्य सिद्धत्वान् न सम्बहवतीति स्व-व्याजेनान्यान्  
उद्दिश्यैवेति ज्ञेयम् ।   
  
अथ श्री-कुन्ती-वाक्यस्यान्यावतारिका, यथा गमने पाण्डवानाम् अकुशलं  
अगमने वृष्णीनाम् इत्य् उभयतो व्याकुल-चित्ता सती [वृ हेरे अद्द्स्: तेषु स्नेह-  
निवृत्तिः प्रार्थयते अथेति । एवम् अप्य् उभयेषां तादृश-तद्-एकालम्बनता-  
दर्शनेन तेष्व् अधिक-भगवत्-प्रीत्य्-आधारत्वं स्वस्याधिक-स्नेह-हेतुर्  
इति । एन्द् वृ अद्दितिओन्] तेषु स्नेह-च्छेद-व्याजेनोभयेषाम् अपि त्वद्-अविच्छेद  
एव क्रियताम् इति च व्यज्यते । ततश् चोत्तरत्र श्री-सुत-वाक्ये तां बाढम् इत्य्  
उपामन्त्र्ये [भ्प् १।८।४५] इत्य् अत्र भगवद्-अभ्युपगमोऽपि सर्वत्रैव  
सङ्गच्छते । तथाप्य् अस्य वृक्णश् चेत्य् आदि-वाक्यस्य सङ्गमनार्थं तत्-  
तथावअतारितम् ।   
  
॥ ११।२९ ॥ श्रीमद्-उद्धवः ॥ ११५ ॥  
  
[११६]  
  
एवं श्री-देवक्याः षड्-गर्भानयने तान् प्रति यः स्नेहो दृश्यते स खलु  
स्वपीत-शेष-स्तन्य-प्रसादेन तद्-उद्धरणार्थं श्री-भगवतैव  
प्रपञ्चितः । यथोक्तम्-  
  
अपाययत् स्तनं प्रीता सुत-स्पर्श-परिस्नुतम् ।  
मोहिता मायया विष्णोर् यया सृष्टिः प्रवर्तते ॥  
पीत्वामृतं पयस् तस्याः पीत-शेषं गदा-भृतः ॥ [भ्प् १।८५।५४-५५] इत्य् आदि ।  
  
ययुर् विहायसा धाम [भ्प् १०।८५।५६] इत्य् अन्तम् । तथापि तन्-माया तत्-  
सहोदरता-स्फूर्तिम् एवावलम्ब्य तां मोहितवतीति मन्तव्यम् ।   
  
अथ श्री-रुक्मिण्या रुक्मिण्यापि स्नेहस् तद्-दैन्यादि-कौतुकं दिदृक्षुणा श्री-  
भगवतैव (पगे ७३) वा तद्-अर्थं तल्-लीला-शक्त्यैव वा रक्षितोऽस्तीति  
लभ्यते । स च भक्ति-स्फोरणांशम् एवावलम्ब्य, तस्या ह्य् ऐश्वर्य-ज्ञान-  
संवलितत्वाद् अन्तःकरणम् एवं जातम् - अयं परमेश्वरः । अयं त्व्  
अतिनिकृष्टः । तस्माद् अस्मिन्न् अयं विप्रकुर्वन्न् अपि किञ्चित् कर्तुम् अशक्त एव ।  
ततोऽतिदीनोऽयम् इति तथा श्री-भगवच्-चरणाश्रिताया मम देह-  
सम्बन्धवान् इति, दीन-दयालोर् भक्त-सम्बन्ध-परम्परा-  
मात्रेणाभयदाद् अस्मात् तन् नार्हतीति । एवं ह्य् ऐश्वर्य-दृष्ट्यैव तत्-  
प्रार्थनम् योगेश्वराप्रमेयात्मन् [भ्प् १०।५४।३३] इत्य् आदि ।   
  
अथ श्री-बलदेवस्य स्व-शिष्यीभूत-दुर्योधन-पक्ष-पातोऽप्य् एवं  
मन्तव्यः । क्वचित् तत्र तत्-क्षय-करः क्रोधोऽपि दृश्यते । यथा लक्ष्मणा-  
हरणे । सर्वम् एतत् तु वैचित्री-पोषार्थं श्री-भगवल्-लीला-शक्त्यैव  
प्रपञ्च्यते इत्य् उक्तम् ।   
  
अथ उद्दीपनाः । यद्-विशिष्टतया श्री-कृष्ण आलम्बनस् त एव भाव-  
विभावन-हेतुत्वेन पृथङ्-निर्दिष्टा उद्दीपनाः कथ्यन्ते । ते च तस्य गुण-  
जाति-क्रिया-द्रव्य-काल-रूपाः । गुणाश् त्रिविधाः काय-वाङ्-मानसाश्रयाः ।  
सर्व एवैते न प्राकृता इत्य् उक्तम् --  
  
मां भजन्ति गुणाः सर्वे निर्गुणं निरपेक्षकम् ।  
सुहृदं प्रियम् आत्मानं साम्यासङ्गादयो ऽगुणाः ॥ [भ्प् ११।१३।४०] इत्य् आदिना ।  
  
तान् एव श्री-कृष्णम् आलम्बनी-कृत्य समुद्दिश्य -  
सत्यं शौचं दया क्षान्तिस् त्यागः सन्तोष आर्जवम् ।  
शमो दमस् तपः साम्यं तितिक्षोपरतिः श्रुतम् ॥  
ज्ञानं विरक्तिर् ऐश्वर्यं शौर्यं तेजो बलं स्मृतिः ।  
स्वातन्त्र्यं कौशलं कान्तिर् धैर्यं मार्दवम् एव च ॥  
प्रागल्भ्यं प्रश्रयः शीलं सह ओजो बलं भगः ।  
गाम्भीर्यं स्थैर्यम् आस्तिक्यं कीर्तिर् मानो ऽनहङ्कृतिः ॥  
एते चान्ये च भगवन् नित्या यत्र महा-गुणाः ।  
प्रार्थ्या महत्त्वम् इच्छद्भिर् न वियन्ति स्म कर्हिचित् ॥ [भ्प् १।१६।२८-३१]  
  
सत्यं यथार्थ-भाषणम् । शौचं शुद्धत्वम् । दया पर-दुःखासहनम्  
अनेन शरणागत-पालकत्वम् भक्त-सुहृत्त्वं च । क्षान्तिः क्रोधापत्तौ  
चित्त-संयमः । त्यागो वदान्यता । सन्तोषः स्वतस् तृप्तिः । आर्जवम् अवक्रता ।  
शमो मनो-नैश्चल्यम् अनेन सुदृढत्वं च । दमो बाह्येन्द्रिय-  
नैश्चल्यम् । तपः क्षत्रियत्वादि-लीलावतारानुरूपः स्व-धर्मः । साम्यं  
शत्रु-मित्रादि-बुद्ध्य्-अभावः । तितिक्षा स्वस्मिन् परापराध-सहनम् ।  
उपरतिर् लाभ-प्राप्ताव् औदासीन्यम् । श्रुतम् शास्त्र-विचारः ।   
  
ज्ञानं पञ्च-विधम् -- बुद्धिमत्त्वं कृतज्ञत्वं देश-काल-पात्रज्ञत्वं  
सर्वज्ञत्वम् आत्मज्ञत्वं च । विरक्तिर् असद्-विषय-वैतृष्ण्यम् । ऐश्वर्यं  
नियन्तृत्वम् । शौर्यं सङ्ग्रामोत्साहः । तेजः प्रभावः । अनेन प्रतापश् च ।  
स च प्रभाव-विख्यातिः । बलं दक्षत्वम् । तच् च दुष्कर-क्षिप्र-कारित्वम् ।  
धृतिर् इति पाठे क्षोभ-कारणे प्राप्तेऽव्याकुलत्वम् । स्मृतिः  
कर्तव्यार्थानुसन्धानम् । स्वातन्त्र्यम् अपराधीनता ।   
  
कौशलं त्रिविधं - क्रिया-निपुणता युगपद्-भूरि-समाधान-कारिता-  
लक्षणा चातुरी कला-विलास-विद्वत्ता-लक्षणा वैदग्धी च । कान्तिः  
कमनीयता । एषा चतुर्विधा - अवयवस्य हस्ताद्य्-अङ्गादि-लक्षणस्य वर्ण-  
रस-गन्ध-स्पर्श-शब्दानाम् । तत्र रसश् चाधार-चरण-स्पृष्ट-वस्तु-  
निष्ठो ज्ञेयः । वयसश् चेति । एतया नारी-गण-मनोहारित्वम् अपि । धैर्यं  
अव्याकुलता । (पगे ७४) मार्दवम् प्रेमार्द्र-चित्तत्वम् । अनेन प्रेम-  
वश्यत्वं च ।   
  
प्रागल्भ्यं प्रतिभातिशयः । अनेन वावदूकत्वं च । प्रश्रयो विनयः ।  
अनेन ह्रीमत्त्वम् । यथा-युक्त-सर्व-मान-दातृत्वम् । प्रियंवदत्वं च ।  
शीलं सु-स्वभावः । अनेन साधु-समाश्रयत्वं च । सहो मनः-पाटवम् ।  
ओजो ज्ञानेन्द्रिय-पाटवम् । बलं कर्मेन्द्रिय-पाटवम् । भगस् त्रिविधः -  
भोगास्पदत्वं सुखित्वं सर्व-समृद्धिमत्त्वं च ।   
गाम्भीर्यं दुर्विबोधाशयत्वम् । स्थैर्यम् अचञ्चलता । आस्तिक्यं शास्त्र-  
चक्षुष्ट्वम् । कीर्तिः साद्गुण्य-ख्यातिः । अनेन रक्त-लोकत्वं च । मानः  
पूज्यत्वम् । अनहङ्कृतिस् तथापि गर्व-रहितत्वम् । च-काराद् ब्रह्मण्यत्वम् ।  
सर्व-सिद्धि-निषेवितत्वम् । सच्-चिद्-आनन्द-घन-विग्रहत्वादयो ज्ञेयाः ।  
महत्त्वम् इच्छद्भिः प्रार्थ्या इति महा-गुणा इति च । वरीयस्त्वम् अपि  
गुणान्तरम् । एतेन तेषां गुणानां अन्यत्र स्वल्पत्वं चञ्चलत्वं च । तत्रैव  
पूर्णत्वम् अविनश्वरत्वं चोक्तम् । अतएव श्री-सूत-वाक्यम् -  
  
नित्यं निरीक्षमाणानां यद् अपि द्वारकौकसाम् ।  
न वितृप्यन्ति हि दृशः श्रियो धामाङ्गम् अच्युतम् ॥ [भ्प् १।११।२६] इति ।  
  
तथा नित्या इति न वियन्तीति सदा स्वरूप-गुणान्तरम् । अन्ये च जीवालभ्या  
यथा तत्राविर्भाव-मात्रत्वेऽपि सत्य-सङ्कल्पत्वम् ।  
वशीकृताचिन्त्यमायत्वम् । आविर्भाव-विशेषत्वेऽप्य् अखण्ड-सत्त्व-गुणस्य  
केवल-स्वयम्-अवलम्बनत्वम् । जगत्-पालकत्वम् । यथा तथा हतारि-स्वर्ग-  
दातृत्वम् । आत्माराम-गणाकर्षित्वम् । ब्रह्म-रुद्रादि-सेवितत्वम् ।  
परमाचिन्त्य-शक्तित्वम् । आनन्त्येन नित्य-नूतन-सौन्दर्याद्य्-  
आविर्भावत्वम् । पुरुषावतारत्वेऽपि माया-नियन्तृत्वम् । जगत्-सृष्ट्य्-आदि-  
कर्तृत्वम् । गुणावतारादि-बीजत्वम् । अनन्त-ब्रह्माण्डाश्रय-रोम-  
विवरत्वम् । वासुदेवत्व-नारायणत्वादि-लक्षण-भगवत्त्वाविर्भावेऽपि  
स्वरूप-भूत-परमाचिन्त्याखिल-महा-शक्तिमत्त्वम् । स्वयं भगवल्-  
लक्ष्ण-कृष्णत्वे तु हतारि-मुक्ति-भक्ति-दायकत्वम् । स्वस्यापि विस्मापक-  
रूपादि-माधुर्यवत्त्वम् । अनिन्द्रियाचेतन-पर्यन्ताशेष-सुख-दातृ-स्व-  
सान्निध्यत्वम् इत्य् आदयः ।   
  
॥ १।१६ ॥ ॥ श्री-पृथिवी धर्मम् ॥ ११६ ॥  
  
[११७]  
  
तद् एतद् दिङ्-मात्र-दर्शनम् । यत आह -- गुणात्मनस् ते ऽपि गुणान् विमातुं  
हितावतीर्णस्य क ईशिरे ऽस्य [भ्प् १०।१४।७] इत्य् आदि । स्पष्टम् ।   
  
॥ १०।१४ ॥ ब्रह्मा श्री-भगवन्तम् ॥ ११७ ॥  
  
[११८]  
  
ते च तस्य गुणाः केचिन् मिथो विरुद्धा अपि अचिन्त्य-शक्तित्वेनैकाश्रयाः ।  
श्रुतेस् तु शब्द-मूलत्वात् [व्स् २।१।२७] इति न्यायेन । मल्लानाम् अशनिः [भ्प्  
१०।४३।१७] इत्य् आदि-दर्शनात् । शिशोर् अनोऽल्पक-प्रवाल-मृद्व्-अङ्घ्रि-हतं  
व्यवर्तते [भ्प् १०।७।७] इत्य्-आदेश् च । तत्र केवल-कौमल्य-गुणाविष्कारे सति  
क्वचित् पल्लव-तल्पेषु नियुद्ध-श्रम-कर्षितः [भ्प् १०।१५।१६] इत्य् आदिकम् अपि  
यथार्थम् एव ।   
  
एवम् एव श्रीदाम-विप्रानीत-कदन्न-भोजन-निवारणे लक्ष्म्या अपि  
प्रवृत्तिः । यथैव तच्-चरितेन व्यक्तम् - बाल-व्यजनम् आदाय रत्न-दण्डं  
सखी-करात् [भ्प् १०।६०।७] इत्य् आदौ । अतएव इति (पगे ७५) मुष्टिम् [भ्प् १०।८१।१०]  
इत्य् आदौ सा तत्-परा इत्य् उक्तम् । अत्र च एतेनैव मद्-अंश-लेश-रूपाया  
विभूतेर् अनुग्रह-भाजन-मयं जात इति कदन्न-भोजनेनालम् इति भावः ।  
विरुद्धार्थ-सद्-भावेऽपि न तु दोषास् तत्र सम्भाव्याः अयम् आत्मापहत-  
पाप्मा [छाउ ८।१५] इति श्रुतेः । यथा चोक्तं कौर्मे -  
  
ऐश्वर्य-योगाद् भगवान् विरुद्धार्थोऽभिधियते ।  
तथापि दोषाः परमे नैवाहार्याः समन्ततः ॥ इति ।   
  
ततस् तद्-गुणानाम् अन्यदीयानाम् इव दोष-मिश्रत्वं निषेधति -  
  
ततस् ततो नूपुर-वल्गु शिञ्जितैर्  
विसर्पती हेम-लतेव सा बभौ ।  
विलोकयन्ती निरवद्यम् आत्मनः  
पदं ध्रुवं चाव्यभिचारि-सद्-गुणम् ।  
गन्धर्व-सिद्धासुर-यक्ष-चारण-  
त्रैपिष्टपेयादिषु नान्वविन्दत ॥ [भ्प् ८।८।१९-२०]  
सा लक्ष्मीः । पदम् आश्रयं ध्रुवं नित्यम् । अव्यभिचारिणो नित्याः सन्तश्  
च गुणा यस्मिन् ।   
[११९]  
  
तद् एव व्यनक्ति त्रिभिः -  
नूनं तपो यस्य न मन्यु-निर्जयो  
ज्ञानं क्वचित् तच् च न सङ्ग-वर्जितम् ।  
कश्चिन् महांस् तस्य न काम-निर्जयः  
स ईश्वरः किं परतो व्यपाश्रयः ॥  
  
धर्मः क्वचित् तत्र न भूत-सौहृदं  
त्यागः क्वचित् तत्र न मुक्ति-कारणम् ।  
वीर्यं न पुंसो ऽस्त्य् अज-वेग-निष्कृतं  
न हि द्वितीयो गुण-सङ्ग-वर्जितः ॥  
  
क्वचिच् चिरायुर् न हि शील-मङ्गलं  
क्वचित् तद् अप्य् अस्ति न वेद्यम् आयुषः ।  
यत्रोभयं कुत्र च सो ऽप्य् अमङ्गलः  
सुमङ्गलः कश्च न काङ्क्षते हि माम् ॥ [भ्प् ८।८।२१-२३]  
  
अत्र तप-आदिभिर् अपि न साम्यं विवक्षितम् । असाम्य-प्रसिद्धेः । यथोक्तं  
इमे च [भ्प् १।१६।३०] इत्य् आदौ प्रार्थ्या महत्त्वम् इच्छद्भिर् इति । [वृ।  
अद्दितिओनल् रेअदिन्ग्: किन्त्व् अन्यदीय-तप-आदि-लेशानां सताम् अपि  
दोषान्तरोपरक्तत्वम् इत्य् एवम् अत्यन्तासाम्यम् एव विवक्षितम् । वृ। एन्द्]  
यस्य दुर्वास-आदेः । क्वचिद् गुरु-शुक्रादौ । कश्चिद् ब्रह्म-सोमादिः । यः  
परतो व्यपाश्रयः परापेक्ष इन्द्रादिः । स किम् ईश्वरः । क्वचित्  
परशुरामादि-तुल्ये तदानीन्तने न भूत-सौहृदम् । शिविराज-तुल्ये न  
मुक्ति-कारणं त्यागः । पुंसः कार्तवीर्यादि-तुल्यस्य वीर्यम् अस्ति, किन्त्व् अज-  
वेग-निष्कृतं काल-वेग-परिहृतं न भवति । यतस् तेषां तत्-तद्-गुणत्वम्  
अपि माया-गुण-कृतम् एव न तु तद्-अतीत-तत्-तद्-गुणत्वम् इति परामृशति ।  
न हीति । हि यस्मात् द्वितीयः श्री-मुकुन्दाद् अन्यः । अनेन सनकादय  
आत्मारामा अपि परिहृताः । तेषां शम-दमादि-गुणानां मायिकत्वात् । तथा  
शिवोऽपि परिहृत शिवः शक्ति-युतः शश्वत् त्रिलिङ्गो गुण-संवृतः [भ्प् १०।८८।३]  
इति । हरिर् हि निर्गुणः साक्षात् [भ्प् १०।८८।५] इत्य् आद्य्-उक्तेः ।   
  
अथ प्रकारान्तरेण शिवं परिहर्तुम् उपक्रमते । क्वचिन् मार्कण्डेयादौ  
चिरायुश् चिर-जीविता । शील-मङ्गल-शब्देनात्र भोग उच्यते । इन्द्रिय-दमन-  
शीलत्वाद् इति टीकायां हेतु-विन्यासात् । अभोगिनो ह्य् अमङ्ग-स्वभावत्वेन लोके  
नामाग्रहण-दर्शनाच् च । यद् वा क्वचिन्-मय-दानवादौ चिर-जीवितास्ति ।  
शीले स्वभावे मङ्गलं माङ्गल्यं नास्तीत्य् अर्थः । असुर-स्वभावत्वाद् एव ।  
बलि-प्रभृतिषु शील-मङ्गलम् अप्य् अस्ति, किन्त्व् आयुषो वेद्यं वेदनं नास्ति  
(पगे ७६) मरणानिश्चयात् । यत्र शिवे मङ्गलः स्वभावो नित्यत्वाच् चायुषो  
वैद्यत्वं चेत्य् उभयम् अप्य् अस्ति । सोऽप्य् अमङ्गलः बहिः श्मशान-वासाद्य्-  
अमङ्गल-चेष्टितः । श्री-मुकुन्दं लक्ष्यीकृत्याह कश् च कोऽपि तत्-तद्-  
गुणातिक्रम्यानन्त-गुणत्वात् तत्-तद्-दोष-हीनत्वाच् च सुमङ्गलः अतिशयेन  
सर्वेषां मङ्गल-निधान-रूपः । स तु मां स्वरूपेण परमानन्द-रूपां  
शक्त्या च सर्व-सम्पत्ति-दायिनीम् अपि न हि काङ्क्षति । स एव स्वरूप-गुण-  
सम्पत्तिभिः पूर्ण इत्य् अर्थः । अथ च प्रेम-वशोऽसौ प्रेमवतीं मां  
कथं नाकाङ्क्षेद् इत्य् अभिप्रेत्य श्लेषेण कश्चन कोऽपि सुमङ्गलोऽसौ हि  
निश्चितं मां काङ्क्षतीत्य् अपि भावितम् ॥  
  
[१२०]  
  
इदम् अत्र तत्त्वम् । परमानन्द-रूपे तस्मिन् गुणादि-सम्पल्-लक्षणानन्त-  
शक्ति-वृत्तिका स्वरूप-शक्तिर् द्विधा विराजते । तद्-अन्तरेऽनभिव्यक्त-निज-  
मूर्तित्वेन तद्-बहिर् अप्य् अभिव्यक्त-लक्ष्म्य्-आख्य-मूर्तित्वेन । इयं च मूर्तिर्  
मती सती सर्व-गुण-सम्पद्-अधिष्ठात्री भवति । ततः स्वस्मिन्  
परमानन्दत्वस्य सर्व-गुण-सम्पत्तेश् च स्वरूप-सिद्ध-परम-  
पूर्णत्वाद् उभयथापि न तां पृथग्-भूय स्थितां मूर्तिमतीम् अपेक्षते ।  
यथा खल्व् अन्यः । किन्तु भक्त-वश्यता-स्वभावेन तां प्रेमवतीम्  
अपेक्षत एवेति प्रकरणं निगमयति -  
  
एवं विमृश्याव्यभिचारि-सद्-गुणैर्  
वरं निजैकाश्रयतयागुणाश्रयम् ।  
वव्रे वरं सर्व-गुणैर् अपेक्षितं  
रमा मुकुन्दं निरपेक्षम् ईप्सितम् ॥ [भ्प् ८।८।२४]  
  
मुकुन्दः वरं वव्र इत्य् अन्वयः । तं विशिनष्टि । अव्यभिचारिभिः सद्भिर्  
निर्दोषैश् च गुणैर् वरं सर्वोत्तमम् । निजैकाश्रयतया अन्य-  
निरपेक्षत्वेनैव च गुणाश्रयं स्वरूप-सिद्ध-तत्-तद्-गुणम् इत्य् अर्थः ।  
अतएव तेषां गुणानां प्रकृति-सम्बन्धित्वम् अपि खण्डितम् । स्वतः  
परमानन्द-घन-रूपत्वात् सर्व-गुणैर् अपेक्षितं स्वयं निरपेक्षम् ।  
अतएव निजाभीप्सितम्  इति ।  
  
॥ ८।८ ॥ श्री-शुकः ॥ ११८-१२० ॥  
  
[१२१]  
  
अथ पूर्वोक्त-गुण-विरोधित्वाद् दोष-मात्रं तस्मिन् नास्त्य् एव । तत्र  
सामान्यैश्वर्ये दया-विपरीतं परम-समर्थस्य तस्याभक्त-नरकादि-  
संसार-दुःखानुद्धारित्वं प्राकृत-दुःखास्पृष्ट-चित्तत्वेन परमात्म-  
सन्दर्भादौ परिहृतम् अस्ति । पाण्डवादिवत् क्वचित् प्राकृत-दुःखाभावात्  
तद्-वियोगाद् वा उत्थिते भक्ति-रस-सञ्चारि-लक्षण-भक्त-दैन्येऽपि कदाचित्  
तत्-प्रसाद-दर्शनाभावश् च, तेन पुष्टेन सञ्चारिणा भक्ति-रस-  
पोषणार्थ एव -- भक्ति-योग-विधानार्थं कथं पश्येम हि स्त्रियः [भ्प्  
१।८।२०] इति तस्यैव मुख्य-प्रयोजनत्वात् । ब्रह्मन् यम् अनुगृह्णामि तद्-विशो  
विधुनोम्य् अहम् [भ्प् ८।२२।२४] इति । सुदुस्तरान् नः स्वान् पाहि [भ्प् १०।१७।२४]  
इत्य् आदौ । न शकुन्मस् त्वच्-चरणं सन्त्य् उक्तम् इति । विपदः सन्तु ताः  
शश्वत् [भ्प् १।८।२५] इति । नाहं तु सख्यो भजतोऽपि [भ्प् १०।३२।२०] इति च  
दैन्येन तत्-पोषण-श्रवणात् । एतम् एव श्रीमद्-व्रज-बालानां ब्रह्म-  
द्वारा मोहनम् अपि व्याख्येयम् । तस्मिन् बहिर् मोहेऽपि तेषां मनसि  
भोजन-मण्डलावस्थितम् आत्मानम् अनुसन्दधानानां  
वत्सान्वेषणार्थागत-श्री-कृष्ण-प्रत्यागमन-भावना सातत्येन प्रेम-  
रस-पोषणात् । यथोक्तम् -  
  
ऊचुश् च सुहृदः कृष्णं स्वागतं तेऽतिरंहसा ।  
नैकोऽप्य् अभोज्क-बल एहीतः साधु भुज्यताम् ॥ [भ्प् १०।१४।४५] इति ।  
यज्ञ-पत्नीनाम् अस्वीकारस् तासां ब्राह्मणीत्वात् तादृश-लीलायां सर्वेषाम्  
(पगे ७७) अनभिरूचेः भजते तादृशीः क्रीडा याः श्रुत्वा तत्-परो भवेत्  
[भ्प् १०।३३।३६] इति न्यायात् ।   
  
नैतत् पूर्वैः कृतं त्वद् ये न करिष्यन्ति चापरे ।  
यस् त्वं दुहितरं गच्छेर् अनिगृह्याङ्गजं प्रभुः ॥ [भ्प् ३।१२।३०]  
  
तेजीयसाम् अपि ह्य् एतन् न सुश्लोक्यं जगद्-गुरो इत्य् अत्र तेजीयसाम् अपि तद्-  
अनुचिन्तता श्रूयते इति । एवम् एवाह -  
  
न प्रीतये ऽनुरागाय ह्य् अन्गसन्गो नृणाम् इह ।  
तन् मनो मयि युञ्जाना अचिरान् माम् अवाप्य्स्यथ ॥ [भ्प् १०।२३।३२]  
  
इह ब्राह्मण-जन्मनि भवतीनाम् अङ्ग-सङ्गः साक्षान् मत्-परिचर्या-  
रूपोऽर्थो नृणाम् एतच्-चरित-द्रष्टृ-श्रोतॄणां प्रीतये रुचि-मात्राय न  
भविष्यति, किम् उत नानुरागायेति । तत् तस्माद् अचिराद् अनन्तर-जन्मनि इति ।  
  
॥ १०।२३ ॥ श्री-भगवान् यज्ञपत्नीः ॥ १२१ ॥  
  
[१२२]  
  
अनेन क्वचित् भक्त-सुहृत्त्व-वैपरीत्याभासोऽपि व्याख्यातः । किं च भक्ता  
द्वि-विधाः दूरस्थाः परिकराश् च । तत्र दूरस्थ-भक्तार्थं क्वचिद्  
भक्त-सुहृत्त्व-लक्षणेन परम-प्रबलेन गुणेन ब्रह्मण्यत्वाद्य्-  
आवरणम् अपि प्रायो दृश्यते श्रीमद्-अम्बरीष-चरितादौ । पर्करार्थं तु  
न दृश्यते श्री-जय-विजय-शापादौ । स्कान्द-द्वारका-माहात्म्य-गत-  
दुर्वाससो दुर्वृत्त-विशेषे च उभयम् अपि तत्र तत्र सुहृत्त्वस्यैव चिह्नम् ।  
तथैव हि पूर्वत्रात्मीयत्वम् उत्तरत्र चात्मैकत्वं प्रसिध्यति । तथोक्तं  
अहं भक्त-पराधीनः [भ्प् ९।४।६३] इत्य् आदिना । तद् धि ह्य् आत्म-कृतं मन्ये  
यत् स्व-पुम्भिर् असत्-कृता [भ्प् ३।१६।४] इत्य् आदिना च ।  
  
तद् एवं भक्त-महत्त्व-मात्रस्य तादृशत्वे स्थिते प्रेमार्द्रत्वं तद्-  
वश्यत्वं च सुतराम् एव सर्वाच्छादकम् । तच् च प्रेम्णः स्वरूप-निरूपणे  
दर्शितम् । अतएव सर्वोद्दीपन-गुण-मुख्यत्वेन तत्र तत्र स-चमत्कारम्  
अनुस्मृतम् । तत्रोद्भास्वराख्येनानुभावेन व्यञ्जितं तस्य प्रेमार्द्रत्वं,  
यथा --  
  
भगवान् अथ विश्वात्मा पृथुनोपहृतार्हणः ।  
समुज्जिहानया भक्त्या गृहीत-चरणाम्बुजः ॥  
प्रस्थानाभिमुखो ऽप्य् एनम् अनुग्रह-विलम्बितः ।  
पश्यन् पद्म-पलाशाक्षो न प्रतस्थे सुहृत् सताम् ॥ [भ्प् ४।२०।१९-२०]  
  
स आदिराजो रचिताञ्जलिर् हरिं विलोकितुं नाशकद् अश्रु-लोचनः इत्य् आदि ।  
स्पष्टम् ।  
  
॥ ४।२० ॥ श्री-शुकः ॥ १२२ ॥  
  
[१२३]  
अथ सात्त्विकेनापि व्यञ्जितं यथा । तत्र भक्त्य्-आर्द्रत्वम् आह -  
  
यस्मिन् भगवतो नेत्रान् न्यपतन्न् अश्रु-बिन्दवः ।  
कृपया सम्परीतस्य प्रपन्ने ऽर्पितया भृशम् ॥   
तद् वै बिन्दुसरो नाम [भ्प् ३।२१।३८-३९] इत्य् आदि ।  
  
भगवतः श्री-शुबलाख्यस्य । प्रपन्ने भक्ते श्री-कर्दमाख्ये ॥   
  
॥ ३।१२ ॥ श्री-मैत्रेयः ॥१२३॥  
  
[१२४]  
  
वात्सल्यार्द्रत्वम् आह-  
  
कृष्ण-रामौ परिष्वज्य पितराव् अभिवाद्य च ।  
न किञ्चनोचतुः प्रेम्णा साश्रु-कण्ठौ कुरूद्वह ॥ [भ्प् १०।८२।३३]  
  
पितरौ कुरुक्षेत्र-मिलितौ श्री-यशोदानन्दाख्यौ माता-पितरौ ।   
  
॥ १०।८२ ॥ श्री-शुकः ॥ १२४ ॥  
(पगे ७८)  
[१२५]  
  
मैत्र्यार्द्रत्वम् आह-  
  
तं विलोक्याच्युतो दूरात् प्रिया-पर्यङ्कम् आस्थितः ।  
सहसोत्थाय चाभ्येत्य दोर्भ्यां पर्यग्रहीन् मुदा ॥  
सख्युः प्रियस्य विप्रर्षेर् अङ्ग-सङ्गाति-निर्वृतः ।  
प्रीतो व्यमुञ्चद् अब्-बिन्दून् नेत्राभ्यां पुष्करेक्षणः ॥ [भ्प् १०।८०।१८-१९]  
  
तं श्रीदाम-विप्रम् ॥  
  
॥ १०।८० ॥ श्री-शुकः ॥ १२५ ॥  
  
[१२६]  
  
कान्ताभावार्द्रत्वम् आह-  
  
तासाम् अतिविहारेण श्रान्तानां वदनानि सः ।  
प्रामृजत् करुणः प्रेम्णा शन्तमेनाङ्ग पाणिना ॥ [भ्प् १०।३३।२१]  
  
तासां श्री-गोपीनाम् । प्रेम्णा करुणः साश्रु-णेत्र इत्य् अर्थः । सात्त्विकान्तरं  
चोक्तं वैष्णवे -  
  
गोपी-कपोल-संश्लेषम् अभिपत्य हरेर् भुजौ ।  
पुलकोद्गम-शस्याय स्वेदाम्बु-घनतां गतौ ॥ [विप् ५।१३।५५]   
  
॥ १०।३३ ॥ श्री-शुकः ॥ १२६ ॥  
[१२७]  
  
अथ प्रेम-वश्यत्वं, यथा तत्र श्री-भक्ति-वश्यत्वम् आह गद्येन-- यस्य  
भगवान् स्वयम् अखिल-जगद्-गुरुर् नारायणो द्वारि गदा-पाणिर् अवतिष्ठते  
निज-जनानुकम्पित-हृदयः [भ्प् ५।२४।२७] इति । यस्य श्री-बलेः ।  
  
॥ ५।२४ ॥ श्री-शुकः ॥ १२७ ॥  
  
[१२८]  
  
वात्सल्य-वश्यत्वम् आह-  
  
गोपीभिः स्तोभितो ऽनृत्यद् भगवान् बालवत् क्वचित् ।  
उद्गायति क्वचिन् मुग्धस् तद्-वशो दारु-यन्त्रवत् ॥ [भ्प् १०।११।७] इत्य् आदि ।  
  
स्पष्टम् ।  
  
॥ १०।११ ॥ श्री-शुकः ॥ १२८ ॥  
  
[१२९]  
  
मैत्री-वश्यत्वम् आह-  
  
सारथ्य-पारषद-सेवन-सख्य-दौत्य-  
वीरासनानुगमन-स्तवन-प्रणामान् ।  
स्निग्धेषु पाण्डुषु जगत्-प्रणतिं च विष्णोर्  
भक्तिं करोति नृ-पतिश् चरणारविन्दे ॥ [भ्प् १।१६।१८]  
  
स्निग्धेषु पाण्डुषु विष्णोर् यानि सारथ्यादीनि कर्माणि तानि शृण्वंस् तथा  
विष्णोर् जगत्-कर्तृकां प्रणतिं च शृण्वन् नृपतिः परीक्षिद् विष्णोश्  
चरणारविन्दे भक्तिं करोति । पारषदं पार्षदत्वं सभा-पतित्वम् ।  
सेवनं चित्तानुवृत्तिः । वीरासनं रात्रौ खड्ग-हस्तस्य तिष्ठतो जागरणम् ।  
  
॥ १।१६ ॥ श्री-सूतः ॥ १२९ ॥  
  
[१३०]  
  
कान्त-भाव-वश्यत्वम् आह-  
  
न पारये ऽहं निरवद्य-संयुजां   
स्व-साधु-कृत्यं विबुधायुषापि वः ।  
याम् आभजन् दुर्जर-गेह-शृङ्खलाः   
संवृश्च्य तद् वः प्रतियातु साधुना ॥ [भ्प् १०।३२।२२]  
  
निरवद्या परम-शुद्ध-भाव-विशेष-मात्रेण प्रवृत्तत्वात् परम-शुद्धा  
संयुक्-संयोगे यासां तासां वः स्व-साधु-कृत्यं तद्-अनुरूप-मदीय-  
परम-सुखद-सेवां न पारये । न प्रत्युपकारेणानुकर्तुं शक्नोमीत्य्  
अर्थः । केनापि न पारये । विगतो बुधो गणना-विज्ञो यस्मात् तेन स्वभाव-  
नित्येनाप्य् आयुषेत्य् अर्थः । तासाम् अनुरागस्य साधिष्ठत्वं लोक-  
धर्मातिक्रान्तत्वाद् आह या इति । तस्माद् वः साधुना सौशील्येनैव तत्  
प्रतियातु प्रत्युपकृतं भवतु । अहं तु भवतीनां ऋणी एवेति भावः ।  
  
॥ १०।३२ ॥ श्री-शुकः ॥ १३० ॥  
  
[१३१]  
  
तद् एवं तस्य प्रेमार्द्रत्वादिके स्थिते तद्-आदिकस्य तस्मिन् परम-साधु-  
गणे च परम-हृद्य-सुखदत्वात् तद्-धेतुकं कादाचित्कं सत्यादि-  
वैपरीत्यम् अपि परम-गुण-शिरोमणि-शोभां भजते । तत्र सत्य-विरोध्य्  
अपि गुणो यथा-  
  
स्व-निगमम् अपहाय मत्-प्रतिज्ञाम्  
ऋतम् अधिकर्तुम् अवप्लुतो रथस्थः ॥ [भ्प् १।९।३७]  
  
स्पष्टम् ।  
  
॥ १।९ ॥ श्री-भीष्मः ॥ १३१ ॥  
(पगे ७९)  
[१३२]  

शौच-विरोधी यथा -- अंस-न्यस्त-विषाणो ऽसृङ्- मद-बिन्दुभिर् अङ्कितः [भ्प्  
१०।४३।१५] इत्य् आदि । स्पष्टम् ॥   
  
॥ १०।४३ ॥ श्री-शुकः ॥ १३२ ॥  
  
[१३३]  
  
क्षान्ति-विरोधी च, यथा यस् तान् द्वेष्टि स मां द्वेष्टि यस् तान् अनु स माम्  
अनु इत्य्-आदि-महाभारत-स्थ-श्री-भगवद्-वाक्यात् । यथा धनं हरत  
गोपानाम् [भ्प् १०।४४।३२] इत्य् आद्य्-अनन्तरम् एवं विकत्थमाने वै कंसे  
प्रकुपितो ऽव्ययः [भ्प् १०।४४।३४] । स्पष्टम् ।  
  
॥ १०।४४ ॥ श्री-शुकः ॥ १३३ ॥  
  
[१३४]  
  
सन्तोष-विरोधी च अपि मे पूर्ण-कामस्य इत्य् आदेः भक्ति-सुधोदय-स्थ-  
भगवद्-वाक्यात् [१४।२८] । यथा-  
  
तम् अङ्कम् आरूढम् अपाययत् स्तनं  
स्नेह-स्नुतं स-स्मितम् ईक्षती मुखम् ।  
अतृप्तम् उत्सृज्य [भ्प् १०।९।५] इत्य् आदि ।  
  
एवं जघास हैयङ्गवम् अन्तरं गतः [भ्प् १०।९६] इत्य् आदौ रहोऽपि तत्-तल्-  
लीलावेशः ।  
  
॥ १०।९ ॥ श्री-शुकः ॥ १३४ ॥  
  
[१३५]  
  
एवं बालि-प्रभृतावार्जवादि-गुण-विरोधी च सुग्रीव-हनुमद्-आदि-  
पक्षपात-मयो ज्ञेयः । सर्व-शुभङ्करत्वं च क्रोधोऽपि देवस्य वरेण  
तुल्यः इति न्यायेन सिद्धम् ।   
  
अथ शम-विरोधी कामश् च तस्य प्रेष्ठ-जन-विशेष-रूपासु तासु प्रेम-  
विशेष-रूप एव । तथा हि -   
  
स एष नर-लोके ऽस्मिन्न् अवतीर्णः स्व-मायया ।  
रेमे स्त्री-रत्न-कूटस्थो भगवान् प्राकृतो यथा ॥ [भ्प् १।११।३६]  
  
स्वेषु निज-जनेषु या माया कृपा तत्-सुख-चिकीर्षा-मय-प्रेमा तया  
लोकेऽवतीर्ण इति तस्या एव सर्वावतार-प्रयोजन-निमित्तत्वात् स्त्री-रत्न-  
कूटस्थोऽपि तादृश-रमण-वश-कारि-प्रेम-विशेष-रूपया तयैव रेमे, न  
तु प्रसिद्ध-कामेनेत्य् अर्थः । अत्र रत्न-पदेन तासाम् अपि तद्-योग्यत्वं  
बोधयित्वा तादृश-प्रेम-विशेष-मयत्वं बोधितम् । एवं भाव-  
वैलक्षण्येऽपि क्रियया साम्यम् इत्य् आह प्राकृतो यथा इति । अत्र श्री-  
भगवतोऽप्य् अप्राकृतत्वं दर्शयित्वा तद्वत् काम-विषयत्वं निराकृतम् ।  
  
[१३६]  
  
अथ पुनर् अपि तादृश-प्रेमवतीषु तास्व् अपि प्राकृत-कामाधिकारो नास्तीति  
दर्शनेन तस्यापि कामुक-वैलक्षण्येन तद् एव स्थापयति --  
  
उद्दाम-भाव-पिशुनामल-वल्गु-हास-  
व्रीडावलोक-निहतो मदनो ऽपि यासाम्  
सम्मुह्य चापम् अजहात् प्रमदोत्तमास् ता;   
यस्येन्द्रियं विमथितुं कुहकैर् न शेकुः ॥ [भ्प् १।११।३७]  
मदनः प्राकृतः कामः । उद्भट-भाव-सूचक-निर्मल-मनोहराभ्यां  
हास-व्रीडावलोकाभ्यां निहतस् तन्-महिम-दर्शनेन स्वयम्  
एवोक्तार्थीकृत-स्वास्त्रादि-बलोऽभूत । अतएव सम्मुह्य चापम् अजहात् भ्रू-  
पल्लवं धनुर् अपाङ्ग-तरङ्गितानि बाणा इत्य्-आदिवत् । तत्र निजास्त्र-प्रयोगं  
न कुरुत एवेत्य् अर्थः । तथाभूता अपि प्रमदोत्तमाः प्रमदेन प्रकृष्ट-  
प्रेमानन्द-विशेषेण परमोत्कृष्टास् ताः स्व-वृन्द एव याः स्वतोऽप्य्  
उत्कृष्ट-प्रेमवत्यस् तासां साम्येच्छया कुहकैस् तादृश-प्रेमाभावेन  
कपटांश-प्रयुक्तः सद्भिः कपटादिभिर् यस्येन्द्रियं विमथितुं (पगे  
८०) तद्वद् विशेषेण मथितुं न शेकुः किन्तु स्व-प्रेमानुरूपम् एव शेकुर्  
इति । तस्मात् प्रेम-मात्रोत्थायित्-विकारत्वात् तस्य कामुक-वैलक्षण्यम् इति  
भावः ।  

[१३७]  
तस्माद् एतत् तत्त्वम् अविज्ञायैव --  
  
तम् अयं मन्यते लोको ह्य् असङ्गम् अपि सङ्गिनम् ।  
आत्मौपम्येन मनुजं व्यापृण्वानं यतो ऽबुधः ॥ [भ्प् १।११।३८]  
  
अयं साधारणो लोकः असक्तम् अपि प्राकृत-गुणेष्व् अनासक्तम् अपि । यतः  
आत्मौपम्येन मनुजं व्यापृण्वानं कामादि-व्यापार-युक्तं मन्यते ।  
यथा आत्मनः प्राकृत-मनुष्यत्वादि तथैव मन्यत इत्य् अर्थः ।  
अतएवाबुधः एवासौ लोक इति ।   
  
[१३८]  
  
प्राकृत-गुणेष्व् असक्तत्वे हेतुः -  
  
एतद् ईशनम् ईशस्य प्रकृति-स्थो ऽपि तद्-गुणैः ।  
न युज्यते सदात्म-स्थैर् यथा बुद्धिस् तद्-आश्रया ॥ [भ्प् १।११।३९]  
  
अवतारादौ प्रकृति-गुण-मये प्रपञ्चे तिष्ठन्न् अपि सदैव तद्-गुणैर् न  
युज्यते इति यद् एतद् ईशस्येशनम् ऐश्वर्यम् । तत्र व्यतिरेके दृष्टान्तः,  
यथेति । एवम् एवोक्तं श्रीमद्-उद्धवेन तृतीये --  
  
भगवान् अपि विश्वात्मा लोक-वेद-पथानुगः ।  
कामान् सिषेवे द्वार्वत्याम् असक्तः साङ्ख्यम् आस्थितः ॥ [भ्प् ३।३।१९]  
  
[१३९]  
  
ननु तादृशम् ऐश्वर्यं तस्य ताः किं जानन्ति । यदि जानन्ति तदा रहो-लीलायां  
त्रुट्यत्य् एव तादृश-प्रेमेत्य् आशङ्क्याह -  
  
तं मेनिरे ऽबला मूढाः स्त्रैणं चानुव्रतं रहः ।  
अप्रमाण-विदो भर्तुर् ईश्वरं मतयो यथा ॥ [भ्प् १।११।४०]  
  
ईश्वरम् अपि तं रह एकान्त-लीलायां मौढ्यात् तादृश-प्रेम-मोहाद् भर्तुर्  
अप्रमाण-विदस् तादृशैश्वर्यअ-ज्ञान-रहिताः स्त्रैणम् आत्म-वश्यम्  
अनुव्रतम् अनुसृतं च मेनिरे । तच् च नायुक्तम् इत्य् आह, यथा तासां मतयः  
प्रेम-वासनास् तथैव स इति ये यथा माम् [गीता ४।११]  इत्य् आदेः ।  
स्वेच्छामयस्य [भ्प् १०।१४।२] इत्य् आदेश् च प्रामाण्याद् इति भावः ।   
  
॥ १।११ ॥ श्री-सूतः ॥ १३५-१३९ ॥  
  
[१४०]  
  
तथा चान्यत्र -  
  
गृहाद् अनपगं वीक्ष्य राज-पुत्र्यो ऽच्युतं स्थितम् ।  
प्रेष्ठं न्यमंसत स्वं स्वं न तत्-तत्त्व-विदः स्त्रियः ॥ [भ्प् १०।६१।२]  
  
आत्मानं प्रत्येकम् एव प्रेष्ठं सर्वतः प्रियतमम् अमंस्तेत्य् अर्थः ।  
अतएवातत्त्व-विदः । ऊर्ध्वोर्ध्व-प्रेयसी-सद्-भावात् ।  
  
[१४१]  
  
नन्व् आत्मारामस्य कथं पत्नीषु प्रेम, उच्यते । तासु रमणत्वेनैव  
लोकवन् न तस्य प्रेम, किन्तु शुद्ध-प्रेम-सम्बन्धेनैव । तथा हि -  
  
चार्व्-अब्ज-कोश-वदनायत-बाहु-नेत्र-  
स-प्रेम-हास-रस-वीक्षित-वल्गु-जल्पैः ।  
सम्मोहिता भगवतो न मनो विजेतुं  
स्वैर् विभ्रमैः समशकन् वनिता विभूम्नः ॥ [भ्प् १०।६१।३]  
  
अत्र स-प्रेमेति तासु श्री-कृष्ण-प्रेम दर्शितम् । अतएव वनिता-शब्द-  
प्रयोगः । वनिता-जनितात्यर्थानुरागायां च योषिति इति नानार्थ-वर्गात् । तेन  
तस्मिन् तासां च (पगे ८१) प्रेम दर्शितम् । अतस् तत्-प्रेम-मात्र-विजितं यद्  
भगवतो मनस् तत् तु स्वैः केवल-स्त्री-जातीयैर् विभ्रमैर् विजेतुं न शेकुर्  
इत्य् अर्थः ।   
  
[१४२]  
  
स्त्री-जातीय-विभ्रमानुवाद-पूर्वकं पूर्वार्थम् एव विशदयति ---  
  
स्मायावलोक-लव-दर्शित-भाव-हारि-  
भ्रू-मण्डल-प्रहित-सौरत-मन्त्र-शौण्डैः ।  
पत्न्यस् तु षोडश-सहस्रम् अनङ्ग-बाणैर्  
यस्येन्द्रियं विमथितुं करणैर् न शेकुः ॥  [भ्प् १०।६१।४]  
  
स्वयम् एवानङ्ग-बाण-रूपैः करणैर् भाव-हावादिभिर् न शेकुः । तानि  
विशिनष्टि स्मायेति । स्मायः स्मितम् । भावोऽभिप्रायः । तादृश-भ्रू-  
मण्डलैः प्रहिता विक्षिप्ताश् च ते सौरत-मन्त्रैः सुरत-रूपार्थ-साधक-  
मन्त्रैः शौण्डाः प्रगल्भाश् च ते तादृशैः ॥  
  
॥ १०।६१ ॥ श्री-शुकः ॥ १४१-१४२ ॥  
  
[१४३]  
  
अथ श्री-रघुनाथ-चरिते स्त्री-सङ्गिनां गतिम् इति प्रथयंश् चचार [भ्प्  
९।१०।११] इत्य् आदिक-वाक्येष्व् अन्तस् तत्-प्रेम-वश एव स्त्री-सङ्गिनां कामिनां  
गतिं प्रथयन् क्रिया-साम्येन बहिर् विख्यापयन् इत्य् एवाभिप्रायः । उक्तं  
च तद्-अध्यायान्ते-  
  
प्रेम्णानुवृत्त्या शीलेन प्रश्रयावनता सती ।  
भिया ह्रिया च भाव-ज्ञा भर्तुः सीताहरन् मनः ॥ [भ्प् ९।१०।५६] इति ।  
  
तद्-अनन्तराध्यायेऽपि---  
तच् छ्रुत्वा भगवान् रामो रुन्धन्न् अपि धिया शुचः ।  
स्मरंस् तस्या गुणांस् तांस् तान् नाशक्नोद् रोद्धुम् ईश्वरः ॥ [भ्प् ९।११।१६]  
इत्य् अनेनान्तस्-तत्-प्रेम-वशतां भक्ति-विशेष-सौख्याय व्यज्य बहिः  
कामुक-क्रिया-साम्य-दर्शनया साधारण-जन-वैराग्य-जननायोक्तम्-  
  
स्त्री-पुं-प्रसङ्ग एतादृक् सर्वत्र त्रासम्-आवहः । [भ्प् ९।११।१७] इत्य् आदि ।   
  
युक्तं चोभय-विधत्वं भगवच्-चरितस्य चतुरस्र-हितत्वात् । तस्मात् तत्-  
कामस्य प्रेयसी-विषयक-प्रीति-विशेष-मात्र-शरीरत्वम् । अतो न दोषश् च ।  
तन्-मात्र-शरीरत्वेनैवं विशिष्योक्तम् - रेमे रमाभिर् निज-काम-सम्प्लुतः  
[भ्प् १०।५९।४३] इति स सत्य-कामोऽनुरताबला-गणः [भ्प् १०।३३।२५] इति ।   
  
अथ साम्यम् अपि भक्ताद् अन्यत्रैव ।   
  
समो ऽहं सर्वभूतेषु न मे द्वेष्यो ऽस्ति न प्रियः ।  
ये भजन्ति तु मां भक्त्या मयि ते तेषु चाप्य् अहम् ॥ [गीता ९।२९] इत्य् आदेः ।  
  
अथ भक्त-प्रेम-विशेष-मय-नर-लीलावेश-मये क्वचित् तत्-प्रकाश-विशेषे  
कदाचित् सर्वज्ञत्वादि-विरोधि-मोहादिकोऽपि दृश्यते । सोऽपि गुण एव । तादृश-  
मोहादिकस्य तल्-लीला-माधुर्य-वाहित्वेन विदुषाम् अपि प्रीति-सुखदत्वात् न  
तु दोषः । स्वेच्छयाङ्गीकृतत्वात् । अतएवाह --  
  
रक्षो विदित्वाखिल-भूत-हृत्-स्थितः  
स्वानां निरोद्धुं भगवान् मनो दधे ॥ [भ्प् १०।१२।२५]   
  
तावत् प्रविष्टास् त्व् असुरोदरान्तरं  
परं न गीर्णाः शिशवः स-वत्साः ॥ [भ्प् १०।१२।२६] इति ।  
  
तथा ततो वत्सान् अदृष्ट्वैत्य [भ्प् १०।१३।१६] इत्य् आदि ।   
  
॥ १०।१२ ॥ श्री-शुकः ॥ १४३ ॥  
  
[१४४]  
  
यदा च तस्य स्वेच्छा न भवति प्रतिकुलैर् मोहादिना योजयितुम् इष्यते च  
सः । तदा सर्वथा तेन न युज्यते एव । यथा शाल्व-मायया तस्य  
मोहाभावं स्थापयन्न् आह-एवं वदन्ति राजर्षे ऋषयः केचनान्विताः [भ्प्  
१०।७७।३०] इत्य् आदौ ।   
  
क्व शोक-मोहौ स्नेहो वा भयं वा ये ऽज्ञ-सम्भवाः ।  
क्व चाखण्डित-विज्ञान- ज्ञानैश्वर्यस् त्व् अखण्डितः ॥ [भ्प् १०।७७।३३] इत्य् आदि ।  
  
पूर्वोक्त-रीत्यैवोक्तं ये त्व् अज्ञ-सम्भवाः परमायादि-पारवश्य-मात्र-  
कृताः शोकादयस् ते क्वेति ।  
  
॥ १०।७७ ॥ श्री-शुकः ॥ १४४ ॥  
(पगे ८२)  
 [१४५]  
भक्त-प्रेम-पारावश्य-सम्बन्धेन तु शोकादयोऽपि वर्णिता एव - श्रुत्वा  
तां भगवान् रामः [भ्प् ९।११।१६] इत्य् आदौ श्री-राम-चरिते । सख्युः प्रियस्य  
विप्रर्षेः [भ्प् १०।८०।१९] इत्य् आदौ श्री-दामादि-विप्र-चरिते । तथाह-  
  
गोप्य् आददे त्वयि कृतागसि दाम तावद्  
या ते दशाश्रु-कलिलाञ्जन-सम्भ्रमाक्षम् ।  
वक्त्रं निनीय भय-भावनया स्थितस्य  
सा मां विमोहयति भीर् अपि यद् बिभेति ॥ [भ्प् १।८।३१]  
  
तत्र भीर् अपि यद् बिभेति इत्य् उक्त्या तस्य ऐश्वर्य-ज्ञानं व्यक्तम् । ततो यदि  
सा भीः सत्या न भवति तदा तस्या मोहोऽपि न सम्भवेद् इति गम्यते ।  
स्फुटम् एव चान्तर्भयम् उक्तं भय-भावनया स्थितस्येति ।   
  
॥ १।८ ॥ श्री-कुन्ती श्री-भगवन्तम् ॥ १४५ ॥  
  
[१४६]  
  
अथ स्वान्तन्त्र्यं भक्त-सम्बन्धं विनैव अहं भक्त-पराधीनः [भ्प्  
९।४।६३] इत्य् आदेः । अथ गोचारणादाव् अपि सुखित्व-गुणानुकूल्यम् एव  
मन्तव्यम् । तद्-व्याजेन नाना-क्रीडा-सुखम् एव ह्य् उपचीयते । यथाह-  
  
व्रज-विक्रीडतोर् एवं गोपाल-च्छद्म-मायया ।  
ग्रीष्मो नामर्तुर् अभ्वन् नातिप्रेयान् शरीरिणाम् ॥  
स च वृन्दावन-गुणैर् वसन्त इव लक्षितः ॥ [भ्प् १०।१८।२-३]  
  
क्रिया-कृतस्य दुःखस्य निषेधः । व्रजे विक्रीडतोर् इति । छद्म व्याजः ।  
माया वञ्चनम् । गोपाल-व्याजेन यद् वञ्चनं तेन विक्रीडतोः । प्रातस् तद्-  
व्याजेन नाना-जनान् वञ्चयित्वा व्रजाद् वनं गत्वा स्वच्छन्दं निजाभीष्टाः  
क्रीडाः कुर्वतोर् इत्य् अर्थः । सायं व्रजावासागमने चान्या इति । काल-कृतस्य  
दुःखस्य निषेधः । स चेति । अनेन देश-कृतस्य च इति ज्ञेयः ।   
  
॥ १०।१८ ॥ श्री-शुकः इति ॥ १४६ ॥  
  
[१४७]  
  
अथ पूर्ववत् स्थैर्य-विरोधी बाल्यादि-चाञ्चल्यम् अपि गुणत्वेनैव स्फुटं  
दृश्यते । यथा वत्सान् मुञ्चन् क्वचिद् असमये [भ्प् १०।८।२९] इत्य् आदि । अथ  
रक्त-लोकत्वं च यथाह-  
  
स्निग्ध-स्मितावलोकेन वाचा पीयूष-कल्पया ।  
चरित्रेणानवद्येन श्री-निकेतेन चात्मना ॥   
इमं लोकम् अमुं चैव रमयन् सुतरां यदून् ।  
रेमे क्षणदया दत्त- क्षण-स्त्री-क्षण-सौहृदः ॥ [भ्प् ३।३।२०-२१]  
  
रजन्या दत्तावसरः स्त्रीणां क्षणं उत्सव-रूपं सौहृदं यस्य ॥  
  
॥ ३।३ ॥ श्रीमान् उद्धवः ॥ १४७ ॥  
  
[१४८]  
  
अत्र एवं लीला-नर-वपुः [भ्प् १०।२३।३३] इत्य्-आदिकम् अपि उदाहार्यम् । एवम् अपि  
यद् असुराणाम् अपरक्तत्वम् । तत्र कारणम् आह-  
  
पापच्यमानेन हृदातुरेन्द्रियः  
समृद्धिभिः पूरुष-बुद्धि-साक्षिणाम् ।  
अकल्प एषाम् अधिरोढुम् अञ्जसा  
परं पदं द्वेष्टि यथासुरा हरिम् ॥ [भ्प् ४।३।२१]  
  
स्पष्टम् ।  
  
॥ ४।३ ॥ श्री-शिवः ॥ १४८ ॥  
  
[१४९]  
  
यद्यप्य् एषां गुणानां सर्वेषाम् अपि भगवति नित्यत्वम् एव तथापि तत्-तल्-  
लीला-सिद्ध्य्-अर्थं तेषां क्वचित् कस्यचित् प्रकाशः कस्यचिद् अप्रकाशश् च  
भवति । अतएवाह-  
  
अश्रूयन्ताशिषः सत्यास् तत्र तत्र द्विजेरिताः ।  
नानुरूपानुरूपाश् च निर्गुणस्य गुणात्मनः ॥ [भ्प् १।११।१९]  
  
निर्गुणस्य मध्य-पद-लोपेन निर्गता गुणेभ्यो गुणा यस्य तस्य, प्राकृत-  
गुणातीत-नित्य- (पगे ८३) गुणस्य नानुरूपाः नित्य-तत्-परिपूर्णत्वेन  
लाभान्तरायोगात् । गुणात्मनः तदाशीर्वादाङ्गीकार-द्वारा तत्-तद्-गुण-  
विशेष-प्रवर्तक-निवर्तकस्य अनुरूपाश् च । तद्-अङ्गीकारे हेतुः सत्या इति ।   
  
तद् एवं प्रकाशनाप्रकाशन-हेतोर् एव श्री-भगवतश् चन्द्र-पर-  
परार्धोज्ज्वलतादिके सत्य् अपि तल्-लीला-माधुर्य-विस्तारकस् तमिस्रादि-  
व्यवहारः सिध्यति ।  
  
॥ १।१० ॥ श्री-सूतः ॥ १४९ ॥  
  
[१५०]  
  
अतएवावसर-विशेषं प्राप्य तत्-तद्-गुण-समुदाय-विशेषाविर्भावाद् एक  
एवासौ तत्र तत्र पृथक् पृथग् इव धीरोदात्तादि-व्यवहार-चतुष्टयम् अपि  
प्रकाशयति । तत्र धीरोदात्तो यथा -  
  
गम्भीरो विनयी क्षन्ता करुणः सुदृढ-व्रतः ।  
अकत्थनो गूढ-गर्वो धीरोदात्तः सु-सत्त्व-भृत् ॥ [ब्र्स् २।१।२२६] इति ।  
  
एते च गुणा गोवर्धनोद्धारणादि-शक्र-सम्भाषान्त-लीलायां व्यक्ताः  
सन्ति । अथ धीर-ललितः -  
  
विदग्धो नव-तारुण्यः परिहास-विशारदः ।  
निश्चिन्तो धीर-ललितः स्यात् प्रायः प्रेयसी-वशः ॥ [ब्र्स् २।१।२३०]  
एते च श्रीमद्-व्रज-देवी-सहित-लीलायां सुष्ठु व्यक्ताः । अथ धीर-शान्तः  
-  
  
शम-प्रकृतिकः क्लेश-सहनश् च विवेचकः ।  
विनयादि-गुणोपेतो धीर-शान्त उदीर्यते ॥ [ब्र्स् २।१।२३३]   
  
एते च तादृशानां युधिष्ठिरादीनां सन्निधौ तत्-पालन-लीलायाम्  
उज्जृम्भते । अथ धीरोद्धतः -  
मात्सर्यवान् अहङ्कारी मायावी रोषणश् चलः ।  
विकत्थनश् च विद्वद्भिर् धीरोद्धत उदाहृतः ॥ [ब्र्स् २।१।२३६]  
  
एते च तादृशान् असुरान् प्राप्य क्वचिद् उदयन्ते । अतएव दुष्ट-दण्डन-  
हेतुत्वाद् एषां गुणत्वं च । तद् एवम् उद्दीपनेषु गुणा व्याख्याताः । अथ  
तेषु जातिर् द्विविधाः । तस्य तत्-सम्बन्ध-सम्बन्धिनां चेति । तत्र तस्य जातिर्  
गोपत्व-क्षत्रियत्वादिका । श्यामत्व-किशोरत्वादिकम् अन्यत्र तद्-उपमा-  
बुद्धि-जनकत्वं च । तत्-सम्बन्धिनां जातिस् तु गोत्वादिका ज्ञेया ।   
  
अथोद्दीपनेषु क्रिया लीला एव । ताश् च द्विविधाः । तत्र तत्-सान्निध्येन  
मायया दर्शिताः । सृष्ट्य्-आदयो मायिक्यः । तदीय-श्री-विग्रह-चेष्टास् तु  
स्मित-विलास-खेलानृत्य-युद्धादयः स्वरूप-शक्तिमय्यः । श्री-विग्रहस्य  
स्वरूपानन्दैक-रूपत्वात् । रमयात्म-शक्त्या यद् यत् करिष्यति [भ्प् ३।९।२३]  
इति तृतीय-स्थ-ब्रह्म-स्तवाच् च । ईश्वरस्यापि तस्य वर्तत एव स्वाभाविकं  
तद्-इच्छा-कौतुकं लोकवत् तु लीला-कैवल्यम् [व्स् २।१।३३] इति न्यायेन । यथाह-  
  
एक एवेश्वरस् तस्मिन् सुर-कार्ये सुरेश्वरः ।  
विहर्तु-कामस् तान् आह समुद्रोन्मथनादिभिः ॥ [भ्प् ८।६।१७]  
  
एक एवेश्वरः समर्थोऽपीति टीका च । अतएव तत्-तज्-जाति-लीलाभिनिवेशः  
श्रूयते, यथा विष्णु-धर्मोत्तरे-  
यस्यां यस्यां यदा योनौ प्रादुर्भवति कारणात् ।  
तद्-योनि-सदृशं वत्स तदा लोके विचेष्टते ॥  
संहर्तुं जगदीशानः समर्थोऽपि तदा नृप ।  
तद्-योनि-सदृशोपायैर् वध्यान् हिंसति यादव ॥ इत्य् आदि ।   
  
॥ ८।६ ॥ श्री-शुकः ॥ १५० ॥  
  
[१५१]  
  
तत्र श्री-विग्रह-चेष्टा द्विविधाः । ऐश्वर्यमय्यो माधुर्य-मय्यश् चेति ।  
तत्र निज-जन-प्रेममयत्वान् माधुर्य-मय्य एव रमणाधिक्ये हेतवः ।  
यथैव परम-विस्मय-हर्षाभ्याम् आह-  (पगे ८४)  
  
एवं निगूढात्म-गतिः स्व-मायया  
गोपात्मजत्वं चरितैर् विडम्बयन् ।  
रेमे रमा-लालित-पाद-पल्लवो  
ग्राम्यैः समं ग्राम्य-वद् ईश-चेष्टितः ॥ [भ्प् १०।१५।१९]  
  
श्री-नारायणादि-रूपेषु स्वाविर्भावेषु रमा-लालित-पाद-पल्लवोऽपि स्वेषु  
अलौकिकेष्व् अपि व्रज-वासिषु निरीक्ष्य तद्-वपुर् अलम् अम्बरे चरत् [भ्प्  
१०।१८।२७] इत्य् आदौ हलधर ईषद् अत्र सत् इति न्याय-लब्धेन तल्-लीला-  
माधुर्य-स्थितिः सन् लौकिकं यद् गोपात्मजत्वं तद् एव अलौकिक-  
गोपात्मजमयिश् चरितैर् विडम्बयन् अनुकुर्वन् रेमे स्वयम् अपि रतिम्  
उवाह । अतस् तादृश-रमणेषु यथा तद्-इच्छा । न तथा रमा-लालित-पाद-  
पल्लवत्वेऽपीति दर्शितम् ।   
  
रमणम् एव दर्शयति । यथाधुनापि ग्राम्यैर् बालकैः समं कश्चिद्  
ग्रामाधिप-बालको रमते तद्वत् । तत्-तल्-लीला-प्रधान एव रमते न त्व्  
ऐश्वर्य-प्रधान इत्य् अर्थः । दृश्यते च तत्-तल्-लीलावेशः । स जात-कोप-  
स्फुरितारुणाधरः [भ्प् १०।९।६] इत्य् आदौ । रहोऽपि जात-तादृश-भावात् । तान्  
वीक्ष्य कृष्णः [भ्प् १०।१२।२७] इत्य् आदौ बालानां स्वकरापच्युतताजातानुतापाद्  
दिष्ट-कृतत्व-मननाच् च । अतएव तस्य तत्-तल्-लीलासु लोकानुसारि यद् यद्  
बुद्धि-कर्म-सौष्ठवं तत् तत् सुष्ठु मुनिभिर् अपि स-चमत्कारं  
वर्ण्यते । यथोक्तं श्री-शुकेन जरासन्ध-युद्धान्ते-  
  
स्थित्य्-उद्भवान्तं भुवन-त्रयस्य यः  
समीहिते ऽनन्त-गुणः स्व-लीलया ।  
अन तस्य चित्रं पर-पक्ष-निग्रहस्  
तथापि मर्त्यानुविधस्य वर्ण्यते ॥ [भ्प् १०।५०।३०] इति ।  
  
तेषु चरितेषु यद्-अलौकिकम् आसीत् तद् अपि तत्-तल्-लीला-रस-मात्रासक्तस्य तस्य  
स्वभाव-सिद्धैश्वर्यत्वेन लीलाख्या शक्तिर् एव स्वयं सम्पादितवतीत्य् आह  
ईशं तत्-तल्-लीलोचित-सुघट-दुर्घट-सर्वार्थ-साधकं चेष्टितं लीलैव  
यस्य स इति । यथोक्तम्-  
  
अथोवाच हृषीकेशं नारदः प्रहसन्न् इव ।  
योग-मायोदयं वीक्ष्य मानुषीम् ईयुषो गतिम् ॥ [भ्प् १०।६९।३७]  
  
यथा च--  
  
यद्य् एवं तर्हि व्यादेही- त्य् उक्तः स भगवान् हरिः ।  
व्यादत्ताव्याहतैश्वर्यः क्रीडा-मनुज-बालकः ॥ [भ्प् १०।८।३६]  
  
सा तत्र ददृशे विश्वम् [भ्प् १०।८।३७] इति । अत्र यदि सत्य-गिरस् तर्हि समक्षं  
पश्य मे मुखम् [भ्प् १०।८।३५] इत्य् अन्ता तदीय-सरस-कृतैव लीला पूर्वम्  
उक्ता । अव्याहतैश्वर्य इत्य् आदिका तु तत्-तल्-लीला-शक्ति-कृतैव । सा च श्री-  
व्रजेश्वर्या वात्सल्य-पोषिके विस्मय-शङ्के पुष्णाति । नाहं भकृइतवान्  
अम्ब [भ्प् १०।८।३५] इति सम्भ्रमेण मिथ्यैव कृष्ण-वाक्यं च सत्यापयति ।   
  
एवं श्री-दामोदर-लीलायां यावत् तस्य बन्धनेच्छा न जातासीत् तावद्-रज्जु-  
परम्पराभ्यस् तस्मिन् द्व्य्-अङ्गुलाधिकत्व-प्रकाशः । तद् उक्तं तद्-दामा  
[भ्प् १०।८।१५] इत्य् आदिना । यदा तु मातृ-श्रमेण तद्-इच्छा जाता तदा न तत्-  
प्रकाशः । तद् उक्तं - स्व-मातुः स्विन्न-गात्रायाः [भ्प् १०।९।१८] इत्य् आदिना ।  
  
एवं श्री-कृष्ण-कृपा-दृष्टि-प्रभावेणैव विषमय-मोहात् सखीनां  
समुद्धरणं तद्-आवेशेनैव दावाग्नि-पाने चिकीर्षित-मात्रे स्वयं तन्-  
नाश इत्य् आदिकं ज्ञेयम् । क्रीडा-मनुज-बालक इति क्रीडया लीलया मनुजा-  
बालक-स्थितिं प्राप्तोऽपीत्य् अर्थः । अन्यत्र च क्रीडा-मानुष-रूपिणः [भ्प्  
१०।१६।६८] इति । एवं कार्य-मानुषः [भ्प् १०।१६।६०] इत्य् अत्रापि कार्यं क्रीडैव ।  
तस्मात् साधु व्याख्यातम् एवं निगूढात्म-गतिः इत्य् आदि ।   
  
॥ १०।१५ ॥ श्री-शुकः ॥ १५१ ॥  
(पगे ८५)  
[१५२]  
  
अन्यत्र च पूर्व-रीत्यैवाह-  
  
कृत्वा तावन्तम् आत्मानं यावतीर् गोपयोषितः ।  
रेमे स भगवांस् ताभिर् आत्मारामो ऽपि लीलया ॥ [भ्प् १०।३३।२०]  
  
तादृशोऽपि ताभिः सह रेमे । तस्यारविन्द-नयनस्य [भ्प् ३।१५।४३] इत्य् आदौ  
चकार तेषां सङ्क्षोभम् अक्षर-जुषाम् अपि चित्त-तन्वोः इतिवत् । तत्र  
सर्वाभिर् एव युगपल्-लीलेच्छा यदा जाता तदैव तावत्-प्रकाशा अपि तथैव  
लीला-शक्त्या घटिता इत्य् आह कृत्वेति । लीलया लीला-शक्ति-द्वारैव, न तु स्व-  
द्वारा । तावन्तम् आत्मानम् आत्मनः प्रकाशं कृत्वा प्रकटय्य ।  
  
॥ १०।३३ ॥ श्री-शुकः ॥ १५२ ॥  
  
[१५३]  
  
तद् एवं माधुर्य-मय्या लीलाया उत्कर्षो दर्शितः । अस्यां माधुर्य-मय्यां  
च युगपद् विचित्र-लीला-विधानस्य तस्यापि रमणाधिक्य-हेतुत्वेन पूर्व-  
दर्शित-विलास-मय्य् एव श्री-शुकदेवादीनाम् अपि श्री-शिव-ब्रह्मादीनाम् अपि  
परम-मधुरत्वेन भासते । पूर्वत्र यथा इत्थं सतां ब्रह्म-  
सुखानुभूत्या [भ्प् १०।१२।११] च तादृशत्वेन वर्णनात् । उत्तरत्र शक्र-शर्व-  
परमेष्ठि-पुरोगाः [भ्प् १०।३५।१५], कश्मलं ययुर् इत्य् आदिषु तत्रैव मोह-  
श्रवणाच् च ।  
  
अथ क्रीडा-मानुष-रूपिणस् तस्यान्या लोक-मर्यादा-मयी धर्मानुष्ठान-  
लीला तु धर्म-वीरादि-भक्तानाम् एव मधुरत्वेन भासते न तादृशानाम् ।  
यथाह-  
  
ब्रह्मन् धर्मस्य वक्ताहं कर्ता तद्-अनुमोदिता ।  
तच् छिक्षयन् लोकम् इमम् आस्थितः पुत्र मा खिदः ॥ [भ्प् १०।६९।६०]  
  
तत्र हि श्री-नारदो नाना-क्रीडान्तर-दर्शनेन सुखं लब्धवान्  
धर्मानुष्ठान-दर्शनेन तु खेदं तत्राह ब्रह्मन्न् इति ।   
  
॥ १०।६९ ॥ श्री-भगवान् नारदम् ॥ १५३ ॥  
  
[१५४]  
  
अथ पूर्ववद् एव कनिष्ठ-ज्ञानि-भक्तानाम् एव मधुरत्वेन  
भासमानां तद्-औदासीन्य-लीलाम् अप्य् आह-  
तस्यैवं रममाणस्य संवत्सर-गणान् बहून् ।  
गृहमेधेषु योगेषु विरागः समजायत ॥ [भ्प् ३।३।२२]  
  
गृह-मेधेषु गार्हस्थ्योचित-धर्मानुष्ठानेषु वैराग्यम् औदासीन्यम् ।  
  
॥ ३।३ ॥ श्रीमान् उद्धवो विदुरम् ॥ १५४ ॥  
  
[१५५]  
  
अथोद्दीपनेषु तदीय-द्रव्याणि च परिष्कारास्त्र-वादिक्र-स्थान-चिह्न-  
परिवार-भक्त-तुलसी-निर्माल्यादीनि । तत्र परिष्कारा वस्त्रालङ्कार-  
पुष्पादयः । ते च तदीयास् तत्-स्वरूप-भूतत्वेनैव भगवत्-सन्दर्भे  
दर्शिताः । तथापि भूषण-भूषणाङ्गम् [भ्प् ३।२।११] इति न्यायेन तत्-  
सौन्दर्य-सौरभ्यादि-परिष्क्रियमाणतयैव तं परिष्कुर्वन्ति न केवल-स्व-  
गुणेन । स च तत्-तद्-रूपान् तान् स्व-शक्ति-विलासान् प्राप्य स्वीय-तत्-तद्-गुणान्  
विशेषतः प्रकाशयतीति तस्य तत्-तद्-अपेक्षापि सिध्यति । अतएव पीताम्बर-  
धरः स्रग्वी साक्षान् मन्मथ-मन्मथः [भ्प् १०।३२।२] इत्य् आदौ  
अभिव्यक्तासमोर्ध्व-सौन्दर्यस्यापि परिष्कारत्वेन वर्णितयोः स्रक्-  
पीताम्बअयोर् अपि तादृशत्वं गम्यते । ईदृशान्य् एव वासांसि नित्यं गिरि-  
वनेचराः [भ्प् १०।४१।३५] इति रजक-वाक्यं त्व् आसुर-दृष्ट्या श्री-विष्णु-पुराणे  
लौकिक-दृष्ट्यापि सुवर्णाञ्जन-चूर्णाभ्यां तौ तदा भूषिताम्बरौ [विप्  
५।९।५] इत्य् उत्तमागमत्वावगमात् । तथा मूले च श्यामं हिरण्य-परिधिम्  
[भ्प् १०।२३।२२] इत्य् आदि । आस्तां तद् अपि कालिय-वरुण-गोविन्दाभिषेक-कर्तृ-  
महेन्द्राद्य्-उपहृतासख्य-वस्त्रादीनां तद्-दिने चावश्यं विचित्र-  
परिहितानां तेनान्यथा प्रतीयमानत्वम् एव जायते । ततः (पगे ८६)  
कंसाहृत-वाससां स्वीकारश् च तदीय-स्वरूप-शक्त्यैक-प्रादुर्भाव-  
रूपाणां नरकाहृत-कन्यानाम् इवेति ज्ञेयम् । अथास्त्राणि यष्टि-चक्रादीनि ।  
वादित्राणि वेणु-शङ्खादीनि । स्थानानि वृन्दावन-मथुरादीनि । चिह्नानि  
पदाङ्कादीनि । परिवारा गोपयादवाद्याः । निर्मल्याणि गोपी-चन्दनादीनि  
यथायथं तत्र तत्र ज्ञेयानि । अथोद्दीपनेषु कालाश् च तदीय-  
जन्माष्टम्यादयः । तथा भक्तस्य स्व-योग्यता च तद्-उद्दीपनत्वेन  
दृश्यते । यथा-  
  
ततो रूप-गुणौदार्य- सम्पन्ना प्राह केशवम् ।  
उत्तरीयान्तम् आकृष्य स्मयन्ती जात-हृच्-छया ॥ [भ्प् १०।४२।९]  
  
स्पष्टम् ।  
॥ १०।४२ ॥ श्री-शुकः ॥ १५५ ॥  
  
[१५६]  
  
तथा तद्-रस-विशेषेषु श्री-भगवद्-अङ्ग-विशेषा अपि उद्दीपन-वैशिष्ट्यं  
भजन्ते । यथा-  
  
श्रियो निवासो यस्योरः पान-पात्रं मुखं दृशाम् ।  
बाहवो लोक-पालानां सारङ्गाणां पदाम्बुजम् ॥ [भ्प् १।११।२७]  
  
श्रियः प्रेयस्याः । याः सर्वेषाम् एव प्रिय-वर्गाणां दृशश् चक्षूंषि तासाम् ।  
लोक-पालानां पाल्यानाम् । सारङ्गाणां सर्वेषाम् अपि भक्तानां निवास  
आश्रयः । यथास्वं भावोद्दीपनत्वात् ।  
  
॥ १।११ ॥ श्री-सूतः ॥ १५६ ॥  
  
[१५७]  
  
क्वचिद् विरोधिनोऽपि प्रतियोगि-मुखेन तद्-उद्दीपना भवन्ति । सूर्यादि-तापा  
इव जलाभिलाषस्य । यथा-  
  
श्रुत्वैतद् भगवान् रामो विपक्षीय-नृपोद्यमम् ।  
कृष्णं चैकं गतं हर्तुं कन्यां कलह-शङ्कितः ॥   
बलेन महता सार्धं भ्रातृ-स्नेह-परिप्लुतः । [भ्प् १०।५३।२०-२१] इत्य् आदि ।  
  
एवं वात्सल्यादौ श्री-कृष्णस्य धूलि-पङ्क-क्रीडादि-कृत-मालिन्यादयोऽपि  
ज्ञेयाः । कान्त-भावादौ वृद्धादि-प्रातिकूल्यादयोऽपि यदा च ते  
भयानकादि-गौण-रस-सप्तकं जनयन्ति तदापि पञ्च-विध-मुख्य-प्रीति-  
रस-पोषकताम् एव प्रपद्यन्ते । यथोक्तं भक्ति-रसामृत-सिन्धौ-  
  
अमी पञ्चैव शान्ताद्या हरेर् भक्ति-रसा मताः ।  
एषु हास्यादयः प्रायो बिभ्रति व्यभिचारिताम् ॥ [ब्र्स् ४।७।१४] इति ।  
  
॥ १०।५३ ॥ श्री-शुकः ॥ १५७ ॥  
  
[१५८]  
  
तद् एवम् उद्दीपना उद्दिष्टाः । एषु च श्री-वृन्दावन-सम्बन्धिनस् तु  
प्रकृष्टाः । अहो यत्र सर्वेषाम् एव परम-प्रीत्य्-एकास्पदस्य श्री-  
कृष्णस्यापि परम-प्रीत्य्-आस्पदत्वं श्रूयते-वृन्दावनं गोवर्धनम् [भ्प्  
१०।११।१६] इत्य् आदौ, श्लाघितं च स्वयम् एव अहो अमी देव-वरामरार्चितम्  
[भ्प् १०।१५।५] इत्य् आदिभिः ।   
  
तथा तदीय-परम-भक्तैश् च तद् भूरि-भाग्यम् इह जन्म [भ्प् १०।१४।३४]  
इत्य् आदिना, आसाम् अहो चरण-रेणु-जुषाम् [भ्प् १०।४७।६१] इत्य् आदिना, वृन्दावनं  
सखि भुवो वितनोति कीर्तिं [भ्प् १०।२१।१०] इत्य् आदिना च । अतएव श्री-कृष्णस्यापि  
तत्रस्थाः प्रकाशा लीलाश् च परम-वरीयांसः । यथा त्रैलोक्य-सम्मोहन-  
तन्त्रे तदीय-श्रीमद्-अष्टादशाक्षर-प्रस्तावे-  
  
सन्ति तस्य महा-भागा अवताराः सहस्रशः ।  
तेषां मध्येऽवताराणां बालत्वम् अतिदुर्लभम् ॥ इति ।  
  
बाल्यं च षोडश-वर्ष-पर्यन्तम् इति प्रसिद्धम् । तथा हरि-लीला-टीकायाम्  
उदाहृता स्मृतिः-  
  
गर्भस्थ-सदृशो ज्ञेय आष्टमाद् वत्सराच् छिशुः ।  
बालश् चाषोडशाद् वर्षात् पौगण्डश् चेति प्रोच्यते ॥ इति ।  
अन्यत्र च श्लाघितम्-  
नन्दः किम् अकरोद् ब्रह्मन् श्रेय एवं महोदयम् ।  
यशोदा च महा-भागा पपौ यस्याः स्तनं हरिः ॥ (पगे ८७)  
पितरौ नान्वविन्देतां कृष्णोदारार्भकेहितम् ।  
गायन्त्य् अद्यापि कवयो यल् लोक-शमलापहम् ॥ [भ्प् १०।८।४६-४७]  
  
अतएव एकादशे सर्व-श्री-कृष्ण-चरित-कथान्ते सामान्यतः श्री-कृष्ण-  
चरितस्य भक्त्य्-उद्दीपनत्वम् उक्त्वा वैशिष्ट्य-विवक्षया बाल्य-चरितस्य  
पृथग्-उक्तिः --  
  
इत्थं हरेर् भगवतो रुचिरावतार-  
वीर्याणि बाल-चरितानि च शन्तमानि ।  
अन्यत्र चेह च श्रुतानि गृणन् मनुष्यो  
भक्तिं परां परमहंस-गतौ लभेत ॥ [भ्प् ११।३१।२८] इति ।  
  
सोऽयं च तत्-प्रकाश-लीलानाम् उत्कर्षो बहु-विधः । ऐश्वर्य-गतस् तावत्  
सत्य-ज्ञानानन्तानन्द-मात्रैक-रस-मूर्ति-ब्रह्माण्ड-कोटीश्वर-  
दर्शनादौ । कारुण्य-गतश् च पूतनायाम् अपि साक्षान् मातृ-गति-दाने,  
माधुर्य-गतस् तु ताव् अङ्घ्रि-युग्मम् अनुकृष्य सरीसृपन्तौ [भ्प् १०।८।२२]  
इत्य् आदौ, वत्सान् मुञ्चन् क्वचिद् असमये [भ्प् १०।८।२९] इत्य् आदौ, गोपीभिः  
स्तोभितोऽनृत्यत् [भ्प् १०।११।७] इत्य् आदौ, क्वचिद् वादयतो वेणुम् [भ्प् १०।११।३९]  
इत्य् आदौ, क्वचिद् विनाशाय मनो दधद् व्रजात् [भ्प् १०।२१।१] इत्य् आदौ, क्वचिद्  
गायति गायत्सु [भ्प् १०।१५।१०] इत्य् आदौ, तं गो-रजश् छुरित-कुन्तल-बद्ध-  
बर्ह- [भ्प् १०।१५।४२] इत्य् आदौ, कृष्णस्य नृत्यतः केचिद् [भ्प् १०।१८।१०] इत्य् आदौ,  
धेनवो मन्द-गामिन्यः [भ्प् १०।२०।२६] इत्य् आदौ, अक्षण्वतां फलम् [भ्प्  
१०।२१।७] इत्य् आदौ, श्यामं हिरण्य-परिधिम् [भ्प् १०।२३।२२] इत्य् आदौ, भगवान्  
अपि ता रात्रीः [भ्प् १०।२९।१] इत्य् आदौ, वाम-बाहु-कृत-वाम-कपोलः [भ्प्  
१०।३५।२] इत्य् आदौ च । किं बहुना सर्वत्रैव सहृदयैः सर्व एवावगन्तव्यः ।  
  
अथ अनुभावास् तु चित्त-स्थ-भावानाम् अवबोधकाः । [ब्र्स् २।२।१] । ते  
द्विविधाः - उद्भास्वराख्याः सात्त्विकाख्याश् च । तत्र भावजा अपि बहिश्-  
चेष्टा-प्राय-साध्या उद्भास्वराः । ते चोक्ताः -  
  
नृत्यं विलुठितं गीतं क्रोशनं तनु-मोटनम् ।  
हुङ्कारो जृम्भणं श्वास-भूमा लोकानपेक्षिता ।  
लाला-स्रवोऽट्टहासश् च घूर्णा-हिक्कादयोऽपि च ॥ [ब्र्स् २।२।२] इति ।  
  
अथ सात्त्विकाः अन्तर्-विकारैक-जन्याः । यत्रान्तर्-विकारोऽपि तद्-अंश इति  
भावत्वम् अपि तेषां मन्यन्ते । तत्र-  
  
ते स्तम्भ-स्वेद-रोमाञ्चाः स्वर-भेदोऽथ वेपथुः ।  
वैवर्ण्यम् अश्रु प्रलय इत्य् अष्टौ सात्त्विकाः स्मृताः ॥[ब्र्स् २।३।१६]  
  
एषु प्रलयो नष्ट-चेष्टता । भगवत्-प्रीति-हेतुक-प्रलये च बहिश्-चेष्टा-  
नाशः । नअ त्व् अन्तर्-भगवत्-स्फूर्त्य्-आदेर् अपि । यथोक्तं श्रीमद्-उद्धवम्  
उद्दिश्य-  
  
स मुहूर्तम् अभूत् तूष्णीं कृष्णाङ्घ्रि-सुधया भृशम् ।  
तीव्रेण भक्ति-योगेन निमग्नः साधु निर्वृतः ॥ [भ्प् ३।२।४] इत्य् आदिना ।  
शनकैर् भगवल्-लोकान् नृलोकं पुनर् आगतः ॥ [भ्प् ३।२।६] इत्य् अन्तेन ।  
  
यथा गारुडे-  
जाग्रत्-स्वप्न-सुसुप्तेषु योग-स्थस्य च योगिनः ।  
या काचिन् मनसो वृत्तिः सा भवेद् अच्युताश्रयः ॥ इति ।  
  
अतएव तदानीं तत्-तद्-रसानाम् आस्वाद-भेद-स्फूर्तिर् अप्य् अवगन्तव्या ।  
  
अथ सञ्चारिणः । ये व्यभिचारिणश् च भण्यन्ते । सञ्चारयन्ति भावस्य गतिं  
[ब्र्स् २।४।२] इति (पगे ८८) विशेषेणाभिमुख्येन चरन्ति स्थायिनं प्रति [ब्र्स्  
२।४।१] इति च निरुक्तेः । ते च त्रयस्त्रिंशत् -  
  
निर्वेदोऽथ विषादो दैन्यं ग्लानि-श्रमौ च मद-गर्वौ ।  
शङ्का-त्रासावेगा उन्मादापस्मृती तथा व्याधिः ॥  
मोहो मृतिर् आलस्यं जाड्यं व्रीडावहित्था च ।  
स्मृतिर् अथ वितर्क-चिन्ता-मति-धृतयो हर्ष उत्सुकत्वं च ॥  
औग्र्यम् अर्षासूयाश् चापल्यं चैव निद्रा च ।  
सुप्तिर् बोध इतीमे भावा व्यभिचारिणः समाख्याताः ॥ [ब्र्स् २।४।४-६]  
  
एषां लक्षणम् उज्ज्वले दर्शनीयम् । एषु त्रासः कृष्ण-वत्सलादिषु  
भयानकादि-दर्शनात् । तद्-अर्थं तत्-सङ्गति-हानि-तर्केणात्मार्थं च  
भवति । निद्रा तच्-चिन्तया शून्य-चित्तत्वेन तत्-सङ्गत्य्-आनन्द-व्याप्त्या च  
भवति । श्रमः परमानन्द-मय-तद्-अर्थायास-तादात्म्यापत्तौ भवति ।  
आलस्यं तादृश-श्रम-हेतुकं कृष्णेतर-सम्बन्धि-क्रिया-विषयकं भवति ।  
बोधश् च तद्-दर्शनादि-वासनायाः स्वयम् उद्बोधेन भवतीत्य् आदिकं  
ज्ञेयम् । किं च निर्वेदादीनां चामीषां लौकिक-गुण-मय-  
भावायमानानाम् अपि वस्तुतो गुणातीतत्वम् एव तादृश-भगवत्-प्रीत्य्-  
अधिष्ठानत्वात् । अथैतत्-संवलनात्मको भगवत्-प्रीतिमयो रसोऽपि व्यञ्जित  
एव-  
  
स्मरन्तः स्मारयन्तश् च मिथो ऽघौघ-हरं हरिम् ।  
भक्त्या सञ्जातया भक्त्या बिभ्रत्य् उत्पुलकां तनुम् ॥  
  
क्वचिद् रुदन्त्य् अच्युत-चिन्तया क्वचिद्  
धसन्ति नन्दन्ति वदन्त्य् अलौकिकाः ।  
नृत्यन्ति गायन्त्य् अनुशीलयन्त्य् अजं  
भवन्ति तूष्णीं परम् एत्य निर्वृताः ॥ [भ्प् ११।३।३१-३२] इत्य् अनेन ।  
  
अत्र हरिर् आलम्बनो विभावः । स्मरणम् उद्दीपनः । स्मारणादिक  
उद्भास्वराख्योऽनुभावः । पुलकः सात्त्विकः । चिन्तादयः सञ्चारिणः ।  
सञ्जातया भक्त्येति स्थायी । भवन्ति तूष्णीं परम् एत्य निर्वृता इति तत्-  
संवलनम् । परं परम-रसात्मकं वस्त्व् इत्य् अर्थः । एष च भगवत्-  
प्रीति-मय-रसः पञ्चधा प्रीतेर् भेद-पञ्चकेन । ते च ज्ञान-भक्ति-मय-  
भक्ति-मय-वत्सल-मैत्री-मयोज्ज्वलाख्याः क्रमेण ज्ञेयाः ।   
  
एतेषां च स्थायिनां भावान्तराश्रयत्वात् नियताधारत्वाच् च मुख्यत्वम् ।  
तत्-प्रीति-सम्बन्धेनैव भागवत-रसान्तः-पातात् पञ्च-विधेषु प्रियेषु  
कादाचित्कोद्भवत्वेनानियताधारत्वाच् च गौणता । ततस् तदीय-रसानाम् अपि  
गौणता । तत्र मुख्याः मधुरेण समापयेत् इति न्यायेन गौण-रसानां  
रसाभासानाम् अप्य् उपरि विवरणीयाः ।  
  
गौणाः सम्प्रति विव्रियन्ते । येषु विस्मयादयो विभाव-वैशिष्ट्य-वशेन  
स्वयं तत्-प्रीत्य्-उत्था अपि तत्-प्रीतिम् आत्म-सात्कृत्य वर्धमानाः स्थायितां  
प्रपद्यन्ते । ते च-  
  
अद्भुतो हास्य-वीरौ च रौद्रो भीषण इत्य् अपि ।   
बीभत्सः करुणश् चेति गौणाः सप्त रसाः स्मृताः ॥  
  
तत्र तत्-प्रीतिमयोऽयम् अद्भुतो रसः । यत्रालम्बनो लोकोत्तराकस्मिक-  
क्रियादिमत्त्वेन विस्मय-विषयः श्री-कृष्णः । तद्-आधारस् तत्-प्रियश् च ।  
उद्दीपनास् तादृश-तच्-चेष्टाः । (पगे ८९) अनुभावाः नेत्र-विस्ताराद्याः ।  
व्यभिचारिणश् चावेग-हर्षजाद्य्-आद्याः । स्थायी तत्-प्रीतिमयो विस्मयः । तद्-  
उदाहरणं च-  
  
चित्रं बतैतद् एकेन वपुषा युगपत् पृथक् ।  
गृहेषु द्व्य्-अष्ट-साहस्रं स्त्रिय एक उदावहत् ॥ [भ्प् १०।६९।२] इत्य् आदिकं  
ज्ञेयम् ।  
  
अथ तन्-मयो हास्यो रसः । तत्रालम्बनश् चेष्टा-वाग्-वेष-वैकृत्य-  
विशेषवत्त्वेन तत्-प्रीति-मय-हास-विषयः श्री-कृष्णः । तद्-आधारस् तत्-  
प्रियश् च । तथा यदि तद्-विशेषवत्त्वेनैव तत्-प्रियाप्रियौ च तत्-प्रीतिमय-  
हास-विषयौ भवतस् तदापि तत्-कारणस्य प्रीतेर् विषयः श्री-कृष्ण इति स एव  
मूलम् आलम्बनम् । हास्यस्यापि तद्-विशिष्टत्वेनैव प्रवृत्तेस् तु सुतराम् एव ।  
अतः केवलस्य हासांशस्य विषयत्वेन विकृत-तत्-प्रियाप्रियौ बहिरङ्गाव्  
एवावलम्बनाव् इति । एवं दान-युद्ध-वीर-रसादिष्व् अपि ज्ञेयम् । उद्दीपनास्  
तु तज्-जनकस्य चेष्टावाग्-वेष-वैकृतादयः । अनुभावाश् च नासौष्ठ-  
गण्डकि-स्पन्दनादयः । व्यभिचारिणो हर्षालस्यावहित्थादयः । स्थायी च  
तत्-प्रीतिमयो हासः । स च स्व-विषयानुमोदनात्मकस् तद्-उत्प्रासात्मको वा  
चेतो-विकाशः । ततस् तद्-आत्मकत्वेन विषयोऽप्य् अस्यास्ति ।  
तस्योदाहरणेऽनुमोदनात्मको यथा -- वत्सान् मुञ्चन् क्वचिद् असमये  
क्रोश-सञ्जात-हासः [भ्प् १०।८।२९] इत्य् आदि, हस्ताग्राह्ये रचयति विधिं [भ्प्  
१०।८।३०] इति, एवं धार्ष्ट्यान्य् उशति कुरुते [भ्प् १०।८।३१] इत्य् आदि इत्थं स्त्रीभिः  
सभन-नयन-श्री-मुखालोकिनीभिर् व्याख्यातार्था प्रहसितमुखी न ह्य्  
उपालब्धुम् ऐच्छत् इत्य् अन्तम् । व्याख्यातस् तदीय-चापल्य-लक्षणोऽर्थो यस्यै  
सा ।  
  
॥ १०।८ ॥ श्री-शुकः ॥ १५८ ॥  
  
[१५९]  
  
उत्प्रासात्मको यथा-  
  
तासां वासांस्य् उपादाय नीपम् आरुह्य सत्वरः  ।  
हसद्भिः प्रहसन् बालैः परिहासम् उवाच ह ॥ [भ्प् १०।२२।९]  
  
स्पष्टम् ।  
॥ १०।२२ ॥ श्री-शुकः ॥ १५९ ॥  
  
[१६०]  
  
यथा च-  
कत्थनं तद् उपाकर्ण्य पौण्ड्रकस्याल्प-मेधसः ।  
उग्रसेनादयः सभ्या उच्चकैर् जहसुस् तदा ॥ [भ्प् १०।६६।७]  
  
स्पष्टम् ।  
॥ १०।६६ ॥ श्री-शुकः ॥ १६० ॥  
  
[१६१]  
  
अथ तत्-प्रीति-मयो वीर-रसः । तत्र वीर-रसश् चतुर्धा धर्म-दया-दान-  
युद्धात्मकत्वेनोत्साहस्य स्थायिनश् चातुर्विध्यात् । तत्र धर्म-वीर-रसः ।  
तत्रालम्बनो धर्म-चिकीर्षातिशय-लक्षणस्य धर्मोत्साहस्य विषयाभावात्  
प्रीतिमयत्वेनैव लब्धो विषयः श्री-कृष्णः । तद्-आधारस् तद्-भक्तश् च ।  
उद्दीपनाः सच्-छास्त्र-श्रवणादयः । अनुभावा विनय-श्रद्धादयः ।  
व्यभिचारिणो मति-स्मृत्य्-आदयः । स्थायी तत्-प्रीतिमयो धर्मोत्साहः । तद्-  
उदाहरणं च-  
  
क्रतु-राजेन गोविन्द राजसूयेन पावनीः ।  
यक्ष्ये विभूतीर् भवतस् तत् सम्पादय नः प्रभो ॥ [भ्प् १०।७२।३] इत्य्  
आदिकम् ।  
  
अथ तन्-मयो दया-वीर-रसः । अत्रालम्बनस् तत्-प्रीति-जातया तदीयतावगत-  
सर्व-भूत-विषयक-दययात्म-व्ययेनापि सन्तर्प्यमाण-दीन-वेषाच्  
छन्न-निज-रूपः श्री-कृष्णः । तादृश-दयाधारो भक्तः । पित्रादीनां  
तादृशी दया तु वत्सलादिकम् एव पुष्णाति करुणं वा । उद्दीपनास् तद्-आर्ति-  
व्यञ्जनादयः । अनुभावा आश्वासनोक्त्य्-आदयः । व्यभि-(पगे ९०)-चारिणः  
औत्सुख्य-मति-हर्षादयः । स्थायी तत्-प्रीति-मयो दयोत्साहः । उदाहरणं  
च-  
  
कृच्छ्र-प्राप्त-कुटुम्बस्य क्षुत्-तृड्भ्यां जात-वेपथोः ।  
अतिथिर् ब्राह्मणः काले भोक्तु-कामस्य चागमत् ॥   
तस्मै संव्यभजत् सो ऽन्नम् आदृत्य श्रद्धयान्वितः ।  
हरिं सर्वत्र सम्पश्यन् [भ्प् ९।२१।५-६] इत्य् आरभ्य,  
  
एवं (इति) प्रभाष्य पानीयं म्रियमाणः पिपासया  
पुल्कसायाददाद् धीरो निसर्ग-करुणो नृपः ।  
तस्य त्रिभुवनाधीशाः फलदाः फलम् इच्छताम्  
आत्मानं दर्शयां चक्रुर् माया विष्णु-विनिर्मिताः ॥ [भ्प् ९।२१।१५] इत्य् अन्तम् ।  
  
स्पष्टम् ।  
  
॥ ९।२१ ॥ श्री-शुकः ॥ १६१ ॥  
  
[१६२]  
अथो तन्-मयो दान-वीर-रसः । द्विधा चायं सम्पद्यते । बहु-प्रदत्वेन  
समुपस्थित-दुरापार्थ-त्यागेन च । तत्र प्रथमस्यालम्बनम् अन्य-  
सम्प्रदानके च दाने दान-द्रव्येण तत्-तृप्तेर् एव मुख्योद्देशेन तद्-  
उद्देशे पर्यवसानात् । तत्-सम्प्रदानके तु स्पष्ट-तद्-उद्देशाद् दित्सातिशय-  
लक्षणस्य दानोत्साहस्य विषयः श्री-कृष्णस् तद्-आधारस् तत्-प्रियश् च । अन्यः  
सम्प्रदान-वीर-रसस् तु बहिरङ्गः । उद्दीपनाः सम्प्रदान-वीक्षाद्याः ।  
अनुभावा वाञ्छाधिक-दान-स्मिताद्याः । व्यभिचारिणो वितर्कौत्सुक्य-  
हर्षाद्याः । स्थायी तत्-प्रीतिमयो दानोत्साहः । उदाहरणं च -- नन्दस् त्व्  
आत्मज उत्पन्ने जाताह्लादो महामनाः [भ्प् १०।५।१] इत्य् आदि । स्पष्टम् ।   
  
॥ १०।५ ॥  श्री-शुकः ॥ १६२ ॥  
  
तथा,   
  
एवं शप्तः स्व-गुरुणा सत्यान् न चलितो महान् ।  
वामनाय ददाव् एनाम् अर्चित्वोदक-पूर्वकम् ॥ [भ्प् ८।२०।१६]  
  
एतां पृथ्वीम् ।  
  
॥ ८।२० ॥  श्री-शुकः ॥ १६३ ॥  
  
[१६४]  
अथ द्वितीयस्यालम्बनः । उपस्थित-दुरापार्थ-त्यागेच्छातिशय-लक्षणस्य  
तद्-उत्साहस्य धर्मोत्साहवद् एव विषयः श्री-कृष्णस् तद्-आधारस् तद्-  
भक्तश् च । उद्दीपनाः कृष्णालाप-स्मितादयः । अनुभावास् तद्-उत्कर्ष-  
वर्णन-द्रढिमादयः । सञ्चारिणो धृति-प्रचुराः । स्थायी तत्-प्रीति-मयस्  
त्यागोत्साहः । तद्-उदाहरणम्-सालोक्य-सार्ष्टि-सारूप्य- [भ्प् ३।२९।१३] इत्य्  
आदिकम् एव ।   
  
अथ तन्-मयो युद्ध-वीर-रसः । तत्र योद्धा तत्-प्रियतमः । तस्यैव तत्-  
प्रीति-मय-युद्धोत्साहात् । प्रतियोद्धा तु क्रीडा-युद्धे श्री-कृष्णो वा तत्-  
पुरस् तस्यैव मित्र-विशेषो वा । साक्षाद् युद्धे पुनस् तत्-प्रतिपक्षः । तत्र  
श्री-कृष्ण-प्रतियोद्धृकत्वे तत्-प्रीतिमय-युयुत्सातिशय-लक्षण-तद्-उत्साह-  
विषयतया तस्यैवालम्बनत्वं सर्वथा सिद्धम् । इतर-प्रतियोद्धृकत्वेऽपि  
हास्य-रसवत् तत्-प्रीतिमयत्वेन मूलम् आलम्बनत्वं तस्यैव । तत्-  
प्रतिपक्षस् तु युयुत्सांश-मात्रस्य बहिरङ्ग आलम्बनः । तत्र योद्धृ-  
प्रतियोद्धारौ मित्र-विशेषावाधारत्व-विषयत्वाभ्याम् आलम्बनाव् इति ।  
उद्दीपनाः प्रतियोद्धृक-स्मितादयः । अनुभावाः योद्धृक-स्मितादयः ।  
व्यभिचारिणो गर्वावेगादयः । स्थायी तत्-प्रीति-मयो योद्धोत्साहः ।  
उदाहरणं च त्रिविध-प्रतियोद्धृ-क्रमेण-  
  
भ्रामणैर् लङ्घनैः क्षेपैर् आस्फोटन-विकर्षणैः ।  
चिक्रीडतुर् नियुद्धेन काक-पक्ष-धरौ क्वचित् ॥ [भ्प् १०।१८।१२]  
  
काक-पक्षश् चूडा-करणात् प्राक्तनाः केशाः । तद्-धारिणौ राम-कृष्णौ ।  
नियुद्धेन बाहु-युद्धेन तद्-भेदैर् भ्रामणादिभिः । एवम् एव हरि-  
वंशे-  
तथा गाण्डीव-धन्वानं (पगे ९१) विक्रीडन् मधुसूदनः ।  
जिगाय भरत-श्रेष्ठं कुन्त्याः प्रमुखतो विभुः ॥ इति ।  
  
॥ १०।१८ ॥ श्री-शुकः ॥ १६४ ॥  
  
[१६५]  
  
तथा-  
  
राम-कृष्णादयो गोपा ननृतुर् युयुधुर् जगुः ॥ [भ्प् १०।१८।१२]  
  
अत्र तद्-अग्रे परेऽपि गोपास् तं सन्तोषयन्तो युयुधुर् इत्य् आगतम् ।   
  
॥ १०।१८ ॥ श्री-शुकः ॥ १६५ ॥  
  
[१६६]  
  
तथा जरासन्ध-वधे-  
  
सञ्चिन्त्यारि-वधोपायं भीमस्यामोघ-दर्शनः ।  
दर्शयाम् आस विटपं पाटयन्न् इव सञ्ज्ञया ॥  
तद् विज्ञाय महा-सत्त्वो भीमः प्रहरतां वरः ।  
गृहीत्वा पादयोः शत्रुं पातयाम् आस भू-तले ॥ [भ्प् १०।७२।४१-४२]  
  
स्पष्टम्  ।  
  
॥ १०।७२ ॥ श्री-शुकः ॥ १६६ ॥  
  
[१६७]  
  
अथ तत्-प्रीतिमयो रौद्र-रसः । तत्रालम्बनस् तत्-प्रीति-मय-क्रोधस्य  
विषयः श्री-कृष्णस् तद्-आधारस् तत्-प्रिय-जनश् च । तस्य विषयश् चेत् तद्-धितस्  
तद्-अहितः स्वाहितो वा भवति तद्-आदि पूर्ववत् तत्-प्रीतेर् विषयत्वेन तस्यैव  
मूलम् आलम्बनत्वम् । अन्ये तु क्रोधांश-मात्रस्य बहिरङ्गालम्बनाः ।  
तत्र प्रमादादिना श्री-कृष्णात् सख्या अत्याहिते सख्याः क्रोध-विषयः श्री-  
कृष्णः । तेन बध्वादीनाम् अवगते सङ्गमे वृद्धादीनां च स एव । अथ  
तद्-धितश् च प्रमादेन तद्-अनवेक्षणाद् अन्यस्य क्रोध-विषयः स्यात् । तद्-  
अहितो दैत्यादिः । स्वाहितस् तु स्वस्य तत्-सम्बन्ध-बाधकः ।   
  
अथोद्दीपनाः क्रोध-विषयस्यावज्ञादयः । अनुभावाः हस्त-निष्पेषादयः ।  
व्यभिचारिण आवेगादयः । स्थायी तत्-प्रीतिमयः क्रोधः । वृद्धायास् तत्-  
प्रीतिमयः क्रोधः । वृद्धयास् तत्-प्रीतिमयत्वं व्रज-जनत्वात् तदापि  
स्वाभाविक्याः प्रीतेर् अन्तर्भाव-मात्रेण अन्वेषां तद्-विकारत्वेन । तच् च  
तस्यैव मङ्गल-कामना-प्रायतया । तत्र पूर्वेषां त्रयाणाम् उदाहरणम्  
अन्यत्रान्वेष्यम् । उत्तरयोर् द्वयोस् तु यथा-  
  
ततः पाण्डु-सुताः क्रुद्धा मत्स्य-कैकय-सृञ्जयाः ।  
उदायुधाः समुत्तस्थुः शिशुपाल-जिघांसवः ॥ [भ्प् १०।७४।४१]  
  
स्पष्टम्  ।  
  
॥ १०।७४ ॥ श्री-शुकः ॥ १६७ ॥  
[१६८]  
  
तथा-  
  
मैतद्-विधस्याकरुणस्य नाम भूद्;   
अक्रूर इत्य् एतद् अतीव दारुणः ।  
यो ऽसाव् अनाश्वास्य सु-दुःखितं जनं  
प्रियात् प्रियं नेष्यति पारम् अध्वनः ॥ [भ्प् १०।३९।२६]  
  
स्पष्टम्  ।  
॥ १०।३९ ॥ श्री-गोप्यः ॥ १६८ ॥  
  
[१६९]  
  
अथ तत्-प्रीतिमयो भयानक-रसः । तत्रालम्बनश् चिकीर्षित-तत्-पीडनाद्  
दारुणात् यत् तदीय-प्रीति-मयं भयं तस्य विषयश् श्री-कृष्णः ।  तद्-  
आधारस् तत्-प्रिय-जनश् च । किं च स्वस्य तद्-विच्छेदं कुर्वाणाद् यत् तादृशं  
भयं यच् च स्वापराध-कदर्थितान् श्री-कृष्णाद् एव वा स्यात् तस्य तस्य स्व-  
विषयकत्वेऽपि पूर्ववत् प्रीइतेर् विषयत्वात् श्री-कृष्ण एव मूलालम्बनः ।  
भय-हेतुस् तूद्दीपन एव भवेत् । विभाव्यते हिस् रत्यादिर् यत्र [भ्प् २।१।१०]  
इति सप्तम्य्-अर्थत्वस्य पूर्वत्रैव व्याप्तेः । येनेति तृतीयार्थस्य तूत्तरत्रैव  
व्याप्तेश् च । स्व-विषयत्वे तु य एव विषयः स एवाधार इति भयांश-मात्र-  
विषयत्वेन पूर्ववद् बहिरङ्ग एवालम्बनोऽसौ । तद्-आधारत्वेन त्व्  
अन्तरङ्गोऽपि ।  
  
अथोद्दीपनाः भीषण-भ्रू-कुट्याद्याः । अनुभावा मुख-शोषाद्याः ।  
व्यभिचारिणश् चापल्याद्याः । स्थायी तत्-प्रीतिमयं भयम् । तद्-उदाहरणं  
च- (पगे ९२)  
  
जन्म ते मय्य् असौ पापो मा विद्यान् मधुसूदन ।  
समुद्विजे भवद्-धेतोः कंसाद् अहम् अधीर-धीः ॥ [भ्प् १०।३।२९]  
  
अत्र विषयत्वेनैव हेतुत्वं न तु कारकान्तरत्वेन ।  
  
॥ १०।३ ॥ श्री-देवकी श्री-भगवन्तम् ॥ १६९ ॥  
  
[१७०]  
  
तथा शङ्खचूड-दौरात्म्ये-  
  
क्रोशन्तं कृष्ण रामेति विलोक्य स्व-परिग्रहम् ॥ [भ्प् १०।३४।२७] इति ।  
  
स्पष्टम् ।  
॥ १०।३४ ॥ श्री-शुकः ॥ १७० ॥  
  
[१७१]  
  
अतः (अथ) क्षमस्वाच्युत मे रजो-भुवो  
ह्य् अजानतस् त्वत्-पृथगीश-मानिनः ।  
अजावलेपान्धतमोऽन्धचक्षुष  
एषोऽनुकम्प्यो मयि नाथवान् इति ॥ [भ्प् १०।१४।१०]  
  
स्पष्टम् ।  
  
॥ १०।१४ ॥ ब्रह्मा श्री-भगवन्तम् ॥ १७१ ॥  
  
[१७२]  
  
अथ तन्-मयो बीभत्स-रसः । अत्रापि अन्य-जुगुप्सायास् तत्-प्रीतिमयत्वेन  
पूर्ववत् तत्-प्रीति-विषयत्वाच् छ्री-कृष्ण एव मूलालम्बनः । तद्-आधारस् तत्-  
प्रिय-जनश् च । जुगुप्सा-मात्रांशस्य विषयोऽन्यस् तु बहिरङ्गालम्बनः ।  
उद्दीपना अन्य-गतामेध्यतादयः । अनुभावाः निष्ठीवनादयः ।  
व्यभिचारिणो विषादादयः । स्थायी च तत्-प्रीति-मयी जुगुप्सा । उदाहरणं  
च त्वक्-श्मश्रू-रोम-नख-केश-पिनद्धम् [भ्प् १०।६०।४५] इत्य् आदिकम् । श्री-  
रुक्मिणी-वाक्यम् एव ।  
  
अथ तन्-प्रीति-मयः करुण-रसः । तत्रालम्बनः केवल-बन्धु-भाव-  
मय-प्रेम्णानिष्ठाप्तिपदतावेद्यत्वेन तत्-प्रीतिमय-करुणा-विषयः श्री-  
कृष्णस् तद्-आधारस् तत्-प्रियश् च । उद्दीपनास् तत्-कर्म-गुण-रूपाद्याः ।  
अनुभावा मुख-शोष-विलापाद्याः । व्यभिचारिणो जाड्य-निर्वेदादयः ।  
स्थायी च तत्-प्रीति-मयः शोकः । उदाहरणं च-  
  
अन्तर् ह्रदे भुजगभोगपरीतम् आरात्   
कृष्णं निरीहम् उपलभ्य जलाशयान्ते ।  
गोपांश् च मूढधिषणान् परितः पशूंश् च   
सङ्क्रन्दतः परमकश्मलम् आपुर् आर्ताः ॥ [भ्प् १०।१६।१९]  
  
स्पष्टम् ।  
  
॥ १०।१६ ॥ श्री-शुकः ॥ १७२ ॥  
  
[१७३]  
  
अथ कृष्ण-प्रीतिमतो जनस्य च यद्य् अन्योऽपि तत्-कृपा-हीनो जनः शोचनीयो  
भवति तदा तत्रापि तन्-मय एव करुणः स्यात् । यथा-  
  
न ते विदुः स्वार्थ-गतिं हि विष्णुं  
दुराशया ये बहिर्-अर्थ-मानिनः ।  
अन्धा यथान्धैर् उपनीयमानास्  
ते ऽपीश-तन्त्र्याम् उरु-दाम्नि बद्धाः ॥ [भ्प् ७।५।३१]  
  
स्पष्टम् ।  
  
॥ ७।५ ॥ श्री-प्रह्लादो गुरु-पुत्रम् ॥ १७३ ॥  
  
[१७४]  
  
किं च, त एव विस्मयादयो यदि श्री-कृष्णाधारा भवन्ति त एव तत्-प्रीति-  
मय-चित्तेषु सञ्चरन्ति, तदापि तत्-प्रीति-मयाद्भुत-रसादयो भवन्ति ।  
यथा - अहो अमी देव-वरामरार्चितम् [भ्प् १।१५।५] इत्य् आदिषु अजात-प्रीतीनां  
तु तत्-सम्बन्धेन ये विस्मयादयो भावास् तदीय-रमाश् च दृश्यन्ते तेऽत्र  
तद्-अनुकारिण एव ज्ञेयाः ।  
  
अथ रसानाम् आभास-तापत्यादि-ज्ञानायाश्रय-नियमः परस्परं  
व्यवहारोऽप्य् उद्दिश्यते । तत्र आश्रय-नियमः श्री-कृष्ण-सम्बन्धानुरूप  
एव । यथा पित्रादिषु प्राकृतस्य वात्सल्यस्याश्रयत्वं नियतम् । तथा  
मुख्यानां पञ्चानां मिथो व्यवहारस् तद्-आश्रयाणां जनानाम् इव स च  
कुलीन-लोकत एवावगन्तव्यः । ततो येषां यैर् मिलित्वा नर्म-विहारादौ  
यथा सङ्कोचार्हता । तदीयानां रसानां तदीयै रसैर् अपि मिलने तथा तद्-  
अर्हता । यथा न, तथा (पगे ९४) न यथोल्लासस् तथोल्लास इति । यथा तत्-  
प्रेयस्यादीनां तद्-वत्सलादिभिस् तद्-आदिकम् ।   
  
अथ गुणानां सप्तानाम् अपि रसानां तेषु मुख्येषु पञ्चसु प्रतीपत्वम्  
उदासीनत्वम् अनुगामित्वं च यथायुक्तम् अवगन्तव्यम् । यथा हास्यस्य  
वियोगात्मकेषु भक्तिमयादिषु चतुर्षु प्रतीपत्वम् । शान्त उदासीनत्वं,  
अन्यत्रानुगामित्वम् इत्य् आदि ।   
  
अथ गौणानां गौणैर् अपि वैर-माध्यस्थ-मैत्राणि ज्ञेयानि । यथा  
हास्यस्य करुण-भयानकौ वैरिणौ । वीरादयो मध्यस्थाः । अद्भुतो  
मित्रम् इत्य् आदि । एवं तेषु द्वादशस्व् अपि स्थायिनां सञ्चारिणाम्  
अनुभावानां विभावानां विषयान्तर-गत-भावादीनाम् अपि  
प्रतीपत्वौदासीन्यानुगामित्वानि विवेचनीयानि । तद् एवं स्थिते श्री-कृष्ण-  
सम्बन्धिषु जनेषु काव्येषु च रसस्यायोग्य-रसान्तरादि-सङ्गत्या  
बाध्यमानास्वाद्यत्वम् आभासत्वम् । यत्र तु तत्-सङ्गतिर् भङ्गि-विशेषेण  
योग्यस्य स्थायिन उत्कर्षाय भवति तत्र रसोल्लास एव । केनाप्य्  
अयोग्यस्योत्कर्षे तु रसाभासस्यैवोल्लास इति ।   
  
अथ तत्र मुख्यस्य मुख्य-सङ्गत्य्-आभासित्वं, यथा-  
  
स वै किलायं पुरुषः पुरातनो  
य एक आसीद् अविशेष आत्मनि । [भ्प् १।१०।२१] इति ।  
  
नूनं व्रत-स्नान-हुतादिनेश्वरः  
समर्चितो ह्य् अस्य गृहीत-पाणिभिः ।  
पिबन्ति याः सख्य् अधरामृतं मुहुर्  
व्रज-स्त्रियः सम्मुमुहुर् यद्-आशयाः ॥ [भ्प् १।१०।२८] इत्य् आद्य्-अन्तम् ।  
  
ज्ञान-विवेकादि-प्रकाशेनात्र हि शान्त एवोपक्रान्तः । उपसंहृतश् चोज्ज्वलः ।  
तेन चास्य वस्तलेनैव मिलने सङ्कोच एवेति परस्परम् अयोग्य-  
सङ्गत्याभास्यते । अत्र समाधीयते चान्यैः । स वै किल इत्य् आदिकम् अन्यासां  
वाक्यम् । नूनम् इत्य् आदिकं त्व् अन्यासाम् । एवंविधा वदन्तीनाम् [भ्प् १।१०।३१]  
इत्य् आदि श्री-सूत-वाक्यं च सर्वानन्दन-परम् एवेति ।  
  
॥ १।१० ॥ कौरवेन्द्र-पुर-स्त्रियः ॥ १७४ ॥  
  
[१७५]  
  
तथा-  
  
अथाभजे त्वाखिल-पूरुषोत्तमं  
गुणालयं पद्म-करेव लालसः ।  
अप्य् आवयोर् एक-पति-स्पृधोः कलिर्  
न स्यात् कृत-त्वच्-चरणैक-तानयोः ॥  
  
जगज्-जनन्यां जगद्-ईश वैशसं  
स्याद् एव यत्-कर्मणि नः समीहितम्  
करोषि फल्ग्व् अप्य् उरु दीन-वत्सलः  
स्व एव धिष्ण्ये ऽभिरतस्य किं तया ॥ [भ्प् ४।२०।२७-२८] इत्य् आदि ।  
  
अत्र दास-भावाख्य-भक्ति-मयस्य प्रकृतत्वेन योग्यस्य तद्-अयोग्योज्ज्वल-  
सङ्गत्याभासितत्वम् । तत्र दास-भावस् तत्-प्रकरण-सिद्ध एव । उज्ज्वल-  
सङ्गतिश् च पद्म-करेव लालस इत्य् आदिनावगम्यते । अत्र समाधानं च ।  
न खल्व् अस्य तद्वत् कान्त-भाव-वासना जाता किन्तु भक्ति-वासनैव ।  
दृष्टान्तस् तत्र तस्या भक्त्य्-अंश एव । तया स्पर्धा तु तत्-परम-  
कृपोन्नद्धत्वेन वीराख्य-दासतां प्राप्तस्य नायोग्येति । अन्ये त्व् एवं  
मन्यन्ते । तत् खलु तदीय-दीन-विषयक-कृपा-सूचक-स्व-प्रेम-वचन-  
विनोद-मात्रं, न तु लक्ष्मी-स्पर्धावहम् । करोषि फल्ग्व् अप्य् उरु दीन-  
वत्सलः [भ्प् ४।२०।२८] इति स्वस्मिंस् तुच्छत्व-मननात् । एवं श्री-त्रिविक्रमेण  
बलि-शिरसि चरणेऽर्पिते नेमं विरिञ्चो लभते प्रसादम् [भ्प् ८।२३।६] इति श्री-  
प्रह्लाद-वाक्यम् अपि दृष्टम् । श्री-नृसिंह-कृपायां स्वानुकम्पायाम् अपि -  
  
क्वाहं रजः-प्रभव ईश तमो ऽधिके ऽस्मिन्  
जातः सुरेतर-कुले क्व तवानुकम्पा ।  
न ब्रह्मणो न तु भवस्य न वै रमाया  
यन् मे ऽर्पितः शिरसि पद्म-करः प्रसादः ॥ [भ्प् ७।९।२६]  
  
अत्र ब्रह्मादेर् अधुना विद्यमानस्यापि ममैव शिरसीत्य् अर्थः । अत  
उभयत्रापि तत्-तद्-अवतार-समयापेक्षयैव तादृश-प्रसादाभावो विवक्षित  
इति ज्ञेयम् ।  
  
॥ ४।२० ॥ पृथुः श्री-विष्णुम् ॥ १७५ ॥  
(पगे ९४)  
  
[१७६]  
  
तथा श्री-वसुदेवादीनाम् अपि पित्रादित्वेन वात्सल्यस्य तद्-अयोग्य-भक्ति-  
मय-सङ्गत्य्-आभासितत्वं तत्र तत्र दृश्यते । तत्र समाधानं चाग्रे । अथ  
बलदेवादाव् इत्य् आदौ चिन्त्यम् । मनसो वृत्तयो नःय् स्युः [भ्प् १०।४७।६६] इत्य्  
आदिकानि श्री-व्रजेश्वरादि-वाक्यानि तु न तादृशानि । अभिप्राय-विशेषेण  
वत्सल-रसस्यैव पुष्टतया स्थापयिष्यमाणत्वात् । तथा-  
  
किम् अस्माभिर् अनिर्वृत्तं देव-देव जगद्-गुरो ।  
भवता सत्य-कामेन येषां वासो गुरोर् अभूत् ॥ [भ्प् १०।८०।४४] इत्य् आदि ।   
  
अथ सख्यमयस्यैश्वर्य-ज्ञान-संवलित-भक्ति-मय-  
सङ्गमेनाभासीकृतिः । अस्य श्रीदाम-विप्रस्य सख्यं हि कृष्णस्यासीत् सखा  
कश्चित् [भ्प् १०।८०।६] इत्य् आदिना, कथयञ्चक्रतुः [भ्प् १०।८०।२७] इत्य् आदौ, करौ  
गृह्य परस्परम् इत्य् अनेन च प्रकृतं दृश्यते इति । अत्र च समाधानं श्री-  
बलदेवादिवद् एव चिन्त्यम् ।   
  
॥ १०।८० ॥ श्री-शुकः ॥ १७६ ॥  
  
[१७७]  
तथा --  
  
त्वं न्यस्त-दण्ड-मुनिभिर् गदितानुभाव  
आत्मात्म-दश् च जगताम् इति मे वृतो ऽसि ॥ [भ्प् १०।६०।३९] इति ।  
  
आत्मा परमात्मा । आत्मदो मोक्षेषु तत्-तद्-आत्माविर्भाव-प्रकाशकः । अत्र  
कान्तात्वेन योग्य  उज्ज्वल आत्मादि-शब्द-व्यञ्जित-तद्-अयोग्य-शान्त-  
सङ्गमेनाभास्यते । अत्र समाधीयते च । अस्याः स्वीयात्वेन कान्त-भावे  
दासीत्वाभिमानमयी भक्तिर् अपि युज्यत एव पतिव्रता-शिरोमणित्वात् ।  
यथोक्तं तद्-आद्या एवोद्दिश्य-दासी-शता अपि विभोर् विदधुः स्म दास्यम्  
[भ्प् १०।५९।४] इति । श्री-रुक्मिण्यास् तु लक्ष्मी-रूपत्वेनैश्वर्य-स्वरूप-ज्ञान-  
मिश्र-तादृश-भक्ति-मिश्र-कान्त-भावत्वाद् अत्र तादृश-भक्ति-मात्र-  
पोषाय तादृग् अप्य् उक्तं युक्तम् इति ।  
  
॥ १०।६० ॥ श्री-रुक्मिणी ॥ १७७ ॥  
  
[१७८]  
  
अथ तन्-माधुर्य-मात्रानुभवमय-केवल-कान्त-भावानाम् अपि श्री-  
व्रज-देवीनां न खलु गोपिकानन्दनो भवान् [भ्प् १०।३१।४] इत्य् आदिषु या  
शान्तादि-सङ्गतिर् दृश्यते, सा तु पुरतः सोपालम्भादि-श्लेष-वाग् भङ्गि-  
मयत्वेन व्याख्यास्यमानत्वात् । प्रत्युत रसोल्लासायैव स्यात् । तथा  
बद्धान्यथा स्रजा काचित् [भ्प् १०।३०।२३] इत्य् आदौ वात्सल्य-सङ्गतिः सङ्गत्य्-  
अन्तरेण व्याख्यास्यते । तथा प्रकृतोज्ज्वले रसे रास-वर्णने दुःसह-  
प्रेष्ठ-विरहः [भ्प् १०।२९।१०] इत्य् आदिकं श्री-मुनीन्द्र-वचनं, तथा तद्-  
अनन्तरं, कृष्णं विदुः परं कान्तम् [भ्प् १०।२९।१२] इत्य् आदिके राज-  
मुनीश्वर-प्रश्नोत्तरे च मोक्ष-प्रस्ताव-व्यञ्जित-शान्त-रस-सङ्गत्या  
रसाभासत्वम् अकुर्वन्न् इत्य् अत्र समाधानं च श्री-कृष्ण-सन्दर्भे  
तथैवाग्रे च तात्कालिक-श्री-कृष्ण-प्राप्त्य्-अन्तराय-निरास-मात्रम् एव तत्-  
प्रसङ्गे दर्शितं, न त्व् अन्यो मोक्ष (पगे ९५) इत्य् अतश् चिन्त्यम् । तथा तं  
काचिन् नेत्र-रन्ध्रेण [भ्प् १०।३२।८] इत्य् आदौ योगीवानन्द-सम्प्लुता इति चैवं  
व्याख्यायते । योगीति क्लीबैक-वचनं, तच् च क्रिया-विशेषणम् । लज्जया यद्यॡ  
मनसि निधायैवोपगुह्यास् ते तथाप्य् अत्यन्ताभिनिवेशेन योगि संयोगि यथा  
स्यात् तद् इवोपगुह्यास् ते इत्य् अर्थः । एवम् अन्यत्रान्यत्रापि यथा-योगं  
समाधेयम् ।   
  
अथ श्री-बलदेवादौ विरुद्ध-भावावस्थानं चैव चिन्त्यम् । यथैव श्री-  
कृष्णस् तद्-भक्त-सुख-व्यञ्जक-नाना-लीलार्थे विरुद्धान् अपि गुणान्  
धारयति न च तैर् विरुध्यते अचिन्त्य-शक्तित्वात्, तथा तल्-लीलाधिकारिणस्  
तेऽपि । अस्ति चैषां तद्-योग्यता । यथा श्री-बलदेवस्य ज्येष्ठत्वाद्  
वत्सलत्वम् । एकात्मत्वाद् बाल्यम् आरभ्य सह-विहारित्वाच् च सख्यम् ।  
पारमैश्वर्य-ज्ञान-सद्-भावाद् भक्तित्वम् इति । ततः श्री-कृष्णस्य यादृश-  
लीला-समयस् तादृश एव भावस् तद्-विधस्याविर्भवति । ततो न विरोधोऽपि ।  
ततः शङ्खचूड-वध-प्राक्तन-होरिका-लीलायां श्री-कृष्णेन समं  
युग्मीभूय गानादिकं तद्-द्वारा द्वारकातः श्री-व्रज-देवीषु सन्देशश् च  
नासमञ्जसः । एवं श्रीमद्-उद्भवादीनाम् अपि व्याख्येयम् ।   
  
अथ मुख्यस्यायोग्य-गौण-सङ्गत्याभासत्वम्-  
  
देवकी वसुदेवश् च विज्ञाय जगद्-ईश्वरौ ।  
कृत-संवन्दनौ पुत्रौ सस्वजाते न शङ्कितौ ॥ [भ्प् १०।४४।५१] इत्य् आदिषु  
ज्ञेयम् ।  
  
अत्र श्री-कृष्ण-विभावित-भयानक-सङ्गत्या तद्-विषयो वत्सल आभास्यते ।  
अत्र समाधानं च प्राक्तनम् एव । अथ गौणस्यायोग्य-गौण-सङ्गत्य्-  
आभासत्वम् । यथा कालिय-हृदय-प्रवेश-लीलायाम्-  
  
तांस् तथा कातरान् वीक्ष्य भगवान् माधवो बलः ।  
प्रहस्य किञ्चिन् नोवाच प्रभावज्ञोऽनुजस्य सः ॥ [भ्प् १०।१६।१६]  
  
अत्र श्री-बलदेवस्य ऐश्वर्य-ज्ञानवतोऽप्य् आधुनिक-सामाजिक-भक्तस्येव  
व्रज-जनाधारक-करुणानुभव-मयः करुणो योग्यः । स च हास-  
सङ्गत्याभास्यते । समाधानं च पूर्ववन् नाना-भावस्यापि तद्-विधस्य  
तल्-लीला-विशेष-रक्षा-समयानुरूप-भावोदयात् । तद्-विधा हि तस्य लीला-  
प्रवर्तक-परिकरा इति । हासस्य कारणं प्रभाव-ज्ञानं हि अत्र तेषां  
प्राण-रक्षार्थम् एव भावान्तराण्य् अतिक्रम्योदितम् । ततश् चैवं हि तेषां  
ज्ञानम् अभूत् । अयं चेतस्य परम-प्रेष्ठो मर्म-वेत्ता च हसति तदा  
नास्त्य् एव काचिच् चिन्तेति । पुनर् अपि तद्-अर्थैव तस्य चेष्टा दृष्टा -  
  
कृष्णप्राणान् निर्विशतो नन्दादीन् वीक्ष्य तं ह्रदम् ।  
प्रत्यषेधत् स भगवान् रामः कृष्णानुभाववित् ॥ [भ्प् १०।१६।२२]  
  
इत्य् अत्र लीलान्ते पुनः श्री-कृष्ण-लाभे रामश् चाच्युतम् आलिङ्ग्य  
जहासास्यानुभाव-वित् [भ्प् १०।१७।१६] इत्य् अत्र तु हासः श्री-कृष्णं  
प्रत्युपालम्भ-व्यञ्जक एव । श्री-रुक्मिणी-हरण-लीलादौ तु भ्रातृ-स्नेह-  
परिप्लुतत्वं वर्णितम् । तस्मात् तद्-इष्ट-लीलानुरूप्यान् न वैरूप्यम् इति तत्र  
हास्योऽपि नायोग्यः ।   
॥ १०।१६ ॥ श्री-शुकः ॥ १७८ ॥  
  
[१७९]  
अथ स्थायि-भाव-योग्यत्वं प्रीति-लक्षणत एव प्रतिपन्नम् । ततः प्रीत्य्-  
आभासत्वेऽवगते रसाभासत्वम् अप्य् अवगम्यम् । अथायोग्य-सञ्चारि-सङ्गत्य्-  
आभासत्वं यथा-  
  
स्व-वचस् तद् ऋतं कर्तुम् अस्मद्-दृग्-गोचरो भवान् ।  
यद् आत्थैकान्त-भक्तान् मे नानन्तः श्रीर् अजः प्रियः ॥ [भ्प् १०।८६।३२]  
  
अथ भक्तिर् अनन्तादि-हेलन-लक्षण-गर्व-सङ्गत्याभास्यते । तत्-  
समाधानं च व्याख्यान्तरेण । (पगे ९६) तद् यथा एकान्त-भक्तान् मे  
मम अनन्तः सवधामत्वेनापि , श्रीर् जायात्वेनापि, अजः पुत्रत्वेनापि न  
प्रियः । किन्तु तेऽप्य् एकान्त-भक्त-श्रेष्ठत्वेनैव मम प्रेष्ठा इत्य् अर्थः ।  
तद् एतद् यद् आत्थ तत् स्व-वचः ऋतं सत्यं कर्तृ दर्शयितुं भवान् अस्मद्-  
दृग्-गोचरोऽभूत् । तद्-अनुगामितांशेनैवास्मान् प्रत्य् अपि कृपां कृतवान् इत्य्  
अर्थः ॥  
  
॥ १०।८६ ॥ मैथिलः श्री-भगवन्तम् ॥ १७९ ॥  
  
[१८०]  
  
तथा-  
  
तयोर् इत्थं भगवति कृष्णे नन्द-यशोदयोः ।  
वीक्ष्यानुरागं परमं नन्दम् आहोद्धवो मुदा ॥ [भ्प् १०।४६।२९]  
  
इत्थं तद्-वियोगज-महा-दुःख-व्यञ्जनाप्रकारेण । अत्र श्री-व्रजेश्वरयोः  
श्री-कृष्ण-वियोग-दुःखानुभव-मयी श्रीमद्-उद्धवस्य भक्तिस् तद्-  
अयोग्येन हर्ष्येणाभास्यते । समाधानं च श्री-बलदेव-हासवद् एव  
कार्यम् । तेषां सान्त्वनार्थम् आगतस्य तसापि दुःखाभिव्यक्तिर् न योग्या ।  
ततस् तद्-योग्यस् तदीयानुराग-महिम-चमत्कारजो हर्ष एव तद्-अर्थम्  
उदितः । अनन्तरं तथैव सान्त्विताश् च ते इति ।  
  
॥ १०।४६ ॥ श्री-शुकः ॥ १८० ॥  
  
[१८१]  
  
तथा-  
  
एहि वीर गृहं यामो न त्वां त्यक्तुम् इहोत्सहे ।  
त्वयोन्मथित-चित्तायाः प्रसीद पुरुषर्षभ ॥ [भ्प् १०।४२।१०]  
  
अत्र नायिकायाः सर्वेषाम् अग्रत एतादृशं चापल्यम् अत्ययोग्यम् । तत्-सङ्गतिश्  
चोज्ज्वलम् आभासयति । समाधानं चास्याः सामान्यत्वाद् अदोष इति ।  
  
॥ १०।४२ ॥ सैरिन्ध्री भगवन्तम् ॥ १८१ ॥  
  
[१८२]  
  
अत्र तव सुतः सति यदाधर-बिम्बे [भ्प् १०।३५।१४] इत्य् आदिके तु न तथा  
चापल्यं मन्तव्यम् । तेषां पद्यानां युगलेन युगलेन पृथक् पृथक्  
संवाद-सङ्ग्रह-रूपत्वा । श्री-व्रजेश्वई-सभा-स्थितायाश् चास्याः  
सामान्यतस् तन्-माधुर्य-वर्णनम् एव । तेन च सक्रादीनाम् एव मोह  
उक्तः । न तु व्रजति तेन वयम् [भ्प् १०।३५।१७] इत्य् आदिवत् । व्योमयान् अवनिता  
[भ्प् १०।३५।३] इत्य् आदिवच् च स्वभावस्य सजातीय-भावस्य वा प्रकाशनम् इति ।  
एवं कुन्द-दाम [भ्प् १०।३५।२०] इत्य् आदाव् अपि ज्ञेयम् । तथा मैवं  
विभोऽर्हति भवान् [भ्प् १०।२९।३१] इत्य् आदिषु प्रकट-तत्-सङ्ग-प्रार्थन-  
दैन्यादिकम् अयोग्यत्वेन प्रतीतम् अपि पुरतः श्लेषेण निषेधार्थादितया  
व्याख्यास्यमानत्वात् परम-रसावहत्वेनैव स्थापनीयम् ।  
  
अथायोग्यानुभाव-सङ्गत्य्-आभासत्वं यथा-  
  
यद्यप्य् असाव् अधर्मेण   
मां बध्नीयाद् अनागसम् ।  
तथाप्य् एनं न हिंसिष्ये   
भीतं ब्रह्म-तनुं रिपुम् ॥ [भ्प् ८।२०।१२] इत्य् आदि-द्वयम् ।  
  
अत्र शुक्रत्वं च नार्थ-प्रयुक्तस्यापि अधर्मादि-शब्द-प्रयोगस्य  
तत्रायोग्यत्वाद् आभास्यत एव भक्ति-मयः । समाधानं च तदानीं साक्षात्  
भक्तेर् अजातत्वात् श्री-त्रिविक्रम-पाद-स्पर्शानन्तरम् एव च जातत्वान् न  
विरोध इति ।  
  
॥ ८।२० ॥ श्री-बलिः शुक्रम् ॥ १८२ ॥  
  
[१८३]  
  
तथा जरासन्ध-वधः कृष्ण-भूर्य्-अर्थायोपकल्पते [भ्प् १०।७१।१०] इति ।  
(पगे ९७)  
  
अत्रायोग्येन साक्षान्-नाम्ना सम्बोधनेन दास्य-मय आभास्यते । वस्तुतस्  
तु तद्-आदि-नाम्नां तत्-परम-महिम-मयत्वात् तन्-मय-नाम्नां च  
दासादिभिर् अपि साक्षाद्-ग्रहण-दर्शनात् तद्-अदोष इति । यस्य नाम महद्  
यशः [श्वेतु ४।१९] इति श्रुतेः ।   
  
॥ १०।७१ ॥ उद्धवः श्री-भगवन्तम् ॥ १८३ ॥  
  
[१८४]  
  
तथा सतां शुश्रूषणे जिष्णुः कृष्णः पादावनेजने [भ्प् १०।७५।५] ।  
  
पादवनेजने इति णिज्-अन्तम् । अत्र पाण्डव-राज-कृत-तादृश-श्री-कृष्ण-  
नियोगस्यायुक्तत्वात् तस्य भक्ति-मयस् तेनाभास्यते । वस्तुतस् तु बान्धवाः  
परिचर्यायां तस्यासन् प्रेम-बन्धना [भ्प् १०।७५।३] इत्य् उक्तत्वात् तेषु  
नियोज्येषु बान्धवाः स्वयम् एवावर्तन्ते, नेतरे इव तन्-नियुक्ता एव । ततः  
श्री-कृष्णस्य तु सुतराम् एव स्वेच्छा-प्रवृत्तिः । तेन च चिन्तितम् इदम् इति  
गम्यते । सर्वाणि कर्माण्य् अन्यैः सेत्स्यन्ते । पादावनेजनम् तु नान्यैः  
साभिमानत्वात् । ततश् च मम बन्धूनाम् एषां कर्म विगीताङ्गं स्याद् इति  
मयिवात्राग्रहीतव्यम् इति ।  
  
तद् एवं तस्येच्छायास् तद्-आश्रितैर् दुर्लङ्घत्वात् तद्-बलाद् एव तत्र तस्य  
प्रवृत्तिः । एवं स्वयम् एव नारदादि-पाद-प्रक्षालनेऽपि दृष्टम् । तं प्रति  
च स्वेच्छयैव हि भगवान् ब्राह्मणत्वेन भक्तत्वेन च व्यवहरति । तत  
एव क्वचित् पुत्र मा खिदः [भ्प् १०।६९।४०] इत्य् अपि वदतीति ।   
  
॥ १०।७५ ॥ श्री-शुकः ॥ १८४ ॥  
  
[१८५]  
  
तथा--  
  
श्रीदामा नाम गोपालो राम-केशवयोः सखा ।  
सुबल-स्तोककृष्णाद्या गोपाः प्रेम्णेदम् अब्रुवन् ॥  
राम राम महा-बाहो कृष्ण दुष्ट-निबर्हण ।  
इतो ऽविदूरे सु-महद् वनं तालालि-सङ्कुलम् ॥ [भ्प् १०।१५।२१-२२] इत्य् आदि ।  
  
अत्रायोग्येन भय-स्थान-गमन-नियोगेन सख्य-मय आभास्यते । वस्तुतस्  
तु समान-शीलत्वेन श्री-कृष्णस्य वीर्य-ज्ञानात् तैस् तन्-नियोगोऽपि नायोग्यः ।  
प्रत्युत तेषां तद्वद् वीर-स्वभावानां तन्-मय-प्रीति-पोषायैव भवति-  
  
साकं कृष्णेन सन्नद्धो   
विहर्तुं विपिनं महत् ।  
बहु-व्याल-मृगाकीर्णं   
प्राविशत् पर-वीर-हा ॥ [भ्प् १०।५८।१४] इत्य् अर्जुन-चरितवत् ।  
  
अतएव प्रेम्णेति महा-सत्त्व-दुष्ट-निवर्हणेति चोक्तम् । अन्यत्र च अस्मान्  
किम् अत्र ग्रसिता निविष्टान्; अयं तथा चेद् बकवद् विनङ्क्ष्यति [भ्प् १०।१२।१४]  
इति ।  
  
॥ १०।१५ ॥ श्री-शुकः ॥ १८५ ॥  
  
[१८६]  
  
एवं द्वारका-जल-विहारे न चलसि [भ्प् १०।९०।२२] इत्य् आदौ वसुदेव-  
नन्दनाङ्घ्रिम् इति ।  
  
अत्रायोग्येन श्वशुर-नाम-ग्रहणेन स्वीयानां कान्ताभाव आभास्यते ।  
वस्तुतस् तु देवस्य परमाराध्यस्य श्वशुरस्य यो नन्दनो मुख्यः  
पुत्रः । अस्मत्-पतिर् इत्य् अर्थः । तस्याङ्घ्रिं वसु परम-धन-स्वरूपम् इत्य्  
एव तन्-मनसि स्थितम् । तथापि दैवात् तन्-नामानुकरण-दोष-समाधानं  
चोन्मत्त-वचस्-त्वेनोपक्रान्तत्वात् ।  
  
॥ १०।९० ॥ श्री-पट्ट-महिष्यः ॥ १८६ ॥  
  
[१८७]  
तथा-  
  
तम् आत्मजैर् दृष्टिभिर् अन्तरात्मना  
दुरन्त-भावाः परिरेभिरे पतिम् ।  
निरुद्धम् अप्य् आस्रवद् अम्बु नेत्रयोर्  
विलज्जतीनां भृगु-वर्य वैक्लवात् ॥ [भ्प् १।११।३३]  
(पगे ९८)  
दुरन्त-भावा उद्भट-भावा, अतएव निरुद्धम् अप्य् आस्रवम् । अत्रात्मज-  
द्वारालिङ्गनेन कान्त-भाव आभास्यते । तद्-द्वारा तत्-सम्भोगायोग्यत्वात् ।  
समाधानं च प्रीति-सामान्य-परिपोषायैव तथाचरितं न तु कान्त-भाव-  
पोषाय । तत्-पोषस् तु दृष्टादि-द्वारैव । तस्मान् न दोष इति ।  
  
॥ १।११ ॥ श्री-सूतः ॥ १८७ ॥  
  
[१८८]  
  
अथायोग्य-विभाव-सङ्गत्याभासत्वम् उदाह्रियते । तत्रायोग्योद्दीपन-  
सङ्गत्या यथा यद्-अर्चितम् [भ्प् १०।३८।८] इत्य् आदौ, यद् गोपिकानां कुच-  
कुङ्कुमाङ्कितम् इति ।  
  
अत्रानेन रहस्य-लीला-चिह्नेन दासानुसन्धानायोग्येन दास्य-भाव-मय  
आभास्यते । समाधानं च । अत्रास्य भक्ति-मात्र-सुलभत्व-  
चिन्तनेऽभिनिवेशः । न तु तादृश-लीला-विशेषानुसन्धाने । यथोक्तं  
टीकायाम्-यद् गोपिकानाम् इति प्रेम-मात्र-सुलभत्वम् इत्य् एतत् ।  
ततोऽननुसन्धायैव तद्-विशेषं भक्ति-मात्रोद्वलकत्वेन निर्दिष्टत्वान् न  
दोष इति । एवं समर्हणं यत्र [भ्प् १०।३८।१७] इत्य् आदिकं व्याख्येयम् ।  
  
॥ १०।३८ ॥ अक्रूरः ॥ १८८ ॥  
  
[१८९]  
  
एवम् उज्ज्वलेऽपि पुत्र-रूपस्योद्दीपनत्वायोग्यता यं वै मुहुर् [भ्प् १०।५५।४०]  
इत्य् आदौ गम्या । तच् चाग्रे समाधानं व्याख्येयम् ।  
  
अथाल्म्बनायोग्यतायां तादृश-प्रीत्य्-आधारायोग्यतयाभासत्वे  
यज्ञपत्नीनां पुलिन्दी- हरिण्य्-आदिन्यां तत्-तज्-जाति-रूपम् अयोग्यम्  
उदाहार्यम् । अथ तादृश-प्रीति-विषयायोग्यत्वं यथा-अक्षण्वताम् [भ्प्  
१०।२१।७] इत्य् आदौ वक्त्रं व्रजेश-सुतयोः इत्य् आदि ।  
  
अत्र यद्यपि श्री-रामोऽपि श्री-कृष्ण-व्यूहत्वात् स एव, तथापि श्री-  
कृष्णत्वाभावात् तत्-प्रेयसी-भाव-विशेषायोग्य एव । ततस् तेनात्रोज्ज्वलम्  
आभास्यते । वस्तुतस् त्व् अग्रेऽवहित्था-गर्भेण व्रजेश-सुतयोर् मध्ये अनु  
पश्चात् वेणु-जुष्टं यन्-मुखम् इत्य् आदि व्याख्यानेन रसोत्कर्ष एव  
साधयितव्यः । एवम् एव टीकायाम् अपि । रामः क्षपासु भगवान् गोपीनां  
रतिम् आवहत् [भ्प् १०।६५।१७] इत्य् अत्र व्याख्यातम्-गोपीनां रतिम् इति श्री-कृष्ण-  
क्रीडा-समयेऽनुत्पन्नान् नातिबालानां चान्यासाम् इत्य् अभियुक्त-प्रसिद्धिर् इति ।  
  
॥ १०।२१ ॥ श्री-व्रज-देव्यः ॥ १८९ ॥  
[१९०]  
  
अथायोग्यस्य विषयान्तर-गत-भावादिकस्य सङ्गत्य्-आभासत्वं यथा  
देवहूति-वर्णने-कामः स भूयात् [भ्प् ३।२२।१६] इत्य् आदौ क्षिपतीम् इव श्रियम्  
इति ।   
  
अत्र देवहूति-गतेनेदृश-वर्णन-रूपेणानुभावेन श्री-कर्दमस्य भक्तिर्  
आभास्यते । वस्तुतस् तु तेन जगत्-सम्पत्ति-रूपां प्राकृतीं श्रियम् एवोद्दिश्य  
तयोक्तम् इति न दोषः ॥  
  
॥ ३।२२ ॥ श्री-कर्दमः ॥ १९० ॥  
  
[१९१]  
  
तथा-  
  
उवास तस्यां कतिचिन् मिथिलायां समा विभुः ।  
मानितः प्रीति-युक्तेन जनकेन महात्मना ।  
ततो ऽशिक्षद् गदां काले धार्तराष्ट्रः सुयोधनः ॥ [भ्प् १०।५७।२६]  
  
विभुः श्री-सङ्कर्षणः । मानित इत्य् आदिकं च तस्यैव विशेषणम् इति  
समाधानं च ।   
  
॥ १०।५७ ॥ श्री-शुकः ॥ १९१ ॥  
  
[१९२]  
  
एवम् अग्रे च केचिद् अन्ये रसाभासाः परिहरिष्यन्ते । अथ यद् उक्तं अयोग्य-  
सङ्गतिर् अपि भङ्गी-विशेषेण योग्यस्य स्थायिन उत्कर्षाय चेत् तदा रसोल्लासः  
इति । तत्र मुख्य-सङ्गत्या (पगे ९९) मुख्यस्योल्लासो, यथा-अहो भाग्यम्  
अहो भाग्यम् [भ्प् १०।१४।३२] इत्य् आदौ । अत्र ब्रह्मणा व्रज-वासि-प्रसङ्गे  
ज्ञान-भक्ति-बन्धु-भावौ भावितौ । योग्यश् चात्र बन्धु-भाव एव  
भावयितुम् । तदीय-स्वाभाविक-तद्-भावास्वादे सत्य् अन्यस्य विरसत्व-  
प्रतिभानात् । तथापि तत्र परम-ब्रह्म-पद-व्यञ्जिताया ज्ञान-भक्तेर्  
अयोग्याया भावना ज्ञान-भक्त्य्-अंश-वासित-सहृदय-चमत्काराय तदीय-  
भाग्य-प्रशंसा-वैशिष्ट्य-शंसन-भङ्ग्या तम् एवोत्कर्षयितुं प्रवर्तितेत्य्  
उल्लसत्य् एव रसः । एवम् इत्थं सतां ब्रह्म-सुखानुभूत्या [भ्प् १०।१२।११]  
इत्य् आदिकम् अपि व्याख्येयम् । तथा-  
  
भ्रात्रेयो भगवान् कृष्णः शरण्यो भक्त-वत्सलः ।  
पैतृ-ष्वस्रेयान् स्मरति रामश् चाम्बुरुहेक्षणः ॥ [भ्प् १०।४९।९]  
  
अत्र पितृष्वसुस् तस्या ऐश्वर्य-ज्ञान-मयी भक्तिर् अयोग्या, वात्सल्यं तु  
योग्यम् । तथापि भगवद्-आदि-पद-व्यञ्जित-तादृश-सङ्गतिर् यासीत् । ताम्  
अतिक्रम्य भ्रात्रेय इति पैतृष्वसेयान् इति । अम्बुरुहेक्षण इति चोक्ति-भङ्ग्या  
वात्सल्यस्योत्कर्षे सति रसोल्लासः ।  
  
॥ १०।४९ ॥ श्री-कुन्ती ॥ १९२ ॥  
[१९३]  
  
एवं श्री-राघवेन्द्रस्य केवल-माधुर्यमय-लीलायां हनुमतः केवल-  
तन्-मय-दास-भावोऽपि स्वरूपैश्वर्यादि-ज्ञान-मय-तद्-भाव-सङ्गतिर्  
नातिर् योग्यापि पश्चान् माधुर्यमय एव पर्यवसायिताभङ्ग्या  
तस्यैवोकर्षाय जातेत् रसोल्लास एव योजनीयः । तत्रैश्वर्य-माधुर्ययोर्  
महिम-ज्ञानं तस्याह -- ॐ नमो भगवते उत्तमश्लोकाय [भ्प् ५।१९।३] इत्य्  
आदि ।  
  
[१९४]  
  
अत्र भगवत इत्य् ऐश्वरम् उत्तमश्लोकायेति माधुर्यं दर्शितम् । स्वरूप-  
ज्ञानम् आह -- यत् तद् विशुद्धानुभव-मात्रम् एकम् [भ्प् ५।१९।४] इत्य् आदि ।  
  
यत् तत् प्रसिद्धं श्री-रामचन्द्रस्य दुर्वाद-श्यामल-रूपम् । अत्र  
प्रकाशैक-लक्षण-वस्तुनः सूर्यादि-ज्योतिषः प्रकाशत्वं शौक्लादिमत्त्वम्  
इत्य् आदि धर्मवत् गुण-रूपादि-लक्षण-तत्-स्वरूप-धर्मस्यापि तद्-  
आत्मकत्व-दृष्ट्या तन्-मात्रत्वम् उक्तम् । य एव धर्मः स्वरूप-शक्तिर् इति  
भगवत्-सन्दर्भादौ स्थापितम् । अतएवैकम् अपि । तस्याश् च शक्तेर्  
मायातिरिक्तत्वम् आह स्वतेजसा ध्वस्त-गुण-व्यक्वस्थम् इति । स्वरूप-शक्त्या  
दूरीभूता त्रैगुण्यात्मिका माया शक्तिर्यस्मात् यत् । अतः प्रशान्तं  
सर्वोपद्रव-रहितम् । अनुभाव-मात्रत्वे हेतुः प्रत्यग्-दृश्याद् अन्यत् । न  
चक्षुषा पश्यन्त रूपम् अस्य [कठु २।३९], यम् एवैष वृणुते तेन लभ्यस्  
तस्यैषा आत्मा विवृणुते तनुं स्वाम् [कठु १।२।२३] इति श्रुतेः । तत् कुतः ।  
अनाम-रूपं एतास् तिस्रो देवता अनेन जीवेनात्मनानुप्रविश्य नाम-रूपे  
व्याकरवाणी [छा ६।३।२] इति प्रसिद्ध-प्राकृत-नाम-रूप-रहितम् । तत्र  
हेतुः निरीहम् इति । आत्म-शब्देन हि श्रुताव् अस्यां परमात्मनो जीवाख्य-  
शक्ति-रूपोऽंश उच्यते । अनेनेति (पगे १००) पृथक्त्व-निर्देशात् । तद्-रूपेण च  
प्रवेशो नाम देवता-शब्द-वाच्य-तेजो-वारि-मृल्-लक्षणोपाध्य्-अभिनिवेशः ।  
स च तस्य जीवस्य तत्राहन्ताध्यासाद् एव भवति । ततोऽन्तर्यामि-रूपेण  
स्वयं तत्र स्थितस्यापि तद्-अध्यासाभावाद् उपाधिकृत-नाम-रूप-राहित्यं  
युक्तम् एवेत्य् अर्थः । सर्वथाहङ्कार-राहित्ये सति व्याकर-वाणीति-  
प्रयोगस्यानर्हत्वाद् इति भावः ।  
  
[१९५]  
  
ननु, श्री-राम-रूपं न सर्वैर् एव प्रतीयते तत्राह सुधियोपलम्भनम् ।  
शुद्ध-चित्तेन स्वरूपतयिवोपलभ्यत इत्य् अर्थः । नातः परं परम यद्  
भवतः स्वरूपम् [भ्प् ३।९।३] इत्य् आदि श्री-ब्रह्म-वाक्यात् ।   
नन्व् एवम्भूतस्य मर्त्येषु प्राकट्ये किं प्रयोजनम् । उच्यते । गौणे सत्य्  
अपि प्रयोजनान्तरे मुख्यं तु भक्तेषु लीला-माधुर्याभिव्यञ्जनम् एवेत्य्  
आह-  
  
मर्त्यावतारस् त्व् इह मर्त्य-शिक्षणं  
रक्षो-वधायैव न केवलं विभोः ।  
कुतो ऽन्यथा स्याद् रमतः स्व आत्मनः  
सीता-कृतानि व्यसनानीश्वरस्य ॥ [भ्प् ५।१९।५]  
  
तु-शब्द आशङ्का-निवृत्त्य्-अर्थः । मर्त्य-लोके योऽवतार आविर्भावः । स तु  
साधु-जनोद्वेज-कर-क्षोबधायैव केवलं न भवति किन्तु मर्त्य-  
शिक्षणम् अपि । मर्त्येषु शिक्षणं तद्-अर्थ-प्रकाशनं यत् तन्-मयम् अपि ।  
तत्र बहिर्मुखेषु विषयासङ्ग-दुर्वारताप्रकाशनम् आनुषङ्गिकम् ।  
उद्देश्यं तु स्वभक्ति-वासनेषु चित्तार्द्रता-कर-विरह-संयोगमय-निज-  
लीला-विशेष-माधुर्य-प्रकाशनम् । ततस् तद्-अर्थम् एवेत्य् अर्थः । अन्यथा  
यदि केवलं तद्-वधायैव स्यात् तदा आत्मनः परमात्मत्वेन  
परिपूर्णस्येश्वरस्य सर्वान्तर्यामिणः स्वे स्व-स्वरूपे तद्-एक-रूपे  
वैकुण्ठे च रममाणस्य सीता-कृत-व्यसनानीति कुतः स्यात् । मनसैव तद्-  
वधे शक्तत्वात् तद्-व्यसना-सम्भवाच् च । निज-माधुर्य-प्रकाशन-पक्षे  
तु तत् तत् सम्भवत्य् एवेति भावः ।  
  
[१९६]  
  
अत्र कृपा-रूपं तादृश-लीला-रूपं च माधुर्यम् अधिकं श्लाघितम् । तत्र  
श्री-सीता-वियोग-दुःखं च लीला-माधुर्यान्तर्गतम् एवेति न दोष इत्य् अपि  
दर्शितम् । तादृश-लीला च न प्राकृतवत् कामादि-सक्ततया, किन्तु स्वजन-  
विशेष-विषयक-कृपा-विशेषेणैवेत्य् आह-  
  
न वै स आत्मात्मवतां सुहृत्तमः  
सक्तस् त्रि-लोक्यां भगवान् वासुदेवः ।  
न स्त्री-कृतं कश्मलम् अश्नुवीत  
न लक्ष्मणं चापि विहातुम् अर्हति ॥ [भ्प् ५।१९।६]  
  
स वै खलु त्रिलोक्यां न सक्तः । तत्र हेतुः । आत्मा परमात्मा भगवान्  
परिपूर्णैश्वर्यादिः वासुदेवः सर्वाश्रयश् चेति । किन्तु आत्मवताम् आत्मा  
स्वयम् एव नाथत्वेन विद्यते येषां तेषां स्व-विषयक-ममता-धारिणां  
भक्त-विशेषाणाम् इत्य् अर्थः । तेषाम् एव सुहृत्तमः । तस्माद् यथान्यो  
स्त्रीत्व-हेतुकं कश्मलश्नुवते तथा नासाव् अश्नुवीत । अतस् तस्या  
आत्मवत्त्वेनैव तादृश-कश्मल-हेतु-तत्-प्रीति-विषयतापीति भावः । तथा  
देवदूत-समयातिक्रमेण आत्मवतोऽपि लक्ष्मणस्य परित्यागो यः, स खलु  
नात्यन्तिक इत्य् आह, न लक्ष्मणम् इति । विहातुम् अपि नार्हति न शक्नोति ।  
अनन्तरं झटित्य् एव स्वर्ग-स्थतया स्वागमनं प्रतीक्षमाणैस् तद्-  
आदिभिः सह स्वधिष्ण्यारोहात् । अधुनापि तेन सीतादिभिश् च सहैवास्मिन्  
(पगे १०१) किं-पुरुष-वर्षेऽप्य् अस्माभिर् दृश्यमानत्वात् । ततो मर्यादा-  
रक्षार्थम् एव किञ्चित् तत्-तद्-अनुकरणम् इति भावः ।  
  
[१९७]  
  
पूर्वार्थम् एव स्थापयितुं भक्त्य्-एक-कारण-कारुण्य-प्रमुख-परम-  
माधुर्यं सर्वोर्ध्वम् आह द्वाभ्यां-  
  
न जन्म नूनं महतो न सौभगं  
न वाङ् न बुद्धिर् नाकृतिस् तोष-हेतुः ।  
तैर् यद् विसृष्टान् अपि नो वनौकसश्  
चकार सख्ये बत लक्ष्मणाग्रजः ॥ [भ्प् ५।१९।७]  
  
महतः पुरुषाज् जन्म । सौभगं सौन्दर्यम् । आकृतिर् जातिः । यद् यस्मात् ।  
तैर् जन्मादिभिर् विसृष्टान् त्यक्तान् अस्मान् तदीय-परम-भक्त-श्री-  
सीतान्वेषणादि-भक्ति-तुष्टत्वेन बताहो लक्ष्मणस्य सर्व-सद्-गुण-लक्ष्म-  
लक्षितस्य सुमित्रानन्दनस्याग्रजोऽपि सखित्वे कृतवान् दास्यायोग्यान् अपि सह-  
विहारादिना सखीन् इव कृतवान् इत्य् अर्थः । सुग्रीवम् उपलक्ष्य वा  
तथोक्तम् ।  
  
[१९८]  
  
तस्मात्-  
  
सुरो ऽसुरो वाप्य् अथ वानरो नरः  
सर्वात्मना यः सुकृतज्ञम् उत्तमम्  
भजेत रामं मनुजाकृतिं हरिं  
य उत्तरान् अनयत् कोसलान् दिवम् इति ॥ [भ्प् ५।१९।८]  
  
पूर्वं स्वरूप-ज्ञान-मय-भक्त्या मनुज-कृताव् एव परम-स्वरूपत्वं  
दर्शितवान् । सम्प्रति माधुर्य-ज्ञान-मय-भक्त्यापि विशिष्य तम्  
एवाराधयति मनुजाकृतिं हरिम् इति । तत्रापि श्री-कपिलादिकं व्यावर्तयति  
रामम् इति । उत्तमम् असमोर्ध्व-गुणं सुकृतज्ञं स्वल्पयापि भक्त्या  
सन्तुष्यन्तम् इति ।  
  
॥ ५।१९ ॥ श्री-हनूमान् ॥ १९३-१९८ ॥   
  
[१९९]  
  
तथा मैवं विभोऽर्हति [भ्प् १०।२३।३१] इत्य् आदौ प्रेष्ठो भवांस् तनुभृतां  
किल बन्धुर् आत्मा [भ्प् १०।२९।३२] इत्य् अत्रापि नर्मालाप-मय-श्लेषम् अङ्ग्या  
स्वीय-भावोत्कर्षेण रसोल्लासः पुरतो दर्शनीयः । अथायोग्य-गौण-  
सङ्गत्यापि मुख्यस्योल्लासो यथा त्वक्-श्मश्रु-रोम-नख-केश- [भ्प्  
१०।६०।४५] इत्य् आदिकं श्री-रुक्मिणी-वाक्यम् । अत्र प्रतीपत्वेनायोग्यस्यापि  
बीभत्स्यस्य सङ्गतिः प्रकृत-कृष्ण-विषयक-कान्त-भाव-प्रशंसा-कारि-  
वचन-भङ्ग्यैव कृतेति तद्-उत्कर्षायैव जाता । ततो रसोल्लास एवेति ।  
तथान्यत्र-  
  
एताः परं स्त्रीत्वम् अपास्तपेशलं  
निरस्त-शौचं बत साधु कुर्वते ।  
यासां गृहात् पुष्कर-लोचनः पतिर्  
न जात्व् अपैत्य् आहृतिभिर् हृदि स्पृशन् ॥ [भ्प् १।१०।३०]  
  
स्त्रीत्वं स्त्री-जातिः । सा च श्री-रुक्मिण्याद्य्-अवर-तज्-जाति-भेदत्वेनैवात्र  
गृहीता । अपास्त-पेशलत्वादिकं हि तज्-जात्य्-अन्तराश्रयं न तु  
रुक्मिण्याद्याश्रयम् । ताभिस् तासाम् अपि साधुत्व-करणात् । ततश् चान्यां तत्-  
तद्-दोष-युक्तां स्त्री-जातिम् अपि य निज-कीर्त्य्-आदिना शुद्धां कुर्वन्तीत्य्  
अर्थः । तासां तत्-तद्-दोष-रहित-सर्व-गुणालङ्कृतत्वे तद्-अवरासां  
साधुत्व-विधाने च हेतुम् आह यासाम् इति । स्वयं तथाविधोऽपि आहृतिभिः  
प्रेयसी-जनोचित-गुण (पगे १०२) -समाहारैर् या एव हृदि स्पृशन्  
मनस्यासज्जन् यासां गृहाद् अपि न जात्व् अपैतीति । तस्माद् अत्रापि बीभत्स-  
सङ्गतिः पूर्ववद् व्याख्येया ।  
  
॥ १।१० ॥ कौरवेन्द्र-पुर-स्त्रियः ॥ १९९॥  
  
[२००]  
  
अथ गौणेष्व् अयोग्य-मुख्यानां सङ्गताव् अपि पूर्व-रीत्या रसोल्लासो, यथा-  
  
गोप्यो ऽनुरक्तमनसो भगवत्य् अनन्ते   
तत्सौहृदस्मितविलोकगिरः स्मरन्त्यः ।  
ग्रस्ते ऽहिना प्रियतमे भृशदुःखतप्ताः   
शून्यं प्रियव्यतिहृतं ददृशुस् त्रिलोकम् ॥ [भ्प् १०।१६।२०]  
  
अत्र गौणः करुण-रस एव योग्यः । तत्र स्व-प्रतीपे सम्भोगाख्य उज्ज्वलस्  
त्व् अयोग्यः । तथापि तत्र स्मित-विलोकादि-रूप-तत्-सङ्गतिः स्मर्यमाण-  
मात्रत्वेन तत्-तद्-भावाभिव्यञ्जन-भङ्ग्या शोकम् उत्कर्षयति । ततो  
रसोल्लास एवेति ।  
  
॥ १०।६० ॥ श्री-शुकः ॥ २०० ॥  
  
[२०१]  
  
अथ मुख्येष्व् अयोग्य-सञ्चारि-सङ्गताव् अपि यथा ता वार्यमाना पतिभिः  
[भ्प् १०।२९।८] इत्य् आदि ।  
  
अथ च तेषाम् अग्रे तादृशं चापल्यम् अयोग्यम् अपि तदानीं  
मोहातिरेकाभिव्यञ्जना-भङ्ग्या महाभावाख्यं सर्वानुसन्धान-रहितं  
कान्त-भावस्य उत्कर्षम् एव गमयामास । तत उल्लसत्य् एव रस इति ।  
  
॥ १०।२९ ॥ श्री-शुकः ॥ २०१ ॥  
  
[२०२]  
  
एवम् उदाहरणान्तराण्य् अप्य् उन्नेयानि । अथ यद् उक्तम् अयोग्यस्योत्कर्षे तु  
रसाभासत्वस्यैव उल्लास इति तत्रोदाहरणम् - युवां न नः सुतौ साक्षात्  
प्रधान-पुरुषेश्वरौ [भ्प् १०।६५।१८] इति ।  
  
अत्र पितृ-भावेनाभिव्यक्तस्य श्री-वसुदेवस्य एव योग्यं वात्सल्यम्  
अतिक्रम्य सङ्गता भक्तिर् न रसत्वायोपपद्यते इति । समाधानं च  
पूर्वानुसारेण श्री-बलदेव-वद् एव योजनीयम् । रसाभास-प्रसङ्गे  
समाधानानि चैतानि तेष्व् एव निर्दोषेषु क्रियन्ते । तद्-इतरेषु तु न तद्-  
अर्थम् अनुगृह्यते । तस्मात् सर्वथा परिहार्यस् तत्-प्रसङ्गः । योग्येन  
योग्य-सङ्गत्या रसोल्लासस्योदाहरणानि तु स्वयम् उह्यानि ।  
  
॥ १०।६५ ॥ श्री-वसुदेवः ॥ २०२ ॥  
  
[२०३]  
अथ तत्-प्रीति-विशेष-मया रसाः प्रकर्तव्याः । तत्र शान्तापर-नामा ज्ञान-  
भक्ति-मयो रसः । तत्रालम्बनः पर-ब्रह्मत्वेन स्फुरन् ज्ञान-भक्ति-  
विषयश् चतुर्भुजादि-रूपः श्री-भगवान् । तद्-आधारा भगवल्-लीला-गत-  
महा-ज्ञानि-भक्ताश् च । तत्र भगवान् एवं तदैव भगवान् अरविन्द-  
नाभः [भ्प् ३।१५।२७] इत्य् आदिभिः श्री-सनकादीनां वैकुण्ठ-गमने  
दर्शितः । ज्ञानि-भक्ताश् च आत्मारामाश् च मुनयः [भ्प् १।७।१०] इत्य् आदिना  
वर्णिताः । तेषु च श्री-चतुःसनाद्या (पगे १०३) एव तादृशाः । श्री-  
शुकदेवस्य तु लीला-रस-माधुर्याकृष्टतया श्री-भागवताभिनिवेशाद्  
यत्रैव श्रीमद्-भागवतं सर्वोत्तमत्वम् अभिप्रैति तत्रैव गृध्नुना  
भवेत् ।    
  
अथोद्दीपनाश् च तस्य गुण-क्रिया-द्रव्य-प्रायाः तत्र गुणाः । सच्-चिद्-  
आनन्द-सान्द्राङ्गत्वं, सदा स्वरूप-सम्प्राप्तत्वं, भगवत्त्वं,  
परमात्मत्वं, विद्या-शक्ति-प्रधानत्वं, विभुत्वं, हतारि-मुक्ति-  
दायकत्वं, शान्त-भक्त-प्रियत्वं, समत्वं, दान्तत्वं, शान्तत्वं, शुचित्वं,  
अद्भुत-रूपवत्त्वम् इत्य् आदयः । क्रियाश् च भक्त-पालनाद्याः । द्रव्याणि च  
महोपनिषज्-ज्ञानि-भक्त-पाद-रजस्-तुलसी-तदीय-स्थानादीनि ।   
  
अथानुभावाः । तत्-तद्-गुणादि-प्रशंसा पर-ब्रह्म-परमात्मादि-  
नामोच्चारणं ब्रह्म-सुखावधीरणा-पूर्वक-भगवद्-उन्मुखत्वम् इत्य्  
आदयः । नासाग्र-न्यस्त-दृष्टित्वावधूत-चेष्टा-ज्ञान-मुद्रादि-पूर्वक-  
जृम्भाङ्ग-मोटन-हरि-नति-स्तुति-प्रभृतयश् च । सात्त्विकाश् च प्रायः  
प्राकृता एव ।   
  
अथ सञ्चारिणः । निर्वेद-धृति-हर्ष-मति-स्मृति-विषादोत्सुकतावेग-  
वितर्काद्याः ।   
  
अथ स्थायी ज्ञान-भक्तिः । सा च-  
  
यो ऽन्तर्हितो हृदि गतो ऽपि दुरात्मनां त्वं ।  
सो ऽद्यैव नो नयन-मूलम् अनन्त राद्धः ॥ [भ्प् ३।१५।४६] इत्य् आदिभिर्  
व्यञ्जिता ।  
  
तन्-मय-रस-व्यञ्जकं च तत्रैव--  
  
तस्यारविन्द-नयनस्य पदारविन्द-  
किञ्जल्क-मिश्र-तुलसी-मकरन्द-वायुः ।  
अन्तर्-गतः स्व-विवरेण चकार तेषां  
सङ्क्षोभम् अक्षर-जुषाम् अपि चित्त-तन्वोः ॥ [भ्प् ३।१५।४३] इत्य् आदिकम् ।  
  
अत्रारविन्द-नयन आलम्बनः । वायुर् उद्दीपनः । तनु-सङ्क्षोभ-रूप  
उद्भास्वर-विशेषः सात्त्विक-विशेषश् चानुभावः । चित्त-सङ्क्षोभ-रूपो  
हर्षः सञ्चारी । अक्षर-जुषाम् अपीति निर्देश-विशिष्टेन तन्-निर्देशेन लब्धा  
ज्ञान-भक्तिः स्थायी । तत्-समूहस्यैकत्रानुभवेन समर्थनात् ज्ञान-  
भक्ति-मयो रस इति विवेचनीयम् ।   
  
अथ भक्ति-मयेषु रसेषु आश्रय-भक्ति-मयो रस उदाहृइयते ।  
तत्रालम्बनः पालकत्वेन स्फुरन्न् आश्रय-भक्त्य्-आश्रयः श्री-कृष्णस् तदा  
धारास् तल्-लीला-गत-परम-पाल्याश् च ।   
  
अत्र श्री-कृष्णोऽन्यत्रत्येषु श्रीमन्-नराकारता-प्रधानः परमेश्वराकारश्  
च । श्रीमद्-व्रज-वासिषु तु पर-मधुर-परम-प्रभाव-श्रीमन्-  
नराकार एव ।   
  
अथ ते पाल्या द्विविधाः । साधारणाः प्रपञ्च-कार्याधिकृता बहिरङ्गाः  
तदीय-चरण-च्छायैक-जीवनाश् चान्तराङ्गाः । तत्र पूर्वेषां ब्रह्म-  
शिवादयस् तु भक्ति-विशेष-सद्-भावात् तद्-अन्तरङ्गा एव ।   
  
अथोत्तरे त्रिविधाः । साधारणाः श्री-यदु-पुर-वासिनः । श्रीमद्-व्रज-पुर-  
वासिनश् च । तत्र प्रथमे जरासन्ध-बद्ध-राजादयो मुनि-विशेषादयश्  
च । उत्तर-वर्ग-द्वयं श्रेणी-जनादिकम् । अथोद्दीपनेषु गुणाः । तत्र  
परमेश्वराकारावलम्बनानां भगवत्त्वम् अवतारावई-बीजत्वम्  
आत्मारामाकर्षित्वं पुतनादीनाम् अपि तद्-वेशानुकरणेन महा-भक्त-  
भाव-दातृत्वं परमात्मत्वम् अनन्त-ब्रह्माण्डाश्रयैक-रोम-  
विवरांशत्वम् इत्य् आदयो वक्ष्यमाण-मिश्राः । श्रीमन्-  
नराकारावलम्बनानां कृपाम्बुधित्वम् आश्रित-पालकत्वम् अविचिन्त्य-महा-  
शक्तित्वं परमाराध्यत्वं सर्वज्ञत्वं सुदृढ-व्रतत्वं समृद्धिमत्त्वं  
क्षमा-शीलत्वं दाक्षिण्यं सत्यं दाक्ष्यं सर्व-शुभङ्करत्वं  
धार्मिकत्वं शास्त्र-चक्षुष्ट्वं भक्त-सुहृत्त्वं वदान्यत्वम् ओजः कीर्तिः  
तेजः सहो बलानि प्रेम-वश्यत्वादयश् च ।   
  
अथ जातयः पूर्वेषां तत्-तद्-अनुकारितया प्रतीता गोपत्वादयः तत्-  
स्मारकाः श्यामत्वादयश् च । उत्तरेषां तत्-तच्-छ्रेष्ठत्वेनैव प्रतीतास् ते  
उभये ।   
  
अथ क्रियाः । पूर्वेषां सृष्टि-स्थित्य्-आदिकृतो विश्वरूप-दर्शनाद्याः  
वक्ष्यमान-मिश्राः । उत्तरेषां पर-पक्ष-निबर्हण-स्व-पक्ष-पालन-  
सानुग्रहावलोकनाद्याः ।  
  
अथ द्रव्याणि । तदीयास्त्र-वादित्र-भूषण-स्थान-पदाङ्क-भक्तादीनि ।  
तानि च (पगे १०४) पूर्वेषाम् अलौकिकतयैव स्पष्टानि । उत्तरेषां  
चैतान्येवालौकिकत्वेऽपि लौकिकायमानतयैव दर्शित-प्रभावानि ।   
  
अथ कालाश् चोभयत्र तज्-जन्म-तद्-विजयादिसम्बन्धित इति । अथानुभावाः ।  
तत्-सम्बन्धेनैव वसतिस् तत्-प्रभावादि-मय-गुण-नाम-कीर्तनम् इत्य्  
आदयः । तथा पूर्वोक्ता अपि । अथ सञ्चारिणः । तत्र योगे हर्ष-गर्व-  
धृतयः । अयोगे क्लम-व्याधी । उभयत्र निर्वेद-शङ्का-विषाद-दैन्य-  
चिन्ता-स्मृति-व्रीडा-मत्य्-आदयो मृतिश् च । सा योगेऽपि यथा श्री-भीष्मान्तिम-  
चरिते - विशुद्धया धारणये [भ्प् १।९।३१] ।  
  
एवं तत्र युधि तु गगरजः [भ्प् १।९।३४] इत्य् आदौ मम निशित-शरैर्  
विभिद्यमानत्वची इत्य् अनेनैव स्वापराध-द्योतक-वाक्ये दैन्यम्  
उदाहार्यम् । शित-विशिख-हतः [भ्प् १।९।३८] इत्य् आदिकेऽपि ।  
  
॥ १।९ ॥ श्री-सूतः ॥ २०३ ॥  
  
[२०४]  
  
अथ स्थायी चाश्रय-भक्त्य्-आख्यः । यथा -  
  
भवाय नस् त्वं भव विश्व-भावन  
त्वम् एव माताथ सुहृत्-पतिः पिता ।  
त्वं सद्-गुरुर् नः परमं च दैवतं  
यस्यानुवृत्त्या कृतिनो बभूविम ॥ [भ्प् १।११।७]   
  
अत्र विभावोद्भास्वरानुभाव-वैशिष्ट्येनऐव सात्त्विकादीनाम् अपि   
लब्धत्वात् तत्-संवलन-चमत्कारात्म्क-रसोदाहरणम् अपि ज्ञेयम् ।  
यथोक्तम् -  
  
सद्-भावश् चेद् विभावादेर् द्वयोर् एकस्य वा भवेत् ।  
झटित्य् अन्य-समाक्षेपात् तदा दोषो न विद्यते ॥ [साह्द् ३।१७]   
  
अन्य-समाक्षेपश् च प्रकरण-वशाद् इति ।  
  
॥ १।११ ॥ द्वारका-प्रजाः श्री-भगवन्तम् ॥ २०४ ॥  
  
[२०५]  
  
आश्रय-भक्ति-मयो रसो द्विविधः । अयोगात्मको योगात्मकश् च । अयोगो  
द्विविधः । प्रथमाप्राप्तिर् वियोगश् च । योगश् च द्विविधः । क्रमेण  
द्विविधायोगानन्तरजः सिद्धिस् तुष्टिश् चेति । तत्र प्रथमा प्रात्य्-आत्मकम्  
अयोगम् आह-  
  
इति मागध-संरुद्धा भवद्-दर्शन-काङ्क्षिणः ।  
प्रपन्नाः पाद-मूलं ते दीनानां शं विधीयताम् ॥ [भ्प् १०।७०।३१]  
  
अत्र भगवद्-दर्शन-काङ्क्षिण इत्य् अनेन तद्-दर्शनाथैव बन्ध-  
मुमुक्षापि विज्ञापिता । ततः स्थायी दर्शितः । पाद-मूलम् आलम्बनम् ।  
संरोधी विरोध-मुखेनोद्दीपनः । प्रपत्तिर् उद्भास्वरः । औत्सुक्यं  
दैन्यं च सञ्चारिणौ । ताभ्यां सात्त्विकादयश् च ज्ञेयाः ।  
  
॥ १०।६० ॥ राज-दूतः श्री-भगवन्तम् ॥ २०५ ॥  
  
[२०६]  
  
एतद्-अनन्तरं सिद्ध्य्-आख्यं योगं तेषाम् एवाह-  
  
ददृशुस् ते घन-श्यामं पीत-कौशेय-वाससम् ।  
श्रीवत्साङ्कं चतुर्-बाहुं [भ्प् १०।७३।२-३] इत्य् आरभ्य-  
  
पिबन्त इव चक्षुर्भ्यां लिहन्त इव जिह्वया ॥  
जिघ्रन्त इव नासाभ्यां रम्भन्त इव बाहुभिः ।  
प्रणेमुर् हत-पाप्मानो मूर्धभिः पादयोर् हरेः ॥  
कृष्ण-सन्दर्शनाह्लाद- ध्वस्त-संरोधन-क्लमाः ।  
प्रशशंसुर् हृषीकेशं गीर्भिः प्राञ्जलयो नृपाः ॥ [भ्प् १०।७३।५-७]  
  
पिबन्त इत्य् आदाव् इव शब्द उत्प्रेक्षायाम् । तद्-अद्भुत-रूप-दर्शनेन  
चक्षुषोर् अत्यन्त-विस्फारणात् पिबन्त इवेत्य् उक्तम् । एवं तदीय-मधुर-  
गन्ध-जात-चरणारविन्द-लेहन-लोभात् पुनः पुनर् या जृम्भा जाता तल्-  
लिङ्गेन तच्-चरणारविन्दं लिहन्त इवेत्य् उक्तम् । अतएव जिघ्रन्त इव  
नासाभ्याम् इति । नासा-पुट-फुल्लतालिङ्गेन तस्य सर्वाङ्गम् एव युगपज्  
जिघ्रन्त इवेत्य् उक्तम् । तद्-अर्थम् इव तद्-विस्तारणं कृतम् इत्य् अर्थः ।  
तथापि भक्तत्वात् तच्-चरणस्यैवावले (पगे १०५) हेच्छा युक्तेति तथा  
व्याख्यातम् । एवम् उत्तरत्रापि । परमावेश-कृत-बाहु-चालन-लिङ्गेन तच्-  
चरणारविन्दं श्लिष्यन्त इवापीति सर्वथा तद्-आवेश एव तात्पर्यम् ।  
  
॥ १०।७३  ॥ श्री-शुकः ॥ २०६ ॥  
  
[२०७]  
  
अथ वियोगः । यर्ह्य् अम्बुजाक्षापससार [भ्प् १।११।९] इत्य् आदौ श्री-द्वारका-  
प्रजा-वाक्ये तासां प्रभावो व्यक्तः । श्री-व्रज-प्रजानां च यदुपतिर्  
द्विरद-राज-विहारः [भ्प् १०।३५।२५] इत्य् आदौ-मोचयन् व्रज-गवां दिन-तापम्  
इत्य् अनेन सूचितः । व्रज एव तिष्ठतां बुद्ध-बाल-गवाम् अपि किम् उत  
मनुष्याणाम् इत्य् अर्थः । अथ तद्-अनन्तरजं तुष्ट्य्-आख्यं योगं  
द्वारकआ-प्रजानाम् आह--  
  
आनर्तान् स उपव्रज्य स्वृद्धाæ जन-पदान् स्वकान् ।  
दध्मौ दरवरं तेषां विषादं शमयन्न् इव ॥ [भ्प् १।११।१]  
  
इवेति वाक्यालङ्कारे ।  
  
॥ १।११ ॥ श्री-सूतः ॥ २०७ ॥  
  
[२०८]  
  
श्री-व्रज-प्रजानाम् अपि मोचयन्न् इत्य् आदिनैव व्यक्तः । तथा व्रज-वन-  
स्थितानाम् अपि श्री-व्रज-देवी-वाक्यैः वृन्दावनं सखि भुवो वितनोति  
कीर्तिम् [भ्प् १०।२१।१०] इत्य् आदिभिः । हन्त चित्रम् अबला शृणुतेदम् [भ्प् १०।३५।४]  
इत्य् आदिभिश् च ज्ञेयः ।  
  
अथ दास्य-भक्ति-मयो रसः । तत्रालम्बनः प्रभुत्वेन स्फुरन् दास्य-  
भक्त्य्-आश्रयः श्री-कृष्णः । तद्-आधाराः श्री-कृष्ण-लीला-गत-स्वोत्कृष्ट-  
तदीय-भृत्याश् च । श्री-कृष्ण इह परमेश्वराकारः श्रीमन्-नराकारश् चेति  
द्विविधः पूर्वोक्ताविर्भाव एव । तद्-भृत्याश् च तत्-तद्-अनुशीलत्वेन  
द्विविधाः । पुनस् ते च त्रिविधाः । अङ्ग-सेवकाः पार्षदाः प्रेष्याश् च ।  
तत्राङ्ग-सेवका अङ्गाभ्यञ्जक-ताम्बूल-वस्त्र-गन्ध-समर्पकादयः ।  
पार्षदा मन्त्रि-सारथि-सेनाध्यक्ष-धर्माध्यक्ष-देशाध्यक्षादयः ।  
विद्याधदि-चातुर्येण सभा-रञ्जकाश् च । पुरोहितस्य प्राधान्याद् गुरु-  
वर्गान्तः-पात एव । पार्षदत्वम् अप्य् अंशेन । प्रेष्याः सादिपदातिशिल्पि-  
प्रभृतयः । एते च यथा-पूर्वं प्रायः प्रियतराः । श्रीमद्-उद्धव-  
दारुक-प्रभृतीनां त्व् अङ्ग-सेवादि-वैशिष्ट्यम् अप्य् अस्तीति सर्वतोऽप्य्  
आधिक्यम् । तत्रापि श्रीमद्-उद्धवस्य बहुशोऽपि त्वं मे भृत्यः सुहृत्  
सखा [भ्प् ११।११।४९] इत्य् आद्य् उक्तेः ।  
  
अथोद्दीपनाः पूर्वोक्ता एव । तत्र विशेषतोऽङ्ग-सेवकेषु गुणाः सौन्दर्य-  
सौकुमार्यादयः । क्रिया शयन-भोजनादिकाः । द्रव्याणि तत्-सेवोपयोग्यानि  
तद्-उच्छिष्टानि च । पार्षदेषु गुणाः प्रभुत्वादयः । प्रेष्येषु प्रतापादय  
इत्य् आदि ।   
  
अथानुभावाः प्रायः पूर्वोक्ता एव । तथा योगे स्व-स्व-कर्मणि तात्पर्यम् ।  
यत् खलु सेवा-समये  कम्प-स्तम्भाद्य्-उद्भवम् अपि विलापयति तत्-तत्-  
कर्म-तात्पर्यं हि तस्यासाधारणो धर्मः । कम्पादिस् तु सर्व-साधारणस्  
ततः पूर्वस्यैव बलवत्त्वम् इति । एवम् अन्यत्रापि रसे यथायथम् उन्नेयम् ।  
अथायोगेऽपि स्व-स्व-कर्मानुसन्धानं तद्-अर्चास्व् अपि तत्-तत्-कृतिर् एव वा ।  
  
अथ सञ्चारिणोऽपि प्राग्-उक्ता एव । अथ स्थायी च दास्य-भक्त्य्-आख्यः । स  
चाक्रूरादीनाम् ऐश्वर्य-ज्ञान-प्रधानः । श्रीमद्-उद्धवादीनां तत्-तत्-  
सद्-भावेऽपि माधुर्य-ज्ञान-प्रधानः । श्री-व्रज-स्थानं तु माधुर्येक-  
मय एव ।   
  
अथाप्य् एषां प्रीतेर् भक्तित्वं श्री-गोप-राज-कुमारत्व-परम-गुण-  
प्रभावत्वादिनैवादर-सद्-भावात् । तत्राक्रूरस्य ददर्श रामं कृष्णं  
च व्रजे गो-दोहनं गतौ [भ्प् १०।२८।२८] इत्य् आदि लीलायाम् अनुभूत-तादृश-  
माधुर्यस्यापि यमुना-ह्रदे दृष्टेन तद्-ऐश्वर्य-विशेषेणैव चमत्कार-  
परिपोषात् तत्-प्रधानत्वं व्यक्तम् । श्रीमद्-उद्धवस्य माधुर्य-  
प्रधानत्वं (पगे १०६) तु श्री-गोकुल-वासि-भाग्य-श्लाघायां स्फुटम् एव  
व्यक्तम् । अतएव तादृशस्यापि तस्यैवं स्वेच्छा-मय-नर-लीला-  
माधुर्यावेशः स्मर्यमाणो मम तद्-वियोग-खेदं वर्धयतीति  
भगवद्-अन्तर्धानानन्तरम् उद्धवः स्वयम् आह-  
  
मां खेदयत्य् एतद् अजस्य जन्म-  
विडम्बनं यद् वसुदेव-गेहे ।  
व्रजे च वासो ऽरि-भयाद् इव स्वयं  
पुराद् व्यवात्सीद् यद्-अनन्त-वीर्यः ॥ [भ्प् ३।२।१६] इति ।  
  
[२०९]  
  
अतएव श्लाघितं यन्-मर्त्य-लीलौपायिकम् [भ्प् ३।२।१२] इति । अग्रे परम-  
मधुरत्वेन तां लीलाम् अपि वर्णयति-  
  
वसुदेवस्य देवक्यां जातो भोजेन्द्र-बन्धने ।  
चिकीर्षुर् भगवान् अस्याः शम् अजेनाभियाचितः ॥  
ततो नन्द-व्रजम् इतः पित्रा कंसाद् विबिभ्यता ।  
एकादश समास् तत्र गूढार्चिः स-बलो ऽवसत् ॥  
परीतो वत्सपैर् वत्सांश् चारयन् व्यहरद् विभुः ।  
यमुनोपवने कूजद्- द्विज-सङ्कुलिताङ्घ्रिपे ॥  
कौमारीं दर्शयंश् चेष्टां प्रेक्षणीयां व्रजौकसाम् ।  
रुदन्न् इव हसन् मुग्ध- बाल-सिंहावलोकनः ॥ [भ्प् ३।२।२५-२८] इत्य् आदि ।  
  
रुदन्न् इव हसन्न् इति जनन्य्-आद्य्-अग्रे कौमार-चेष्टा-विशेषः ॥  
  
॥ ३।२ ॥ श्रीमान् उद्धवः ॥ २०८-२०९ ॥  
  
[२१०]  
  
अथ श्री-व्रज-स्थानां माधुर्य-ज्ञानैक-मयत्वम् आह-  
  
पाद-संवाहनं चक्रुः केचित् तस्य महात्मनः ।  
अपरे हत-पाप्मानो व्यजनैः समवीजयन् ॥ [भ्प् १०।१५।१८]  
  
महात्मानो महा-गुण-गण-गुणितस्य हत-पाप्मानो न तु वयम् इव  
तादृश-भाग्यान्तराय-लक्षण-पाप-युक्ता इति श्री-शुकदेवस्य दैन्योक्तिस् तत्-  
स्पृहातिशयं व्यञ्जयति ।  
  
॥ १०।१५ ॥ श्री-शुकः ॥ २१० ॥  
  
[२११]  
  
तथा हन्तायम् अद्रिर् अबला हरि-दास-वर्यः  [भ्प् १०।२१।१८] इत्य् आदि ।  
स्पष्टम् ॥  
  
॥ १०।२१ ॥ श्री-गोप्यः ॥ २११ ॥  
  
[२१२]  
  
तद् एतद्-विभावादि-स्थाय्य् अन्त-संवलन-चमत्कारात्मको रसो ज्ञेयः । स च  
पूर्ववत् प्रथ्माप्राप्त्य्-आत्मको यथा-  
  
अप्य् अद्य विष्णोर् मनुजत्वम् ईयुषो  
भारावताराय भुवो निजेच्छया ।  
लावण्य-धाम्नो भवितोपलम्भनं  
मह्यं न न स्यात् फलम् अञ्जसा दृशः ॥ [भ्प् १०।३८।१०]  
  
स्पष्टम् ।  
  
॥ १०।३८ ॥ श्री-अक्रूरः ॥ २१२ ॥  
  
[२१३]  
  
तद्-अनन्तर-प्राप्ति-लक्षण-सिद्ध्य्-आत्मको, यथा-  
  
भगवद्-दर्शनाह्लाद- बाष्प-पर्याकुलेक्षणः ।  
पुलकाचिताङ्ग औत्कण्ठ्यात् स्वाख्याने नाशकन् नृप ॥ [भ्प् १०।३८।२५]  
  
स्वाख्याने अक्रूरोऽहं नमस्करोमि इत्य् एतल्-लक्षणे ।  
॥ १०।३८ ॥ श्री-शुकः ॥ २१३ ॥  
  
[२१४]  
  
अथ भगवद्-अन्तर्धानान्तरं वियोगात्मको यथा -  
  
इति भागवतः पृष्टः क्षत्त्रा वार्तां प्रियाश्रयाम् ।  
प्रतिवक्तुं न चोत्सेह औत्कण्ठ्यात् स्मारितेश्वरः ॥  
यः पञ्च-हायनो मात्रा प्रातर्-आशाय याचितः ।  
तन् नैच्छद् रचयन् यस्य सपर्यां बाल-लीलया ॥  
स कथं सेवया तस्य कालेन जरसं गतः ।  
पृष्टो वार्तां प्रतिब्रूयाद् भर्तुः पादाव् अनुस्मरन् ॥ [भ्प् ३।२।१-३]  
  
भागवतः श्रीमान् उद्धवः । क्षात्रा विदुरेण । जरसं वर्षाणां  
पञ्चविंशत्य्-उत्तर-शतस्य तादृशानां प्राकट्य-मर्यादा-कालस्यान्तिमं  
भागम् इत्य् एव विवक्षितं न तु जीर्णत्वम् । (पगे १०७) श्री-कृष्ण-सवयसस्  
तस्यापि तद्वन् नित्य-वयसत्वेन श्री-कृष्ण-सन्दर्भे स्थापितत्वात्  
नोद्धवोऽण्व् अपि मन्-न्यूनः [भ्प् ३।४।३१] इति श्री-भगवद्-वाक्य-  
वैशिष्ठ्यात् । तत्र प्रवयसोऽप्य् आसन् युवानोऽतिमहौजस [भ्प् १०।४५।१९] इत्य्  
आदिना कैमुत्याच् च ॥  
  
॥ ३।२ ॥ श्री-शुकः ॥ २१४ ॥  
  
[२१५]  
  
अत्र कृष्ण-द्युमणि-निम्लोचे [भ्प् ३।२।७] इत्य् आदौ दुर्भगो बत लोकोऽयम् [भ्प्  
३।२।८] इत्य् आदिषु चात्मात्मीय-विगर्हादि-लक्षणो विलापश् च ज्ञेयः । अथ  
वियोगानन्तर-योग-लक्षण-तुष्ट्य्-आत्मक उदाहार्यः । तत्र साक्षात्कार-  
तुल्य-स्फूर्तात्मको यथा तद्-अनन्तरम् एव श्रीमद्-उद्धवस्य-  
  
स मुहूर्तम् अभूत् तूष्णीं कृष्णाङ्घ्रि-सुधया भृशम् ।  
तीव्रेण भक्ति-योगेन निमग्नः साधु निर्वृतः ॥ [भ्प् ३।२।४] इत्य् आदि ।  
  
स्पष्टम् ।  
॥ ३।२ ॥ श्री-शुकः ॥ २१५ ॥  
  
[२१६]  
  
एवम् एव व्रजे तद्-विरह-दुःख-मग्ने कृपया व्यवहार-रक्षार्थं  
केषुचिद् अव्यवच्छेदेनैव स्फुरतीत्य् अत एव श्रीमद्-उद्धव-प्रवेशे  
केषाञ्चित् सुखम् अपि वर्णितम् । वासितार्थेऽभियुद्धद्भिः [भ्प् १०।४६।९] इत्य्  
आदिभिश् च । तां दीप-दीप्तैर् मणिभिर् विरेजुः [भ्प् १०।४६।४५] इत्य् आदिना च ।  
अतएव श्री-भगवतापि प्रायः पितरौ प्रेयसीश् चैवोद्दिश्य सन्दिष्टम्  
गच्छोद्धव व्रजं सौम्य [भ्प् १०।४६।३] इत्य् आदिना । पित्रादीनां तु सर्वत्र  
दुःख-मात्र-स्फुरणाद् अन्येषां सुखम् अपि नानुभव-पदवीम् आरोहति ।   
  
अपि स्मरति नः कृष्णो मातरं सुहृदः सखीन् ।  
गोपान् व्रजं चात्म-नाथं गावो वृन्दावनं गिरिम् ॥ [भ्प् १०।४६।१८]  
  
इत्य् आदि श्री-व्रजेश्वर-वचनात् । तत्र श्रीमद्-उद्धव-वासे तु प्रायः  
सर्वेषाम् अपि तादृशीं स्फूर्तिं वर्णयति-  
  
उवास कतिचिन् मासान् गोपीनां विनुदन् शुचः ।  
कृष्ण-लीला-कथां गायन् रमयाम् आस गोकुलम् ॥  
यावन्त्य् अहानि नन्दस्य व्रजे ऽवात्सीत् स उद्धवः ।  
व्रजौकसां क्षण-प्रायाण्य् आसन् कृष्णस्य वार्तया ॥  
सरिद्-वन-गिरि-द्रोणीर् वीक्षन् कुसुमुतान् द्रुमान् ।  
कृष्णं संस्मारयन् रेमे हरि-दासो व्रजौकसाम् ॥ [भ्प् १०।४७।५४-५६]  
  
संसारयन् स्फोरयन्न् इत्य् अर्थः । अतएव विनुदन् शुच इत्य् आदिकम् उक्तम् ।  
  
॥ १०।४७ ॥ श्री-शुकः ॥ २१६ ॥  
  
[२१७]  
  
अथ साक्षात्कार-लक्षण-तुष्ट्य्-आत्मकं श्रीमद्-उद्धवस्याह-  
  
ततस् तम् अन्तर् हृदि सन्निवेश्य  
गतो महा-भागवतो विशालाम् ।  
यथोपदिष्टां जगद्-एक-बन्धुना  
तपः समास्थाय हरेर् अगाद् गतिम् ॥ [भ्प् ११।२९।४७]  
  
(पगे १०८)  
  
गम्यते इति गतिः । यथोपदिष्टां गतिम् इत्य् अस्य तृतीयानुसारेणायम् अर्थः ।  
पूर्वं तत्र तं प्रति श्री-भगवता वेदाहम् अन्त्रमनसीप्सितं ते ददामि  
यत् तद् दूर-वापम् अन्यैः [भ्प् ३।४।११] इत्य् अनेन तद्-अभीप्सितं दातुं  
प्रतिश्रुतम् । त्वद्-ईप्सित-पूर्त्य्-अर्थं यद्-अन्यैर् दुरवापं तद् ददामीत्य्  
अर्थः । तच् च देयं पुरा मया प्रोक्तम् अजाय नाभा [भ्प् ३।४।१३] इत्य् आदिना  
सङ्क्षेप-भागवत-रूपम् इत्य् उद्दिष्टम् ।   
  
अथ तादृश-तत्-प्रतिश्रुत-श्रवणेन परमोत्सुकतया परम-निजाभीप्सितम्  
असौ स्वयम् एव निवेदितवान्--  
  
को न्व् ईश ते पाद-सरोज-भाजां  
सुदुर्लभो ऽर्थेषु चतुर्ष्व् अपीह ।  
तथापि नाहं प्रवृणोमि भूमन्  
भवत्-पदाम्भोज-निषेवणोत्सुकः ॥ [भ्प् ३।४।१५] इत्य् अनेन ।   
  
अथागन्तुकं निज-मोह-विशेषं च निवेदितवान्-कर्माण्य् अनीहस्य  
भवोऽभवय [भ्प् ३।४।१६] इत्य् आदिभ्याम् । तच् च साक्षात्-तद्-उपदेश-बलेन  
प्रायः पर-प्रत्यायनार्थम् एव ज्ञेयम् नोद्धवोऽण्व् अपि मन्-न्यूनः [भ्प्  
३।४।३१] इत्य् आदेः ।   
  
अथ तत्-तद्-अर्थोपयुक्तत्या भगवद्-उद्दिष्टार्थम् अपि प्रार्थितवान् ।  
ज्ञानं परं स्वात्म-रहः प्रकाशं प्रोवाच कस्मै [भ्प् ३।४।१८] इत्य् आदिना ।  
तत्र यद् वृजिनं तरेम इति वृजिनं तादृश-सेवा-विरह-दुःखम् । तादृश-लोक-  
मोह-दुःखं च । तत् तरणस्य तद्-रहस्य-ज्ञानाधीनत्वाद् इति भावः ।  
ततश् च मद्-अभीष्टं श्री-भगवान् अपि सम्पादितवान् इति श्री-विदुरं प्रति  
कथितं श्रीमद्-उद्धवेन स्वयम् एव -  
  
इत्य् आवेदित-हार्दाय मह्यं स भगवान् परः ।  
आदिदेशारविन्दाक्ष आत्मनः परमां स्थितिम् ॥ [भ्प् ३।४।१९] इति ।   
  
द्वितीये ब्रह्मणेऽपि परम-वैकुण्ठं दर्शयता तेनात्मनः परम-  
भगवत्ता-रूपा स्थितिर् दर्शिता । सा च श्री-द्वारका-वैभव-रूपेति श्री-  
भगवत्-सन्दर्भे स्थापितम् अस्ति । सङ्क्षेप-श्री-भागवत-रूपया चतुः-  
श्लोक्या च । तस्य तादृशत्वेऽपि विचित्र-लीला-भक्त-परवशत्व-रूपासाव् इति  
तत्रैव बोधितम् ।ततस् तद्-अनुभवेनोभयत्रापि श्रीमद्-उद्धवस्य  
धैर्यं जातम् इति तत्-तद्-उपयोगः । ततश् च ताम् एव तद्-उपदिष्टां गतिं  
जगामेत्य् अर्थः । तथैवोप्द्दिष्टम् अन्ते तं प्रत्य् एकादशे -  
  
ज्ञाने कर्मणि योगे च वार्तायां दण्ड-धारणे ।  
यावान् अर्थो नृणां तात तावांस् ते ऽहं चतुर्-विधः ॥ [भ्प् ११।२९।३३] इति ।  
  
तस्य श्री-कृष्ण-रूपा गतिश् चेयं श्री-शुक-द्वारा श्री-भागवत-प्रचारात्  
पूर्वम् एव ज्ञेया । स्व-ज्ञान-प्रचारार्थम् एव हि सोऽयं पृथिव्यां रक्षितः ।  
तद्-अनन्तरं चरितार्थत्वात् न प्रयोजनम् इति । किन्तु काम-व्यूहेन श्रीमद्-  
व्रजेऽप्य् अस्य तत्-प्राप्तिर् ज्ञेया । आसाम् अहो चरण-रेणु-जुषाम् अहं स्याम् [भ्प्  
१०।४७।६१] इति दृढ-मनोरथावगमात् ।  
॥ ११।२९ ॥ श्री-शुकः ॥ २१७ ॥  
  
[२१८]  
  
अथ प्रश्रय-भक्ति-मयो रसः । तत्रालम्बनो लालकत्वेन स्फुरन् प्रश्रय-  
भक्ति-विषयः श्री-कृष्णश् च पूर्ववत् परमेश्वराकारः श्रीमन्-नराकारश्  
चेति द्विविधाविर्भावः । तत्-तद्-आश्रयत्वेन च लाल्याश् च त्रिविधाः । तत्र  
परमेश्वराकाराश्रया ब्रह्मादयः । श्रीमन्-नराकाराश्रयाः श्री-  
दशाक्षर-ध्यान-दर्शित-श्री-गोकुल-पृथुकाः । उभयाश्रयाः श्री-  
द्वारका-जन्मानः । ते (पगे १०९) च सर्वे यथायथं पुत्रानुज-  
भ्रातुष्पुत्रादयः । तत्र पुत्राः केचिद् गुणतः केचिद् आकारतः केचिद्  
उभयतश् च तद्-अनुहारि-प्रायाः । तत्र गुणानुहारित्वम् आह--  
  
एकैकशस् ताः कृष्णस्य पुत्रान् दश-दशाबलाः ।  
अजीजनन्न् अनवमान् पितुः सर्वात्म-सम्पदा ॥ [भ्प् १०।६१।१]  
  
[२१९]  
  
तत्र साम्बादीनां श्री-कृष्ण-श्लाघित-गुणत्वम् आह -- जाम्बवत्याः सुता ह्य्  
एते साम्बाद्याः पितृ-सम्मताः [भ्प् १०।६१।१२] इति ।  
  
[२२०]  
अतः श्री-साम्बस्यैकादशादो श्रुतम् अन्यथा-चेष्टितं श्री-कृष्णस्य  
मर्यादा-दर्शक-तत्-तल्-लीलेच्छयैव । तत्र श्री-रुक्मिणी-पुत्रास् तु तेष्व् अपि  
श्रेष्ठा इत्य् आह-प्रद्युम-प्रमुखा जाता रुक्मिण्यां नावमाः पितुः [भ्प्  
१०।६१।९] इति । अत्र पुनर् उक्तिर् एव श्रैष्ठ्य-बोधिका ।  
  
॥ १०।६१ ॥ श्री-शुकः ॥ २१८-२२० ॥  
  
[२२१]  
  
तत्र श्री-प्रद्युम्नस्यातिशयम् आह-  
  
कथं त्व् अनेन सम्प्राप्तं सारूप्यं शार्ङ्ग-धन्वनः ।  
आकृत्यावयवैर् गत्या स्वर-हासावलोकनैः ॥ [भ्प् १०।५५।३३]   
  
स्पष्टम् ।  
  
॥ १०।५५ ॥ श्री-रुक्मिणी ॥ २२१ ॥  
  
[२२२]  
  
किं च-  
  
यं वै मुहुः पितृ-सरूप-निजेश-भावास्  
तन्-मातरो यद् अभजन् रह-रूठ-भावाः ।  
चित्रं न तत् खलु रमास्पद-बिम्ब-बिम्बे  
कामे स्मरे ऽक्ष-विषये किम् उतान्य-नार्यः ॥ [भ्प् १०।५५।४०]  
  
यं प्रद्युम्नं तन्-मातरो मुहुर् अभजन् द्रष्टुम् आगताः पुनर् लज्जया  
रह एकान्त-देशं च अभजन् निलिल्युर् इत्य् अर्थः । तद् एवं यद् अभजन् तत्  
खलु रमास्पद-बिम्बस्य लक्ष्मी-विलास-भुमि-मुर्तेर् बिम्बे प्रतिमूर्तौ  
तस्मिन् न चित्रम् । बालकस्य पितृ-सादृश्ये मातॄणां वात्सल्योद्दीप्ति-  
सम्भवात् । तत्र यच् च रहः अभजन् तद् अपि न चित्रम् इत्य् आह पितृ-स्वरूप-  
निजेश-भावाः । तद्-अनन्तरं पितुः श्री-कृष्णस्य स-रूपेण सारूप्यातिशयेन  
निजेशस्य आत्मीय-प्रभु-मात्र-बुद्ध्यावगतस्य न तु रमण-  
बुद्ध्यावगतस्य श्री-कृष्णस्य भावः स्फूर्तिर् यासु ताः । ततो लज्जा-हेतुकं  
रहो-भजन-लक्षणं पलायनम् अप्य् उचितम् एवेति भावः । तथोक्तम् एतत्  
प्राग् एव - तं दृष्ट्वा जलद-श्यामम् [भ्प् १०।५५।२७] इत्य् आदौ कृष्णं मत्वा  
स्त्रियो ह्रीता निलिल्युस् तत्र तत्र ह [भ्प् १०।५५।२८] इति । तत्र प्रभुत्व-मात्र-  
स्फूर्तौ हेतुः रूढ-भावाः रूढः श्री-कृष्णे बद्ध-मूलः भावः  
कान्ताभावो यासां ताः । कदाचिद् अन्यत्र चेतने तत्-सादृश्यातिशयेनेश्वर-  
भावः स्फुरतु नाम रमण-भावस् तु न सर्वेथेत्य् अर्थः । श्री-  
रुक्मिण्यास् तत्-सदृश-वत्सलाया अन्यस्याश् चेश्वर-भावोऽपि नोदयते किन्तु  
सर्वथा पुत्र-भाव एव तत्-सारूप्येणोद्दीप्तः स्यात् । यथोक्तं श्री-रुक्मिणी-  
देव्यैव कथं त्व् अनेन सम्प्राप्तम् [भ्प् १०।५५।३३] इत्य् आद्य्-अनन्तरं -  
  
स एव वा भवेन् नूनं यो मे गर्भे धृतो ऽर्भकः ।  
अमुष्मिन् प्रीतिर् अधिका वामः स्फुरति मे भुजः ॥ [भ्प् १०।५५।३४]  
तद् एवं तासाम् अपि यत्र रमास्पद-बिम्ब-बिम्बत्वेन तादृशी भ्रान्तिस् तत्र  
परम-मोहने रमास्पद-बिम्बस्यैवाप्राकृत-काम-रूपांशे जगद्-गत-  
निजांशेन स्मरे स्मरण-पथं गत्वापि क्षोभके सम्प्रति तु स्वयम्  
एवाक्ष-विषयतां प्राप्ते सति अन्य-नार्यः किम् उत सृष्ट्वैव मोहं प्राप्तम्  
उइच्ता इत्य् अर्थः ।   
  
॥ १०।५५ ॥ श्री-शुकः ॥ २२२ ॥  
  
(पगे ११०)  
  
अथ उद्दीपनाः । गुणाः स्व-विषयक-श्री-कृष्ण-वात्सल्य-स्मित-प्रेक्षादयः ।  
तया तस्य कीर्ति-बुद्धि-बलादीनां परम-महत्त्वं च तथा जाति-  
क्रियादयोऽपि यथा-योगम् अगन्तव्याः ।  
  
अथ अनुभावाः । बाल्ये मुहुस् तं प्रति मृदु-वाचा स्वैर-प्रश्न-  
प्रार्थनादिकम् । तद्-अङ्गुलि-बाह्व्-आद्य्-आलम्बनेन स्थितिः । तद्-  
उत्सङ्गोपवेशः । तत्-ताम्बुल-चर्वित-दानम् इत्य् आद्याः । अन्यदा तद्-आज्ञा-  
प्रतिपालन-तच्-चेष्टानुसरण-स्वैरता-विमोक्षादयः । उभयत्र तद्-  
अनुगतिः ।   
  
सात्त्विकाश् च सर्वे । अथ व्यभिचारिणः पूर्वोक्ता एव । अथ स्थायी च  
प्रश्रय-भक्त्य्-आख्यः । तत्र बाल्येऽतिलाल्यताभिमानमयत्वेन प्रश्रय-  
बीजस्य दैन्यांशस्य सद्-भागात् तद्-आख्यत्वम् । तत्र बाल्योदाहरणम्  
अवगन्तव्यम् । अन्यदीयं यथा-निशम्य प्रेष्ठम् आयान्तम् [भ्प् १।११।१६]  
इत्य् आदौ ।   
  
प्रद्युम्नश् चारुदेष्णश् च साम्बो जाम्बवती-सुतः ।  
प्रहर्ष-वेगोच्छशित-शयनासन-भोजनाः ॥  
वारणेन्द्रं पुरस्कृत्य ब्राह्मणैः ससुमङ्गलैः ।  
शङ्ख-तूर्य-निनादेन ब्रह्म-घोषेण चादृताः ।  
प्रत्युज्जग्मू रथैर् हृष्टाः प्रणयागत-साध्वसाः ॥ [भ्प् १।११।१९]  
  
प्रणयोऽत्र भक्ति-विशेषः ।  
  
॥ १।११ ॥ श्री-सुतः ॥ २२३ ॥  
  
[२२४]  
  
एवम् अत्र विभावादि-संवलनात्मके प्रश्रय-भक्ति-मये रसे पूर्ववद्  
योगादयोऽपि भेदा ज्ञेयाः । इति भक्तिमयो रसः ।   
  
अथ वात्सल्य-मयो वत्सलाख्यो रसः । तत्रालम्बनः लाल्यत्वेन स्फुरन्  
वात्सल्य-विषयः श्री-कृष्णस् तद्-आधारास् तत्-पित्रादि-रूपा गुरवश् च । तत्र  
श्री-कृष्णः श्रीमन्-नराकार एव । अथ गुरवः । तत्र भक्त्य्-आदि-मिश्राः  
श्री-वसुदेव-देवकी-कुन्ती-प्रभृतयः । शुद्धास् तु श्री-यशोदा-नन्द-तत्-  
सवयो-बल्लवी-बल्लव-प्रभृतयः । स्वाभाविकं चैषां वात्सल्योपयोगि  
वैदुष्यं --  
  
गोप्यः संस्पृष्ट-सलिला अङ्गेषु करयोः पृथक् ।  
न्यस्यात्मन्य् अथ बालस्य बीज-न्यासम् अकुर्वत ॥ [भ्प् १०।६।२१] इत्य् आदिभिः  
स्पष्टम् ।  
  
अथोद्दीपनेषु गुणाः । तत्र प्रथमतस् तस्य तदीय-लाल्य-भावम् आह-  
  
तां स्तन्य-काम आसाद्य मथ्नन्तीं जननीं हरिः ।  
गृहीत्वा दधि-मन्थानं न्यषेधत् प्रीतिम् आवहन् ॥ [भ्प् १०।९।४]  
  
स्पष्टम् ।  
॥ १०।९ ॥ श्री-शुकः ॥ २२४ ॥  
  
[२२५]  
  
एवम्-  
उवाच पितराव् एत्य साग्रजः सात्वतर्षभः ।  
प्रश्रयावनतः प्रीणन्न् अम्ब तातेति सादरम् ॥ [भ्प् १०।४५।२] इत्य् आदि ।  
  
इति माया-मनुष्यस्य [भ्प् १०।४५।१०] इत्य् आद्य्-अन्तम् । पितरौ श्री-देवकी-  
वसुदेवौ । प्रीणन् प्रीणयन् ।  
  
॥ १०।४५ ॥ श्री-शुकः ॥ २२५ ॥  
  
[२२६]  
  
अथ शैशव-चापल्यम् आह-  
  
शृङ्ग्य्-अग्नि-दंष्ट्र्य्-असि-जल-द्विज-कण्टकेभ्यः  
क्रीडा-पराव् अतिचलौ स्व-सुतौ निषेद्धुम् ।  
गृह्याणि कर्तुम् अपि यत्र न तज्-जनन्यौ  
शेकात आपतुर् अलं मनसो ऽनवस्थाम् ॥ [भ्प् १०।८।२५]  
  
[२२७]  
  
तथा -  
  
कृष्णस्य गोप्यो रुचिरं वीक्ष्य कौमार-चापलम् ।  
शृण्वन्त्याः किल तन्-मातुर् इति होचुः समागताः ॥ [भ्प् १०।८।२८]  
  
वत्सान् मुञ्चन् क्वचिद् असमये [भ्प् १०।८।२९] इत्य् आदि ।  
  
[२२८]  
  
गोप्यश् चेमाः श्री-व्रजेश्वर्याः स्व-वयसः सम्बन्धिन्यः श्री-कृष्णस्यैव  
प्रौढ-भ्रातृजायाश् च । अन्यदा प्रश्रयो लज्जा प्रियंवदत्वं सारल्यं  
दातृत्वम् इत्य् आदयः । तत्राद्योदाहरणं कुरुक्षेत्र-यात्रायां कृष्ण-रामौ  
परिष्वज्य पितराव् अभिवाद्य च [भ्प् १०।८२।३४] इत्य् आदिकम् । (पगे १११)  
  
अतो बालत्वेन मतत्वाद् इन्द्र-मख-प्रसङ्गे प्रागल्भ्यम् अपि तेषां  
सुखदम् । कान्त्वयव-वयसां सौन्दर्यं सर्व-सल्-लक्षणत्वं पूर्ण-  
कैशोर-पर्यन्तं वृद्धिर् इत्य् आदयस् तु सर्वदैव । तत्रान्त्या यथा-  
  
कालेन व्रजताल्पेन गोकुले राम-केशवौ ।  
जानुभ्यां सह पाणिभ्यां रिङ्गमाणौ विजह्रतुः ॥ [भ्प् १०।८।२१] इत्य् आदि ।   
  
[२२९]  
  
तथा-  
  
कालेनाल्पेन राजर्षे रामः कृष्णश् च गोकुले ।  
अघृष्ट-जानुभिः पद्भिर् विचक्रमतुर् अञ्जसा ॥ [भ्प् १०।८।२६]  
  
स्पष्टम् ।  
॥ १०।८ ॥ सः ॥ २२६-२२९ ॥  
  
[२३०]  
  
जातिस् तु पूर्वोक्ता । क्रियाश् च जन्म-बाल्य-क्रीडादयः । तत्र नन्दस् त्व् आत्मज  
उत्पन्नः [भ्प् १०।५।१] इत्य् आदिना जन्म दर्शितम् । बाल्य-क्रीडाम् आह-  
  
ताव् अङ्घ्रि-युग्मम् अनुकृष्य सरीसृपन्तौ   
घोष-प्रघोष-रुचिरं व्रज-कर्दमेषु ।  
तन्-नाद-हृष्ट-मनसाव् अनुसृत्य लोकं   
मुग्ध-प्रभीतवद् उपेयतुर् अन्ति मात्रोः ॥ [भ्प् १०।८।२२] इत्य् आदि ।  
  
यर्ह्य् अङ्गना-दर्शनीय-कुमार-लीलाव्  
अन्तर्-व्रजे तद् अबलाः प्रगृहीत-पुच्छैः ।  
वत्सैर् इतस् तत उभाव् अनुकृष्यमाणौ  
प्रेक्षन्त्य उज्झित-गृहा जहृषुर् हसन्त्यः ॥ [भ्प् १०।८।२४]  
  
स्पष्टम् ।  
  
॥ १०।८ ॥ सः ॥ २३१ ॥  
  
[२३२]  
  
आदि-ग्रहणात् पौगण्डादौ माल्यमाननादयो ज्ञेयाः । अथ द्रव्याणि च तत्-  
क्रीडा-भाण्ड-वसनादीनि । कालाश् च तज्-जन्म-दिनादयः । तत्र जन्म-दिनं  
यथा-  
  
कदाचिद् औत्थानिक-कौतुकाप्लवे  
जन्मर्क्ष-योगे समवेत-योषिताम् ।  
वादित्र-गीत-द्विज-मन्त्र-वाचकैश्  
चकार सूनोर् अभिषेचनं सती ॥ [भ्प् १०।४।७] इत्य् आदि ।   
  
स्पष्टम् ।  
॥ १०।८ ॥ सः ॥ २३२ ॥  
  
[२३३]  
  
अथानुभावेषूद्भास्वराः । तत्र लालनम्-  
  
तयोर् यशोदा-रोहिण्यौ पुत्रयोः पुत्र-वत्सले ।  
यथा-कामं यथा-कालं व्यधत्तां परमाशिषः ॥  
गताध्वान-श्रमौ तत्र मज्जनोन्मर्दनादिभिः ।  
नीवीं वसित्वा रुचिरां दिव्य-स्रग्-गन्ध-मण्डितौ ॥  
जनन्य्-उपहृतं प्राश्य स्वाद्व् अन्नम् उपलालितौ ।  
संविश्य वर-शय्यायां सुखं सुषुपतुर् व्रजे ॥ [भ्प् १०।१५।४४-४६]  
  
स्पष्टम् ।  
॥ १०।८ ॥ सः ॥ २३३ ॥  
  
[२३४]  
  
शिरो-घ्राणम् ।  
  
नन्दः स्व-पुत्रम् आदाय प्रेत्यागतम् उदार-धीः ।  
मूर्ध्न्य् उपाघ्राय परमां मुदं लेभे कुरूद्वह ॥ [भ्प् १०।६।४३]  
  
स्पष्टम् ।  
  
॥ १०।६ ॥ सः ॥ २३४ ॥  
  
[२३५]  
  
आशीर्वादः -  
  
ता आशिषः प्रयुञ्जानाश् चिरं जीवेति बालके ।  
हरिद्राचूर्ण-तैलाद्भिः सिञ्चन्त्योऽजनम् उज्जगुः ॥ [भ्प् १०।५२।१५]  
  
स्पष्टम् ।  
॥ १०।१५ ॥ सः ॥ २३५ ॥  
  
[२३६]  
  
हितोपदेश-दानम् ।  
कृष्ण कृष्णारविन्दाक्ष तात एहि स्तनं पिब ।  
अलं विहारैः क्षुत्-क्षान्तः क्रीडा-श्रान्तो ऽसि पुत्रक ॥ [भ्प् १०।११।१५] इत्य् आदि ।  
  
स्पष्टम् ।  
  
॥ १०।११ ॥ श्री-व्रजेश्वरी श्री-कृष्णम् ॥ २३६ ॥  
  
[२३७]  
  
इदम् अखिलं साधारण-वत्सलानाम् अपि स्यात् । पित्रोस् तु विशेषतः । तत्र हित-  
प्रवर्तनार्थ-तर्जनादिकं यथा-  
  
एकदा क्रीडमानास् ते रामाद्या गोप-दारकाः ।  
कृष्णो मृदं भक्षितवान् इति मात्रे न्यवेदयन् ॥ (पगे ११२)  
सा गृहीत्वा करे कृष्णम् उपालभ्य हितैषिणी ।  
यशोदा भय-सम्भ्रान्त- प्रेक्षणाक्षम् अभाषत ॥  
कस्मान् मृदम् अदान्तात्मन् भवान् भक्षितवान् रहः ।  
वदन्ति तावका ह्य् एते कुमारास् ते ऽग्रजो ऽप्य् अयम् ॥ [भ्प् १०।८।३२-३४]  
  
स्पष्टम् ।  
  
॥ १०।८ ॥ सः ॥ २३७ ॥  
  
[२३८]  
  
यदा च दधि-मण्ड-भाजन-भेदनादि-चापल्यानन्तरं -  
  
कृतागसं तं प्ररुदन्तम् अक्षिणी  
कषन्तम् अञ्जन्-मषिणी स्व-पाणिना ।  
उद्वीक्षमाणं भय-विह्वलेक्षणं  
हस्ते गृहीत्वा भिषयन्त्य् अवागुरत् ॥   
  
त्यक्त्वा यष्टिं सुतं भीतं विज्ञायार्भक-वत्सला ।  
इयेष किल तं बद्धुं दाम्नातद्-वीर्य-कोविदा ॥ [भ्प् १०।९।११-१२]  
  
स्पष्टम् ।  
  
॥ १०।९ ॥ सः ॥ २३८ ॥  
  
[२३९]  
  
अथ तर्जन-विस्वादौषध-पायनादिवत्-तदात्व-भवं तत्-सुखम् अप्य्  
अतिक्रम्यायातिभद्रायैतत् समृद्धये चेष्टा यथा-  
  
तम् अङ्कम् आरूढम् अपाययत् स्तनं  
स्नेह-स्नुतं स-स्मितम् ईक्षती मुखम् ।  
अतृप्तम् उत्सृज्य जवेन सा ययाव्  
उत्सिच्यमाने पयसि त्व् अधिश्रिते ॥ [भ्प् १०।९।५]  
  
यद्-धामार्थ-सुहृत्-प्रियात्म-तनय-प्राणाशयास् त्वत्-कृते [भ्प् १०।१४।३५] इत्य्  
अनेन कैमुत्य-प्राप्तेस् तद्-गृह-सम्पत्ति-सम्पादन-प्रयत्नस् तु सुतराम्  
एव तदायति-समृद्ध्य्-अर्थ एव । तत्र गोप-जातीनां सत्य् अपि महा-सम्पत्त्य्-  
अन्तरे तत्-कारणे च दुग्ध-हेतुक-सम्पत्त्य्-अर्थम् एव्व महान् आग्रहः  
स्वाभाविकः । तस्माद् आयतीयतत्-सम्पत्ति-वर्धनार्थं दुग्ध-रक्षायाम्  
औत्सुख्यम् इदं वात्सल्य-विलसितम् एव सत् वात्सल्यं पुष्णाति समुद्रम् इव  
तरङ्ग-सङ्घः । अत्र तस्या हृडयम् ईदृशम् अयं सम्पत्ति-रक्षां न  
जानाति । ततः सम्प्रति मद्-एक-कर्तव्यासाव् इति । अत्र च स्नेह-स्नुतम् इति  
स्वाभाविक-गाढ-स्नेहं दर्शयित्वा तथैव सूचितम् । एवं तत्-कृते दधि-  
मण्ड-भाण्ड-भङ्गेऽपि तस्या बहिर् एव कोपाभासो दर्शितः । मनसि तु  
प्रबल-चापल्य-दर्शनेन हर्ष एव । यथाह-  
  
उत्तार्य गोपी सुशृतं पयः पुनः  
प्रविश्य सन्दृश्य च दध्य्-अमत्रकम् ।  
भग्नं विलोक्य स्व-सुतस्य कर्म तज्  
जहास तं चापि न तत्र पश्यती ॥ [भ्प् १०।९।७]  
  
स्पष्टम् ।  
  
॥ १०।९ ॥ सः ॥ २४० ॥  
  
[२४१]  
  
अथ दुःखेऽपि तत्-प्रस्तोभनार्थं --  
  
उलूखलं विकर्षन्तं दाम्ना बद्धं स्वम् आत्मजम् ।  
विलोक्य नन्दः प्रहसद्- वदनो विमुमोच ह ॥ [भ्प् १०।११।६]   
  
प्रहसद्-वदनम् इति तु पाठः क्वचित् ।  
  
॥ १०।११ ॥ सः ॥ २४१ ॥  
  
[२४२]  
  
अथ दुष्ट-जीवादिभ्योऽनिष्ट-शङ्खाम् आह--  
  
जन्म ते मय्य् असौ पापो मा विद्यान् मधुसूदन ।  
समुद्विजे भवद्-धेतोः कंसाद् अहम् अधीर-धीः ॥ [भ्प् १०।३।२९]  
  
स्पष्टम् ।  
  
॥ १०।३ ॥ श्री-देवकी ॥ २४२ ॥  
  
[२४३]  
  
एवं शृङ्ग्य्-अग्निर्-दंष्ट्र्य्-अहि-जल-द्विज [भ्प् १०।८।१५] इत्य् आदिकं दर्शितम् ।   
  
अथ तच्-छ्रेयो-निबन्धना देवादि-पूजा-  
  
तैस् तैः कामैर् अदीनात्मा यथोचितम् अपूजयत् ।  
विष्णोर् आराधनार्थाय स्व-पुत्रस्योदयाय च ॥ [भ्प् १०।५।१६]  
  
अनेन विष्णुः प्रीणातु तेन च मत्-पुत्रस्योदयो भवत्व् इति सङ्कल्प्य सर्वा  
यथोचिताम् अपूजयद् इत्य् अर्थः ।  
॥ १०।५ ॥ सः ॥ २४३ ॥  
  
[२४४]  
  
तथान्येषां सम्यङ्-निर्णीत एव प्रभावे तत्-कार्यस्य प्रकारान्तर-  
कारणता-भावना सम्भवति । यथा-  
  
अहो बतात्य्-अद्भुतम् एष रक्षसा (पगे ११३)  
बालो निवृत्तिं गमितो ऽभ्यगात् पुनः ।  
हिंस्रः स्व-पापेन विहिंसितः खलः  
साधुः समत्वेन भयाद् विमुच्यते ॥ [भ्प् १०।७।३१] इति ।  
  
श्रीमत्-पित्रोस् तु सम्यङ्-निर्णीतेऽपि सम्भवति यथा श्रीमती माता किं  
स्वप्नः [भ्प् १०।८।४०] इत्य् आदिना श्री-कृष्णस्य विश्वोदरादित्वं स्वभावं  
मत्वापि पुनस् तद् असम्भवं मन्वाना अथो यथावन् न वितर्क-गोचरम्  
[भ्प् १०।८।१४] इत्य् आदिना ।  तच् च परमेश्वर-निर्मितम् इत्य् अङ्गीकृतवती ।  
उत्पातवत् तन्-निवृत्त्य्-अर्थं तच्-चरणारविन्दम् एव शरणत्वेनाश्रतवती च ।  
पुनश् च अहं ममासौ [भ्प् १०।८।४१] इत्य् आदिना निज-भावम् एव दृढीकृत्य  
तच्-छरणत्वम् एवावधारितवती । अहं ममासौ पतिर् एष मे सुतः इत्य्  
आदिकम् इदन्ता-निर्दिष्टत्वेन प्रत्यक्ष-सिद्धम् एव । तथापि यन्-  
माययेत्थं [भ्प् १०।८।४२] एतन्-नाना-प्रकारेण विश्वरूप-दर्शनाकारा  
कुमतिः । स एवेश्वरो मम गतिर् इत्य् अर्थः ।   
  
यच् च इत्थं विदित-तत्त्वायां [भ्प् १०।८।४३] इत्य् आदिकं तद्-अन्ते श्री-शुक-  
वाक्यं तत्रापि तत्त्वं पुत्रत्वम् । स ईश्वरः [भ्प् १०।८।४३] श्री-  
कृष्णस्यैवेश्वर-रूपो य आविर्भाव-विशेषः । यत्रैव प्रणतास्मि तत्-पदम्  
[भ्प् १०।८।४१] इति तद्-वाक्यानुसन्धानजम् अपि पर्यवसितं, स एव व्यज्यते ।  
वैष्णवीम् इति विशेषएएन माया-शब्दस्य शक्ति-मात्र-वाचकत्वेन तस्यास् तत्-  
स्वरूप-शक्तित्वं बोध्यते । दया-मात्र-वाचकत्वेन वा ।   
  
अतएव त्रय्या चोपनिषद्भिश् च [भ्प् १०।८।४५] इत्य् आदिना, नायं सुखापो  
भगवान् [भ्प् १०।९।२१] इत्य्-आद्य्-अन्तेन ग्रन्थेन तत्-प्रशंसापि कृता । एवम्  
अपि स्मरति नः कृष्णः [भ्प् १०।४६।१८] इत्य्-आदिकस्य, अप्य् आयास्यति गोविन्दः  
[भ्प् १०।४६।१९] इत्य्-आदिकस्य च स्वभावोचित-श्री-व्रजेश्वर-वाक्यस्यान्ते लोक-  
रीत्या तद्-दुःख-शान्त्य्-अर्थं श्रीमद्-उद्धवेन युवां श्लाघ्यतमौ  
नूनं [भ्प् १०।४६।३०] इत्य् आदिना तत्-स्तुति-गर्भ-तत्त्वोपदेशे कृतेऽपि तद्-भाव-  
नैश्चल्यं दर्शितम् । एवं निशा सा ब्रुवतोर् व्यतीता नन्दस्य कृष्णानुचरस्य  
राजन् [भ्प् १०।४६।४४] इति ।  
  
एवं श्री-व्रजेश्वरस्य वियोग-दुःख-व्यञ्जना-प्रकारेण श्रीमद्-  
उद्धवस्य तत्-सान्त्वना-प्रकारेणेत्य् अर्थः । अतस् तद्-भाव-नैश्चल्यम् ।  
तत्त्वोपदेशस्य वास्तवम् अर्थान्तरं तु श्री-कृष्ण-सन्दर्भे दर्शितम् अस्ति ।   
  
एवं कुरुक्षेत्र-यात्रायां परितः स्तुवत्स्व् अपि तादृश-महा०मुनि-गोष्ठी-  
प्रभृतिषु विख्यायमानेऽपि श्री-वसुदेव-पुत्रत्वे श्री-व्रजेश्वरयोस् तद्-  
भाव-नैश्चल्यं, यथा-  
  
ताव् आत्मासनम् आरोप्य बाहुभ्यां परिरभ्य च ।  
यशोदा च महा-भागा सुतौ विजहतुः शुचः ॥ [भ्प् १०।८२।३५] इति ।  
  
अतएव मनसो वृत्तयो नः स्युः [भ्प् १०।४७।६६] इत्य्-आदि-द्वये श्रीमद्-उद्धवं  
प्रति श्री-कृष्णैश्वर्य-प्रतिपादक-तद्-उपदेशाभ्युपगम-वादेनापि  
तथोक्तम् । तादृशेऽपि तस्मिन् प्रतिजन्मैव स्वीयां रतिम् एव प्रार्थयामह  
इत्य् अर्थः । एषा तेषां रति-प्रार्थना चानुराग-मय्य् एव न तु (पगे ११४) तद्-  
अभाव-मयी -  
  
तं निर्गतं समासाद्य नानोपायन-पाणयः ।  
नन्दादयो ऽनुरागेण प्रावोचन्न् अश्रु-लोचनाः ॥ [भ्प् १०।४७।६५] इत्य् उक्तत्वात् ।  
  
तस्मात् तदीयानुराग-योग्यम् एव व्याख्येयम्, न त्व् ऐश्वर्य-ज्ञान-कृत-  
भक्ति-योग्यम् । यथा यद्यपि तत्-प्राप्ति-भाग्यम् अस्माकं दूरे वर्तते  
तथापि तदीया रतिर् अस्तु मापयात्व् इति काकुः । तादृश-रागानुरूपम् एव  
जीवान्तर-साधारण्येनोक्तम् - कर्मभिर् भ्राम्यमाणानाम् [भ्प् १०।४७।६७]  
इति ।   
  
तद् एवं केवल-वात्सल्यानुरूपम् अर्थान्तरं च सिध्यति, यतः पाद-शब्द-  
प्रयोगो वात्सल्येऽपि सम्प्रति प्राप्त्य्-असम्भावनामयात् दूर-देश-वियोगाद्  
दैन्येन युक्तः । तथैव हि चित्रेकेतोः करुण-रसे दृष्टम् अस्ति । तत्-  
प्रह्वणश् च तत्-कर्तृकं प्रह्वणं नमस्कार इत्य् अर्थः । पूर्ववद् ईश्वर-  
शब्दश् च लालनयैव प्रयुक्तः । लोकेऽपि तादृग्-उक्ति-दर्शनाद् इति । इत्य् आदयः  
उद्भास्वराः ।   
  
अथ सात्त्विकाश् च पूर्ववद् अष्टौ । मातुस् तु नव, स्तन्य-स्रव-सहितत्वात् ।  
अथ सञ्चारिणोऽप्य् अत्र प्रसिद्धा एव । ते च साक्षाच् छ्री-कृष्ण-कृत-लीला-जातास्  
तल्-लीला-शक्ति-कृतैश्वर्य-मय-लीला-जाताश् च ज्ञेयाः । क्रमेण यथा--  
कस्मान् मृदम् अदान्तात्मन् [भ्प् १०।८।३४] इत्य् आदाव् अमर्षः । सा तत्र ददृशे  
विश्वं [भ्प् १०।८।३७] इत्य् आदौ विस्मयः शङ्का चेत्य् आदि ।  
  
अथ वात्सल्याख्यः स्थायी । स यथा-  
तन्-मातरौ निज-सुतौ घृणया स्नुवन्त्यौ  
पङ्काङ्ग-राग-रुचिराव् उपगृह्य दोर्भ्याम्  
दत्त्वा स्तनं प्रपिबतोः स्म मुखं निरीक्ष्य  
मुग्ध-स्मिताल्प-दशनं ययतुः प्रमोदम् ॥ [भ्प् १०।८।२३]  
  
तयोः श्री-कृष्ण-रामयोर् मातरौ । घृणया कृपया ॥  
  
॥ १०।८ ॥ श्री-शुकः ॥ २४४ ॥  
  
[२४५]  
  
तद् एवं विभावादि-संवलन-चमत्कारात्मको वत्सल-रसः । तस्य च  
प्रथम-प्राप्ति-मयो भेदो यथा-  
  
गोप्यश् चाकर्ण्य मुदिता यशोदायाः सुतोद्भवम् ।  
आत्मानं भूषयां चक्रुर् वस्त्राकल्पाञ्जनादिभिः ॥ [भ्प् १०।५।९] इत्य् आदि ।  
  
स्पष्टम् ।  
  
॥ १०।५ ॥ सः ॥ २४५ ॥  
[२४६]  
  
अथ च तद्-अनन्तर-प्राप्ति-लक्षण-सिद्ध्य्-आत्मको, यथा स आशिषः [भ्प्  
१०।५।१२] इत्य् आदौ । अथ वियोगात्मको, यथा-  
  
इति संस्मृत्य संस्मृत्य नन्दः कृष्णानुरक्त-धीः ।  
अत्य्-उत्कण्ठो ऽभवत् तूष्णीं प्रेम-प्रसर-विह्वलः ॥  
यशोदा वर्ण्यमानानि पुत्रस्य चरितानि च ।  
शृण्वन्त्य् अश्रूण्य् अवास्राक्षीत् स्नेह-स्नुत-पयोधरा ॥ [भ्प् १०।४६।२७-२८]  
  
स्पष्टम् ।  
  
॥ १०।४६ ॥ सः ॥ २४६ ॥  
  
[२४७]  
  
अथ तद्-अनन्तर-तुष्ट्य्-आत्मको यथा ताव् आत्मासन्नम् आरोप्य [भ्प् १०।८२।३५]  
इत्य् आदौ । यथा च तत्रैव-  
  
नन्दस् तु सख्युः प्रिय-कृत् प्रेम्णा गोविन्द-रामयोः ।  
अद्य श्व इति मासांस् त्रीन् यदुभिर् मानितो ऽवसत् ॥ [भ्प् १०।८४।६६]  
  
गोविन्द-रामयोः प्रेम्णा हेतुना मांसांस् त्रीन् अवसत् । तच् च मास-त्रयम्  
अद्य श्व इति कृत्वा अवसद् इत्य् अर्थः । अत्यन्त-परमानन्देन तत्र दिन-  
द्वयम् इवावसद् इत्य् अर्थः । कथम्भूतः सन्न् अवसत् । सख्युः श्री-  
वसुदेवस्य प्रिय-कृद् एव सन् तद्-अग्रे श्री-कृष्णं प्रति स्व-पुत्र-  
भावाप्रकटनेन व्यवहरंस् तस्य व्रज-नयनाग्रहं साक्षान् न कुर्वन्न्  
इत्य् अर्थः । तथा यदुभिर् मानितश् चावसद् इति ।   
  
[२४८]  
तद्-अनन्तरम् अपि पुनर् वियोगात्मको यथा-  
  
ततः कामैः पूर्यमाणः स-व्रजः सह-बान्धवः ।  
परार्ध्याभरण-क्षौम- नानानर्घ्य-परिच्छदैः ॥  
वसुदेवोग्रसेनाभ्यां कृष्णोद्धव-(पगे ११५) बलादिभिः ।  
दत्तम् आदाय पारिबर्हं यापितो यदुभिर् ययौ ॥   
नन्दो गोपाश् च गोप्यश् च गोविन्द-चरणाम्बुजे ।  
मनः क्षिप्तं पुनर् हर्तुम् अनीशा मथुरां ययुः ॥  [भ्प् १०।८४।६७-६९]  
  
कामैः श्री-कृष्ण-व्रजागमनादि श्री-कृष्ण-व्रजागमनादि-रूपैर्  
अभिलाषैर् निभृतं श्री-कृष्णेन पूर्यमाणः तद्-अङ्गीकारेण सन्तोष्यमाण  
इत्य् अर्थः । श्री-राम-व्रजागमने तान् उद्दिश्य कृष्णे कमल-पत्राक्षे  
सन्न्यस्ताखिल-राधसः [भ्प् १०।६५।६] इति श्री-शुकोक्तेः । तत्रैव कृष्णे कृष्ण-  
प्राप्त्य्-अर्थं कमल-पत्राक्षे सन्न्यस्ताखिल-राधसस् त्यक्त-सर्व-विषया  
इति टीकोक्तिः । ततः श्री-वसुदेवादिभिः कर्तृभिः परार्ध्याभरणादिभिः  
कृत्वा दत्तं यत् पारिबर्हं तत् तेषां प्रीतिमयत्वेनैवादायेत्य् अर्थः । यापितो  
महता सैन्येन प्रस्थापितः । तद्-अनन्तरं तेषां पुनर् अत्यन्त-  
प्रेमावेशं वर्णयति नन्द इत्य् आदि । माथुरान् इति तत्रैव तेन रूपेणैव  
केवल-स्व-सम्भन्धितया तेषां श्री-कृष्ण-प्राप्त्य्-आग्रहो दर्शितः ।  
  
॥ १०।८४ ॥ सः ॥ २४७-२४८ ॥  
  
[२४९]  
  
एतद्-अनन्तरं यर्ह्य् अम्बुजाक्षापससार भो भवान् कुरून् मधून् वाथ  
सुहृद्-दिदृक्षया [भ्प् १।११।९] इति श्री-द्वारका-प्रजा-वाक्यानुसारेण श्री-  
कृष्ण-सन्दर्भोत्थापित-पाद्म-गद्यानुसारेण च नित्यैव तुष्टिर्  
अवगन्तव्या । इति वात्सल्याख्यो रसः ।  
  
अथ मैत्रीमयः । तत्रालम्बनः मित्रत्वेन स्फुरन् मैत्री-विषयः श्री-  
कृष्णस् तद्-आश्रय-रूपाणि तल्-लीला-गतानि स्वोत्कृष्ट-सजातीय-भावानि तदीय-  
मित्राणि च । तत्र श्री-कृष्णः क्वचिच् चतुर्भुजोऽपि श्रीमन्-नराकारत्वेनैव  
प्रतीतः । यथा श्री-गीतासु श्रीमद्-अर्जुनेन -  
  
तेनैव रूपेण चतुर्भुजेन  
सहस्रबाहो भव विश्वमूर्ते [गीता ११।४६]  
  
इति स्व-प्रार्थनानन्तरं तद्-रूपे प्रादुर्भूते,  
  
दृष्ट्वेदं मानुषं रूपं तव सौम्यं जनार्दन ।  
इदानीम् अस्मि संवृत्तः सचेताः प्रकृतिं गतः ॥ [गीता ११।५१] इत्य् उक्तम् ।  
  
अतएव विश्व-रूपादीनां तद्-दर्शन-जात-साध्वसादि-भावानां च न कथम्  
अपि तद्-अभीष्टत्वम् ।   
  
अथ तन्-मित्राणि । सुहृदः सखायश् च । तत्र पूर्वोक्त-लक्षणाः सुहृदः  
श्री-भीमसेन-द्रौपदी-प्रभृतयः । सखायः श्रीमद्-अर्जुन-श्रीदाम-  
विप्रादयः । श्रीमति गोकुले श्रीदामादयश् च । ते च श्री-भागवतादौ  
प्रसिद्धाः । तथागमे वसुदाम-किङ्किण्य्-आदयः । भविष्योत्तरे मल्ल-  
लीलायां सुभद्र-मण्डलीभद्र-भद्र-वर्धन-गोभटाः ।  
यक्षेन्द्रभटः इत्य् आद्या गणिताः । गणानां तु तेनैव साकं पृथुकाः [भ्प्  
१०।१२।२] इत्य् उक्त्या एषाम् अपि श्री-कृष्ण-साम्यम् एव ।  
  
गोपैः समान-गुण-शील-वयो-विलास-वेषैश् च इत्य् आदौ दर्शितम् । गोपजाति-  
प्रतिच्छन्नाः [भ्प् १०।१८।११] इत्य् आदि-पद्ये श्री-कृष्ण-सन्दर्भे तथैव  
व्याख्यातम् । एषां स्वाभाविक-वैदुष्य-लक्षकम् अपि दीक्षायाः पशु-  
संस्थायाः [भ्प् १०।२३।८] इत्य् आदि-पद्यम् अस्ति । वैदग्ध्यम् अपि क्वचिन् नृत्यत्सु  
बालेषु [भ्प् १०।१८।१३] इत्य् आदौ श्री-भगवतापि श्लाघित-गुणत्वेन  
व्यञ्जयिष्यते ।   
  
ते च त्रिविधाः - सखायः प्रियसखाः प्रिय-नर्म-सखाश् च तत्-तद्-भाव-  
वैशिष्ट्यात् । तत्र श्रीदामादयः परम-माधुर्यैक-मय-प्रणयातिशयि-  
विहार-लालित्येनाधिकाः इत्थं सताम् [भ्प् १०।१२।११] इत्य्-आदिनोक्तेः । तत्र श्री-  
कृष्णस्यालम्बनत्वं च बर्हापीडं नट-वर-वपुः [भ्प् १०।२१।५] इत्य् आदिना  
वर्णितम् ।   
  
अथोद्दीपनेषु गुणाः अभिव्यक्त-मित्र-भावता आर्जवं कृतज्ञत्वं बुद्धिः  
पाण्डित्यं प्रतिभा दाक्ष्यं शौर्यं बलं क्षमा कारुण्यं रक्त-लोकत्वम्  
इत्य् आदयः । अवयव-वयः-सौन्दर्य-सर्व-सल्-लक्षणत्वम् इत्य् आदयश् च ।  
तत्र सौहृद्य-मये आर्जवादीनां प्राधान्यम् (पगे ११६) सख्यमये तु  
वैदग्ध्य-सौन्दर्यादि-मिश्राणां तेषाम् । तद्-उभयाश-मिश्रायां मैत्र्यां  
तु यथा स्वम् अंश-द्वयम् । तत्राभिव्यक्त-तत्-तद्-भावता श्रीमद्-  
अर्जुनानुतापे यथा, सख्यं मैत्रीं सौहृदं च [भ्प् १।१५।४] इत्य् अग्रे  
वक्ष्यते । श्री-गोपेषु च तां व्यनक्ति-  
  
तान् दृष्ट्वा भय-सन्त्रस्तान् ऊचे कृष्णो ऽस्य भी-भयम् ।  
मित्राण्य् आशान् मा विरमते- हानेष्ये वत्सकान् अहम् ॥ [भ्प् १०।१३।१३] इत्य् आदि ।  
  
ततो वत्सान् अदृष्ट्वैत्य पुलिने ऽपि च वत्सपान् ।  
उभाव् अपि वने कृष्णो विचिकाय समन्ततः ॥ [भ्प् १०।१३।१६] इत्य् अन्तम् ।  
  
स्पस्टम् ।  
॥ १०।१३ ॥ श्री-शुकः ॥ २४९ ॥  
  
[२५०]  
  
तथा -  
  
ते सम्प्रतीत-स्मृतयः समुत्थाय जलान्तिकात् ।  
आसन् सु-विस्मिताः सर्वे वीक्षमाणाः परस्परम् ॥ [भ्प् १०।१५।५२]  
  
स्पस्टम् ।  
॥ १०।१५ ॥ सः ॥ २५० ॥  
  
[२५१]  
  
अहो ऽतिरम्यं पुलिनं वयस्याः [भ्प् १०।१३।५] इत्य् आदि । स्पष्टम् ।  
  
॥ १०।१३ ॥ श्री-भगवान् ॥ २५१ ॥  
  
[२५२]  
  
तथा-  
क्वचित् पल्लव-तल्पेषु नियुद्ध-श्रम-कर्शितः ।  
वृक्ष-मूलाश्रयः शेते गोपोत्सङ्गोपबर्हणः ॥ [भ्प् १०।१५।१७]  
  
स्पष्टम् ।  
  
॥ १०।१५ ॥ श्री-शुकः ॥ २५२ ॥  
  
[२५३]  
  
तथा-  
  
कुन्द-दाम- [भ्प् १०।३५।२०] इत्य् आदौ नर्म-दः प्रणयिणां विजहार इति ।  
  
[२५४]  
  
मणि-धरः [भ्प् १०।३५।२०] इत्य् आदौ प्रणयिनो ऽनुचरस्य कदांसे प्रक्षिपन्  
भुजम् अगायत यत्र इति । स्पष्टम् ।  
  
॥ १०।३५ ॥ श्री-गोप्यः ॥ २५३-२५४ ॥  
  
[२५५]  
  
अथ जातिश् च क्षत्रियत्वम् । यत्र सौहृदमयस्य प्राचुर्यम् । तथा गोपत्वं  
यत्र सख्यमयस्य प्राचुर्यम् । अथ क्रियाश् च सौहृदमये विक्रान्त्य्-आदि-  
प्रधानाः । सख्य-मये तु नर्म-गान-नाना-भाषांशन-गवाह्वान-  
वेणु-वाद्यादि-कला-बाल्याद्य्-उचित-क्रीडादयः । तत्र नर्म, यथा-  
  
बिभ्रद् वेणुं जठर-पटयोः शृङ्ग-वेत्रे च कक्षे ।  
वामे पाणौ मसृण-कवलं तत्-फलान्य् अङ्गुलीषु ॥ [भ्प् १०।१३।११]  
  
स्पष्टम् ।  
॥ १०।१३ ॥ सः ॥ २५५ ॥  
  
[२५६]  
  
अन्याश् च, यथा-  
  
एवं वृन्दावनं श्रीमत् कृष्णः प्रीत-मनाः पशून् ।  
रेमे सञ्चारयन्न् अद्रेः सरिद्-रोधःसु सानुगः ॥  
क्वचिद् गायति गायत्सु मदान्धालिष्व् अनुव्रतैः ।  
उपगीयमान-चरितः पथि सङ्कर्षणान्वितः ॥ [भ्प् १०।१५।९-१०] इत्य् आदि  ।  
  
[२५७]  
  
तथा-  
मेघ-गम्भीरया वाचा नामभिर् दूर-गान् पशून् ।  
क्वचिद् आह्वयति प्रीत्या गो-गोपाल-मनोज्ञया ॥ [भ्प् १०।१५।१३]   
  
चकोर-क्रौञ्च [भ्प् १०।१५।१४] इत्य् आदि ।  
  
स्पष्टम् ।  
॥ १०।१५ ॥ सः ॥ २५७ ॥  
  
[२५८]  
  
तथा-  
तत्रोपहूय गोपालान् कृष्णः प्राह विहार-वित् ।  
हे गोपा विहरिष्यामो द्वन्द्वी-भूय यथा-यथम् ॥ [भ्प् १०।१८।१९]  
  
स्पष्टम् ।  
॥ १०।१८ ॥ सः ॥ २५८ ॥  
  
[२५९]  
  
तथा-  
बर्ह-प्रसून-नव-धातु-विचित्रिताङ्गः  
प्रोद्दाम-वेणु-दल-शृङ्ग-रवोत्सवाढ्यः ।  
वत्सान् गृणन्न् अनुग-गीत-पवित्र-कीर्तिर्  
गोपी-दृग्-उत्सव-दृशिः प्रविवेश गोष्ठम् ॥ [भ्प् १०।१४।४७] इत्य् आदि ।  
  
स्पष्टम् ।  
॥ १०।१४ ॥ सः ॥ २५९ ॥  
(पगे ११७)  
[२६०]  
  
अनेन गोप-वेषश् च दर्शितः । गा-गोपकैर् अनुवनं नयतोः [भ्प् १०।२१।१९]  
इत्य् आदौ निर्योग-पाश-कृत-लक्षणयोर् विचित्रम् इत्य् अनेन च । विचित्रत्वं चात्र  
पट्ट-सूत्र-मुक्तादि-मयत्वेनावगन्तव्यम् । तथा बर्हिण-स्तवक-धातु-  
पलाशैर् बद्ध-मल्ल-परिबर्ह-विडम्बः । [भ्प् १०।३५।६] इत्य् आदिषु मल्ल-  
वेषः । श्यामं हिरण्य-परिधिं इत्य् आदौ नट-वेषम् इत्य् अनेन नट-वेषः ।   
  
महार्ह-वस्त्राभरण- कञ्चुकोष्णीष-भूषिताः ।  
गोपाः समाययू राजन् [भ्प् १०।५।८] इत्य् अनुसारेण राज-वेषश् च ।   
  
एष तु द्वारकाद्दौ प्रचुरः । तथा तत्र गोकुले च  
परिधानीयोत्तरीयाभ्यां धार्मिक-गृहस्थ-वेषश् चावगन्तव्यः । एष एव  
नीविं वसित्वा रुचिराम् [भ्प् १०।१५।४५] इत्य् अनेन दर्शितः । तैस् तैर् एव हि तत्-तल्-  
लीलाः शोभन्त इति ।  
  
अथ द्रव्याणि च वसन-भूषण-शङ्ख-चक्र-शृङ्ग-वेणु-यष्टि-प्रेष्ठ-  
जन-प्रभृतीनि । कालाश् च तत्-तत्-क्रीडोचिताः । ते तु, यथा-  
  
एवं वनं तद् वर्षिष्ठं पक्व-खर्जूर-जम्बुमत् ।  
गो-गोपालैर् वृतो रन्तुं स-बलः प्राविशद् धरिः ॥ [भ्प् १०।२०।२५]   
  
धेनवो मन्द-गामिन्य [भ्प् १०।२०।२६] इत्य् आदि, वनौकसः प्रमुदिता [भ्प्  
१०।२०।२७] इत्य् आदि, क्वचिद् वनस्पति-क्रोडे [भ्प् १०।२०।२८] इत्य् आदि, दध्य्-ओदनं  
समानीतं [भ्प् १०।२०।२९] इत्य् आदि, शद्वलोपरि संविश्य [भ्प् १०।२०।३०] इत्य् आदि,  
प्रावृट्-श्रियं च तां वीक्ष्य [भ्प् १०।२०।३१] इत्य् आद्य्-अन्तम् । स्पष्टम् ।  
  
॥ १०।२० ॥ सः ॥ २६० ॥  
  
[२६१]  
  
एवम् अन्येऽपि स्मर्तव्याः । अथानुभावेषूद्भास्वराः । तत्र सौहृद-मये  
निरुपाधि-तदीय-हितानुसन्धान-युक्तायुक्तादि-कथन-सस्मित-गोष्ठी-  
प्रभृतयः । सख्य-मये असङ्कुचित-प्रीति-मय-चेष्टाः । ताश् च सह नाना-  
क्रीडा-सङ्गीतादि-कलाभ्यास-भोजनोपवेश-शयनादयः । नर्म-रहो-  
लीलाकर्णन-कथादयश् च ज्ञेयाः । इत्थं [भ्प् १०।१२११] इत्य् आदिना या एव  
प्रशस्ताः तथोदाह्रियन्ते-  
  
प्रवाल-बर्ह-स्तबक- स्रग्-धातु-कृत-भूषणाः ।  
राम-कृष्णादयो गोपा ननृतुर् युयुधुर् जगुः ॥  
कृष्णस्य नृत्यतः केचिज् जगुः केचिद् अवादयन् ।  
वेणु-पाणितलैः शृङ्गैः प्रशशंसुर् अथापरे ॥  
गोप-जाति-प्रतिच्छन्ना देवा गोपाल-रूपिणौ ।  
ईडिरे कृष्ण-रामौ च नटा इव नटं नृप ॥  
भ्रामणैर् लङ्घनैः क्षेपैर् आस्फोटन-विकर्षणैः ।  
चिक्रीडतुर् नियुद्धेन काक-पक्ष-धरौ क्वचित् ॥  
क्वचिन् नृत्यत्सु चान्येषु गायकौ वादकौ स्वयम् ।  
शशंसतुर् महा-राज साधु साध्व् इति वादिनौ   
क्वचिद् बिल्वैः क्वचिद् कुम्भैः [भ्प् १०।१८।९-१४] इत्य् आदि । स्पष्टम् ।  
  
॥ १०।१८ ॥ श्री-शुकः ॥ २६१ ॥  
  
[२६२]  
  
तथा-  
कृष्णस्य विष्वक् पुरु-राजि-मण्डलैर्  
अभ्याननाः फुल्ल-दृशो व्रजार्भकाः ।  
सहोपविष्टा विपिने विरेजुश्  
छदा यथाम्भोरुह-कर्णिकायाः ॥ [भ्प् १०।१३।८]  
  
केचिद् पुष्प-दलैः केचिद् [भ्प् १०।१३।९] इत्य् आदि ।  
  
सर्वे मिथो दर्शयन्तः स्व-स्व-भोज्य-रुचिं पृथक् ।  
हसन्तो हासयन्तश् चा- भ्यवजह्रुः सहेश्वराः ॥ [भ्प् १०।१३।१०]  
  
स्पष्टम् ।  
॥ १०।१३ ॥ सः ॥ २६२ ॥  
  
[२६३]  
  
एवम् अन्या अपि । तथा सौहृद-सख्ययोः सात्त्विकाश् चोन्नेयाः । तत्र  
सौहृदेऽश्रुर् यथा-  
  
तं मातुलेयं परिरभ्य निर्वृतो  
भीमः स्मयन् प्रेम-जलाकुलेन्द्रियः ।  
यमौ किरीटी च सुहृत्तमं मुदा  
प्रवृद्ध-बाष्पाः परिरेभिरे ऽच्युतम् ॥ [भ्प् १०।७१।२७]  
  
(पगे ११८) अत्र सत्य् अप्य् अग्रजानुजत्व-व्यवहारे सुहृत्तमम् इत्य् अनेन तद्-  
अंशस्यैवोल्लासोऽभुपगतः ।   
॥ १०।७१ ॥ सः ॥ २६३ ॥  
  
[२६४]  
  
सख्ये प्रलयोऽपि, यथा-  
  
तं नागभोगपरिवीतम् अदृष्टचेष्टम्   
आलोक्य तत्प्रियसखाः पशुपा भृशार्ताः ।  
कृष्णे ऽर्पितात्मसुहृदर्थकलत्रकामा   
दुःखानुशोकभयम् ऊढधियो निपेतुः ॥ [भ्प् १०।१६।१०]  
  
स्पष्टम् ।  
॥ १०।१६ ॥ सः ॥ २६४ ॥  
  
[२६५]  
  
एवं तत्र तत्र सञ्चारिणश् चोन्नेयाः । यथा सौहृदे तं मातुलेयम् [भ्प्  
१०।७१।२७] इत्य् आदौ हर्षः । यथा च सख्ये कृष्णं ह्रदाद् विनिष्क्रान्तम् [भ्प्  
१०।१७।१३] इत्य् आद्य्-अनन्तरम्-  
  
उपलभ्योत्थिताः सर्वे लब्ध-प्राणा इवासवः ।  
प्रमोद-निभृतात्मानो गोपाः प्रीत्याभिरेभिरे ॥ [भ्प् १०।१७।१४]  
स्पष्टम् ।  
॥ १०।१७ ॥ सः ॥ २६५ ॥  
  
[२६६]  
  
अथ स्थायी मैत्र्य्-आख्यः । स चैश्वर्य-ज्ञान-सङ्कुचितः श्रीदाम-  
विप्रादीनाम् । सङ्कोचितैश्वर्य-ज्ञानः श्रीमद्-अर्जुनादीनाम् । शुद्धः श्री-  
गोप-बालानाम् । अतएव कदाचिद् अपि न विकरोति । तथैव श्री-राम-  
व्रजागमने समुपेत्याथ गोपालान् हास्य-हस्त-ग्रहादिभिः [भ्प् १०।६५।५] इत्य्  
आदिक-व्यवहारः ।   
  
तत्र सौहृद्-आख्यो भेदः तं मातुलेयं परिरभ्य निर्वृतः [भ्प् १०।७१।२७]  
इत्य् आदौ ज्ञेयः । सख्यं, यथा-  
  
एकदा रथम् आरुह्य विजयो वानर-ध्वजम् ।  
गाण्डीवं धनुर् आदाय तूणौ चाक्षय-सायकौ ॥  
साकं कृष्णेन सन्नद्धो विहर्तुं विपिनं महत् ।  
बहु-व्याल-मृगाकीर्णं प्राविशत् पर-वीर-हा ॥ [भ्प् १०।५८।१३-१४]  
  
कृष्णेन साकं विहर्तुम् इत्य् अन्वयः ।  
  
॥ १०।५८ ॥ सः ॥ २६६ ॥  
  
[२६७]  
  
यथा च-  
  
तेनैव साकं पृथुकाः सहस्रशः  
स्निग्धाः सुशिग्-वेत्र-विषाण-वेणवः ।  
स्वान् स्वान् सहस्रोपरि-सङ्ख्ययान्वितान्  
वत्सान् पुरस्कृत्य विनिर्ययुर् मुदा ॥ [भ्प् १०।१२।२]  
  
एव-कारेण तदासत्ति-रूपोऽनुभावो दर्शितः । यथा-  
  
यदि दूरं गतः कृष्णो वन-शोभेक्षणाय तम् ।  
अहं पूर्वम् अहं पूर्वम् इति संस्पृश्य रेमिरे ॥ [भ्प् १०।१२।६]  
  
स्पष्टम् ॥  
  
॥ १०।१२ ॥ सः ॥ २६८ ॥  
  
[२६९]  
  
यथा च-  
  
ऊचुश् च सुहृदः कृष्णं स्वागतं तेऽतिरंहसा ।  
नैकोऽप्य् अभोज्क-बल एहीतः साधु भुज्यताम् ॥ [भ्प् १०।१४।४५]  
  
स्पष्टम् ॥  
॥ १०।१४ ॥ सः ॥ २६९ ॥  
  
[२७०]  
  
श्री-कृष्ण एव तेषां जीवनम् इत्य् आह-  
  
कृष्णं महा-बक-ग्रस्तं दृष्ट्वा रामादयो ऽर्भकाः ।  
बभूवुर् इन्द्रियाणीव विना प्राणं विचेतसः ॥ [भ्प् १०।११।४९]  
  
मुक्तं बकास्याद् उपलभ्य बालका  
रामादयः प्राणम् इवेन्द्रियो गणः ।  
स्थानागतं तं परिरभ्य निर्वृताः  
प्रणीय वत्सान् व्रजम् एत्य तज् जगुः ॥ [भ्प् १०।११।५३]  
  
स्पष्टम् ॥  
॥ १०।११ ॥ सः ॥ २७० ॥  
  
[२७१]  
  
तद् एवं विभावादि-संवलनात्मको मैत्रीमयो रसः । अस्य च सौहृदमयः  
सख्यमय इति भेद-द्वयं तत्र तत्रावगन्तव्यम् । तस्य प्रथमाप्राप्त्य्-  
आत्मक-सिद्ध्य्-आत्मकौ भेदौ पूर्ववद् ऊह्यौ । वियोगात्मको भेदो यथा-  
  
एवं कृष्ण-सखः कृष्णो भ्रात्रा राज्ञा विकल्पितः । (पगे ११९)  
नाना-शङ्कास्पदं रूपं कृष्ण-विश्लेष-कर्शितः ॥  
शोकेन शुष्यद्-वदन- हृत्-सरोजो हत-प्रभः ।  
विभुं तम् एवानुस्मरन् नाशक्नोत् प्रतिभाषितुम् ॥  
कृच्छ्रेण संस्तभ्य शुचः पाणिनामृज्य नेत्रयोः ।  
परोक्षेण समुन्नद्ध- प्रणयौत्कण्ठ्य-कातरः ॥  
सख्यं मैत्रीं सौहृदं च सारथ्यादिषु संस्मरन् ।  
नृपम् अग्रजम् इत्य् आह बाष्प-गद्गदया गिरा ॥ [भ्प् १।१५।१-४]  
  
कृष्णोऽर्जुनः । अविकल्पित इति च्छेदः । नाना-शङ्कास्पदं रूपम् आलक्ष्य  
विकल्पित इत्य् अर्थः । शुचः शोकाश्रूणि आमृज्य च । परोक्षेण दर्शआगोचरेण  
श्री-कृष्णेन हेतुना । अतएवानिष्ट-शङ्काया अभावात् नात्र करुण-  
रसावकाशः । तद्-अभावश् चैषाम् ऐश्वर्य-ज्ञान-समुध्भाविनां भवत्य्  
एव इति । वञ्चितोऽहम् [भ्प् १।१५।५] इत्य् आदिकं वक्ष्यमाणं विलापम् ।   
  
[२७२]  
  
अथ तद्-अनन्तरं तुष्ट्य्-आत्मक-योगो यथा-  
  
ते साधु-कृत-सर्वार्था ज्ञात्वात्यन्तिकम् आत्मनः ।  
मनसा धारयाम् आसुर् वैकुण्ठ-चरणाम्बुजम् ॥  
तद्-ध्यानोद्रिक्तया भक्त्या विशुद्ध-धिषणाः परे ।  
तस्मिन् नारायण-पदे एकान्त-मतयो गतिम् ॥  
अवापुर् दुरवापां ते असद्भिर् विषयात्मभिः ।  
विधूत-कल्मषा स्थानं विरजेनात्मनैव हि ॥ [भ्प् १।१५।४६-४८]  
  
ते पाण्डवाः साधु यथा स्त्यात् तथा कृत-सर्वार्था वशीकृत-धर्मार्थ-  
काम-मोक्षा अपि वैकुण्ठस्य श्री-कृष्णस्य चरणाम्बुजम् एव आत्यन्तिकं  
परम-पुरुषार्थं ज्ञात्वा तद् एव मनसा धारयामासुः । नारायणः श्री-  
कृष्णः । पूर्ण-गतिम् एव विशिनष्टि । विधूत-कल्मसं यदास्थानं नित्य-  
श्री-कृष्ण-प्रकाशास्पदं तदीया सभा । आत्मना स्व-शरीरेणैव । तत्र  
हेतुः विरजेनाप्राकृतेन । हि-शब्दोऽसम्भावना-निवृत्त्य्-अर्थः ।  
[२७३]  
  
तथा-  
द्रौपदी च तदाज्ञाय पतीनाम् अनपेक्षताम् ।  
वासुदेवे भगवति ह्य् एकान्त-मतिर् आप तम् ॥ [भ्प् १।१५।५०]  
  
आत्म्नानं प्रति अनपेक्षमाणानाम् । तत् कृष्ण-सङ्गमनम् आज्ञाय सम्यग्  
ज्ञात्वा । वासुदेवे श्री-वसुदेव-नन्दने । हि प्रसिद्धौ । तस्मिन्न् एकान्त-  
मतिस् तम् एव प्राप्तवती ।  
  
॥ १।१५ ॥ श्री-सूतः ॥ २७१-२७३ ॥  
  
[२७४]  
  
श्री-व्रज-कुमाराणां देशान्तर-वियोगात्मओदाहरणं तद्-अनन्तर-तुष्ट्य्-  
आत्मोदाहरणं च वत्सलानुसारेणैव ज्ञेयम् । इति मईत्रीमयो रसः ॥  
  
अथ उज्ज्वलः । अत्रालम्बनः कान्तत्वेन स्फुरन् कान्त-भाव-विषयः श्री-  
कृष्णः । तद्-आधारआः सजातीय-भावास् तदीय-परम-वल्लभाश् च । तत्र  
श्री-कृष्णो यथा-  
  
श्रुत्वा गुणान् भुवन-सुन्दर शृण्वतां ते  
निर्विश्य कर्ण-विवरैर् हरतो ऽङ्ग-तापम् ।  
रूपं दृशां दृशिमताम् अखिलार्थ-लाभं  
त्वय्य् अच्युताविशति चित्तम् अपत्रपं मे ॥ [भ्प् १०।५२।३७]  
  
स्पष्टम् ।  
॥ श्री-रुक्मिणी ॥ २७४ ॥  
  
[२७५]  
  
यथा च-  
  
तासाम् आविरभूच् छौरिः स्मयमानमुखाम्बुजः ।  
पीताम्बर-धरः स्रग्वी साक्षान् मन्मथ-मन्मथः  ॥ [भ्प् १०।३२।२]  
  
॥ १०।३२ ॥ श्री-शुकः ॥ २७५ ॥  
  
 [२७६]  
  
अथ तद्-वल्लभासु सामान्या सैरिन्ध्री कूर्म-पुराणोक्ताः कैलास-वासिन्यश्  
च । तत्र पूर्वोक्ता (पगे १२०) यथा-  
  
सैवं कैवल्य-नाथं तं प्राप्य दुष्प्राप्यम् ईश्वरम् ।  
अङ्ग-रागार्पणेनाहो दुर्भगेदम् अयाचत ॥ [भ्प् १०।४८।८] इति दर्शिता ।   
  
पूर्वं तादृश-दुर्भगापि अङ्ग-रागार्पण-मात्र-लक्षणेन भजनेन तं  
प्राप्य । अहो आश्चर्यम् । तेन हेतुना इदं सहोष्यताम् [भ्प् १०।४८।९] इत्य् आदि-  
लक्षणम् अपि अयाचत याचितुं योग्याभूत् । तं कथम्भूतम् अपि । केवलः  
शुद्ध-प्रेमवांस् तस्य भावः कैवल्यं, तत्रैव नाथं वल्लभम् अपि  ।  
अतोऽस्या आत्म-तर्पणैक-तात्पर्यायाः सम्प्रत्य् अपि श्री-व्रज-देव्य्-आदि-वच्  
छुद्ध-प्रेमाभावो दर्शितः ।   
  
स्वीयाः श्री-रुक्मिण्य्-आदयः । या एवोद्दिश्य स्तौति--  
  
याः सम्पर्यचरन् प्रेम्णा पाद-संवाहनादिभिः ।  
जगद्-गुरुं भर्तृ-बुद्ध्या तासां किं वर्ण्यते तपः ॥ [भ्प् १०।९०।२७]  
  
स्पष्टम् ।  
  
॥ १०।९० ॥ श्री-शुकः ॥ २७६ ॥  
  
[२७७]  
  
तथा-  
इत्थं रमा-पतिम् अवाप्य पतिं स्त्रियस् ता  
ब्रह्मादयो ऽपि न विदुः पदवीं यदीयाम् ।  
भेजुर् मुदाविरतम् एधितयानुराग-  
हासावलोक-नव-सङ्गम-लालसाद्यम् ॥  
प्रत्युद्गमासन-वरार्हण-पाद-शौच-  
ताम्बूल-विश्रमण-वीजन-गन्ध-माल्यैः ।  
केश-प्रसार-शयन-स्नपनोपहार्यैर्  
दासी-शता अपि विभोर् विदधुः स्म दास्यम् ॥ [भ्प् १०।६१।५-६]  
  
अतएव ये मां भजन्ति दाम्पत्या [भ्प् १०।६०।५२] इत्य् आदि निन्दा त्व् अन्य-  
परत्वेनैव निर्दिष्टा । दिष्ट्या गृहेश्वरी [भ्प् १०।६०।५४] इत्य् आद्य्-उत्तर-  
वाक्यात् । यथैव केतुमाल-वर्षे श्री-कामदेवाख्य-भगवद्-व्यूह-स्तुतौ  
लक्ष्मी-वाक्यम्-स्त्रियो व्रतैस् त्वा हृषीकेश्वरं स्वतो ह्य् आराध्य लोके पतिम्  
आशासतेऽन्यम् [भ्प् ५।१८।१९] इत्य् आदिकम् ।  
  
॥ १०।६१ ॥ श्री-शुकः ॥ २७७ ॥  
  
[२७८]  
  
अथ वस्तुतः परम-स्वीया अपि प्रकट-लीलायां परकीयायमाणाः श्री-व्रज-  
देव्यः । या एवासमोर्ध्वं स्तुताः-  
  
नायं श्रियो ऽङ्ग उ नितान्त-रतेः प्रसादः  
स्वर्-योषितां नलिन-गन्ध-रुचां कुतो ऽन्याः ।  
रासोत्सवे ऽस्य भुज-दण्ड-गृहीत-कण्ठ-  
लब्धाशिषां य उदगाद् व्रज-वल्लभीनाम् ॥ [भ्प् १०।४७।३०] इत्य् आदिषु  ।  
  
गोप्यस् तपः किम् अचरन् यद् अमुष्य रूपं [भ्प् १०।४४।१४] इत्य् आदौ या  
एवासमोर्ध्वं रूपं पश्यन्तीत्य् अत्र । तथा चाह या दोहने ऽवहनने मथनोपलेप-  
 [भ्प् १०।४४।१५] इत्य् आदौ धन्या व्रज-स्त्रिय उरुक्रम-चित्त-यानाः ।   
  
उरुक्रम-चित्तम् एव यानं यासां ताः । यास् तच्-चित्तं यत्र यत्र गच्छति तत्र  
तत्रैव तद्-आरूढास् तिष्ठन्ति इत्य् अर्थः । चिन्ता-याना इति पाठे चिन्तश् चिन्ता  
भवनेति पूर्ववद् एवार्थः ।  
  
॥ १०।४४ ॥ श्री-माथुर-स्त्रियः ॥ २७८ ॥  
  
[२७९}  
  
अतएवासाम् एव तत्र तत्र दर्शित उत्कर्षः । परकीयायमानत्वेन  
निवारणादि-मात्रांशे लौकिक-रस-विदाम् अपि मतेन सेवितः । यथाह  
भरतः-  
  
बहु वार्यते यतः खलु यत्र प्रच्छन्न-कामुकत्वं च ।  
या च मिथो दुर्लभता सा परमा मन्मथस्य रतिः ॥ [उन् १।२०] इति ।  
  
रुद्रः-  
वामता दुर्लभत्वं च स्त्रीणां या च निवारणा ।  
तद् एव पञ्च-बाणस्य मन्ये परमम् आयुधम् ॥ [उन् ३।२०]  
  
विष्णु-गुप्तः-  
यत्र निषेध-विशेषः सुदुर्लभत्वं च यन् मृगाक्षीणाम् ।  
तत्रैव नागराणां निर्भरम् आसज्जते हृदयम् ॥ [उन् ३।२१] इति ।  
(पगे १२१)  
  
अतएव कासाञ्चिद् गोप-कुमारीणां कात्यायनी-जपानुसारेण पति-भावेऽप्य्  
आधिक्यम् अनुवर्तते इति । केचित् तु वारणादित एवासां प्रेमाधिक्यं  
मन्यन्ते । तन् न, जातितोऽप्य् आधिक्यात् । तच् च व्रज-स्त्रियो यद् वाञ्छन्ति [भ्प्  
१०।८३।४३] इति, वाञ्छन्ति यद् भव-भियः [भ्प् १०।४७।५८] इत्य् आदिना व्यक्तम् । न  
हि वारणाद्य्-अंशम् अङ्गीकृत्य तेषां लोभो जातः, अनभीष्टत्वात् । अतो जात्य्-  
अंशम् एवेति गम्यते । अतः प्रबल-जातित्वान् निवारणादिकम् अप्य् अयम्  
अतिक्रामतीत्य् एवम् एव श्लाघ्यते या दुस्त्यजम् [भ्प् १०।४७।६१] इत्य् आदिना ।  
  
मत्त-हस्तिनां बलस्य दुर्गातिक्रमवन् निवारणाद्य्-अतिक्रमो हि तासां  
प्रेम-बलस्य व्यञ्जक एव न तूत्पादकः । जात्य्-अंशेनैव प्राबल्ये सति  
निवारणादि-साम्येऽपि तासां स्वेषु प्रेम-तारतम्यं सम्भवति । यथा ताभिर्  
अपि श्री-राधायाः प्रेम-वैशिष्ट्येन श्री-कृष्ण-वशीकारित्व-वैशिष्ट्यं  
दर्शितम् । अनयाराधितो नूनम् [भ्प् १०।३०।२८] इत्य् आदिना ।   
  
या च तासां क्षोभे सति प्रेम्णः प्रफुल्लता सा खलु कृष्ण-सर्पस्येव स्वत  
एव सिद्धतया न त्व् अपरत आहार्यतया । केवलौपपत्यस्य प्रेम-  
वर्धनत्वं तु ताभिर् एव स्वयं निःस्वं त्यजन्ति गणिकाः [भ्प् १०।४७।७], जारा  
भुक्त्वा रतां स्त्रियम् [भ्प् १०।४७।८] इति निन्दितम् ।   
  
यत् तु कश्चित् परकीयासु लघुत्वं वक्ति तत् खलु प्राकृत-नायकम्  
अवलम्बमानासु युक्तं, तत्रैव जुगुप्सितत्वात् । अत्र तु गोपीनां तत्-पतीनां  
च [भ्प् १०।३३।३५] इत्य् आदिना तत्-प्रत्याख्यानात् । अत्र च तत्-पतीनाम् इति तद्-  
व्यवहार-दृष्टि-मात्रेणोक्तं, न तु परमार्थ-दृष्ट्या । तद्-दृष्ट्या तु श्री-  
कृष्ण-सन्दर्भे तासां स्वरूप-शक्तित्वम् एवात्र परत्र स्थापितम् । तथास्य  
श्री-कृष्ण-लक्षणस्य नायकस्य तादृश-भावेनैव प्राप्तौ एताः परं तनु-  
भृतः [भ्प् १०।४७।५८] इत्यादिषु सर्वोर्ध्व-श्लाघाश्रवणात् परम-  
गरीयस्त्वम् एव । अतएवोक्तम्-  
  
नेष्टा यद् अङ्गिनि रसे कविभिर् परोढा  
तद् गोकुलाम्बुजदृशां कुलम् अन्तरेन ।  
आशांसया रसविधेर् अवतारितानां  
कंसारिणा रसिकमण्डलशेखरेण ॥ [उन् ५।३] इति ।  
  
अथ तासां स्वपत्याभास-सम्बन्धम् अपि वारयितुं योजयति -  
  
नासूयन् खलु कृष्णाय मोहितास् तस्य मायया ।  
मन्यमानाः स्वपार्श्वस्थान् स्वान् स्वान् दारान् व्रजौकसः  ॥ [भ्प् १०।३३।३७]  
  
तद् एवं भावत उत्कर्षो दर्शितः । दैहिकं तम् आह-ताभिः समेताभिर्  
उदार-चेष्टितः [भ्प् १०।२९।४३] इत्य् आदौ व्यरोचतैणाङ्क इवोडुभिर् वृतः इति ।  
  
स्पष्टम् ।   
  
॥ १०।२९ ॥ सः ॥ २८० ॥  
  
[२८१]  
  
किं च-  
तत्रातिशुशुभे ताभिर् भगवान् देवकी-सुतः । (पगे १२२)  
मध्ये मणीनां हैमानां महा-मरकतो यथा ॥ [भ्प् १०।३३।७]  
  
स्पष्टम् ।   
  
॥ १०।३३ ॥ सः ॥ २८१ ॥  
  
[२८२]  
  
गुण-वैभव-कृतम् अप्य् आह-  
  
ताभिर् विधूत-शोकाभिर् भगवान् अच्युतो विभुः ।  
व्यरोचताधिकं तात पुरुषः शक्तिभिर् यथा ॥ [भ्प् १०।३२।१०]  
  
स्पष्टम् ।   
  
॥ १०।३२ ॥ सः ॥ २८२ ॥  
  
[२८३]  
  
कला-वैदग्धीकृतम् आह पाद-न्यासैर् भुज-विधुतिभिः [भ्प् १०।३३।७] इत्य्  
आदि ।   
  
उच्चैर् जगुर् नृत्यमाना रक्तकण्ठ्यो रतिप्रियाः ।  
कृष्णाभि-मर्शमुदिता यद् गीतेनेदम् आवृतम्  ॥ [भ्प् १०।३३।९]  
  
इदं जगत् । अद्यापि यासां गीतांशा एव जगति प्रचरन्तीत्य् अर्थः । यद् उक्तं  
सङ्गीत-सारे-  
तावन्त एव रागाः स्युर् यावत्यो जीव-जातयः ।  
तेषु षोडश-साहस्री पुरा गोपी-कृता वरा ॥ इति ।  
  
अन्ते च तेषाम् एव विभागश् च तत्र स्वर्गादिषु दर्शित इति । किं च-  
  
काचित् समं मुकुन्देन स्वरजातीर् अमिश्रिताः ।  
उन्निन्ये पूजिता तेन प्रीयता साधु साध्व् इति ।  
तद् एव ध्रुवम् उन्निन्ये तस्यै मानं च बह्व् अदात् ॥ [भ्प् १०।३३।१०]  
स्वराः षड्जादयः सप्त जातयस् तेषु रागोत्पत्ति-हेतवः । ता उभयोर् अपि  
परम-प्रवीणत्वात् स्वरान्तरेण जात्य्-अन्तरेण चामिश्रिताः शुद्धा एव  
उन्निन्ये उत्कर्षेण जगौ । तत्र शक्र-शर्वर-परमेष्टि-पुरोगा-निश्चित-  
तत्त्व-गानस्य श्री-मुकुन्दस्यापि सहार्थत्वेनाप्राधान्यं विवक्षितम् ।  
तत्राप्य् उच्-छब्देन ।अतएव तेन पूजिता । तदैव तालान्तरेण निबद्धं गीतं  
ध्रुवाख्यं ताल-विशेषं कृत्वा या ततोऽप्य् उत्कर्षेण जगौ तस्यै पूर्वस्या  
अप्य् अधिकं मानम् अदात् ।   
  
॥ १०।३३ ॥ सः ॥ २८४ ॥  
  
[२८५]  
  
अथ तासु सामान्यासु सैरिन्ध्री मुख्या । सर्वत्र ख्यातत्वात् । स्वकीयासु  
पट्ट-महिषीषु श्री-रुक्मिणी-सत्यभामे मुख्ये । यथा श्री-हरि-वंशे-  
  
कुटुम्बस्येश्वरी यासीद् रुक्मिणी भीष्मकात्मजा ।  
सत्यभामोत्तमा स्त्रीणां सौभाग्ये चाधिकाभवत् ॥  
  
अथ श्री-व्रज-देवीषु मुख्या भविष्योत्तरोक्ताः -  
गोपाली पालिका धन्या विशाखा ध्यान-निष्ठिका ।  
राधानुराधा सोमाभा तारका दशमी तथा ॥ इति ।  
  
दशम्य् अपि तारका-नाम्नीत्य् अर्थः । स्कान्दे प्रह्लाद-संहितायां तु ललिता  
शैव्या पद्मा चतस्रोऽन्याः । अन्यत्र चन्द्रावली च श्रूयते । सा चात्रार्थ-  
साम्यात् सोमाभैवानुमेया । कार्त्स्न्येन तु प्रमदा-शत-कोटिभिर् आकुलिता  
इत्य् आगमोपदेशः । एतास्व् अपि श्री-राधिकैव मुख्या । सैव रासोत्सवे श्री-  
कृष्णेन परम-प्रेम्णान्तर्धापितेति श्री-कृष्ण-सन्दर्भे सन्दर्शितम् अस्ति ।  
प्रसिद्धा च तथा सैव सर्वत्रेति । अतः श्रैष्ठ्य-चिह्नेन गोपाल-तपन्य्-  
उक्ता गान्धर्विकैव सेत्य् अनुमेया ।   
  
अथ ताः श्री-कृष्ण-वल्लभास् त्रिधा दृश्यन्ते मुग्धा मध्या प्रगल्भा इति ।  
तादृश्यं च नव-यौवन-स्पष्ट-यौवन-सम्यग्-यौवनैर् वयो-भेदैस् तत्-  
तच्-चेष्टाभिश् च । सम्यग्-यौवनं च प्राप्त-षोडश-वर्षत्वम् एव  
नाधिकम् कन्याभिर् द्व्य्-अष्ट-वर्षाभिः इति गौतमीय-तन्त्रात् । तथा  
स्वभाव-भेदेन धीरा अधीरा मिश्र-गुणाश् चेति पुनस् त्रिधावगन्तव्याः ।  
प्रेम-तारतम्येन श्रेष्ठाः समाः लघव इति च ।   
  
अथ ता लीलावस्था-भेदेनैकैका । अभिसारिका वासक-सज्जोत्कण्ठिता खण्डिता  
विप्रलब्धा (पगे १२३) कलहान्तरिता प्रोषित-भर्तृका स्वाधीन-भर्तृका इत्य्  
अष्टौ नामानि भजन्ति । तथा परस्परं भावानां सादृश्य-किञ्चित्-  
सादृश्यास्फुट-सादृश्यानि । विरोधित्वं चैतद् भेद-चतुष्टयात् पुनश्  
चत्वारि सखी सुहृत् तटस्था प्रातिपक्षिकी चेति । भाव-भेदाश् च स्थायि-  
निरूपणे ज्ञेयाः । तत्र सखी यथा अप्य् एण-पत्नी [भ्प् १०।३३।११] इत्य् आदि द्वये  
पुरतो दर्शनीया । अत्र हि तन्वन् दृशां सखि सुनिर्वृतिम् इति स्वीय-तद्-  
दिदृक्षा-द्योतनात् । सखीति तद्-दर्शन-सुखोपभोग-सौभाग्य-भागिता-  
साम्येन तस्यां सख्यारोपणात् कान्तेति कृष्ण-सङ्गिन्याः सौभाग्यातिशयस्य  
चानुमोदनात् सख्यम् एव स्पष्टम् । अतएव तल्-लीलानुमोदनम् अपि बाहुं  
प्रियांसा- [भ्प् १०।३०।१२] इत्य् आदिना । सुहृद् यथा -  
अनयाराधितो नूनं भगवान् हरिर् ईश्वरः ।  
यन् नो विहाय गोविन्दः प्रीतोऽयम् अनयद् रहः ॥ [भ्प् १०।३०।२८]  
  
अस्याश् च तद्-भाग्य-मात्र-प्रशंसनात् व्यक्तं सौहृद्यम् ।  
  
[२८६]  
  
तटस्था यथा -  
  
पृच्छतेमा लता बाहून् अप्य् आश्लिष्टा वनस्पतेः ।  
नूनं तत्करज-स्पृष्टा बिभ्रत्य् उत्पुलकान्य् अहो ॥ [भ्प् १०।३०।१३]  
  
अत्र सखी-वचनं श्रुत्वापि ततौदासीन्यात् ताटस्थ्यम् एव व्यक्तम् । एवम्  
अनयाराधितो नूनम् इति सुहृद्-वाक्यानन्तरम् अपि धन्या अहो अमी आल्यः  
[भ्प् १०।३०।२९] इत्य्-आदि-वाक्ये च ।  
  
[२८७]  
अथ प्रातिपक्षिका यथा-  
  
अस्या अमूनि नः क्षोभं कुर्वन्त्य् उच्चैः पदानि यत् ।  
यैकापहृत्य गोपीनां रहो भुङ्क्ते ऽच्युताधरम् ॥ [भ्प् १०।३०।३०]  
  
अथ प्रकट एव मत्सर इति ताभ्यो विलक्षणत्वम् । तथैव श्री-  
हरिवंशादौ पारिजात-हरणे श्री-रुक्मिणीं प्रति सत्यभामायाः । स्पष्टम् ।  
  
॥ १०।३० ॥ श्री-शुकः ॥ २८५-२८७ ॥  
  
[२८८]  
  
अत्र विचार्यते । ननु भगवद्-भक्तेषु परस्परं प्रतिपक्षित्वम्  
असम्भवम् अहृद्यं च । तथा तासां तत् सौभग-मदम् [भ्प् १०।२९।४८] इत्य्  
आदौ तद्-ईर्षामदमानादि-दूरीचिकीर्षां श्री-भगवतोऽपि दृश्यते । तथा  
श्रीमता मुनिना स्वयम् अपि ताभिस् तत्र दौरात्म्य-शब्दः प्रयुक्तोऽस्तीति ।  
तत्रोच्यते सर्वैव हि श्री-भगवतः क्रीडा प्रीति-पोषायैव प्रवर्तते ।  
भजते तादृशीः क्रीडा याः श्रुत्वा तत्-परो भवेत् [भ्प् १०।३३।३६] इत्य् आदि ।  
श्रुत्वापीत्य् अर्थः । तत्र शृङ्गार-क्रीडायाश् चास्याः स्वभावोऽयं यत् खल्व्  
ईर्षा-मद-मानादि-लक्षण- (पगे १२४) तत्-तद्-भाव-वैचित्री-परिकरतयैव  
रसं पुष्णाति । यत एव तादृशतयैव कविभिर् वर्ण्यते । श्री-भगवता च  
स्व=लीलायाम् अङ्गीक्रियते । स्वस्मिन्न् अपि दक्षिणानुकूल-शठ-धृष्टतेति  
चतुर्भेद-नायकत्वं यथा-स्थानं व्यज्यते । तस्मात् तल्-लीला-शक्तिर् एव  
तासु तत्-तद्-भावं दधाति । तं च भावानुरूपेणैवेति दर्शितम् । अतएव  
यदा सर्वासाम् एव तद्-विरहो भवति तदा दैन्यनैक-जातीय-  
भावत्वापत्त्या सर्वत्र सख्यम् एवाभिव्यज्यते । यथा-  
  
अन्विच्छन्त्यो भगवतो मार्गे गोप्यो ऽविदूरतः ।  
ददृशुः प्रियविश्लेषान् मोहितां दुःखितां सखीम् ॥ [भ्प् १०।३०।४१]   
  
इत्य् अत्र तस्यां पूर्वासाम् एव सखीत्व-व्यञ्जना । विरह-लीला च तासां झटिति  
श्री-कृष्ण-विषयक-तृष्णातिशय-वर्धनार्थैव । नागर-चूडामणीन्द्राय  
श्री-कृष्णाय च तासां तद्-वृद्धिर् अथ्यर्थं रोचते । यथोक्तं नाहं तु  
सख्यो भजतोऽपि जन्तून्  [भ्प् १०।३२।१०] इत्य् आदिना । तस्मान् मध्ये विरहोऽपि  
भवति । तदा श्री-कृष्णस्य मद-मानादि-विनोदम् अतिक्रम्यापि तद्-  
अध्यवसायः स्यात् । ततो मद-मानयोः  प्रशमाय स्व-विषयक-  
तृष्णातिशय-रूप-प्रसादाय चेति तासां तत् सौभगेत्य् अत्रार्थः । सर्व-  
समुदित-रास-लीलार्थं मदस्य प्रशमाय मानस्य च प्रसादाय  
प्रसादनायेत्य् अर्थो वा । ततस् तद्-वर्धनेच्छाप्य् आनुषङ्गीति समानम् ।   
  
अथ जाते च विरहे दैन्येनैव तासां तत्र दौरात्म्य-बुद्धिः । न तु वस्तुत  
एव तद्-दौरात्म्यं प्रेमैक-विलास-रूपत्वात् । श्री-मुनीन्द्रोऽपि तद्-  
भावानुसारित्वेनैव तद्-वाक्यम् अनुवदति तया कथित्म् आकर्ण्य [भ्प्  
१०।३०।४२] इत्य् आदि । स्वयं तु पूर्वं तस्मिंस् तदीये मदे दोषं  
प्रत्याख्यातवान् अस्ति । यथा-  
रेमे तया चात्मरत आत्मारामो ऽप्य् अखण्डितः ।  
कामिनां दर्शयन् दैन्यं स्त्रीणां चैव दुरात्मताम् ॥ [भ्प् १०।३०।३५]  
  
स्वात्म-रतः स्वतस् तुष्टोऽपि आत्मरामः स्व-क्रीडोऽपि अखण्डितः । तस्यां  
सततासक्तः सन् रेमे । तादृशश् चेत् किम् इति तद्-आसक्तो बभूव, तथा रेमे च ।  
अत आह तया इत्थम्भूत-गुणो हरिः [भ्प् १।७।१०] इतिवत् तथा-भूत-गुणतया  
तदीय-प्रेम-सर्वस्व-सार-रूपयेत्य् अर्थः । अतस् तस्यान्येन  
तादृशत्वासम्भवात् प्रेम-विशेष एवासौ स्फुरति न तु कामः । स च  
प्रेम-विशेष ईदृश-प्रबलः यत् कामिवद् एव दैन्यादिकं तयोः  
प्रकटीभवतीत्य् आह कामिताम् इति । मद-मानाद्य्-आत्मके कामिनीनां  
प्रेम्णि कामिनां यद् दैन्यं लोक-प्रसिद्धं तद् एव स्व-द्वारा तत्-प्रेम-  
विशेष-पारवेश्येन दर्शयन् प्रकटयन् रेमे । यद् वा ययैव लीलया स्वयम्  
एव तुच्छीभूताः सर्वेऽप्य् अन्ये नागरं-मन्या इत्य् आह कामिनाम् इति । स्व-  
लीला-महिम्ना कामिनां प्राकृतानां दैन्यं रस-सम्पत्ति-हीनत्वं स्त्रीणां  
च प्राकृतानां तं विनान्यस्य भजनेन दुरात्मतां दुष्ट-भावतां  
दर्शयन्न् इति दर्शयद् विधु-पराजयं रसावक्तुं उल्लसति धूत-लाञ्छनम्  
इतिवत् ।  
  
॥ १०।३० ॥ श्री-शुकः ॥ २८८ ॥  
(पगे १२५)  
[२८९]  
  
इत्य् आलम्बनो व्याख्यातः । अथोद्दीपनेषु गुणाः । नारी-मोहन-शीलत्वम् ।  
अवयव-वर्ण-रस-गन्ध-स्पर्श-शब्द-सल्-लक्षण-नव-यौवनानां  
कमनीयता । नित्य-नूतनत्वम् अभिव्यक्त-भावत्वं प्रेम-वश्यत्वं  
सौबुद्ध्य-सत्-प्रतिभादयश् च । तत्र नारी-मोहन-शीलत्वादिकं, यथा-  
कृष्णं निरीक्ष्य वनितोत्सव-रूप-शीलम् [भ्प् १०।२१।१२] इति । स्पष्टम् ।  
  
॥ १०।२१ ॥ श्री-व्रज-देव्यः ॥ २८९ ॥  
  
[२९०]  
  
नित्य-नूतनं च यद्यप्य् असौ पार्श्व-गतः [भ्प् १।११।३४] इत्य् आदौ दृष्टम् ।  
अथाभिव्यक्त-भावत्वम् । तत्र पूर्व-रागे-  
  
शरद्-उदाशये साधु-जात-सत्-सरसिजोदरे श्री-मुषा दृषा ।  
सुरत-नाथ ते ऽशुल्क-दासिका वरद निघ्नतो नेह किं वधः ॥ [भ्प् १०।३१।२]  
  
हे दृशैव सुरत-याचक तत्रापि हे कात्यायन्य्-अर्चनान्ते वर-प्रद, तत्राइ  
भाव-विशेष-दर्शितया दृशा कृत्वैवाशुल्क-दासिका-तुल्यत्वं प्राप्तास् तयैव  
पुनर् निघ्नतस् तव न किं वधः स्त्री-हत्यापि न भवति । दृशस् तादृशत्वे  
महा-मोहन-चौरत्वं दर्शयति । शरद्-उदाशय इत्य् आदि ।  
  
तत्र मोहनत्वं द्विविधं-स्वरूप-कृतं दुष्कर-क्रिया-कृतं च । तद्  
उभयम् अपि तत्-तद्-विशेषणैर् व्यक्तम् । तथा-  
  
मधुरया गिरा वल्गु-वाक्यया   
बुध-मनो-ज्ञया पुष्करेक्षण ।  
विधि-करीर् इमा वीर मुह्यतीर्   
अधर-सीधुनाप्याययस्व नः  ॥ [भ्प् १०।३१।८]  
  
मधुरयेति स्वरूप-माधुर्यं वल्गु-वाक्ययेत्य् अर्थ-माधुर्यं बुध-  
मनोज्ञयेति बुधानां तादृश-भावाभिज्ञानाम् एव मनोज्ञयेति भाव-  
विशेष-माधुर्यं व्यञ्जितम् ।   
  
[२९२]  
  
तथा-  
  
प्रहसितं प्रिय प्रेमवीक्षणं  
विहरणं च ते ध्यानमङ्गलम्  ।  
रहसि संविदो या हृदि-स्पृशः   
कुहक नो मनः क्षोभयन्ति हि  ॥ [भ्प् १०।३१।१०]  
  
संविदाः सङ्केत-नर्माणि ।  
  
[२९३]  
  
तथा-  
  
दिन-परिक्षये नील-कुन्तलैर्   
वन-रुहाननं बिभ्रद् आवृतम् ।  
घन-रजस्वलं दर्शयन् मुहुर्   
मनसि नः स्मरं वीर यच्छसि ॥ [भ्प् १०।३१।१२]  
  
मुहुः पुनः पुनर् व्याजेन परावृत्येत्य् अर्थः ।  
  
[२९४]  
  
तथा-  
पति-सुतान्वय-भार्तृ-बान्धवान्   
अतिविलङ्घ्य ते ऽन्त्य् अच्युतागताः ।  
गति-विदस् तवोद्गीत-मोहिताः   
कितव योषितः कस् त्यजेन् निशि  ॥  
  
रहसि संविदं हृच्-छयोदयं   
प्रहसिताननं प्रेम-वीक्षणम् ।  
बृहद्-उरः श्रियो वीक्ष्य धाम ते   
मुहुर् अतिस्पृहा मुह्यते मनः  ॥ [भ्प् १०।३१।१६-१७]  
  
गति-विदस् तवोद्गीत-मोहिता इति अस्माकं मोहन-प्रकार-ज्ञानेनैव त्वं  
तथा वेणुना गीतवान् इत्य् अर्थः ।  
  
॥ १०।३१ ॥ श्री-गोप्यः परोक्ष-स्थितं श्री-भगवन्तम् ॥ २९२-२९४ ॥  
  
[२९५]  
  
एवं-  
गवां हिताय तुलसि गोपीनां रति-हेतवे ।  
वृन्दावने त्वं वपिता सेविता विष्णुना स्वयम् ॥   
  
इति स्कान्दे रेवा-खण्डीय-तुलसी-स्तव-वचनम् अपि तत्-पूर्व-रागे  
दर्शनीयम् । तथा सम्भोगेऽपि इति विक्लवितं तासाम् [भ्प् १०।२९।४२] इत्य् आदौ  
प्रहस्य इति ताभिः समेताभिर् उदार-चेष्टितः [भ्प् १०।२९।४३] इति, उदार-हास-  
द्विज-कुन्द-दीधिति [भ्प् १०।२९।४६] चाभिव्यक्त-भावत्वोदाहरणम् ।  
  
अथ प्रेम्णा वश्यत्वं द्विविधम् । प्रेमान्तरेण प्रेयसी-प्रेम्णा च । तत्र  
पूर्वेण नर्मदः प्रणयिनां (पगे १२६) विजहार १०।३५।२०] इत्य् अत्र दर्शितम् ।  
तथोत्तरेण । तत्र पूर्व-रागात्मकेन यथा - तथाहम् अपि तच्-चित्तो निद्रां  
च न लभे निशि [भ्प् १०।५३।२] इति । स्पष्टम् ।  
  
॥ १०।५३ ॥ श्री-भगवान् रुक्मिणी-दूतम् ॥ २९५ ॥  
  
[२९६]  
  
तथा --  
  
भगवान् अपि ता रात्रीः शरदोत्फुल्लमल्लिकाः ।  
वीक्ष्य रन्तुं मनश्चक्रे योगमायाम् उपाश्रितः ॥ [भ्प् १०।२९।१]  
  
योग-मायां तासाम् असङ्ख्यानाम् असङ्ख्य-वाञ्छा-पूरिकां स्व-शक्तिं  
स्वभावत एवाश्रित्य इत्य् अर्थः ।   
  
[२९७]  
  
सम्भोगात्मकेन यथा -  
  
इति विक्लवितं तासां श्रुत्वा योगेश्वरेश्वरः ।  
प्रहस्य सदयं गोपीर् आत्मारामो ऽप्य् अरीरमत् ॥ [भ्प् १०।२९।४२]  
  
अत्र विक्लवितम् इति तासां प्रेमातिशय-ज्ञापकं सदयम् इति तस्य तत्-प्रेम-  
वश्यत्वातिशयाभिधायकम् । आत्मारामोऽपीति तासां प्रेम-गुण-माहात्म्य-  
दर्शकम् । आत्मारामाश् च मुनयः [भ्प् १।७।१०] इत्य् आदौ इत्थम्भूत-गुणो  
हरिः इतिवत् ।  
  
॥ १०।२९ ॥ श्री-शुकः ॥ २९६-२९७ ॥  
  
[२९८]  
  
एवं रेमे स्वयं स्वरतिर् अत्र गजेन्द्र-लीलः [भ्प् १०।३३।२३] इति ।   
  
स्वासु तासु रतिर् यस्य सः । तथा तासां रति-विहारेण [भ्प् १०।३३।२०] इत्य्  
आदिकम् । गोपी-कपोल-संश्लेषः [विप् ५।१३।५४] इत्य् आदिकं विष्णु-पुराण-पद्यम्  
अप्य् उदाहृतम् ।   
  
[२९९]  
  
किं च-  
  
एवं परिष्वाङ्गकराभिमर्श-  
स्निग्धेक्षणोद्दामविलासहासैः ।  
रेमे रमेशो व्रजसुन्दरीभिर्   
यथार्भकः स्वप्रतिबिम्बविभ्रमैः  ॥ [भ्प् १०।३३।१७]  
  
अत्र रमेश इत्य् अनेन तस्य रमा-वशीकारित्वं दर्शितम् । परिष्वङ्गेत्य् आदिना  
तत्रापि स्निघेक्षणेत्वादिना रेम इत्य् अनेन च तासां प्रेम्णा तस्य वश्यत्वं  
व्यक्तम् । दृष्टान्तेन तु तदा तस्य तासां चार्भक-प्रतिबिम्बयोर् इव गान-  
नृत्यादि-विलासेषु एक-चेष्टतापत्ति-सूचनया मिथः परम-प्रेमासक्तिर्  
दर्शिता ।   
  
[३००]  
  
अपि च-  
  
एवं शशाङ्कांशु-विराजिता निशाः  
स सत्य-कामो ऽनुरताबला-गणः ।  
सिषेव आत्मन्य् अवरुद्ध-सौरतः  
सर्वाः शरत्-काव्य-कथा-रसाश्रयाः ॥ [भ्प् १०।३३।२६]  
  
एवं पूर्वोक्त-प्रकारेण अनुरतो निरन्तरम् अनुरक्तोऽबला-गणो यत्र  
तादृशः स श्री-कृष्ण-चन्द्र आत्मनि चित्तेऽवरुद्धं समन्तान् निगृह्य  
स्थापितं सौरतं सुरत-सम्बन्धि-भाव-हावादिकं येन तथाभूतः सन् ।  
अतएव सत्य-कामः व्यभिचार-रहित-प्रेम-विशेषः सन् शरत्-सम्बन्धिन्यो  
यावत्यो रसाश्रयाः काव्य-कथाः सम्भवन्ति ताः सर्वा एव सिषेवे । शरच्-  
छब्दोऽत्राखण्डम् एव वा संवत्सरं वदति । ततः शशङ्कांशु-विराजितत्वम्  
उपलक्षणम् इति व्याख्येयम् । एवं सौरत-संलापैः [भ्प् १०।६०।५८] इति श्री-  
रुक्मिणी-परिहासेऽपि सौरत-शब्दस् तादृशत्वेन प्रयुक्तः ।  
  
॥ १०।३३ ॥ श्री-शुकः ॥ ३०० ॥  
(पगे १२७)  
[३०१]  
  
अत्रैवम् अपि स्वयम् उक्तं न पारयेऽहम् [भ्प् १०।३२।१२] इत्य् आदि । अथ  
प्रवासात्मकेन, यथा-  
  
वृष्णीनां प्रवरो मन्त्री कृष्णस्य दयितः सखा ।  
शिष्यो बृहस्पतेः साक्षाद् उद्धवो बुद्धि-सत्तमः ॥  
तम् आह भगवान् प्रेष्ठं भक्तम् एकान्तिनं क्वचित् ।  
गृहीत्वा पाणिना पाणिं प्रपन्नार्ति-हरो हरिः ॥  
गच्छोद्धव व्रजं सौम्य पित्रोर् नौ प्रीतिम् आवह ।  
गोपीनां मद्-वियोगाधिं मत्-सन्देशैर् विमोचय ।  
ता मन्-मनस्का मत्-प्राणा मद्-अर्थे त्यक्त-दैहिकाः ॥ [भ्प् १०।४६।१-४] इत्य्  
आदि ।  
  
तथा च स्कान्द-प्रह्लाद-संहिता-द्वारका-माहात्म्ये ताः प्रति श्रीमद्-  
उद्धव-वाक्यम् -   
भगवान् अपि दाशार्हः कन्दर्प-शर-पीडितः ।  
न भुङ्क्ते न स्वपिति च चिन्तयन् वो ह्य् अहर्निशम् ॥ इति ।  
  
एवं राज-कुमारीणां परिणयोऽपि ताभिर् गोप-कुमारीभिर् एकात्मत्वात् प्रायस्  
तद्-विरह-काल-क्षपणार्थ एव तासां प्राण-परित्याग-परिहारार्थम् एव  
च । यथोक्तं पाद्मे-कैशोरे गोप-कन्यास् ता यौवने राज-कन्यका इति । यथा  
च श्री-रुक्मिणी-वाक्यम्-  
  
यर्ह्य् अम्बुजाक्ष न लभेय भवत्-प्रसादं  
जह्याम् असून् व्रत-कृशान् शत-जन्मभिः स्यात् ॥ [भ्प् १०।५२।४३] इति ।  
  
[३०२]  
  
अथोद्दीपनेषु जातिः । तत्र गोपत्व-रूपाम् आह -  
  
विविध-गोप-चरणेषु विदग्धो  
वेणु-वाद्य उरुधा निज-शिक्षाः ॥ [भ्प् १०।३५।१५] इत्य् आदिना । स्पष्टम् ।  
  
॥ १०।३५ ॥ श्री-व्रज-देव्यः ॥ ३०१-३०२ ॥  
  
[३०३]  
  
यादवत्व-रूपां सादृश्य-रूपां चाह - मेघः श्रीमंस् त्वम् असि दयितो  
यादवेन्द्रस्य नूनम् [भ्प् १०।९०।२०] इत्य् आदिना ॥ स्पष्टम् ।  
  
॥ १०।९० ॥ श्री-पट्ट-महिष्यः ॥ ३०३ ॥  
  
[३०४]  
  
अथ क्रियाः । ताश् च द्विविधाः । भाव-सम्बन्धिन्यः स्वाभाविक-विनोद-  
मय्यश् च । पूर्वा यथा - निशम्य गीतं तद्-अनङ्ग-वर्धनम् [भ्प् १०।२९।४]  
इत्य् आदि । स्पष्टम् ।  
  
॥ १०।२९ ॥ श्री-शुकः ॥ ३०४ ॥  
  
[३०५]  
उत्तराः-  
  
वाम-बाहु-कृत-वाम-कपोलो   
वल्गित-भ्रूर् अधरार्पित-वेणुम् ॥ [भ्प् १०।३५।२] इत्य् आदि । स्पष्टम् ।  
  
॥ १०।३५ ॥ श्री-व्रज-देव्यः ॥ ३०५ ॥  
  
[३०६]  
  
विविध-गोप-चरणेषु [भ्प् १०।३५।१४] इत्य् आदौ च ता ज्ञेयाः । अथ द्रव्याणि ।  
तत्र तस्य प्रेयस्यो यथा -  
  
उषस्य् उत्थाय गोत्रैः स्वैर् अन्योन्याबद्ध-बाहवः ।  
कृष्णम् उच्चैर् जगुर् यान्त्यः कालिन्द्यां स्नातुम् अन्वहम् ॥ [भ्प् १०।२२।६]  
  
गोत्रैर् वर्गैः ।   
  
॥ १०।२२ ॥ श्री-शुकः ॥ ३०६ ॥  
  
[३०७]  
  
तद्-व्रज-स्त्रिय आश्रुत्य [भ्प् १०।२१।३] इत्य् आदौ च स्व-सखीभ्योऽन्ववर्णयन्न्  
इत्य् उदाहार्यम् ।  
  
तत्-परिकराः - तं वीक्ष कृष्णानुचरं व्रज-स्त्रियः [भ्प् १०।४७।१] इत्य् आदि ।  
स्पष्टम् ।  
  
॥ १०।४७ ॥ सः ॥ ३०७ ॥  
  
[३०८]  
  
मण्डनम् - पूर्णाः पुलिन्द्य उरुगाय-पदाब्जेअ-राग-श्री-कुङ्कुमेन दयिता  
[भ्प् १०।२१।१७] इत्य् आदि ।  
  
[३०९]  
  
वंशी-गोप्यः किम् आचरद् अयं कुशलं स्म वेणुः [भ्प् १०।२१।१७] इत्य् आदि ।  
स्पष्टम् ।  
॥ १०।२१ ॥ ताः ॥ ३०९ ॥  
  
[३१०]  
  
पदाङ्कः - पदानि व्यक्तम् एतानि नन्द-सूनोर् महात्मनः [भ्प् १०।३०।२५]  
इत्य् आदि ।  
  
[३११]  
  
पद-धूलिः -  
  
धन्या अहो अमी आल्यो गोविन्दाङ्घ्र्य्-अब्ज-रेणवः ।  
यान् ब्रह्मेशो रमा देवी दधुर् मूर्ध्न्य् अघ-नुत्तये ॥ [भ्प् १०।३०।२९]   
(पगे १२८)  
अत्र प्रेमैव तद्-उत्कर्षं गमयति न त्व् ऐश्वर्य-ज्ञानम् । स्वभावः खल्व्  
अयं प्रीति-परमोत्कर्षस्य यत् स्व-विषयं सर्वत उत्कर्षेणानुभावयति ।  
यथादि-भरतेन मृग-प्रेम्णा तदीय-खुर-स्पर्शात् पृथिव्या अपि महा-  
भागधेयत्वं वर्णितम्-किं वा अरे आचरितं तपस् तपस्विन्या यद् इयम्  
अवनिः [भ्प् ५।८।२३] इत्य् आदिना । एवम् एव-  
  
किं ते कृतं क्षिति तपो बत केशवाङ्घ्रि-  
स्पर्शोत्सवोत्पुलकिताङ्ग-रुहैर् विभासि ।  
अप्य् अङ्घ्रि-सम्भव उरुक्रम-विक्रमाद् वा   
आहो वराहवपुषः परिरम्भणेन ॥ [भ्प् १०।३०।१०]  
  
अत्र पूर्वार्धे प्रेम्णा श्री-कृष्ण-माधुर्य-महिमोक्तिः । उत्तरार्धे  
तेनैवान्यत्र हेयतोक्तिः । अत्र च अपीति किम् अर्थे । ततश् च एषोऽङ्घ्रि-  
सम्भवो हर्ष-विकारः उरुक्रमस्य त्रिविक्रमस्य विक्रमाद् वापि पाद-  
विक्षेपाद् वापि किं जातः । आहो इति पक्षान्तरे । वराह-वपुषः कान्त-  
भावतोऽपि परिरम्भणेन वा एषोऽङ्घ्रि-सम्भवः किं जातः । न हि न हीत्य्  
अर्थः । अपीति स्तोकार्थे वा सर्पिषोऽपि स्याद् इतिवत् । ततश् च उरुक्रम-विक्रमाद्  
अपि एषोऽङ्घ्रि-सम्भवो विकारः स्यात् । किन्तु स्तोक एव स्याद् इत्य् अर्थः ।   
  
॥ १०।३० ॥ ताः ॥ ३१२ ॥  
  
[३१३]  
  
नखाङ्कः - पृच्छतेमा लता बाहून् [भ्प् १०।३०।३१] इत्य् आदाव् एव ज्ञातः । एवं  
वृन्दावन-यमुनादीन्य् अप्य् उदाहार्याणि । अथ कालश् च रासोत्सवादि-  
सम्बन्धी । स यथा-ताः किं निशाः स्मरति यासु [भ्प् १०।४७।४३] इत्य् आदि ।  
स्पष्टम् ।  
  
॥ १०।४७ ॥ ताः ॥ ३१३ ॥  
  
[३१४]  
  
तद् एवं यथा तदीय-गुणादयः उद्दीपनास् तथैव तादृश-सेवोपयोगित्वेन  
तत्-प्रेयसी-गुणा अपि ज्ञेयाः । ते च तासाम् आत्म-सम्बन्धिन आत्माभीष्ट-  
तद्-वल्लभासम्बन्धिनश् चेत्य् उभयेऽप्य् ऊह्याः ।   
  
अथानुभावाः । तत्र सैरिन्ध्र्यादीनां, यथा -  
  
सा मज्जनालेप-दुकूल-भूषण-  
स्रग्-गन्ध-ताम्बूल-सुधासवादिभिः ।  
अप्रसाधितात्मोपससार माधवं [भ्प् १०।४८।५] इत्य् आदि । स्पष्टम् ।  
  
॥ १०।१५ ॥ श्री-शुकः ॥ ३१४ ॥  
  
[३१५]  
  
श्री-पट्ट-महिषीणाम् इत्थं रमा-पतिम् अवाप्य [भ्प् १०।५९।४४] इत्य् आदि-द्वय  
एव विदितः । श्री-व्रज-देवीनां यथा, आसाम् अहो [भ्प् १०।४७।६१] इत्य् आदौ । या  
दुस्त्यजम् इत्य् आदि । तत्र च विवरणम्-  
  
तं गोरजश्-छुरित-कुन्तल-बद्ध-बर्ह-  
वन्य-प्रसून-रुचिरेक्षण-चारु-हासम् ।  
वेणुम् क्वणन्तम् अनुगैर् उपगीत-कीर्तिं  
गोप्यो दिदृक्षित-दृशो ऽभ्यगमन् समेताः ॥  
  
पीत्वा मुकुन्द-मुख-सारघम् अक्षि-भृङ्गैस्  
तापं जहुर् विरह-जं व्रज-योषितो ऽह्नि ।  
तत् सत्-कृतिं समधिगम्य विवेश गोष्ठं  
सव्रीड-हास-विनयं यद् अपाङ्ग-मोक्षम् ॥ [भ्प् १०।१५।४२-४३} इत्य् आदि  
स्पष्टम् ।  
  
॥ १०।१५ ॥ श्री-शुकः ॥ ३१५ ॥  
  
[३१६]  
  
अथ प्रायः सर्वासां ते चतुर्विधाः उद्भास्वर-सात्त्विकालङ्कार-  
वाचिकाख्याः । तत्रोद्भास्वरा उक्ताः -  
  
नीव्य्-उत्तरीय-धम्मिल्ल-स्रंसनं गात्र-मोटनम् ।  
जृम्भा घ्राणस्य फुल्लत्वं निश्वासाद्याश् च ते मताः ॥[उन् १०।७०] इति ।  
  
यथा-  
  
तद्-अङ्ग-सङ्ग-प्रमुदाकुलेन्द्रियाः   
केशान् दुकूलं कुच-पट्टिकां वा ।  
नाञ्जः प्रतिव्योढुम् अलं व्रज-स्त्रियो   
विस्रस्त-मालाभरणाः कुरूद्वह ॥ [भ्प् १०।३३।१७] इत्य् आदि ।  
(पगे १२९)  
[३१७]  
  
सात्त्विकाः -  
तत्रैकांस-गतं बाहुं कृष्णस्योत्पल-सौरभम् ।  
चन्दनालि-समाघ्राय हृष्ट-रोमा चुचुम्ब ह  ॥ [भ्प् १०।३३।१२]  
  
स्पष्टम् ।  
॥ १०।३३ ॥ श्री-शुकः ॥ ३१७ ॥  
  
[३१८]  
  
निर्विकारात्मके चित्ते भावः प्रथम-विक्रिया ॥ उन् ११।६] । स यथा -- चित्तं  
सुखेन भवतापहृतं गृहेषु [भ्प् १०।२९।३४] इत्य् आदि । स्पष्टम् ।  
  
॥ १०।२९ ॥ श्री-गोप्यः ॥ ३१८ ॥  
  
[३१९]  
  
ग्रीवारेचक-संयुक्तो भ्रू-नेत्रादि-विकाश-कृत् ।  
भावाद् ईषत्-प्रकाशो यः स हाव इति कथ्यते ॥ [उन् ११।९] इति ।  
  
स यथा श्री-लक्ष्मणा-स्वयंवरे -  
  
उन्नीय वक्त्रम् उरु-कुन्तल-कुण्डल-त्विड्-  
गण्ड-स्थलं शिशिर-हास-कटाक्ष-मोक्षैः ।  
राज्ञो निरीक्ष्य परितः शनकैर् मुरारेर्  
अंसे ऽनुरक्त-हृदया निदधे स्व-मालाम् ॥ [भ्प् १०।८३।२९] इति ।  
  
॥ १०।८३ ॥ सैव ॥ ३१९ ॥  
  
[३२०]  
  
एवं -- हाव एव भवेद् धेला व्यक्त-शृङ्गार-सूचकः [उन् ११।११] इति  
लक्षणानुसारेण हेलाप्य् उदाहार्या । सा शोभा रूप-भोगाद्यैर् यत् स्याद्  
अङ्ग-विभूषणम् [उन् ११।१३] । सा यथा -  
  
तासाम् अतिविहारेण [भ्प् १०।३३।२१] इत्य् आदि, गोप्यः स्फुरत्-पुरट-कुण्डल-  
कुन्तल-त्विड्-गुण-श्रिया सुधित-हास-निरीक्षणेन [भ्प् १०।३३।२२]   
  
[३२१]  
  
माधुर्यं नाम चेष्टानां सर्वावस्थासु चारुता [उन् ११।१९] । तद् यथा -  
  
काचिद् रास-परिश्रान्ता पार्श्वस्थस्य गदा-भृतः ।  
जग्राह बाहुना स्कन्धं श्लथद्-वलय-मल्लिका ॥ [भ्प् १०।३३।११]    
  
स्पष्टम् ॥  
  
॥ १०।३३ ॥ श्री-शुकः ॥ ३२१ ॥  
  
[३२२]  
  
निःशङ्कत्वं प्रयोगेषु बुधैर् उक्ता प्रगल्भता ॥ [उन् ११।२१]  
  
सा च-  
तत्रैकांस-गतं बाहुम् [भ्प् १०।३३।११] इत्य् आदौ दर्शिता ।   
  
औदार्यं विनयं प्राहुः सर्वावस्था-गतं बुधाः । [उन् ११।१५]  
  
तद् यथा-मृगयुर् इव कपीन्द्रम् [भ्प् १०।४७।१७] इत्य् आदौ दुस्त्यजस् तत्-  
कथार्थः इति । स्पष्टम् ।  
  
॥ १०।४७ ॥ सैव ॥ ३२३ ॥  
  
[३२४]  
  
एवं-  
शोभैव कान्तिर् आख्याता मन्मथाप्यायनोज्ज्वला ॥ [उन् ११।१५]  
कान्तिर् एव वयो-भोग-देश-काल-गुणादिभिः ।  
उद्दीपितातिविस्तारं प्राप्ता चेद् दीप्तिर् उच्यते ॥ [उन् ११।१७]  
  
इत्य् अनुसारेण कान्ति-दीप्ती अप्य् उदाहार्ये ।   
  
प्रियानुकरणं लीला रम्यैर् वेश-क्रियादिभिः । [उन् ११।२८] तस्यां वेश-  
क्रियया तच्-चेष्टानुकरणं यथा -    
  
अन्तर्हिते भगवति [भ्प् १०।३०।१] इत्य् आद्य् अनन्तरम् गत्यानुराग-स्मित- [भ्प्  
१०।३०।२] इत्य् आदि ॥(पगे १३०)  
  
[३२५]   
  
तास् ताः बाहु-प्रसारा [भ्प् १०।२९।४६] इत्य् आदिनोक्तास् तदीय-लीला इत्य् अर्थः ।  
पश्चादावेशेन रूपं तद्-अभेद-भावना-रूपम् । गति-स्मित-प्रेक्षण-  
भाषणादिषु [भ्प् १०।३०।३] इत्य् आदि ।  
  
एवं स्व-विलास-रूपां लीलाम् उद्भाव्यापि तासां निजो भावो निगूढं तिष्ठत्य्  
एव, यथा वक्ष्यते यतन्त्य् उन्निदधेऽबरम् [भ्प् १०।३०।२०] इत्य् अत्र यतन्तीति ।  
अथैतद् अग्रेऽपि काल-क्षेपार्थं या लीला याभिर् गातुं प्रवर्तिताः  
प्रेमावेशेन ता लीला एव तास्व् आविष्ठा इति तत्-तद्-अनुकरण-विशेषे हेतुर्  
ज्ञेयः । एतद्-अनुकरणं च प्रायो न लीला-शब्द-वाच्यम् । बाल्यादि-  
रूपस्यानालम्बनत्वेनोज्ज्वल-रसाङ्गत्वाभावात् । तत्र पूतनादीनां प्रीति-  
मात्र-विरोधि-भावानाम् अपि तथा श्री-कृष्ण-जनन्य्-आदीनां निज-प्रीति-  
विशेष-विरोधि-भावानाम् अपि चेष्टानुकरणं श्री-कृष्णानुकर्त्रीणां  
गोपिकानां सखीभिस् तासां विरह-काल-क्षेपाय तत्-तद्-भाव-पोषार्थं  
कृत्रिमतयिवाङ्गीकृतं, न तु तत्-तद्-भावेनेति समाधेयम् । केचिच् चैवं  
व्याचक्षते, पूतना-वध-लीला-स्मरणावेशे सति कासाञ्चित् पूतनानुकरणम्  
अपि श्री-कृष्णानिष्ठा-शङ्कया भयेनैव भवति । यथा लोकेऽपि आत्म-  
निष्ठा-शङ्कया भयोन्मत्तस्य तद्-भय-हेतु-व्याघ्राद्य्-अनुकरणं  
भवति । ततस् तद्-अनुकरणेऽपि आत्मनीव श्री-कृष्णे प्रीतिर् एवोल्लसति न तु  
द्वेषः । सा प्रीतिर् यथात्मनि तद्-रूपतयैव तिष्ठति तथैव तासां श्री-  
कृष्णेऽपि स्वभावोचितैवानुवर्तते ।   
  
ततः बद्धान्यया स्रजा काचिद् [भ्प् १०।३०।२३] इत्य् आदौ श्री-यशोदानुकरणं  
च तथैव मन्तव्यम् । पूर्वं हि दामोदर-लीला-स्मरणावेशेन तस्याः श्री-  
कृष्ण-भावः । ततश् च वक्त्रं निनाय भय-भावनया स्थित्स्य [भ्प् १।८।३१]  
इत्य्-उक्त-रीत्या श्री-यशोदातो भयम् अपि जातम् । बाल्य-स्वभावानुस्मरणेन  
तद्-अनुकरणं च । ततश् च सैव स्वयम् अन्यां काञ्ची-तल्-लीलावेशेनैव  
कृष्णायमानां च बबन्ध । तथापि पूर्ववत् स्वभावोचितैव प्रीतिस् तस्याम्  
अन्तर्वर्तत एव । सा हि प्रीतिस् तत्-तद्-भावस्य परमाश्रय-रूपा । ततो बहिर्  
एव तत्-तद्-अनुकरणात् श्री-यशोदा-भावस्य च मध्ये श्री-कृष्ण-भाव-  
व्यवधानेन निज-भावास्पर्शान् न विरोध इति ।  
  
॥ १०।३० ॥ श्री-शुकः ॥ ३२५ ॥  
  
[३२६]  
  
गति-स्थानासनादीनां मुख-नेत्रादि-कर्मणाम् ।  
तात्कालिकं तु वैशिष्ट्यं विलासः प्रिय-सङ्गजम् ॥ [उन् ११।३१]  
  
स यथा -  
तं विलोक्यागतं प्रेष्ठं प्रीत्य्-उत्फुल्ल-दृशो ऽबलाः [भ्प् १०।३२।३] इति  
स्पष्टम् ।  
  
॥ १०।३२ ॥ सः ॥ ३२६ ॥   
  
[३२७]  
  
गर्वाभिलाष-रुदित-स्मितासूया-भय-क्रुधाम् ।  
सङ्करी-करणं हर्षाद् उच्यते किल-किञ्चितम् ॥[उन् ११।४४]  
  
तद् यथा - तस्य तत् क्ष्वेलितं श्रुत्वा बालाः प्रेमपरिप्लुताः [भ्प् १०।२२।१२] इत्य्  
आदि, एवं ब्रुवति गोविन्दे [भ्प् १०।२२।१३] इत्यादि, मानयं भोः कृथा [भ्प्  
१०।२२।१४] इत्यादि, श्यामसुन्दर ते दास्यः [भ्प् १०।२२।१५] इत्य् आद्य् अन्तम् ।  
स्पष्टम् ।  
  
॥ १०।२२ ॥ सः ॥ ३२७ ॥  
  
[३२८]  
  
वल्लभ-प्राप्ति-वेलायां मदनावेश-सम्भ्रमात् ।  
विभ्रमो हार-माल्यादि-भूषा-स्थान-विपर्ययः ॥ [उन् ११।३९]  
  
स यथा -- व्यत्यस्त-वस्त्राभरणाः काश्चित् कृष्णान्तिकं ययुः [भ्प् १०।२९।७]  
इति । (पगे १३१)   
इष्टेऽप्य् गर्व- मानाभ्यां बिब्बोकः स्याद् अनादरः [उन् ११।५२] । स च एका  
भ्रू-कुटिम् आबध्य [भ्प् १०।३२।६] इत्य् आदाव् उदाहरिष्यते ।   
विन्यास-भङ्गि-रङ्गानां भ्रू-विलास-मनोहराः ।  
सुकुमारा भवेद् यत्र ललितं तद्-उदीरितम् । [उन् ११।५६] । तच् च पूर्वत्रैव  
ज्ञेयम् ।  
  
॥ १०।३२ ॥ सः ॥ ३२८ ॥  
  
[३२९]  
  
कान्त-स्मरण-वार्तादौ हृदि तद्-भाव-भावतः ।  
प्राकट्यम् अभिलाषस्य मोट्टायितम् उदीर्यते ॥ [उन् ११।४७]  
  
तच् च कृष्णं निरीक्ष्य वनितोत्सव [भ्प् १०।२१।१२] इत्य् आदाव् एव ज्ञेयम् ।  
  
ह्री-मानेर्ष्यादिभिर् यत्र नोच्यते स्व-विवक्षितम् ।  
व्यज्यते चेष्टयैवेदं विकृतं तद् विदुर् बुधाः ॥ [उन् ११।५८]  
  
तद् यथा-  
परिधाय स्व-वासांसि प्रेष्ठ-सङ्गम-सज्जिताः ।  
गृहीत-चित्ता नो चेलुस् तस्मिन् लज्जायितेक्षणाः ॥ [भ्प् १०।२२।२३]  
  
स्पष्टम् ।  
॥ १०।२२ ॥ सः ॥ ३२९ ॥  
  
[३३०]  
  
आकल्प-कल्पनाल्पापि विच्छित्तिः कान्ति-पोष-कृत् ॥ [उन् ११।३४]  
  
स्तनाधरादि-ग्रहणे हृत्-प्रीताव् अपि सम्भ्रमात् ।  
बहिः क्रोधो व्यथितवत् प्रोक्तं कुट्टमितं बुधैः ॥ [उन् ११।४९]  
  
एवम् इत्य् अनुसारेण विच्छित्ति-कुट्टुमिते अपि ज्ञेये ।   
  
अथ वाचिकाः । तत्र चाटु-प्रियोक्तिर् आलापः [उन् ११।८०] । स यथा -- का स्त्र्य्  
अङ्ग ते कल-पदायत-मूर्च्छितेन [भ्प् १०।२९।४०] इत्य् आदि । स्पष्टम् ।  
  
॥ १०।२९ ॥ श्री-गोप्यः ॥ ३३० ॥  
  
[३३१]  
  
विलापो दुःखजं वचः [उन् ११।८३] । स यथा- परं सौख्यं हि नैराश्यं  
[भ्प् १०।४७।४७] इत्य् आदि । स्पष्टम् ।  
  
॥ १०।४७ ॥ ताः ॥ ३३१ ॥  
  
[३३२]  
  
उक्ति-प्रत्युक्तिमद्-वाक्यं संलाप इति कीर्त्यते [उन् ११।८५] । स यथा-स्वागतं  
वो महाभागाः [भ्प् १०।२९।१८] इत्य् आदिकं । व्यक्तं भवान् व्रज-भयार्ति-  
हरोऽभिजातः [भ्प् १०।२९।४१] इत्य् आद्य्-अन्तम् ।  
  
अत्र श्री-कृष्ण-वाक्येषु प्रथमोऽर्थस् तासु वेण्व्-आदि-मोहितास्व् अपि वाम्यम्  
आचरन्तीषु सङ्ग-प्रार्थना-रूपः । द्वितीयस् तु परिहासाय तद्-भाव-  
परीक्षणाय च तद्-आगमन-कारण-स्व-सङ्ग-प्रत्याख्यान-रूपः । तथैव  
तासां वाक्येष्व् अपि तत्-प्रार्थना-प्रत्याख्यान-रूपः । अतएव पारस्परिक-  
समान-वैदग्धी-मयत्वाद् अतितरां रसः पुष्यते ।   
  
स्वागतं इति उभयत्र समानम् एव । रजन्य् एषा । यदि कथञ्चिद् आगता एव  
तदाधुना तु रजन्या घोर-रूपादित्वात् व्रजं प्रति न यात, यातुं नार्हथ ।  
किन्तु स्त्रीभिर् युष्माभिर् इह मम वीरस्य सन्निधाव् एव स्थेयं स्थातुं  
योग्यम् इति । सुमध्यमा इति पुनर् गमने खेदम् अपि दर्शितवान् ।   
  
न च मत्-सन्निधाव् अवस्थाने बन्धुभ्यो भेतव्यम् इत्य् आह मातरः [भ्प्  
१०।२९।२०] इति । बन्धुभ्यः साध्वसं मा कृढ्वं यतस् ते मात्रादयो  
बन्धवो रात्राव् अस्मिन् अपश्यन्त एव विचिन्वन्ति । ततो नास्ति तेषाम्  
अत्रागमन-सम्भावनेति भावः । पुत्रा देवरं-मन्यादि-पुत्राः  
सपत्न्यादि-पुत्रा वा ।   
  
निजाराम-दर्शनया तासां भावम् उद्दीपयति दृष्टं वनं [भ्प् १०।२९।२१]  
इति । निगमयति तद् यात [भ्प् १०।२९।२२] इति यस्माद् रजन्य् एषा घोर-रूपा इत्य्-  
आदिको हेतुः, तत् तस्माच् चिर-कालं व्याप्य घोषं मा यात । अचिरम् अधुनैव  
मा यातेति वा । ततस् तत्र गत्वा पतीन् युष्मत्-पतित्वेन क् प्तां तान् अपि मा  
शुश्रूषध्वम् । हे सतीः सत्यः परमोत्तमाः । ये च वत्सादयस् ते च मा  
क्रन्दन्ति (पगे १३२) ततस् तान् मा पाययत तद्-अर्थं मा दुह्यत चेति ।   
  
यदि स्वयम् एव भवत्यो मद्-अनुरागेणैवागता न तत्र मत्-  
प्रार्थनापेक्षापि, तदा तद् अतीव युक्तम् आचरितम् इत्य् आह अथवा [भ्प्  
१०।२९।२३] इति । मम मयि । यदि जन्तु-मात्राण्य् एव मयि प्रीयन्ते तदा  
भवतीनां कामिनीनां कान्त-भावात्मक एव सः स्नेहो भवेद् इति भावः ।   
  
ननु भर्तृ-शुश्रूषण-परित्यागे स्त्रीणां दोषस् तत्राह भर्तुः शुश्रूषणं  
[भ्प् १०।२९।२४] इति । अमायया यो भर्ता तस्यैव शुश्रूषणं परो धर्मः ।  
तथा तद्-बन्धूनां च । युष्माकं तु अनुपभुक्तात्वेन लक्ष्यमाणानां  
दाम्पत्य-व्यवहाराभावात् केनापि माययैव तत् कल्पितम् इति लक्ष्यते । ततो  
न दोष इति भावः ।   
  
अङ्गीकृत्यापि पतित्वं प्रकारान्तरेण तत्-सेवां स्मृति-वाक्य-द्वारापि  
परिहरति दुःशीलः [भ्प् १०।२९।२५] इति । अपातक्य् एव न हातव्यः ।  ते तु  
पातकिन एवेति सासूयो भावः ।   
  
अपातकित्वाङ्गीकारम् आशङ्क्य छलेन स्मृति-वाक्यान्तरम् अन्यार्थतया  
व्यञ्जयन्न् अपि तत्-सेवां प्रत्याचष्टे अस्वर्ग्यम् [भ्प् १०।२९।२६] इति । उप  
समीपे पतिर् यस्याः सा उपपतिस् तस्या भाव औपपत्यं पति-सामीप्यम् इत्य्  
अर्थः । तत् खल्व् अस्वर्ग्याद् इति ।   
  
अथ मय्य् अपि जातो भावः क्लेशायैव भवतीत्य् आशङ्क्यापि मा  
पराङ्मुखीभवतेत्य् आह श्रवणाद् [भ्प् १०।२९।२७] इति । यथा श्रवणादिना  
मद्-भावो मद्-अप्राप्त्या दुःख-मयस् तथा सन्निकर्षेण मत्-प्राप्त्या न  
भवति । ततस् तस्माद् गृहान् गृह-सदृशान् कुञ्जान् प्रति यात प्रविशत ।  
पर्युदासोऽत्र नञ् इति ।   
  
तद् एवं श्री-कृष्ण-वाक्यस्य प्रार्थना-रूपोऽर्थो व्याख्यातः । अर्थान्तरं  
तु प्रसिद्धम् । तत्र पुत्रा इति सपरिहास-दोषोद्गारेणापि प्रत्याख्यानम् ।   
  
अथ तादृश-कृष्ण-वाक्य-श्रवणानन्तरं तासाम् अवस्था-वर्णनम् इति  
विप्रियम् आकर्ण्य [भ्प् १०।२९।२८] इत्य्-आदिभिस् त्रिभिः । अर्थ-द्वितयस्यैव  
तर्केण तद्-अभिप्राय-निश्चयाभावाद् उत्कण्ठास्व्याभाव्येन  
प्रत्याख्यानस्यैव सुष्ठु स्फुरितत्वात् तद्-वाक्यस्य विप्रियत्वं तासां  
विषादादिकं च । तत्रोभयत्रापि चिन्ताया युक्तत्वात् मुख-नमनादि-चेष्टास्व्  
अपि न रस-भङ्गः । पदा भ्रू-लेखनं चात्र नायिकया स्वयम् अभियोगेऽप्य्  
उक्तम् अस्ति ।   
  
अथ तासाम् अपि तद्-अनुरूपं वाक्यं मैवं [भ्प् १०।२९।३१] इत्य् आदि । मेति तत्-  
प्रार्थना-निराकरणे सर्व-विषयान् पति-पुत्रादीन् सन्त्यज्य यास् तव पाद-  
मूलं भक्तास् ता एव दुरवग्रहं निरर्गलं यथा स्यात् तथा भजस्व ।  
पाद-मूलम् इति तासु निजोत्कर्ष-ख्यापनम् । अस्मान् पुनर् अतथाभूतान् आ  
सम्यग् दर्शन-प्रसङ्गादिष्व् अपि त्यज । तत्रान्यासां भजने स्वेषां त्यागे  
च सद्-आचारं दृष्टान्तयति देव इति । स हि त्यक्त-विषय-कर्मादितया स्वं  
भजतो मुमुक्षून् एव भजति नान्यान् इति ।   
  
अथ शास्त्रार्थ-द्वारा तद्-उपदेशं निराकुर्वन्ति यत् पत्य्-अपत्य [भ्प्  
१०।२९।३२] इति । स्वधर्मः सुष्ठु अधर्मः । धर्म-विदेति सोपहासम् । उक्तं  
छलेन प्रतिपादितम् । भर्तुः शुश्रूषणम् इत्य् आदाव् अन्यथा-  
योजनाभिप्रायात् । एतद् अधर्म-निराकरणोपदेश-वाक्यम् । तत्-पदे  
उपदेष्टरि ईशे स्वतन्त्राचारे त्वय्य् एवास्तु त्वम् एवाधर्मान् निवर्तस्व इत्य्  
अर्थः । ततो युष्माकं किम् इत्य् अत आहुः प्रेष्ठ इति । बन्धुर् आत्मा सुन्दर-  
स्वभावो भवान् प्राणि-मात्राणां किल प्रेष्ठः । ततस् तेनैव सर्वे वयः  
मङ्गलिनः स्यामेत्य् अर्थः ।  
  
अथवा मद्-अभिस्नेहाद् इत्य् आदिकं निराकुर्वन्ति कुर्वन्ति हि [भ्प् १०।२९।३३] इति ।  
आर्तिं द्यन्ति छिन्दन्ति इति तादृशैः पत्यादिभिर् हेतु-भूतैः स्वे (पगे १३३)  
आत्मनि देहादौ    
नित्य-प्रिये सति याः कुशला भवन्ति ताः किं त्वयि रतिं कान्त-भावं कुर्वन्ति  
अपि तु नैवेत्य् अर्थः । तत् तस्मात् नोऽस्मभ्यं प्रसीद इमं दुराग्रहं  
त्यजेत्य् अर्थः । तत्र वरदेश्वरेति सोपलम्भं सम्बोधनम् । एष एव  
वरोऽस्मभ्यं दीयताम् इति बोधकम् ।  
  
तद् एव व्यञ्जयन्ति त्वयि चिराद् धृता अवस्थिता या आशा तृष्णा तां व्याप्य  
वयं मा स्म मा भवाम । तस्यां त्वन्-मनः-स्थितायां तृष्णायां वयम्  
उदासीना एव भवाम इत्य् अर्थः । ततस् तां छिन्द्या इति । अरविन्द-नेत्रेति ।  
एतादृशेऽपि नेत्रे कौटिल्यं न युक्तम् इति भावः । मा स्मेत्य् अस्तेर् मा-योगे  
लङि रूपम् ।  
  
आशायाः कर्मत्वं च गो-दोहम् अस्तीतिवत् । श्रवणाद् दर्शनाद् इत्य् आदि-सूचितं  
निज-भाव-जन्मापलपन्ति चित्तम् [भ्प् १०।२९।३४] इति  । नोऽस्माकं चित्तं सुख  
एव वर्तते न तु भवता तस्माद् अपहृतम् । यस्माग् गृहेषु निर्विशति । तत्र  
चिह्नं कराव् अपि गृह-कृत्यार्थं  निर्विशत इति । यद् उक्तं सुमध्यमा इति  
तत्राहुः पादौ कथं तव पाद-मूलात् पदम् अपि न चलतः । ततः कथं  
व्रजं न यामः, अपि तु याम एवेत्य् अर्थः । यत् तूक्तं व्रजं प्रति न यात  
किं त्व् इहैव स्थीयताम् इति तत्राहुः करवाम किं वेति ।   
  
अगृहान् प्रतियातेति सतृष्णं यद् उक्तं तत्राहुः सिञ्च [भ्प् १०।२९।३५] इति । अङ्ग,  
हे कामुक, नोऽस्माकं स्वाभाविकात् हासावलोकक-सहितात् कल-गीताज् जातो यस्  
तव हृच्-छयाग्निस् तं त्वद्-अधरामृत-पूरकेणैव सिञ्च । अस्मदीयस्य तस्य  
कथञ्चिद् अप्राप्यत्वाद् इति । अन्योऽपि रस-लुब्धो लोभ्य-वस्तुनोऽप्राप्तौ  
निजौष्ठम् एव लेढीति नर्म च व्यञ्जितम् ।   
  
तत्र हेतुम् आह नो इति । धत्ते पदं त्वम् अविता यदि विघ्न-मूर्ध्नि [भ्प्  
१०।४।१०] इत्य्-आदिवत् अत्र चेच् छब्दोऽपि निश्चये । ततश् च यस्मात् निश्चितम् एव  
वयं ते तव विरहजाग्न्य्-उपयुक्त-देहा नो भवामः । ततो ध्याने विषयेऽपि  
तव पदयोः पदवीम् अपि न यामः न स्पृशामः । सखे इति सम्बोध्य  
प्राचीन-मिथो-बाल्य-क्रीडा-गत-सौहृद्य-प्रकटनेन निज-वचस आर्जवं  
प्रकटितवत्यः ।  
  
ननु सख्येन बाल्य-क्रीडायाम् अपि स्पर्शादिकं जातम् एवास्ति तर्हि कथम्  
अहो इदानीम् उदासीनाः स्थ । तत्राहुः यर्हि [भ्प् १०।२९।३६] इति । हे अम्बुजाक्ष  
अरण्य-जनाः पशु-पक्ष्य्-आदयस् तेषां प्रियस्य बाल्य-भावेन तैर् एव कृत-  
मैत्रस्य तव यर्हि यदा क्वचिद् अपि रमाया रमण्या दत्तावसरं पाद-  
तलं जातं, तद्-अनुगताव् उन्मुखं बभूवेत्य् अर्थः । तत्-प्रभृत्य् एव वयं  
तद् अपि नास्प्राक्ष्म न स्पृष्टवत्यः । किम् उतान्यद् अङ्गम् । तद् एवं निज-  
दाढ्येनैव पूर्वं त्वयाभिरमिताः कारित-बाल्य-क्रीडा अपि वयम् अधुना  
अञ्जसः अनायासेन अन्येषां गुरु-जनादीनां समक्षं स्थातुं पारयामः ।  
बतेति शङ्कायाम् । अन्यथा तैर् अपि त्यज्येमहीति भावः ।   
  
अथ प्रीयन्ते मयि जन्तवः इत्य् अत्र कामिन्यो यूयं कान्त-भावात्मकम् एव  
स्नेहं कर्तुम् अर्हथेति यद् अभिप्रेतं तत्र लक्ष्म्य्-आदि-रूपम् उदाहरणम्  
आशङ्क्य परिहरन्ति श्रीर् [भ्प् १०।२९।३७] इति । श्रीर् अपि वक्षसि तथा प्रसिद्धेः  
श्री-विष्णोर् उरसि पदं लब्ध्वापि यस्य तव श्री-गोकुल-वृन्दावन-स्थितं  
पदाम्बुज-रजस् तुलस्या वृन्दया सह चकमे । त्वज्-जन्मत आरभ्य  
नन्दस्य व्रजो रमाक्रीडो बभूवेति तुलसी-लक्षण-रूपान्तरा वृन्दा-देवी  
वृन्दावने नित्य-वासम् अकरोद् इति च मुनि-जन-प्रसिद्धेः । कथम्भूतम्  
अपि रजश् चकमे । भृत्यैर् व्रज-सम्बन्धिभिर् जुष्टं शिरो-  
धारणादिनोपभुक्तम् अपि । सा तु कीदृङ्-महिमापि । यस्याः स्व-विषयक-  
(पगे १३४) कृपा-वीक्षणे उत अपि । अन्य-सुराणां तत्-पार्षदादीनाम् अपि  
प्रयासस् तादृश-महिमापि । वयं चेति च-शब्दः काकु-सूचकस्यापि-शब्दस्य  
समानार्थः । ततो यथा श्रीर् यथा च वृन्दा तद्वद् वयम् अपि मुघ्दाः  
सत्यः तस्य तव पाद-रजः प्रपन्नाः अपि तु नैवेत्य् अर्थः ।  
  
प्राक्तनं वाक्यं निगमयन्ति तन् नः [भ्प् १०।२९।३८] इति । वृजिनार्दनेति  
कर्मण्य् अन् एव । हे सर्व-दुःख-निवारक, ततस् तस्मात् नोऽस्मान् प्रति  
प्रसीद इमां दुर्दृष्टिं त्यजेत्य् अर्थः । ननु यूयम् अपि गृहादि-  
त्यागेनात्रागत्य तद्वद् एव मत्-पाद-रजः प्रपन्नाः तत्राहुः न ते ऽङ्घ्रि-  
मूलम् इति । तद्वद् असतोर् विसृज्य त्वद्-उपासनाशाः सत्यस् तवाङ्घ्रि-मूलं न  
प्राप्ता अपि तु कौतुकेनैव ज्योत्स्नायां वृन्दावन-दर्शनार्थम् आगता इत्य्  
अर्थः । अतस् त्वदीय-तादृश-निरीक्षण-जात-तीव्र-कामेन   
तप्तात्मानो यास् तासाम् एव दास्यं देहि न तु मादृशीनाम् । अत्र षष्ठी  
चात्यन्त-दानाभावे सम्प्रदानत्वं न भवतीति विवक्षया । अतस् तद् अपि  
दानं गोकुलेऽस्मिन् नातिस्थिरीभविष्यतीति भावः ।   
  
पुरुष-भूषणेति सम्बोधनं च श्लिष्टम् । पुरुषान् गोकुल-गतान् सखि-  
जनान् एव भूषयति न त्व् अद्यापि गोकुल-रमणीं काञ्चिद् अपि । अतस् तादृश-  
तप्तात्मानोऽपि नायिकाः कल्पना-मात्र-मय्य इति भावः । अत्र  
भावान्तरेणागति-सूचनात् दृष्टं वनं कुसुमितम् [भ्प् १०।२९।२१] इत्य् अनेन  
तद्-भावोद्दीपनम् अपि नादृतम् ।   
  
अथ श्रवणाद् [भ्प् १०।२९।२७] इत्य् आदौ दर्शनान् मयि भावः इत्य् अनेन यन्-  
निज-सौन्दर्य-बलं दर्शितं तत्राहुः वीक्ष्य [भ्प् १०।२९।३९] इति । अत्राप्य्  
अन्त्यश् च-शब्दः काक्वाम् । पूर्वस् तु तत्-तद्-उक्त-समुच्चये । एतद् अपि एतच्  
चापि विलोक्य दास्यो भवाम, अपि तु न सर्वथैव इत्य् अर्थः ।   
  
ननु यद्य् एवं दृढ-व्रता भवत तर्हि कथम् इहैव सर्वां रात्रिं न  
तिष्ठथेत्य् आशङ्क्य पुनः स-शङ्कम् आहुः का स्त्र्य् अङ्ग ते [भ्प् १०।२९।४०]  
इति । यद्यप्य् एव तथापि अङ्ग हे कल-पदायत-वेणु-गीत, हे सम्मोहित  
सम्मोहनाख्य-काम-बाण-मोहित, त्रिलोक्याम् एषा का स्त्री या ते त्वत्तः  
सकाशात् आर्य-चरितात् सद्-आचाराद् धेतोर् अपि न चलेत् । अस्त्व् अस्माकं परम-  
साधु-मर्यादा-व्रतानां दूरतो वार्ता ।   
  
तद् एवं ततश् चलने हेतुं सम्बोधन-द्वयेन गुण-गतं भाव-गतं च  
तदीयं दोषम् उक्त्वा रूप-गतं चाहुः त्रैलोक्येति । तथा आर्य-चरिताद् एव  
हेतोर् इदं च रूपं विलोक्य का न चलेत् । यत् यस्मात् गो-द्विजेति । सुन्दरीणां  
सुन्दर-पर-पुरुष-निकट-स्थितिर् हि बाढं लोक-विगानाय स्याद् इति ।   
  
रजन्य् एषा [भ्प् १०।२९।१९] इत्य् आदौ इह वीरस्य मम सन्निधौ स्थेयम् इत्य्  
अत्र बलाकारम् अप्य् आशङ्क्य सस्तुतिकम् इव प्रार्थयन्ते व्यक्तं भवान्  
[भ्प्  १०।२९।४१] इति । यस्माद् ईदृशो जातस् तस्मात् हे आर्त-बन्धो धर्म-च्युति-  
भयतोऽपि व्रज-जनांस् त्रायमाण, किङ्करीणां गृह-दासीनाम् अपि भवद्-  
दर्शन-जातकाम् अतप्तेष्व् अपि स्तनेषु कर-पङ्कजं नो निधेहि नार्पय ।  
अस्तु तावत् स्तनानां वार्ता तासां शिरःसु च मा निधेहि ।   
  
तद् एवं सति मादृशीनां तु सत्-कुल-जातानां परम-सतीनां तत्-तद्-वार्तां  
मनसापि न निधेहीति भावः । तद् एवं श्री-कृष्ण-प्रार्थना-प्रत्याख्यान-  
रूपोऽर्थो व्याख्यातः । स्वयं दूत्य-विशेषेण प्रार्थना-रूपो व्यङ्गोऽर्थश्  
च प्रायः प्रसिद्ध एव । तत्र धर्म-शास्त्रोपदेश-बलेन यत् पत्य्-आदीनाम्  
अनुवृत्तेर् नित्यत्वं श्री-भगवता स्थापितं ज्ञान-शास्त्रम् आलम्ब्य तन्  
निराकर्तुं प्रतिभाव-चलनेनैव तस्य परमात्म-तत्त्वं कल्पयन्त्यः  
सर्वोपदेशानां तद्-अनुगताव् एव तात्पर्यं स्थापयन्ति यत्-पत्य्-अपत्य [भ्प्  
१०।२९।३२] इति । एतत् स्वधर्मोपदेश-वाक्यं सर्वोपदेश-(पगे १३५)-वाक्यानां  
तात्पर्यास्पदे त्वय्य् एवास्तु । त्वद्-भजन एव पर्यवस्यत्व् इत्य् अर्थः । कथम्  
अहं तद्-आस्पदम् । तत्राहुः - त्वम् आत्मा परमात्मेति । ततः तम् एतं  
वेदानुवचनेन ब्राह्मणा विविदिषन्ति [बउ ४।४।२२] इत्य्-आदि-शास्त्र-बलेन  
त्वम् एव तद्-आस्पदम् इत्य् अर्थः ।   
  
अथ मम परमात्मत्वम् अपि कुतः ? तत्र स-प्रतिभम् आहुः किल  
प्रसिद्धौ तनु-भृतां प्रेष्ठः निरुपाधि-प्रेमास्पदं बन्धुर्  
निरुपाधि-हित-कारी च भवान् इति । तच् च द्वयं परमात्म-लक्षणत्वेन  
आत्मनस् तु कामाय सर्वं प्रियं भवति [बउ २।४।५] इत्य् आदि-ज्ञान-शास्त्रे  
प्रसिद्धम् । तस्मात् त्वम् एव परमात्मेति सिद्धम् । तस्मात् त्वद्-  
उपासनोन्मुखानाम् अस्माकं ब्राह्मणो निर्वेदम् आयात्, नास्त्य् अकृतः कृतेन  
[मुण्डकउ १।२।१२] इति बलवत्तर-ज्ञान-शास्त्रोपदेशेन स्वधर्म-  
परित्यागेऽपि न दोष इति भावः । तासां तद्-ऐश्वर्य-ज्ञानं च तन्-  
माधुर्यानुभवातिशयेनोदेतुं न शक्नोतीति पूर्वम् एव दर्शितम् । तत्र च  
विशेषतः सद्-आचारं प्रमाणयन्ति कुर्वन्ति हि [भ्प् १०।२९।३३] इति । कुशलाः  
सारासार-विद्वंसः सन्तः । हि प्रसिद्धौ । विशेषत इत्य् अर्थः । स्व आत्मनि  
परमात्मनीति पूर्वाभिप्रायेण । स्वे आत्मनि अन्तःकरणे नित्य-  
प्रियत्वेनानुभूयमानो यस् त्वं तस्मिंस् त्वयीत्य् अर्थः । इत्य् अभिप्रायेणवा ।  
यस्मात् ते चैवम्भूते त्वय्य् एव रतिं कुर्वन्ति न तु धर्मादौ तद्-धेतौ  
गृहादौ वा ।   
  
तस्माद् अस्माकं पत्य्-आदिभिः किम् ? यर्ह्य् अम्बुजाक्ष [भ्प् १०।२९।३६] इत्य्  
आदिषु रमादि-शब्दाः श्रीर् यत्-पदाम्बुजेत्य् आदिवद् एव व्याख्येयाः । इति  
वाचिकानुभावेषु संलाप-व्याख्या ।  
  
॥ १०।२९ ॥ श्री-शुकः ॥ ३३२ ॥  
  
[३३३]   
  
सन्देशस् तु प्रोषितस्य स्व-वार्ता-प्रेषणं भवेत् [उन् ११।९३] । स यथा -  
  
हे नाथ हे रमा-नाथ व्रज-नाथार्ति-नाशन ।  
मग्नम् उद्धर गोविन्द गोकुलं वृजिनार्णवात् ॥ [भ्प् १०।४७।५२]   
  
[३३४]  
  
अन्यार्थ-कथनं यत् तु सोऽपदेश इतीरितः [उन् ११।९७] । स यथा-निःस्वं  
त्यजन्ति गणिकाः [भ्प् १०।४७।७८] इत्य् आदि जारा भुक्ता रतां स्त्रियम् इत्य् अन्तम् ।  
स्पष्टम् ।  
  
॥ १०।४७ ॥ श्री-गोप्य उद्धवम् ॥ ३३४ ॥  
  
[३३५]  
  
यत् तु शिक्षार्थ-वचनम् उपदेशः स उच्यते [उन् ११।९९] । स यथा  
बलदेवागमने-  
  
किं नस् तत्-कथया गोप्यः कथाः कथयतापराः ।  
यात्य् अस्माभिर् विना कालो यदि तस्य तथैव नः ॥ [भ्प् १०।६५।१४]   
  
स्पष्टम् ।  
  
॥ १०।६५ ॥ ताः ॥ ३३५ ॥  
  
[३३६]  
  
व्याजेनात्माभिलाषोक्तिर् व्यपदेश इतीर्यते [उन् ११।१०३] । स यथा---कृष्णं  
निरीक्ष्य [भ्प् १०।२१।१२] इत्य् आदौ देव्यो विमान-गतयः स्मर-नुन्न-साराः इत्य्  
आदि । स्पष्टम् ।  
  
॥ १०।२१ ॥ ताः ॥ ३३६ ॥  
  
[३३७]  
  
एवं प्रलापानुलापापलापादिदेश-निर्देशा अपि पञ्च वाचिकेषु ज्ञेयाः । इत्य्  
अनुभावाः । अथ व्यभिचारिणः । अत्र निर्वेदः सावमाने स्यात् चरण-रज  
उपास्ते यस्य भूतिर् वयं का [भ्प् १०।४७।१५] इति । स्पष्टम् ।  
  
॥ १०।४७ ॥ ताः ॥ ३३७ ॥  
  
[३३८]  
  
अनुतापो विषादकः - अक्षण्वतां फलम् [भ्प् १०।२१।७] इत्य् आदौ दृश्यः ।  
दैन्यम् और्जित्य-राहित्ये तन् नः प्रसीद वृजिनार्दन [भ्प् १०।२९।३८] इत्य् आदि ।  
स्पष्टम् ।  
  
॥ १०।२१ ॥ ताः ॥ ३३८ ॥  
  
[३३९]  
  
ग्लानिर् निष्प्राणता मता [ब्र्स् २।४।२६] काचिद् रास-परिश्रान्ता [भ्प् १०।३३।१०] इत्य्  
आदौ दर्शिता । स्वेदात्मा श्रमः तासां रति-विहारेण [भ्प् १०।३३।२०] (पगे १३६)  
इत्य् आदि ।  
  
[३४०]  
  
उल्लासे विवेक-शमने मदः - तद्-अङ्ग-सङ्ग-प्रमदाकुलेन्द्रियाः [भ्प्  
१०।३३।१८] इत्य् आदि । स्पष्टम् ।  
  
॥ १०।३३ ॥ श्री-शुकः ॥ ३४० ॥  
  
[३४१]  
  
अन्यस्य हेलने गर्वः । तस्याः स्युर् अच्युत नृपा भवतोपदिष्टाः [भ्प्  
१०।६०।४४] इत्य् आदि । स्पष्टम् ।  
  
॥ १०।६० ॥ श्री-रुक्मिणी ॥ ३४१ ॥  
  
[३४२]  
  
शङ्का स्वानिष्ठ-तर्किते । अपि मय्य् अनवद्यात्मा दृष्ट्वा किञ्चिज् जुगुप्सितम्  
[भ्प् १०।५३।२४] इत्य् आदि । स्पष्टम् ।  
  
॥ १०।५३ ॥ सा ॥ ३४२ ॥  
  
[३४३]  
  
त्रासो भिया मनः-क्षोभे -- क्रोशन्तं कृष्ण रामेति विलोक्य स्व-परिग्रहम्  
[भ्प् १०।३४।२७] इति । स्पष्टम् ।  
  
॥ १०।३४ ॥ श्री-शुकः ॥ ३४३ ॥  
  
[३४४]  
  
आवेगश् चित्त-सम्भ्रमे -- दुहन्त्योऽभिययुः काश्चिद् दोहं हित्वा समुत्सुकाः  
[भ्प् १०।२९।५] इत्य् आदि । स्पष्टम् ।  
  
॥ १०।२९ ॥ सः ॥ ३४४ ॥  
  
[३४५]  
  
उन्मादो हृदय-भ्रान्तौ -- गायन्त्य उच्चैर् अमुम् एव संहता [भ्प् १०।३०।४]  
इत्य् आदि । स्पष्टम् ।  
  
॥ १०।३० ॥ सः ॥ ३४५ ॥  
  
[३४६]  
  
अपस्मारो मनो-लये -  
  
मयि ताः प्रेयसां प्रेष्ठे दूर-स्थे गोकुल-स्त्रियः ।  
स्मरन्त्यो ऽङ्ग विमुह्यन्ति विरहौत्कण्ठ्य-विह्वलाः ॥ [भ्प् १०।४६।५]  
  
[३४७]  
  
व्याधिस् तत्-प्रभवे भावे - धारयन्त्य् अति-कृच्छ्रेण प्रायः प्राणान्  
कथञ्चन [भ्प् १०।४६।६] इति । स्पष्टम् ।  
  
॥ १०।४६ ॥ श्री-भगवान् उद्धवम् ॥ ३४६-३४७ ॥  
  
[३४८]  
  
मोहो हृन्-मूढतात्मनि । निज-पदाब्ज-दलैः [भ्प् १०।३५।१७] इत्य् आदौ, कुज-  
गतिं गमिता इत्य् आदि । स्पष्टम् ।  
  
॥ १०।३५ ॥ श्री-गोप्यः ॥ ३४८ ॥  
[३४९]  
  
प्राण-त्यागे मृतिः सास्मिन्न् असिद्ध-वपुषां रतौ । अन्तर्-गृह-गताः काश्चित्  
[भ्प् १०।२९।९] इत्य् आदौ श्री-कृष्ण-सन्दर्भे व्याख्याता ।   
  
अन्यत्र कृष्ण-कृत्येभ्यो बलिनः क्लेश-शङ्कया ।  
आलस्यम् अचिकीर्षायां कृत्रिमं तेषु चोज्ज्वले ॥  
  
तत्र कृष्ण-कृत्येभ्योऽन्यत्र तद् यथा-तद्-अङ्ग-सङ्ग इत्य् आदौ केशान्  
दुकूलं कुच-पट्टिकां वा । नाञ्जः तु प्रतिव्योढुम् अलं व्रज-स्त्रियः [भ्प्  
१०।३३।१७] इति ।  
  
॥ १०।३३ ॥ श्री-शुकः ॥ ३४९ ॥  
  
[३५०]  
  
अथोज्ज्वले कृष्ण-सहित-विहार-कृत्येषु च कृत्रिमं तद् यथा - न पारयेऽहं  
चलितुम् [भ्प् १०।३०।३७] इत्य् आदि । स्पष्टम् ।  
  
॥ १०।३० ॥ श्री-राधा ॥ ३५० ॥  
  
[३५१]  
  
जाड्यम् अप्रतिपत्तौ स्यात् ---  
  
तम् आगतं समाज्ञाय वैदर्भी हृष्ट-मानसा ।  
न पश्यन्ती ब्राह्मणाय प्रियम् अन्यन् ननाम सा ॥ [भ्प् १०।५३।३१]  
  
स्पष्टम् ।  
॥ १०।५३ ॥ श्री-शुकः ॥ ३५१ ॥  
  
[३५२]  
  
व्रीडेत्य् आहु अधृष्टताम् ।   
  
पत्युर् बलं शरासारैश् छन्नं वीक्ष्य सु-मध्यमा ।  
स-व्रीडम् ऐक्षत् तद्-वक्त्रं भय-विह्वल-लोचना ॥ [भ्प् १०।५४।४]  
  
इदं भाव-साङ्कार्येऽप्य् उदाहार्यम् ।  
  
॥ १०।५४ ॥ सः ॥ ३५२ ॥  
  
[३५३]  
  
अवहित्ताकार-गुप्तौ । सभाजयित्वा तम् अनङ्ग-दीपनम् [भ्प् १०।३२।१५] इत्य्  
आदि । अत्र सम्भाजनादिना कोपाच्छादनम् ।  
  
॥ १०।३२ ॥ सः ॥ ३५३ ॥  
(पगे १३७)  
[३५४]  
  
स्मृतिः प्राग्-ज्ञात-चिन्तने -   
ताः किं निशाः स्मरति यासु तदा प्रियाभिर्  
वृन्दावने कुमुद-कुन्द-शशाङ्क-रम्ये । [भ्प् १०।४७।४३] इत्य् आदौ दर्शिता ।  
  
अहो वितर्क इत्य् उक्तः न लक्ष्यन्ते पदान्य् अत्र [भ्प् १०।३०।३१] इत्य् आदि ।  
  
॥ १०।३० ॥ श्री-गोप्यः ॥ ३५४ ॥  
  
[३५५]  
  
ध्यानं चिन्तेति भण्यते कृत्वा  मुखान्य् अवशुचः [भ्प् १०।२९।२९] इत्य् आदि ।  
स्पष्टम् ।  
  
॥ १०।२९ ॥ श्री-शुकः ॥ ३५५ ॥  
  
[३५६]  
  
मतिः स्याद् अर्थ-निर्धारे -  
  
त्वं न्यस्त-दण्ड-मुनिभिर् गदितानुभाव  
आत्मात्म-दश् च जगताम् इति मे वृतो ऽसि । [भ्प् १०।६०।३९] इति । स्पष्टम् ।  
  
॥ १०।६० ॥ श्री-रुक्मिणी ॥ ३५६ ॥  
  
[३५७]  
  
औत्सुक्यं समयाक्षमा - निशम्य गीतं तद्-अनङ्ग-वर्धनम् [भ्प् १०।२९।४]  
इत्य् आदि । स्पष्टम् ।   
  
॥ १०।२९ ॥ श्री-शुकः ॥ ३५७ ॥  
  
[३५८]  
औग्र्यं चान्त्ये कृत्रिमं क्वापि । यथा क्रूरस् त्वम् अक्रूरः [भ्प् १०।३९।२१] इत्य्  
आदौ । तच् च क्वापि कृत्रिमं, यथा देहि वासांसि धर्मज्ञ नो चेद् राज्ञे  
ब्रुवामहे [भ्प् १०।२२।१५] इति । स्पष्टम् ।  
  
॥ १०।२२ ॥ श्री-व्रज-कुमार्यः ॥ ३५८ ॥  
  
[३५९]  
  
अमर्षस् त्व् असहिष्णुता । पति-सुतान्वय- [भ्प् १०।३१।१६] इत्य् आदौ कितव योषितः  
कस् त्यजेन् निशि ॥ इति । स्पष्टम् ।  
  
॥ १०।३१ ॥ श्री-गोप्यः ॥ ३५९ ॥  
  
[३६०]  
  
असूयान्योदय-द्वेषे - तस्या अमूनि नः क्षोभम् [भ्प् १०।३०।३०] इत्य् आदौ ।   
  
चापल्यं चित्त-लाघवे - श्वो भाविनि त्वम् अजितोद्वहने [भ्प् १०।५२।४१] इत्य् आदौ  
मां राक्षसेन विधिनोद्वह वीर्य-शुल्काम् इति । स्पष्टम् ।  
  
॥ १०।५२ ॥ श्री-रुक्मिणी ॥ ३६० ॥  
  
[३६१]  
  
चेतो-निमीलने निद्रा -  
  
एवं चिन्तयती बाला गोविन्द-हृत-मानसा ।  
न्यमीलयत काल-ज्ञा नेत्रे चाश्रु-कलाकुले ॥ [भ्प् १०।५३।२६]  
  
स्वप्नः सुप्तिर् इतीर्यते । एष च ऊषा-दृष्टान्तेनानुमेयः । बोधो निद्रादि-  
विच्छेद इति त्रिंशत्-त्रयाधिकाः-न्यमीलयत कालज्ञा नेत्रे इत्य् अनन्तरम् ।  
  
[३६२]  
  
एवं वध्वाः प्रतीक्षन्त्या गोविन्दागमनं नृप ।  
वाम ऊरुर् भुजो नेत्रम् अस्फुरन् प्रिय-भाषिणः ॥ [भ्प् १०।५३।२७]  
  
तेन स्फुरणेन जजागारेत्य् अर्थः ।  
  
॥ १०।५३ ॥ श्री-शुकः ॥ ३६१-३६२ ॥  
  
[३६३]  
  
अथ कान्ता-भावः स्थायी । तस्य च हेतु-द्वयम् । श्री-कृष्ण-स्वभावो  
वामा-विशेष-स्वभावश् चेति । प्रथमो, यथा - कान्यं श्रयीत तव पाद-  
सरोज-गन्धम् आघ्राय [भ्प् १०।६०।४२] इत्य् आदिषु ।  
  
[३६४]  
  
उत्तरो, यथा-  
  
नैवालीकम् अहं मन्ये वचस् ते मधुसूदन ।  
अम्बाया एव हि प्रायः कन्यायाः स्याद् रतिः क्वचित् ॥   
व्यूढायाश् चापि पुंश्चल्या मनो ऽभ्येति नवं नवम् ।  
बुधो ऽसतीं न बिभृयात् तां बिभ्रद् उभय-च्युतः ॥ [भ्प् १०।६०।४७-४८] इति ।  
  
यद् भवतोक्तं अथात्मनोऽनुरूपम् [भ्प् १०।६०।१७] इत्य् आदिकं तत् तव वाक्यं  
स्त्री-जातौ प्रायो नानृतं मन्ये । यत अम्बाया यथा क्वचिद् एकत्र साल्व एव  
रतिर् जाता तथान्यस्याः कन्याया एकत्र रतिः प्रायः एव स्यात् । न तु  
नियमेन । किं च व्यूढाया अपि इति । यद् वा कन्याया अपि क्वचिद् एकत्र रतिः  
स्यात् । प्राय इति साध्व्या एवेत्य् अर्थः । तत्र दृष्टान्तः - अम्बाया (पगे १३८)  
इवेति । पुंश्चल्यास् तु व्यूढाया अपि मनो अवं नवम् अभ्येति । तस्मात् परम-  
पुण्य-शीलाया एव त्वयि स्वभावतो रतिर् भवेद् इति भावः ।  
  
॥ १०।६० ॥ श्री-रुक्मिणी ॥ ३६४ ॥  
  
[३६५]  
  
एष च स्थायी साक्षाद्-उपभोगात्मकस् तद्-अनुमोदनात्मकश् चेति द्विविधः ।  
पूर्वः साक्षान् नायिकानाम् । उत्तरः सखीनाम् । उभय-व्यपदेशानाम्  
उभाव् अपि । तत्रोपभोगात्मकः स सामान्यतो यथाव्-कृष्णं निरीक्ष्य  
वनितोत्सव-रूप-शीलम् [भ्प् १०।२१।१२] इति । स्पष्टम् ।  
  
॥ १०।२१ ॥ श्री-गोप्यः ॥ ३६५ ॥  
  
[३६६]  
  
स एव पुनः सम्भोगेच्छा-निदानः सैरिन्ध्र्य्-आदौ यथा सहोष्यताम् इह  
प्रेष्ठ [भ्प् १०।४८।९] इत्य् आदि । स्पष्टम् ।  
  
॥ १०।४८ ॥ सैव ॥ ३६६ ॥  
  
[३६७]  
  
क्वचिद् भेदित-सम्भोगेच्छः पट्ट-महिषीषु यथा, स्मायावलोक-लव-  
दर्शित- [भ्प् १०।६१।४] इत्य् आदिषु । स्वरूपाभिन्न-सम्भोगेच्छः श्री-व्रज-  
देवीषु, यथा-- यत् ते सुजात-चरणाम्बु-रुहं [भ्प् १०।३१।१९] इत्य् आदिषु । आसां  
चैष स्वाभाविक एव । अतएव स्व-परित्याग-जातेर्षया दोषं कल्पयित्वापि तत्-  
परित्यागासामर्थ्योक्तिः । यथा मृगयुर् इव कपीन्द्रम् [भ्प् १०।४७।१७] इत्य्  
आदौ दुस्त्यजस् तत्-कथार्थः इति ।   
  
एष चासु बहु-भेदो वर्तते । एकत्र भावे खलु मिथुनस्य मिथ आदर-  
विशेषः । तत्र प्रेयसीनां त्वदीयत्वाभिमानातिशयेन कान्तं प्रति  
पारतन्त्र्य-विनय-स्तुति-दाक्षिण्य-प्राचुर्यम् । अन्यत्र मदीयत्वातिशयः ।  
यत्र परतन्त्र-कान्ततयान्तर्-मर्मज्ञता-नर्म-कौटिल्याभास-  
प्राचुर्यम् । एतद् युगलस्य च भेदस्य बह्व्-अंश-स्वल्पांश-तत्-साङ्कर्य-  
भेदेनापरासु च बहुविध इति ।   
  
एते च भावा यथोक्ताः -  
काचित् कराम्बुजं शौरेर् जगृहे ऽञ्जलिनां मुदा ।  
काचिद् दधार तद्-बाहुम् अंसे चन्दन-रूषितम् ॥    
काचिद् अञ्जलिनागृहात् तन्वी ताम्बूल-चर्वितम् ।  
एका तद्-अङ्घ्रि-कमलं सन्तप्ता स्तनयोर् अधात् ॥  
एका भ्रू-कुटिम् आबद्ध्य प्रेम-संरम्भ-विह्वला ।  
घ्नतीवैक्षत् सन्दष्ट-दशन-च्छदा  ॥  
अपरानिमिषद्दृग्भ्यां जुषाणा तन्-मुखाम्बुजम् ।  
आपीतम् अपि नातृप्यत् सन्तस् तच्चरणं यथा ॥  
तं काचिन् नेत्ररन्ध्रेण हृदिकृत्य निमील्य च ।  
पुलकाङ्गुल्युपगुह्यास् ते योगीवानन्दसम्प्लुता ॥   
सर्वास् ताः केशवालोकपरमोत्सवनिर्वृताः ।  
जहुर् विरहजं तापं प्राज्ञं प्राप्य यथा जनाः  ॥ [भ्प् १०।३२।४-९]  
  
अत्रादर-विशेष्-मय-प्राग्-उक्त-भावा काचित् कराम्बुजम् इत्य् अत्र  
प्रथमोक्ता । इयं च सर्वाग्र-स्थितत्वाद् आदौ वर्ण्यते । ततो ज्येष्ठेति  
गम्यते । ततश् च सर्वादौ तयैव मिलनं कृष्णस्य । तथा तस्याम् एव श्री-  
कृष्णस्याप्य् आदरातिशयोऽवगम्यते । एवं तथाञ्जलिना कर-ग्रहणात् तस्या  
अपि तस्मिन्न् आदरो व्यक्तः । तत्-पारतन्त्र्यादिकम् अपि । मध्य-स्थितत्वं  
चास्याः । ततः साध्व् एवेदं प्रथमोदाहरणम् ।   
  
अथ मदीयत्वातिशयमय-द्वितीयोदाहरणम् । एका भ्रू-कुटिम् आबध्य  
इत्यादि । एषा खलु मध्यतो वर्णनया मध्य-स्थितेत्य् अवगम्यते । मध्य-  
स्थितत्वं चास्याः परम-दुर्लभतां व्यनक्ति । ततो भाव-विशेष-धारिता  
चास्या गम्यते । तस्य साक्षात्-प्रत्यायकं च मदीयत्वातिशयादि-बोधक-  
भ्रू-भङ्ग्य्-आदिकम् एवास्ति । इयं च श्री-राधैव ज्ञेया ।   
  
ईदृश एव भावोऽस्याः कार्त्तिक-प्रसङ्गे व्रत-रत्नाकर-धृत-भविष्य-  
वचने दृश्यते --  
  
तस्मिन् दिने च भगवान् रात्रौ राधा-गृहं ययौ ।  
सा च क्रुद्धा तम् उदरे काञ्ची-दाम्ना बबन्ध ह ॥  
कृष्णस् तु सर्वम् आवेद्य निज-गेह-महोत्सवम् ।  
प्रियां प्रसादयामास ततः (पगे १३९) सा तम् अवोचयत् ॥ इति ।   
  
ततः सिद्धे च तस्या भावस्य तादृशत्वे यथा राधा प्रिया इत्य् आदि पाद्मादि-  
वचनानुसारेण अनयाराधितो नूनं [भ्प् १०।३०।२८] इत्य् आद्य्-अनुसारेण च तन्-  
माहात्म्यात् तादृश-भाव-माहात्म्यम् एव स्फुटम् उपलभ्यते ।  
द्वारकायाम् एतद्-अनुगत-भावत्वेनैव श्री-सत्यभामापि सर्वतः  
प्रशस्ता । तत्र भाव-सादृश्यं सर्वतः प्रशस्तत्वं च यथा श्री-विष्णु-  
पुराणे -  
  
यदि ते तद्-वचः सत्यं सत्यात्यर्थं प्रियेति मे ।  
मद्-गेह-निस्फुटार्थाय तदायं नीयतां तरुः ॥ [विप् ५।३०।३३] इति ।  
  
पाद्म-कार्त्तिक-माहात्म्ये श्री-कृष्ण-वाक्यं च यथा - न मे त्वत्तः  
प्रियतमा इत्य् आदि । श्री-हरि-वंशे वैशम्पायन-वचनं च तन्-निर्धारकम्  
- सौभाग्ये चाधिकाभवद् इति ।   
  
अथ या च पूर्व-भावोपलक्षिता सापि तद्-भाव-विरोधि-भावत्वेन तत्-  
प्रतिपक्ष-नायिका स्यात् । चन्द्रावल्य् एव सेति च प्रसिद्धम् । तथोक्तं श्री-  
बिल्वमङ्गलेन-  
  
राधा-मोहन-मन्दिराद् उपागतश् चन्द्रावलीम् ऊचिवान्  
राधे क्षेममयेति तस्य वचनं श्रुत्वाह चन्द्रावली ।  
कंस क्षेममये विमुग्ध-हृदये कंसः क्व दृष्टस् त्वया   
राधा क्वेति विलज्जितो नत-मुख-स्मेरो हरिः पातु वः ॥ इति ।  
  
अत्र चन्द्रावल्याः सदृश-भावा काचिद् अञ्जलिनेत्य् आदिना वर्णिता । एका तद्-  
अङ्घ्रि-कमलम् इत्य् आदिना च । एते तत्-सख्यौ पद्मा-शैव्ये इत्य् अभियुक्त-  
सिद्धिः । श्री-राधायाः सदृश-भावा च । अपरिनिमिषद्-दृग्भ्याम् इत्य् आदिना  
वर्णिता । तं काचिद् [भ्प् १०।३२।८] इत्य् आदिना च । मदीयोऽसौ स्वयम् एव माम्  
अनुभविष्यतीति स्वयं ग्राह-स्पर्शाद्य्-अभावेन वाम्य-स्पर्शात् ।   
  
ततश् चैते तत्-सख्यौ । एते च प्रायस् तत्-स-नामत्वात् । तद्-अनुगततया  
पाठाच् चानुराधा-विशाखे भवेताम् । ये खलु विशाखा ध्यान-निष्ठिका  
इति, राधानुराधा इति भविष्योत्तर-पठिते तत्रानुराधैव ललितेत्य्  
अभियुक्त-प्रसिद्धिः । सङ्कर-भावा च काचिद् दधार [भ्प् १०।३२।४] इत्य्  
आदिनोक्ता । तद् बाहोर् अंसे धारणेन पूर्वस्या दाक्षिण्यांशेन साम्यात् ।  
उत्तरस्या एषा खलु श्यामलेत्य् अभियुक्त-प्रसिद्धिः । अत्राष्टमी च विष्णु-  
पुराणोक्ता यथा -  
  
काचिद् आयान्तम् आलोक्य गोविन्दम् अतिहर्षिता ।  
कृष्ण कृष्णेति कृष्णेति प्राह नान्यद् उदीरितम् ॥ [विप् ५।१३।४४] इति ।  
  
अस्या नातिस्फुट-भावत्वात् ताटस्थ्यम् । एषा च भद्रेत्य् अभियुक्त-  
प्रसिद्धिः । तेषां भावानां परमानन्दैक-रूपत्वं दर्शयति सर्वा [भ्प्  
१०।३२।९] इति ।  
  
॥ १०।३२ ॥ श्री-शुकः ॥ ३६७॥  
  
[३६८]  
  
अथानुमोदनात्मके कान्त-भावे साध्ये तत्-सम्भावनार्थं तदीय-  
लेशानुमोदन-मात्रस्योदाहरणं यथा --  
  
अस्यैव भार्या भवितुं रुक्मिण्य् अर्हति नापरा ।  
असाव् अप्य् अनवद्यात्मा भैष्म्याः समुचितः पतिः ॥  
किञ्चित् सु-चरितं यन् नस् तेन तुष्टस् त्रि-लोक-कृत् ।  
अनुगृह्णातु गृह्णातु वैदर्भ्याः पाणिम् अच्युतः ॥  
एवं प्रेम-कला-बद्धा वदन्ति स्म पुरौकसः । [भ्प् १०।५३।३७-३९]  
  
अत्र नाना-वासन-जनानाम् एषां हृदि तत्-तन्-नाना-विलास-मयस्य कान्त-  
भावस्य पूर्ण-स्वरूप-स्पर्शायोग्यत्वात् कथञ्चित् तद्-दाम्पत्य-स्थिति-  
मात्र-लक्षणस्य तदीय-सामान्यांशस्यैवानुमोदन-मात्रं जातम् । अतएव  
प्रेम-कलाबद्धा इत्य् उक्तम् । प्रेम्नः कान्त-भावस्य या कला कोऽपि लेशस्  
तेन बद्धास् तद्-अनुमोदन-सुखानुकूला इत्य् अर्थः । तत एवं यस्य  
कलयापि विषम-भावानाम् (पगे १४०) अपि सर्वेषां पुरौकसां तथा चित्त-  
वृन्दम् उल्लासितम्, यथा युगपद् ऐकमत्यम् एव सर्व-भावातिक्रमेण  
सर्वेषां जातम् । स एव यत्र भाव-राकाधीशः स्वयम् उदयते तच्-चित्तानां  
तादृश उल्लासस् तु परात्पर एव स्याद् इति भावः ।  
  
[३६९]  
  
अथ साक्षात् तद्-अनुमोदनात्मक-पूर्ण-कान्त-भावस्योदाहरणम् आह --  
  
अप्य् एणपत्न्य् उपगतः प्रिययेह गात्रैस्   
तन्वन् दृशां सखि सुनिर्वृतिम् अच्युतो वः ।  
कान्ताङ्ग-सङ्ग-कुच-कुङ्कुम-रञ्जितायाः   
कुन्दस्रजः कुलपतेर् इह वाति गन्धः ॥  
  
बाहुं प्रियांस उपधाय गृहीतपद्मो   
रामानुजस् तुलसिकालिकुलैर् मदान्धैः ।  
अन्वीयमान इह वस् तरवः प्रणामं   
किं वाभिनन्दति चरन् प्रणयावलोकैः ॥ [भ्प् १०।३०।११-१२]  
  
एणपत्नि एणत्व-प्रयोगेण हे प्रशस्त-नेत्रे पत्नीत्व-प्रयोगेण बुद्ध्या तु  
हे मादृश-मानुषी-तुल्ये इत्य् अर्थः । तत्रापि हे सखि, वक्ष्यमाण-  
सौभाग्य-भरेण हे लब्ध-मद्-विध-सख्ये, प्रियया सह अच्युतः श्री-  
कृष्णः । श्लेषेण तस्याः सकाशाद् अविश्लिष्टः सन् गात्रैर् उभयोः परस्परम्  
आसङ्गेन शोभा-विशेषं प्राप्तैर् अङ्गैः कृत्वा वस् त्वादृशीनां दृशां  
नेत्राणां सुनिर्वृतिं केवल-श्री-कृष्ण-दर्शनजानन्दाद् अपि अतिशयितम्  
आनन्दं तन्वन् विस्तारयन् उत्तरोत्तरम् उत्कर्षयन् अपि किम् उपगतः युष्मत्-  
समीपं प्राप्तोऽभूत् ।   
  
ननु कथम् इदं भवतीभिर् अनुमितम् इत्य् आशङ्क्यानुमान-लिङ्गं तन्-  
मिथुन-श्लाघा-गर्भ-वचनेनाहुः कान्तेति । कुल-पतेर् व्रज-नाथ-वंश-  
तिलकस्य या कुन्द-स्रक् तस्या गन्धः सौरभ्यम् इह वाति वायु-सङ्गेन  
प्रसरति । कथम्भूतायाः स्रजः । कान्ता सर्व-साद्गुण्येन तस्यापि  
लालसास्पद-रूपा या स्यात् तस्या अङ्ग-सङ्गे कुच-कुङ्कुमेन रञ्जितायाः ।  
अतः सन्तत-परिचय-विशेषेण तत्-तत्-सौरभ्य-विशेषस्यात्रास्माभिर्  
अवधारितत्वात् भवतीनाम् अत्र चरन्तीनां समीपं प्राप्त एवासौ तया युत  
इत्य् अर्थः ।  
  
अथ तां तद्-दर्शन-जातेन हर्षेण सम्प्रति तद्-वियोग-जातेन दुःखेन च  
स्थगित-वचनम् आशङ्क्य तेन च तयोः सङ्गमम् एव निर्धार्य  
परमानन्देन तद्-अवसरोचितं तदीय-विलास-विशेषं वर्णयन्त्यस् तत्र  
पुष्पादि-भर-नम्राणां तरूणाम् अपि तदीय-सौविदल्लादि-भृत्य-विशेष-  
भावेन तन्-नमस्कारम् उत्प्रेक्ष्य पुनस् तेषाम् एव तत्-सन्निधि-जन्य-  
सौभाग्य-विशेषं तान् प्रत्य् एव पृच्छन्त्यस् तयोस् तादृश-विलासावेशातिशयम्  
आहुः बाहुं प्रियांस इति । अन्वीयमानः अनुगम्यमानः । परस्परं  
प्रणयावलोकैश् चरन् क्रीडन् । इह वो युष्माकं प्रणामं किं वाभिनन्दति  
सादरं गृह्णाति । अपि तु विलासाविष्टस्य तस्य तद्-अभिनन्दनं न  
सम्भावयाम इत्य् अर्थः ।  
  
॥ १०।३० ॥ श्री-राधा-सख्यः ॥ ३६९ ॥  
  
[३७०]  
  
तद् एवम् आलम्बनादि-स्थाय्य्-अन्तर्-भाव-संवलनं चमत्कारावहतया  
उज्ज्वलाख्यो रसः स्यात् । तस्य च भवेद् द्वयं विप्रलम्भः सम्भोगश् चेति ।  
तत्र विप्रलम्भो विप्रकर्षेण लम्भः प्राप्तिर् यस्य स तथा । यथोक्तम् -  
  
यूनोर् अयुक्तयोर् भावो युक्तयोर् वा तयोर् मिथः ।  
अभीष्टालिङ्गनादीनाम् अनवाप्तौ प्रकृष्यते ।  
स विप्रलम्भो विज्ञेयः सम्भोगोन्नति-कारकः ॥ [उन् १५।२] इति ।  
  
तद् उन्नति-कारकत्वम् अन्यत्र चोक्तम् -  
न विना विप्रलम्भेन सम्भोगः पुष्टिम् अश्नुते ।  
काषायिते हि वस्त्रादौ भूयान् एवाभिवर्धते ॥ [उन् १५।३]  
  
यद् उक्तं स्वयं कृष्णेन - नाहं तु सख्यो भजतोऽपि जन्तून् [भ्प् १०।३३।२०]  
इत्य् आदि । अन्यत्र च -   
  
यत् त्व् अहं भवतीनां वै दूरे (पगे १४१) वर्ते प्रियो दृशाम् ।  
मनसः सन्निकर्षार्थं मद्-अनुध्यान-काम्यया ॥  
यथा दूर-चरे प्रेष्ठे मन आविश्य वर्तते ।  
स्त्रीणां च न तथा चेतः सन्निकृष्टे ऽक्षि-गोचरे ॥ [भ्प् १०।४७।३४-३५] इति ।  
  
तस्य विप्रलम्भस्य चत्वारो भेदाः - पूर्व-रागो मानः प्रेम-वैचित्त्यं  
प्रवासश् चेति । अथ सम्भोगश् च यूनोः सङ्गतयोः सम्बद्धतया भोगो  
यत्र स भाव उच्यते । यथोक्तम् -  
  
दर्शनालिङ्गनादीनां आनुकूल्यान् निषेवया ।  
यूनोर् उल्लासम् आरोहन् भावः सम्भोग उच्यते ॥ [उन् १५।१८८] इति ।  
  
स च पूर्व-रागानन्तरज इत्य् आदि-सञ्ज्ञया चतुर्विधः ।   
  
तत्र पूर्व-रागः ।  
रतिर् या सङ्गमात् पूर्वं दर्शन-श्रवणादि-जा ।  
तयोर् उन्मीलति प्राज्ञैः पूर्व-रागः स उच्यते ॥ [उन् १५।५]  
  
स च पट्ट-महिषीषु श्री-रुक्मिण्या यथा -  
  
सोपश्रुत्य मुकुन्दस्य रूप-वीर्य-गुण-श्रियः ।  
गृहागतैर् गीयमानास् तं मेने सदृशं पतिम् ॥ [भ्प् १०।५२।२३] इत्य् आदि ।  
स्पष्टम् ।  
  
॥ १०।५२ ॥ श्री-शुकः ॥ ३७० ॥  
  
[३७१]  
  
अथ व्रज-देवीनाम् । तत्र यद् आसां क्वचिद् बाल्येऽपि सम्भोगो वर्ण्यते तत्  
खलु औपपतिक-भाववतीनां तासां मध्ये कासाञ्चिन् निमित्त-विशेषं  
प्राप्य कदाचित् कदाचित् तद्-भावाविर्भाव-प्रभावेण कैशोराविर्भावात्  
सङ्गच्छते । यथा भविष्ये कार्त्तिक-प्रसङ्गे - बाल्येऽपि भगवान् कृष्णः  
कैशोरं रूपम् आश्रितः इत्य् आदिनोक्तम् । अन्यदा तद्-आच्छादने सति तत्  
कैशोरादिकम् आच्चन्नम् एव तिष्ठति । तस्माद् भावादीनाम्  
अविच्छेदाभावान् नातिरसाधायकत्वम् इति नात्रोट्टङ्क्यते ।   
  
अथ महा-तेजस्वितया ष्ष्ठ-वर्षम् एवारभ्य कैशोराविर्भाव-विच्छेदे सति  
तासाम् अपि पुनः पूर्व-रागो जायते । ततोऽन्यासां तु सुतरां स तूदाह्रियते ।  
यथा-  
  
आश्लिष्य सम-शीतोष्णं प्रसून-वन-मारुतम् ।  
जनास् तापं जहुर् गोप्यो न कृष्ण-हृत-चेतसः ॥ [भ्प् १०।२०।४५]  
  
गोप्यस् तु न जहुः । तत्र हेतुः कृष्णेति । विरहे प्रत्युत ताप-करत्वाद् इति  
भावः ।  
  
॥ १०।२० ॥ श्री-शुकः ॥ ३७१ ॥  
  
[३७२]  
  
तद्-विवरणं च-  
  
इत्थं शरत्-स्वच्छ-जलं पद्माकर-सुगन्धिना ।  
न्यविशद् वायुना वातं स-गो-गोपालकोऽच्युतः ॥  
कुसुमित वन-राजि-शुष्मि-भृङ्ग-  
द्विज-कुल-घुष्ट-सरः-सरिन्-महीध्रम् ।  
मधुपतिर् अवगाह्य चारयन् गाः  
सह-पशु-पाल-बलश् चुकूज वेणुम् ॥  
तद् व्रज-स्त्रिय आकर्ण्य वेणु-गीतं स्मरोदयम् ।  
काश्चित् परोक्षं कृष्णस्य स्व-सखीभ्योऽन्ववर्णयन् ॥  
तद् वर्णयितुम् आरब्धाः स्मरन्त्यः कृष्ण-चेष्टितम्  ।  
नाशकन् स्मर-वेगेन विक्षिप्त-मनसो नृप ॥  
बर्हापीडं नटवरवपुः कर्णयोः कर्णिकारं  
बिभ्रद्-वासः कनक-कपिशं वैजयन्तीं च मालाम् ।  
रन्ध्रान् वेणोर् अधर-सुधया पूरयन् गोप-वृन्दैर्  
वृन्दारण्यं स्व-पद-रमणं प्राविशद् गीत-कीर्तिः ॥  
इति वेणु-रवं राजन् सर्व-भूत-मनोहरम् ।  
श्रुत्वा व्रज-स्त्रियः सर्वा वर्णयन्त्योऽभिरेमिरे ॥  
अक्षण्वतां फलम् इदं न परं विदामः  
सख्यः पशून् अनुविवेशतयोर् वयस्यैः ।  
वक्त्रं व्रजेश-सुतयोर् अनुवेणु-जुष्टं   
यैर् वा निपीतम् अनुरक्त-कटाक्ष-मोक्षम् ॥   
चूत-प्रवाल-बर्ह-स्तवकोत्पलाब्ज-  
मालानुपृक्त-परिधान-विचित्र-वेशौ ।  
मध्ये विरेजतुर् अलं पशुपाल-गोष्ठ्यां  
रङ्गे यथा नटवरौ क्व च गायमानौ ॥  
गोप्यः किम् आचरद् अयं कुशलं स्म वेणुर्  
दामोदराधर-(पगे १४२) सुधाम् अपि गोपिकानाम् ।  
भुङ्क्ते स्वयं यद् अवशिष्ट-रसं ह्रदिन्यो  
हृष्यत्-त्वचो ऽश्रु मुमुचुस् तरवो यथार्याः ॥ [भ्प् १०।२१।१-९]  
  
तथा वृन्दावनं सखि भुवो वितनोति कीर्तिम् [भ्प् १०।२१।१०] इत्य् आदि । धन्याः  
स्म मूढ-मतयो ऽपि हरिण्य एता [भ्प् १०।२१।११] इत्य् आदि । कृष्णं निरीक्ष्य  
[भ्प् १०।२१।१२] इत्य् आदि । गावश् च कृष्ण-मुख- [भ्प् १०।२१।१३] इत्य् आदि । प्रायो  
बताम्ब मुनयः [भ्प् १०।२१।१४] इत्य् आदि । नद्यस् तदा तद् उपधार्य [भ्प्  
१०।२१।१५] इत्य् आदि । दृष्ट्वातपे व्रज-पशून् [भ्प् १०।२१।१६] इत्य् आदि । पूर्णाः  
पुलिन्द्य [भ्प् १०।२१।१७] इत्य् आदि । हन्तायम् अद्रिर् अबला [भ्प् १०।२१।१८] इत्य् आदि ।  
गा गोपकैर् [भ्प् १०।२१।१९] इत्य् आदि च स्मर्तव्यम् ।  
  
इत्थम् इति । इत्थं पूर्वाध्याय-वर्णित-प्रकारेण । कुसिमितेति पूर्वेणान्वयः ।  
अत्रत्यं वनं तद्-अन्तर्-वनम् । शुष्मिणो मत्ताः । तद् व्रजेति कृष्णस्य वेणु-  
गीतम् आश्रुत्य । तथापि परोक्षं लज्जया निज-भावावरणाय तद्-अग्रजादि-  
वर्णन-सहयोगेनाच्छन्नं यथा स्यात् तथैवावर्णयन् । समुचित-वर्णनं  
हि प्रीति-मात्रं बोधयति न तु कान्त-भावम् इति । तद् वर्णयितुम् इति तथापि  
नाशकन् । परोक्ष-वर्णनायां न समर्था बभूवुः । तत्र हेतुः -  
स्मरन्त्य इति । तत्र च हेतुः स्मर-वेगेनेति । पूर्वोक्तं कृष्ण-चेष्टितं  
वर्णयन्ति बर्हापीडम् इति । अधर-सुधयेति फुत्कारस्य तत्-प्राचुर्यं  
विवक्षितम् । ततश् च युक्त एव तद्-अनुभवेन तासां तादृश-मोह इति  
भावः । नाशकन्न् इत्य् एतद् विवृणोति इतीति । अभिरेमिरे उन्मदा बभूवुः ।   
  
अथ यथा नाशकंस् तथा तद्-वाक्य-द्वारैव दर्शयति श्री-गोप्य ऊचुर् इत्य्  
आदिना । तत्र द्विधा परोक्षी-करणा शक्तिः । एकत्राज्ञाननतोऽपि भाव-  
प्राबल्येनैवार्थान्तराविर्-भावेण अन्यत्र भाव-पारवश्येन ज्ञानत एव  
तद्-उद्घाटनेन । तत्र प्रथमेन यथा अक्षणवताम् इति । अर्थान्तरं  
चात्र व्रजेश-सुतयोर् मध्ये कनिष्ठत्वेन तद् अनु पश्चात् वेणु-जुष्टं  
मुखं तद् यैर् निपीतम् इति योज्यम् । अथोत्तरेण यथा - चूत-प्रवालेत्य् आदि-  
द्वयम् । तत्र प्रथमं परोक्षी-करणे । द्वितीयं तद्-अशक्ताव् इति ज्ञेयम् ।  
एवम् अग्रे च गावश् च कृष्ण-मुख-निर्गत-वेणु-गीतेत्य् आदिषु विजातीय-  
भाव-वर्णनम् अपि परोक्ष-विधाने मन्तव्यम् ।   
  
अथोपसंहारः-  
  
एवंविधा भगवतो या वृन्दावन-चारिणः ।  
वर्णयन्त्यो मिथो गोप्यः क्रीडास् तन्-मयतां गताः ॥  
हेमन्ते प्रथमे मासि नन्द-व्रज-कुमारिकाः ।  
चेरुर् हविष्यं भुञ्जानाः कात्यायन्य्-अर्चन-व्रतम् ॥ [भ्प् १०।२१।२०]  
  
तन्-मयतां तद्-आविष्टताम् । स्त्री-मयः षिङ्ग इतिवत् ।   
  
॥ १०।२१ ॥ श्री-शुकः ॥ ३७३ ॥  
  
[३७४]  
  
तथा तासु कुमारीणाम् --  
हेमन्ते प्रथमे मासि नन्द-व्रज-कुमारिकाः ।  
चेरुर् हविष्यं भुञ्जानाः कात्यायन्य्-अर्चन-व्रतम् ॥ [भ्प् १०।२२।१] इत्य् आदि ।  
  
स्पष्टम् ।  
  
॥ १०।२२ ॥ सः ॥ ३७४ ॥  
  
[३७५]  
  
अत्र काम-लेखादि-प्रस्थापनं मतम् । तत्रोदाहरणं श्रुत्वा गुणान्  
भुवन-सुन्दर शृणवतां ते [भ्प् १०।५२।३७] इत्य् आदि श्री-रुक्मिणी-  
सन्देशादिकं ज्ञेयम् ।   
  
अथ पूर्व-रागानन्तर-जः सम्भोगः । तत्र सम्भोगस्य सामान्याकारेण  
सन्दर्शन-सञ्जल्प-संस्परश-सम्प्रयोग-लक्षण-भेद-चतुष्टय-  
भिन्नत्वं दृश्यते । सन्दर्शनं सम्यग्-दर्शनं यत्र स भावः इत्य् आदि ।   
  
अथ श्री-रुक्मिण्याः सन्दर्शन-संस्पर्शनाख्यौ तद्-अनन्तर-जौ  
सम्भोगौ यथा --  
  
सैवं शनैश् चलयती चल-पद्म-कोशौ  
प्राप्तिं तदा भगवतः प्रसमीक्षमाणा ।  
उत्सार्य वाम-करजैर् अलकान् अपाङ्गैः (पगे १४३)  
प्राप्तान् ह्रियैक्षत नृपान् ददृशे ऽच्युतं च ॥  
तां राज-कन्यां रथम् आरुरुक्षतीं   
जहार कृष्णो द्विषतां समीक्षताम् । [भ्प् १०।५३।५४-५५]  
  
भगवतः प्राप्तिं तत्रागमनं ह्रिया प्रसमीक्षमाणा स-लज्जं द्रष्टुम्  
आरभमाणा प्राप्तान् पुरतः स्थितान् नृपान् ऐक्षत । ततश् च व्यूकुल-चित्ता  
तत्रैव पुनर् अच्युतम् अपि ददृश इत्य् अर्थः ।  
  
॥ १०।५३ ॥ श्री-शुकः ॥ ३७५॥  
  
[३७६]  
  
अथ व्रज-कुमारीणां सन्दर्शन-सञ्जल्पो, यथा--  
तासां वासांस्य् उपादाय नीपम् आरुह्य सत्वरः  ।  
हसद्भिः प्रहसन् बालैः परिहासम् उवाच ह ॥ [भ्प् १०।२२।९] इत्य् आदि ।  
  
अत्रैवं विवेचनीयम् । तेन यद्यपि तासां स्व-विषय-प्रेमोत्कर्षो जायत एव  
तथापि तद्-अभिव्यञ्जक-चेष्टा-विशेष-द्वारा साक्षात् तद्-आस्वादाय तादृशी  
लीला स-लज्जा विस्तारिता । विदग्धानां च यथा वनितानुरागास्वादने वाञ्छा  
न तथा तत्-स्पर्शादाव् अपि । तत्र लज्जा-च्छेदो नाम पूर्वानुराग-व्यञ्जको  
दशा-विशेषो वर्तते । तथोक्तम् --  
  
नयन-प्रीतिः प्रथमं चिन्ता-सङ्गस् तथा सङ्कल्पः ।  
निद्रा-च्छेदस् तनुता विषय-निवृत्तिस् त्रपा-नाशः ।  
उन्मादो मूर्च्छा मृतिर् इत्य् एताः स्मर-दशा दशैव स्युः ॥ [उन् १५।७१]  
  
तेषु च व्यञ्जकेषु कुल-कुमारीणां लज्जा-च्छेद एव पराकाष्ठा । ता हि  
दशमीम् अप्य् अङ्गीकुर्वन्ति, न तु वैजात्यम् । ततोऽनुरागातिशय-  
स्वादनार्थं तथा परिहसितम् । सखायश् च ते - न मयोदित-पूर्वं वा  
अनृतं तद् इमे विदुः [भ्प् १०।२२।११] सन्तत-तद्-अविनाभाव-व्यक्त्या हसद्भिः  
[भ्प् १०।२२।९] इत्य् आदौ बाल-शब्द-प्रयुक्त्या च तदीय-सख्य-व्यतिरिक्त-  
भावान्तरास्पर्शिनस् तद्-अङ्ग-निर्विशेषा अत्र बाला एव च । ये चोक्ता  
गौतमीय-तन्त्रे प्रथमावरण-पूजायाम् -  
  
दाम-सुदाम-वसुदाम-किङ्किणीर् गन्ध-पुर्ष्पकैः ।  
अन्तः-करण-रूपास् ते कृष्णस्य परिकीर्तिताः ।  
आत्माभेदेन ते पूज्या यथा कृष्णस् तथैव ते ॥ इति ।   
  
ततो रहस्यत्वात् तादृशानुरागास्वाद-कौतुक-प्रयोजनक-नर्म-  
परिपाटीमयत्वात् तस्यां लीलायां न रसवत्त्व-व्याघातः प्रत्युत उल्लास  
एव ।  
  
तथैव तस्यां लीलायां श्री-कृष्णस्याभिप्रायं मुनीन्द्र एव व्याचष्टे -  
  
भगवान् आहता वीक्ष्य शुद्धभावप्रसादितः ।  
स्कन्धे निधाय वासांसि प्रीतः प्रोवाच सस्मितम् ॥ [भ्प् १०।२२।१८]  
  
आहता आगताः । लज्जा-त्यागेऽपि स्त्री-जाति-स्वभावेन लज्जांशावशेषात्  
नम्रतयेषद्-भग्न-देहा वा । एवम् उत्कण्ठाभिव्यक्त्या तद्-भाव-  
मुग्धत्वाभिव्यक्त्या च शुद्धः परमौज्ज्वल्येनावगतो यो भावस् तेन  
तदास्वादनेन जनित-चित्त-प्रसक्तिः ।   
  
अथ पुनर् अपि यूयं विवस्त्रा यद् अपि धृत-व्रता [भ्प्  १०।२२।१९] इत्य् आदिकं  
तल्-लज्जांशावशेष-निःशेषता-दर्शन-कौतुकार्थं श्री-कृष्ण-नर्म-  
वाक्यम् । तद्-अनन्तरं इत्य् अच्युतेन [भ्प् १०।२२।२०] इत्य् आदिकं तासाम् अपि  
तथैव तद्-अनन्तरम् अपि स्वयं तथैव व्याचष्टे --  
  
दृढं प्रलब्धास् त्रपया च हापिताः  
प्रस्तोभिताः कृईडनवच् च कारिताः ।  
वस्त्राणि चैवापहृतान्य् अथाप्य् अमुं  
ता नाभ्यसूयन् प्रिय-सङ्ग-निर्वृताः ॥ [भ्प् १०।२२।२२]  
  
 (पगे १४४)  
  
[३७९]  
१०२२०२९१ अथ गोपैः परिवृतो भगवान् देवकी-सुतः  
१०२२०२९३ वृन्दावआद् गतो दूरं चारयन् गाः सहाग्रजः  
  
१०२२०३६३ तरूणां नम्रशाखानां मध्येन यमुनां गतः   
  
[३८०]  
१०२२०३०१ निदाघार्क-तपे तिग्मे छायाभिः स्वाभिर् आत्मनः  
१०२२०३०३ आतपत्रायितान् वीक्ष्य द्रुमान् आह व्रजौकसः   
इत्य् आदि ।  

१०२३०२११ यमुनोपवने ऽशोकनवपल्लवमण्डिते   
१०२३०२१३ विचरण्तं वृतं गोपैः साग्रजं ददृशुः स्त्रियः  
१०२३०२२१ श्यामं हिरण्य-परिधिं वन-माल्य-बर्ह-   
१०२३०२२२ धातु-प्रवाल-नट-वेषम् अनुव्रतांसे   
१०२३०२२३ विन्यस्त-हस्तम् इतरेण धुनानम् अब्जं   
१०२३०२२४ कर्णोत्पलालक-कपोल-मुखाब्ज-हासम्  
१०२३०२३१ प्रायः श्रुतप्रियतमोदयकर्णपूरैर्   
१०२३०२३२ यस्मिन् निमग्नमनसस् तम् अथाक्षिरन्ध्रैः   
१०२३०२३३ अन्तः प्रवेश्य सुचिरं परिरभ्य तापं   
१०२३०२३४ प्राज्ञं यथाभिमतयो विजहुर् नरेन्द्र ॥ [भ्प् १०।२३।२१-२३]  
  
१०२३०३४१ तत्रैका विधृता भर्ता भगवन्तं यथाश्रुतम्   
१०२३०३४३ हृदोपगुह्य विजहौ देहं कर्मानुबन्धनम्   
  
(पगे १४५)  
एवं लीला-नर-वपुर् [भ्प् १०।२३।३७]  
  
॥ १०।२२ ॥ श्री-शुकः ॥ ३७८-३८२ ॥  
  
[३८३]  
  
अथ तद्-अनन्तरम् एव शरदि सर्वासाम् एव श्री-व्रज-देवीनां सन्दर्शनादि-  
सर्वात्मक एव पूर्व-रागान्तरजः सम्भोगो वर्ण्यते । तत्र कुमारीणाम्  
अपि तादृश-प्राप्तावकृतार्थं-मन्यानां पूर्व-रागांशो नातिगतः । कस्याश्चित्  
पूर्णाः पुलिन्द्यः [भ्प् १०।२१।१७] इत्य् अनुसारेण कासाञ्चित् तु यर्ह्य् अम्बुजाक्ष  
[भ्प् १०।२९।३६] इत्य् आदाव् अस्प्राक्ष तत्-प्रभृतीः इत्य् अनेन श्रुतो यः स्पर्शः  
सोऽपि वेणु-गीत-कृत-तन्-मूर्च्छादि-शमनानुरोधेनैव न तु सम्भोग-  
रीत्येति मन्तव्यः । यत एव तस्य तासाम् अपि अपूर्ववत् प्रत्याख्यान-  
प्रार्थना-वाक्ये सङ्गच्छेते ।   
  
अथ तासां स यथा -  
  
निशम्य गीतं तद्-अनङ्ग-वर्धनं  
व्रज-स्त्रियः कृष्ण-गृहीत-मानसाः ।  
आजग्मुर् अन्योन्यम् अलक्षितोद्यमाः  
स यत्र कान्तो जवलोल-कुण्डलाः ॥ [भ्प् १०।२९।४] इत्य् आदि । स्पष्टम् ।  
  
॥ १०।२९ ॥ श्री-शुकः ॥ ३८३ ॥  
  
[३८४]  
  
अथ तद्-अन्तराले मान-रूपो विप्रलम्भः । तत्र यथोक्तम्-  
  
अहेर् इव गतिः प्रेम्णः स्वभाव-कुटिला भवेत् ।  
अतो हेतोर् अहेतोश् च यूनोर् मान उदञ्चति ॥ [उन् १५।१०२]   
  
तथा-  
अहेतोर् नेति नेत्य् उकेर् हेतोर् यन् मान उच्यते ।  
अस्य प्रणय एव स्यान् मानस्य पदम् उत्तमम् ॥ [उन् १५।७६] इति ।  
  
ततोऽस्य सहेतुर् निर्हेतुश् चेति भेद-द्वये च सति हेतुर् अपि यथोक्तः -  
हेतुर् ईर्ष्या-विपक्षादेर् वैशिष्ट्ये प्रेयसा कृते ।  
भावः प्रणय-मुख्योऽयम् ईऋषा-मानत्वम् ऋच्छति ॥ [उन् १५।७७] इति ।  
  
यथा च-  
स्नेहं विना भयं न स्यान् नेर्ष्या च प्रणयं विना ।  
तस्मान् मान-प्रकारोऽयं द्वयोः प्रेम-प्रकाशकः ॥ [उन् १५।७८] इति ।  
  
अतएव हरिवंशे-  
रुषिताम् इव तां देवीं स्नेहात् सङ्कल्पयन्न् इव ।  
भीत-भीतोऽतिशनकैर् विवेश यदु-नन्दनः ॥  
रूप-यौवन-सम्पन्ना स्व-सौभाग्येन गर्विता ।  
अभिमानवती देवी श्रुत्वैवेर्ष्या-वशं गता ॥ इति ।  
  
अतः प्रिय-कृत-स्नेह-भङ्गानुमानेन सहेतुर् ईर्ष्या-मानो भवति । एष च  
विलासः श्री-कृष्णस्यापि परम-सुखदः । यथा चोक्तं श्री-रुक्मिणीं प्रति  
स्वयम् एव - त्वद्-वचः श्रोतु-कामेन क्ष्वेल्या-चरितम् अङ्गने [भ्प् १०।६०।२९]  
मुखं च प्रेम-संरम्भ-स्फुरिताधरम् ईक्षितुम् [भ्प् १०।६०।३०] इत्य् आदि ।   
श्री-रुक्मिण्याम् अपि तद्-अविक्षिप्तिवं व्यक्तं । जाड्यं वचस् तव गदाग्रज  
[भ्प् १०।६०।४०] इत्य् आदौ ।   
  
युक्तं च तत् कान्ताभावाख्यायाः प्रीतेः पोषकत्वेन (पगे १४६) तद्-  
भावस्यावगमात् । प्राचीनार्वादीन-कवि-सम्प्रदाय-सम्मतत्वाच् च ।  
तस्माद् आदरणीय एव मानाख्यो भावः । तत्र सर्वासां युगपत्-त्यागेन  
सङ्ग-प्राथम्येन च तथानुदयान् निगूढस् तन्-मान-लेशो रासे श्री-व्रज-  
देवीनां जातः । स च परित्यागजेर्ष्या-हेतुक एव ज्ञेयः । यथा-  
  
सभाजयित्वा तम् अनङ्ग-दीपनं  
सहास-लीलेक्षण-विभ्रम-भ्रुवा ।  
संस्पर्शनेनाङ्क-कृताङ्घ्रि-हस्तयोः  
संस्तुत्य ईषत् कुपिता बभाषिरे  ॥ [भ्प् १०।३२।१५] इत्य् आदि ।  
  
स्पष्टम् ।  
  
॥ १०।३२ ॥ श्री-शुकः ॥ ३८४ ॥  
  
[३८५]  
  
एष च स्तुत्य्-आदिभिः शाम्यति । यथैव तास् तुष्टाव -  
  
एवं मद्-अर्थोज्झित-लोक-वेद-  
स्वानां हि वो मय्य् अनुवृत्तये ऽबलाः ।  
मया परोक्षं भजता तिरोहितं   
मासूयितुं मार्हथ तत् प्रियं प्रियाः  ॥ [भ्प् १०।३२।२१]  
  
न पारये ऽहं निरवद्य-संयुजां [भ्प् १०।३२।२२] इत्य् आदि । स्पष्टम् ।  
  
॥ १०।३२ ॥ श्री-भगवान् ॥ ३८५ ॥  
अथ निर्हेतुः प्रणय-मानः । निर्हेतुत्वं च केवल-प्रणय-विलसित्वेन हेत्व्-  
अभावान् मन्यते । एष नायकस्यापि भवति । भगवत्-प्रीति-मये रसे स  
तूद्दीपनोऽपि प्रसङ्गाद् अत्रोदाहरणीयः । यथा तासां तत्-सौभाग्य-मदं  
वीक्ष्य मानं च केशव [भ्प् १०।२९।४८] इत्य् आदि-प्रकरणं योजनान्तरेण  
मन्यते । तत्र मानः प्रणय-मानः । तस्य हेतुः सौभग-मदः । ततो  
मानस्य प्रशम-रूपाय तासां प्रसादाय स्वयम् अपि प्रणय-  
मानेनैवान्तरधीयत ।   
  
तथाग्रेऽपि यां गोपीम् अनयत् कृष्णो विहायान्याः स्त्रियो वने [भ्प् १०।३०।३६] इत्य्  
आदौ तस्याः प्रणय-मानः । येनैवोक्तं- न पारये ऽहं चलितुं नय मां  
यत्र ते मनः [भ्प् १०।३०।३८] इति ।  
  
अथ पूर्ववत् तस्यापि प्रणय-मानः । प्रणय-कोपेनैव सोऽप्य् एतद्-  
अनन्तरम् एनां स्कन्ध आरुह्यताम् [भ्प् १०।३०।३९] इत्य् उक्तवान्  
ततोऽन्तर्हितवांश् च । अत्र श्री-व्रज-देवीनाम् अहेतुः श्री-कृष्णसय तु हेत्व्-  
आभासजोऽसौ । यासां खलु प्रणयः स्व-प्रवाहाद्य्-उद्रेकेन स्वरसावर्त-  
रूपं कौटिल्यं स्पृशन्-मानाख्य-प्रीति-विशेषतां प्राप्नोति । तासाम् एव  
मानाख्य-विप्रलम्भोऽपि शुद्धो जायते ।  
  
ततोऽन्यासां पुनर्-हेतु-लाभेऽपि विषाद-भय-चिन्ता-प्राय एव जायते । यथा  
श्री-रुक्मिणीं प्रति श्री-कृष्णस्य स-प्रणय-परिहास-वचनमयेऽध्याये तद्  
वृत्तम् । तत्र श्री-कृष्णस्य स-कौतुकोऽयम् अभिप्रायः । इयं खलु सरसल-  
प्रेमवती परम-गाम्भीर्यवती च । ततो ममाभीष्टः प्रिया-कोप-विलासः  
प्रेम-निर्बन्ध-प्रकाशक-स-विकार-कण्ठोक्ति-विशेषो वा नास्यां स्फुटम्  
उपलभ्यते । तस्मात् कोप-विलासो वा तज्-जननाभावे तु तादृशोक्तिर् वा  
यथास्यां प्रकाशते तथा बाढं परिहासेन प्रयतिष्ये । तत्र यस्यां कोप-  
जनने भ्रातृ-वैरूप्यादिकम् अपि कारणं नासीत् । तस्यां तत्रान्यत्  
परमायोग्यम् एव किन्तु मद-विश्लेष-सुखम् एवास्याः सर्वस्वम् इति तद्-  
दर्प-न्यक्कारेणैव कोपः सम्भवेत् । यदि ततोऽपि कोपो नाविर्भवेत् । तथापि  
मद्-विश्लेष-भयेन पूर्वानुरागवद् अधुनापि विकार-विशेष-सहित-  
निगदेनैव प्रेम-निर्बन्धं प्रकाश्येतेति । तथा हि तत्र तां रूपिणीम् [भ्प्  
१०।६०।१०] इत्य् आदौ प्रीतः स्मयन् इत्य् अनेन व्यक्तम् । परिहासमयत्वं तु  
विशेषतोऽप्य् उक्तम् । प्रसङ्गेन तस्याः प्रेम-सारल्यादि-द्वयम् अपि---  
  
तद् दृष्ट्वा भगवान् कृष्णः प्रियायाः प्रेम-बन्धनम् ।  
हास्य-प्रौठिम् अजानन्त्याः करुणः सो ऽन्वकम्पत ॥ [भ्प् १०।६०।२५] इति ।  
  
हास्यं परिहासः । तत्र प्रौढिः अवश्यम् एनां सरल-प्रेमाणम् अपि  
गम्भीराम् अपि क्षोभयिष्यामीति (पगे १४७) गर्वः । तां प्रणय-रस-  
कौटिल्याभावेनाजानन्त्या इत्य् अर्थः । एव अग्रेऽपि हास्य-प्रौढि-भ्रमच्-  
चित्ताम् [भ्प् १०।६०।२८] इत्य् उक्तम् ।   
  
तत्र तेन परिहासेन कोप-विलासादि-दर्शनम् एवाभीष्टम् इति स्वयम्  
एवोक्तम्-  
  
मा मा वैदर्भ्य् असूयेथा जाने त्वां मत्-परायणाम् ।  
त्वद्-वचः श्रोतु-कामेन क्ष्वेल्याचरितम् अङ्गने ॥  
मुखं च प्रेम-संरम्भ- स्फुरिताधरम् ईक्षितुम् ।  
कटाक्षेपारुणापाङ्गं सुन्दर-भ्रु-कुटी-तटम् ॥  
अयं हि परमो लाभो गृहेषु गृह-मेधिनाम् ।  
यन् नर्मैर् ईयते यामः प्रियया भीरु भामिनि ॥ [भ्प् १०।६०।२९-३१] इति ।  
  
अत्र यद्यपि तस्याः प्राग् भयम् एव वर्णितं तथापि तत्रासूया-प्रयोगः  
प्रोत्तम्भनार्थ एव । तत्-प्रयोगेण हि स्वस्य तद्-अधीनताक्षिप्यते । अतएव  
भामिनीत्य् अपि सम्बोधितम् ।  
  
अथ तस्य प्रेम-निर्बन्ध-प्रकाशक-विकार-दर्शनेच्छापि प्राक्तनैव  
वाक्येन व्यक्ता । तद् दृष्ट्वा भगवान् कृष्णः प्रियायाः प्रेम-बन्धनम्  
[भ्प् १०।६०।२५] इत्य् अनेन । तथा निगदेनैव तद्-व्यक्ति-दर्शनेच्छा स्वयम् एव  
व्यञ्जिता -- साध्व्य् एतच्-छ्रोतु-कामैस् त्वं राज-पुत्रि प्रलम्भिता [भ्प्  
१०।६०।४९] इति । पूर्वं हि त्वं वै समस्त-पुरुषार्थ-मयः फलात्मा [भ्प्  
१०।६०।३८] इत्य् आदिकम् । तयापि निगदितम् अस्ति । अत्र परिहास-ज्ञानानन्तरं तद्-  
दिदृक्षिता किञ्चित् कोप-व्यक्तिश् च जातास्ति - जाड्यं वचस् तव गदाग्रज [भ्प्  
१०।६०।४०] इत्य् आदिषु । जाड्यस्य प्राचुर्य-विवक्षया जाड्यम् एव वच इति  
सामानाधिकरण्येनोक्तम् माधुर्यम् एव नु मनो-नयनामृतं नु  
[कर्णामृत ६८] इतिवत् ।   
  
अथ तद्-अविश्लेष-दर्प-न्यक्-कार एव तत्-क्षोभे हेतुर् इत्य् अत्रापि श्री-शुक-  
वाक्यम् -  
एतावद् उक्त्वा भगवान् आत्मानं वल्लभाम् इव  
मन्यमानां अविश्लेषात् तद्-दर्पो-घ्न उपारमत् ॥ [भ्प् १०।६०।२१] इति ।  
  
अन्यस्य च तत्र हेतुत्वं स्वयम् एव निराकृतम्-  
भ्रातुर् विरूप-करणं युधि निर्जितस्य  
प्रोद्वाह-पर्वणि च तद्-वधम् अक्ष-गोष्ठ्याम् ।  
दुःखं समुत्थम् असहो ऽस्मद्-वियोग-भीत्या  
नैवाब्रवीः किम् अपि तेन वयं जितस् ते ॥ [भ्प् १०।६०।५६] इति ।  
  
अत्र च प्रकरणे तस्याः प्रणयस्यापि तादृशत्वाभावात् मानायोग्यत्वम् अपि  
दर्शितम् । तस्मात् साधूक्तं - यासां खलु प्रणयः इत्य् आदि ।  
  
अथ मानानन्तरजः सम्भोगो, यथा --  
इत्थं भगवतो गोप्यः श्रुत्वा वाचः सुपेशलाः ।  
जहुर् विरहजं तापं तदङ्गोपचिताशिषः  ॥ [भ्प् १०।३३।१] इत्य् आदि ।  
  
स्पष्टम् ।  
  
॥ १०।३३ ॥ श्री-शुकः ॥ ३८६ ॥  
  
[३८७]  
  
अथ प्रेम-वैचित्त्यम् । तल्-लक्षणं च -  
प्रियस्य सन्निकर्षेऽपि प्रेमोन्माद-भ्रमाद् भवेत् ।  
या विश्लेष-धियार्तिस् तत् प्रेम-वैचित्त्यम् उच्यते ॥ [उन् १५।१४७]  
  
तद् यथा-  
कृष्णस्यैवं विहरतो गत्य्-आलापेक्षित-स्मितैः ।  
नर्म-क्ष्वेलि-परिष्वङ्गैः स्त्रीणां किल हृता धियः ॥  
ऊचुर् मुकुन्दैक-धियो गिर उन्मत्त-वज् जडम् ।  
चिन्तयन्त्यो ऽरविन्दाक्षं तानि मे गदतः शृणु ॥   
श्री-महिष्य ऊचुः--  
कुररि विलपसि त्वं (पगे १४८) वीत-निद्रा न शेषे  
स्वपिति जगति रात्र्याम् ईश्वरो गुप्त-बोधः ।  
वयम् इव सखि कच्चिद् गाठ-निर्विद्ध-चेता  
नलिन-नयन-हासोदार-लीलेक्षितेन ॥ [भ्प् १०।९०।१३-१५]   
  
तथा-   
  
नेत्रे निमीलयसि [भ्प् १०।९०।१६] इत्यादि, भो भोः सदा निष्टनसे उदन्वन् [भ्प्  
१०।९०।१७] इत्यादि, त्वं यक्ष्मणा [भ्प् १०।९०।१८] इत्यादि, किं न्व् आचरितम् [भ्प्  
१०।९०।१९] इत्यादि, मेघ श्रीमन् [भ्प् १०।९०।२०] इत्यादि, प्रिय-राव- [भ्प् १०।९०।२१]  
न चलसि [भ्प् १०।९०।२२] इत्यादि, शुष्यद्-ध्रदाः [भ्प् १०।९०।२३] इत्यादि ।  
  
हंस स्वागतम् आस्यतां पिब पयो ब्रूह्य् अङ्ग शौरेः कथां  
दूतं त्वां नु विदाम कच्चिद् अजितः स्वस्त्य् आस्त उक्तं पुरा ।  
किं वा नश् चल-सौहृदः स्मरति तं कस्माद् भजामो वयं  
क्षौद्रालापय काम-दं श्रियम् ऋते सैवैक-निष्ठा स्त्रियाम् ॥ [भ्प् १०।९०।२४]  
  
एवं विहरतः कृष्णस्य गत्य्-आदिभिः स्त्रीणां धियो हृताः । ततश् च ता  
मुकुन्दैक-धियः समाहिता इव क्षणम् अगिरः सत्यः पुनर् अनुराग-  
विशेषेणोन्मत्ता इव विहरन्तम् अपि तम् अरविन्दाक्षं परोक्षवच् चिन्तयन्त्यो  
जडं विवेक-शून्यं यथा स्यात् तथा ऊचुः । तानि वचनानि मे मम गदतो  
वाक्यतः शृण्व् इति ।   
  
अथ विरह-स्पर्शीनि तान्य् एवोन्माद-वाक्यान्य् आहुः कुररीत्य् आदि । हे कुररि  
जगति त्वम् एवैका रात्र्यां विलपसि अतएव न शेषे न निद्रासि । ईश्वरोऽस्मत्-  
स्वामी तु गुप्त-बोधः क्वचिद् आच्छन्नः स्वपिति । तस्माद् अस्माकं तव च  
विलापादि-साधर्म्याद् इदम् अनुमीयत इत्य् आहुः वयम् इवेति । एवम् अन्यत्रापि  
योजनीयम् । तदैव दैवाद् आगतं हंसं दूतं कल्पयित्वाहुः हंसेति ।  
नोऽस्मान् प्रति पुरा रहसि उक्तं किं वा स्मरति । स्मरतु माम् एवेत्य्  
आशयेनाहुः तम् इति । यदि च तद्-आग्रहस् तदा हे क्षौद्र सौहृद्य-  
चाञ्चल्येन क्षुद्रस्य तस्य दूत, तम् एव कामदं युवति-जन-क्षोभकम्  
अत्रालापय आह्वय । किन्तु यासाम् आद्य वयं त्यक्ताः तां श्रियम् ऋते । तां  
सोल्लुण्ठं स्तौति । स्त्रियां मध्ये सैव एकत्र तस्मिन् निष्ठा यस्यास् तादृशी ।  
ततः कथं तस्यां नासज्येतेति व्यञ्जितम् । काक्वा स्वेषाम् अपि तन्-निष्ठत्वं  
व्यज्य सोल्लुण्ठत्वं दर्शितम् ।   
  
अथ तासां तद्-विधाशेष-विप्रलम्भानन्तरजं नित्यम् एव सर्वात्मक-  
सम्भोगम् आह-  
  
इतीदृशेन भावेन कृष्णे योगेश्वरेश्वरे ।  
क्रियमाणेन माधव्यो लेभिरे परमां गतिम् ॥ [भ्प् १०।९०।२५]  
  
विष्णोः श्री-कृष्णस्य एव सम्बन्धिनीं गतिं नित्य-संयोगं लेभिरे । अत्र  
हेतुः माधव्यः मधु-वंशोद्भवस्य श्री-कृष्णस्यैव नित्य-प्रेयस्यस्  
ताः ।  
  
॥ १०।९० ॥ श्री-शुकः ॥ ३८८ ॥  
  
[३८९]  
  
अथ प्रवासः । नाना-विधश् चैष तद्-अनन्तर-सङ्गश् च श्री-व्रज-देवी-  
रेवाधिकृत्योदाहरणीयः । सङ्गत्य्-अर्थं तत्र प्रवास-लक्षणम्-  
  
पूर्व-सङ्गतयोर् यूनोर् भवेद् देशान्तरादिभिः ।  
व्यवधानं तु यत् प्राज्ञैः स प्रवास इतीर्यते ॥  
तज्-जन्य-विप्रलम्भोऽयं प्रवासत्वेन कथ्यते । [उन् १५।१५२-१५३] इत्य् अर्थः ।  
  
अत्र-  
चिन्ता प्रजागरोद्वेगौ तानवं मलिनाङ्गता ।  
प्रलापो व्याधिर् उन्मादो मोहो मृत्युर् दशा दश ॥ [उन् १५।१६७]  
  
अयं च किञ्चित् दूर-गमन-मयः सुदूर-गमन-मयश् च । तत्र पूर्वोऽपि  
द्विविधः । एक-लीला-गतः लीला-परम्परा (पगे १४९) न्तराल-गतश् च । पूर्वो  
यथा --  
  
अन्तर्हिते भगवति सहसैव व्रजाङ्गनाः ।  
अतप्यंस् तम् अचक्षाणाः करिण्य इव यूथपम् ॥ [भ्प् १०।३०।१] इत्य् आदि ।  
  
[३९०]  
  
तथा,  
ततश् चान्तर्दधे कृष्णः सा वधूर् अन्वतप्यत । [भ्प् १०।३०।३९] इति स्पष्टम् ।  
  
॥ १०।३० ॥ सः ॥ ३८९-३९० ॥  
  
[३९१]  
  
अत्र प्रलापाख्या दशा च-हा नाथ रमण प्रेष्ठ [भ्प् १०।३०।४०] इत्य् आदिः ।  
स्पष्टम् ।  
  
॥ १०।३० ॥ श्री-राधा ॥ ३९१ ॥  
  
[३९२]  
  
तथा-  
जयति तेऽधिकं जन्मना व्रजः श्रयत इन्दिरा शश्वद् अत्र हि ।  
दयित दृश्यतां दिक्षु तावकास् त्वयि धृतासवास् त्वां विचिन्वते ॥ [भ्प् १०।३१।१]  
  
तथा--    
शरद्-उदाशये साधु-जात- [भ्प् १०।३१।२] इत्य् आदि । विष-जलाप्ययाद् [भ्प् १०।३१।३]  
इत्य् आदि । न खलु गोपिका-नन्दन [भ्प् १०।३१।४] इत्य् आदि । मधुरया गिरा [भ्प्  
१०।३१।८] इत्य् आदि । विरचिताभयं [भ्प् १०।३१।५] इत्य् आदि । व्रज-जनार्तिहन् [भ्प्  
१०।३१।३] इत्य् आदि ।  
प्रणत-देहिनां [भ्प् १०।३१।७] इत्य् आदि । तव कथामृतं [भ्प् १०।३१।९] इत्य् आदि ।  
प्रहसितं [भ्प् १०।३१।१०] इत्य् आदि । चलसि यद् व्रजाच् [भ्प् १०।३१।११] इत्य् आदि । दिन-  
परिक्षये [भ्प् १०।३१।१२] इत्य् आदि । प्रणत-कामदं [भ्प् १०।३१।१३] इत्य् आदि ।  
सुरत-वर्धनं [भ्प् १०।३१।१४] इत्य् आदि । अटति यद् भवान् [भ्प् १०।३१।१५] इत्य्  
आदि । पति-सुतान्वय- [भ्प् १०।३१।१६] इत्य् आदि । रहसि संविदं [भ्प् १०।३१।१७] इत्य्  
आदि । व्रज-वनौकसां [भ्प् १०।३१।१८] इत्य् आदि ।  
  
यत् ते सुजात-चरणाम्बु-रुहं स्तनेषु  
भीताः शनैः प्रिय दधीमहि कर्कशेषु ।  
तेनाटवीम् अटसि तद् व्यथते न किं स्वित्   
कूर्पादिभिर् भ्रमति धीर् भवद्-आयुषां नः ॥ [भ्प् १०।३१।१९]  
  
तत्र विष-जलाप्ययाद् इत्य् आदिकं सर्वस्यैव गोकुलस्य स्व-रक्षणीयता-  
दृष्ट्याप्य् अस्मान् अधुना रक्षेत्य् अभिप्रायम् । वृषात्मजाद् वत्सात्  
मयात्मजात् व्योमासुराद् इत्य् अर्थः । पुनश् च तत्-तद्-अलौकिक-कर्म  
लक्ष्यीकृत्य न खलु गोपिका-नन्दनो भवान् इत्य् आदि-द्वये याचक-रीत्या  
दैन्येन तत्र परमेश्वरत्त्वारोप इयं स्तुतिः । ततो विश्वस्यापि स्व-  
रक्षणीयता-दृष्ट्याप्य् अस्मान् अधुना रक्षेति पूर्ववत् । तत्रापि सात्वतानां  
वैष्णवानां श्रीमन्-नन्दादीनां कुलेऽवतीर्णत्वात् । तत्रापि बाल्येऽस्मत्-  
सखित्वाप्तेर् वैशिष्ट्यम् एव युज्यते इत्य् अर्थः । वृष्णि-धुर्य इति तेषाम् अपि  
यदु-वंशोत्पन्नत्वात् ।   
  
तथा च स्कान्दे मथुरा-माहात्म्ये -  
गोवर्धनश् च भगवान् यत्र गोवर्धनो धृतः ।  
रक्षिता यादवाः सर्वे इन्द्र-वृष्टि-निवारणात् ॥ इति ।  
  
तत्रैवान्यत्र अपि श्री-गोविन्द-कुण्ड-प्रस्तावे-  
यत्राभिषिक्तो भगवान् मघोना यदु-वैरिणा इति ।  
  
अथवा विष-जलाप्ययाद् इत्य् आदिना स्तुत्वा पुनः स-प्रणयेर्ष्यम् आहुः, न  
खल्व् इत्य् अर्धेन । एवं दुरवस्थापन्नानाम् अस्माकम् उपेक्षया भवान्  
खलु निश्चयेन गोपिकायाः सर्वेषां व्रज-वासिनाम् अस्माकं रक्षा-कारिण्याः  
श्री-व्रजेश्वर्या नन्दनो नास्ति किन्तु कस्यापि सुखेन दुःखेन चास्पृष्टत्वाद्  
अखिल-देहिनाम् अन्तरात्म-दृक् शुद्ध-जीव-द्रष्टा परमात्मास्ति । एवम् अपि  
नूनं ब्राह्मणार्थि (पगे १५०) -तत्वेनानासक्ततयैव सर्व-  
रक्षावतीर्णत्वान् नास्मान् उपेक्षितुम् अर्हति इति पुनः स-दैन्यम् आहुः  
विखनसेत्य् अर्धेन । पूर्ववत् तद्-अभिप्रायेणैव विरचिताभयम् इत्य् आदिकम्  
अप्य् उक्तम् ।   
  
प्रणत-देहिनाम् इति । श्री-निकेतनम् अपि प्रणत-देहि-प्रभृतीनां पाप-  
कर्षणादि-रूपं । तत एव परम-करुणामयत्वेनावगतम् अस्माकं कुचेष्व्  
अपि हृच्-छय-कर्तनाय कर्तुम् उचितम् इत्य् अर्थः । हृच्-छय-निदानं तद्-  
अनुरूपं प्रतीकारान्तरं चाहुः मधुरयेति ।   
  
नूनं यत् सौरभ्य-दिग्धतयैव तव गीर् मधुरा मनो मोहयति तद्  
एवाधर-सीधु भवेद् अत्रौषधभित्य् अर्थः । अहो तवाधर-सीधु तादृश-  
पुण्य-हीनाभिः कथं सुलभं स्यात् । यतः सा मधुरा गीर् अप्य् अस्तु दूरे ।  
गुरु-गोष्ठी-नियम-बन्दनकत्वम् आपन्नाभिर् अस्माभिः  
प्रसङ्गान्तरेणापि जन-परम्परा-प्रख्यायमानम् अपि तव चरितामृतम्  
अपि दुर्लभम् इत्य् आह, तव कथामृतम् इति । तद् ये गृणन्ति तेऽपि अस्मभ्यं  
भूरिदा जाताः । कुतः पुनर् युष्माकं मय्य् एतावान् अनुरागस् तत्राहुः  
प्रहसितम् इत्य् आदि । कथं मम प्रहसितादीनाम् एतादृशत्वं तत्राहुः-हे  
कुहकेति । तादृशी कापि कुहना या त्वयि विद्यते तां त्वम् एव वेत्सीत्य् अर्थः ।  
एवम् अन्यान्य् अपि योजनीयानि । परम-प्रकर्षेणाहुः -- यत् ते सुजात इति ।  
  
॥ १०।३१ ॥ श्री-गोप्यः ॥ ३९२ ॥  
  
[३९३]  
  
एतद्-अनन्तरं सम्भोगोदाहरणं च दर्शितम् । तं विलोक्यागतं प्रेष्ठम्  
[भ्प् १०।३२।३] इत्य् आदिभिः । अत्र च क्रमेण विरह-सन्ताप-धुतिः । तत्र  
प्रथमतो यथा -  
  
सर्वास् ताः केशवालोकपरमोत्सवनिर्वृताः ।  
जहुर् विरहजं तापं प्राज्ञं प्राप्य यथा जनाः  ॥ [भ्प् १०।३२।९]  
  
द्वितीयो यथा -- तद्-दर्शनाह्लाद-विधूत-हृद्-रुजः [भ्प् १०।३२।१३] इत्य् आदि ।  
तृतीयो यथा-  
  
इत्थं भगवतो गोप्यः श्रुत्वा वाचः सुपेशलाः ।  
जहुर् विरहजं तापं तदङ्गोपचिताशिषः  ॥ [भ्प् १०।३३।१]  
  
स्पष्टम् ।  
  
॥ १०।३३ ॥ श्री-शुकः ॥ ३९३ ॥  
  
[३९४-३९७]  
  
अथ द्वितीयं किञ्चिद् दूर-प्रवासम् आह --  
गोप्यः कृष्णे वनं याते तम् अनुद्रुत-चेतसः ।  
कृष्ण-लीलाः प्रगायन्त्यो निन्युर् दुःखेन वासरान् ॥ [भ्प् १०।३५।१]  
  
तत्र च तासां प्रलापाख्याम् अवस्थाम् आह- श्री-गोप्य ऊचुः   
वाम-बाहु-कृत-वाम-कपोल-  
वल्गित-भ्रूर् अधरार्पित-वेनुम् ।  
कोमलाङ्गुलीभिर् आश्रित-मार्गं  
गोप्य ईरयति यत्र मुकुन्दः ॥  
  
व्योम-यान-वनिताः सह सिद्धैर्   
विस्मितास् तद् उपधाय सलज्जाः ।  
काम-मार्गन-समर्पित-चित्ताः   
कश्मलं ययुर् अपस्मृत-निव्यः ॥ [भ्प् १०।३५।२-३]  
यथा-  
हन्त चित्रम् अबलाः शृणुतेदम् [भ्प् १०।३५।४] इत्य् आदि वृन्दशो व्रज-वृषा [भ्प्  
१०।३५।५] इत्य्-आद्य्-अन्तम् । बर्हिण-स्तबक- [भ्प् १०।३५।६] इत्य् आदि तर्हि भग्न-  
गतयः [भ्प् १०।३५।७] इत्य् आद्य्-अन्तम् । अनुचरैः [भ्प् १०।३५।८] इत्य् आदि वन-लतास्  
[भ्प् १०।३५।९] इत्य् आद्य्-अन्तम् । दर्शनीय-तिलकः [भ्प् १०।३५।१०] इत्य् आदि सरसि सारस-  
 [भ्प् १०।३५।११] इत्य् आद्य्-अन्तम् । सह-बलः [भ्प् १०।३५।१२] इत्य् आदि महद्-(पगे  
१५१) अतिक्रमण- [भ्प् १०।३५।१३] इत्य् आदि विविध-गोप-चरणेषु [भ्प् १०।३५।१४]  
इत्य् आदि सवनशस् [भ्प् १०।३५।१५] इत्य् आद्य्-अन्तम् । निज-पदाब्ज-दलैर् [भ्प्  
१०।३५।१६] इत्य् आदि व्रजति तेन वयं [भ्प् १०।३५।१७] इत्य्-आद्य्-अन्तम् । मणि-धरः  
[भ्प् १०।३५।१८] इत्य् आदि क्वणित-वेणु-रव-[भ्प् १०।३५।१९] इत्य्-आद्य्-अन्तम् । कुन्द-  
दाम- [भ्प् १०।३५।२०] इत्य् आदि मन्द-वायुः [भ्प् १०।३५।२१] इत्य्-आद्य्-अन्तं च तत्-  
तद्-युगलं स्मर्तव्यम् ।   
  
अत्र सह-सिद्धैर् इति तेषाम् अपि तादृश-वेणु-वाद्य-महिम्ना वैन्ता-  
भावापत्तिः सूचिता । अनुचरैर् इति । अत्रादि-पुरुष इवाचल-भूतिर् इत्य् अनेनैव  
बोध्यते । एवम् एव सर्वत्र तासां प्रेम-कृत-सर्वोत्तमता-स्फूर्त्या क्वचित्  
तद्-ऐश्वर्य-वर्णनम् उत्प्रेक्सैव यत्-पत्य्-अपत्येत्य्-आदिवद् इति ।   
  
वनलता इति । अत्र विष्णुं सर्वत्रैव स्फुरन्तं श्री-कृष्णम् इत्य् अर्थः । निज-  
पदाब्जेति । अत्र व्रज-भू-शब्देन तत्-स्थानि तृणादीनि लक्ष्यन्ते । तेषां च  
खुरतोदशमनं स्पर्श-माहात्म्येन नित्यम् अङ्कुर-शालित्व-करणात् ।  
अतएवापरिमित-चतुष्पद-विगाहेऽपि तच्-चारस्य समावेशः सिध्यतीति ज्ञेयम् ।  
एतद्-अनन्तरं दर्शानात्मक-सम्भोगो यथा--  
  
वत्सलो व्रज-गवां यद् अग-ध्रो  
वन्द्यमान-चरणः पथि वृद्धैः ।  
कृत्स्न-गो-धनम् उपोह्य दिनान्ते  
गीत-वेणुर् अनुगेडित-कीर्तिः ॥   
  
उत्सवं श्रम-रुचापि दृशीनाम्  
उन्नयन् खुर-रजश्-छुरित-स्रक् ।  
दित्सयैति सुहृद्-आशिष एष  
देवकी-जठर-भूर् उडु-राजः ॥ [भ्प् १०।३५।२२-२३]   
  
अत्र देवकी-जठर-भूर् इति सङ्केत-नाम-ग्रहणम् । सङ्केत-मूलं तु  
प्राग् अयं वसुदेवस्य क्वचिज् जातस् तवात्मजः [भ्प् १०।८।१४] इति ज्ञेयम् ।  
अथवा, अनेनैवाप्रसिद्धोऽपि देवकी-शब्दोऽत्र श्री-यशोदायाम् एव ज्ञेयः ।  
तत्र तस्या एव तन्-मातृत्वेन प्रसिद्धत्वात्-नाभेर् असाव् ऋषभ आस  
सुदेवीसूनुः [भ्प् २।७।१०] इत्य् अत्र मेरु-देव्या एव सुदेवीति सञ्ज्ञावत् ।  द्वे  
नाम्नी नन्द-भार्याया यशोदा देवकीति च इति पुराणान्तर-वचनं च  
तथा ।   
  
एवं मद-विघूर्णित-लोचन ईषत् [भ्प् १०।३५।२४] इति यदु-पतिर् द्विरद-राज-  
विहारः [भ्प् १०।३५।२५] इति स्मर्तव्यम् । व्रज-गवाम् इति तत्र स्थिता बाल-  
वृद्धा गावस् तेषाम् अप्य् उपलक्षणत्वेनोक्ताः । तथैतद्-अग्रे--  
  
एवं व्रज-स्त्रियो राजन् कृष्ण-लीलानुगायतीः ।  
रेमिरे ऽहःसु तच्-चित्तास् तन्-मनस्का महोदयाः ॥ [भ्प् १०।३५।२६]  
  
एवम् अपराह्णेषु तदीयागमनानन्देन नित्यम् अहःस्व् अपि रेमिरे ।  
  
॥ १०।३५ ॥ श्री-शुकः ॥ ३९४-३९७ ॥  
  
[३९८]  
  
अथ दूर-प्रवासः । स च भावी भवन् भूतश् चेति त्रिविधः । तत्र भावी  
यथा-  
गोप्यस् तास् तद् उपश्रुत्य बभूवुर् व्यथिता भृशम्  
राम-कृष्णौ पुरीं नेतुम् अक्रूरं व्रजम् आगतम् ॥ [भ्प् १०।३९।१३]  
  
तासां विलापश् च--  
अहो विधातस् तव न क्वचिद् दया  
संयोज्य मैत्र्या प्रणयेन देहिनः ।  
तांश् चाकृतार्थान् वियुनङ्क्ष्य् अपार्थकं  
विक्रीडितं ते ऽर्भक-चेष्टितं यथा ॥ [भ्प् १०।३९।१९]  
  
तथा --  
यस् त्वं प्रदर्श्यासित-कुन्तलावृतं [भ्प् १०।३९।२०] इत्य् आदि । क्रूरस् त्वम् अक्रूर-  
 [भ्प् १०।३९।२१] इत्य् आदि । न नन्द-सूनुः क्षण-भङ्ग-सौहृदः [भ्प् १०।३९।२२]  
इत्य् आदि ।  
सुखं प्रभाता रजनीयम् [भ्प् १०।३९।२३] इत्य् आदि । तासां मुकुन्दः [भ्प्  
१०।३९।२४] इत्य् आदि । अद्य ध्रुवं तत्र दृशो भविष्यते [भ्प् १०।३९।२५] इत्य् आदि ।  
(पगे १५२) मैतद्-विधस्याकरुणस्य [भ्प् १०।३९।२६] इत्य् आदि । अनार्द्र-धीर् एष  
[भ्प् १०।३९।२७] इत्य् आदि । निवारयामः [भ्प् १०।३९।२८] इत्य् आदि । यस्यानुराग- [भ्प्  
१०।३९।२९] इत्य् आदि । यो ऽह्नः क्षये व्रजम् अनन्त-सखः [भ्प् १०।३९।३०] इत्य्  
आदिकं च स्मर्तव्यम् ।   
  
भवन् च, यथा--  
गोप्यश् च दयितं कृष्णम् अनुव्रज्यानुरञ्जिताः ।  
प्रत्यादेशं भगवतः काङ्क्षन्त्यश् चावतस्थिरे ॥ [भ्प् १०।३९।३४] इत्य् आदि ।  
  
ता निराशा निववृतुर् गोविन्द-विनिवर्तने ।  
विशोका अहनी निन्युर् गायन्त्यः प्रिय-चेष्टितम् ॥ [भ्प् १०।३९।३७] इत्य् अन्तम् ।  
  
विशोका विविध-शोक-वृत्तयः सत्यः । तत्-तद्-गाने तत्-तल्-लालसायाः साक्षाद्  
इव स्फूर्तेर् वा विशोक-प्राया अहनी अहो-रात्रं निन्युर् यापयामासुः ।  
  
॥ १०।३९ ॥ श्री-शुकः ॥ ४०० ॥  
  
[४०१]  
  
भूतो, यथा-  
ता मन्-मनस्का मत्-प्राणा मद्-अर्थे त्यक्त-दैहिकाः [भ्प् १०।४६।४] इत्य्  
आदिना दर्शितः । अत्र दूत-मुखेन परस्पर-सन्देश् च दृश्यते । दूताः  
स्फुरित-सङ्ख्यांशा उद्ध्व-बलदेवादयः । तत्र तं प्रश्रयेणावनताः सु-  
सत्-कृतं अ-व्रीड-हासेक्षण-सूनृतादिभिः [भ्प् १०।४७।३] इत्य्-आदि-दिशा पूर्वं  
रचिताकार-गुप्तीनाम् अपि तासां महार्त्या महा-सङ्कोच-परित्यागम् अप्य्  
आह-  
इति गोप्यो हि गोविन्दे गत-वाक्-काय-मानसाः ।  
कृष्ण-दूते समायाते उद्धवे त्यक्त-लौकिकाः ॥ [भ्प् १०।४७।९]   
  
अपृच्छन्न् [भ्प् १०।४७।३] इति प्राक्तन-क्रिययान्वयः ।  
  
॥ १०।४७ ॥ श्री-शुकः ॥ ४०१ ॥  
  
[४०२]  
  
अतएव-  
  
गोप्यो हसन्त्यः पप्रच्छू राम-सन्दर्शनादृताः ।  
कच्चिद् आस्ते सुखं कृष्णः पुर-स्त्री-जन-वल्लभः ॥ [भ्प् १०।६५।९] इत्य् आदि ।  
  
हसन्त्यः प्रेमेर्ष्यया कृष्णम् उपहसन्त्य इत्य् अर्थः ।  
  
॥१०।६५ ॥ श्री-शुकः ॥ ४०२ ॥  
  
[४०३]  
  
यथैव श्रीमद्-उद्धव-सन्निधाव् उन्माद-वचनम् अपि दर्शितम् ।  
  
काचिन् मधुकरं दृष्ट्वा ध्यायन्ती कृष्ण-सङ्गमम् ।  
प्रिय-प्रस्थापितं दूतं कल्पयित्वेदम् अब्रवीत् ॥ [भ्प् १०।४७।११]  
  
काचिच् छ्री-राधा । तथैव आख्यातं वासना-भाष्ये । एतद्-विवरणं च श्री-  
दशम-टिप्पन्यां दृश्यम् इति ।   
  
[४०४]  
  
तत्र उन्मादेनैव मानिनी-भङ्ग्याह अष्टभिः--मधुप कितव-बन्धो  
[भ्प् १०।४७।१२] इत्य् आदि ।  
[४०५]  
  
माने कारणम् आह सकृद् अधर-सुधां [भ्प् १०।४७।१३] इत्य् आदि   
  
[४०६]  
  
अत्र किंवदन्तीम् आश्रित्य पद्मायाः प्रतिनायिकात्वेनोपन्यासः क्रियते । दूत-  
प्रस्तुति-प्रत्याख्यानम् किम् इह [भ्प् १०।४७।१४] इति ।  
  
[४०७]  
  
विजयते सर्वं वशीकरोति इति विजयः श्री-कृष्णः स एव सखा त्वद्-बन्धुः ।  
तस्य सखीनां सम्प्रति माथुरीणाम् एवाग्रतः तस्य विजयस्य तद्-वशीकार-  
पर्यन्तस्य प्रसङ्गः । तथापि तद्-आसक्तौ तद्-दोष एव कारणम् इति स्व-  
दोषं परिहरन्ती दैन्यम् आलम्ब्य तस्य निर्दयत्वं प्रतिपादयति दिवि भुवि  
च [भ्प् १०।४७।१५] इत्य् आदि ।  
[४०८]  
  
अपि च । एवम् अपि अस्मद्-विध-कृपण-पक्ष-पाते सत्य् एव तत्र उत्तम-श्लोक-  
शब्दो भवितुम् अर्हति सम्प्रति तु तस्य तद्-अभाव-दर्शनान् न सदयत्वं  
तद्-अभावान्यतराम् उत्तमश्लोकत्वम् अपि इति भावः । (पगे १५३) स्व-  
कौमल्य-मुद्रया जनितं तच्-चाटुकारोद्यम् अतिशयं मत्वाह विसृज शिरसि  
[भ्प् १०।४७।१६] इत्य् आदि ।  
  
[४०९]  
  
ततः प्रणयेर्षया तस्मिन् दोषम् आरोप्यापि स्वस्व्यास् तदीयासक्ति-  
परित्यागासामार्थ्यं वर्णयन्ती तत्-तद्-दोषं परिहरति मृगयुर् [भ्प्  
१०।४७।१७] इत्य् आदि ।  
  
[४१०]  
  
यतस् तेऽप्य् असिता एवंविधास् तस्माद् असितस्य श्याम-जाति-मात्रस्य सख्यैः  
प्रणय-बन्धैः । पुनः तत्-कथाया यद् दुस्त्यजत्वं तत् खलु तस्यापि  
दोषत्वेनैव स्थापयति यद् अनुचरित [भ्प् १०।४७।१८] इत्य् आदि ।  
  
[४११]  
  
कर्णस्यैव पीयूषं न तु मनस इत्य् आपात-मात्र-स्वाद्यत्वं बोधितम् ।  
विधूत-द्वन्द्व-धर्मत्वाद् एव विनष्टा अचेतन-प्राया जाताः । इह  
वृन्दावने व्हङ्गाः शुकादयोऽपि भिक्षोः सन्न्यासिनश् चर्यां  
देहादिनैरपेक्ष्यं चरन्ति आचरन्तो दृश्यन्त इत्य् अर्थः । ततः सानुतापम्  
आह वयम् ऋतम् [भ्प् १०।४७।१९] इति ।  
  
[४१२]  
  
तद् एवम् अष्टकेन मान-भङ्गीं व्यज्य स्वकाठिन्यातिशयेन दूतं  
निवर्तमानम् आशङ्क्य कलहान्तरिता-भङ्ग्या द्वयेनाह प्रिय-सखा [भ्प्  
१०।४७।२०] इति ।  
  
[४१३]  
  
तत्रापि सकौटिल्यम् अर्धेनाह नयसीति । द्वन्द्वं मिथुनी-भावः ।  
दुस्त्यज-द्वन्द्वत्वे हेतुः सततम् इति । अत्र तद्-वक्षसि स्थिता लक्ष्मी रेखैव  
प्रेमेर्ष्यया साक्षात् तद्-रूपत्वेनोत्प्रेक्षिता । अन्ते स-दैन्यम् आह अपि बत  
[भ्प् १०।४७।२१] इति ।  
  
श्री-कृष्ण-सन्देशो यथोदाहृतः श्री-कृष्ण-सन्दर्भे भवतीनां वियोगो मे  
[भ्प् १०।४७।२९] इत्य् आदिकः । अत्र प्रकाशान्तरेण सर्व-व्रज-सहितस्य तस्य  
नित्य-वृन्दावन-विहार-रूपोऽर्थस् तत्रैव प्रतिपादितः । यस् तु व्यक्तो ज्ञान-  
योग-प्रतिपादकः स च दुःखादौ शमयितव्ये लोक-रीत्या सम्भवतीत्य्  
एके । तत्र ज्ञान-योगोपदेशेन तासां न शान्तिर् इति द्वितीय-सन्देशो यत् त्व् अहं  
भवतीनां वै [भ्प् १०।४७।३४] इत्य् आदिकः । या मया क्रीडता रात्र्याम् [भ्प्  
१०।४७।३७] इत्य् अन्तः ।   
अत्र यत् त्व् अहम् इत्य् आदौ अपि स्मरथ नः सख्यः स्वानाम् अर्थ-चिकीर्षया  
गतान् [भ्प् १०।८२।४२] इत्य् आदि वक्ष्यमाणानुसारेण कार्यान्तरस्यापि भवत्-  
प्रेम-सुख-वृद्धि-फलत्वम् एवेत्य् अभिप्रायः ।   
  
ततस् ताः कृष्ण-सन्देशैर् व्यपेत-विरह-ज्वराः ।  
उद्धवं पूजयां चक्रुर् ज्ञात्वात्मानम् अधोक्षजम् ॥ [भ्प् १०।४७।५३]   
  
इत्य् अत्रापि व्यपेत-विरह-ज्वरत्वं तद्-आगमनादि-श्रवणेनापात-शान्ति-  
रूपम् एव क्वचिद् गदाग्रजः सौम्य [भ्प् १०।४७।४०] इत्य्-आद्य्-उक्तेः । आत्मानं  
तस्य तद्-दूततया तत्-प्रेर्यत्वेनान्तः-करणाधिष्ठातारम् अधोक्षजं श्री-  
कृष्णम् एव मत्वा तद्-आत्मकत्वेनोद्धवं पूजयाञ्चक्रुर् इत्य् अर्थः । यथा  
चोक्तम् -  
  
तम् आगतं समागम्य कृष्णस्यानुचरं प्रियम् ।  
नन्दः प्रीतः परिष्वज्य वासुदेव-धियार्चयत् ॥ [भ्प् १०।४६।१४] इति ।  
  
॥ १०।४७ ॥ श्री-शुकः ॥ ४०३-४१३ ॥  
  
[४१४]  
  
एवं श्री-बलदेव-द्वारक-सन्देशोऽप्य् अनुमेयः -  
  
सङ्कर्षणस् ताः कृष्णस्य सन्देशैर् हृदयं-गमैः ।  
सान्त्वयाम् आस भगवान् नानानुनय-कोविदः ॥ [भ्प् १०।६५।१६] इत्य् अनुसारेण ।  
  
अथ तद्-अनन्त-रजः सन्दर्शनादि-मयः सम्भोगः कुरुक्षेत्र प्रसिद्धः ।  
यथा-  
  
गोप्यश् च कृष्णम् उपलभ्य चिराद् अभीष्टं (पगे १५४)  
यत्-प्रेक्षणे दृशिषु पक्ष्म-कृतं शपन्ति ।   
दृग्भिर् हृदी-कृतम् अलं परिरभ्य सर्वास्  
तद्-भावम् आपुर् अपि नित्य-युजां दुरापम् ॥ [भ्प् १०।८२।३९]   
  
[४१५]   
  
तद् एवं तासाम् अवस्थाम् उक्त्वा श्री-भगवतोऽपि तद्-विषयक-स्नेह-मयीम्  
ईहाम् आह-  
  
भगवांस् तास् तथा-भूता विविक्त उपसङ्गतः ।  
आश्लिष्यानामयं पृष्ट्वा प्रहसन्न् इदम् अब्रवीत् ॥ [भ्प् १०।८२।४०]  
  
[४१६]  
  
अन्तः-स-क्षोभेणापि रुक्ष एव प्रहासोऽयं स्वापराधं क्षमयता  
प्रपञ्चितः । तत्र स्व-व्यवहारोपपत्त्या सान्त्वयति --  
  
अपि स्मरथ नः सख्यः स्वानाम् अर्थ-चिकीर्षया ।  
गतांश् चिरायिताञ् छत्रु- पक्ष-क्षपण-चेतसः ॥ [भ्प् १०।८२।४१]  
[४१७]  
  
किं वा रोषेण स्मरणम् अपि न कुरुथेति भावः । तत्र स्व-दोष-निवारणं  
स्वानाम् इति । स्वानां स्वेषाम् अस्मत्-पितुः श्री-व्रज-राजस्य बन्धु-वर्गाणां  
यादवानाम् । उभयेषाम् अपि यादवत्वेन ज्ञान्तीनाम् इति वा । तत्रातिविलम्बे  
कारणं शत्रु-पक्षेति । ततश् च भवतीनां निर्विघ्नः संयोगोऽप्य् अनेन  
भविष्यतीति भावः । आत्मनो वामान्तर-सङ्गम् आशङ्क्य परमेश्वर-  
पारतन्त्र्योपपादानेन सान्त्वयति-  
  
अप्य् अवध्यायथास्मान् स्विद् अकृत-ज्ञाविशङ्कया ।  
नूनं भूतानि भगवान् युनक्ति वियुनक्ति च ॥ [भ्प् १०।८२।४२] इत्य् आदि  
द्वयम् ।  
  
[४१८]  
  
स्वस्य परमेश्वरत्व-प्रसिद्धिम् आशङ्क्य सङ्कुचन् तथापि विरह-जात-  
प्रेमातिशयोऽयं युष्मद्-अभीष्टाव्याघातायैव जात इत्य् आह --  
  
मयि भक्तिर् हि भूतानाम् अमृतत्वाय कल्पते ।  
दिष्ट्या यद् आसीन् मत्-स्नेहो भवतीनां मद्-आपनः ॥ [भ्प् १०।८२।४४]   
  
टीका च-मयि भक्ति-मात्रम् एव तावद् अमृतत्वाय कल्पते । यत् तु  
भवतीनां मत्-स्नेह आसीत् तद्-दिष्ट्या अतिभद्रम् । कुतः मद्-आपनः मत्-  
प्रापणः इत्य् एषा ।   
  
[४१९]  
  
तत्र स्व-प्राप्तौ विश्वासार्थं देशान्तर-स्थितस्यापि स्वस्य श्री-कृष्णाख्य-  
नराकृति-पर-ब्रह्मणः सर्वाश्रयत्वम् अनुभावयति - अहं हि सर्व-  
भूतानाम् [भ्प् १०।८२।४४] इत्य् आदि-द्वये ।  
  
[४२०]  
  
उक्तं च दामोदर-लीलायां न चान्तर् न बहिर् यस्य [भ्प् १०।९।१३] इत्य् आदि ।  
अत्र च पद्य-द्वये प्रकाशान्तरेण वृन्दावन एव सर्व-व्रज-सहित-तदीय-  
नित्य-विहारः श्री-कृष्ण-सन्दर्भे दर्शितः । स एवात्रानुसन्धेयः । तत्र च  
तासां तथैवानुभवोदेयो जात इत्य् आह अध्यात्म-शिक्षये [भ्प् १०।८२।४५] इति ।  
  
आत्मानं स्वं श्री-कृष्णम् अधिकृत्य या शिक्षा तया । विरहोद्भुत-तद्-  
अनुस्मरण-जीर्ण-देहास् तं श्री-कृष्णं तथैवान्वभवन्न् इति । एके त्व् आहुः  
- अहं हीत्यादिकं लोक-रीत्या दुःख-निवारणार्थम् एव ब्रह्म-ज्ञानम्  
उक्तम् । न तु तत्र तात्पर्यम् । यथा रुक्मि-वैरूप्य-कृतौ श्री-बलदेवेन  
वहति न तु तत्र तात्पर्यं, तद्वत् । तद् एवम् एव तादृशाध्यात्म-शिक्षयापि  
तास् तम् एवाध्यगान् न तु ब्रह्मेति ।  
  
[४२१]  
  
तथापि तासां साक्षात्-प्राप्त्य्-उत्कण्ठाम् आह - आहुश् च ते नलिन-नाभ  
पदारविन्दम् [भ्प् १०।८२।४८] इत्य् आदि ।   
तत्र हे नलिननाभ, नोऽस्माकं दुःखोद्रेकेण त्वच्-चिन्तनारम्भ-  
जायमान-मूर्छानां ते तव पदारविन्दं मनस्य् अप्य् उदियात् । यत् खलु  
यथा भवतोपदिस्टं तद्-अनुसारेणाक्षुभित-बोधैर् (पगे १५५) योगेश्वरैर्  
हृदि विचिन्त्यम् इत्य् आदि श्री-कृष्ण-सन्दर्भ-व्याख्या द्रष्टव्या (कृष्णस्  
१७०) ॥  
  
॥ १०।८२ ॥ श्री-शुकः ॥ ४१४-४२१ ॥  
  
[४२२]  
  
तद् एवं सन्दर्शन-संस्पर्शन-सञ्जल्पात्मक-सम्भोगोऽत्र दर्शितः ।  
तस्मिन् मास-त्रय-संवासात्मके च वैशेष्ट्यान्तरम् अप्य् ऊह्यम् । अथ पुनस्  
तद्-अनन्तर-जात-विप्रलम्भानन्तरम् अपि भावी योऽपुनर्-विच्छेदः  
सम्भोगः स च तत्रैव सूचितोऽस्ति । यता तथानुगृह्य भगवान् गोपीनां स  
गुरुर् गतिः [भ्प् १०।८३।१] इति ।  
  
आहुश् चेत्य् आदिना यथा तासां साक्षात्-तत्-प्राप्ति-पर्यन्तम् अभीष्टं  
तथानुगृह्य गतिर् नित्यतया प्राप्तव्यः ।  
  
॥ १०।८३ ॥ श्री-शुकः ॥ ४२२ ॥  
  
[४२३]  
  
एवम् एव श्री-कृष्ण-सअन्दर्भे पाद्मोत्तर-खण्डाद्य्-अनुसारेण दर्शितम्  
अस्ति । तत्र हि श्री-कृष्णस्य द्वारकातो वृन्दावने पुनर् आगमनम् । तदा  
प्रापञ्चिक-लोक-प्रकटतया मास-द्वयं ताभिः क्रीडा । तद्-अनन्तरं च  
तद्-अप्रकटतया ताभ्यो नित्य-संयोग-दानम् इति । एकादशेऽपि स्वयम्  
एवोद्धवं प्रति तद् एव स्पष्टम् उक्तम् । तत्र रामेण सार्धं मथुरां  
प्रणीत [भ्प् ११।१२।१०] इत्य्-आदि-द्वये वियोग-तीव्राधयस् ता मत्तोऽन्यं सुखाय  
न ददृशुर् इति । तास् ताः क्षपा मया हीनाः कल्प-समा बभूवुः [भ्प्  
११।१२।११] इति चातीत-प्रयोगेण तदानीं विरहस्य नास्तित्वं बोधितम् ।   
  
तद्-अनन्तरं स्व-प्राप्ति-सुखोल्लासश् च वर्णितः । ता नाविदन् मय्य् अनुषङ्ग-  
बद्ध-धियः [भ्प् ११।१२।१२] इत्य्-आदि-द्वयेन । अनु महा-विरहस्य पश्चाद्  
यः सङ्गस् तेन बद्ध-धियः सत्यः परमानन्दावेशेन तदानीं किम् अपि  
नाविदन् । हर्ष-मोहं प्रापुर् इत्य् अर्थः ।  
  
तत्र तज्-ज्ञानस्य कृष्णैकतानतायां दृष्टान्तः यथेति । अस्यार्थान्तरम् अपि  
श्री-कृष्ण-सन्दर्भे कृतम् अस्ति मत्-कामा रमणं जारम् [भ्प् ११।१२।१३] इत्य्  
आदौ तद्-अनन्तर-पद्ये तं च यादृशं प्रापुस् तथा विशिनष्टि । विवृतं च  
तत्रैव सङ्क्षेपतश् च । मां श्री-कृष्णाख्यं परमं ब्रह्म प्रापुः । तं  
च मन्-नित्य-प्रेयसी-लक्षणं स्व-स्वरूपम् अजानन्त्यो जार-रूपं पूर्वं  
प्रापुः । तथापि मयि कामः रमणत्वेनाभिलाषो यासां तादृश्यः सत्यो  
रमण-रूपं तु पश्चाद् इति  ।   
  
ततः परकीयाभासत्वं च तासां काल-कतिपयमयत्वेनैव व्याख्यातम् ।  
एवम् एवाभिप्रेतम् अस्मद् उपजीव्य-श्रीमच्-चरणानाम् उज्ज्वल-नीलमणौ  
तत्रोपक्रमे --  
नेष्टा यद् अङ्गिनि रसे कविभिर् परोढा  
तद् गोकुलाम्बुजदृशां कुलम् अन्तरेन ।  
आशांसया रसविधेर् अवतारितानां  
कंसारिणा रसिकमण्डलशेखरेण ॥ [उन् ५।३]  
  
इत्य् अत्रावतार-समय एव तथा व्यवहार-निगमनात् । उपसंहारे च ललित-  
माधवस्य [७।१८] दग्धं हन्त दधानया वपुः इत्य् आदाव् औपपत्य-  
भ्रम-हानान्तर-लीलायां सर्व-फलस्य समृद्धिमद्-आख्यस्य  
सम्भोगस्य दर्शितत्वात् ।   
  
तद् एवम् अस्य विप्रलम्भ-चतुष्टय-पुष्टस्य सम्भोग-चतुष्टयस्य  
सन्दर्शनादि-त्रयात्मकस्यावान्तर-भेदा अन्येऽपि ज्ञेयाः । यथा लीला-  
चौर्यं सङ्गानं रासः जल-क्रीडा वृन्दावन-विहार इत्य् आदयः । तत्र लीला-  
चौर्यं यथा तासां वासांस्य् उपादाय नीपम् आरुह्य सत्वरः [भ्प् १०।२२।९]  
इत्य् आदि । स्पष्टम् ।  
  
॥ १०।२२ ॥ श्री-शुकः ॥ ४२३ ॥  
  
[४२४]  
  
सङ्गानम् काचित् समं मुकुन्देन [भ्प् १०।३३।९] इत्य् आदौ । एवं   
  
कदाचिद् अथ गोविन्दो रामश् चाद्भुत-विक्रमः ।  
विजह्रतुर् वने रात्र्यां मध्य-गौ व्रज-योषिताम् ॥ (पगे १५६)  
उपगीयमानौ ललितं स्त्री-जनैर् बद्ध-सौहृदैः ।  
स्वलङ्कृतानुलिप्ताङ्गौ स्रग्विनौ विरजो-ऽम्बरौ ॥ [भ्प् १०।३४।२०-२१] इत्य् आदि ।  
  
प्रायो होरिकावसरोऽयम् । व्रज एव गानेन स-भ्रातृकस्यापि तस्य स्त्री-जनैर्  
विहारात् । तथा भविष्योत्तर-विधानात् । तथैवाद्याप्य् आर्यावर्तीय-प्रजानाम्  
आचारोऽपि दृश्यते । अत्र च निशा-मुखं मानयन्ताव् उदितोडुप-तारकम् [भ्प्  
१०।३४।१३] इति तन्-मोहात् सवशालिन्यां फाल्गुन-पौर्णमास्यां हेमन्त-शिशिर-  
हिम-कुज्झटिकान्ते चन्द्राद्य्-उल्लासे तद्-उल्लासो वर्णितः । तस्मात् तदानीं  
सख्योल्लास-धारिणा श्री-रामेणापि युतिः सङ्गतैव । वने रात्र्याम् इति पाठस्  
तु क्वाचित्क एव । तत्र च व्रजान्तस्थम् एव वनं ज्ञेयम् ।  
  
॥ १०।३४ ॥ श्री-शुकः ॥ ४२४ ॥  
  
[४२५-४२७]  
  
रासः ।  तत्रारभत गोविन्दो रासक्रीडाम् अनुव्रतैः [भ्प् १०।३३।२] इत्य् आदि ।  
जल-क्रीडा-- सो ऽम्भस्य् अलं युवतिभिः परिषिच्यमानः [भ्प् १०।३३।२३] इत्य् आदि ।  
वृन्दावन-विहारः-- ततश् च कृष्णोपवने जल-स्थल-प्रसून-गन्धानिल-  
जुष्ट-दिक्-तटे [भ्प् १०।३३।२४] इत्य् आदि । स्पष्टम् ।  
  
॥ १०।३३ ॥ सः ॥ ४२५-४२७॥  
  
[४२८]  
  
अथ सम्प्रयोगो यथा-बाहु-प्रसार-परिरम्भ-करालकोरु-नीवी [भ्प्  
१०।२९।४६] इत्य् आदि । स्पष्टम् ।  
  
॥ १०।२९ ॥ सः ॥ ४२८ ॥  
  
 [४२९]  
  
इयं च श्री-कृष्ण-चन्द्रस्योज्ज्वल-लीला रास-सम्बन्धिन्य् अप्य् अनन्तत्वेन  
सम्मता-- एवं शशाङ्कांशु-विराजिता निशाः [भ्प् १०।३३।२५] इत्य् आदौ । अथ  
सर्व-सौभाग्यवतीम् ऊर्ध्व-मणेः श्री-राधिकायाः सम्बन्धिनीं लीलां  
वर्णयन्ति -  
  
कस्याः पदानि चैतानि याताया नन्दसूनुना ।  
अंसन्यस्तप्रकोष्ठायाः करेणोः करिणा यथा ॥  
अनयाराधितो नूनं भगवान् हरिर् ईश्वरः ।  
यन् नो विहाय गोविन्दः प्रीतोऽयम् अनयद् रहः ॥  
धन्या अहो अमी आल्यो गोविन्दाङ्घ्र्यब्जरेणवः ।  
यान् ब्रह्मेशो रमा देवी दधुर् मूर्ध्न्य् अघनुत्तये ॥  
तस्या अमूनि नः क्षोभं कुर्वन्त्य् उच्चैः पदानि यत् ।  
यैकापहृत्य गोपीनां रहो भुङ्क्ते ऽच्युताधरम् ॥  
न लक्ष्यन्ते पदान्य् अत्र तस्या नूनं तृणाङ्कुरैः ।  
खिद्यत्-सुजाताङ्घ्रितलाम् उन्निन्ये प्रेयसीं प्रियः ॥  
इमान्य् अधिकमग्नानि पदानि वहतो वधूम् ।  
गोप्यः पश्यत कृष्णस्य भाराक्रान्तस्य कामिनः ॥  
१त्रावरोपिता कान्ता पुष्पहेतोर् महात्मना ।  
अत्र प्रसूनावचयः प्रियार्थे प्रेयसा कृतः ॥  
प्रपदाक्रमणे एते पश्यतासकले पदे ।  
केशप्रसाधनं त्व् अत्र कामिन्याः कामिना कृतम् ।  
तानि चूडतया कान्ताम् उपविष्टम् इह ध्रुवम् ॥ [भ्प् १०।३०।२७-३४]  
  
अत्र कस्या इति सर्वासां वाक्यम् । अनया इति सुहृदाम् । धन्या इति तट्स्थानाम् ।  
तस्या इति प्रतिपक्षाणाम् । न लक्ष्यन्त इति ताः खेदयन्तीनां सखीनाम् ।  
इमानीति तद्-असहमानानां प्रतिपक्षाणाम् । अत्रावरोपितेति सार्धं पुनः  
सखीनाम् । केशेति पुनः प्रतिपक्षाणाम् अर्धम् । तानीति पुनः सखीनाम्  
इति ज्ञेयम् । तन्-मिथुन-विषयक-तत्-तच्-छब्द-प्रयोगेण  
सौहृदादिव्यञ्जनात् । या तु विलोक्यार्ताः समब्रुवन् [भ्प् १०।३०।२६] इति  
सर्वासाम् एवार्तिर् उक्ता सापि स्वस्योत्कण्ठाविशेषेण सर्वत्र सङ्गच्छत एव ॥  
  
॥ १०।३० ॥ श्री-व्रज-देव्यः ॥ ४२९ ॥  
  
तत्र तस्याः श्री-वृन्दावनेश्वर्या लीलायां प्राक्-प्रदर्शितम् अप्य् एणपत्नी  
[भ्प् १०।३०।११] इत्य्-आदि-द्वयं चानुसन्धेयम् ॥  
  
तत्र विस्तर-शङ्कातो या या व्याख्या न विस्तृता ।  
सा श्री-दशम-टिप्पन्यां दृश्या रसम् अभीप्सुभिः ॥  
  
तद् एवम् अनेन सन्दर्भेण शास्त्र-प्रयोजनं व्याख्यातम् । तथा चैवम्  
अस्तु ।  
आलीभिः परिपालितः प्रवलितः सानन्दम् आलोकितः  
प्रत्याशं सुमनः-फलोदय-विधौ सामोदम् आमोदितः ।  
वृन्दारण्य-भुवि प्रकाश-मधुरः सर्वातिशायि-श्रिया  
राधा-माधवयोः प्रमोदयतु माम् उल्लास-कल्प-द्रुमः ॥  
  
तादृश-भावं भावं प्रथयितुम् इह योऽवतारम् आयातः ।  
आदुर्जन-गण-शरणं स जयति चैतन्य-विग्रहः कृष्णः ॥  
  
इति श्री-कलि-युग-पावन-स्व-भजन-विभाजन-प्रयोजनावतार-श्री-श्री-  
भगवत्-कृष्ण-चैतन्य-देव-चरणानुचर-विश्व-वैष्णव-राज-सभाजन-  
भाजन-श्री-रूप-सनातनानुशासन-भारती-गर्भे श्री-भागवत-सन्दर्भे  
प्रीति-सन्दर्भो नाम षष्ठः सन्दर्भः ॥  
  
श्री-भागवत-सन्दर्भे सर्व-सन्दर्भ-गर्भगे ।  
प्रीत्याख्यः षष्ठः सन्दर्भः समाप्तिम् इह सङ्गतः ॥  
  
समाप्तोऽयं षष्ठः सन्दर्भः । सम्पूर्णोऽयं ग्रन्थः ।  
श्री-प्रीति-सन्दर्भः  

