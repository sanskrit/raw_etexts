---
title: 'Yamuna: Stotraratna (plain text)'

---
## Intro




Yamuna: Stotraratna (plain text)  




Yamuna: Stotraratna  

Input by Sadanori ISHITOBI  


PLAIN TEXT VERSION  






## पाठः






नमो ऽचिन्त्याद्भुताक्लिष्टज्ञानवैराग्यराशये  ।  
नाथाय मुनये ऽगाधभगवद्भक्तिसिन्धवे  ॥ य्स्त्र्_१ ॥  

तस्मै नमो मधुजिदङ्घ्रिसरोजतत्त्वज्ञानानुरागमहिमातिशयान्तसीम्ने  ।  
नाथाय नाथमुनये ऽत्र परत्र चापि नित्यं यदीयचरणौ शरणं मदीयम्  ॥ य्स्त्र्_२ ॥  

भूयो नमो ऽपरिमिताच्युतभक्तितत्त्वज्ञानामृताब्धिपरिवाहशुभैर् वचोभिः  ।  
लोके ऽवतीर्णपरमार्थसमग्रभक्तियोगाय नाथमुनये यमिनां वराय  ॥ य्स्त्र्_३ ॥  

तत्त्वेन यश् चिदचिदीश्वरतत्स्वभावभोगापवर्गतदुपायगतीर् उदारः  ।  
सन्दर्शयन् निरमिमीत पुराणरत्नं तस्मै नमो मुनिविराय पराशराय  ॥ य्स्त्र्_४ ॥  

माता पिता युवतयस् तनया विभूतिः सर्वं यद् एव नियमेन मदन्वयानाम्  ।  
आद्यस्य नः कुलपतेर् वकुलाभिरामं श्रीमत् तदङ्घ्रियुगलं प्रणमामि मूर्ध्ना  ॥ य्स्त्र्_५ ॥  

यन् मूर्ध्नि मे श्रुतिशिरस्सु च भाति यस्मिन्न् अस्मन्मनोरथपथः सकलः समेति  ।  
स्तोष्यामि नः कुलधनं कुलदैवतं तत् पादारविन्दम् अरविन्दविलोचनस्य  ॥ य्स्त्र्_६ ॥  

तत्त्वेन यस्य महिमार्णवशीकराणुः शक्यो न मातुम् अपि शर्वपितामहाद्यैः  ।  
कर्तुं तदीयमहिमस्तुतिम् उद्यताय मह्यं नमो ऽस्तु कवये निरपत्रपाय  ॥ य्स्त्र्_७ ॥  

यद् वा श्रमावधि यथामति वाप्य् अशक्तः स्तौम्य् एवम् एव खलु ते ऽपि सदा स्तुवन्तः  ।  
वेदाश् चतुर् मुखमुखाश् च; महार्णवान्तः को मज्जतोर् अणुकुलाचलयोर् विशेषः ?  ॥ य्स्त्र्_८ ॥  

किं चैष शक्त्यतिशयेन न ते ऽनुकम्प्यः स्तोतापि तु स्तुतिकृतेन परिश्रमेण  ।  
तत्र श्रमस् तु सुलभो मम मन्दबुद्धेर् इत्य् उद्यमो ऽयम् उचितो मम चाब्जनेत्र !  ॥ य्स्त्र्_९ ॥  

नावेक्षसे त्यदि ततो भुवनान्य् अमूनि नालं प्रभो भवितुम् एव कुतः प्रवृत्तिः ?  ।  
एवं निसर्गसुहृदि त्वयि सर्वजन्त्âüः स्वामिन् ! चित्रम् इदम् आश्रितवत्सलत्वम्  ॥ य्स्त्र्_१० ॥  

स्वाभाविकानवधिकातिशयेशितृत्वं नारायण ! त्वयि न मृष्यति वैदिकः कः ?  ।  
ब्रह्मा शिवः शतमखः परमस्वराड् इत्य् एते ऽपि यस्य महिमार्णवविप्रषस् ते  ॥ य्स्त्र्_११ ॥  

कश् श्रीः श्रियः ? परमसत्त्वसमाश्रयः कः ? कः पुण्डरीकनयनः ? पुरुषोत्तमः कः ?  ।  
कस्यायुतायुतैककलांशकांशे विश्वं विचित्रचिदचित्प्रविभागवृत्तम्  ॥ य्स्त्र्_१२ ॥  

वेदापहारगुरुपातकदैत्यपीडापद्विमोचनमहिष्ठफलप्रदानैः  ।  
को ऽन्यः प्रजापशुपती परिपाति ? कस्य पादोदकेन स शिवः स्वशिरोधृतेन ?  ॥ य्स्त्र्_१३ ॥  

कस्योदरे हरविरिञ्चमुखः प्रपञ्चः ? को रक्षतीमम् ? अजनिष्ट च कस्य नाभेः ?  ।  
क्रान्त्वा निगीर्य पुनर् उद्गिरति त्वदन्यः कः ? केन वैष परवान् इति शक्यशङ्कः ?  ॥ य्स्त्र्_१४ ॥  

त्वां शीलरूपचरितैः परमप्रकृष्टसत्त्वेन सात्त्विकतया प्रबलैश् च शास्त्रैः  ।  
प्रख्यातदैवपरमार्थविदां मतैश् च नैवासुरप्रकृतयः प्रभवन्ति बोद्धुम्  ॥ य्स्त्र्_१५ ॥  

उल्लङ्घितत्रिविधसीमसमातिशायिसम्भावनं तव परिब्रढिमस्वभावम्  ।  
मायाबलेन भवतापि निगुह्यमानं पश्यन्ति केचिद् अनिशं त्वदनन्यभावाः  ॥ य्स्त्र्_१६ ॥  

यद् अण्डम् अण्डान्तरगोचरं च यद्दशोत्तराण्य् आवरणानि यानि च  ।  
गुणाः प्रधानं पुरुषः परं पदं परात् परं ब्रह्म च ते विभूतयः  ॥ य्स्त्र्_१७ ॥  

वशी वदान्यो गुणवान् ऋजुः शुचिर् मृदुर् दयालुर् मधुरः स्थिरः समः  ।  
कृती कृतज्ञस् त्वम् अपि स्वभावतः समस्तकल्याणगुणामृतोदधिः  ॥ य्स्त्र्_१८ ॥  

उपर्य् उपर्य् अब्जभुवो ऽपि पूरुषान् प्रकल्प्य ते ये शतम् इत्य् अनुक्रमात्  ।  
गिरस् त्वद् एकैकगुणाव्धीप्सया सदा स्थिता नोद्यमतो ऽतिशेरते  ॥ य्स्त्र्_१९ ॥  

त्वदाश्रितानां जगदुद्भवस्थितप्रणाशसंसारविमोचनादयः  ।  
भवन्ति लीलाविधयश् च वैदिकास् त्वदीयगम्भीरमनोऽनुसारिणः  ॥ य्स्त्र्_२० ॥  

नमो नमो वाङ्मनसातिभूमये नमो नमो वाङ्मनसैकभूमये  ।  
नमो नमो ऽनन्तमहाविभूतये नमो नमो ऽनन्तदयैकसन्धिवे  ॥ य्स्त्र्_२१ ॥  

न धर्मनिष्ठो ऽस्मि, न चात्मवेदी, न भक्तिमांस् त्वच्चरणारविन्दे  ।  
अकिञ्चनो ऽनन्यगतिः शरण्य ! त्वत्पादमूलं शरणं प्रपद्ये  ॥ य्स्त्र्_२२ ॥  
  
न निन्दितं कर्म तद् अस्ति लोके सहस्रशो यन् न मया व्यधायि  ।  
सो ऽहं विपाकावसरे मुकुन्द ! क्रन्दामि सम्प्रत्य् अगतिस् तवाग्रे  ॥ य्स्त्र्_२३ ॥  
  
निमज्जतो ऽनन्त ! भवार्णवान्तश् चिराय मे कूलम् इवासि लब्धः  ।  
त्वयापि लब्धं भगवन्न् इदानीम् अनुत्तमं पात्रम् इदं दयायाः  ॥ य्स्त्र्_२४ ॥  
  
अभूतपूर्वं मम भावि किं वा सर्वं सहे मे सहजं हि दुःखम्  ।  
किं तु त्वदग्रे शरणागतानां पराभवो नाथ ! न ते ऽनुरूपः  ॥ य्स्त्र्_२५ ॥  
  
निरासकस्यापि न तावद् उत्सहे महेश ! हातुं तव पादपङ्कजम्  ।  
रुषा निरस्तो ऽपि शिशुः स्तनन्धयो न जातु मातुश् चरणौ जिहासति  ॥ य्स्त्र्_२६ ॥  
  
तवामृतस्यन्दिनि पादकङ्कजे निवेशितात्मा कथम् अन्यद् इच्छति  ।  
स्थिते ऽरविन्दे मकरन्दनिर्भरे मधुव्रतो नेक्षुरकं हि वीक्षते  ॥ य्स्त्र्_२७ ॥  
  
त्वदङ्घ्रिम् उद्दिश्य कदापि केनचिद् यथा तथा वापि सकृत् कुतो ऽञ्जलिः  ।  
तदैव मुष्णात्य् अशुभाब्य् अशेषतः शुभानि पुष्णाति न जातु हीयते  ॥ य्स्त्र्_२८ ॥  
  
उदीर्णसंसारदवाशुशुक्षणिं क्षणेन निर्वाप्य परां च निर्वृतिम्  ।  
प्रयच्छति त्वच्चरणारुणाम्बुजद्वयानुरागामृतसिन्धुशीकरः  ॥ य्स्त्र्_२९ ॥  
  
विलासविक्रान्तपरावरालयं नमस्यदार्तिक्षपणे कृतक्षणम्  ।  
धनं मदीयं तव पादपङ्कजं कदा नु साक्षात्करवाणि चक्षुषा ?  ॥ य्स्त्र्_३० ॥  
  
कदा पुनः शङ्खरथाङ्गकल्पकध्वजारविन्दाङ्कुशवज्रलाञ्छनम्  ।  
त्रिविक्रम ! त्वच्चरणाम्बुजद्वयं मदीयमूर्धानम् अलङ्करिष्यति  ॥ य्स्त्र्_३१ ॥  
  
विराजमानोज्ज्वलपीतवाससं स्मितातसीसूनसमामलच्छविम्  ।  
निमग्ननाभिं तनुमध्यमुन्नतं विशालवक्षस्स्थलशोभिलक्षणम्  ॥ य्स्त्र्_३२ ॥  
  
चकासतं ज्याकिणकर्कशैः शुभैश् चतुर्भिर् आजानुविलम्भिर् भुहैः  ।  
प्रियावतंसोत्पलकर्णभूषणश्लथालकाबन्धविमर्दशंसिभिः  ॥ य्स्त्र्_३३ ॥  
  
उदग्रपीनांसविलम्बिकुण्डलालकावलीबन्धुरकन्बुकन्धरम्  ।  
मुखश्रिया न्यक्कृतपूर्णनिर्मलामृतांशुबिम्बाम्बुरुहोज्ज्वलश्रियम्  ॥ य्स्त्र्_३४ ॥  
  
प्रबुद्धमुग्धाम्बुजचारुलोचनं सविभ्रमभ्रूलतम् उज्ज्वलाधरम्  ।  
शुचिस्मितं कोमलगण्डम् उन्नसं ललाटपर्यन्तविलम्बितालकम्  ॥ य्स्त्र्_३५ ॥  
  
स्फुरत्किरीटाङ्गदहारकण्ढिकामणीन्द्रकाञ्चीगुणनूपुरादिभिः  ।  
रथाङ्गशङ्खासिगदाधनुर्वरैर् लसत्तुलस्या वनमालयोज्ज्वलम्  ॥ य्स्त्र्_३६ ॥  
  
चकर्थ यस्या भवनं भुजान्तरं तव प्रियं धाम यदीयजन्मभूः  ।  
जगत्समस्तं यदपाङ्गसंश्रयं यदर्थम् अम्भोधिर् अमन्थ्य् अबन्धि च  ॥ य्स्त्र्_३७ ॥  
  
स्ववैश्वरूप्येण सदानुभूतयाप्य् अपूर्ववद्विस्मयमादधानया  ।  
गुणेन रूपेण विलासचेष्टितैस् सदा तवैवोचितया तव श्रिया  ॥ य्स्त्र्_३८ ॥  
  
तया सहासीनम् अनन्तभोगिनि प्रकृष्टविज्ञानबलैकधामनि  ।  
फणामणिव्रातमयूखमण्डलप्रकाशमानोदरदिव्यधामनि  ॥ य्स्त्र्_३९ ॥  
  
निवासशय्यासनपादुकांशुकोपधानवर्षातपवारणादिभिः  ।  
शरीरभेदैस् तव शेषतां गतैर् यथोचितं श्ष इतीरिते जनैः  ॥ य्स्त्र्_४० ॥  
  
दासस् सखा वाहनम् आसनं ध्वजो यस् ते वितानं व्यजनं त्रयीमयः  ।  
उपस्थितं तेन पुरो गरुत्मता त्वदङ्घ्रिसम्मर्दकिणाङ्कशोभना  ॥ य्स्त्र्_४१ ॥  
  
त्वदीयभुक्तोज्जिहितशेषभोजिना त्वया निसृष्टात्मभरेण यद्यथा  ।  
प्रियेण सेनापतिना न्यवेदि तत्तथानुजानन्तम् उदारवीक्षनैः  ॥ य्स्त्र्_४२ ॥  
  
हताखिलक्लेशमलैः स्वभावतस् त्वदानुकूल्यैकरसैस् तवोचितैः  ।  
गृहीततत्तत्परिचारसाधनैर् निषेव्यमाणं सचिवैर् यथोचितं  ॥ य्स्त्र्_४३ ॥  
  
अपूर्वनानारसभावनिर्भद्रप्रबद्धया मुग्धविदघलीलया  ।  
क्षणाणुवत् क्षिप्तपरादिकालया प्रहर्षयन्तं महिषीं महाभुजनम्  ॥ य्स्त्र्_४४ ॥  
  
अचिन्त्यदिव्याद्भुतनित्ययौवनस्वभावलावण्यमयामृतोदधिम्  ।  
श्रियः श्रियं भक्तजनैकजीवितं समर्थम् आपत्सखम् अर्थिकल्पकम्  ॥ य्स्त्र्_४५ ॥  
  
भगवन्तम् एवानुचरन् निरन्तरं प्रशान्तनिश्शेषमनोरथान्तरः  ।  
कदाहम् ऐकान्तिकनित्यकिङ्करः प्रहर्षयिष्यामि सनाथजीवितः  ॥ य्स्त्र्_४६ ॥  
  
धिग् अशुचिम् अविनीतं निर्भयं माम् अलज्जं परमपुरुष यो ऽहम् योगिवर्याग्रगण्यैः  ।  
विध्शिवसनकाद्यैर् ध्यातुम् अत्यन्तदूरं तव परिजनभावं कामये कामवृत्तः  ॥ य्स्त्र्_४७ ॥  
  
अपराधसहस्रभाजनं पतितं भीमभवार्णवोदरे  ।  
अतगिं शरणागतं हरे कृपया केवलम् आत्मसात्कुरु  ॥ य्स्त्र्_४८ ॥  
  
अविवेकघनान्धदिङ्मुखे बहुधा सन्ततदुःखवर्षिणि  ।  
भगवन् भवदुर्दिने पथः स्खलितं माम् अवलोकयाचियुत  ॥ य्स्त्र्_४९ ॥  
  
न मृषा परमार्थम् एव मे शृनु विज्ञापनम् एकम् अग्रतः  ।  
यदि मे न दयिष्यसे ततो दयनीयस् तव नाथ दुर्लभः  ॥ य्स्त्र्_५० ॥  
  
तद् अहं त्वद् ऋते न नाथवान् मद् ऋते त्वं दयनीयवान् न च  ।  
विधिनिर्मितम् एतम् अन्वयं भगवान् पलय मा स्म जीहपः  ॥ य्स्त्र्_५१ ॥  
  
वपुरादिषु यो ऽपि को ऽपि वा गुणतो ऽसानि यथातथाविधः  ।  
तद् अयं तव पादपद्मयोर् अहम् अद्यैव मया समर्पितः  ॥ य्स्त्र्_५२ ॥  
  
मम नाथ यद् अस्ति यो ऽस्म्य् अहं सकलं तद् धि तवैव माधव  ।  
नियतस्वम् इति प्रबुद्धधीर् अथ वा किं नु समर्पयामि ते  ॥ य्स्त्र्_५३ ॥  
  
अवबोधितवान् इमां यथा मयि नित्यां भवदीयतां स्वयम्  ।  
कृपयैवम् अनन्यभोग्यतां भगवन् भक्तिम् अपि प्रयच्छ मे  ॥ य्स्त्र्_५४ ॥  
  
तव दास्यसुखैकसङ्घिनां भवनेषु अस्त्व् अपि कीटजन्म मे  ।  
इतरावसथेषु मा स्म भूद् अपि मे जन्म चतुर्मुखात्मना  ॥ य्स्त्र्_५५ ॥  
  
सकृत् त्वदाकारविलोकनाशया तृणीकृतानुत्तमभुक्तिमुक्तिभिः  ।  
महात्मभिर् माम् अवलोक्यतां नय क्षणे ऽपि ते यद् विरहो ऽतिदुस्सहः  ॥ य्स्त्र्_५६ ॥  
  
न देहं न प्राणान् न च सुखम् अशेषाभिलषितं न चात्मानं नान्यत् कि अपि तव शेषत्वविभवात्  ।  
बहिर्भूतं नाथ क्षणम् अपि सहे यातु शतधा विनाशं तत् सत्यं मधुमथन विज्ञापनम् इदम्  ॥ य्स्त्र्_५७ ॥  
  
दुरन्तस्यानादेर् अपरिहरणीयस्य महतो निहीनाचारो ऽहं नृपशुर् अशुभस्यास्पदम् अपि  ।  
दयासिन्धो बन्धो निरवधिकवात्सल्यजलधे तव स्मारं स्मारं गुणगणम् इतीच्छामि गतभीः  ॥ य्स्त्र्_५८ ॥  
  
अनिच्छन्न् अप्य् एवं यदि पुनर् इतीच्छन्न् इव रजस्तमश्छन्नच् छद्मस्तुतिवचनभङ्गीं अरचयम्  ।  
तथापीत्थंरूपं वचनम् अवलम्ब्यापि कृपया त्वम् एवैवम्भूतं धरणिधर मे शिक्षय मनः  ॥ य्स्त्र्_५९ ॥  
  
पिता त्वं माता त्वं दयिततनयस् त्वं प्रियसुहृत् त्वम् एव त्वं मित्रम् गुरुर् असि गतिश् चासि जगताम्  ।  
त्वदीयस् त्वध्बृत्यस् तव परिजनस् त्वद्गतिर् अहं प्रपन्नश् चैवं सत्य् अहम् अपि तवैवास्मि हि भरः  ॥ य्स्त्र्_६० ॥  
  
जनित्वाहं वंशे महति जगति ख्यअतयशसां शुचीनां युक्तानां गुणपुरुषतत्त्वस्थितिविदाम्  ।  
निसर्गाद् एव त्वच्चरणकमलाइकान्तमनसाम् अधो ऽधः पापात्मा शरणद निमज्जामि तमसि  ॥ य्स्त्र्_६१ ॥  
  
अमर्यादः क्षुद्रश् चलमतिर् असूयप्रसवभूः कृतघ्नो दुर्मानी स्मरपरवशो वञ्चनपरः  ।  
नृशंसः पापिष्ठः कथम् अहम् इतो दुःखजलधेर् अपाराद् उत्तीर्णस् तव परिचरेयं चरणयोः  ॥ य्स्त्र्_६२ ॥  
  
रघुवर यद् अभूस् त्वं तादृशो वायसस्य प्रणत इति दयालुर् यच् च चैद्यस्य कृष्ण  ।  
प्रतिभवम् अपराद्धुर् मुग्ध सायुज्यदो ऽभूर् वद किम् अपदम् आगस् तस्य ते ऽसि क्षमायाः  ॥ य्स्त्र्_६३ ॥  
  
ननु प्रपन्नस् सकृद् एव नाथ तवाहं अस्मीति च याचमानः  ।  
तवानुकम्प्यस् स्मर्तः प्रतिज्ञानां मदेकवर्जं किम् इदं व्रतं ते  ॥ य्स्त्र्_६४ ॥  
  
  
  
  
  
