---
title: 'Dhyanacandra Gosvami: Radhakrsnastakaliyalilasmaranakramapaddhati'

---
## Intro
  
  
  
  
Dhyanacandra Gosvami: Radhakrsnastakaliyalilasmaranakramapaddhati  
  
  
  
  
Dhyanacandra Gosvami:  
Radhakrsnastakaliyalilasmaranakramapaddhati  
  
  
  
  
  


## पाठः
  
  
  
  
  
  
श्री श्री राधा-कृष्णाष्ट-कालीय-लीला-स्मरण-क्रम-पद्धतिः  
  
एवं पद्मोपरि ध्यात्वा राधा-कृष्णौ ततस् तयोः  ।  
अष्ट-कालोचितां सेवां विदध्यात् सिद्ध-देहतः  ।  
गुरु-वर्गाज्ञया तत्र पूजयेद् राधिका-हरी  ॥ र्क्क्_१ ॥  
बाह्य-पूजां ततः कृत्वा पाद्यम् अर्घ्यं क्रमेण च  ।  
विधि-पूर्वक-शुश्रूषा-नन्तरं साधकः क्रमात्  ।  
द्वात्रिंशद्-अक्षर-मुखान्ज् अपेन् मन्त्रान् अतन्द्रितः  ॥ र्क्क्_२ ॥  
महा-मन्त्रं जपेद् आदौ दशार्णं तद्-अन्तरम्  ।  
ततः श्री-राधिका-मन्त्रं गायत्रीं कामिकीं ततः  ॥ र्क्क्_३ ॥  
ततो युगल-मन्त्रं च जपेद् रास-स्थली-प्रदम्  ।  
ततो ऽष्टानां सखीनां च जपेन् मन्त्रान् यथा-क्रमम्  ।  
ततो ऽष्ट-मञ्जरीणां च स्व-स्व-मन्त्रान् क्रमाज् जपेत्  ॥ र्क्क्_४ ॥  
अष्ट-कालीय-सूत्रम् आह, यथा--  
निशान्तः प्रातः पूर्वाह्नो मध्याह्नश् चापराह्नकः  ।  
सायं प्रदोषो रात्रिश् च काला अष्टौ यथा-क्रमम्  ॥ र्क्क्_५ ॥  
मध्याह्नो यामिनी चोभौ षण्-मुहूर्त-मितौ स्मृतौ  ।  
त्रि-मुहूर्त-मिता ज्ञेया निशान्त-प्रमुखाः परे  ॥ र्क्क्_६ ॥  
तेषु सिद्ध-देहेन सेवनं यथा सनत्-कुमार-संहितायाम्,   
श्री-नारद उवाच-  
भगवन् सर्वम् आख्यातं यद् यत् पृष्ठं त्वया गुरो  ।  
अधुना श्रोतुम् इच्छामि राग-मार्गम् अनुत्तमम्  ॥ र्क्क्_७ ॥  
श्री-सदाशिव उवाच--  
साधु पृष्ठं त्वया विप्र सर्व-लोक-हितैषिणा  ।  
रहस्यम् अपि वक्ष्यामि  तन् मे निगदितं शृणु  ॥ र्क्क्_८ ॥  
परकीयाभिमानिन्यस् तथास्य च प्रिया जनाः  ।  
प्रचुरेणैव भावेन रमयन्ति निज-प्रियम्  ॥ र्क्क्_९ ॥  
आत्मानं चिन्तयेत् तत्र तासां मध्ये मनोरमाम्  ।  
रूप-यौवन-सम्पन्नां किशोरीं प्रमदाकृतिम्  ॥ र्क्क्_१० ॥  
नाना-शिल्प-कलाभिज्ञां कृष्ण-भोगानुरूपिणीम्  ।  
प्रार्थिताम् अपि कृष्णेन ततो भोग-पराङ्-मुखीम्  ॥ र्क्क्_११ ॥  
राधिकानुचरीं नित्यं तत्-सेवन-परायणाम्  ।  
कृष्णाद् अप्य् अधिकं प्रेम राधिकायां प्रकुर्वतीम्  ॥ र्क्क्_१२ ॥  
प्रीत्यानुदिवसं यत्नात् तयोः सङ्गम-कारिणीम्  ।  
तत्-सेवन-सुखास्वाद-भरेणातिसुनिर्वृताम्  ॥ र्क्क्_१३ ॥  
इत्य् आत्मानं विचिन्त्यैव तत्र सेवां समाचरेत्  ।  
ब्राह्म-मुहूर्तम् आरभ्य यावत् सान्ता महा-निशा  ॥ र्क्क्_१४ ॥  
श्री-नारद उवाच--  
हरेर् अत्र गतां लीलां श्रोतुम् इच्छामि तत्त्वतः  ।  
लीलाम् अजानतां सेव्यो मनसा तु कथं हरिः  ॥ र्क्क्_१५ ॥  
श्री-सदाशिव उवाच--  
नाहं जानामि तां लीलां  हरेर् नारद तत्त्वतः  ।  
वृन्दा-देवीं समागच्छ सा ते लीलां प्रवक्ष्यति  ॥ र्क्क्_१६ ॥  
अविदूरे इतः स्थानात् केशी-तीर्थ-समीपतः  ।  
सखीभिः संवृता सास्ते  गोविन्द-परिचारिका  ॥ र्क्क्_१७ ॥  
श्री-सनत्-कुमार उवाच--  
इत्य् उक्तस् तं परिक्रम्य गुरुं नत्वा पुनः पुनः  ।  
वृन्दा-स्थानं जगामासौ नारदो मुनि-सत्तमः  ॥ र्क्क्_१८ ॥  
वृन्दापि नारदं दृष्ट्वा प्रणम्यापि पुनः पुनः  ।  
उवाच तं मुनि-श्रेष्ठं कथम् अत्रागतिस् तव  ॥ र्क्क्_१९ ॥  
श्री-नारद उवाच--  
त्वत्तो वेदितुम् इच्छामि नैत्यिकं चरितं हरेः  ।  
तद् आदितो मम ब्रुहि यदि योग्यो ऽस्मि शोभने  ॥ र्क्क्_२० ॥  
श्री-वृन्दा-देव्य् उवाच--  
रहस्यं त्वां प्रवक्ष्यामि कृष्ण-भक्तो ऽसि नारद  ।  
न प्रकाश्यं त्वया ह्य् एतद् गुह्याद् गुह्यतरं महत्  ॥ र्क्क्_२१ ॥  
अथ निशान्त-सेवा--  
मध्ये वृन्दावने रम्ये पञ्चाशत्-कुञ्ज-मण्डिते  ।  
कल्प-वृक्ष-निकुञ्जे तु दिव्य-रत्न-मये गृहे   ॥ र्क्क्_२२ ॥  
निद्रितौ तिष्ठतस् तल्पे निविडालिङ्गितौ मिथः  ।  
मद्-आज्ञा-कारिभिः पश्चात् पक्षिभिर् बोधिताव् अपि  ॥ र्क्क्_२३ ॥  
गाढालिङ्गन-निर्भेदम् आप्तौ तद्-भङ्ग-कातरौ  ।  
न मनस् कुरुतस् तल्पात् समुत्थातुं मनाग् अपि  ॥ र्क्क्_२४ ॥  
ततश् च शारिका-सङ्घैः शुकाद्यैर् अपि तौ मुहुः  ।  
बोधितौ विविधैः पद्यैः स्व-तल्पाद् उदतिष्ठताम्  ॥ र्क्क्_२५ ॥  
उपविष्टौ ततो दृष्ट्वा सख्यस् तल्पे मुदान्वितौ  ।  
प्रविश्य चक्रिरे सेवां तत्-कालस्योचितां तयोः  ॥ र्क्क्_२६ ॥  
पुनश् च शारिका-वाक्यैर् उत्थाय तौ स्व-तल्पतः  ।  
गच्छतः स्व-स्व-भवनं भीत्य्-उत्कण्ठाकुलौ मिथः  ॥ र्क्क्_२७ ॥  
इति निशान्त-सेवा   
अथ प्रातः-सेवा--  
प्रातश् च बोधितो मात्रा तल्पाद् उत्थाय सत्वरम्  ।  
कृत्वा कृष्णो दन्त-काष्ठं बलदेव-समन्वितः  ॥ र्क्क्_२८ ॥  
मात्रानुमोदितो याति गोशालां दोहनोत्सुकः  ।  
राधापि बोधिता वृद्ध-वयस्याभिः स्व-तल्पतः  ॥ र्क्क्_२९ ॥  
उत्थाय दन्त-काष्ठादि कृत्वाभ्यङ्ग समाचरेत्  ।  
स्नान-वेदीं ततो गत्वा स्नापिता ललितादिभिः  ॥ र्क्क्_३० ॥  
भूषा-गृहं व्रजेत् तत्र वयस्या भूषयन्त्य् अपि  ।  
भूषणैर् विविधैर् दिव्यैर् गन्ध-माल्यानुलेपनैः  ॥ र्क्क्_३१ ॥  
ततश् च स्व-जनैस् तस्याः श्वश्रूं सम्प्रार्थ्य यत्नतः  ।  
पक्तुम् आहूयते तूर्णं स-सखी सा यशोदया   ॥ र्क्क्_३२ ॥  
श्री-नारद उवाच--  
कथम् आहूयते देवि पाकार्थं सा यशोदया  ।  
सतीषु पाक-कर्त्रीषु रोहिणी-प्रमुखाष्व् अपि  ॥ र्क्क्_३३ ॥  
श्री-वृन्दोवाच--  
दुर्वाससा स्वयं दत्तो वरस् तस्यै महर्षिणा  ।  
इति कात्यायनी-वक्त्राच् छ्रुतम् आसीन् मया पुरा  ॥ र्क्क्_३४ ॥  
त्वया यत् पच्यते देवि तद्-अन्नं मद्-अनुग्रहात्  ।  
मिष्टं स्वाद्व्-अमृत-स्पर्द्धि  भोक्तुर् आयुष्करं तथा  ॥ र्क्क्_३५ ॥  
इत्य् आह्वयति तां नित्यं  यशोदा पुत्र-वत्सला  ।  
आयुष्मान् मे भवेत् पुत्रः स्वादु-लोभात् तथा सती  ॥ र्क्क्_३६ ॥  
श्वश्र्वानुमोदिता सापि हृष्टा नन्दालयं व्रजेत्  ।  
स-सखी-प्रकरा तत्र गत्वा पाकं करोति च  ॥ र्क्क्_३७ ॥  
कृष्णो ऽपि दुग्ध्वा गाः काश्चिद् दोहयित्वा जनैः पराः  ।  
आगच्छति पितुर् वाक्यात् स्व-गृहं सखिभिर् वृतः  ॥ र्क्क्_३८ ॥  
अभ्यङ्ग-मर्दनं कृत्वा दासैः संस्नापितो मुदा  ।  
धौत-वस्त्र-धरः स्रग्वी चन्दनाक्त-कलेवरः  ॥ र्क्क्_३९ ॥  
द्वि-फाल-बद्ध-केशैश् च ग्रीवा-भालोपरि स्फुरन्  ।  
चन्द्राकार-स्फुरद्-भाल-तिलकालक-रञ्जितः  ॥ र्क्क्_४० ॥  
कङ्कणाङ्गद-केयूर-रत्न-मुद्रालसत्-करः  ।  
मुक्ताहार-स्फुरद्-वक्षा मकराकृति-कुण्डलः  ॥ र्क्क्_४१ ॥  
मुहुर् आकारितो मात्रा प्रविशेद् भोजनालये  ।  
अवलम्ब्य करं मातुर् बलदेवम् अनुव्रतः  ॥ र्क्क्_४२ ॥  
भुक्त्वा च विविधान्नानि मात्रा च सखिभिर् वृतः  ।  
हासयन् विविधैर् वाक्यैः सखींस् तैर् हासितः स्वयम्  ॥ र्क्क्_४३ ॥  
इत्थं भुक्त्वा तथाचम्य दिव्य-खट्टोपरि क्षणात्  ।  
विश्रमेत् सेवकैर् दत्तं ताम्बूलं विभजन्न् अदन्  ॥ र्क्क्_४४ ॥  
राधापि भोजनानन्दं दृष्ट्वा यशोदयाहूत  ।  
ललितादि-सखी-वृता भुङ्क्ते ऽन्नं लज्जयान्विता  ॥ र्क्क्_४५ ॥  
इति प्रातः-सेवा   
  
अथ पूर्वाह्न-सेवा--  
गोप-वेश-धरः कृष्णो धेनु-वृन्द-पुरः-सरः  ।  
व्रज-वासि-जनैः प्रीत्या सर्वैर् अनुगतः पथि  ॥ र्क्क्_४६ ॥  
पितरं मातरं नत्वा नेत्रान्तेन प्रिया-गणान्  ।  
यथायोग्यं तथा चान्यान् सन्निवर्त्य वनं व्रजेत्  ॥ र्क्क्_४७ ॥  
वनं प्रविश्य सखिभिः क्रीडित्वा च क्षणं ततः  ।  
वञ्चयित्वा च तान् सर्वान् द्वि-त्रैः प्रिय-सखैर् युतः  ॥ र्क्क्_४८ ॥  
सङ्केतकं व्रजेद् धर्षात् प्रिया-सन्दर्शनोत्सुकः  ।  
सापि कृष्णे वनं याते दृष्ट्वा तं गृहम् आगता  ॥ र्क्क्_४९ ॥  
सूर्यादि-पूजा-व्याजेन कुसुमाद्य्-आहृति-च्छलात्  ।  
वञ्चयित्वा गुरून् याति प्रिय-सङ्गेच्छया वनं  ॥ र्क्क्_५० ॥  
इति पूर्वाह्न-सेवा   
अथ मध्याह्न-सेवा--  
इत्थं तौ बहु-यत्नेन मिलित्वा स्व-गणैर् वृतौ  ।  
विहारैर् विविधैस् तत्र वने विक्रीडतो मुदा  ॥ र्क्क्_५१ ॥  
स्यन्दोलिका-समारूढौ सखीभिर् दोलितौ क्वचित्  ।  
क्वचिद् वेणुं कर-स्रस्तं प्रियया चोरितं हरिः  ॥ र्क्क्_५२ ॥  
अन्वेषयन्न् उपालब्धो विप्रलब्धः प्रिया-गणैः  ।  
हासितो बहुधा ताभिर् हृत-स्व इव तिष्ठति  ॥ र्क्क्_५३ ॥  
वसन्त-ऋतुना जुष्टं वन-खण्डं क्वचिन् मुदा  ।  
प्रविश्य चन्दनाम्भोभिः कुङ्कुमादि-जलैर् अपि  ॥ र्क्क्_५४ ॥  
विषिञ्चतो यन्त्र-मुक्तैस् तत्-पङ्केनापि तौ मिथः  ।  
सख्यो ऽप्य् एवं विषिञ्चन्ति ताश् च तौ सिञ्चतः पुनः  ॥ र्क्क्_५५ ॥  
तथान्यर्तुसु जुष्टासु क्रीडतो वन-राजिषु  ।  
तत्-तत्-कालोचितैर् नाना-विहारैः स-गणौ द्विज  ॥ र्क्क्_५६ ॥  
श्रान्तौ क्वचिद् वृक्ष-मूलम् आसाद्य मुनि-सत्तम  ।  
उपविश्यासने दिव्ये मधु-पानं प्रचक्रतुः  ॥ र्क्क्_५७ ॥  
ततो मधु-मदोन्मत्तौ निद्रया मीलितेक्षणौ  ।  
मिथः पाणिं समालम्ब्य काम-बाण-वशङ्गतौ  ॥ र्क्क्_५८ ॥  
रिरंसु विशतः कुञ्जं स्खलत्-पादाब्जकौ पथि  ।  
ततो विक्रीडतस् तत्र करिणी-यूथपौ यथा  ॥ र्क्क्_५९ ॥  
सख्यो ऽपि मधुभिर् मत्ता निद्रया पिहितेक्षणाः  ।  
अभितः कुञ्ज-पुञ्जेषु सार्वा एव विलिल्यिरे  ॥ र्क्क्_६० ॥  
पृथग् एकेन वपुषा कृष्णो ऽपि युगपद् विभुः  ।  
सर्वासां सन्निधिं गच्छेत् प्रियाणां परितो मुहुः  ॥ र्क्क्_६१ ॥  
रमयित्वा च ताः सर्वाः करिणी-गजराड् इव  ।  
प्रियया च तथा ताभिः सरोवरम् अथाव्रजेत्  ॥ र्क्क्_६२ ॥  
श्री-नारद उवाच--  
वृन्दे श्री-नन्द-पुत्रस्य माधुर्य-क्रीडने कथम्  ।  
ऐश्वर्यस्य प्रकाशो ऽभूद् इति मे छिन्धि संशयम्  ॥ र्क्क्_६३ ॥  
श्री-वृन्दोवाच--  
मुने माधुर्य-मय्य् अस्ति  लीला-शक्तिर् हरेर् दृशा  ।  
तया पृथक्-कृतः क्रीडेद् गोपिकाभिः समं हरिः  ॥ र्क्क्_६४ ॥  
राधया सह रूपेण  निजेन रमते स्वयम्  ।  
इति माधुर्य-लीलायाः शक्तिर् नेशताया हरेः  ॥ र्क्क्_६५ ॥  
जल-सेकैर् मिथस् तत्र क्रीडित्वा स-गणौ ततः  ।  
वासः-स्रक्-चन्दनैर् दिव्य-भूषणैर् अपि भूषितौ  ॥ र्क्क्_६६ ॥  
तत्रैव सरसस् तीरे दिव्य-रत्न-मये गृहे  ।  
अश्नीतः फल-मूलानि कल्पितानि मयैव हि   ॥ र्क्क्_६७ ॥  
हरिस् तु प्रथमं भुक्त्वा कान्तया परिवेशितम्  ।  
द्वि-त्राभिः सेवितो गच्छेच् छय्यां पुष्प-विनिर्मिताम्  ॥ र्क्क्_६८ ॥  
ताम्बूलैर् व्यजनैस् तत्र पाद-संवाहनादिभिः  ।  
सेव्यमानो भृशन्ताभिर् मोदितः प्रेयसीं स्मरन्  ॥ र्क्क्_६९ ॥  
श्री-राधापि हरौ सुप्ते स-गणा मुदितान्तरा  ।  
कान्त-दत्तं प्रीत-मना उच्छिष्टं बुभुजे ततः  ॥ र्क्क्_७० ॥  
किञ्चिद् एवो ततो भुक्त्वा व्रजेच् छय्या-निकेतनम्  ।  
द्रष्टुं कान्त-मुखाम्भोजं चकोरीवन् निशा-करम्  ॥ र्क्क्_७१ ॥  
ताम्बूल-चर्वितं तस्य तत्रत्याभिर् निवेदितम्  ।  
ताम्बूलान्य् अपि चाश्नाति विभजन्ति प्रियालिषु  ॥ र्क्क्_७२ ॥  
कृष्णो ऽपि तासां शुश्रूषुः स्वच्छन्दं भाषितं मिथः  ।  
प्राप्त-निद्र इवाभाति विनिद्रो ऽपि पटावृतः  ॥ र्क्क्_७३ ॥  
ताश् च क्ष्वेलीं क्षणं कृत्वा मिथः कान्त-कथाश्रयाः  ।  
व्याज-निद्रां हरेर् ज्ञात्वा कुतश्चिद् अनुमानतः  ॥ र्क्क्_७४ ॥  
विमृश्य वदनं दृग्भिः  पश्यन्त्यो ऽन्योन्य-माननम्  ।  
लीना इव लज्जया स्युः क्षणम् उचुर् न किञ्चनम्  ॥ र्क्क्_७५ ॥  
क्षणाद् एव ततो वस्त्रं दूरी-कृत्य तद् अङ्गतः  ।  
  
साधु निद्रां गतो ऽसीति हासयन्त्यो हसन्ति तम्  ॥ र्क्क्_७६ ॥  
एवं तौ विविधैर् हासै रममाणौ गणैः सह  ।  
अनुभूय क्षणं निद्रा-सुखं च मुनि-सत्तम  ॥ र्क्क्_७७ ॥  
उपविश्यासने दिव्ये स-गणौ विस्तृते मुदा  ।  
पणी-कृत्य मिथो हार-चुम्बाश्लेष-परिच्छदान्  ॥ र्क्क्_७८ ॥  
अक्षैर् विक्रीडितः प्रेम्णा नर्मालाप-पुरःसरम्  ।  
पराजितो ऽपि प्रियया जितम् इत्य् अवदन् मृषा  ॥ र्क्क्_७९ ॥  
हारादि-ग्रहणे तस्याः प्रवृत्तस् ताड्यते तया  ।  
तयैवं ताडितः कृष्णः कर्णोत्पल-सरोरुहैः  ॥ र्क्क्_८० ॥  
विषण्ड-वदनो भूत्वा गत-स्व इव नारद  ।  
जितो ऽस्मि च त्वया देवि गृह्यतां यत् पणी-कृतम्  ॥ र्क्क्_८१ ॥  
चुम्बनादि मया दत्तम् इत्य् उक्त्वा च तथाचरत्  ।  
कौटिल्यं तद्-भ्रुवोर् द्रष्टुं श्रोतुं तद्-भर्त्सनं वचः   ॥ र्क्क्_८२ ॥  
ततः शारी-शुकानां च श्रुत्वा वागाहवं मिथः  ।  
निर्गच्छतस् ततः स्थानाद् गन्तुकामो गृहं प्रति  ॥ र्क्क्_८३ ॥  
कृष्णः कान्ताम् अनुज्ञाप्य गवाम् अभिमुखं व्रजेत्  ।  
सा तु सूर्य-गृहं गच्छेत् सखी-मण्डल-संयुता  ॥ र्क्क्_८४ ॥  
कियद्-दूरं ततो गत्वा परावृत्य हरिः पुनः  ।  
विप्र-वेशं समास्थाय याति सूर्य-गृहं प्रति  ॥ र्क्क्_८५ ॥  
सूर्यं च पूजयेत् तत्र प्रार्थितस् तत्-सखी-जनैः  ।  
तद् एव कल्पितैर् वेदैः परिहास्यावगर्भितैः  ॥ र्क्क्_८६ ॥  
ततस् ता अपि तं कान्तं परिज्ञाय विचक्षणाः  ।  
आनन्द-सागरे लीना न विदुः स्वं न चापरम्  ॥ र्क्क्_८७ ॥  
विहारैर् विविधैर् एवं सार्ध-याम-द्वयं मुने  ।  
नीत्वा गृहं वजेषुस् ताः  स च कृष्णो गवां व्रजेत्  ॥ र्क्क्_८८ ॥  
इति मध्याह्न-सेवा   
  
अथापराह्न-सेवा--  
सङ्गम्य तु सखीन् कृष्णो गृहीत्वा गाः समन्ततः  ।  
आगच्छति व्रजं कर्षन्न् उत्तान-मुरली-रवैः  ॥ र्क्क्_८९ ॥  
ततो नन्दादयः सर्वे श्रुत्वा वेणु-रवं हरेः  ।  
गो-धूलि-पटलैर् व्याप्तं दृष्ट्वा चापि नभः-स्थलम्  ॥ र्क्क्_९० ॥  
विसृज्य सर्व-कर्माणि स्त्रियो बालादयो ऽपि च  ।  
कृष्णस्याभिमुखं यान्ति तद्-दर्शन-समुत्सुकाः  ॥ र्क्क्_९१ ॥  
राधिकापि समागत्य गृहं स्नात्वा विभूषिता  ।  
सम्पाच्य कान्त-भोगार्थं द्रव्याणि विविधानि च  ।  
सखी-सङ्घ-युता यान्ति कान्तं द्रष्टुं समुत्सुकाः  ॥ र्क्क्_९२ ॥  
राज-मार्गे व्रज-द्वारि यत्र सर्वे व्रजौकसः  ।  
कृष्णो ऽप्य् एतान् समागम्य यथावद् अनुपूर्वशः  ॥ र्क्क्_९३ ॥  
दर्शनैः स्पर्शनैर् वापि स्मित-पुर्वावलोकनैः  ।  
गोप-वृद्धान् नमस्कारैः कायिकैर् वाचिकैर् अपि  ॥ र्क्क्_९४ ॥  
साष्टाङ्ग-पातैः पितरौ रोहिणीम् अपि नारद  ।  
नेत्रान्त-सूचितेनैव विनयेन प्रियास् तथा  ॥ र्क्क्_९५ ॥  
एवं तैश् च यथा-योग्यं व्रजौकोभिः प्रपूजितः  ।  
गवालयं तथा गाश् च सम्प्रवेश्य समन्ततः  ॥ र्क्क्_९६ ॥  
पितृभ्याम् अर्थितो याति भ्रात्रा सह निजालयम्  ।  
स्नात्वा पित्वा तथा किञ्चिद् भुक्त्वा मात्रानुमोदितः  ।  
गवालयं पुनर् याति दोग्धु-कामो गवां पयः  ॥ र्क्क्_९७ ॥  
इत्य् अपराह्न-सेवा   
  
अथ सायं-सेवा--  
ताश् च दुग्ध्वा दोहयित्वा पाययित्वा च काश्चन  ।  
पित्रा सार्धं गृहं याति पयो-भारि-शतानुगः  ॥ र्क्क्_९८ ॥  
तत्रापि मातृ-वृन्दैश् च तत्-पुत्रैश् च बलेन च  ।  
सम्भुङ्क्ते विविधान्नानि चर्व्य-चूष्यादिकानि च  ॥ र्क्क्_९९ ॥  
इति सायं-सेवा   
अथ प्रदोष-सेवा--  
तन्-मातुः प्रार्थनात् पूर्वं राधयापि तदैव हि  ।  
प्रस्थाप्यन्ते सखी-द्वारा पक्वान्नानि तद्-आलयम्  ॥ र्क्क्_१०० ॥  
श्लाघयंश् च हरिस् तानि भुक्त्वा पित्रादिभिः सह  
सभा-गृहं व्रजेत् तैश् च जुष्टं वन्दि-जनादिभिः  ॥ र्क्क्_१०१ ॥  
पक्वान्नानि गृहीत्वा याः सख्यस् तत्र समागताः  ।  
बहूनि च पुनस् तानि प्रदत्तानि यशोदया  ॥ र्क्क्_१०२ ॥  
सख्या तत्र तया दत्तं  कृष्णोच्छिष्टं तथा रहः  
सर्वं ताभिः समानीय राधिकायै निवेद्यते  ॥ र्क्क्_१०३ ॥  
सापि भुक्त्वा सखी-वर्ग-युता तद्-अनुपूर्वशः  
सखीभिर् मण्डित तिष्ठेद् अभिसर्तुं मुदान्विता  ॥ र्क्क्_१०४ ॥  
प्रस्थाप्यते ऽनया काचिद् इत एव ततः सखी  ।  
तयाभिसारिता सा ऽथ  यमुनायाः समीपतः  ॥ र्क्क्_१०५ ॥  
कल्प-वृक्स-निकुञ्जे ऽस्मिन् दिव्य-रत्न-मये गृहे  ।  
सित-कृष्ण-निशायोग्य-वेश याति सखी-युता  ॥ र्क्क्_१०६ ॥  
कृष्णो ऽपि विविधं तत्र दृष्ट्वा कौतुहलं ततः  ।  
कवित्वानि मनोज्ञानि श्रुत्वा च गीतकान्य् अपि  ॥ र्क्क्_१०७ ॥  
धन-धान्यादिभिस् तांश् च प्रीणयित्वा विधानतः  ।  
जनैर् आकारितो मात्रा याति शय्या-निकेतनम्  ॥ र्क्क्_१०८ ॥  
मातरि प्रस्थितायान्तु भोजयित्वा ततो गृहात्  ।  
सङ्केतकं कान्तयात्र समागच्छेद् अलक्षितः  ॥ र्क्क्_१०९ ॥  
इति प्रदोष-सेवा   
  
अथ रात्रि-सेवा-  
मिलित्वा ताव् उभाव् अत्र क्रीडतो वन-राजिषु  ।  
विहारैर् विविधैर् हास्य-लास्य-गीत-पुरःसरैः  ॥ र्क्क्_११० ॥  
सार्ध-याम-द्वयं नीत्वा रात्रेर् एवं विहारतः  ।  
सुषुप्सू विशतः कुञ्जं पञ्च-षाभिर् अलक्षितौ  ॥ र्क्क्_१११ ॥  
निर्वृन्त-कुसुमैः क् प्ते केलि-तल्पे मनोरमे  ।  
सुप्तावतिष्ठतां तत्र  सेव्यमानौ प्रियालिभिः  ॥ र्क्क्_११२ ॥  
इति रात्रि-सेवा  
  
श्री-नारद उवाच--  
श्रोतुम् इच्छामि भो देव व्रज-राज-सुतस्य च  ।  
वृन्दावने रसं दिव्यं राधयैकान्तिकं सह  ॥ र्क्क्_११३ ॥  
श्री-सदाशिव उवाच--  
शृणु नारद वक्ष्यामि राधा-कृष्ण-रसं शुचिं  ।  
सु-गोप्यं परमोदारं न वक्तव्यं हि कस्यचित्  ॥ र्क्क्_११४ ॥  
ऐकान्तिक-रसास्वादं कर्तुं वृन्दावने मुने  ।  
व्रज-राज-कुमारं च बहु-कालम् अभावयम्  ॥ र्क्क्_११५ ॥  
मयि प्रसन्नः श्री-कृष्णो मन्त्र-युग्मम् अनुत्तमम्  ।  
युगलाख्यं ददौ मह्यं स्वीयोज्ज्वल-रसाप्लुतम्  ॥ र्क्क्_११६ ॥  
समब्रवीत् तदा कृष्णः स्व-शिष्यं मां स्वकं रसम्  ।  
ब्रवीमि त्वां शृणुष्वाद्य ब्रह्मादीनाम् अगोचरम्  ॥ र्क्क्_११७ ॥  
व्रज-राज-सुतो वृन्दा-वने पूर्णतमो वसन्  ।  
सम्पूर्ण-षोडश-कला विहारं कुरुते सदा  ॥ र्क्क्_११८ ॥  
वासुदेवः पूर्णतरो मथुरायां वसन् पुरि  ।  
कलाभिः पञ्च-दशभिर् युतः क्रीडति सर्वदा  ॥ र्क्क्_११९ ॥  
द्वारकाधिपतिर् द्वार-वत्यां पूर्णस् त्व् असौ वसन्  ।  
चतुर्-दश-कलायुक्तो विहरत्य् एव सर्वदा  ॥ र्क्क्_१२० ॥  
एकया कलया द्वाभ्यां मथुरा-द्वारकाधिपौ  ।  
वृन्दावन-पते रूपौ पूर्णौ स्वे स्वे पदे रसे  ॥ र्क्क्_१२१ ॥  
  
मथुरा-नाथो वृन्दावनाधिपापेक्षया स्वरूपेण लीलया च एकया कलया ऊनः  ।  
मथुरा-लीलायां मथुरायां च सम्पूर्ण-षोडश-कलः  ।  
तथा द्वारका-नाथो वृन्दावनाधिपापेक्षया स्वरूपेण लीलया च  ।  
द्वाभ्यां कलाभ्याम् ऊनः  ।  
द्वारकायां द्वारका-लीलायां च पूर्ण-षोडश-कलः  ।  
  
श्रीर् भू-लीला योगमाया चिन्त्याचिन्त्या तथैव च  ।  
मोहिनी कौशलीत्य् अष्टौ बहिरङ्गाश् च शक्तयः  ॥ र्क्क्_१२२ ॥  
 लीला प्रेम-स्वरूपा चस्थापन्य् आकर्षणी तथा  ।  
 संयोगिनी वियोगिन्या-ह्लादिनीत्य् अन्तरङ्गिका  ॥ र्क्क्_१२३ ॥  
व्रजे श्री-कृष्ण-चन्द्रस्य  सन्ति षोडश-शक्तयः  ।  
पोषिका मधुरस्यैव तस्यैता वै सनातनाः  ॥ र्क्क्_१२४ ॥  
ह्लादिनी य महा-शक्तिः सर्व-शक्ति-वरीयसी  ।  
तत्-सार-भाव-रूपा श्री-राधिका परिकीर्तिता  ॥ र्क्क्_१२५ ॥  
तया श्री-कृष्ण-चन्द्रस्य क्रिडायाः समये मुने  ।  
तद्-आविष्टं वासुदेवं सह क्षीराब्धि-नायकम्  ॥ र्क्क्_१२६ ॥  
अन्तरीक्ष्य-गतं कुर्याच् छक्तिर् आकर्षणी हरेः  ।  
क्रीडान्ते स्थापयेत् तन्तु स्थापनी कृष्ण-देहतः  ॥ र्क्क्_१२७ ॥  
सम्पूर्ण-षोडश-कलः केवलो नन्द-नन्दनः  ।  
विक्रीडन् राधया सार्धं लभते परमं सुखम्  ॥ र्क्क्_१२८ ॥  
श्री-नारद उवाच--  
गते मधु-पुरीं कृष्णे विप्रलम्भ-रसः कथम्  ।  
वासुदेवे राधिकायाः संशयं छिन्धि मे प्रभो  ॥ र्क्क्_१२९ ॥  
श्री-सदाशिव उवाच--  
शक्तिः संयोगिनी कामा वामा शक्तिर् वियोगिनी  ।  
ह्लादिनी कीर्तिदा-पुत्री चैवं राधा-त्रयं व्रजे  ॥ र्क्क्_१३० ॥  
मम प्राणेश्वरः कृष्णस् त्यक्त्वा वृन्दावनं क्वचित्  ।  
कदाचिन् नैव यातीति जानीते कीर्तिदा-सुता  ॥ र्क्क्_१३१ ॥  
कामा-वामे न जानीत इति च ब्रह्म-नन्दन  ।  
रासारम्भ इवान्तर्धिं गतवान् नन्द-नन्दनः  ॥ र्क्क्_१३२ ॥  
मथुरां मथुरा-नाथो  वासुदेवो जगाम ह  ।  
अन्तर्-हिते नन्द-सुते  श्रीमद्-वृन्दावने मुने  ॥ र्क्क्_१३३ ॥  
प्रवासाख्यं रसं लेभे राधा वै कीर्तिदा-सुता  ।  
ततो वदन्ति मुनयः प्रवासं सङ्ग-विच्युतिम्  ॥ र्क्क्_१३४ ॥  
मम जीवन-नेता च त्यक्त्वा मां मथुरां गतः  ।  
इति विह्वलिता वामा राधा या विरहाद् अभूत्  ॥ र्क्क्_१३५ ॥  
यमुनायां निमग्ना सा प्रकाशं गोकुलस्य च  ।  
गोलकं प्राप्य तत्राभूत् संयोग-रस-पेशला  ॥ र्क्क्_१३६ ॥  
कामा राधा च मथुरा-विरहेण निपीडिता  ।  
कुरुक्षेत्रं गता तीर्थ-यात्रा-परम-लालसा  ॥ र्क्क्_१३७ ॥  
नन्द-नन्दन-भाव-ज्ञ उद्धवो व्रजम् आगतः  ।  
सान्त्वयिष्यन् कीर्तिदायाः सुतां मास-द्वये गते  ॥ र्क्क्_१३८ ॥  
राधाम् आस्वादयामास श्रीमद्-भागवतार्थकं  ।  
कथायां भागवत्यान्तु जातायां मुनि-पुङ्गव  ॥ र्क्क्_१३९ ॥  
व्रजेन्द्र-नन्दनः श्रीमांस् तदा प्रत्यक्षतां गतः  ॥ र्क्क्_१४० ॥  
  
अतएव पाद्मोत्तर-खण्डोक्तं द्वारकाधिपतेर् वृन्दावनं प्रति-गमनं क्षीराब्धिशाय्य् आविष्टत्वात् क्षीराब्धिशायिनो द्रोणादीनां लब्ध-वर-त्वात्, तेषां पुनः स्व-स्थान-प्रापणार्थम् एवेत्य् अवगन्तव्यम्  ।  
श्रीमद्-भागवत-वाक्यानाम् एवं विचारो ऽवगन्तव्यः पद्मोत्तर-खण्डे तु ऒकालिन्दि-पुलिने रम्येö इत्य् अत्र श्री-द्वारका-नाथस्य श्री-नन्द-नन्दन-मधुर-लीला-सन्दर्शने सोत्कण्ठत्वाद् व्योम-यानैर् एत्य श्री-वृन्दावने मास-द्वयम् उवासेत्य् अभिप्रायो ज्ञेयः  ।  
तद् यथा श्री-ललित-माधवे (८।३४)--ऒअपरिकलित-पूर्वःö इत्यादि  ।  
  
  
इति ते सर्वम् आख्यातं नैत्यिकं चरितं हरेः  ।  
पापिनो ऽपि विमुच्यन्ते स्मरणाद् यस्य नारद  ॥ र्क्क्_१४१ ॥  
अष्ट-कालोक्त-शुश्रूषा-नन्तरं साधकः क्रमात्  ।  
द्वात्रिंशद्-अक्षर-मुख्यान् जपेन् मन्त्रान् अतन्द्रितः  ॥ र्क्क्_१४२ ॥  
महा-मन्त्रं जपेद् आदौ दशार्णं तद्-अनन्तरम्  ।  
ततः श्री-राधिका-मन्त्रं गायत्रीं कामकीं तथा  ॥ र्क्क्_१४३ ॥  
ततो युगल-मन्त्रं च जपेद् रास-स्थली-प्रदम्  ।  
ततो ऽष्टानां सखीनां च जपेन् मन्त्रान् यथा-क्रमम्  ।  
ततः षण्-मञ्जरीणां च स्व-स्व-मन्त्रान् क्रमाज् जपेत्  ॥ र्क्क्_१४४ ॥  
  
यथा आदि-पुराणे--  
गोपी-भावेन ये भक्ता माम् एव पर्युपासते  ।  
तेषु तास्व् इव तुष्टो ऽस्मि सत्यं सत्यं धनञ्जय  ॥ र्क्क्_१४५ ॥  
वेश-भूषा-वयो-रूपैर् गोपिका-भावम् आश्रिताः  ।  
भावुकीयाश् च तद्-भावं यान्ति पाद-रजो ऽर्चनात्  ॥ र्क्क्_१४६ ॥  
  
यथा एकाम्र-पुराणे--  
अहो भजन-माहात्म्यं वृन्दावन-पतेर् हरेः  ।  
पुमान् योषिद् भवेद् यत्र योषिद्-आत्म-समानिका  ॥ र्क्क्_१४७ ॥  
  
पाद्मे च (उत्तर-खण्डे)--  
पुरा महर्षयः सर्वे दण्डकारण्य-वासिनः  ।  
रामं दृष्ट्वा हरिं तत्र भोक्तुम् ऐच्छन् सु-विग्रहम्  ॥ र्क्क्_१४८ ॥  
ते सर्वे स्त्रीत्वम् आपन्नाः समुद्भूताश् च गोकुले  ।  
हरिं सम्प्राप्य कामेन ततो मुक्ता भवार्णवात्  ॥ र्क्क्_१४९ ॥  
बृहद्-वामन-सिद्धाश् च श्रुतयो ऽपि यथा पुरा  ।  
गोपी-भावेन संसेव्य समुद्भूता हि गोकुले  ॥ र्क्क्_१५० ॥  
  
यद्-उक्तं श्री-रूप-गोस्वामि-चरणैः--  
हरिं सु-राग-मार्गेण सेवते यो नरोत्तमः  ।  
केवलेनैव स तदा गोपिकात्वम् इयाद् व्रजे  ॥ र्क्क्_१५१ ॥  
  
भक्ति-तत्त्व-कौमुद्याम्--  
एकस्मिन् वासना-देहे यदि चान्यस्य भावना  ।  
तर्हि तत् साम्यम् एव स्यात् यथा वै भरते नृपे  ॥ र्क्क्_१५२ ॥  
  
यथा सनत्-कुमार-संहितायाम्--  
श्री-नारद उवाच--  
धन्यो ऽस्म्य् अनुगृहीतो ऽस्मि त्वया देवि न संशयः  ।  
हरेर् मे नैत्यिकी लीला यतो मे ऽद्य प्रकाशिता  ॥ र्क्क्_१५३ ॥  
श्री-सनत्-कुमार उवाच--  
इत्य् उक्त्वा तां परिक्रम्य तया चापि प्रपूजितः  ।  
अन्तर्धानं गतो राजन् नारदो मुनि-सत्तमः  ॥ र्क्क्_१५४ ॥  
मयाप्य् एतद् आनुपूर्व्यं सर्वं तत् परिकीर्तितम्  ।  
जपन्  नित्यं प्रयत्नेन मन्त्र-युग्मम् अनुत्तमम्  ॥ र्क्क्_१५५ ॥  
कृष्ण-वक्त्राद् इदं लब्धं पुरा रुद्रेण यत्नतः  ।  
तेनोक्तं नारदायाथ नारदेन मयोदितम्  ॥ र्क्क्_१५६ ॥  
संसाराग्नि-विनाशाय मयाप्य् एतत् तवोदितम्  ।  
त्वया चैतद् गोपनीयं रहस्यं परमाद्भुतम्  ॥ र्क्क्_१५७ ॥  
श्री-अम्बरीष उवाच--  
कृत-कृत्यो ऽभवं साक्षात् त्वत् प्रसादाद् अहं गुरो  ।  
रहस्यातिरहस्यं यत् त्वया मह्यं प्रकाशितम्  ॥ र्क्क्_१५८ ॥  
श्री-सनत्-कुमार उवाच--  
धर्मान् एतान् उपादिष्टो जपन् मन्त्रम् अहर् निशम्  ।  
अचिराद् एव तद्-दास्यम् अवाप्स्यसि न संशयः  ॥ र्क्क्_१५९ ॥  
  
ऒएतान् धर्मान्--अष्ट-काल-सेवा-रूपान्; मन्त्रम्--युगल-मन्त्रम्; तद्-दास्यम्--तयोः श्री-राधा-कृष्णयोर् दास्यं दासी-भावम्ö इति  ।  
  
मयापि गम्यते राजन् गुरोर् आयतनं मम  ।  
वृन्दावने यत्र नित्यं गुरुर् मे ऽस्ति सदाशिवः  ॥ र्क्क्_१६० ॥  
  
द्वात्रिंशद्-अक्षरादीनां मन्त्राणां क्रमेण फलं यथा पाद्मे--  
  
द्वात्रिंशद्-अक्षरं मन्त्रं नाम-षोडशकान्वितम्  ।  
प्रजपन् वैष्णवो नित्यं राधा-कृष्ण-स्थलं लभेत्  ॥ र्क्क्_१६१ ॥  
  
गौतमीय-तन्त्रे च--  
अहर्-निशं जपेन् मन्त्रं मन्त्री नियत-मानसः  ।  
स पश्यति न सन्देहो गोप-रूपिणम् ईश्वरम्  ॥ र्क्क्_१६२ ॥  
  
गौरी-तन्त्रे च--  
श्रीमद्-अष्टाक्षरं मन्त्रं राधायाः प्रेम-सिद्धि-दम्  ।  
प्रजपेत् साधको यस् तु स राधान्तिकम् आप्नुयात्  ॥ र्क्क्_१६३ ॥  
  
सनत्-कुमार-संहितायाम्--  
जपेद् यः काम-गायत्रीं काम-बीज-समन्विताम्  ।  
तस्य सिद्धिर् भवेत् प्रेम राधा-कृष्ण-स्थलं व्रजेत्  ॥ र्क्क्_१६४ ॥  
एतां पञ्च-पदीं जप्त्वा श्रद्धया ऽश्रद्धयासकृत्  ।  
वृन्दावने तयोर् दास्यं गच्छत्य् एव न संशयः  ॥ र्क्क्_१६५ ॥  
  
किशोरी-तन्त्रे च--  
एतान् सखीनाम् अष्टानां मन्त्रान् यः साधको जपेत्  ।  
श्री-राधा-कृष्णयोः क्षिप्रं विहार-स्थलम् आप्नुयात्  ॥ र्क्क्_१६६ ॥  
  
तत्रैव--  
मन्त्रान् एतान् मञ्जरीणाम् अष्टानां यो जपेत् सदा  ।  
प्रेम-सिद्धिर् भवेत् तस्य श्री-वृन्दावनम् आप्नुयात्  ॥ र्क्क्_१६७ ॥  
  
स्मरणानन्तरं सिद्ध-देहस्यैव च साधकः  ।  
अष्ट-कालोदितां लीलां संस्मरेत् साधकाङ्गकः  ॥ र्क्क्_१६८ ॥  
कालौ निशान्त-पूर्वाह्नाव् अपराह्न-प्रदोषकौ  ।  
विज्ञेयौ त्रि-त्रि-घटिकौ प्रातः सायं द्वयं द्वयम्  ॥ र्क्क्_१६९ ॥  
द्वि-द्वि-प्रघटिकौ ज्ञेयौ मध्याह्न-रात्रिकाव् इति  ॥ र्क्क्_१७० ॥  
एतेषु समयेष्व् एवं या या लीला पुरोदिता  ।  
तां ताम् एव यथा-कालं संस्मरेत् साधको जनः  ॥ र्क्क्_१७१ ॥  
  
इति श्री-ध्यान-चन्द्र-गोस्वामि-विरचिता   
श्री श्री राधा-कृष्णाष्ट-कालीय-लीला-स्मरण-क्रम-पद्धतिः  ।  
  
  
  
  
